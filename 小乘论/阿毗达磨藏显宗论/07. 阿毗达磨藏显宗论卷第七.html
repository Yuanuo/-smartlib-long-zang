<!doctype html>
<html id="z3IBVtm174" data-ver="963">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨藏显宗论卷第七</h1>
  <h2 id="a2">辩差别品第三之三</h2>
  <p id="a3">如是已辩得差别相。<a id="a-4"></a>非得差别其相云何。<a id="a-5"></a>颂曰。</p>
  <p id="a6">非得净无记　　去来世各三</p>
  <p id="a7">三界不系三　　许圣道非得</p>
  <p id="a8">说名异生性　　得法易地舍</p>
  <p id="a9">论曰。<a id="a-A"></a>性差别者。<a id="a-B"></a>一切非得。<a id="a-C"></a>皆唯无覆无记性摄。<a id="a-D"></a>世差别者。<a id="a-E"></a>过去未来各有三种。<a id="a-F"></a>谓过去法及未来法。<a id="a-G"></a>一一各有三世非得。<a id="a-H"></a>若现在法。<a id="a-I"></a>唯有过去未来非得。<a id="a-J"></a>决定无有现在非得。<a id="a-K"></a>以现在法与不成就不俱行故。<a id="a-L"></a>有说现法无现非得。<a id="a-M"></a>性相违故。<a id="a-N"></a>现可成法。<a id="a-O"></a>必与得俱。<a id="a-P"></a>定无非得。<a id="a-Q"></a>不可成法非得亦无。<a id="a-R"></a>故现在法无现非得。<a id="a-S"></a>界差别者。<a id="a-T"></a>三界系法及不系法各三非得。<a id="a-U"></a>谓欲界系法有三界非得。<a id="a-V"></a>色无色界系及不系亦尔。<a id="a-W"></a>定无非得。<a id="a-X"></a>是无漏者。<a id="a-Y"></a>所以者何。<a id="a-Z"></a>由许圣道非得说名异生性故。<a id="a-a"></a>如本论言。<a id="a-b"></a>云何异生性。<a id="a-c"></a>谓不获圣法。<a id="a-d"></a>不获即是非得异名。<a id="a-e"></a>如何无漏法可名异生性。<a id="a-f"></a>不获何圣法名异生性耶。<a id="a-g"></a>为总不获一切圣法。<a id="a-h"></a>为唯不获苦法智忍。<a id="a-i"></a>有说不获一切圣法。<a id="a-j"></a>若尔岂不无非异生无一。<a id="a-k"></a>总成就一切圣法故。<a id="a-l"></a>若有不获不杂于获是异生性。<a id="a-m"></a>若杂获者非异生性。<a id="a-n"></a>故无有失。<a id="a-o"></a>若尔本论应说纯言。<a id="a-p"></a>不尔离言见义有故。<a id="a-q"></a>如说此类食水食风。<a id="a-r"></a>虽无纯言而亦知彼纯食水风。<a id="a-s"></a>不杂余故。<a id="a-t"></a>有说不获苦法智忍。<a id="a-u"></a>然非后舍复成异生。<a id="a-v"></a>前已永害彼非得故。<a id="a-w"></a>何缘故知。<a id="a-x"></a>别有实法说名非得。<a id="a-y"></a>以契经中说有成就不成就故。<a id="a-z"></a>如契经言。<a id="a-10"></a>若成就六法不成就顺忍。<a id="a-11"></a>六法如经。<a id="a-12"></a>若谓未生圣法眼等。<a id="a-13"></a>相续分位名异生性。<a id="a-14"></a>彼违契经。<a id="a-15"></a>如世尊说。<a id="a-16"></a>如是名为随信行者。<a id="a-17"></a>入正性离生超越异生地。<a id="a-18"></a>此异生地即异生性。<a id="a-19"></a>何缘故知。<a id="a-1A"></a>如得舍故。<a id="a-1B"></a>如得异法故名为入。<a id="a-1C"></a>应舍异法故名为超。<a id="a-1D"></a>非于尔时舍曾所得。<a id="a-1E"></a>眼等诸法少分可知。<a id="a-1F"></a>如得未曾所得圣法。<a id="a-1G"></a>故不可谓。<a id="a-1H"></a>未生圣法。<a id="a-1I"></a>眼等相续即异生性。<a id="a-1J"></a>故别有法。<a id="a-1K"></a>唯异生有。<a id="a-1L"></a>遍诸异生。<a id="a-1M"></a>违圣道得名异生性。<a id="a-1N"></a>其理必然。<a id="a-1O"></a>岂不如圣法即说是圣性。<a id="a-1P"></a>成就此性故名圣者。<a id="a-1Q"></a>如是异生法应即异生性。<a id="a-1R"></a>成就此性故名异生。<a id="a-1S"></a>此例不然。<a id="a-1T"></a>以诸圣法唯圣者有。<a id="a-1U"></a>可即圣法说为圣性。<a id="a-1V"></a>诸异生法圣者亦有。<a id="a-1W"></a>如何可立为异生性。<a id="a-1X"></a>若异生法唯异生成。<a id="a-1Y"></a>遍异生位可异生性。<a id="a-1Z"></a>恶趣无想北俱卢等。<a id="a-1a"></a>不遍异生。<a id="a-1b"></a>余命根等。<a id="a-1c"></a>虽遍异生而圣亦有。<a id="a-1d"></a>傍论已了。<a id="a-1e"></a>今更应思如是非得。<a id="a-1f"></a>何时当舍此法非得。<a id="a-1g"></a>得此法时。<a id="a-1h"></a>或转易地舍此非得。<a id="a-1i"></a>如圣法非得说名异生性。<a id="a-1j"></a>随得圣法时舍三界非得。<a id="a-1k"></a>如是住初无漏心者。<a id="a-1l"></a>于苦法智。<a id="a-1m"></a>展转乃至住金刚喻三摩地者。<a id="a-1n"></a>于阿罗汉所有非得。<a id="a-1o"></a>如其所应随得此法舍此非得。<a id="a-1p"></a>如是乃至阿罗汉果时解脱者。<a id="a-1q"></a>于阿罗汉不时解脱所有非得。<a id="a-1r"></a>得此法时舍此非得。<a id="a-1s"></a>余法非得类此应思。<a id="a-1t"></a>又此非得云何名舍。<a id="a-1u"></a>若非得得断非得非得生。<a id="a-1v"></a>如是名为舍于非得。<a id="a-1w"></a>得与非得虽各有余。<a id="a-1x"></a>得及非得然非无穷。<a id="a-1y"></a>由得势力成就本法。<a id="a-1z"></a>及与得得。<a id="a-20"></a>得得势力。<a id="a-21"></a>成就法得。<a id="a-22"></a>岂成无穷。<a id="a-23"></a>非得亦应如理思择。<a id="a-24"></a>非得非得必不俱生。<a id="a-25"></a>又从下地生上地时。<a id="a-26"></a>下地非得一切皆舍。<a id="a-27"></a>从上生下类此应知。<a id="a-28"></a>由所依力非得转故。<a id="a-29"></a>如是已辩得非得相。<a id="a-2A"></a>同分者何。<a id="a-2B"></a>颂曰。</p>
  <p id="a2C">同分有情等</p>
  <p id="a2D">论曰。<a id="a-2E"></a>有别实物名为同分。<a id="a-2F"></a>谓诸有情展转类等。<a id="a-2G"></a>本论说此名众同分。<a id="a-2H"></a>一趣等生。<a id="a-2I"></a>诸有情类。<a id="a-2J"></a>所有身形。<a id="a-2K"></a>诸根作用。<a id="a-2L"></a>及饮食等。<a id="a-2M"></a>互相似因。<a id="a-2N"></a>并其展转相乐欲因。<a id="a-2O"></a>名众同分。<a id="a-2P"></a>如鲜净色。<a id="a-2Q"></a>业心大种皆是其因。<a id="a-2R"></a>故身形等非唯因业。<a id="a-2S"></a>现见身形。<a id="a-2T"></a>是互相似业所引果。<a id="a-2U"></a>诸根作用及饮食等。<a id="a-2V"></a>有差别故。<a id="a-2W"></a>若谓满业有差别故。<a id="a-2X"></a>此差别者理不应然。<a id="a-2Y"></a>或有身形唯由相似引业所起。<a id="a-2Z"></a>以众同分有差别故。<a id="a-2a"></a>作用等别若身形等唯业果者。<a id="a-2b"></a>随其所乐作用等事。<a id="a-2c"></a>若舍若行应不得有。<a id="a-2d"></a>此中身形作用乐欲。<a id="a-2e"></a>展转相似。<a id="a-2f"></a>故名为同分是因义。<a id="a-2g"></a>有别实物是此同因。<a id="a-2h"></a>故名同分。<a id="a-2i"></a>如是同分。<a id="a-2j"></a>世尊唯依诸有情说。<a id="a-2k"></a>非草木等。<a id="a-2l"></a>故契经言。<a id="a-2m"></a>此天同分。<a id="a-2n"></a>此人同分。<a id="a-2o"></a>乃至广说。<a id="a-2p"></a>故众同分实有义成。<a id="a-2q"></a>非唯说形色更互相似故。<a id="a-2r"></a>就界趣生处身等别。<a id="a-2s"></a>有无量种有情同分。<a id="a-2t"></a>复有法同分。<a id="a-2u"></a>谓随蕴处界。<a id="a-2v"></a>是众同分依故。<a id="a-2w"></a>非情无有。<a id="a-2x"></a>异生同分。<a id="a-2y"></a>入离生时舍。<a id="a-2z"></a>有情同分。<a id="a-30"></a>入涅槃时舍。<a id="a-31"></a>岂不异生性即异生同分。<a id="a-32"></a>此不应然。<a id="a-33"></a>作用异故。<a id="a-34"></a>由彼身形作用乐欲互相似因。<a id="a-35"></a>名为同分。<a id="a-36"></a>若与圣道成就相违。<a id="a-37"></a>是异生因。<a id="a-38"></a>名异生性。<a id="a-39"></a>入离生时于众同分亦舍亦得。<a id="a-3A"></a>于异生性舍而不得。<a id="a-3B"></a>同分非色如何得知。<a id="a-3C"></a>有用能生无别事类。<a id="a-3D"></a>由见彼果知有彼故。<a id="a-3E"></a>如见现在业所得果。<a id="a-3F"></a>知有前生曾所造业。<a id="a-3G"></a>又观行者。<a id="a-3H"></a>现证知故。<a id="a-3I"></a>何不许有非情同分。<a id="a-3J"></a>不应如是责。<a id="a-3K"></a>有太过失故。<a id="a-3L"></a>汝亦许有人天等趣胎卵等生。<a id="a-3M"></a>何不亦许庵罗等趣菉豆等生。<a id="a-3N"></a>又佛世尊曾不说故。<a id="a-3O"></a>但应思择。<a id="a-3P"></a>何故世尊唯于有情说有同分。<a id="a-3Q"></a>非于草等。<a id="a-3R"></a>复云何知如是同分别有实物。<a id="a-3S"></a>且我于中作如是解。<a id="a-3T"></a>由彼草等无有展转作用乐欲互相似故。<a id="a-3U"></a>于彼不说别有同分。<a id="a-3V"></a>又必因有情草等方生故。<a id="a-3W"></a>唯于有情说有同分。<a id="a-3X"></a>又因先业及现勤勇此法得生。<a id="a-3Y"></a>于彼草等二事皆无。<a id="a-3Z"></a>故无同分。<a id="a-3a"></a>即由此事证有实物。<a id="a-3b"></a>又木素漆雕画等像及彼真形。<a id="a-3c"></a>虽有色形展转相似。<a id="a-3d"></a>而言一实。<a id="a-3e"></a>由此非唯见彼相似。<a id="a-3f"></a>即言是实。<a id="a-3g"></a>要于相似差别物类。<a id="a-3h"></a>方起实言。<a id="a-3i"></a>故知实有此差别法。<a id="a-3j"></a>此实言说由此法生。<a id="a-3k"></a>又前说故。<a id="a-3l"></a>前说云何。<a id="a-3m"></a>谓见身形是互相似业所引果。<a id="a-3n"></a>诸根作用及饮食等有差别故。<a id="a-3o"></a>是诸同分展转差别。<a id="a-3p"></a>如何于彼更无同分。<a id="a-3q"></a>而起无别觉施设耶。<a id="a-3r"></a>由诸同分是同类事。<a id="a-3s"></a>等因性故即为同类。<a id="a-3t"></a>展转相似觉施设因。<a id="a-3u"></a>如眼耳等。<a id="a-3v"></a>由大种造方成色性。<a id="a-3w"></a>大种虽无余大种造而色性成。<a id="a-3x"></a>此应显成胜论所执总同句义同异句义。<a id="a-3y"></a>若胜论执此二句义。<a id="a-3z"></a>其体非一。<a id="a-40"></a>刹那非常。<a id="a-41"></a>无所依止。<a id="a-42"></a>展转差别。<a id="a-43"></a>设令同彼亦无多过。<a id="a-44"></a>非胜论者执眼等根能行色等。<a id="a-45"></a>即令释子舍如是见别作余解。<a id="a-46"></a>故彼所难是朋党言。<a id="a-47"></a>求正理人不应收采。<a id="a-48"></a>已辩同分。<a id="a-49"></a>无想者何。<a id="a-4A"></a>颂曰。</p>
  <p id="a4B">无想无想中　　心心所法灭</p>
  <p id="a4C">异熟居广果</p>
  <p id="a4D">论曰。<a id="a-4E"></a>若生无想有情天中。<a id="a-4F"></a>有法能令心心所灭。<a id="a-4G"></a>名为无想。<a id="a-4H"></a>是实有物。<a id="a-4I"></a>能遮未来心心所法令暂不起。<a id="a-4J"></a>如堰江河。<a id="a-4K"></a>此法一向是无想定所感异熟。<a id="a-4L"></a>由彼无想有情天中无想及色唯是无想定所感异熟果。<a id="a-4M"></a>此定不能引众同分及命根故。<a id="a-4N"></a>以众同分及与命根唯是有心第四静虑所感异熟。<a id="a-4O"></a>彼处余蕴是共异熟。<a id="a-4P"></a>以生无想有情天中多时有心。<a id="a-4Q"></a>谓入无想前及出无想后。<a id="a-4R"></a>然无心位时极长故名无想天。<a id="a-4S"></a>无想有情居在何处。<a id="a-4T"></a>居在广果。<a id="a-4U"></a>谓广果天中有高胜处。<a id="a-4V"></a>如中间静虑名无想天。<a id="a-4W"></a>彼以业生等无间缘为任持食。<a id="a-4X"></a>谓由宿业引众同分及命根等。<a id="a-4Y"></a>由续生心及无间入无想果心牵引资助故。<a id="a-4Z"></a>彼亦有过去触等为任持食。<a id="a-4a"></a>无心位中唯有过去触等为食。<a id="a-4b"></a>现在食无。<a id="a-4c"></a>有心位中二种俱有。<a id="a-4d"></a>彼诸有情由想起故。<a id="a-4e"></a>从彼处殁。<a id="a-4f"></a>殁已决定生于欲界。<a id="a-4g"></a>非余处所。<a id="a-4h"></a>先修定行所感寿量势力尽故。<a id="a-4i"></a>于彼不能更修定故。<a id="a-4j"></a>如箭射空力尽便堕。<a id="a-4k"></a>若诸有情应生彼处。<a id="a-4l"></a>必有欲界顺后受业。<a id="a-4m"></a>如应生彼北俱卢洲。<a id="a-4n"></a>必定应有生天之业已辩无想。<a id="a-4o"></a>二定者何。<a id="a-4p"></a>谓无想定及灭尽定。<a id="a-4q"></a>初无想定。<a id="a-4r"></a>其相云何。<a id="a-4s"></a>颂曰。</p>
  <p id="a4t">如是无想定　　后静虑求脱</p>
  <p id="a4u">善唯顺生受　　非圣得一世</p>
  <p id="a4v">论曰。<a id="a-4w"></a>如前所说有法能令心心所灭名为无想。<a id="a-4x"></a>如是复有别法能令心心所灭。<a id="a-4y"></a>名无想定。<a id="a-4z"></a>说如是声唯显此定。<a id="a-50"></a>灭心心所与无想同。<a id="a-51"></a>由正成办或极成办。<a id="a-52"></a>故名为定。<a id="a-53"></a>有余师说。<a id="a-54"></a>如理等行。<a id="a-55"></a>故名为定。<a id="a-56"></a>令心大种平等行故。<a id="a-57"></a>无想者定。<a id="a-58"></a>或定无想。<a id="a-59"></a>名无想定。<a id="a-5A"></a>由厌坏想生此定故。<a id="a-5B"></a>非诸异生能厌坏受。<a id="a-5C"></a>由耽着受而入定故。<a id="a-5D"></a>此定在何地。<a id="a-5E"></a>谓在后静虑。<a id="a-5F"></a>即在第四静虑非余。<a id="a-5G"></a>此不应说。<a id="a-5H"></a>所以者何。<a id="a-5I"></a>此定能感无想异熟。<a id="a-5J"></a>已说无想居广果天。<a id="a-5K"></a>当说广果在后静虑。<a id="a-5L"></a>岂于余地而修彼因。<a id="a-5M"></a>此责不然曾无说故。<a id="a-5N"></a>未曾有处。<a id="a-5O"></a>说无想定。<a id="a-5P"></a>为无想因。<a id="a-5Q"></a>岂不前颂说无想为异熟。<a id="a-5R"></a>于彼释中说为无想定果。<a id="a-5S"></a>此亦不然。<a id="a-5T"></a>曾未有颂作如是说。<a id="a-5U"></a>今说乃成。<a id="a-5V"></a>何故此定名异生定。<a id="a-5W"></a>为求解脱修此定故。<a id="a-5X"></a>彼执无想是真解脱。<a id="a-5Y"></a>执无想定为出离道为证无想。<a id="a-5Z"></a>而修此定一切圣者。<a id="a-5a"></a>不执有漏为真解脱及真出离。<a id="a-5b"></a>故说此定名异生定。<a id="a-5c"></a>前说无想是异熟故无记性摄。<a id="a-5d"></a>不说自成。<a id="a-5e"></a>今无想定一向是善。<a id="a-5f"></a>岂不此是异熟因故善性所摄。<a id="a-5g"></a>不说自成。<a id="a-5h"></a>此于无想有情天中为因能招五蕴异熟。<a id="a-5i"></a>不尔颂中犹未说故。<a id="a-5j"></a>又染无记谁复能遮。<a id="a-5k"></a>若尔此中应言纯善。<a id="a-5l"></a>不尔离言见义有故。<a id="a-5m"></a>此应准前异生性释。<a id="a-5n"></a>或唯言善。<a id="a-5o"></a>已显非余。<a id="a-5p"></a>此定既是异熟因性。<a id="a-5q"></a>为顺何受。<a id="a-5r"></a>唯顺生受非顺现后及不定受。<a id="a-5s"></a>一类诸师作此定执。<a id="a-5t"></a>理顺生受及不定受。<a id="a-5u"></a>所以者何。<a id="a-5v"></a>成此定者。<a id="a-5w"></a>亦容得入正性离生。<a id="a-5x"></a>入已必无现起此定。<a id="a-5y"></a>由约现行说无想定名异生定。<a id="a-5z"></a>非约成就。<a id="a-60"></a>又许此定。<a id="a-61"></a>通是此法。<a id="a-62"></a>外法异生。<a id="a-63"></a>所得非圣。<a id="a-64"></a>以诸圣者于无想定如见深坑不乐入故。<a id="a-65"></a>颂中已说。<a id="a-66"></a>求解脱言即显此定唯属异生。<a id="a-67"></a>复言非圣便为无用。<a id="a-68"></a>此初得时为得几世。<a id="a-69"></a>此于诸位中如别解脱戒念念别得未曾得故。<a id="a-6A"></a>第一念时非得过去。<a id="a-6B"></a>以无心故不修未来。<a id="a-6C"></a>故初得时唯得一世。<a id="a-6D"></a>谓得现在第二念等。<a id="a-6E"></a>乃至未出亦成过去。<a id="a-6F"></a>出已乃至未舍已来唯成过去。<a id="a-6G"></a>如天眼耳无未来修。<a id="a-6H"></a>唯加行得非离染得。<a id="a-6I"></a>次灭尽定。<a id="a-6J"></a>其相云何。<a id="a-6K"></a>颂曰。</p>
  <p id="a6L">灭尽定亦然　　为静住有顶</p>
  <p id="a6M">善二受不定　　圣由加行得</p>
  <p id="a6N">成佛得非前　　三十四念故</p>
  <p id="a6O">论曰。<a id="a-6P"></a>如前无想定。<a id="a-6Q"></a>灭尽定亦然。<a id="a-6R"></a>谓如已离第三静虑贪者。<a id="a-6S"></a>有法能令心心所灭。<a id="a-6T"></a>名无想定。<a id="a-6U"></a>如是已离无所有处贪者。<a id="a-6V"></a>有法。<a id="a-6W"></a>能令心心所灭。<a id="a-6X"></a>名灭尽定。<a id="a-6Y"></a>如是二定差别相者。<a id="a-6Z"></a>前无想定为求解脱厌坏于想。<a id="a-6a"></a>以出离想作意为先。<a id="a-6b"></a>而得证入。<a id="a-6c"></a>今灭尽定为求静住厌坏散动。<a id="a-6d"></a>以止息想作意为先。<a id="a-6e"></a>而得证入。<a id="a-6f"></a>前无想定在色界边地。<a id="a-6g"></a>今灭尽定在无色边地。<a id="a-6h"></a>以在非想非非想处所受生身是最上业所牵引故。<a id="a-6i"></a>说名有顶。<a id="a-6j"></a>或有边际。<a id="a-6k"></a>故名有顶。<a id="a-6l"></a>如树边际说名树顶。<a id="a-6m"></a>唯此地中有灭尽定。<a id="a-6n"></a>何缘下地无此定耶。<a id="a-6o"></a>厌背一切心及边际心断。<a id="a-6p"></a>方能得此胜解脱故。<a id="a-6q"></a>谓由二缘立此解脱。<a id="a-6r"></a>一者厌背一切心故。<a id="a-6s"></a>二者边际心暂断故。<a id="a-6t"></a>若于下地有此定者。<a id="a-6u"></a>便非厌背一切种心以未能厌上地心故。<a id="a-6v"></a>亦不名为边际心断。<a id="a-6w"></a>以上地心犹未断故。<a id="a-6x"></a>应名厌背少分诸心。<a id="a-6y"></a>亦复应名中际心断。<a id="a-6z"></a>于三性中前及此定。<a id="a-70"></a>俱唯是善。<a id="a-71"></a>非染无记。<a id="a-72"></a>非诸圣者厌怖散动取染无记为寂静住。<a id="a-73"></a>前无想定能顺生受及不定受。<a id="a-74"></a>今灭尽定通顺生后及不定受。<a id="a-75"></a>谓约异熟有顺生受。<a id="a-76"></a>或顺后受及不定受。<a id="a-77"></a>或全不受。<a id="a-78"></a>谓若下地起此定已。<a id="a-79"></a>不生上地便般涅槃。<a id="a-7A"></a>此灭尽定能招有顶四蕴异熟。<a id="a-7B"></a>前无想定唯异生得。<a id="a-7C"></a>此灭尽定唯圣者得。<a id="a-7D"></a>非诸异生能起灭定。<a id="a-7E"></a>彼有自地起灭定障犹未断故。<a id="a-7F"></a>未超有顶见所断惑。<a id="a-7G"></a>于起灭定毕竟无能非诸异生能超有顶见所断惑。<a id="a-7H"></a>故唯圣者得灭尽定。<a id="a-7I"></a>一切圣者得有顶时。<a id="a-7J"></a>皆得如斯灭尽定不。<a id="a-7K"></a>应言不得。<a id="a-7L"></a>由此定非离染得故。<a id="a-7M"></a>由何而得。<a id="a-7N"></a>由加行得。<a id="a-7O"></a>要由加行方证得故。<a id="a-7P"></a>如无想定初证得时。<a id="a-7Q"></a>唯得现在。<a id="a-7R"></a>不得过去。<a id="a-7S"></a>不修未来。<a id="a-7T"></a>要由心力方能修故。<a id="a-7U"></a>第二念等乃至未舍亦成过去。<a id="a-7V"></a>世尊亦以加行得耶。<a id="a-7W"></a>不尔云何成佛时得。<a id="a-7X"></a>彼谓世尊尽智时得。<a id="a-7Y"></a>岂不尽智于成佛时亦不名得。<a id="a-7Z"></a>况灭尽定。<a id="a-7a"></a>以诸菩萨住金刚喻三摩地时名得尽智。<a id="a-7b"></a>得体生时名为得故。<a id="a-7c"></a>于成佛时应说尽智。<a id="a-7d"></a>不由加行而现在前。<a id="a-7e"></a>暂起欲乐现在前时。<a id="a-7f"></a>一切圆德随乐起故。<a id="a-7g"></a>非佛身中所有功德成佛时得。<a id="a-7h"></a>如何可说佛尽智时得灭尽定。<a id="a-7i"></a>由菩萨时永离一切烦恼染故。<a id="a-7j"></a>令佛身中功德得起。<a id="a-7k"></a>故说如来所有功德皆离染得。<a id="a-7l"></a>故彼所言亦有过失。<a id="a-7m"></a>随宜为彼而释通者。<a id="a-7n"></a>谓于近事而说远声。<a id="a-7o"></a>或金刚喻三摩地时。<a id="a-7p"></a>必成佛故亦名成佛。<a id="a-7q"></a>无间刹那定成佛故。<a id="a-7r"></a>且置斯事。<a id="a-7s"></a>世尊曾未起灭尽定得尽智时。<a id="a-7t"></a>如何得成俱分解脱。<a id="a-7u"></a>永离定障故。<a id="a-7v"></a>舍不成就故。<a id="a-7w"></a>于起灭定得自在故。<a id="a-7x"></a>如已起者成俱解脱。<a id="a-7y"></a>西方师说。<a id="a-7z"></a>菩萨学位先起此定。<a id="a-80"></a>后得菩提。<a id="a-81"></a>迦湿弥罗国毗婆沙师说。<a id="a-82"></a>非前起灭定后方生尽智。<a id="a-83"></a>何因此国毗婆沙师。<a id="a-84"></a>知尽智前未起灭定。<a id="a-85"></a>何为不责西方起因。<a id="a-86"></a>且我迦湿弥罗国说三十四念得菩提故。<a id="a-87"></a>谓诸菩萨决定先于无所有处已得离贪方入见道。<a id="a-88"></a>不复须断平地烦恼。<a id="a-89"></a>三十四念得大菩提。<a id="a-8A"></a>谛现观中有十六念。<a id="a-8B"></a>离有顶贪有十八念。<a id="a-8C"></a>谓断有顶九品烦恼。<a id="a-8D"></a>有九无间九解脱道。<a id="a-8E"></a>如是十八足前十六成三十四。<a id="a-8F"></a>于此中间无容得起不同类心。<a id="a-8G"></a>故于前位决定无容起灭尽定。<a id="a-8H"></a>若于前位起灭尽定。<a id="a-8I"></a>便越期心。<a id="a-8J"></a>然诸菩萨决定不越要期心故。<a id="a-8K"></a>如是善成三十四念得菩提故。<a id="a-8L"></a>为非前因。<a id="a-8M"></a>虽已说二定有多同异相。<a id="a-8N"></a>而于其中复有同异颂曰。</p>
  <p id="a8O">二定依欲色　　灭定初人中</p>
  <p id="a8P">论曰。<a id="a-8Q"></a>言二定者。<a id="a-8R"></a>谓无想定及灭尽定。<a id="a-8S"></a>此二俱依欲色二界而得现起。<a id="a-8T"></a>然于此中有说唯在下三静虑入无想定。<a id="a-8U"></a>非在第四。<a id="a-8V"></a>勿因与果极相邻逼。<a id="a-8W"></a>有说亦在第四静虑入无想定。<a id="a-8X"></a>除无想天。<a id="a-8Y"></a>以生彼天受彼果故。<a id="a-8Z"></a>有余师说。<a id="a-8a"></a>唯在欲界入无想定。<a id="a-8b"></a>非在色界。<a id="a-8c"></a>彼违论文。<a id="a-8d"></a>谓本论言。<a id="a-8e"></a>或有是色有。<a id="a-8f"></a>此有非五行。<a id="a-8g"></a>谓色廛有情。<a id="a-8h"></a>或生有想天。<a id="a-8i"></a>住不同类心。<a id="a-8j"></a>若入无想定。<a id="a-8k"></a>若入灭尽定。<a id="a-8l"></a>或生无想天。<a id="a-8m"></a>已得入无想。<a id="a-8n"></a>是谓是色有。<a id="a-8o"></a>此有非五行。<a id="a-8p"></a>由此证知。<a id="a-8q"></a>如是二定俱依欲色而得现起。<a id="a-8r"></a>是名同相。<a id="a-8s"></a>言异相者。<a id="a-8t"></a>谓无想定。<a id="a-8u"></a>欲色二界皆得初起。<a id="a-8v"></a>灭定初起唯在人中。<a id="a-8w"></a>谓灭尽定唯在人中。<a id="a-8x"></a>得初修起唯人中有。<a id="a-8y"></a>说者释者。<a id="a-8z"></a>及有强盛加行力故。<a id="a-90"></a>有在人中初修得已。<a id="a-91"></a>由退为先方生色界。<a id="a-92"></a>依色界身后复修起。<a id="a-93"></a>非在无色能入灭定。<a id="a-94"></a>无所依故。<a id="a-95"></a>命根必依色心而转。<a id="a-96"></a>若在无色入灭定者。<a id="a-97"></a>色心俱无。<a id="a-98"></a>命根应断。<a id="a-99"></a>诸蕴展转相依而住故。<a id="a-9A"></a>无有情唯具一蕴。<a id="a-9B"></a>又心心所不相离。<a id="a-9C"></a>故亦无有情唯具三蕴。<a id="a-9D"></a>何因故知。<a id="a-9E"></a>灭定有退。<a id="a-9F"></a>准邬陀夷契经义故。<a id="a-9G"></a>经言。<a id="a-9H"></a>具寿有诸苾刍。<a id="a-9I"></a>先于此处。<a id="a-9J"></a>具净尸罗。<a id="a-9K"></a>具三摩地。<a id="a-9L"></a>具般罗若。<a id="a-9M"></a>能数入出灭受想定斯有是处。<a id="a-9N"></a>应如实知。<a id="a-9O"></a>彼于现法或临终位。<a id="a-9P"></a>不能勤修令解满足。<a id="a-9Q"></a>从此身坏超段食天。<a id="a-9R"></a>随受一处意成天身。<a id="a-9S"></a>于彼生已复数入出灭受想定。<a id="a-9T"></a>亦有是处。<a id="a-9U"></a>应如实知。<a id="a-9V"></a>此意成天身。<a id="a-9W"></a>佛说是色界灭受想定。<a id="a-9X"></a>唯在有顶。<a id="a-9Y"></a>若得此定必无退者。<a id="a-9Z"></a>不应得往色界受生。<a id="a-9a"></a>如是广释二定异相总有六门。<a id="a-9b"></a>谓地加行相续异熟顺受初起有差别。<a id="a-9c"></a>故今应思择。<a id="a-9d"></a>灭尽定中。<a id="a-9e"></a>总灭一切心心所法。<a id="a-9f"></a>何缘唯说灭受想定。<a id="a-9g"></a>厌逆彼二生此定故。<a id="a-9h"></a>谓想与受能为见爱杂染所依故偏厌。<a id="a-9i"></a>逆如是二法多诸过患。<a id="a-9j"></a>如立蕴中已广分别。<a id="a-9k"></a>故偏厌逆入灭尽定。<a id="a-9l"></a>此灭定位决定无心。<a id="a-9m"></a>以一切心皆与受想俱生灭故。<a id="a-9n"></a>如契经说。<a id="a-9o"></a>眼及色为缘生于眼识。<a id="a-9p"></a>三和合触俱起受想思。<a id="a-9q"></a>乃至广说。<a id="a-9r"></a>曾无处言。<a id="a-9s"></a>有第七识。<a id="a-9t"></a>可执彼识离受想生。<a id="a-9u"></a>此经俱言。<a id="a-9v"></a>显同时起。<a id="a-9w"></a>芦束相依为譬喻故。<a id="a-9x"></a>说心心所生缘等故。<a id="a-9y"></a>非此定中唯想受灭。<a id="a-9z"></a>此中亦说。<a id="a-A0"></a>意行灭故。<a id="a-A1"></a>若此定中心不灭者。<a id="a-A2"></a>想受二种亦应不灭。<a id="a-A3"></a>能生彼触应亦有故。<a id="a-A4"></a>由此灭定必无有心。<a id="a-A5"></a>然定后心复得生者。<a id="a-A6"></a>定前心作等无间缘所引摄故。<a id="a-A7"></a>又加行中要期势力所引发故。<a id="a-A8"></a>灭尽定体应知实有。<a id="a-A9"></a>能遮碍心令不生故。<a id="a-AA"></a>若谓定前心遮碍余心者。<a id="a-AB"></a>则应余心毕竟不起。<a id="a-AC"></a>若谓有根身能起余心者。<a id="a-AD"></a>应一切时诸识顿起。<a id="a-AE"></a>说依前心后心起者。<a id="a-AF"></a>以无第二等无间缘。<a id="a-AG"></a>虽有同时所依境界。<a id="a-AH"></a>而无一切境识顿生。<a id="a-AI"></a>若执不待自类因缘待有根身识便起者。<a id="a-AJ"></a>彼一切位一切境识。<a id="a-AK"></a>何法为碍起不同时。<a id="a-AL"></a>是故唯应依心心起。<a id="a-AM"></a>非前定心。<a id="a-AN"></a>力能遮碍余心。<a id="a-AO"></a>由此故知。<a id="a-AP"></a>离前心外定有别法能遮碍心由此法故。<a id="a-AQ"></a>于无心位。<a id="a-AR"></a>虽有心因而心不起。<a id="a-AS"></a>即此别法名灭尽定。<a id="a-AT"></a>体是有为。<a id="a-AU"></a>实而非假。<a id="a-AV"></a>修观行者。<a id="a-AW"></a>由定前心要期愿力所引发故。<a id="a-AX"></a>令灭尽定势力渐微。<a id="a-AY"></a>至都尽位无遮碍用。<a id="a-AZ"></a>意法为缘还生意识。<a id="a-Aa"></a>由此准释前无想定及与无想。<a id="a-Ab"></a>随其所应已辩二定。<a id="a-Ac"></a>命根者何。<a id="a-Ad"></a>颂曰。</p>
  <p id="aAe">命根体即寿　　能持暖及识</p>
  <p id="aAf">论曰。<a id="a-Ag"></a>命体即寿。<a id="a-Ah"></a>故本论言。<a id="a-Ai"></a>云何命根。<a id="a-Aj"></a>谓三界寿。<a id="a-Ak"></a>异名虽尔自体未详。<a id="a-Al"></a>应更指陈。<a id="a-Am"></a>何法名寿。<a id="a-An"></a>谓有别法。<a id="a-Ao"></a>能持暖识。<a id="a-Ap"></a>说名为寿。<a id="a-Aq"></a>故世尊言。</p>
  <p id="aAr">寿暖及与识　　三法舍身时</p>
  <p id="aAs">所舍身僵仆　　如木无思觉</p>
  <p id="aAt">若尔此寿何法能持。<a id="a-Au"></a>此寿能持。<a id="a-Av"></a>我说是业。<a id="a-Aw"></a>一向是业异熟果故。<a id="a-Ax"></a>一期生中常随转故。<a id="a-Ay"></a>暖非一向业异熟果。<a id="a-Az"></a>识二俱非。<a id="a-B0"></a>虽有一期常随转处。<a id="a-B1"></a>而非一向是业异熟。<a id="a-B2"></a>故不可说识由业持。<a id="a-B3"></a>是故说寿能持暖识。<a id="a-B4"></a>非非业感。<a id="a-B5"></a>识流转中业有少分能持功用。<a id="a-B6"></a>一同分中异熟生识断而更续。<a id="a-B7"></a>唯寿力持复如何知寿能持暖。<a id="a-B8"></a>要有寿者方有暖故。<a id="a-B9"></a>诸无暖者亦见有寿。<a id="a-BA"></a>故知寿体非暖所持。<a id="a-BB"></a>由此故知。<a id="a-BC"></a>别有实法彼力能持有情暖识。<a id="a-BD"></a>说名为寿。<a id="a-BE"></a>此即命根。<a id="a-BF"></a>如是命根非唯依身。<a id="a-BG"></a>无色亦有故。<a id="a-BH"></a>非唯依心。<a id="a-BI"></a>无心亦有故。<a id="a-BJ"></a>若尔依何。<a id="a-BK"></a>依先世业及现同分。<a id="a-BL"></a>其众同分亦准命根。<a id="a-BM"></a>命行寿行有何差别。<a id="a-BN"></a>若生法寿名为命行。<a id="a-BO"></a>不生法寿说为寿行。<a id="a-BP"></a>有作是言。<a id="a-BQ"></a>非所弃舍名为命行。<a id="a-BR"></a>是所弃舍名为寿行。<a id="a-BS"></a>复有说言。<a id="a-BT"></a>若神足果名为命行。<a id="a-BU"></a>若先业果名为寿行。<a id="a-BV"></a>复有说者。<a id="a-BW"></a>若明增上生名为命行。<a id="a-BX"></a>无明增上生名为寿行。<a id="a-BY"></a>或有说者。<a id="a-BZ"></a>唯离贪者相续所得。<a id="a-Ba"></a>名为命行。<a id="a-Bb"></a>亦有贪者相续所得。<a id="a-Bc"></a>名为寿行。<a id="a-Bd"></a>是为命行。<a id="a-Be"></a>寿行差别。<a id="a-Bf"></a>已辩命根。<a id="a-Bg"></a>何谓诸相。<a id="a-Bh"></a>此有四。<a id="a-Bi"></a>四者何。<a id="a-Bj"></a>颂曰。</p>
  <p id="aBk">相谓诸有为　　生住异灭性</p>
  <p id="aBl">论曰。<a id="a-Bm"></a>如是四种是有为相。<a id="a-Bn"></a>显彼性故得彼相名。<a id="a-Bo"></a>依此说有诸行种类。<a id="a-Bp"></a>此中生者。<a id="a-Bq"></a>谓有别法。<a id="a-Br"></a>是行生位。<a id="a-Bs"></a>无障胜因。<a id="a-Bt"></a>由能引摄令其生故。<a id="a-Bu"></a>能引摄者。<a id="a-Bv"></a>谓彼生时此法能为彼胜缘性。<a id="a-Bw"></a>虽诸行起皆得名生。<a id="a-Bx"></a>然此生名。<a id="a-By"></a>但依诸行生位无障胜因而立诸行。<a id="a-Bz"></a>必藉前生俱生同类异类缘力故。<a id="a-C0"></a>起思因果。<a id="a-C1"></a>中当广显。<a id="a-C2"></a>示前生同类异类缘。<a id="a-C3"></a>中同类缘强随彼起故。<a id="a-C4"></a>俱生缘内无同类缘。<a id="a-C5"></a>异类缘中有偏胜者。<a id="a-C6"></a>如缘眼色眼识生中。<a id="a-C7"></a>说眼为因。<a id="a-C8"></a>色为缘性。<a id="a-C9"></a>虽随阙一眼识不生而眼识生。<a id="a-CA"></a>随眼非色。<a id="a-CB"></a>是近缘性故说为因。<a id="a-CC"></a>眼识俱生一果诸法。<a id="a-CD"></a>为缘助识力胜非眼。<a id="a-CE"></a>又于俱起一果法中。<a id="a-CF"></a>自有相生力偏胜者。<a id="a-CG"></a>如风望火风助火力。<a id="a-CH"></a>令其炽然世极成故。<a id="a-CI"></a>现见异聚风偏顺火。<a id="a-CJ"></a>故可比度同聚必然。<a id="a-CK"></a>是故俱生诸行缘内生力胜者。<a id="a-CL"></a>偏立生名。<a id="a-CM"></a>此生功能。<a id="a-CN"></a>于生初念无漏诸得其相最显。<a id="a-CO"></a>既于此处见有胜能。<a id="a-CP"></a>可比度余。<a id="a-CQ"></a>应知亦有。<a id="a-CR"></a>住谓别法。<a id="a-CS"></a>是已生未坏诸行。<a id="a-CT"></a>引自果无障胜因。<a id="a-CU"></a>如诸行生必待别法。<a id="a-CV"></a>为胜因助引果胜用。<a id="a-CW"></a>亦应必待别法为因。<a id="a-CX"></a>非对法者所许诸行。<a id="a-CY"></a>待众因缘体暂有位。<a id="a-CZ"></a>对法诸师说为现在。<a id="a-Ca"></a>亦说有住。<a id="a-Cb"></a>诸行尔时引自果故。<a id="a-Cc"></a>又即于此立为作用。<a id="a-Cd"></a>世尊亦言。<a id="a-Ce"></a>诸行暂住。<a id="a-Cf"></a>又说诸色有生住时。<a id="a-Cg"></a>此不可言据相续说。<a id="a-Ch"></a>一刹那顷亦苦性故。<a id="a-Ci"></a>相续必览刹那成故。<a id="a-Cj"></a>诸有为相但依相续。<a id="a-Ck"></a>前后建立。<a id="a-Cl"></a>理必不成。<a id="a-Cm"></a>故有别法能为诸行引果作用无障近因。<a id="a-Cn"></a>对法诸师说此为住。<a id="a-Co"></a>异谓别法。<a id="a-Cp"></a>是一切行自类相续。<a id="a-Cq"></a>后异前因不可无因。<a id="a-Cr"></a>自然有异。<a id="a-Cs"></a>同一识相前后相续。<a id="a-Ct"></a>转变无因。<a id="a-Cu"></a>理不成故。<a id="a-Cv"></a>生无色界受等相续念念变易。<a id="a-Cw"></a>此用最显见无色界。<a id="a-Cx"></a>有异胜能可比度余。<a id="a-Cy"></a>应知亦有。<a id="a-Cz"></a>灭谓别法是俱生行。<a id="a-D0"></a>念念灭坏。<a id="a-D1"></a>无障胜因。<a id="a-D2"></a>不可执无为灭相体。<a id="a-D3"></a>无从缘起理不成故。<a id="a-D4"></a>亦不应说有生灭故。<a id="a-D5"></a>又契经言。<a id="a-D6"></a>应知生灭缘无境智。<a id="a-D7"></a>理必非有。<a id="a-D8"></a>故不可说无为灭相。<a id="a-D9"></a>又如生法。<a id="a-DA"></a>由别生生。<a id="a-DB"></a>灭法亦应由别灭灭。<a id="a-DC"></a>总言性者。<a id="a-DD"></a>是实体义。<a id="a-DE"></a>若有为相有四体别。<a id="a-DF"></a>何故契经但说三种。<a id="a-DG"></a>契经为显有为无为德失差别。<a id="a-DH"></a>故不说住。<a id="a-DI"></a>或若有相唯表有为。<a id="a-DJ"></a>契经偏说非住相体。<a id="a-DK"></a>唯表有为。<a id="a-DL"></a>常亦有故。<a id="a-DM"></a>非此不说是无住因。<a id="a-DN"></a>余经说行有生灭法。<a id="a-DO"></a>非无异法。<a id="a-DP"></a>此亦应尔。<a id="a-DQ"></a>虽有四相随所化宜。<a id="a-DR"></a>隐住说三。<a id="a-DS"></a>而无有失。<a id="a-DT"></a>或此经中已密说住。<a id="a-DU"></a>无唯声故。<a id="a-DV"></a>或此经中住异合说。<a id="a-DW"></a>若不尔者。<a id="a-DX"></a>但应言异为显有为住必兼异。<a id="a-DY"></a>不同无为有住无异。<a id="a-DZ"></a>非此经中言住异者。<a id="a-Da"></a>显住即异。<a id="a-Db"></a>但显有为有起有尽有住有异。<a id="a-Dc"></a>无为有住无所余三。<a id="a-Dd"></a>故诸有为与无为别。<a id="a-De"></a>由斯对法说诸有为定有四相。<a id="a-Df"></a>理无倾动。<a id="a-Dg"></a>此生等相既是有为。<a id="a-Dh"></a>应更别有生等四相。<a id="a-Di"></a>若更有相便致无穷。<a id="a-Dj"></a>彼更有余生等相故。<a id="a-Dk"></a>实许更有然非无穷。<a id="a-Dl"></a>所以者何。<a id="a-Dm"></a>颂曰。</p>
  <p id="aDn">此有生生等　　于八一有能</p>
  <p id="aDo">论曰。<a id="a-Dp"></a>此中有言。<a id="a-Dq"></a>兼显定义。<a id="a-Dr"></a>意显此有唯四非余。<a id="a-Ds"></a>此谓前说四种本相。<a id="a-Dt"></a>生生等者。<a id="a-Du"></a>谓四随相。<a id="a-Dv"></a>即是生之生生。<a id="a-Dw"></a>乃至灭之灭灭。<a id="a-Dx"></a>诸行有为。<a id="a-Dy"></a>由四本相。<a id="a-Dz"></a>本相有为由四随相。<a id="a-E0"></a>世尊何处说随相耶。<a id="a-E1"></a>有契经言。<a id="a-E2"></a>老死起故。<a id="a-E3"></a>此经亦说。<a id="a-E4"></a>定有随相。<a id="a-E5"></a>谓生等相。<a id="a-E6"></a>亦是有为故。<a id="a-E7"></a>生生等相亦起等性故。<a id="a-E8"></a>契经既说。<a id="a-E9"></a>有三有为之有为相。<a id="a-EA"></a>有为之起亦可了知。<a id="a-EB"></a>尽及住异亦可了知。<a id="a-EC"></a>故知此中亦摄随相。<a id="a-ED"></a>又于诸相皆有亦言。<a id="a-EE"></a>故此经中亦说随相。<a id="a-EF"></a>言有为之起。<a id="a-EG"></a>亦可了知者。<a id="a-EH"></a>起即本相生亦表生。<a id="a-EI"></a>生义尽及住异亦可知言类起亦言应如理释。<a id="a-EJ"></a>若不尔者。<a id="a-EK"></a>何用亦言。<a id="a-EL"></a>故契经中。<a id="a-EM"></a>于无为法说尚无有起等可知。<a id="a-EN"></a>此意说言。<a id="a-EO"></a>诸无为法尚无生等本相可知。<a id="a-EP"></a>况生生等随相可得。<a id="a-EQ"></a>若不尔者。<a id="a-ER"></a>应但说无起等可知不应言尚。<a id="a-ES"></a>又薄伽梵。<a id="a-ET"></a>于契经中说诸有为相复有相故。<a id="a-EU"></a>契经说色有起尽。<a id="a-EV"></a>此复应知。<a id="a-EW"></a>亦有起尽乃至广说。<a id="a-EX"></a>由此故知。<a id="a-EY"></a>相复有相。<a id="a-EZ"></a>若尔本相如所相法。<a id="a-Ea"></a>一一应有四种随相。<a id="a-Eb"></a>此复各四。<a id="a-Ec"></a>展转无穷。<a id="a-Ed"></a>无斯过失。<a id="a-Ee"></a>四本四随。<a id="a-Ef"></a>于八于一。<a id="a-Eg"></a>功能别故。<a id="a-Eh"></a>为亲缘用。<a id="a-Ei"></a>名曰功能。<a id="a-Ej"></a>谓四本相。<a id="a-Ek"></a>一一皆于八法有用。<a id="a-El"></a>四种随相一一皆于一法有用。<a id="a-Em"></a>其义云何。<a id="a-En"></a>谓法生时并其自体九法俱起。<a id="a-Eo"></a>自体为一。<a id="a-Ep"></a>相随相八本相中生。<a id="a-Eq"></a>除其自性能为亲缘生余八法。<a id="a-Er"></a>诸法于自体无生等用故。<a id="a-Es"></a>随相生生为亲缘用。<a id="a-Et"></a>于九法内唯生本生。<a id="a-Eu"></a>此生一生。<a id="a-Ev"></a>多由功能别故生性。<a id="a-Ew"></a>既无异功能何有别如受领纳。<a id="a-Ex"></a>性虽无异而有功能损益差别。<a id="a-Ey"></a>又本相随相境有多少。<a id="a-Ez"></a>如五识意识境有少。<a id="a-F0"></a>多谓为亲缘令引自果作用得起。<a id="a-F1"></a>是生功能。<a id="a-F2"></a>本相中住。<a id="a-F3"></a>亦除自性。<a id="a-F4"></a>能为亲缘。<a id="a-F5"></a>住余八法。<a id="a-F6"></a>随相住住。<a id="a-F7"></a>能为亲缘。<a id="a-F8"></a>于九法中唯住本住。<a id="a-F9"></a>谓为亲缘。<a id="a-FA"></a>令法暂住。<a id="a-FB"></a>能引自果。<a id="a-FC"></a>是住功能本相中异。<a id="a-FD"></a>除其自性。<a id="a-FE"></a>能为亲缘。<a id="a-FF"></a>异余八法。<a id="a-FG"></a>随相异异。<a id="a-FH"></a>能为亲缘。<a id="a-FI"></a>于九法中唯异本异。<a id="a-FJ"></a>谓为亲缘令引自果作用衰损。<a id="a-FK"></a>是异功能。<a id="a-FL"></a>本相中灭。<a id="a-FM"></a>除其自性。<a id="a-FN"></a>能为亲缘。<a id="a-FO"></a>灭余八法。<a id="a-FP"></a>随相灭灭。<a id="a-FQ"></a>能为亲缘。<a id="a-FR"></a>于九法中。<a id="a-FS"></a>唯灭本灭。<a id="a-FT"></a>谓为亲缘令引自果。<a id="a-FU"></a>作用灭坏是灭功能。<a id="a-FV"></a>是故生等相复有相随。<a id="a-FW"></a>相唯四无无穷失。</p>
 </body>
</html>