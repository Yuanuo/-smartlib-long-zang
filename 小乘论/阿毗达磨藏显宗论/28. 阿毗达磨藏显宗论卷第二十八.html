<!doctype html>
<html id="z3IBVut17P" data-ver="938">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨藏显宗论卷第二十八</h1>
  <h2 id="a2">辩随眠品第六之四</h2>
  <p id="a3">已辩烦恼诸受相应。<a id="a-4"></a>今次复应辩随烦恼。<a id="a-5"></a>颂曰。</p>
  <p id="a6">诸随烦恼中　　嫉悔忿及恼</p>
  <p id="a7">害恨忧俱起　　悭喜受相应</p>
  <p id="a8">谄诳及眠覆　　通忧喜相应</p>
  <p id="a9">憍喜乐皆舍　　余四遍相应</p>
  <p id="aA">论曰。<a id="a-B"></a>随烦恼中嫉等六种。<a id="a-C"></a>一切皆与忧根相应。<a id="a-D"></a>以戚行转唯意地故。<a id="a-E"></a>有余师说。<a id="a-F"></a>恼喜相应。<a id="a-G"></a>见取等流。<a id="a-H"></a>应欢行故。<a id="a-I"></a>悭喜相应。<a id="a-J"></a>以欢行转唯意地故。<a id="a-K"></a>欢行转者。<a id="a-L"></a>悭相与贪极相似故。<a id="a-M"></a>谄诳眠覆忧喜相应。<a id="a-N"></a>欢戚行转唯意地故。<a id="a-O"></a>欢戚行者。<a id="a-P"></a>谓或有时以欢喜心而行谄等。<a id="a-Q"></a>或时有以忧戚心行。<a id="a-R"></a>有余师言。<a id="a-S"></a>既说诳是贪等流故。<a id="a-T"></a>但应欢行不应说与忧根相应。<a id="a-U"></a>是欢等流不应戚故。<a id="a-V"></a>又正诳时不应戚。<a id="a-W"></a>故或应说诳是痴等流。<a id="a-X"></a>憍喜乐相应。<a id="a-Y"></a>欢行唯意故。<a id="a-Z"></a>在第三静虑与乐相应。<a id="a-a"></a>若在下诸地与喜相应。<a id="a-b"></a>此上所说诸随烦恼。<a id="a-c"></a>一切皆与舍受相应。<a id="a-d"></a>相续断时皆住舍故。<a id="a-e"></a>有通行在唯舍地故。<a id="a-f"></a>舍于一切相应无遮。<a id="a-g"></a>譬如无明遍相应故。<a id="a-h"></a>余无惭愧惛沉掉举。<a id="a-i"></a>四皆遍与五受相应。<a id="a-j"></a>前二是大不善地法摄故。<a id="a-k"></a>后二是大烦恼地法摄故。<a id="a-l"></a>说二及声显难及释。<a id="a-m"></a>谓于恼诳设难如前。<a id="a-n"></a>理应释言。<a id="a-o"></a>果因相别。<a id="a-p"></a>如无惭掉虽贪等流。<a id="a-q"></a>而与忧苦有相应义。<a id="a-r"></a>故知所说与受相应。<a id="a-s"></a>不唯同因但据相别。<a id="a-t"></a>许有忧戚而行诳者。<a id="a-u"></a>情有所忧而行诳故。<a id="a-v"></a>所说烦恼随烦恼中。<a id="a-w"></a>有依异门佛说为盖。<a id="a-x"></a>今次应辩盖相云何。<a id="a-y"></a>颂曰。</p>
  <p id="az">盖五唯在欲　　食治用同故</p>
  <p id="a10">虽二立一盖　　障蕴故唯五</p>
  <p id="a11">论曰。<a id="a-12"></a>如契经言。<a id="a-13"></a>若说五盖为不善聚。<a id="a-14"></a>是为正说。<a id="a-15"></a>所以者何。<a id="a-16"></a>如是五种纯是圆满不善聚故。<a id="a-17"></a>其五者何。<a id="a-18"></a>一欲贪盖。<a id="a-19"></a>二嗔恚盖。<a id="a-1A"></a>三惛眠盖。<a id="a-1B"></a>四掉悔盖。<a id="a-1C"></a>五疑盖。<a id="a-1D"></a>契经既说盖唯不善。<a id="a-1E"></a>故知唯在欲。<a id="a-1F"></a>非色无色界。<a id="a-1G"></a>由此为证知惛掉疑。<a id="a-1H"></a>体虽皆通欲色无色。<a id="a-1I"></a>而但欲界有得盖名。<a id="a-1J"></a>为显惛沉掉举二种唯欲界者。<a id="a-1K"></a>有立为盖。<a id="a-1L"></a>故与眠悔和合而立。<a id="a-1M"></a>眠悔唯是欲界系故。<a id="a-1N"></a>为显眠悔唯染污者。<a id="a-1O"></a>有得盖名。<a id="a-1P"></a>故与惛沉掉举二种和合而立。<a id="a-1Q"></a>惛掉唯是染污性故。<a id="a-1R"></a>疑准前四在欲可知。<a id="a-1S"></a>何缘欲贪嗔恚疑盖。<a id="a-1T"></a>各于一体别立盖名。<a id="a-1U"></a>而彼惛眠掉悔二盖。<a id="a-1V"></a>各于二体合立盖名。<a id="a-1W"></a>欲贪嗔疑食治各别。<a id="a-1X"></a>是故一一别立盖名。<a id="a-1Y"></a>由惛与眠及掉与悔。<a id="a-1Z"></a>所食能治事用皆同。<a id="a-1a"></a>故体虽殊俱合立一。<a id="a-1b"></a>欲贪盖食谓可爱相。<a id="a-1c"></a>此盖对治谓不净想。<a id="a-1d"></a>嗔恚盖食谓可憎相。<a id="a-1e"></a>此盖对治谓慈善根。<a id="a-1f"></a>疑盖食谓三世。<a id="a-1g"></a>如契经说。<a id="a-1h"></a>于过去世生如是疑。<a id="a-1i"></a>乃至广说。<a id="a-1j"></a>此盖对治。<a id="a-1k"></a>谓若有能如实观察缘性缘起惛眠盖食谓五种法。<a id="a-1l"></a>一[夢-夕+登]瞢。<a id="a-1m"></a>二不悦。<a id="a-1n"></a>三频申。<a id="a-1o"></a>四食不平性。<a id="a-1p"></a>五心昧劣性。<a id="a-1q"></a>此盖对治谓光明想。<a id="a-1r"></a>此盖事用。<a id="a-1s"></a>谓俱能令心性沈昧。<a id="a-1t"></a>掉悔盖食谓四种法。<a id="a-1u"></a>一亲里寻。<a id="a-1v"></a>二国土寻。<a id="a-1w"></a>三不死寻。<a id="a-1x"></a>四随念。<a id="a-1y"></a>昔种种所更笑戏欢娱承奉等事。<a id="a-1z"></a>此盖对治谓奢摩他。<a id="a-20"></a>此盖事用。<a id="a-21"></a>谓俱能令心不寂静。<a id="a-22"></a>由此说食治用同故。<a id="a-23"></a>惛眠掉悔二合为一。<a id="a-24"></a>或贪嗔疑是满烦恼。<a id="a-25"></a>一一能荷一覆盖用。<a id="a-26"></a>惛眠掉悔非满烦恼。<a id="a-27"></a>二合方荷一覆盖用。<a id="a-28"></a>此五名盖。<a id="a-29"></a>其义云何。<a id="a-2A"></a>谓决定能覆障圣道圣道加行。<a id="a-2B"></a>故立盖名。<a id="a-2C"></a>若尔则应诸烦恼等皆得名盖。<a id="a-2D"></a>一切皆能覆障圣道及加行故。<a id="a-2E"></a>如世尊告诸苾刍言。<a id="a-2F"></a>若为一法所覆障者。<a id="a-2G"></a>则不能了眼是非常。<a id="a-2H"></a>一法谓贪。<a id="a-2I"></a>乃至广说。<a id="a-2J"></a>一一别说如杂事中。<a id="a-2K"></a>何故世尊说盖唯五。<a id="a-2L"></a>理实应尔。<a id="a-2M"></a>然佛世尊于立盖门唯说五者。<a id="a-2N"></a>唯此于五蕴。<a id="a-2O"></a>能为胜障故。<a id="a-2P"></a>谓贪恚盖能障戒蕴。<a id="a-2Q"></a>如次令远离欲恶故。<a id="a-2R"></a>惛沉睡眠能障慧蕴。<a id="a-2S"></a>此二俱令远毗钵舍那故。<a id="a-2T"></a>掉举恶作能障定蕴。<a id="a-2U"></a>此俱令远奢摩他故。<a id="a-2V"></a>如是四盖渐次令越出离白法。<a id="a-2W"></a>由此于后令于业果四谛生疑。<a id="a-2X"></a>疑故能令乃至解脱解脱智见皆不得起。<a id="a-2Y"></a>故唯此五建立为盖。<a id="a-2Z"></a>若尔掉悔盖。<a id="a-2a"></a>应惛眠前说顺戒定慧蕴。<a id="a-2b"></a>次第而说故。<a id="a-2c"></a>不尔此中坏次第者。<a id="a-2d"></a>世尊意欲显别义故。<a id="a-2e"></a>谓契经中佛依正理说惛眠盖。<a id="a-2f"></a>毗钵舍那能治非止。<a id="a-2g"></a>说掉悔盖唯奢摩他能治非观。<a id="a-2h"></a>此依伏断说观止门。<a id="a-2i"></a>别治惛眠掉悔二盖。<a id="a-2j"></a>若依永断此观止门。<a id="a-2k"></a>对治一切用无差别。<a id="a-2l"></a>为显此理故坏次第。<a id="a-2m"></a>何故无明不立为盖。<a id="a-2n"></a>不说成故。<a id="a-2o"></a>如契经说。<a id="a-2p"></a>无明所覆覆即是盖有余师说等荷担者立诸盖中。<a id="a-2q"></a>无明于中所荷偏重。<a id="a-2r"></a>是故不说慢复何缘不立为盖。<a id="a-2s"></a>以有由慢能修胜法。<a id="a-2t"></a>为盖义劣。<a id="a-2u"></a>不立盖中。<a id="a-2v"></a>有余师言。<a id="a-2w"></a>夫为盖者。<a id="a-2x"></a>令心趣下。<a id="a-2y"></a>慢则不然。<a id="a-2z"></a>以能令心趣上法故。<a id="a-30"></a>诸见何故不立盖中。<a id="a-31"></a>见诸有情阙非我见者。<a id="a-32"></a>虽执有我而能离染故。<a id="a-33"></a>有说诸见性捷利故。<a id="a-34"></a>不顺盖义。<a id="a-35"></a>盖性迟钝。<a id="a-36"></a>随烦恼中余不立盖。<a id="a-37"></a>准前所说应如理思。<a id="a-38"></a>上二界惑不立盖者。<a id="a-39"></a>离三界染初非障故。<a id="a-3A"></a>又彼无记盖唯不善。<a id="a-3B"></a>今应思择诸随眠等。<a id="a-3C"></a>由何而断。<a id="a-3D"></a>由慧观见彼所缘故随眠等断。<a id="a-3E"></a>若尔欲界他界遍行及三界中见灭道断有漏缘惑应无断义。<a id="a-3F"></a>缘苦集谛法智忍生。<a id="a-3G"></a>唯缘欲界苦集谛故。<a id="a-3H"></a>缘灭道谛诸智忍生。<a id="a-3I"></a>唯缘无漏为境界故。<a id="a-3J"></a>无如是失。<a id="a-3K"></a>我许诸惑永断方便有多种故。<a id="a-3L"></a>为有几种。<a id="a-3M"></a>总有四种。<a id="a-3N"></a>何等为四。<a id="a-3O"></a>颂曰。</p>
  <p id="a3P">遍知所缘故　　断彼能缘故</p>
  <p id="a3Q">断彼所缘故　　对治起故断</p>
  <p id="a3R">论曰。<a id="a-3S"></a>断见所断惑。<a id="a-3T"></a>由前三方便。<a id="a-3U"></a>一由遍知所缘故断。<a id="a-3V"></a>谓欲界系见苦集断自界缘惑。<a id="a-3W"></a>色无色界见苦集断所有诸惑。<a id="a-3X"></a>以上二界他界地缘。<a id="a-3Y"></a>亦由遍知所缘断故。<a id="a-3Z"></a>缘苦集谛类智忍生。<a id="a-3a"></a>俱能顿观三界境故。<a id="a-3b"></a>及通三界见灭道断无漏缘惑。<a id="a-3c"></a>如是诸惑皆由遍知所缘断。<a id="a-3d"></a>故二由断彼能缘故断。<a id="a-3e"></a>谓欲界系他界缘惑。<a id="a-3f"></a>以欲界系见苦集断。<a id="a-3g"></a>自界缘惑能缘于彼。<a id="a-3h"></a>此惑于彼能作依持。<a id="a-3i"></a>依持断时彼随断故。<a id="a-3j"></a>如羸病者却倚而立。<a id="a-3k"></a>去所倚时彼随倒故。<a id="a-3l"></a>如何于彼能作依持。<a id="a-3m"></a>由此于彼能为因故。<a id="a-3n"></a>岂不此即说由害因故断。<a id="a-3o"></a>实尔此彼但是异名。<a id="a-3p"></a>然为止滥故作是说。<a id="a-3q"></a>谓欲界惑自他界缘。<a id="a-3r"></a>皆有此彼互为因义。<a id="a-3s"></a>然无此彼展转相缘。<a id="a-3t"></a>故于此中说能缘断。<a id="a-3u"></a>欲令易了唯他界缘。<a id="a-3v"></a>由断此因彼便随断。<a id="a-3w"></a>三由断彼所缘故断。<a id="a-3x"></a>谓见灭道断诸有漏缘惑。<a id="a-3y"></a>以无漏缘惑能为彼所缘。<a id="a-3z"></a>所缘断时彼随断故。<a id="a-40"></a>如羸病者杖策而行。<a id="a-41"></a>去彼杖时彼随倒故。<a id="a-42"></a>何缘于此所断惑中有断能缘。<a id="a-43"></a>故说所缘断。<a id="a-44"></a>如缘欲苦集起现观时有断所缘。<a id="a-45"></a>故说能缘断。<a id="a-46"></a>如缘诸灭道起现观时。<a id="a-47"></a>虽实尔时此彼俱断。<a id="a-48"></a>而由所断有胜有劣。<a id="a-49"></a>故胜断时言劣随断。<a id="a-4A"></a>谓若于彼惑所缘中。<a id="a-4B"></a>无漏慧生能为对治。<a id="a-4C"></a>彼惑名胜。<a id="a-4D"></a>所余名劣。<a id="a-4E"></a>何缘彼惑偏得胜名。<a id="a-4F"></a>于彼所缘无漏慧起。<a id="a-4G"></a>专为敌彼发功用故。<a id="a-4H"></a>若许惑断方便有多。<a id="a-4I"></a>有由能缘断故随断。<a id="a-4J"></a>有由所缘断故随断。<a id="a-4K"></a>何故前说由慧观见彼所缘故随眠等断。<a id="a-4L"></a>但应于此先立宗言。<a id="a-4M"></a>永断诸惑由多方便。<a id="a-4N"></a>勿先立宗与后解释。<a id="a-4O"></a>言义各异前后相违。<a id="a-4P"></a>如先立宗后释无异。<a id="a-4Q"></a>先据必观惑所缘故。<a id="a-4R"></a>后据于中有差别故。<a id="a-4S"></a>惑先举胜后兼辩劣。<a id="a-4T"></a>正敌对者说名为胜。<a id="a-4U"></a>已说三方便。<a id="a-4V"></a>断见所断惑。<a id="a-4W"></a>断修所断惑。<a id="a-4X"></a>由第四方便。<a id="a-4Y"></a>谓彼但由治起故断。<a id="a-4Z"></a>以若此品对治道生。<a id="a-4a"></a>即此品中诸惑顿断。<a id="a-4b"></a>如下下品治道起时。<a id="a-4c"></a>上上品惑即皆顿断。<a id="a-4d"></a>至上上品治道起时。<a id="a-4e"></a>下下品惑即皆顿断。<a id="a-4f"></a>如是理趣后当广辩。<a id="a-4g"></a>岂不一切见所断惑断时亦由对治道起。<a id="a-4h"></a>以若此部对治道生。<a id="a-4i"></a>则此部中诸惑断故。<a id="a-4j"></a>理实应尔。<a id="a-4k"></a>然于此中为显三界修所断惑无不皆由九品道断治道决定。<a id="a-4l"></a>故说此言。<a id="a-4m"></a>见所断中唯有顶惑。<a id="a-4n"></a>对治决定如前已辩。<a id="a-4o"></a>惑见所断诸惑断时。<a id="a-4p"></a>方便定三。<a id="a-4q"></a>故就别说。<a id="a-4r"></a>修所断惑能断方便不决定故。<a id="a-4s"></a>就总而说。<a id="a-4t"></a>岂不所明第四方便与前宗义有不相关。<a id="a-4u"></a>谓修位中以灭道智。<a id="a-4v"></a>能断三界修所断惑。<a id="a-4w"></a>慧非见此惑所缘故。<a id="a-4x"></a>此与宗义实不相关。<a id="a-4y"></a>前宗唯辩见所断故。<a id="a-4z"></a>设彼总摄亦不相违。<a id="a-50"></a>见彼惑所缘此惑治生故。<a id="a-51"></a>所言对治总有几种。<a id="a-52"></a>颂曰。</p>
  <p id="a53">对治有四种　　谓断持远厌</p>
  <p id="a54">论曰。<a id="a-55"></a>诸对治门总有四种。<a id="a-56"></a>一断对治。<a id="a-57"></a>谓道亲能断诸惑得。<a id="a-58"></a>即无间道。<a id="a-59"></a>二持对治。<a id="a-5A"></a>谓道初与断得俱生。<a id="a-5B"></a>即解脱道。<a id="a-5C"></a>由如是道持断得故。<a id="a-5D"></a>令诸惑得不相续生。<a id="a-5E"></a>三远分对治。<a id="a-5F"></a>谓道能令前所断惑得转更成远。<a id="a-5G"></a>即胜进道。<a id="a-5H"></a>于解脱道后所起道名为胜进。<a id="a-5I"></a>乃至后得俱起生等亦得道名。<a id="a-5J"></a>令与惑得相违。<a id="a-5K"></a>诸得相续增故。<a id="a-5L"></a>四厌患对治。<a id="a-5M"></a>谓道随于何界何地中见诸过失深生厌患。<a id="a-5N"></a>即是于彼以种种门观过失义。<a id="a-5O"></a>此唯诸厌作意聚摄。<a id="a-5P"></a>由此势力。<a id="a-5Q"></a>设于后时属妙境界亦不贪着。<a id="a-5R"></a>应知多分是加行道非决定故。<a id="a-5S"></a>不说在初说多分言。<a id="a-5T"></a>应知为显无间解脱。<a id="a-5U"></a>胜进道中缘苦集谛者。<a id="a-5V"></a>亦厌患对治。<a id="a-5W"></a>已说惑对治。<a id="a-5X"></a>当辩断惑理。<a id="a-5Y"></a>诸惑永断为定从何。<a id="a-5Z"></a>为从所缘。<a id="a-5a"></a>为从相应。<a id="a-5b"></a>为从自性。<a id="a-5c"></a>何故生疑。<a id="a-5d"></a>于此三种皆见过故。<a id="a-5e"></a>且不应说断从所缘。<a id="a-5f"></a>谓若此法是彼所缘。<a id="a-5g"></a>未曾有时非所缘故。<a id="a-5h"></a>亦不可说断从相应。<a id="a-5i"></a>谓相应法互为因故。<a id="a-5j"></a>此法无时非因性故。<a id="a-5k"></a>又由此惑令心成染。<a id="a-5l"></a>此心无时成不染故。<a id="a-5m"></a>亦不可说断从自性。<a id="a-5n"></a>谓法无容舍自性故。<a id="a-5o"></a>以断惑时不可令彼所断诸法失所断性。<a id="a-5p"></a>是故应思惑从何断。<a id="a-5q"></a>颂曰。</p>
  <p id="a5r">应知从所缘　　可令诸惑断</p>
  <p id="a5s">论曰。<a id="a-5t"></a>诸惑永断定从所缘。<a id="a-5u"></a>以于所缘遍知力故。<a id="a-5v"></a>令惑永断如前已说。<a id="a-5w"></a>然惑所缘总有二种。<a id="a-5x"></a>谓有系事。<a id="a-5y"></a>及无系事。<a id="a-5z"></a>缘有系事为境诸惑。<a id="a-60"></a>及从此惑力所引生。<a id="a-61"></a>不缘此事为境诸惑。<a id="a-62"></a>如是二惑于一有情现相续中引起诸得。<a id="a-63"></a>设无染污心现在前此得恒行无有间断。<a id="a-64"></a>为去来世诸惑果因。<a id="a-65"></a>如是应知。<a id="a-66"></a>缘无系事为境诸惑。<a id="a-67"></a>及因此惑势力所引随从现行。<a id="a-68"></a>不缘此事为境诸惑。<a id="a-69"></a>所引起得类亦同前。<a id="a-6A"></a>言为去来惑果因者。<a id="a-6B"></a>谓此诸得现在世时。<a id="a-6C"></a>是过去惑等流性故。<a id="a-6D"></a>说之为果。<a id="a-6E"></a>是未来惑生缘性故。<a id="a-6F"></a>说之为因。<a id="a-6G"></a>然此诸得与断对治等流诸得现行相违。<a id="a-6H"></a>能持去来所得诸惑。<a id="a-6I"></a>故令一切缘此事惑及缘余惑相续而转。<a id="a-6J"></a>缘此事境诸断对治等流起时惑得便绝。<a id="a-6K"></a>所得诸惑于自所缘虽体犹有。<a id="a-6L"></a>而由因果得永绝故。<a id="a-6M"></a>可说名断。<a id="a-6N"></a>以于少境若未遍知缘此境惑。<a id="a-6O"></a>及因此惑力所引起缘余境惑。<a id="a-6P"></a>所引去来惑果因得现相续中无间而转。<a id="a-6Q"></a>若于少境得遍知时。<a id="a-6R"></a>惑所引得便不复转。<a id="a-6S"></a>故知惑断定从所缘。<a id="a-6T"></a>如前所言远分对治。<a id="a-6U"></a>一切远性总有几种。<a id="a-6V"></a>颂曰。</p>
  <p id="a6W">远性有四种　　谓相治处时</p>
  <p id="a6X">如大种尸罗　　异方二世等</p>
  <p id="a6Y">论曰。<a id="a-6Z"></a>一切远性总有四种。<a id="a-6a"></a>一相远性。<a id="a-6b"></a>如四大种。<a id="a-6c"></a>虽复俱在一聚中生。<a id="a-6d"></a>以相异故亦名为远。<a id="a-6e"></a>二治远性。<a id="a-6f"></a>如持犯戒。<a id="a-6g"></a>虽复俱在一身中行。<a id="a-6h"></a>以相治故亦名为远。<a id="a-6i"></a>三处远性。<a id="a-6j"></a>如海两岸。<a id="a-6k"></a>虽复俱在一大海边。<a id="a-6l"></a>方处隔故亦名为远。<a id="a-6m"></a>四时远性。<a id="a-6n"></a>如去来世。<a id="a-6o"></a>虽复俱依一法上立。<a id="a-6p"></a>时分隔故亦名为远。<a id="a-6q"></a>望何说远。<a id="a-6r"></a>望现在世无间已灭。<a id="a-6s"></a>及正生时与现相邻。<a id="a-6t"></a>如何名远。<a id="a-6u"></a>非眼等境故。<a id="a-6v"></a>或无作用故。<a id="a-6w"></a>无为非时不可为难。<a id="a-6x"></a>虚空体遍二灭遍得。<a id="a-6y"></a>故契经中亦说为近。<a id="a-6z"></a>等声为明举法未尽。<a id="a-70"></a>已辩烦恼对治差别。<a id="a-71"></a>修能对治胜进位中。<a id="a-72"></a>所断诸惑为再断不。<a id="a-73"></a>所得离系有重得耶。<a id="a-74"></a>颂曰。</p>
  <p id="a75">诸惑无再断　　离系有重得</p>
  <p id="a76">谓治生得果　　练根六时中</p>
  <p id="a77">论曰。<a id="a-78"></a>所断诸惑。<a id="a-79"></a>由得自分无间道故。<a id="a-7A"></a>便顿永断。<a id="a-7B"></a>离退后时无再断义。<a id="a-7C"></a>断已复断则为唐捐。<a id="a-7D"></a>所得离系虽无随道渐胜进理。<a id="a-7E"></a>而道进时容有重起。<a id="a-7F"></a>彼胜得理以离系得道所摄故。<a id="a-7G"></a>舍得道时彼亦舍得。<a id="a-7H"></a>故诸离系有重得理。<a id="a-7I"></a>此依容有时总有六。<a id="a-7J"></a>谓治道起得果练根。<a id="a-7K"></a>说治生言通目二义。<a id="a-7L"></a>若据住此能证离系。<a id="a-7M"></a>目无间道。<a id="a-7N"></a>若据住此正证离系。<a id="a-7O"></a>目解脱道。<a id="a-7P"></a>言得果者。<a id="a-7Q"></a>谓得预流一来不还阿罗汉果。<a id="a-7R"></a>言练根者。<a id="a-7S"></a>谓增进根由此六时得未曾道有舍曾道得离系故。<a id="a-7T"></a>说得果言既无差别。<a id="a-7U"></a>如摄四果应摄练根以转根时必得果故。<a id="a-7V"></a>何劳长说此练根言。<a id="a-7W"></a>为显练根异断惑得果故。<a id="a-7X"></a>得果外说练根无失。<a id="a-7Y"></a>然得离系随其所应。<a id="a-7Z"></a>有具六时。<a id="a-7a"></a>乃至唯二谓欲界系。<a id="a-7b"></a>见四谛断。<a id="a-7c"></a>及色无色。<a id="a-7d"></a>见三谛断所得离系得具六时。<a id="a-7e"></a>色无色界见道谛断。<a id="a-7f"></a>所得离系得唯五时。<a id="a-7g"></a>由治生时即得果故。<a id="a-7h"></a>说得果已。<a id="a-7i"></a>不说治生。<a id="a-7j"></a>欲界修断五品离系亦五时得。<a id="a-7k"></a>除预流果。<a id="a-7l"></a>第六离系得唯四时。<a id="a-7m"></a>得果治生时无别故。<a id="a-7n"></a>第七八品亦唯四时。<a id="a-7o"></a>得四果中除前二故。<a id="a-7p"></a>第九离系得唯三时。<a id="a-7q"></a>亦治生时即得果故。<a id="a-7r"></a>色无色界修所断中唯除有顶。<a id="a-7s"></a>第九离系所余离系亦唯三时。<a id="a-7t"></a>得果四中除前三故。<a id="a-7u"></a>有顶第九得唯二时。<a id="a-7v"></a>得果治生同一时故。<a id="a-7w"></a>此约钝说。<a id="a-7x"></a>若就利根。<a id="a-7y"></a>前诸位中除练根得。<a id="a-7z"></a>岂不八地容世俗道。<a id="a-80"></a>断应分二种对治生时得。<a id="a-81"></a>不尔此说渐次得故。<a id="a-82"></a>或此唯约无漏得故。<a id="a-83"></a>若依越次通有漏得则世俗道。<a id="a-84"></a>八地染中随离少多。<a id="a-85"></a>入圣道者彼得离系。<a id="a-86"></a>随其所应有具六时。<a id="a-87"></a>乃至唯一。<a id="a-88"></a>以利根故。<a id="a-89"></a>除练根时。<a id="a-8A"></a>谓欲界中先断五品入见谛者。<a id="a-8B"></a>彼见所断五品离系具六时得。<a id="a-8C"></a>谓有二种。<a id="a-8D"></a>自治生时。<a id="a-8E"></a>及得果时。<a id="a-8F"></a>复四成六。<a id="a-8G"></a>彼修所断五品离系唯五时得。<a id="a-8H"></a>除预流果。<a id="a-8I"></a>先断六品入见谛者。<a id="a-8J"></a>彼见所断六品离系亦五时得。<a id="a-8K"></a>除一如前。<a id="a-8L"></a>彼修所断六品离系。<a id="a-8M"></a>唯世俗道治生时得。<a id="a-8N"></a>必不起彼无漏对治。<a id="a-8O"></a>是一来果向道摄故。<a id="a-8P"></a>非住果时起彼向道。<a id="a-8Q"></a>以住胜果不起劣故。<a id="a-8R"></a>先断八品入见谛者。<a id="a-8S"></a>彼见所断八品离系亦五时得。<a id="a-8T"></a>除一如前。<a id="a-8U"></a>彼修所断前六离系唯一时得。<a id="a-8V"></a>如前应知。<a id="a-8W"></a>七八离系唯四时得。<a id="a-8X"></a>谓二治生及二得果。<a id="a-8Y"></a>先断九品依未至地入见谛者。<a id="a-8Z"></a>彼见所断九品离系亦四时得。<a id="a-8a"></a>如前应知。<a id="a-8b"></a>依根本地入见谛者。<a id="a-8c"></a>彼见所断九品离系亦一时得。<a id="a-8d"></a>如前应知。<a id="a-8e"></a>根本非欲断对治故。<a id="a-8f"></a>若依未至。<a id="a-8g"></a>若依根本。<a id="a-8h"></a>彼修所断九品离系亦一时得。<a id="a-8i"></a>如前应知。<a id="a-8j"></a>必不起彼无漏对治。<a id="a-8k"></a>是不还果向道摄故。<a id="a-8l"></a>先断上七地入见谛者。<a id="a-8m"></a>彼见三谛断七地离系亦四时得。<a id="a-8n"></a>如前应知。<a id="a-8o"></a>见道谛断七地离系唯三时得。<a id="a-8p"></a>谓一治生。<a id="a-8q"></a>及二得果。<a id="a-8r"></a>无漏治生即得果故。<a id="a-8s"></a>彼修所断七地离系唯三时得。<a id="a-8t"></a>谓二治生。<a id="a-8u"></a>及一得果。<a id="a-8v"></a>具离八地入圣道者。<a id="a-8w"></a>见修位中断有顶惑见三谛断离系三时。<a id="a-8x"></a>谓一治生。<a id="a-8y"></a>及二得果。<a id="a-8z"></a>见道谛断离系二时。<a id="a-90"></a>由治生时即得果故。<a id="a-91"></a>修断八品离系二时。<a id="a-92"></a>谓一治生。<a id="a-93"></a>及一得果。<a id="a-94"></a>第九离系唯一时得。<a id="a-95"></a>以治生时即得果故。<a id="a-96"></a>诸分离染见。<a id="a-97"></a>修位中进断。<a id="a-98"></a>所余准此应说。<a id="a-99"></a>以何因证得后果时重得先时所断离系。<a id="a-9A"></a>由至教故。<a id="a-9B"></a>谓契经中依正证得阿罗汉果。<a id="a-9C"></a>说如是言。<a id="a-9D"></a>应如是知。<a id="a-9E"></a>应如是见。<a id="a-9F"></a>彼从欲漏心得解脱。<a id="a-9G"></a>乃至广说。<a id="a-9H"></a>由此位中亦得欲界厌患对治等无学法智故。<a id="a-9I"></a>知彼离系亦应重得。<a id="a-9J"></a>前言断欲六品九品入见谛者。<a id="a-9K"></a>彼先修断六九离系无无漏得。<a id="a-9L"></a>为永不得。<a id="a-9M"></a>暂不得耶。<a id="a-9N"></a>应决定言。<a id="a-9O"></a>彼永不得。<a id="a-9P"></a>岂不证得阿罗汉时。<a id="a-9Q"></a>必得先时见修所断一切离系诸无漏得。<a id="a-9R"></a>若彼先时所断离系有无漏得。<a id="a-9S"></a>今时舍者于彼今应得无漏得。<a id="a-9T"></a>若先无者今时亦无。<a id="a-9U"></a>得离系时唯自治起。<a id="a-9V"></a>及舍劣道得胜时故。<a id="a-9W"></a>诸有先依根本静虑入见谛者。<a id="a-9X"></a>得无学时。<a id="a-9Y"></a>宁从欲漏心得解脱。<a id="a-9Z"></a>就依未至入见谛者。<a id="a-9a"></a>及次第者。<a id="a-9b"></a>说故无失。<a id="a-9c"></a>即诸离系彼彼位中得遍知名。<a id="a-9d"></a>随胜立故。<a id="a-9e"></a>遍知有二。<a id="a-9f"></a>一智遍知。<a id="a-9g"></a>二断遍知。<a id="a-9h"></a>智遍知者。<a id="a-9i"></a>体即是慧。<a id="a-9j"></a>唯是无漏。<a id="a-9k"></a>断遍知者。<a id="a-9l"></a>体即离系。<a id="a-9m"></a>是智果故。<a id="a-9n"></a>得遍知名。<a id="a-9o"></a>如业解名诠业解果。<a id="a-9p"></a>若尔忍果应非遍知。<a id="a-9q"></a>是智眷属。<a id="a-9r"></a>故名遍知无失。<a id="a-9s"></a>或于后时转成智果。<a id="a-9t"></a>为一一断道所得离系。<a id="a-9u"></a>各立一遍知。<a id="a-9v"></a>为一切断道所得离系。<a id="a-9w"></a>总立一遍知。<a id="a-9x"></a>二俱不然。<a id="a-9y"></a>以有极广极略过故。<a id="a-9z"></a>若尔云何。<a id="a-A0"></a>颂曰。</p>
  <p id="aA1">断遍知有九　　欲初二断一</p>
  <p id="aA2">二各一合三　　上界三亦尔</p>
  <p id="aA3">余五顺下分　　色一切断三</p>
  <p id="aA4">论曰。<a id="a-A5"></a>诸断总立九种。<a id="a-A6"></a>遍知唯立九缘。<a id="a-A7"></a>如后当辩。<a id="a-A8"></a>何等名曰九种遍知。<a id="a-A9"></a>且三界系见谛所断烦恼等断。<a id="a-AA"></a>立六遍知。<a id="a-AB"></a>谓欲界系初二部断。<a id="a-AC"></a>立一遍知。<a id="a-AD"></a>次二各一。<a id="a-AE"></a>上界亦然。<a id="a-AF"></a>故合成六。<a id="a-AG"></a>余三界系修道所断烦恼等断。<a id="a-AH"></a>立三遍知。<a id="a-AI"></a>谓欲界系修道所断烦恼等断。<a id="a-AJ"></a>立一遍知。<a id="a-AK"></a>应知即是五顺下分。<a id="a-AL"></a>结尽遍知并前立故。<a id="a-AM"></a>色界所系修道所断烦恼等断。<a id="a-AN"></a>立一遍知。<a id="a-AO"></a>应知此即是色爱尽遍知。<a id="a-AP"></a>无色界系修道所断烦恼等断。<a id="a-AQ"></a>立一遍知。<a id="a-AR"></a>即一切结永尽遍知。<a id="a-AS"></a>此亦并前合立一故。<a id="a-AT"></a>如是所立九种遍知。<a id="a-AU"></a>应辩于中几何道果。<a id="a-AV"></a>颂曰。</p>
  <p id="aAW">于中忍果六　　余三是智果</p>
  <p id="aAX">未至果一切　　根本五或八</p>
  <p id="aAY">无色边果一　　三根本亦尔</p>
  <p id="aAZ">俗果二圣九　　法智三类二</p>
  <p id="aAa">法智品果六　　类智品果五</p>
  <p id="aAb">论曰。<a id="a-Ac"></a>于此九中。<a id="a-Ad"></a>且应先辩与忍智道为果差别。<a id="a-Ae"></a>忍果有六。<a id="a-Af"></a>谓三界系见断法断六种遍知。<a id="a-Ag"></a>智果有三。<a id="a-Ah"></a>谓顺下分色爱一切结尽遍知。<a id="a-Ai"></a>由此三遍知是修道果故。<a id="a-Aj"></a>由此已辩见修道果。<a id="a-Ak"></a>与静虑地为果别者。<a id="a-Al"></a>未至静虑果具有九。<a id="a-Am"></a>谓此为依断一切故。<a id="a-An"></a>根本静虑果五或八。<a id="a-Ao"></a>所言五者。<a id="a-Ap"></a>毗婆沙师说。<a id="a-Aq"></a>根本静虑。<a id="a-Ar"></a>非欲断治故。<a id="a-As"></a>所言八者。<a id="a-At"></a>尊者妙音说。<a id="a-Au"></a>根本静虑。<a id="a-Av"></a>亦欲断治故。<a id="a-Aw"></a>除色无色见道断遍知。<a id="a-Ax"></a>道类智时总集遍知故。<a id="a-Ay"></a>中间静虑如根本说。<a id="a-Az"></a>岂不依止根本静虑入见谛时。<a id="a-B0"></a>亦修未来依未至地。<a id="a-B1"></a>欲断治道得断治故。<a id="a-B2"></a>亦应证彼欲见断法断无漏离系得。<a id="a-B3"></a>宁说根本唯得五果。<a id="a-B4"></a>此责不然。<a id="a-B5"></a>尔时所修依未至地断对治者。<a id="a-B6"></a>唯色无色断对治故。<a id="a-B7"></a>根本地道既不能为欲断对治。<a id="a-B8"></a>彼现起位如何能修欲断治道。<a id="a-B9"></a>由彼所修未至断治。<a id="a-BA"></a>唯治上界故。<a id="a-BB"></a>果唯五。<a id="a-BC"></a>与无色地为果别者。<a id="a-BD"></a>无色边地果唯有一。<a id="a-BE"></a>谓依空处近分地道。<a id="a-BF"></a>得色爱尽遍知果故。<a id="a-BG"></a>圣依俗道离诸染位。<a id="a-BH"></a>所得断果亦名遍知。<a id="a-BI"></a>以得无漏离系得故。<a id="a-BJ"></a>前三根本果亦唯一。<a id="a-BK"></a>谓依无色前三根本。<a id="a-BL"></a>得一切尽遍知果故。<a id="a-BM"></a>由此已辩静虑无色总得遍知。<a id="a-BN"></a>果多少别。<a id="a-BO"></a>与俗圣道为果别者。<a id="a-BP"></a>俗道果二。<a id="a-BQ"></a>谓俗道力唯能获得顺下分尽。<a id="a-BR"></a>及色爱尽遍知果故。<a id="a-BS"></a>圣道果九。<a id="a-BT"></a>谓圣道力。<a id="a-BU"></a>乃至能越二有顶故。<a id="a-BV"></a>应知九中二是共果。<a id="a-BW"></a>七不共果。<a id="a-BX"></a>唯圣果故。<a id="a-BY"></a>与法类智。<a id="a-BZ"></a>为果别者法智果三。<a id="a-Ba"></a>谓法智力能断三界修所断故。<a id="a-Bb"></a>类智果二。<a id="a-Bc"></a>谓类智力断色无色修所断故。<a id="a-Bd"></a>与法类品为果别者。<a id="a-Be"></a>法智品果六。<a id="a-Bf"></a>谓即是前法智法忍所得六果。<a id="a-Bg"></a>类智品果五。<a id="a-Bh"></a>谓即是前类智类忍所得五果。<a id="a-Bi"></a>品言通摄智及忍故。<a id="a-Bj"></a>法品六中四不共果。<a id="a-Bk"></a>三属法忍。<a id="a-Bl"></a>一属法智。<a id="a-Bm"></a>二是共果。<a id="a-Bn"></a>谓最后二双属法类二种智故。<a id="a-Bo"></a>类品五中三不共果。<a id="a-Bp"></a>皆属类忍。<a id="a-Bq"></a>二是共果。<a id="a-Br"></a>谓最后二义如前释。<a id="a-Bs"></a>何缘一一道所得断。<a id="a-Bt"></a>不各各立为一遍知。<a id="a-Bu"></a>以永断时说遍知故。<a id="a-Bv"></a>如契经说。<a id="a-Bw"></a>吾今为汝宣说遍知。<a id="a-Bx"></a>乃至广说。<a id="a-By"></a>此中何等名为遍知。<a id="a-Bz"></a>谓贪永断嗔永断痴永断。<a id="a-C0"></a>乃至广说。<a id="a-C1"></a>说永断言。<a id="a-C2"></a>显所得断都无随缚方名遍知。<a id="a-C3"></a>云何名为有随缚断。<a id="a-C4"></a>云何名为无随缚断。<a id="a-C5"></a>断具三种或四种。<a id="a-C6"></a>缘名无随缚。<a id="a-C7"></a>不具名有。<a id="a-C8"></a>谓或有断。<a id="a-C9"></a>虽得离系得而阙余得故。<a id="a-CA"></a>容还永舍。<a id="a-CB"></a>或复有断。<a id="a-CC"></a>余得虽生未缺坚牢生死之首。<a id="a-CD"></a>以八地染虽数曾离未能缺彼。<a id="a-CE"></a>故还坠恶趣狱。<a id="a-CF"></a>或复有断。<a id="a-CG"></a>虽亦缺彼而余烦恼系缚未除。<a id="a-CH"></a>于永断义未得圆满。<a id="a-CI"></a>或复有断。<a id="a-CJ"></a>余缚亦除而犹未能越所属界。<a id="a-CK"></a>以同类惑未断无余。<a id="a-CL"></a>于永断义亦未圆满。<a id="a-CM"></a>如是诸断各有随缚。<a id="a-CN"></a>是故于彼不立遍知。<a id="a-CO"></a>唯九位中三四缘具断无随缚。<a id="a-CP"></a>可立遍知。<a id="a-CQ"></a>何谓具缘。<a id="a-CR"></a>颂曰。</p>
  <p id="aCS">得无漏断得　　及缺第一有</p>
  <p id="aCT">灭双因越界　　故立九遍知</p>
  <p id="aCU">论曰。<a id="a-CV"></a>见断法断具三缘故。<a id="a-CW"></a>便立遍知。<a id="a-CX"></a>修断法断具四缘故。<a id="a-CY"></a>方立遍知。<a id="a-CZ"></a>见断法断具三缘者。<a id="a-Ca"></a>谓得无漏离系得故。<a id="a-Cb"></a>缺有顶故。<a id="a-Cc"></a>灭双因故。<a id="a-Cd"></a>此中异生虽复亦有离八地染名灭双因。<a id="a-Ce"></a>而断非遍知。<a id="a-Cf"></a>阙余二缘故。<a id="a-Cg"></a>见圣谛位。<a id="a-Ch"></a>第二三刹那诸断。<a id="a-Ci"></a>虽有无漏离系得。<a id="a-Cj"></a>余二缘阙未立遍知。<a id="a-Ck"></a>第四五刹那虽亦缺。<a id="a-Cl"></a>有顶双因未灭不立遍知。<a id="a-Cm"></a>见集断因有未灭故。<a id="a-Cn"></a>集法智位欲二部断。<a id="a-Co"></a>具三缘故。<a id="a-Cp"></a>得遍知名。<a id="a-Cq"></a>后五刹那法类智位。<a id="a-Cr"></a>断具三缘故。<a id="a-Cs"></a>皆得遍知名。<a id="a-Ct"></a>修断法断具四缘者。<a id="a-Cu"></a>三缘如上。<a id="a-Cv"></a>越界第四。<a id="a-Cw"></a>谓诸界中圣未越地。<a id="a-Cx"></a>彼所得断唯具二缘。<a id="a-Cy"></a>若已越地未越界者。<a id="a-Cz"></a>彼所得断犹阙一缘。<a id="a-D0"></a>若越界时四缘方具。<a id="a-D1"></a>随应彼断得遍知名。<a id="a-D2"></a>有说五缘加离俱系义异前。<a id="a-D3"></a>故说双因灭俱系离成。<a id="a-D4"></a>故此不说离成就几遍知。<a id="a-D5"></a>颂曰。</p>
  <p id="aD6">住见谛位无　　或成一至五</p>
  <p id="aD7">修成六一二　　无学唯成一</p>
  <p id="aD8">论曰。<a id="a-D9"></a>异生位中虽能离染。<a id="a-DA"></a>乃至八地不成遍知。<a id="a-DB"></a>于圣位中依未至定入见谛者。<a id="a-DC"></a>从初乃至集法忍位亦无遍知。<a id="a-DD"></a>至集法智集类忍位唯成就一。<a id="a-DE"></a>至集类智灭法忍位便成就二。<a id="a-DF"></a>至灭法智灭类忍位便成就三。<a id="a-DG"></a>至灭类智道法忍位便成就四。<a id="a-DH"></a>至道法智道类忍位便成就五。<a id="a-DI"></a>依根本定入见谛者。<a id="a-DJ"></a>至集类忍亦无遍知。<a id="a-DK"></a>后位随应如理思择。<a id="a-DL"></a>住修道位未离欲者。<a id="a-DM"></a>道类智为初。<a id="a-DN"></a>乃至未得全离欲界染。<a id="a-DO"></a>及离欲退皆成就六。<a id="a-DP"></a>至全离欲以离欲第九解脱道为初。<a id="a-DQ"></a>乃至离色界最后无间道先离欲者。<a id="a-DR"></a>从道类智乃至未起色尽道前。<a id="a-DS"></a>唯成一遍知。<a id="a-DT"></a>谓顺下分尽。<a id="a-DU"></a>从色爱尽及无学位。<a id="a-DV"></a>起色缠退。<a id="a-DW"></a>亦一如前。<a id="a-DX"></a>有色爱者。<a id="a-DY"></a>从色爱永尽。<a id="a-DZ"></a>先离色者。<a id="a-Da"></a>从起色尽道。<a id="a-Db"></a>至未全离无色爱前。<a id="a-Dc"></a>成下分尽。<a id="a-Dd"></a>色爱尽二从无学退。<a id="a-De"></a>起无色缠成二遍知。<a id="a-Df"></a>名如前说。<a id="a-Dg"></a>住无学位唯成就一。<a id="a-Dh"></a>谓一切结永尽遍知。<a id="a-Di"></a>若依根本入正决定道类智时。<a id="a-Dj"></a>彼所有断亦得顺下分断。<a id="a-Dk"></a>遍知名者宁许根本果唯有五。<a id="a-Dl"></a>遍知唯色无色界见断法。<a id="a-Dm"></a>断得彼遍知名故无有失。<a id="a-Dn"></a>何缘唯此亦得彼名。<a id="a-Do"></a>以渐次得不还果者。<a id="a-Dp"></a>于此断上立彼名故。<a id="a-Dq"></a>又先俗道所断下分。<a id="a-Dr"></a>今圣道力令永不生故。<a id="a-Ds"></a>彼所得断假说为此果。<a id="a-Dt"></a>今实不得欲断遍知。<a id="a-Du"></a>何故不还阿罗汉果。<a id="a-Dv"></a>总集诸断立一遍知。<a id="a-Dw"></a>颂曰。</p>
  <p id="aDx">越界得果故　　二处集遍知</p>
  <p id="aDy">论曰。<a id="a-Dz"></a>具二缘故。<a id="a-E0"></a>于所得断总集建立为一遍知。<a id="a-E1"></a>一者越界。<a id="a-E2"></a>二者得果。<a id="a-E3"></a>所言集者。<a id="a-E4"></a>是合一义。<a id="a-E5"></a>若于无色分离染故得预流果。<a id="a-E6"></a>全离染故得阿罗汉。<a id="a-E7"></a>若于欲界分离染故得一来果。<a id="a-E8"></a>全离染故得不还果。<a id="a-E9"></a>若于色界分离全离俱不得果。<a id="a-EA"></a>唯于二处具足二缘。<a id="a-EB"></a>谓得果时亦即越界。<a id="a-EC"></a>故阿罗汉及不还果。<a id="a-ED"></a>集所得断立一遍知。<a id="a-EE"></a>尔时总起一味得故。<a id="a-EF"></a>余二果时得虽一味而未越界。<a id="a-EG"></a>色爱尽时虽是越界无一味得。<a id="a-EH"></a>故于彼位不集遍知。<a id="a-EI"></a>要具二缘方总集故。<a id="a-EJ"></a>谁舍谁得几种遍知。<a id="a-EK"></a>颂曰。</p>
  <p id="aEL">舍一二五六　　得亦然除五</p>
  <p id="aEM">论曰。<a id="a-EN"></a>言舍一者。<a id="a-EO"></a>谓从无学及色爱尽全离欲退。<a id="a-EP"></a>言舍二者。<a id="a-EQ"></a>谓诸不还从色爱尽起欲缠退。<a id="a-ER"></a>及彼获得阿罗汉时。<a id="a-ES"></a>诸先离欲依根本定入见谛者道类忍时。<a id="a-ET"></a>言舍五者。<a id="a-EU"></a>经主释言。<a id="a-EV"></a>谓先离欲道类智位。<a id="a-EW"></a>此但应说道类忍时。<a id="a-EX"></a>道类智时彼已舍故。<a id="a-EY"></a>夫言得舍据将说故又应简言。<a id="a-EZ"></a>依未至定入见谛者。<a id="a-Ea"></a>若依根本入见谛者。<a id="a-Eb"></a>于欲界断不得无漏。<a id="a-Ec"></a>离系得故不得欲界。<a id="a-Ed"></a>见断法断三种遍知。<a id="a-Ee"></a>非先不得可言今舍。<a id="a-Ef"></a>言舍六者。<a id="a-Eg"></a>谓未离欲所有圣者得不还时。<a id="a-Eh"></a>得亦然者。<a id="a-Ei"></a>谓有得一得二得六。<a id="a-Ej"></a>言得一者。<a id="a-Ek"></a>谓胜进位集法忍等九种位中。<a id="a-El"></a>及从无学起色缠退。<a id="a-Em"></a>言得二者。<a id="a-En"></a>谓从无学起无色界诸缠退时。<a id="a-Eo"></a>言得六者。<a id="a-Ep"></a>谓不还退。<a id="a-Eq"></a>无得五者。<a id="a-Er"></a>理无容故。<a id="a-Es"></a>谓先离欲依未至定入见谛者。<a id="a-Et"></a>道类忍时。<a id="a-Eu"></a>舍五遍知得不还果。<a id="a-Ev"></a>此果若退可得五遍知此。<a id="a-Ew"></a>退既无。<a id="a-Ex"></a>故无容得。<a id="a-Ey"></a>五岂不胜进得圣果时于诸无为更起胜得。<a id="a-Ez"></a>乍可名得。<a id="a-F0"></a>宁舍遍知。<a id="a-F1"></a>约断实然。<a id="a-F2"></a>恒成就故。<a id="a-F3"></a>但今且据九遍知中。<a id="a-F4"></a>若得异名本名便失。<a id="a-F5"></a>说名为舍。<a id="a-F6"></a>亦无有过建立遍知。<a id="a-F7"></a>与断别故。</p>
 </body>
</html>