<!doctype html>
<html id="z3IBVtt177" data-ver="925">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨藏显宗论卷第十</h1>
  <h2 id="a2">辩差别品第三之六</h2>
  <p id="a3">已辩因果相对决定。<a id="a-4"></a>今当正辩果相差别。<a id="a-5"></a>异熟等果其相云何。<a id="a-6"></a>颂曰。</p>
  <p id="a7">异熟无记法　　有情有记生</p>
  <p id="a8">等流似自因　　离系由慧尽</p>
  <p id="a9">若因彼力生　　是果名士用</p>
  <p id="aA">除前有为法　　有为增上果</p>
  <p id="aB">论曰。<a id="a-C"></a>唯于无覆无记法中有异熟果。<a id="a-D"></a>若尔则应非有情数亦是异熟。<a id="a-E"></a>为欲简彼说有情言。<a id="a-F"></a>唯于有情有异熟故。<a id="a-G"></a>若尔于彼有情数中。<a id="a-H"></a>长养等流应是异熟。<a id="a-I"></a>又为简彼说有记生。<a id="a-J"></a>一切不善及善有漏。<a id="a-K"></a>能记异熟。<a id="a-L"></a>故名有记。<a id="a-M"></a>从彼后时异熟方起。<a id="a-N"></a>非俱无间名有记生。<a id="a-O"></a>如是名为异熟果相。<a id="a-P"></a>岂不异熟。<a id="a-Q"></a>亦以前位异熟果体为同类因。<a id="a-R"></a>是前异熟等流果故。<a id="a-S"></a>则应亦说从无记生。<a id="a-T"></a>是等流性如何乃说。<a id="a-U"></a>从有记生非等流性。<a id="a-V"></a>无如是失。<a id="a-W"></a>异熟果体由同类因相有杂乱。<a id="a-X"></a>由异熟因相无杂乱。<a id="a-Y"></a>是故但说从有记生。<a id="a-Z"></a>由此准知非等流性。<a id="a-a"></a>以等流果与因相似有杂乱故。<a id="a-b"></a>若异熟果与因相别无杂乱故。<a id="a-c"></a>何故非情非异熟果。<a id="a-d"></a>共业所得共受用故。<a id="a-e"></a>大梵住处诸大梵共感。<a id="a-f"></a>余可于中有受用理故。<a id="a-g"></a>多有情业如何共感一非情果。<a id="a-h"></a>自类因一业缘有多。<a id="a-i"></a>亦无有过。<a id="a-j"></a>又见少业能生多果。<a id="a-k"></a>如何少果非多业生。<a id="a-l"></a>能作因业。<a id="a-m"></a>果少果多俱无所妨。<a id="a-n"></a>异熟因力即不如是。<a id="a-o"></a>果非共故。<a id="a-p"></a>共果数招。<a id="a-q"></a>非顺熟义是故异熟不摄非情。<a id="a-r"></a>似自因法名等流果。<a id="a-s"></a>谓似同类遍行二因。<a id="a-t"></a>如同类因。<a id="a-u"></a>善染无记等流果性。<a id="a-v"></a>其相亦尔。<a id="a-w"></a>如遍行因。<a id="a-x"></a>唯是染污等流果性。<a id="a-y"></a>其相亦尔。<a id="a-z"></a>岂不俱起士用果性。<a id="a-10"></a>亦似自因。<a id="a-11"></a>如何可言。<a id="a-12"></a>似自因法名等流果。<a id="a-13"></a>无等流果不似自因。<a id="a-14"></a>有士用果与自因异。<a id="a-15"></a>故似自因名等流果。<a id="a-16"></a>定无滥彼士用果失。<a id="a-17"></a>岂不亦有等流异因。<a id="a-18"></a>如遍行因望异部果。<a id="a-19"></a>染性同故名似自因。<a id="a-1A"></a>士用果性有与因别。<a id="a-1B"></a>又以因者。<a id="a-1C"></a>谓果与因具二相似。<a id="a-1D"></a>一体二性。<a id="a-1E"></a>体谓受等。<a id="a-1F"></a>性谓善等。<a id="a-1G"></a>若于俱起士用果中。<a id="a-1H"></a>其性虽同而体必异。<a id="a-1I"></a>无二受等俱时生故。<a id="a-1J"></a>若于后起士用果中。<a id="a-1K"></a>性之与体皆容有异。<a id="a-1L"></a>故不可说果定似因。<a id="a-1M"></a>其等流果性必似因。<a id="a-1N"></a>于其体中亦容有似。<a id="a-1O"></a>故唯此果说似自因。<a id="a-1P"></a>然此二因互有宽狭。<a id="a-1Q"></a>故别建立果望自因。<a id="a-1R"></a>俱必相似故合立一。<a id="a-1S"></a>由慧尽法名离系果。<a id="a-1T"></a>灭故名尽。<a id="a-1U"></a>择故名慧。<a id="a-1V"></a>即说择灭名离系果。<a id="a-1W"></a>由择为因离诸系缚。<a id="a-1X"></a>证得此灭故名为果。<a id="a-1Y"></a>若法因彼势力所生。<a id="a-1Z"></a>即说此法名士用果。<a id="a-1a"></a>此有四种。<a id="a-1b"></a>如前已说。<a id="a-1c"></a>言俱生者。<a id="a-1d"></a>谓同一时更互为因力所生法。<a id="a-1e"></a>言无间者。<a id="a-1f"></a>谓次后生如世第一法生苦法智忍。<a id="a-1g"></a>言隔越者。<a id="a-1h"></a>谓隔时生。<a id="a-1i"></a>如农夫等于谷麦等。<a id="a-1j"></a>言不生者。<a id="a-1k"></a>所谓涅槃。<a id="a-1l"></a>无间道力彼得生故。<a id="a-1m"></a>此既不生如何可说。<a id="a-1n"></a>彼力生故名士用果。<a id="a-1o"></a>现见于得亦说生名。<a id="a-1p"></a>如说。<a id="a-1q"></a>我财生是我得财义若无间道断诸随眠。<a id="a-1r"></a>所证择灭。<a id="a-1s"></a>名离系果及士用果。<a id="a-1t"></a>若无间道不断随眠。<a id="a-1u"></a>所证择灭。<a id="a-1v"></a>唯士用果非离系果。<a id="a-1w"></a>历诸位说如顺正理。<a id="a-1x"></a>诸有为法除在前生。<a id="a-1y"></a>是余有为之增上果。<a id="a-1z"></a>必无少果在因前生。<a id="a-20"></a>果若前生后因无用。<a id="a-21"></a>应未来法毕竟不生。<a id="a-22"></a>士用增上二果何别。<a id="a-23"></a>士用果名唯对作者。<a id="a-24"></a>增上果名兼对受者。<a id="a-25"></a>于上所说六种因中。<a id="a-26"></a>何位何因取果与果。<a id="a-27"></a>颂曰。</p>
  <p id="a28">五取果唯现　　二与果亦然</p>
  <p id="a29">过现与二因　　一与唯过去</p>
  <p id="a2A">论曰。<a id="a-2B"></a>五因取果。<a id="a-2C"></a>唯于现在定非过去。<a id="a-2D"></a>彼已取故。<a id="a-2E"></a>亦非未来。<a id="a-2F"></a>无作用故。<a id="a-2G"></a>言取果者。<a id="a-2H"></a>是能引义。<a id="a-2I"></a>谓引未来令其生等。<a id="a-2J"></a>于同体类。<a id="a-2K"></a>能为种子。<a id="a-2L"></a>于异体类由同一果。<a id="a-2M"></a>于非一果。<a id="a-2N"></a>由同性类。<a id="a-2O"></a>于异性类。<a id="a-2P"></a>而由有是。<a id="a-2Q"></a>自聚相续。<a id="a-2R"></a>是故一切皆名能引。<a id="a-2S"></a>如是能引名为取果。<a id="a-2T"></a>此取果用。<a id="a-2U"></a>唯现在有。<a id="a-2V"></a>非于去来。<a id="a-2W"></a>唯此可名有为作用。<a id="a-2X"></a>相应俱有异熟三因。<a id="a-2Y"></a>皆说功能名为作用。<a id="a-2Z"></a>果异因故。<a id="a-2a"></a>二俱时故。<a id="a-2b"></a>所言五者。<a id="a-2c"></a>简能作因。<a id="a-2d"></a>然能作因。<a id="a-2e"></a>能取果者。<a id="a-2f"></a>定唯现在。<a id="a-2g"></a>与通过现。<a id="a-2h"></a>应如同类。<a id="a-2i"></a>遍行二因。<a id="a-2j"></a>但非一切。<a id="a-2k"></a>有增上果。<a id="a-2l"></a>可取或与故此不说。<a id="a-2m"></a>如何此因唯现取果。<a id="a-2n"></a>如本论说。<a id="a-2o"></a>过去诸法为等无间能生二心。<a id="a-2p"></a>若出无想灭尽定心。<a id="a-2q"></a>由入二定心现在时取者。<a id="a-2r"></a>则应二定永不现前。<a id="a-2s"></a>等无间缘。<a id="a-2t"></a>取与俱故。<a id="a-2u"></a>无如是事。<a id="a-2v"></a>入二定心唯现在时。<a id="a-2w"></a>能取二定及出心果。<a id="a-2x"></a>然由二定是正所求必应先起。<a id="a-2y"></a>由此为障令出定心。<a id="a-2z"></a>非于入心无间即起。<a id="a-30"></a>据与果义说过去生二心。<a id="a-31"></a>此义于后当更分别。<a id="a-32"></a>故能作因如同类遍行。<a id="a-33"></a>总取未来为自增上果。<a id="a-34"></a>然或有说。<a id="a-35"></a>此能作因。<a id="a-36"></a>取果与果俱通过现。<a id="a-37"></a>理不应然。<a id="a-38"></a>取果作用唯现有故。<a id="a-39"></a>俱有相应与果亦尔。<a id="a-3A"></a>唯于现在。<a id="a-3B"></a>由此二因取果与果必俱时故。<a id="a-3C"></a>同类遍行二因与果通于过现。<a id="a-3D"></a>能作因中诸有果者。<a id="a-3E"></a>应同此说。<a id="a-3F"></a>然非一切皆容有果。<a id="a-3G"></a>故此不论。<a id="a-3H"></a>同遍二因。<a id="a-3I"></a>有等流果。<a id="a-3J"></a>无间生者。<a id="a-3K"></a>即现在时。<a id="a-3L"></a>于无间果亦取亦与。<a id="a-3M"></a>此果已生二因已灭。<a id="a-3N"></a>名已取与。<a id="a-3O"></a>若此二因灭至过去。<a id="a-3P"></a>其等流果方至生时。<a id="a-3Q"></a>则此二因。<a id="a-3R"></a>于生位果。<a id="a-3S"></a>先取今与。<a id="a-3T"></a>言与果者。<a id="a-3U"></a>谓此诸因正与彼力令其生等。<a id="a-3V"></a>其能作因正居现在。<a id="a-3W"></a>彼增上果有现已生。<a id="a-3X"></a>如眼根等生眼识等。<a id="a-3Y"></a>有无间生。<a id="a-3Z"></a>如世第一法等生苦法智忍等。<a id="a-3a"></a>有隔越生。<a id="a-3b"></a>如顺解脱分善根等生三乘菩提尽智等。<a id="a-3c"></a>有缘无缘善不善等。<a id="a-3d"></a>诸同类因。<a id="a-3e"></a>取果与果。<a id="a-3f"></a>时有同异。<a id="a-3g"></a>有四句等。<a id="a-3h"></a>如顺正理广说应知。<a id="a-3i"></a>异熟与果唯于过去。<a id="a-3j"></a>由异熟果。<a id="a-3k"></a>无与因俱。<a id="a-3l"></a>或无间故。<a id="a-3m"></a>西方诸师说五果外别有四果。<a id="a-3n"></a>一加行果。<a id="a-3o"></a>二安立果。<a id="a-3p"></a>三和合果。<a id="a-3q"></a>四修习果。<a id="a-3r"></a>此皆士用增上果摄。<a id="a-3s"></a>由是故说果唯有五。<a id="a-3t"></a>辩因果已复应思择。<a id="a-3u"></a>此中何法几因所生。<a id="a-3v"></a>应知此中法略有四。<a id="a-3w"></a>谓染污法异熟生法。<a id="a-3x"></a>初无漏法。<a id="a-3y"></a>三所余法。<a id="a-3z"></a>余法者何。<a id="a-40"></a>谓除异熟余无记法。<a id="a-41"></a>除初无漏诸余善法如是四法。<a id="a-42"></a>颂曰。</p>
  <p id="a43">染污异熟生　　余初圣如次</p>
  <p id="a44">除异熟遍二　　及同类余生</p>
  <p id="a45">此谓心心所　　余及除相应</p>
  <p id="a46">论曰。<a id="a-47"></a>诸染污法除异熟因余五因生。<a id="a-48"></a>由异熟因所生诸法非染污。<a id="a-49"></a>故异熟生法除遍行因余五因。<a id="a-4A"></a>生由遍行因所生诸法唯染污故。<a id="a-4B"></a>三所余法双除异熟遍行二因。<a id="a-4C"></a>余四因生由所余法非异熟性故。<a id="a-4D"></a>及非染污故。<a id="a-4E"></a>初无漏法及除同类。<a id="a-4F"></a>及言为显。<a id="a-4G"></a>亦除异熟遍行二因。<a id="a-4H"></a>余三因生。<a id="a-4I"></a>由初无漏无有前生同类法故。<a id="a-4J"></a>及是善故。<a id="a-4K"></a>如是四法。<a id="a-4L"></a>为说何等。<a id="a-4M"></a>应知唯说心及心所。<a id="a-4N"></a>若尔所余不相应行及色四法。<a id="a-4O"></a>复几因生。<a id="a-4P"></a>如心心所。<a id="a-4Q"></a>除因外及除相应。<a id="a-4R"></a>应知余法。<a id="a-4S"></a>从四三二。<a id="a-4T"></a>余因所生。<a id="a-4U"></a>谓染污色。<a id="a-4V"></a>不相应行。<a id="a-4W"></a>如心心所除异熟因及除相应。<a id="a-4X"></a>余四因生异熟生色不相应行。<a id="a-4Y"></a>如心心所除遍行因及除相应。<a id="a-4Z"></a>余四因生三所余色不相应行。<a id="a-4a"></a>如心心所双除异熟遍行二因及除相应。<a id="a-4b"></a>余三因生初无漏色不相应行。<a id="a-4c"></a>如心心所除前三因及除相应。<a id="a-4d"></a>余二因生一因生法决定无有。<a id="a-4e"></a>今应思择一切法中。<a id="a-4f"></a>何法能为几因自性。<a id="a-4g"></a>谓或有法具足能为六因自性。<a id="a-4h"></a>次第乃至有法能为一因自性。<a id="a-4i"></a>此中有法具足能为六因性者。<a id="a-4j"></a>谓诸过现不善遍行心心所法。<a id="a-4k"></a>有法能为五因性者。<a id="a-4l"></a>谓诸过现不善非遍心心所法。<a id="a-4m"></a>或无记遍心心所法。<a id="a-4n"></a>或善有漏心心所法。<a id="a-4o"></a>或不善遍不相应行。<a id="a-4p"></a>有法能为四因性者。<a id="a-4q"></a>谓诸过现不善色法。<a id="a-4r"></a>或善有漏色心不相应行。<a id="a-4s"></a>或不善非遍心不相应行。<a id="a-4t"></a>或无记遍。<a id="a-4u"></a>不相应行。<a id="a-4v"></a>或无记非遍心心所法。<a id="a-4w"></a>或诸无漏心心所法。<a id="a-4x"></a>或诸未来不善善有漏心心所法。<a id="a-4y"></a>有法能为三因性者。<a id="a-4z"></a>谓诸过现无记色法。<a id="a-50"></a>或无记非遍心不相应行。<a id="a-51"></a>或无漏色不相应行。<a id="a-52"></a>或未来不善及善有漏色心不相应行。<a id="a-53"></a>或无记无漏心心所法。<a id="a-54"></a>有法能为二因性者。<a id="a-55"></a>谓诸未来无记无漏色心不相应行。<a id="a-56"></a>有法能为一因性者。<a id="a-57"></a>谓无为法无法非因有法非果。<a id="a-58"></a>所谓虚空及非择灭。<a id="a-59"></a>复应思择。<a id="a-5A"></a>如是六因自性相望有纯有杂且能作因。<a id="a-5B"></a>对俱有因为顺后句。<a id="a-5C"></a>谓俱有因必杂能作。<a id="a-5D"></a>有纯能作。<a id="a-5E"></a>非俱有因。<a id="a-5F"></a>谓无为法。<a id="a-5G"></a>又能作因对同类因亦顺后句。<a id="a-5H"></a>谓同类因必杂能作。<a id="a-5I"></a>有纯能作。<a id="a-5J"></a>非同类因。<a id="a-5K"></a>谓未来法及无为法。<a id="a-5L"></a>又能作因对相应因亦顺后句。<a id="a-5M"></a>谓相应因必杂能作。<a id="a-5N"></a>有纯能作。<a id="a-5O"></a>非相应因。<a id="a-5P"></a>谓诸色法不相应行及无为法。<a id="a-5Q"></a>又能作因对遍行因亦顺后句。<a id="a-5R"></a>谓遍行因。<a id="a-5S"></a>必杂能作。<a id="a-5T"></a>有纯能作。<a id="a-5U"></a>非遍行因谓未来法。<a id="a-5V"></a>过去现在非遍行法及无为法。<a id="a-5W"></a>又能作因对异熟因亦顺后句。<a id="a-5X"></a>谓异熟因必杂能作有纯能作非异熟因。<a id="a-5Y"></a>谓无记法及无漏法。<a id="a-5Z"></a>若俱有因对同类因为顺后句。<a id="a-5a"></a>谓同类因必杂俱有。<a id="a-5b"></a>有纯俱有非同类因。<a id="a-5c"></a>谓未来法。<a id="a-5d"></a>又俱有因对相应因亦顺后句。<a id="a-5e"></a>谓相应因必杂俱有有纯俱有非相应因。<a id="a-5f"></a>谓诸色法不相应行。<a id="a-5g"></a>又俱有因对遍行因亦顺后句。<a id="a-5h"></a>谓遍行因必杂俱有。<a id="a-5i"></a>有纯俱有非遍行因。<a id="a-5j"></a>谓未来法过去现在非遍行法。<a id="a-5k"></a>又俱有因对异熟因亦顺后句。<a id="a-5l"></a>谓异熟因必杂俱有。<a id="a-5m"></a>有纯俱有非异熟因。<a id="a-5n"></a>谓诸有为中无记无漏法。<a id="a-5o"></a>若同类因对相应因应作四句。<a id="a-5p"></a>第一句者。<a id="a-5q"></a>谓过去现在色不相应行第二句者。<a id="a-5r"></a>谓未来世心心所法。<a id="a-5s"></a>第三句者。<a id="a-5t"></a>谓过现世心心所法。<a id="a-5u"></a>第四句者。<a id="a-5v"></a>谓未来色不相应行及无为法。<a id="a-5w"></a>又同类因对遍行因为顺后句。<a id="a-5x"></a>谓遍行因必杂同类。<a id="a-5y"></a>有纯同类非遍行因。<a id="a-5z"></a>谓过现世非遍行法。<a id="a-60"></a>又同类因对异熟因应作四句。<a id="a-61"></a>第一句者。<a id="a-62"></a>谓过去现在无记无漏法。<a id="a-63"></a>第二句者。<a id="a-64"></a>谓未来不善及善有漏法。<a id="a-65"></a>第三句者。<a id="a-66"></a>谓过现不善及善有漏法。<a id="a-67"></a>第四句者。<a id="a-68"></a>谓未来世无记无漏及无为法。<a id="a-69"></a>若相应因对遍行因应作四句。<a id="a-6A"></a>第一句者。<a id="a-6B"></a>谓未来世心心所法。<a id="a-6C"></a>过现非遍心心所法。<a id="a-6D"></a>第二句者。<a id="a-6E"></a>谓过去现在遍不相应行。<a id="a-6F"></a>第三句者。<a id="a-6G"></a>谓过去现在遍心心所法。<a id="a-6H"></a>第四句者。<a id="a-6I"></a>谓诸色法未来一切不相应行。<a id="a-6J"></a>过现非遍不相应行。<a id="a-6K"></a>及无为法。<a id="a-6L"></a>又相应因对异熟因亦作四句。<a id="a-6M"></a>第一句者。<a id="a-6N"></a>谓无记无漏诸心心所法。<a id="a-6O"></a>第二句者。<a id="a-6P"></a>谓不善善有漏色不相应行。<a id="a-6Q"></a>第三句者谓不善善有漏诸心心所法。<a id="a-6R"></a>第四句者。<a id="a-6S"></a>谓无记无漏色不相应行及无为法。<a id="a-6T"></a>若遍行因对异熟因应作四句。<a id="a-6U"></a>第一句者。<a id="a-6V"></a>谓过去现在无记遍行法。<a id="a-6W"></a>第二句者。<a id="a-6X"></a>谓未来不善及善有漏法。<a id="a-6Y"></a>过现善有漏不善非遍法。<a id="a-6Z"></a>第三句者。<a id="a-6a"></a>谓过去现在不善遍行法。<a id="a-6b"></a>第四句者。<a id="a-6c"></a>谓未来世无记无漏法。<a id="a-6d"></a>过现无漏无记非遍法及无为法。<a id="a-6e"></a>又应思择如是六因。<a id="a-6f"></a>色非色等诸门差别。<a id="a-6g"></a>谓六因中相应遍行。<a id="a-6h"></a>二因非色。<a id="a-6i"></a>余之四因通色非色。<a id="a-6j"></a>有见无见有对无对。<a id="a-6k"></a>应知亦尔。<a id="a-6l"></a>又六因中唯相应因但相应法。<a id="a-6m"></a>余通相应不相应法。<a id="a-6n"></a>有所依无所依。<a id="a-6o"></a>有发悟无发悟。<a id="a-6p"></a>有行相无行相。<a id="a-6q"></a>有所缘无所缘。<a id="a-6r"></a>应知亦尔。<a id="a-6s"></a>又六因中遍行异熟二因唯有漏。<a id="a-6t"></a>余之四因通有漏无漏。<a id="a-6u"></a>又六因中能作一因通有为无为。<a id="a-6v"></a>余之五因一向是有为。<a id="a-6w"></a>又六因中遍行一因唯是染余之五因通染及不染。<a id="a-6x"></a>有罪无罪黑白有覆无覆顺退不顺退。<a id="a-6y"></a>应知亦尔。<a id="a-6z"></a>又六因中异熟一因唯有异熟。<a id="a-70"></a>余之五因通有异熟及无异熟。<a id="a-71"></a>又六因中能作一因通三世非世。<a id="a-72"></a>俱有相应异熟三因皆通三世。<a id="a-73"></a>同类遍行二因唯通过去现在。<a id="a-74"></a>又六因中遍行一因不善无记。<a id="a-75"></a>异熟一因通善不善。<a id="a-76"></a>余之四因皆通三性。<a id="a-77"></a>又六因中遍行异熟通三界系。<a id="a-78"></a>余之四因通三界系及通不系。<a id="a-79"></a>又六因中遍行异熟二因。<a id="a-7A"></a>唯是非学非无学。<a id="a-7B"></a>余之四因皆通三种。<a id="a-7C"></a>又六因中遍行一因唯见所断。<a id="a-7D"></a>异熟一因通见修所断。<a id="a-7E"></a>余之四因通见修所断及非所断。<a id="a-7F"></a>又六因中能作一因通四谛摄及非谛摄。<a id="a-7G"></a>遍行异熟二因唯通苦集谛摄。<a id="a-7H"></a>余之三因通苦集道三谛所摄。<a id="a-7I"></a>又六因中相应遍行唯四蕴摄。<a id="a-7J"></a>俱有同类异熟三因通五蕴摄。<a id="a-7K"></a>能作一因通五蕴摄及非蕴摄。<a id="a-7L"></a>又六因中相应遍行意法处摄。<a id="a-7M"></a>异熟一因色声意法四处所摄。<a id="a-7N"></a>余之三因十二处摄。<a id="a-7O"></a>又六因中遍行一因意法意识三界所摄相应一因通七心界法界所摄。<a id="a-7P"></a>异熟一因通色声界及七心界法界所摄。<a id="a-7Q"></a>余之三因十八界摄。<a id="a-7R"></a>此等因果诸差别相。<a id="a-7S"></a>非一切智无能遍知。<a id="a-7T"></a>已随我等觉慧所行。<a id="a-7U"></a>因果义中略辩其相。<a id="a-7V"></a>为重明了思择诸缘。<a id="a-7W"></a>何谓诸缘。<a id="a-7X"></a>颂曰。</p>
  <p id="a7Y">说有四种缘　　因缘五因性</p>
  <p id="a7Z">等无间非后　　心心所已生</p>
  <p id="a7a">所缘一切法　　增上即能作</p>
  <p id="a7b">论曰。<a id="a-7c"></a>于何处说。<a id="a-7d"></a>谓契经中如契经中说四缘性。<a id="a-7e"></a>谓因缘性。<a id="a-7f"></a>等无间缘性。<a id="a-7g"></a>所缘缘性。<a id="a-7h"></a>增上缘性。<a id="a-7i"></a>此中缘性即是四缘。<a id="a-7j"></a>如四所居即所居性为显种类故说性言。<a id="a-7k"></a>意辩诸缘随事差别。<a id="a-7l"></a>有无量体。<a id="a-7m"></a>然括其义无非摄入四种类中。<a id="a-7n"></a>谓一切缘无过此性。<a id="a-7o"></a>于六因内除能作因。<a id="a-7p"></a>所余五因是因缘性。<a id="a-7q"></a>如本论说。<a id="a-7r"></a>何谓因缘。<a id="a-7s"></a>谓一切有为法。<a id="a-7t"></a>论既不说亦摄无为。<a id="a-7u"></a>故立五因为因缘性。<a id="a-7v"></a>无为何故不立因缘。<a id="a-7w"></a>此如前释。<a id="a-7x"></a>唯无障住立能作因。<a id="a-7y"></a>非余因摄。<a id="a-7z"></a>虽诸法性本有非无。<a id="a-80"></a>而作用成必待因力。<a id="a-81"></a>如诸造色体本非无。<a id="a-82"></a>而功用成必因大种。<a id="a-83"></a>因中胜者。<a id="a-84"></a>其唯五因。<a id="a-85"></a>如造色因胜者无五。<a id="a-86"></a>非后已生心心所法。<a id="a-87"></a>一切总说等无间缘谓除阿罗汉最后心心所。<a id="a-88"></a>诸余已生心心所法。<a id="a-89"></a>无不皆是等无间缘。<a id="a-8A"></a>为简未来及无为法。<a id="a-8B"></a>说已生言。<a id="a-8C"></a>为简诸色不相应行说心心所。<a id="a-8D"></a>何故等无间缘唯心心所。<a id="a-8E"></a>此与等无间缘义相应故。<a id="a-8F"></a>此缘生法等而无间。<a id="a-8G"></a>依此义立等无间名。<a id="a-8H"></a>谓一相续必无同类二法俱生。<a id="a-8I"></a>故说名等。<a id="a-8J"></a>此缘对果无同类法中间为隔。<a id="a-8K"></a>故名无间。<a id="a-8L"></a>若说此果无间续生名无间者。<a id="a-8M"></a>出无想等心等望前应非无间。<a id="a-8N"></a>或无等法于中间起名等无间。<a id="a-8O"></a>是二中间无容得有等法生义。<a id="a-8P"></a>或前俱生心心所品。<a id="a-8Q"></a>等与无间后品为缘。<a id="a-8R"></a>非唯同类名等无间。<a id="a-8S"></a>何故一身心心所法。<a id="a-8T"></a>无有同类二体俱生。<a id="a-8U"></a>等无间缘无第二故。<a id="a-8V"></a>何缘无二等无间缘。<a id="a-8W"></a>一一有情一心转故。<a id="a-8X"></a>何缘一一但一心转。<a id="a-8Y"></a>心于余境正驰散时。<a id="a-8Z"></a>于余境中不了知故。<a id="a-8a"></a>又心在定专一境时。<a id="a-8b"></a>余境散心必不生故。<a id="a-8c"></a>又一相续若有多心。<a id="a-8d"></a>应无有能调伏心者。<a id="a-8e"></a>又若一身多心并起。<a id="a-8f"></a>为境各别为共相应若共相应。<a id="a-8g"></a>一境一相无差别故。<a id="a-8h"></a>俱起唐捐。<a id="a-8i"></a>若境各别即应染净善恶俱生。<a id="a-8j"></a>便无解脱。<a id="a-8k"></a>复有至教证一有情。<a id="a-8l"></a>唯有一心相续而转。<a id="a-8m"></a>谓契经说。<a id="a-8n"></a>受乐受时。<a id="a-8o"></a>彼于尔时二受俱灭。<a id="a-8p"></a>又契经说。<a id="a-8q"></a>心为独行。<a id="a-8r"></a>云何定知心心所法生时必藉等无间缘。<a id="a-8s"></a>由契经说。<a id="a-8t"></a>及彼能生作意正起现见觉慧定。<a id="a-8u"></a>由觉慧为先故生。<a id="a-8v"></a>若异此者。<a id="a-8w"></a>何理能遮。<a id="a-8x"></a>本无有情今时欻起。<a id="a-8y"></a>诸阿罗汉最后心心所。<a id="a-8z"></a>何缘故说非等无间缘。<a id="a-90"></a>由彼不能牵后果故。<a id="a-91"></a>此复何故无牵果。<a id="a-92"></a>能以于尔时余缘阙故。<a id="a-93"></a>许余缘阙故后识不生有牵后果能。<a id="a-94"></a>斯有何咎。<a id="a-95"></a>若能牵后应如前位。<a id="a-96"></a>心心所法亦能与果。<a id="a-97"></a>若缘阙故与果义无。<a id="a-98"></a>应由阙缘不能牵果。<a id="a-99"></a>或正灭时心心所法能牵能与在正生位等无间法处名等无间缘。<a id="a-9A"></a>诸阿罗汉最后心等。<a id="a-9B"></a>于正灭位。<a id="a-9C"></a>无有正生等无间法。<a id="a-9D"></a>故不可说等无间缘。<a id="a-9E"></a>若尔无想及二定前。<a id="a-9F"></a>心心所法于正灭位正生位中无心心所。<a id="a-9G"></a>应不可说等无间缘。<a id="a-9H"></a>彼定当生故亦名等无间。<a id="a-9I"></a>不相应隔不得即生。<a id="a-9J"></a>既定当生说生无咎。<a id="a-9K"></a>同类因等取果无定。<a id="a-9L"></a>是故不应以彼例此。<a id="a-9M"></a>何故未来心心所法。<a id="a-9N"></a>全不许立等无间缘。<a id="a-9O"></a>等无间缘前后所显。<a id="a-9P"></a>未来未有前后决定。<a id="a-9Q"></a>若彼已有前后决定。<a id="a-9R"></a>修正加行则为唐捐。<a id="a-9S"></a>异熟因果虽前后定。<a id="a-9T"></a>而就相立不据前后。<a id="a-9U"></a>故通未来不可为例。<a id="a-9V"></a>若未来世无定前后。<a id="a-9W"></a>如何世尊记当时分。<a id="a-9X"></a>诸佛德用不可思议。<a id="a-9Y"></a>因果曾当皆能现见。<a id="a-9Z"></a>有说。<a id="a-9a"></a>现在有情身中。<a id="a-9b"></a>各有未来因果先相。<a id="a-9c"></a>佛因观此便知未来。<a id="a-9d"></a>证见分明非占相智佛。<a id="a-9e"></a>于此等尔焰稠林。<a id="a-9f"></a>理有所因方能证见。<a id="a-9g"></a>非一切智便无所因。<a id="a-9h"></a>于色等境能有作用。<a id="a-9i"></a>何缘诸色不相应行。<a id="a-9j"></a>俱不建立等无间缘。<a id="a-9k"></a>以一身中同类并起。<a id="a-9l"></a>或多或少非等无间。<a id="a-9m"></a>若尔命根无二俱起。<a id="a-9n"></a>何不许托等无间缘。<a id="a-9o"></a>宿业力生非前命引。<a id="a-9p"></a>虽心心所有先业生。<a id="a-9q"></a>而托境根不可为例又不决定是异熟生。<a id="a-9r"></a>然毗婆沙说心心所依缘行相皆有拘碍。<a id="a-9s"></a>由斯故立等无间缘。<a id="a-9t"></a>色不相应无如是事。<a id="a-9u"></a>非唯开避建立此缘。<a id="a-9v"></a>亦据牵生立此缘体。<a id="a-9w"></a>故极微等虽前避后后方得生。<a id="a-9x"></a>而非此缘。<a id="a-9y"></a>心等相生有定不定。<a id="a-9z"></a>故知亦据有力牵生。<a id="a-A0"></a>此定不定如顺正理。<a id="a-A1"></a>诸心心所自因力生。<a id="a-A2"></a>前无间灭有何作用。<a id="a-A3"></a>谓诸根境虽现和合。<a id="a-A4"></a>而无识等同类并生。<a id="a-A5"></a>故知前心无间灭位。<a id="a-A6"></a>有力牵后心等令生。<a id="a-A7"></a>色不相应无如是事。<a id="a-A8"></a>如说。<a id="a-A9"></a>云何心等无间法。<a id="a-AA"></a>谓心无间。<a id="a-AB"></a>余心心所法。<a id="a-AC"></a>已生正生及无想定。<a id="a-AD"></a>乃至广说。<a id="a-AE"></a>此已生言摄过现世。<a id="a-AF"></a>正生言摄未来生时。<a id="a-AG"></a>若尔便应第二念等。<a id="a-AH"></a>定及出定心。<a id="a-AI"></a>非心等无间。<a id="a-AJ"></a>入心无间彼未生故。<a id="a-AK"></a>彼后正生时名心等无间。<a id="a-AL"></a>中间不隔等无间缘。<a id="a-AM"></a>故后望前亦名无间。<a id="a-AN"></a>又必当起亦名生时。<a id="a-AO"></a>果被取已必当生故。<a id="a-AP"></a>若尔违害见蕴论文。<a id="a-AQ"></a>如彼问言。<a id="a-AR"></a>若法与彼法为等无间。<a id="a-AS"></a>或时此法与彼非等无间耶。<a id="a-AT"></a>彼即答言。<a id="a-AU"></a>若时此法未至已生。<a id="a-AV"></a>有何违害。<a id="a-AW"></a>等无间定要至已生。<a id="a-AX"></a>然于此中有二种释。<a id="a-AY"></a>并无违害。<a id="a-AZ"></a>若时此法未已生者。<a id="a-Aa"></a>此法是何为前为后。<a id="a-Ab"></a>如世第一法生苦法智忍为世第一法。<a id="a-Ac"></a>未至已生时非与苦法智忍为等无间。<a id="a-Ad"></a>若至已生位。<a id="a-Ae"></a>为等无间耶。<a id="a-Af"></a>为苦法智忍。<a id="a-Ag"></a>未至已生时非与世第一法为等无间。<a id="a-Ah"></a>若至已生位为等无间耶。<a id="a-Ai"></a>若执前者。<a id="a-Aj"></a>有心位可尔。<a id="a-Ak"></a>无心位如何。<a id="a-Al"></a>谓无心定。<a id="a-Am"></a>入心已生。<a id="a-An"></a>不可即与第二念等。<a id="a-Ao"></a>定及出心。<a id="a-Ap"></a>为等无间。<a id="a-Aq"></a>若入定心至已生位。<a id="a-Ar"></a>即与彼诸法为等无间者。<a id="a-As"></a>等无间缘果法被取。<a id="a-At"></a>必无有物能碍其生。<a id="a-Au"></a>则彼一切皆应顿起。<a id="a-Av"></a>若入心后出心即生。<a id="a-Aw"></a>是则二定永应不起。<a id="a-Ax"></a>若执后者。<a id="a-Ay"></a>苦法智忍未已生时。<a id="a-Az"></a>应不与彼世第一法为等无间。<a id="a-B0"></a>然必应许苦法智忍在正生时。<a id="a-B1"></a>即名与彼世第一法为等无间。<a id="a-B2"></a>此中一类许可前执。<a id="a-B3"></a>然见蕴文约有心位。<a id="a-B4"></a>说等无间故无前失。<a id="a-B5"></a>或言设约无心位辩此失亦无。<a id="a-B6"></a>谓入定心居现在位。<a id="a-B7"></a>顿取诸定及出心果。<a id="a-B8"></a>亦与最初刹那定果。<a id="a-B9"></a>灭入过去。<a id="a-BA"></a>随后诸定。<a id="a-BB"></a>及出定心。<a id="a-BC"></a>一一生时与果非取先已取故。<a id="a-BD"></a>岂不一切等无间缘。<a id="a-BE"></a>无有异时。<a id="a-BF"></a>取果与果。<a id="a-BG"></a>此责非理。<a id="a-BH"></a>取果必顿。<a id="a-BI"></a>与果有渐。<a id="a-BJ"></a>故无有失。<a id="a-BK"></a>但应责言。<a id="a-BL"></a>同一心果。<a id="a-BM"></a>何缘诸定及出定心。<a id="a-BN"></a>前后而生不俱时起。<a id="a-BO"></a>正所求者理必前生。<a id="a-BP"></a>谓入定心顺求于定。<a id="a-BQ"></a>故心无间定必前生。<a id="a-BR"></a>若尔何缘诸刹那定前后而起。<a id="a-BS"></a>诸刹那定俱生无用。<a id="a-BT"></a>故不俱生。<a id="a-BU"></a>由前加行势力所引。<a id="a-BV"></a>故多念定长时续生。<a id="a-BW"></a>非多刹那定俱起用。<a id="a-BX"></a>一刹那定所不能为。<a id="a-BY"></a>故不顿生。<a id="a-BZ"></a>犹如识等。<a id="a-Ba"></a>然诸念定是等无间。<a id="a-Bb"></a>不可说为等无间缘。<a id="a-Bc"></a>若法由前心等引起。<a id="a-Bd"></a>同一种类必不俱生。<a id="a-Be"></a>生已复能引后令起。<a id="a-Bf"></a>可名等无间及等无间缘。<a id="a-Bg"></a>诸定虽由前心等引。<a id="a-Bh"></a>同一种类必不俱生。<a id="a-Bi"></a>然其生已不能引后。<a id="a-Bj"></a>可名等无间。<a id="a-Bk"></a>非等无间缘。<a id="a-Bl"></a>是故设约无心位辩。<a id="a-Bm"></a>亦无有失。<a id="a-Bn"></a>诸作是说。<a id="a-Bo"></a>入二定心灭入过去。<a id="a-Bp"></a>方能渐取第二念等定及出心。<a id="a-Bq"></a>彼入定心应非过去。<a id="a-Br"></a>夫取果者是牵果能。<a id="a-Bs"></a>诸牵果能是行作用。<a id="a-Bt"></a>依行作用立三世别。<a id="a-Bu"></a>若有作用非现在者。<a id="a-Bv"></a>岂不便坏世别所依。<a id="a-Bw"></a>诸有释言。<a id="a-Bx"></a>过去眼等。<a id="a-By"></a>于色等境。<a id="a-Bz"></a>无有见闻嗅尝觉等。<a id="a-C0"></a>各别作用故非现在。<a id="a-C1"></a>彼释不然。<a id="a-C2"></a>应共审决眼等作用。<a id="a-C3"></a>为是于境见等功能为牵果用。<a id="a-C4"></a>若是于境见等功能。<a id="a-C5"></a>便于闇中现在眼等。<a id="a-C6"></a>未生已灭眼等何殊。<a id="a-C7"></a>而不说为未来过去。<a id="a-C8"></a>闇中眼等。<a id="a-C9"></a>虽无见闻嗅尝等用。<a id="a-CA"></a>而皆现有。<a id="a-CB"></a>牵果功能。<a id="a-CC"></a>可名作用。<a id="a-CD"></a>约有此用皆名现在。<a id="a-CE"></a>所余取境与果等用。<a id="a-CF"></a>皆非作用但是功能。<a id="a-CG"></a>如是功能三时容有。<a id="a-CH"></a>辩三世处当具思择。<a id="a-CI"></a>又过去世诸心心所。<a id="a-CJ"></a>于所缘等不能为碍。<a id="a-CK"></a>故不能作此缘取果。<a id="a-CL"></a>复有一类许可后执。<a id="a-CM"></a>岂不苦法智忍在正生时。<a id="a-CN"></a>即与世第一法为等无间。<a id="a-CO"></a>理实应尔。<a id="a-CP"></a>然此中说等无间缘。<a id="a-CQ"></a>要至已生此缘方立。<a id="a-CR"></a>故无有过。<a id="a-CS"></a>如是二释未已生言。<a id="a-CT"></a>于我义宗并无违害。<a id="a-CU"></a>所缘缘性即一切法。<a id="a-CV"></a>离心心所所缘境外。<a id="a-CW"></a>决定更无余法可得。<a id="a-CX"></a>以一切法是心心所生所攀附故曰所缘。<a id="a-CY"></a>即此所缘是心心所。<a id="a-CZ"></a>发生缘故名所缘缘。<a id="a-Ca"></a>一切法者即十二处。<a id="a-Cb"></a>谓眼耳鼻舌身意识及相应法。<a id="a-Cc"></a>随其次第以诸色声香味触法为所缘境。<a id="a-Cd"></a>六根唯是意识所缘。<a id="a-Ce"></a>何缘故知。<a id="a-Cf"></a>经言多法生意识故。<a id="a-Cg"></a>又眼等根皆非五识境所摄故。<a id="a-Ch"></a>所识所知遍诸法故。<a id="a-Ci"></a>五识所缘唯实非假。<a id="a-Cj"></a>意识所缘通于假实。<a id="a-Ck"></a>诸心心所缘有非无。<a id="a-Cl"></a>破斥余宗如顺正理。<a id="a-Cm"></a>然心心所所缘境定。<a id="a-Cn"></a>谓眼识等于所缘色。<a id="a-Co"></a>乃至意识等于所缘诸法。<a id="a-Cp"></a>此心心所于所缘定。<a id="a-Cq"></a>为处为类为约刹那。<a id="a-Cr"></a>有说。<a id="a-Cs"></a>约处。<a id="a-Ct"></a>谓眼识等唯缘色处。<a id="a-Cu"></a>余随所应各说自境。<a id="a-Cv"></a>勿于一境。<a id="a-Cw"></a>多心心所。<a id="a-Cx"></a>住不生法。<a id="a-Cy"></a>故余非定。<a id="a-Cz"></a>且眼识等于诸色中。<a id="a-D0"></a>随遇何色即缘之起。<a id="a-D1"></a>若尔如何青黄等觉体不杂乱。<a id="a-D2"></a>有避此失说约处类。<a id="a-D3"></a>非约刹那。<a id="a-D4"></a>若尔如何青黄等觉体不杂乱。<a id="a-D5"></a>如是应说处类刹那三皆决定。<a id="a-D6"></a>岂不一境。<a id="a-D7"></a>多心心所。<a id="a-D8"></a>住不生法。<a id="a-D9"></a>此无有失。<a id="a-DA"></a>未来世宽岂不容受。<a id="a-DB"></a>又心心所于自所缘。<a id="a-DC"></a>前所觉知后能随忆。<a id="a-DD"></a>且五识等境。<a id="a-DE"></a>意识等随忆。<a id="a-DF"></a>五识等不能随忆。<a id="a-DG"></a>前觉境一念缘故。<a id="a-DH"></a>无分别故。<a id="a-DI"></a>意有二种。<a id="a-DJ"></a>谓染不染。<a id="a-DK"></a>随一觉知。<a id="a-DL"></a>二能随忆。<a id="a-DM"></a>复有三种。<a id="a-DN"></a>善染无记。<a id="a-DO"></a>随一觉知。<a id="a-DP"></a>三能随忆复有四种。<a id="a-DQ"></a>谓善不善有覆无记。<a id="a-DR"></a>无覆无记。<a id="a-DS"></a>随一觉知。<a id="a-DT"></a>四能随忆复有五种。<a id="a-DU"></a>谓见苦所断乃至修所断。<a id="a-DV"></a>见苦见集及修所断。<a id="a-DW"></a>随一觉知。<a id="a-DX"></a>五能随忆。<a id="a-DY"></a>见灭见道。<a id="a-DZ"></a>所断觉知。<a id="a-Da"></a>四能随忆。<a id="a-Db"></a>各除他一。<a id="a-Dc"></a>广说乃至。<a id="a-Dd"></a>有十二种。<a id="a-De"></a>谓欲界四上界各三及学无学。<a id="a-Df"></a>欲善觉知十二随忆。<a id="a-Dg"></a>不善色善觉知亦尔。<a id="a-Dh"></a>欲覆无覆无记觉知八能随忆。<a id="a-Di"></a>除色有覆及无色三。<a id="a-Dj"></a>色覆觉知。<a id="a-Dk"></a>十能随忆。<a id="a-Dl"></a>除欲有覆无覆无记。<a id="a-Dm"></a>无色界善觉知亦尔。<a id="a-Dn"></a>色界无覆无记觉知。<a id="a-Do"></a>十能随忆。<a id="a-Dp"></a>除无色界有覆无覆。<a id="a-Dq"></a>无色有覆无覆觉知九能随忆。<a id="a-Dr"></a>除欲有覆欲色无覆。<a id="a-Ds"></a>有学觉知十一随忆。<a id="a-Dt"></a>除欲有覆无学觉知退法如学。<a id="a-Du"></a>若不退法七能随忆。<a id="a-Dv"></a>除学及除三界四染二十心等诸门差别。<a id="a-Dw"></a>觉知随忆如理应思增上缘性即能作因。<a id="a-Dx"></a>以能作因。<a id="a-Dy"></a>因义细故。<a id="a-Dz"></a>无边际故。<a id="a-E0"></a>摄一切法。<a id="a-E1"></a>若此于彼不碍令生。<a id="a-E2"></a>是能作因。<a id="a-E3"></a>增上缘义。<a id="a-E4"></a>对三缘义。<a id="a-E5"></a>此类最多。<a id="a-E6"></a>所作寔繁。<a id="a-E7"></a>故名增上。<a id="a-E8"></a>岂不增上摄法普周。<a id="a-E9"></a>宁复对三。<a id="a-EA"></a>言此增上。<a id="a-EB"></a>非对三体。<a id="a-EC"></a>立增上名。<a id="a-ED"></a>何者对三义用而立。<a id="a-EE"></a>诸缘义用互不相通。<a id="a-EF"></a>诸缘体性更互相杂。<a id="a-EG"></a>如增上缘义类无量。<a id="a-EH"></a>所作繁广。<a id="a-EI"></a>余三不然。<a id="a-EJ"></a>故此独摽增上缘称。<a id="a-EK"></a>为摄五因。<a id="a-EL"></a>及三缘性。<a id="a-EM"></a>所不摄义。<a id="a-EN"></a>立能作因。<a id="a-EO"></a>及增上缘。<a id="a-EP"></a>由此二种义类最广。<a id="a-EQ"></a>故立通名。<a id="a-ER"></a>譬如行蕴。<a id="a-ES"></a>法界法处。<a id="a-ET"></a>法宝法归。<a id="a-EU"></a>法念住等。<a id="a-EV"></a>有余师说。<a id="a-EW"></a>此增上缘体类最多故名增上。<a id="a-EX"></a>所缘缘性虽遍诸法而作所缘。<a id="a-EY"></a>不通俱有。<a id="a-EZ"></a>由位狭故废增上名。<a id="a-Ea"></a>有余复说。<a id="a-Eb"></a>所生广故名增上缘。<a id="a-Ec"></a>谓一切法。<a id="a-Ed"></a>唯除自体。<a id="a-Ee"></a>遍能生起。<a id="a-Ef"></a>一切有为。<a id="a-Eg"></a>如一刹那眼识生位。<a id="a-Eh"></a>除其自性用一切法为增上缘。<a id="a-Ei"></a>余生亦尔。<a id="a-Ej"></a>此缘体用其量无边。<a id="a-Ek"></a>如契经中。<a id="a-El"></a>说世自法三增上者。<a id="a-Em"></a>止恶行善。<a id="a-En"></a>所观因故。<a id="a-Eo"></a>立增上名。<a id="a-Ep"></a>谓境现前烦恼将起。<a id="a-Eq"></a>随观彼一恶止善行。<a id="a-Er"></a>于止行中得增上故。<a id="a-Es"></a>契经且说。<a id="a-Et"></a>增上有三。<a id="a-Eu"></a>非余于余无增上义。</p>
 </body>
</html>