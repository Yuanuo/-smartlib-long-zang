<!doctype html>
<html id="z3IBVta16z" data-ver="909">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨藏显宗论卷第二</h1>
  <h2 id="a2">辩本事品第二之二</h2>
  <p id="a3">如上所言。<a id="a-4"></a>色等五蕴名有为法。<a id="a-5"></a>色蕴者何。<a id="a-6"></a>颂曰。</p>
  <p id="a7">色者唯五根　　五境及无表</p>
  <p id="a8">论曰。<a id="a-9"></a>此中色言显色蕴义。<a id="a-A"></a>五根谓眼耳鼻舌身。<a id="a-B"></a>五境谓色声香味触。<a id="a-C"></a>眼等所摄所行名境。<a id="a-D"></a>及无表者。<a id="a-E"></a>谓法处色。<a id="a-F"></a>唯者唯此所显十处。<a id="a-G"></a>一处少分名为色蕴。<a id="a-H"></a>如是诸色其相云何。<a id="a-I"></a>颂曰。</p>
  <p id="aJ">彼识依净色　　名眼等五根</p>
  <p id="aK">论曰。<a id="a-L"></a>彼谓前说眼等五根。<a id="a-M"></a>识即眼耳鼻舌身识。<a id="a-N"></a>依者眼等五识所依。<a id="a-O"></a>如是所依净色为体。<a id="a-P"></a>如是即显眼等五识。<a id="a-Q"></a>所依净色名眼等根。<a id="a-R"></a>故薄伽梵于契经中说眼等根净色为相。<a id="a-S"></a>本论亦说。<a id="a-T"></a>云何眼根。<a id="a-U"></a>眼识所依净色为性。<a id="a-V"></a>如是广说诸圣教中。<a id="a-W"></a>以根别识不以境界。<a id="a-X"></a>故知彼言显根非境。<a id="a-Y"></a>有说。<a id="a-Z"></a>彼者是境非根。<a id="a-a"></a>而无意识。<a id="a-b"></a>缘色等故。<a id="a-c"></a>名色等识。<a id="a-d"></a>彼识所依。<a id="a-e"></a>名眼等过。<a id="a-f"></a>由净色言所简别故。<a id="a-g"></a>已辩根相。<a id="a-h"></a>当辩境相。<a id="a-i"></a>颂曰。</p>
  <p id="aj">色二或二十　　声唯有二种</p>
  <p id="ak">味六香四种　　触十一为性</p>
  <p id="al">论曰。<a id="a-m"></a>言色二者。<a id="a-n"></a>是二种义。<a id="a-o"></a>谓显与形。<a id="a-p"></a>此中显色有十二种。<a id="a-q"></a>形色有八。<a id="a-r"></a>故或二十。<a id="a-s"></a>显十二者。<a id="a-t"></a>谓青黄赤白烟云尘雾影光明闇。<a id="a-u"></a>于十二中青等四种是正显色。<a id="a-v"></a>云等八种是此差别。<a id="a-w"></a>其义隐者。<a id="a-x"></a>今当略释。<a id="a-y"></a>地水气腾说之为雾。<a id="a-z"></a>障光明起于中余色可见名影。<a id="a-10"></a>翻此为闇。<a id="a-11"></a>日焰名光。<a id="a-12"></a>月星火药宝珠电等诸焰名明。<a id="a-13"></a>形色八者。<a id="a-14"></a>谓长短方圆高下正不正。<a id="a-15"></a>此中正者。<a id="a-16"></a>谓形平等。<a id="a-17"></a>形不平等名为不正余色易了。<a id="a-18"></a>故今不释。<a id="a-19"></a>已说色处。<a id="a-1A"></a>当说声处。<a id="a-1B"></a>能有呼召。<a id="a-1C"></a>故名为声。<a id="a-1D"></a>或唯音响。<a id="a-1E"></a>说之为声。<a id="a-1F"></a>善逝圣教咸作是说。<a id="a-1G"></a>声是耳根所取境界。<a id="a-1H"></a>是四大种所造色性。<a id="a-1I"></a>此声二种。<a id="a-1J"></a>谓有执受。<a id="a-1K"></a>或无执受。<a id="a-1L"></a>大种为因执受大种。<a id="a-1M"></a>谓现有情长养等流异熟地等。<a id="a-1N"></a>与此相违名无执受。<a id="a-1O"></a>由此所发为二种声。<a id="a-1P"></a>色等亦应作如是说。<a id="a-1Q"></a>然由声处自性难知。<a id="a-1R"></a>故但就因说有二种。<a id="a-1S"></a>无一声性以有执受。<a id="a-1T"></a>及无执受大种为因。<a id="a-1U"></a>二四大种各别果故。<a id="a-1V"></a>非二四大同得一果为俱有因成过失故。<a id="a-1W"></a>虽二大种有相扣击。<a id="a-1X"></a>而俱为因各别发声。<a id="a-1Y"></a>据自依故不成三体。<a id="a-1Z"></a>虽有手鼓相击为因。<a id="a-1a"></a>发生二声而相映夺。<a id="a-1b"></a>随取一种相别难知。<a id="a-1c"></a>是故声处唯有二种。<a id="a-1d"></a>已说声处。<a id="a-1e"></a>当说味处。<a id="a-1f"></a>越次说者显彼境识。<a id="a-1g"></a>生无定故味谓所啖。<a id="a-1h"></a>是可尝义。<a id="a-1i"></a>此有六种。<a id="a-1j"></a>甘酢碱辛苦淡别故。<a id="a-1k"></a>已说味处当说香处。<a id="a-1l"></a>香谓所嗅。<a id="a-1m"></a>此有四种。<a id="a-1n"></a>好香恶香等不等香有差别故。<a id="a-1o"></a>等不等者。<a id="a-1p"></a>增益损减依身别故。<a id="a-1q"></a>有说。<a id="a-1r"></a>微弱增盛异故。<a id="a-1s"></a>本论中说。<a id="a-1t"></a>香有三种好香恶香及平等香。<a id="a-1u"></a>若能长养诸根大种。<a id="a-1v"></a>名为好香。<a id="a-1w"></a>与此相违名为恶香。<a id="a-1x"></a>无前二用名平等香。<a id="a-1y"></a>或胜福业增上所生。<a id="a-1z"></a>名为好香。<a id="a-20"></a>若胜罪业增上所生。<a id="a-21"></a>名为恶香。<a id="a-22"></a>若四大种。<a id="a-23"></a>增上所起。<a id="a-24"></a>名平等香已说香处。<a id="a-25"></a>当说触处。<a id="a-26"></a>触谓所触十一为性。<a id="a-27"></a>即十一实以为体义。<a id="a-28"></a>谓四大种及七造触。<a id="a-29"></a>滑性涩性重性轻性。<a id="a-2A"></a>及冷饥渴有差别故。<a id="a-2B"></a>此中能触所触者谁。<a id="a-2C"></a>应知都无能触所触。<a id="a-2D"></a>相触则失。<a id="a-2E"></a>刹那性故。<a id="a-2F"></a>但于身识所依所缘无间生时。<a id="a-2G"></a>立触名想。<a id="a-2H"></a>依此根识得彼境时。<a id="a-2I"></a>假说此根能触彼境。<a id="a-2J"></a>触非身识所依止故。<a id="a-2K"></a>不说彼触能触身根。<a id="a-2L"></a>触与身根极相邻近。<a id="a-2M"></a>故说所触能触非余。<a id="a-2N"></a>色等虽非所触法性。<a id="a-2O"></a>所依坏故而亦有损。<a id="a-2P"></a>已说境相。<a id="a-2Q"></a>唯余无表此今当辩。<a id="a-2R"></a>颂曰。</p>
  <p id="a2S">作等余心等　　及无心有记</p>
  <p id="a2T">无对所造性　　是名无表色</p>
  <p id="a2U">论曰。<a id="a-2V"></a>言作等者。<a id="a-2W"></a>等取离作无对造色。<a id="a-2X"></a>略有二种。<a id="a-2Y"></a>一者依表。<a id="a-2Z"></a>二者依心。<a id="a-2a"></a>依表起者复有二种。<a id="a-2b"></a>谓与作俱转。<a id="a-2c"></a>及作息随转。<a id="a-2d"></a>为摄如是无表差别体相无遗。<a id="a-2e"></a>故说作等。<a id="a-2f"></a>言余心等者。<a id="a-2g"></a>等取同类心。<a id="a-2h"></a>谓善心作近因等起或俱有因。<a id="a-2i"></a>彼所发善无对造色不善无记名余心。<a id="a-2j"></a>善心名同类。<a id="a-2k"></a>不善心作近因等起。<a id="a-2l"></a>所发不善无对造色善及无记名余心。<a id="a-2m"></a>不善名同类。<a id="a-2n"></a>及无心者即心灭位。<a id="a-2o"></a>谓定非生。<a id="a-2p"></a>生位无故。<a id="a-2q"></a>及言乘上及此非余。<a id="a-2r"></a>于三位中此容随转。<a id="a-2s"></a>谓定唯等不善兼余散善通于三位转故。<a id="a-2t"></a>言有记者。<a id="a-2u"></a>谓善不善可记为爱非爱品故。<a id="a-2v"></a>言无对者。<a id="a-2w"></a>非极微故。<a id="a-2x"></a>所造性者。<a id="a-2y"></a>不简大种。<a id="a-2z"></a>以大种性非无对故。<a id="a-30"></a>但简非色。<a id="a-31"></a>显是色性即五蕴中色蕴摄故。<a id="a-32"></a>是者是前所说诸相。<a id="a-33"></a>具前诸相名无表色。<a id="a-34"></a>如是已辩无表色相。<a id="a-35"></a>于中所说大种所造。<a id="a-36"></a>大种云何。<a id="a-37"></a>颂曰。</p>
  <p id="a38">大种谓四界　　即地水火风</p>
  <p id="a39">能成持等业　　坚湿暖动性</p>
  <p id="a3A">论曰。<a id="a-3B"></a>此诸大种何缘名界。<a id="a-3C"></a>一切色法出生本故。<a id="a-3D"></a>亦从大种大种出生。<a id="a-3E"></a>诸出生本世间名界。<a id="a-3F"></a>如金等矿名金等界。<a id="a-3G"></a>或种种苦出生本故。<a id="a-3H"></a>说名为界。<a id="a-3I"></a>喻如前说。<a id="a-3J"></a>有说。<a id="a-3K"></a>能持大种自相及所造色。<a id="a-3L"></a>故名为界。<a id="a-3M"></a>如是诸界亦名大种。<a id="a-3N"></a>何故言种。<a id="a-3O"></a>云何名大。<a id="a-3P"></a>种种造色差别生时。<a id="a-3Q"></a>彼彼品类差别能起。<a id="a-3R"></a>是故言种。<a id="a-3S"></a>由四大种有差别故。<a id="a-3T"></a>造色差别。<a id="a-3U"></a>有说。<a id="a-3V"></a>有情业增上故。<a id="a-3W"></a>无始时来未尝非有。<a id="a-3X"></a>是故言种。<a id="a-3Y"></a>由四大种总相种类无间绝故。<a id="a-3Z"></a>或法出现即名为有。<a id="a-3a"></a>生长有性。<a id="a-3b"></a>是故言种。<a id="a-3c"></a>即是生长诸法有性。<a id="a-3d"></a>或是生长有情身义。<a id="a-3e"></a>或能显了十种造色是故言种。<a id="a-3f"></a>由此势力彼显了故。<a id="a-3g"></a>所言大者。<a id="a-3h"></a>有大用故。<a id="a-3i"></a>言大用者。<a id="a-3j"></a>谓诸有情根本事中。<a id="a-3k"></a>如是四种有胜作用。<a id="a-3l"></a>依此建立识之与空。<a id="a-3m"></a>乃得说为有情根本。<a id="a-3n"></a>又于诳惑愚夫事中。<a id="a-3o"></a>此四最胜。<a id="a-3p"></a>故名为大。<a id="a-3q"></a>如桥贼中事业胜者。<a id="a-3r"></a>别余故名大桥大贼。<a id="a-3s"></a>又此四种。<a id="a-3t"></a>普为一切余色所依。<a id="a-3u"></a>广故名大。<a id="a-3v"></a>有说。<a id="a-3w"></a>一切色等聚中坚等具有。<a id="a-3x"></a>故名为大。<a id="a-3y"></a>风增聚中阙于色等火增聚中阙于昧等。<a id="a-3z"></a>色界诸聚香味俱无。<a id="a-40"></a>青等聚中阙于黄等。<a id="a-41"></a>滑等聚中阙于涩等。<a id="a-42"></a>声等不定。<a id="a-43"></a>是故唯此四种名大。<a id="a-44"></a>此四大种虽常和合恒不相离。<a id="a-45"></a>而非处同。<a id="a-46"></a>云何得知恒不相离。<a id="a-47"></a>入胎大造经等说故。<a id="a-48"></a>又理应然。<a id="a-49"></a>何等为理。<a id="a-4A"></a>谓石等中现有能摄生火增坠三业可得。<a id="a-4B"></a>故知于此有水火风恒不相离。<a id="a-4C"></a>于水聚中现有持船暖性流动三业可得。<a id="a-4D"></a>故知于此有地火风恒不相离。<a id="a-4E"></a>于火焰中现有任持摄聚击动三业可得。<a id="a-4F"></a>故知于此有地水风恒不相离。<a id="a-4G"></a>于风聚中现有能持起冷暖触三业可得。<a id="a-4H"></a>故知于此有地水风恒不相离。<a id="a-4I"></a>复云何知如是四界。<a id="a-4J"></a>由此因缘恒相随逐。<a id="a-4K"></a>由此能成持等业故。<a id="a-4L"></a>谓地等界如次能成。<a id="a-4M"></a>持摄熟长四种事业。<a id="a-4N"></a>由此因缘于诸色聚。<a id="a-4O"></a>若有持等四业可得。<a id="a-4P"></a>即知此中有地等界互不相离。<a id="a-4Q"></a>应知此中言能长者。<a id="a-4R"></a>谓能安布。<a id="a-4S"></a>云何安布。<a id="a-4T"></a>谓令增盛或复流漫。<a id="a-4U"></a>为能持等四业即是界自相耶。<a id="a-4V"></a>不尔云何。<a id="a-4W"></a>如是四界随其次第坚湿暖动以为自相。<a id="a-4X"></a>应知此中说性显体。<a id="a-4Y"></a>为明体性不相离故。<a id="a-4Z"></a>动谓能引大种造色。<a id="a-4a"></a>令其相续生至余方。<a id="a-4b"></a>何故虚空不名大种。<a id="a-4c"></a>彼大种相不成立故。<a id="a-4d"></a>能损益故。<a id="a-4e"></a>立大种名。<a id="a-4f"></a>虚空不然。<a id="a-4g"></a>故非大种。<a id="a-4h"></a>或于诸法生灭位中性无差别故。<a id="a-4i"></a>非大种现见大种。<a id="a-4j"></a>种等位中其相转变成芽等缘。<a id="a-4k"></a>方令芽等诸位得起。<a id="a-4l"></a>虚空无为则不如是性相常故。<a id="a-4m"></a>作用都无。<a id="a-4n"></a>既不能生。<a id="a-4o"></a>故非大种。<a id="a-4p"></a>又诸大种非一非常。<a id="a-4q"></a>自相众多果别无量。<a id="a-4r"></a>虚空自性是一是常。<a id="a-4s"></a>相无差别。<a id="a-4t"></a>全无有果。<a id="a-4u"></a>非无别因。<a id="a-4v"></a>生有别果。<a id="a-4w"></a>是故虚空不名大种。<a id="a-4x"></a>若谓余因有差别故能助虚空生别果者。<a id="a-4y"></a>即此别因能生别果。<a id="a-4z"></a>何用执此虚空为因。<a id="a-50"></a>为地等界即地等耶。<a id="a-51"></a>不尔云何。<a id="a-52"></a>颂曰。</p>
  <p id="a53">地谓显形色　　随世想立名</p>
  <p id="a54">水火亦复然　　风即界亦尔</p>
  <p id="a55">论曰。<a id="a-56"></a>地言唯表显形色处。<a id="a-57"></a>岂不总地四处合成。<a id="a-58"></a>何故但言显形为地。<a id="a-59"></a>此中虽有香味触三。<a id="a-5A"></a>而随世想故作是说。<a id="a-5B"></a>由诸世间相示地者以显形色而相示故。<a id="a-5C"></a>虽诸世间亦于香等起地言说谓作是言。<a id="a-5D"></a>我今嗅地尝地触地。<a id="a-5E"></a>而显形色。<a id="a-5F"></a>于地水火能通表示。<a id="a-5G"></a>是故偏说。<a id="a-5H"></a>世不多言我嗅于水。<a id="a-5I"></a>亦不多说嗅尝于火。<a id="a-5J"></a>虽言触地等而即地等界。<a id="a-5K"></a>是故地中虽有香等。<a id="a-5L"></a>而形与显胜故偏说。<a id="a-5M"></a>又显形色表示二界地等无异。<a id="a-5N"></a>是故偏说。<a id="a-5O"></a>若尔显形表示衣等胜香等故。<a id="a-5P"></a>亦应偏说。<a id="a-5Q"></a>世起名想无有决定。<a id="a-5R"></a>故随世间差别而说。<a id="a-5S"></a>此随多分世想立名。<a id="a-5T"></a>生等非显声非相续。<a id="a-5U"></a>故不说为地等衣等。<a id="a-5V"></a>如地但用显形为体水火亦然。<a id="a-5W"></a>随世想故。<a id="a-5X"></a>由世现见水青长等。<a id="a-5Y"></a>故说显形为水自性。<a id="a-5Z"></a>世亦现见火赤长等。<a id="a-5a"></a>故说显形为火自性。<a id="a-5b"></a>然即色触转变生时。<a id="a-5c"></a>名火焰炭。<a id="a-5d"></a>是假非实。<a id="a-5e"></a>无一实物。<a id="a-5f"></a>身眼得故。<a id="a-5g"></a>如是地等与界差别。<a id="a-5h"></a>风即界者。<a id="a-5i"></a>世间于动立风名故。<a id="a-5j"></a>风界无别。<a id="a-5k"></a>岂不世间于显形色亦生风想。<a id="a-5l"></a>世间现以黑风团风而相示故。<a id="a-5m"></a>有通此难。<a id="a-5n"></a>故说言示是如地等与界别义。<a id="a-5o"></a>古昔诸师咸作是说。<a id="a-5p"></a>地于中杂故见如此。<a id="a-5q"></a>为显其风即是风界。<a id="a-5r"></a>故复言尔。<a id="a-5s"></a>尔者定义。<a id="a-5t"></a>此二说中前说为胜。<a id="a-5u"></a>遍处不净无差别故。<a id="a-5v"></a>不净唯缘色处境故。<a id="a-5w"></a>颂曰。</p>
  <p id="a5x">此中根与境　　即说十处界</p>
  <p id="a5y">论曰。<a id="a-5z"></a>已说实物根境无表为色蕴性。<a id="a-60"></a>此中根境亦即说为十处十界。<a id="a-61"></a>于处门中立为十处。<a id="a-62"></a>谓眼处等。<a id="a-63"></a>于界门中立为十界。<a id="a-64"></a>谓眼界等。<a id="a-65"></a>已说色蕴并立处界。<a id="a-66"></a>当说受等三蕴处界。<a id="a-67"></a>颂曰。</p>
  <p id="a68">受领纳随触　　想取像为体</p>
  <p id="a69">四余名行蕴　　如是受等三</p>
  <p id="a6A">及无表无为　　名法处法界</p>
  <p id="a6B">论曰。<a id="a-6C"></a>随触而生。<a id="a-6D"></a>领纳可爱及不可爱。<a id="a-6E"></a>俱相违触名为受蕴。<a id="a-6F"></a>领纳即是能受用义。<a id="a-6G"></a>云何此受领纳随触。<a id="a-6H"></a>谓受是触邻近果故。<a id="a-6I"></a>此随触声为显因义。<a id="a-6J"></a>能顺受故如随相言。<a id="a-6K"></a>相谓表彰。<a id="a-6L"></a>即能显示。<a id="a-6M"></a>因能显果。<a id="a-6N"></a>故立相名。<a id="a-6O"></a>此随相言。<a id="a-6P"></a>是顺因义。<a id="a-6Q"></a>受能领纳。<a id="a-6R"></a>能顺触因。<a id="a-6S"></a>是故说受领纳随触。<a id="a-6T"></a>如世尊言。<a id="a-6U"></a>顺乐受触顺苦受触及顺不苦不乐受触。<a id="a-6V"></a>即是顺生乐受等义。<a id="a-6W"></a>领纳随触名自性受。<a id="a-6X"></a>领纳所缘亦是受相。<a id="a-6Y"></a>与一境法别相难知。<a id="a-6Z"></a>一切皆同领纳境故。<a id="a-6a"></a>以心心所执受境时。<a id="a-6b"></a>一切皆名领纳自境。<a id="a-6c"></a>是故唯说领纳随触。<a id="a-6d"></a>名自性受别相定故。<a id="a-6e"></a>领纳所缘名执取受。<a id="a-6f"></a>非此所辩相不定故。<a id="a-6g"></a>二受差别如顺正理及五事论广辩应知。<a id="a-6h"></a>此总说三。<a id="a-6i"></a>别说为六。<a id="a-6j"></a>世及所依有差别故。<a id="a-6k"></a>第三想蕴其体是何。<a id="a-6l"></a>此于所缘取像为体。<a id="a-6m"></a>谓于一切随本安立青长等色。<a id="a-6n"></a>琴贝等声。<a id="a-6o"></a>生莲等香。<a id="a-6p"></a>苦辛等味。<a id="a-6q"></a>滑涩等触。<a id="a-6r"></a>生灭等法。<a id="a-6s"></a>所缘境中如相而取。<a id="a-6t"></a>故名为想。<a id="a-6u"></a>此想就世总说为三。<a id="a-6v"></a>若就所依别说为六。<a id="a-6w"></a>第四行蕴其体是何。<a id="a-6x"></a>此用四余诸行为体谓除前说色受想三。<a id="a-6y"></a>及除当说识为第四。<a id="a-6z"></a>余有为法名为行蕴。<a id="a-70"></a>此有相应及不相应思等得等如其次第。<a id="a-71"></a>契经唯说。<a id="a-72"></a>六思身者。<a id="a-73"></a>由最胜故。<a id="a-74"></a>所以者何。<a id="a-75"></a>思是业性为因感果。<a id="a-76"></a>其力最强。<a id="a-77"></a>故世尊说。<a id="a-78"></a>若能造作有漏有为名行取蕴。<a id="a-79"></a>不可唯说思为行蕴。<a id="a-7A"></a>立总名故如法处界。<a id="a-7B"></a>若异此者应但名思。<a id="a-7C"></a>一法成故。<a id="a-7D"></a>如受想蕴。<a id="a-7E"></a>此中意显。<a id="a-7F"></a>如外第六。<a id="a-7G"></a>法处界声。<a id="a-7H"></a>立总名故。<a id="a-7I"></a>总摄十一十七处界不摄多法。<a id="a-7J"></a>如是行声。<a id="a-7K"></a>立总名故。<a id="a-7L"></a>总摄四蕴不摄多行。<a id="a-7M"></a>故知行蕴体不唯思。<a id="a-7N"></a>如是行蕴非尽有依。<a id="a-7O"></a>故唯约世总说三种。<a id="a-7P"></a>如前分别色蕴体已。<a id="a-7Q"></a>便约处界二门建立如是。<a id="a-7R"></a>此中辩受想行三蕴体已。<a id="a-7S"></a>亦应建立为处及界。<a id="a-7T"></a>谓此三蕴及无表色并三无为。<a id="a-7U"></a>如是七法。<a id="a-7V"></a>于处门中立为法处。<a id="a-7W"></a>于界门中立为法界。<a id="a-7X"></a>第五识蕴自性处界其相云何。<a id="a-7Y"></a>颂曰。</p>
  <p id="a7Z">识谓各了别　　此即名意处</p>
  <p id="a7a">及七界应知　　六识转为意</p>
  <p id="a7b">论曰。<a id="a-7c"></a>识谓了者。<a id="a-7d"></a>是唯总取境界相义。<a id="a-7e"></a>各各总取彼彼境相。<a id="a-7f"></a>名各了别。<a id="a-7g"></a>谓识唯能总取境相。<a id="a-7h"></a>非能取彼境相差别。<a id="a-7i"></a>如世尊言。<a id="a-7j"></a>了者名识。<a id="a-7k"></a>有余师说。<a id="a-7l"></a>唯于法性。<a id="a-7m"></a>假说作者。<a id="a-7n"></a>为遮离识有了者计。<a id="a-7o"></a>何处复见唯于法性。<a id="a-7p"></a>假说作者。<a id="a-7q"></a>现见说影。<a id="a-7r"></a>能行动故。<a id="a-7s"></a>此于异处无间生时。<a id="a-7t"></a>虽无动作而说作者。<a id="a-7u"></a>识亦如是。<a id="a-7v"></a>于异境界相续生时。<a id="a-7w"></a>虽无动作而说了者。<a id="a-7x"></a>谓能了境故亦无失。<a id="a-7y"></a>云何知然。<a id="a-7z"></a>现见余处遮作者故。<a id="a-80"></a>如世尊告颇勒具那。<a id="a-81"></a>我终不说有能了者。<a id="a-82"></a>复有说言。<a id="a-83"></a>刹那名法性。<a id="a-84"></a>相续名作者。<a id="a-85"></a>自意所立思缘起中。<a id="a-86"></a>当更显示。<a id="a-87"></a>此识约世总说为三。<a id="a-88"></a>就所依根别分为六。<a id="a-89"></a>应知即此所说识蕴。<a id="a-8A"></a>于处门中立为意处。<a id="a-8B"></a>于界门中立为七界。<a id="a-8C"></a>及声显一析为二门。<a id="a-8D"></a>显一一识体分处界。<a id="a-8E"></a>七界者何。<a id="a-8F"></a>六识及意。<a id="a-8G"></a>谓眼识界至意识界。<a id="a-8H"></a>即此六识转为意界。<a id="a-8I"></a>此别建立蕴处界门。<a id="a-8J"></a>应知遍摄诸法皆尽。<a id="a-8K"></a>此中应思。<a id="a-8L"></a>若即识蕴名七心界。<a id="a-8M"></a>前说识蕴。<a id="a-8N"></a>就所依根别分为六。<a id="a-8O"></a>今离六识。<a id="a-8P"></a>说何等法复名意界。<a id="a-8Q"></a>更无异法即于此中。<a id="a-8R"></a>颂曰。</p>
  <p id="a8S">由即六识身　　无间灭为意</p>
  <p id="a8T">论曰。<a id="a-8U"></a>即六识身无间灭已能生后识。<a id="a-8V"></a>故名意界。<a id="a-8W"></a>时分异故别立无失。<a id="a-8X"></a>犹如子果立为父种。<a id="a-8Y"></a>若尔界体应唯十七或唯十二。<a id="a-8Z"></a>更相摄故。<a id="a-8a"></a>何缘建立十八界耶。<a id="a-8b"></a>颂曰。</p>
  <p id="a8c">成第六依故　　十八界应知</p>
  <p id="a8d">论曰。<a id="a-8e"></a>如五识界别有眼等五界为依。<a id="a-8f"></a>第六意识无别所依。<a id="a-8g"></a>如离所缘识无起义离依亦尔。<a id="a-8h"></a>识不得生。<a id="a-8i"></a>为成此依故说意界。<a id="a-8j"></a>如是所依能依境界。<a id="a-8k"></a>应知各六界成十八。<a id="a-8l"></a>如何已灭名现识依。<a id="a-8m"></a>是现识生邻近缘故。<a id="a-8n"></a>如虽有色而要依眼眼识得生。<a id="a-8o"></a>如是虽有所缘境界。<a id="a-8p"></a>而后识生要依前念无间灭意。<a id="a-8q"></a>是故前言无间灭者。<a id="a-8r"></a>为遮前念有间灭心。<a id="a-8s"></a>虽先开避而未生故。<a id="a-8t"></a>由此无间已灭六识为现识依。<a id="a-8u"></a>说为意界。<a id="a-8v"></a>或现在识正成依用。<a id="a-8w"></a>过去已成等无间缘。<a id="a-8x"></a>亦于现在能取果故。<a id="a-8y"></a>虽依彼生而非随彼。<a id="a-8z"></a>故心依心不名心所。<a id="a-90"></a>心所品类必随心故。<a id="a-91"></a>已释诸蕴取蕴处界。<a id="a-92"></a>当于此中思择摄义。<a id="a-93"></a>诸蕴总摄一切有为。<a id="a-94"></a>取蕴唯摄一切有漏。<a id="a-95"></a>处界总摄一切法尽。<a id="a-96"></a>五蕴无为名一切法。<a id="a-97"></a>别摄如是。<a id="a-98"></a>应辩总摄。<a id="a-99"></a>颂曰。</p>
  <p id="a9A">总摄一切法　　由一蕴处界</p>
  <p id="a9B">摄自性非余　　以离他性故</p>
  <p id="a9C">论曰。<a id="a-9D"></a>一蕴谓色。<a id="a-9E"></a>一处谓意。<a id="a-9F"></a>一界谓法。<a id="a-9G"></a>此三总摄五蕴无为。<a id="a-9H"></a>总是集义。<a id="a-9I"></a>置总言者。<a id="a-9J"></a>令知总三勿谓各一。<a id="a-9K"></a>有余部执。<a id="a-9L"></a>摄谓摄他。<a id="a-9M"></a>处处说言余摄余故。<a id="a-9N"></a>此执非理。<a id="a-9O"></a>无定因故。<a id="a-9P"></a>若有定因非摄他故。<a id="a-9Q"></a>我部诸师说自性摄。<a id="a-9R"></a>如是所立摄自性言。<a id="a-9S"></a>是究竟说。<a id="a-9T"></a>不待他故。<a id="a-9U"></a>摄不待因是真实摄。<a id="a-9V"></a>诸法恒时摄自性故。<a id="a-9W"></a>复云何知不摄他性。<a id="a-9X"></a>以一切法离他性故。<a id="a-9Y"></a>谓眼根性离耳等性。<a id="a-9Z"></a>彼离于此而言此摄。<a id="a-9a"></a>理必不然。<a id="a-9b"></a>故知诸法唯摄自性。<a id="a-9c"></a>如是眼根唯摄色蕴。<a id="a-9d"></a>眼处眼界苦集谛等。<a id="a-9e"></a>是彼性故。<a id="a-9f"></a>不摄余蕴。<a id="a-9g"></a>余处界等离彼性故。<a id="a-9h"></a>如是余法随应当思眼耳鼻根各依二处。<a id="a-9i"></a>何缘界体数不成多。<a id="a-9j"></a>合二为一。<a id="a-9k"></a>故唯十八。<a id="a-9l"></a>何缘合二为一界耶。<a id="a-9m"></a>颂曰。</p>
  <p id="a9n">类境识同故　　虽二界体一</p>
  <p id="a9o">论曰。<a id="a-9p"></a>眼耳鼻根虽各二处。<a id="a-9q"></a>类等同故合为一界。<a id="a-9r"></a>言类同者。<a id="a-9s"></a>同眼类故。<a id="a-9t"></a>言境同者。<a id="a-9u"></a>同色境故。<a id="a-9v"></a>言识同者。<a id="a-9w"></a>眼识依故。<a id="a-9x"></a>耳鼻亦然。<a id="a-9y"></a>故立一界。<a id="a-9z"></a>界体既一。<a id="a-A0"></a>处何缘二。<a id="a-A1"></a>颂曰。</p>
  <p id="aA2">然为令端严　　眼等各生二</p>
  <p id="aA3">论曰。<a id="a-A4"></a>为所依身相端严故。<a id="a-A5"></a>界体虽一而两处生。<a id="a-A6"></a>若眼耳根处唯生一。<a id="a-A7"></a>鼻无二穴。<a id="a-A8"></a>身不端严。<a id="a-A9"></a>此释不然。<a id="a-AA"></a>驼猫鸱等。<a id="a-AB"></a>如是丑陋何有端严。<a id="a-AC"></a>是故诸根各别种类。<a id="a-AD"></a>如是安布差别而生。<a id="a-AE"></a>此待因缘如是差别。<a id="a-AF"></a>因缘有障或不二生。<a id="a-AG"></a>言为端严各生二者。<a id="a-AH"></a>此有别义。<a id="a-AI"></a>非为严身。<a id="a-AJ"></a>此端严声显增上义。<a id="a-AK"></a>作用增上。<a id="a-AL"></a>故说端严。<a id="a-AM"></a>若眼等根各阙一处。<a id="a-AN"></a>见闻嗅用皆不明了。<a id="a-AO"></a>各具二者明了用生。<a id="a-AP"></a>是故三根各生二处。<a id="a-AQ"></a>为严胜用。<a id="a-AR"></a>非为严身。<a id="a-AS"></a>何故世尊于所知境以蕴处界三门说耶。<a id="a-AT"></a>由此三门义各别故。<a id="a-AU"></a>此蕴处界别义者何。<a id="a-AV"></a>颂曰。</p>
  <p id="aAW">聚生门种族　　是蕴处界义</p>
  <p id="aAX">论曰。<a id="a-AY"></a>积聚义是蕴义。<a id="a-AZ"></a>生门义是处义。<a id="a-Aa"></a>种族义是界义。<a id="a-Ab"></a>何缘故知聚义是蕴。<a id="a-Ac"></a>由契经说。<a id="a-Ad"></a>诸所有色。<a id="a-Ae"></a>若过去若未来若现在。<a id="a-Af"></a>若内若外。<a id="a-Ag"></a>若粗若细。<a id="a-Ah"></a>若劣若胜。<a id="a-Ai"></a>若远若近。<a id="a-Aj"></a>如是一切略为一聚。<a id="a-Ak"></a>说名色蕴。<a id="a-Al"></a>乃至识蕴广说亦然。<a id="a-Am"></a>由此故知聚义是蕴。<a id="a-An"></a>若以聚义释蕴义者。<a id="a-Ao"></a>蕴应非实。<a id="a-Ap"></a>聚是假故。<a id="a-Aq"></a>此难不然。<a id="a-Ar"></a>于聚所依立义言故。<a id="a-As"></a>非聚即义。<a id="a-At"></a>义是实物。<a id="a-Au"></a>名之差别。<a id="a-Av"></a>聚非实故。<a id="a-Aw"></a>聚义者何。<a id="a-Ax"></a>谓聚之义。<a id="a-Ay"></a>聚之义者。<a id="a-Az"></a>谓聚所依。<a id="a-B0"></a>此释显经有大义趣。<a id="a-B1"></a>谓如言聚。<a id="a-B2"></a>离聚所依无别实有聚体可得。<a id="a-B3"></a>如是言我。<a id="a-B4"></a>色等蕴外不应别求实有我体。<a id="a-B5"></a>蕴相续中假说我故。<a id="a-B6"></a>如世间聚我非实有。<a id="a-B7"></a>蕴若实有经显何义。<a id="a-B8"></a>勿所化生知色等法三时品类无量差别各是蕴故。<a id="a-B9"></a>蕴则无边便生怯退。<a id="a-BA"></a>谓我何能遍知永断此无边蕴。<a id="a-BB"></a>为策励彼。<a id="a-BC"></a>蕴虽无边而相同故总说为一。<a id="a-BD"></a>又诸愚夫于多蕴上生一合想现起我执。<a id="a-BE"></a>为令彼除一合想故。<a id="a-BF"></a>说一蕴中有众多分。<a id="a-BG"></a>不为显示色等五蕴多法合成是假非实。<a id="a-BH"></a>又一极微三世等摄。<a id="a-BI"></a>以慧分析略为一聚。<a id="a-BJ"></a>蕴虽即聚而实义成。<a id="a-BK"></a>余法亦然。<a id="a-BL"></a>故蕴非假。<a id="a-BM"></a>又于一一别起法中亦说蕴故。<a id="a-BN"></a>蕴定非假。<a id="a-BO"></a>如说俱生。<a id="a-BP"></a>受名受蕴。<a id="a-BQ"></a>想名想蕴。<a id="a-BR"></a>余说如经。<a id="a-BS"></a>于一切时和合生故。<a id="a-BT"></a>蕴虽各别而聚义成。<a id="a-BU"></a>何缘故知门义是处。<a id="a-BV"></a>由训词故。<a id="a-BW"></a>处谓生门。<a id="a-BX"></a>心心所法于中生长。<a id="a-BY"></a>故名为处。<a id="a-BZ"></a>是能生长彼作用义。<a id="a-Ba"></a>如契经说。<a id="a-Bb"></a>梵志当知。<a id="a-Bc"></a>以眼为门唯为见色。<a id="a-Bd"></a>此经唯证门义有六。<a id="a-Be"></a>然心心所有十二门。<a id="a-Bf"></a>故契经说。<a id="a-Bg"></a>眼及色为缘生于眼识。<a id="a-Bh"></a>三和合触俱起受想思。<a id="a-Bi"></a>乃至广说何缘故知族义是界。<a id="a-Bj"></a>与世种族义相似故。<a id="a-Bk"></a>如一山中有诸雄黄雌黄赤土安膳那等众多种族。<a id="a-Bl"></a>说名多界如是一身或一相续有十八类。<a id="a-Bm"></a>诸法种族名十八界。<a id="a-Bn"></a>如雄黄等展转相望体类不同。<a id="a-Bo"></a>故名种族。<a id="a-Bp"></a>如是眼等展转相望体类不同。<a id="a-Bq"></a>故名种族。<a id="a-Br"></a>由义相似得为同喻若尔意界望六识身无别体类。<a id="a-Bs"></a>不应别立所依能依。<a id="a-Bt"></a>体类别故无斯过失。<a id="a-Bu"></a>何故世尊说蕴处界三门差别虽佛世尊意趣难解而审思忖。<a id="a-Bv"></a>颂曰。</p>
  <p id="aBw">愚根等三故　　说蕴处界三</p>
  <p id="aBx">论曰。<a id="a-By"></a>所化有情愚根等三故佛随宜为说蕴处界三。<a id="a-Bz"></a>等言为明乐位过病等。<a id="a-C0"></a>三言为显一一各有三。<a id="a-C1"></a>所化有情愚有三种。<a id="a-C2"></a>有愚心所总执为我。<a id="a-C3"></a>有唯愚色。<a id="a-C4"></a>有愚色心。<a id="a-C5"></a>根亦有三。<a id="a-C6"></a>谓利中钝。<a id="a-C7"></a>乐谓胜解。<a id="a-C8"></a>此亦三种。<a id="a-C9"></a>谓乐略中。<a id="a-CA"></a>及广文故位谓弟子。<a id="a-CB"></a>已过作意。<a id="a-CC"></a>已熟习行。<a id="a-CD"></a>初修事业。<a id="a-CE"></a>三位别故过谓有情。<a id="a-CF"></a>怀我慢行。<a id="a-CG"></a>执我所随。<a id="a-CH"></a>迷识依缘。<a id="a-CI"></a>三过别故。<a id="a-CJ"></a>病谓所化恃命财族而生憍逸。<a id="a-CK"></a>三病异故。<a id="a-CL"></a>由此等缘如其次第。<a id="a-CM"></a>世尊为说蕴处界三。<a id="a-CN"></a>何故世尊诸心所内别立受想为二蕴耶。<a id="a-CO"></a>颂曰。</p>
  <p id="aCP">诤根生死因　　及次第因故</p>
  <p id="aCQ">于诸心所法　　受想别为蕴</p>
  <p id="aCR">论曰。<a id="a-CS"></a>世间诤根略有二种谓贪着欲及贪着见。<a id="a-CT"></a>初因受起。<a id="a-CU"></a>后由想生。<a id="a-CV"></a>味受力故贪着诸欲。<a id="a-CW"></a>倒想力故贪着诸见。<a id="a-CX"></a>又生死法以受及想为最胜因耽乐受故。<a id="a-CY"></a>执倒想故。<a id="a-CZ"></a>爱见行者生死轮回。<a id="a-Ca"></a>由此二因及后当说次第因故。<a id="a-Cb"></a>应知别立受想为蕴。<a id="a-Cc"></a>其次第因次后当辩。<a id="a-Cd"></a>及声兼显诸心所中。<a id="a-Ce"></a>唯此受想能为爱见。<a id="a-Cf"></a>二杂染法生根本故。<a id="a-Cg"></a>各别显一。<a id="a-Ch"></a>识住名故。<a id="a-Ci"></a>依灭此二。<a id="a-Cj"></a>立灭定故。<a id="a-Ck"></a>诸如是等多品类因。<a id="a-Cl"></a>何故说无为在处界非蕴。<a id="a-Cm"></a>颂曰。</p>
  <p id="aCn">蕴不说无为　　义不相应故</p>
  <p id="aCo">论曰。<a id="a-Cp"></a>诸无为法若说为蕴。<a id="a-Cq"></a>立在五中或为第六。<a id="a-Cr"></a>皆不应理。<a id="a-Cs"></a>义相违故。<a id="a-Ct"></a>所以者何。<a id="a-Cu"></a>彼且非色乃至非识。<a id="a-Cv"></a>故非在五。<a id="a-Cw"></a>聚义是蕴。<a id="a-Cx"></a>非无为法。<a id="a-Cy"></a>如彼色等有过去等。<a id="a-Cz"></a>品类差别可略一聚。<a id="a-D0"></a>名无为蕴。<a id="a-D1"></a>故非第六。<a id="a-D2"></a>又无为法与颠倒依及断方便义相违故说有漏蕴显颠倒依。<a id="a-D3"></a>说无漏蕴显断方便。<a id="a-D4"></a>无为于此两义都无。<a id="a-D5"></a>义不相应。<a id="a-D6"></a>故不立蕴。<a id="a-D7"></a>已辩诸蕴废立因缘。<a id="a-D8"></a>当辩次第。<a id="a-D9"></a>颂曰。</p>
  <p id="aDA">随粗染器等　　界别次第立</p>
  <p id="aDB">论曰。<a id="a-DC"></a>五蕴随粗随染器等及界别故次第而立。<a id="a-DD"></a>随粗立者。<a id="a-DE"></a>五中最粗。<a id="a-DF"></a>所谓色蕴有对碍故。<a id="a-DG"></a>五识依故。<a id="a-DH"></a>六识境故。<a id="a-DI"></a>五中初说四中最粗。<a id="a-DJ"></a>所谓受蕴虽无形质。<a id="a-DK"></a>而行相用易了知故。<a id="a-DL"></a>四中初说三中最粗。<a id="a-DM"></a>所谓想蕴取男女等行相作用易了知故。<a id="a-DN"></a>三中初说二中粗者。<a id="a-DO"></a>所谓行蕴贪等现起行相分明易了知故。<a id="a-DP"></a>二中初说识蕴最细故最后说随染立者。<a id="a-DQ"></a>谓从无始生死已来。<a id="a-DR"></a>男女于身更相染爱由显形等。<a id="a-DS"></a>故初说色。<a id="a-DT"></a>如是色爱由耽受味。<a id="a-DU"></a>故次说受此耽受味由想颠倒。<a id="a-DV"></a>故次说想。<a id="a-DW"></a>此想颠倒由烦恼力。<a id="a-DX"></a>故次说行。<a id="a-DY"></a>此烦恼力依能引发后有识生。<a id="a-DZ"></a>故后说识。<a id="a-Da"></a>随器等者。<a id="a-Db"></a>谓色如器。<a id="a-Dc"></a>受所依故。<a id="a-Dd"></a>受类饮食。<a id="a-De"></a>增益损减有情身故想同助味。<a id="a-Df"></a>由取怨亲中平等相助生受故。<a id="a-Dg"></a>行似厨人。<a id="a-Dh"></a>由思贪等业烦恼力。<a id="a-Di"></a>爱非爱等异熟生故。<a id="a-Dj"></a>识喻食者。<a id="a-Dk"></a>有情本中为主胜故识为上首。<a id="a-Dl"></a>受等生故。<a id="a-Dm"></a>即由此理。<a id="a-Dn"></a>于受想等随福行中。<a id="a-Do"></a>但说识为随福行者。<a id="a-Dp"></a>又由此理说行缘识。<a id="a-Dq"></a>由此复告阿难陀曰。<a id="a-Dr"></a>识若无者不入母胎。<a id="a-Ds"></a>心杂染故有情杂染。<a id="a-Dt"></a>心清净故有情清净。<a id="a-Du"></a>于受想等俱起法中。<a id="a-Dv"></a>如是等经但标主识。<a id="a-Dw"></a>随界别者。<a id="a-Dx"></a>谓欲界中色最为胜。<a id="a-Dy"></a>诸根境色皆具有故。<a id="a-Dz"></a>色界受胜。<a id="a-E0"></a>于生死中诸胜妙受具可得故。<a id="a-E1"></a>三无色中想最为胜。<a id="a-E2"></a>彼地取相最分明故。<a id="a-E3"></a>第一有中行最为胜。<a id="a-E4"></a>彼思能感最大果故。<a id="a-E5"></a>此即识住。<a id="a-E6"></a>识住其中。<a id="a-E7"></a>显似世间田种次第。<a id="a-E8"></a>是故诸蕴次第如是。<a id="a-E9"></a>由此五蕴无增减过。<a id="a-EA"></a>即由如是诸次第因。<a id="a-EB"></a>于心所中别立受想。<a id="a-EC"></a>谓受与想于心所中相粗生染类食同助。<a id="a-ED"></a>二界中强故别立蕴。<a id="a-EE"></a>已随本颂。<a id="a-EF"></a>且就转门说次第因。<a id="a-EG"></a>四种如是当就还门复说一种。<a id="a-EH"></a>谓入佛法有二要门。<a id="a-EI"></a>一不净观。<a id="a-EJ"></a>二持息念。<a id="a-EK"></a>不净观门观于造色。<a id="a-EL"></a>持息念门念于大种。<a id="a-EM"></a>要门所缘。<a id="a-EN"></a>故先说色。<a id="a-EO"></a>由此观力分析色相。<a id="a-EP"></a>刹那极微展转差别。<a id="a-EQ"></a>如是观时。<a id="a-ER"></a>身轻安故心便觉乐。<a id="a-ES"></a>故次说受。<a id="a-ET"></a>受与身合定为损益。<a id="a-EU"></a>损益于我理必不成。<a id="a-EV"></a>由斯观解我想即灭法想便生。<a id="a-EW"></a>故次说想。<a id="a-EX"></a>由此想故达唯有法烦恼不行。<a id="a-EY"></a>故次说行。<a id="a-EZ"></a>烦恼既息心住调柔有所堪能。<a id="a-Ea"></a>故次说识。<a id="a-Eb"></a>已说顺次。<a id="a-Ec"></a>逆次应说。<a id="a-Ed"></a>恐厌繁文。<a id="a-Ee"></a>故应且止。</p>
 </body>
</html>