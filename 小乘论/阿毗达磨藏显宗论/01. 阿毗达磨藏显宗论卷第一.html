<!doctype html>
<html id="z3IBVtT16y" data-ver="751">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨藏显宗论卷第一</h1>
  <h2 id="a2">序品第一</h2>
  <p id="a3">诸有遍于一切法　　最极难知自共相</p>
  <p id="a4">独能悟解无邪乱　　是一切智今敬礼</p>
  <p id="a5">我以顺理广博言　　对破余宗显本义</p>
  <p id="a6">若经主言顺理教　　则随印述不求非</p>
  <p id="a7">少违对法旨及经　　决定研寻誓除遣</p>
  <p id="a8">已说论名顺正理　　乐思择者所应学</p>
  <p id="a9">文句派演隔难寻　　非少劬劳所能解</p>
  <p id="aA">为撮广文令易了　　故造略论名显宗</p>
  <p id="aB">饰存彼颂以为归　　删顺理中广决择</p>
  <p id="aC">对彼谬言申正释　　显此所宗真妙义</p>
  <p id="aD">论曰。<a id="a-E"></a>既非遍智。<a id="a-F"></a>云何能知。<a id="a-G"></a>此佛世尊是一切智。<a id="a-H"></a>能于诸法最极难知。<a id="a-I"></a>自共相中觉无邪乱。<a id="a-J"></a>虽非遍知而亦能知。<a id="a-K"></a>如佛教行定得果故。<a id="a-L"></a>如有智者善鉴良医。<a id="a-M"></a>如世有医。<a id="a-N"></a>先审病者风热淡等所起疾源。<a id="a-O"></a>复如实观性习二体。<a id="a-P"></a>年时处等种种不同。<a id="a-Q"></a>为欲蠲除说授方药。<a id="a-R"></a>诸有患者能顺服行。<a id="a-S"></a>痼疾渐除身安日益。<a id="a-T"></a>智者寻验知实良医。<a id="a-U"></a>于诸方药具净遍智。<a id="a-V"></a>如是世尊知所化者贪嗔痴等烦恼病源。<a id="a-W"></a>复如实观本性修集二善种子胜解随眠。<a id="a-X"></a>及彼堪能自圆满等。<a id="a-Y"></a>为欲令彼暂永灭故。<a id="a-Z"></a>说授伏除二道方药。<a id="a-a"></a>诸所化者能顺服行。<a id="a-b"></a>若别若通对治道药。<a id="a-c"></a>无始数习增盛坚牢。<a id="a-d"></a>诸烦恼病渐渐除遣。<a id="a-e"></a>贪等灭得于自身中。<a id="a-f"></a>随道浅深倍倍增胜。<a id="a-g"></a>由斯仰测知我大师灭一切冥具一切智。<a id="a-h"></a>故赞颂者颂赞佛言。</p>
  <p id="ai">谁能如尊善分别　　随眠境界自共相</p>
  <p id="aj">无量无边诸品类　　如应宣说利有情</p>
  <p id="ak">谁能渐次顺修行　　不得成于胜利乐</p>
  <p id="al">无智不能顺圣教　　岂无验过在如来</p>
  <p id="am">有于思择增上慢人。<a id="a-n"></a>谓佛世尊非一切智。<a id="a-o"></a>于所请问别异而答。<a id="a-p"></a>谓作是言。<a id="a-q"></a>此不应记诸别异答。<a id="a-r"></a>无知起故。<a id="a-s"></a>又于前际说不可知。<a id="a-t"></a>此即自显是无知故。<a id="a-u"></a>又不先觉孙陀利缘及纵彼朋造诸恶故。<a id="a-v"></a>又于战遮婆罗门女所起谤毁不能遣故。<a id="a-w"></a>又先听许提婆达多于佛法中而出家故。<a id="a-x"></a>又于外道嗢达洛迦先自不知命存亡故。<a id="a-y"></a>又不预定波吒厘城当有如斯难事起故。<a id="a-z"></a>又不悬记自佛法中当有部执十八异故。<a id="a-10"></a>又说诸业有不定故。<a id="a-11"></a>外道谤词略述如是。<a id="a-12"></a>彼诸外道固执在怀。<a id="a-13"></a>一切智尊虽设种种善权化导。<a id="a-14"></a>而未能令于正等觉生净信解。<a id="a-15"></a>具胜福慧求真理人。<a id="a-16"></a>方能测量一切智海。<a id="a-17"></a>今我勇锐发正勤心。<a id="a-18"></a>如理顺宜且少开悟。<a id="a-19"></a>言于请问别异而答。<a id="a-1A"></a>谓作是言。<a id="a-1B"></a>此不应记诸别异答无知起者。<a id="a-1C"></a>此不应理。<a id="a-1D"></a>其所立因非决定故。<a id="a-1E"></a>且应详审。<a id="a-1F"></a>为佛世尊于所请问。<a id="a-1G"></a>由无知故言不应记。<a id="a-1H"></a>为观问者怀聪睿慢。<a id="a-1I"></a>非卒能令如理信解。<a id="a-1J"></a>故虽了达而不为记。<a id="a-1K"></a>如有矫问。<a id="a-1L"></a>诸石女儿为黑为白。<a id="a-1M"></a>终不为记。<a id="a-1N"></a>岂别有方能祛彼疾。<a id="a-1O"></a>如是外道执我为真。<a id="a-1P"></a>矫问如来死后为有为无等事。<a id="a-1Q"></a>世尊告言。<a id="a-1R"></a>此不应记。<a id="a-1S"></a>佛意说我实无有故不应记别。<a id="a-1T"></a>此显若法都非实有。<a id="a-1U"></a>不应于中为差别问。<a id="a-1V"></a>或佛世尊善权方便。<a id="a-1W"></a>为令调伏故不为记。<a id="a-1X"></a>此不为记是调伏因。<a id="a-1Y"></a>非由无知作别异答。<a id="a-1Z"></a>又不应谓佛无辩才。<a id="a-1a"></a>彼问论道所不摄故。<a id="a-1b"></a>若彼所问论道摄者。<a id="a-1c"></a>佛不为记可无辩才。<a id="a-1d"></a>非于此中如理难问少分可得。<a id="a-1e"></a>何容乃谓佛无辩才。<a id="a-1f"></a>又听法者心不殷故。<a id="a-1g"></a>执我见故。<a id="a-1h"></a>根未熟故。<a id="a-1i"></a>世尊无方可令信解。<a id="a-1j"></a>故于所问置而不记。<a id="a-1k"></a>故不应以不记所问谓大仙尊非一切智。<a id="a-1l"></a>言于初际说不可知。<a id="a-1m"></a>此即自显是无知者。<a id="a-1n"></a>此亦非理。<a id="a-1o"></a>无法不应为智境故。<a id="a-1p"></a>于有法境智若不生。<a id="a-1q"></a>可谓如来非一切智。<a id="a-1r"></a>本无初际智何所知。<a id="a-1s"></a>无故不知。<a id="a-1t"></a>岂成无智。<a id="a-1u"></a>若尔何故不但说无。<a id="a-1v"></a>此说不容更立因故。<a id="a-1w"></a>若谓应立不可知因。<a id="a-1x"></a>此亦不然。<a id="a-1y"></a>非决定故。<a id="a-1z"></a>或法虽有缘阙不知。<a id="a-20"></a>故不可知非无因性。<a id="a-21"></a>若立无性为不知因。<a id="a-22"></a>即毕竟无可为同喻。<a id="a-23"></a>为容因故说不可知。<a id="a-24"></a>若谓无因有不成失。<a id="a-25"></a>此不应理。<a id="a-26"></a>非不成故。<a id="a-27"></a>生死初际若定非无。<a id="a-28"></a>即初际身无无因起。<a id="a-29"></a>初无因者后亦应无。<a id="a-2A"></a>以先后身无异因故。<a id="a-2B"></a>若许尔者。<a id="a-2C"></a>即诸所行净不净业皆应无果。<a id="a-2D"></a>既不许然。<a id="a-2E"></a>即先所立初际无故。<a id="a-2F"></a>非不成因。<a id="a-2G"></a>若谓生死无初际故应如虚空无后际者。<a id="a-2H"></a>亦不应理。<a id="a-2I"></a>外种同故。<a id="a-2J"></a>如外谷麦后因前生。<a id="a-2K"></a>虽无初际。<a id="a-2L"></a>遇火水等诸烧烂缘而永坏灭。<a id="a-2M"></a>如是生死烦恼业因展转相生。<a id="a-2N"></a>虽无初际。<a id="a-2O"></a>而由数习贪嗔痴等对治力故。<a id="a-2P"></a>生死诸蕴毕竟不生。<a id="a-2Q"></a>即为后际。<a id="a-2R"></a>空无生故。<a id="a-2S"></a>后际可无生死有生。<a id="a-2T"></a>岂无后际现见生法。<a id="a-2U"></a>定有终时。<a id="a-2V"></a>生死既生。<a id="a-2W"></a>理必归灭。<a id="a-2X"></a>故说初际是不可知无故为因。<a id="a-2Y"></a>其义善立。<a id="a-2Z"></a>故不应以不知初际。<a id="a-2a"></a>谓佛世尊非一切智。<a id="a-2b"></a>言不先觉孙陀利缘及纵彼朋造诸恶者。<a id="a-2c"></a>此亦非理。<a id="a-2d"></a>虽先觉知。<a id="a-2e"></a>为避多过故不自显。<a id="a-2f"></a>若佛先言。<a id="a-2g"></a>我无此事。<a id="a-2h"></a>为此事者自是余人。<a id="a-2i"></a>即彼朋流恶心转盛。<a id="a-2j"></a>诸中庸者咸共怀疑。<a id="a-2k"></a>如是过愆为佛为彼。<a id="a-2l"></a>又大人法不显他非。<a id="a-2m"></a>佛是大人岂扬他恶。<a id="a-2n"></a>又显彼恶令无量人憎背世尊障入正法。<a id="a-2o"></a>又佛观见自身他身。<a id="a-2p"></a>有招谤毁短寿定业。<a id="a-2q"></a>又为开慰末世苾刍。<a id="a-2r"></a>佛观当来正法将没。<a id="a-2s"></a>多闻持戒众望苾刍。<a id="a-2t"></a>少有不遭谤毁而死。<a id="a-2u"></a>为欲令彼自开慰言。<a id="a-2v"></a>我大仙尊。<a id="a-2w"></a>一切烦恼过失习气。<a id="a-2x"></a>皆永拔根名称普闻。<a id="a-2y"></a>至色究竟尚被嚣谤。<a id="a-2z"></a>况我何人因此心安修诸善业。<a id="a-30"></a>由观如是得失决定。<a id="a-31"></a>是故世尊不先自显。<a id="a-32"></a>又过七日其事自彰。<a id="a-33"></a>显佛尊高过归外道。<a id="a-34"></a>故不应以不自显因谓佛世尊非一切智。<a id="a-35"></a>即由此故应知已释。<a id="a-36"></a>不自披遣战遮谤因。<a id="a-37"></a>所以听许提婆达多于佛法中而出家者。<a id="a-38"></a>此有深意。<a id="a-39"></a>佛观彼人。<a id="a-3A"></a>不出家者。<a id="a-3B"></a>定当得作力转轮王。<a id="a-3C"></a>害无量人灭坏佛法。<a id="a-3D"></a>蹎坠恶趣难有出期。<a id="a-3E"></a>由度出家殖深善本。<a id="a-3F"></a>非出家者所不能殖。<a id="a-3G"></a>为护多人令无损害。<a id="a-3H"></a>及遮众恶故许出家。<a id="a-3I"></a>言于外道嗢达洛迦先自不知命存亡者。<a id="a-3J"></a>此亦非理。<a id="a-3K"></a>念即知故。<a id="a-3L"></a>非于余境余识生时。<a id="a-3M"></a>即能了知所余识境。<a id="a-3N"></a>佛心先在说法事中。<a id="a-3O"></a>未观彼人命存亡事。<a id="a-3P"></a>后欲知彼才举心时。<a id="a-3Q"></a>即如实知其命已过。<a id="a-3R"></a>若欲知彼而不能知。<a id="a-3S"></a>可谓如来非一切智。<a id="a-3T"></a>心属余境此境未缘。<a id="a-3U"></a>即谓无知。<a id="a-3V"></a>斯不应理言不预定波吒厘城当有如斯难事起者。<a id="a-3W"></a>亦不应理。<a id="a-3X"></a>密预定故。<a id="a-3Y"></a>先密意说。<a id="a-3Z"></a>若免脱余。<a id="a-3a"></a>余复为余之所损害。<a id="a-3b"></a>谓佛先觉若守护余。<a id="a-3c"></a>余必为余之所损害。<a id="a-3d"></a>于三难事各令自守。<a id="a-3e"></a>余不能损。<a id="a-3f"></a>故密意说。<a id="a-3g"></a>此即预定难事必然。<a id="a-3h"></a>何谓世尊非一切智。<a id="a-3i"></a>言不悬记自佛法中当有部执十八异者。<a id="a-3j"></a>此亦非理。<a id="a-3k"></a>已悬记故。<a id="a-3l"></a>如说当来有苾刍众。<a id="a-3m"></a>于我言义不善了知。<a id="a-3n"></a>部执竞兴互相非毁。<a id="a-3o"></a>世尊于此略说内外二种防护。<a id="a-3p"></a>内谓应如黑说大说。<a id="a-3q"></a>契经所显观察防护。<a id="a-3r"></a>外谓应如六可爱法。<a id="a-3s"></a>契经所说敛摄防护。<a id="a-3t"></a>又见集法契经中言。<a id="a-3u"></a>于我法中当有异说。<a id="a-3v"></a>所谓有说唯金刚喻定。<a id="a-3w"></a>能顿断烦恼。<a id="a-3x"></a>或说择灭涅槃二法为体。<a id="a-3y"></a>或说不相应行无别实物。<a id="a-3z"></a>或说表业尚无。<a id="a-40"></a>况无表业。<a id="a-41"></a>或说一切色法大种为体。<a id="a-42"></a>或说前后相似为同类因。<a id="a-43"></a>或说色处唯用显色为体。<a id="a-44"></a>或说触处唯用大种为体。<a id="a-45"></a>或说唯有触处是有对碍。<a id="a-46"></a>或说触处身处是有对碍。<a id="a-47"></a>或说唯五外处是有对碍。<a id="a-48"></a>或说眼识能见。<a id="a-49"></a>或说和合能见。<a id="a-4A"></a>或说意界法界俱常无常。<a id="a-4B"></a>或说一切色法非刹那灭。<a id="a-4C"></a>或说不相应行有多时住。<a id="a-4D"></a>或说无想灭定皆现有心。<a id="a-4E"></a>或说等无间缘亦通色法。<a id="a-4F"></a>或说一切色法无同类因。<a id="a-4G"></a>或说异熟生色断已更续。<a id="a-4H"></a>或说傍生饿鬼天趣亦得别解脱戒。<a id="a-4I"></a>或说心无染污亦得续生。<a id="a-4J"></a>或说一切续生皆由爱恚。<a id="a-4K"></a>或说律仪不律仪分受亦全受。<a id="a-4L"></a>或说傍生饿鬼有无间业。<a id="a-4M"></a>或说无间解脱二道俱能断诸烦恼。<a id="a-4N"></a>或说意识相应善有漏慧非皆是见。<a id="a-4O"></a>或说身边二见皆是不善亦他界缘。<a id="a-4P"></a>或说一切烦恼皆是不善。<a id="a-4Q"></a>或说无乐舍受。<a id="a-4R"></a>或说唯无舍受。<a id="a-4S"></a>或说无色界中亦有诸色。<a id="a-4T"></a>或说无想天殁皆堕恶趣。<a id="a-4U"></a>或说一切有情无非时死。<a id="a-4V"></a>或说诸无漏慧皆智见性。<a id="a-4W"></a>或说无有去来一切现在别别而说。<a id="a-4X"></a>或说色心非互为俱有因。<a id="a-4Y"></a>或说羯剌蓝位一切色根皆已具得。<a id="a-4Z"></a>或说诸得顶法者皆不堕恶趣。<a id="a-4a"></a>或说诸善恶业皆可转灭。<a id="a-4b"></a>或说诸无为法非实有体。<a id="a-4c"></a>或说诸世间道不断烦恼。<a id="a-4d"></a>或说唯赡部洲能起愿智。<a id="a-4e"></a>无诤无碍重三摩地。<a id="a-4f"></a>或说心心所法亦缘无境。<a id="a-4g"></a>诸如是等差别诤论。<a id="a-4h"></a>各述所执数越多千。<a id="a-4i"></a>师弟相承度百千众。<a id="a-4j"></a>为诸道俗解说称扬。<a id="a-4k"></a>我佛法中于未来世当有如是诤论不同。<a id="a-4l"></a>为利为名恶说恶受。<a id="a-4m"></a>不证法实颠倒显示。<a id="a-4n"></a>即于此部过现当来亦有如是诤论差别。<a id="a-4o"></a>世尊如是分明悬记。<a id="a-4p"></a>而诸弟子不顾圣言。<a id="a-4q"></a>各执所宗互相非毁。<a id="a-4r"></a>过属弟子岂在世尊。<a id="a-4s"></a>不可由斯谤一切智言。<a id="a-4t"></a>说诸业有不定者。<a id="a-4u"></a>理亦不然。<a id="a-4v"></a>有此业故。<a id="a-4w"></a>定应许有能感异熟不定业性。<a id="a-4x"></a>此若无者。<a id="a-4y"></a>修道断结则为唐捐。<a id="a-4z"></a>以一切业定得果故。<a id="a-50"></a>不应由此所说诸因。<a id="a-51"></a>或复余因谤一切智。<a id="a-52"></a>世尊成就不可思议希有功德高广名称。<a id="a-53"></a>非理毁谤获罪无边。<a id="a-54"></a>诸有智人皆应信佛。<a id="a-55"></a>具一切智故先敬礼。</p>
  <p data-pb></p>
  <h2 id="a56">辩本事品第二之一</h2>
  <p id="a57">诸一切种诸冥灭　　拔众生出生死泥</p>
  <p id="a58">敬礼如是如理师　　对法藏论我当说</p>
  <p id="a59">论曰。<a id="a-5A"></a>诸言虽总而别有所观。<a id="a-5B"></a>别何所观。<a id="a-5C"></a>谓俱利德满。<a id="a-5D"></a>智断具故。<a id="a-5E"></a>自利德满。<a id="a-5F"></a>恩德备故。<a id="a-5G"></a>利他德满。<a id="a-5H"></a>此即一切智能拔济有情。<a id="a-5I"></a>一切种冥皆永灭故智德圆满。<a id="a-5J"></a>诸境界冥亦永灭故断德圆满。<a id="a-5K"></a>授正法手拔众生出生死泥故恩德圆满。<a id="a-5L"></a>声闻独觉虽灭诸冥。<a id="a-5M"></a>以染无知毕竟断故。<a id="a-5N"></a>非一切种阙能永灭。<a id="a-5O"></a>不染无知殊胜智故。<a id="a-5P"></a>非具一切智。<a id="a-5Q"></a>不能拔有情。<a id="a-5R"></a>冥谓翳膜能蔽净眼。<a id="a-5S"></a>如是无知障真见故。<a id="a-5T"></a>冥惑昏闇能遮色像。<a id="a-5U"></a>如是无知覆实义故。<a id="a-5V"></a>诸有殊胜治道生时。<a id="a-5W"></a>令永不生。<a id="a-5X"></a>故称为灭。<a id="a-5Y"></a>谓灭一切品诸境冥故。<a id="a-5Z"></a>言一切种诸冥灭拔众生出生死泥者。<a id="a-5a"></a>由彼生死是诸有情无始时来沉溺处故。<a id="a-5b"></a>难可出故。<a id="a-5c"></a>所以譬泥。<a id="a-5d"></a>众生于中沦没无救。<a id="a-5e"></a>诸有成就巧智大悲。<a id="a-5f"></a>授如应言拔济令出。<a id="a-5g"></a>敬礼如是如理师者。<a id="a-5h"></a>稽首具前自他利德。<a id="a-5i"></a>能说如理圣教大师。<a id="a-5j"></a>意乐随眠智等阙故。<a id="a-5k"></a>声闻独觉非如理师。<a id="a-5l"></a>唯佛世尊具如是德。<a id="a-5m"></a>故是前总诸言所观为正流通。<a id="a-5n"></a>彼所立教。<a id="a-5o"></a>故先赞礼如理教师。<a id="a-5p"></a>以赞礼言灭诸恶障。<a id="a-5q"></a>标嘉瑞已许发论端。<a id="a-5r"></a>故言我当说对法藏。<a id="a-5s"></a>何谓对法。<a id="a-5t"></a>颂曰。</p>
  <p id="a5u">净慧随行名对法　　及能得此诸慧论</p>
  <p id="a5v">论曰。<a id="a-5w"></a>净谓无漏。<a id="a-5x"></a>慧谓择法。<a id="a-5y"></a>此即总摄无漏慧根。<a id="a-5z"></a>何缘得知。<a id="a-60"></a>唯无漏慧名为对法。<a id="a-61"></a>以佛世尊恣天帝等所请问故。<a id="a-62"></a>如契经说。<a id="a-63"></a>我有甚深阿毗达磨及毗柰耶。<a id="a-64"></a>恣汝请问。<a id="a-65"></a>是许天帝请问圣道及此圣道所证果义。<a id="a-66"></a>恣伐蹉类契经亦尔。<a id="a-67"></a>复以何缘唯无漏慧名为对法。<a id="a-68"></a>由此现观诸法相已不重迷故。<a id="a-69"></a>岂不现观非唯慧能。<a id="a-6A"></a>是则对法应非唯慧。<a id="a-6B"></a>正觉谛理说名现观。<a id="a-6C"></a>故现观用唯慧非余。<a id="a-6D"></a>又现观中慧为最胜。<a id="a-6E"></a>具三能故独称对法。<a id="a-6F"></a>然此对法非不待余。<a id="a-6G"></a>故慧随行亦名对法。<a id="a-6H"></a>即慧眷属名曰随行。<a id="a-6I"></a>眷属者何。<a id="a-6J"></a>谓慧随转色受想等诸心所法生等及心。<a id="a-6K"></a>如是总说无漏五蕴。<a id="a-6L"></a>名为对法。<a id="a-6M"></a>此则胜义阿毗达磨。<a id="a-6N"></a>若说世俗阿毗达磨。<a id="a-6O"></a>即能得此诸慧诸论。<a id="a-6P"></a>此谓前所得无漏慧根诸慧。<a id="a-6Q"></a>谓能得世间三慧即是世间殊胜修慧思慧闻慧。<a id="a-6R"></a>及彼随行依所得近远说三慧次第。<a id="a-6S"></a>非离如是慧及随行无漏慧根可能证得。<a id="a-6T"></a>是能得此胜方便故。<a id="a-6U"></a>同无漏慧受对法名。<a id="a-6V"></a>如慈方便亦名慈等。<a id="a-6W"></a>论谓能得。<a id="a-6X"></a>此发智等诸论是无漏慧胜资粮故。<a id="a-6Y"></a>亦名对法。<a id="a-6Z"></a>如业异熟漏等资粮亦名业等。<a id="a-6a"></a>前诸慧言亦摄生得。<a id="a-6b"></a>唯生得慧能正诵持对法论故。<a id="a-6c"></a>亦名对法。<a id="a-6d"></a>岂不此论是无漏慧胜资粮故。<a id="a-6e"></a>亦名对法。<a id="a-6f"></a>何乃别名对法。<a id="a-6g"></a>俱舍颂曰。</p>
  <p id="a6h">摄彼胜义依彼故　　此立对法俱舍名</p>
  <p id="a6i">论曰。<a id="a-6j"></a>藏谓坚实犹如树藏对法实义皆入此摄。<a id="a-6k"></a>此论是彼对法之藏。<a id="a-6l"></a>即是对法之坚实义藏。<a id="a-6m"></a>或所依犹如刀藏。<a id="a-6n"></a>谓彼对法是此所依引彼义言造此论故。<a id="a-6o"></a>此论以彼对法为藏。<a id="a-6p"></a>即以对法为所依义。<a id="a-6q"></a>彼何因说谁复先说。<a id="a-6r"></a>虽不应问说对法人。<a id="a-6s"></a>佛教依法不依人故。<a id="a-6t"></a>而为开示说对法因。<a id="a-6u"></a>彼能说人亦应显了。<a id="a-6v"></a>颂曰。</p>
  <p id="a6w">若离择法定无余　　能灭诸惑胜方便</p>
  <p id="a6x">由惑世间漂有海　　为寂大师说对法</p>
  <p id="a6y">论曰。<a id="a-6z"></a>由离择法无胜方便。<a id="a-70"></a>能灭世间引苦诸惑。<a id="a-71"></a>故世尊言。<a id="a-72"></a>若于一法未达未知。<a id="a-73"></a>我终不说能正尽苦。<a id="a-74"></a>世间未灭诸烦恼故。<a id="a-75"></a>于三有海生死轮回。<a id="a-76"></a>为令世间修习择法。<a id="a-77"></a>永寂三有生因烦恼。<a id="a-78"></a>是故大师先自演说阿毗达磨。<a id="a-79"></a>佛若不说。<a id="a-7A"></a>舍利子等诸大声闻。<a id="a-7B"></a>亦无有能于诸法相如理思择。<a id="a-7C"></a>然佛大师随所化者。<a id="a-7D"></a>性差别故处处散说。<a id="a-7E"></a>尊者迦多衍尼子等诸大声闻。<a id="a-7F"></a>以妙愿智观过去佛所说法教。<a id="a-7G"></a>如其所应安置结集。<a id="a-7H"></a>如大尊者迦葉波等共所结集律及契经。<a id="a-7I"></a>经律二藏随文结集。<a id="a-7J"></a>唯对法藏随义结集。<a id="a-7K"></a>如说诸有结集义言。<a id="a-7L"></a>于律及经彼为殊胜。<a id="a-7M"></a>随佛圣教结集对法是佛所许得佛说名。<a id="a-7N"></a>何等名为所思择法。<a id="a-7O"></a>世尊依彼说对法耶。<a id="a-7P"></a>颂曰。</p>
  <p id="a7Q">有漏无漏法　　除道余有为</p>
  <p id="a7R">于彼漏随增　　故说名有漏</p>
  <p id="a7S">无漏谓道谛　　及三种无为</p>
  <p id="a7T">谓虚空二灭　　此中空无碍</p>
  <p id="a7U">择灭谓离系　　随系事各别</p>
  <p id="a7V">毕竟碍当生　　别得非择灭</p>
  <p id="a7W">论曰。<a id="a-7X"></a>说一切法略有二种。<a id="a-7Y"></a>一者有漏。<a id="a-7Z"></a>二者无漏。<a id="a-7a"></a>此则总说。<a id="a-7b"></a>次当别解。<a id="a-7c"></a>除道圣谛余有为法。<a id="a-7d"></a>是名有漏。<a id="a-7e"></a>此复云何。<a id="a-7f"></a>谓五取蕴色。<a id="a-7g"></a>乃至识。<a id="a-7h"></a>如说云何名色取蕴。<a id="a-7i"></a>谓有漏色随顺诸取。<a id="a-7j"></a>广说乃至。<a id="a-7k"></a>识亦如是。<a id="a-7l"></a>何缘取蕴名为有漏。<a id="a-7m"></a>以于其中漏随增故。<a id="a-7n"></a>有身见等诸烦恼中立漏名想令染污心常漏泄故。<a id="a-7o"></a>与漏相应。<a id="a-7p"></a>及漏境界随增漏故。<a id="a-7q"></a>名漏随增。<a id="a-7r"></a>随增眠义后当广辩。<a id="a-7s"></a>由此应知已遮一切。<a id="a-7t"></a>不同界地及无漏缘烦恼境界随眠有漏。<a id="a-7u"></a>彼此展转不随增故。<a id="a-7v"></a>非相对立。<a id="a-7w"></a>如是二名有漏无漏。<a id="a-7x"></a>复有何相。<a id="a-7y"></a>如世尊言。<a id="a-7z"></a>有漏法者。<a id="a-80"></a>谓所有色随顺诸取。<a id="a-81"></a>是能增益诸有取义广说乃至。<a id="a-82"></a>识亦如是。<a id="a-83"></a>与此相违是无漏法。<a id="a-84"></a>有漏无漏略相如是。<a id="a-85"></a>或有漏者。<a id="a-86"></a>谓堕世间。<a id="a-87"></a>若出世间名为无漏。<a id="a-88"></a>世间所摄名堕世间。<a id="a-89"></a>谓处世间不出为义。<a id="a-8A"></a>依苦谛体立世间名。<a id="a-8B"></a>故契经说。<a id="a-8C"></a>吾当为汝宣说世间及世间集。<a id="a-8D"></a>又五取蕴名苦有漏。<a id="a-8E"></a>故知有漏。<a id="a-8F"></a>谓堕世间。<a id="a-8G"></a>宁知堕世间皆是有漏法。<a id="a-8H"></a>如世尊说。<a id="a-8I"></a>吾当为汝宣说有漏及无漏法。<a id="a-8J"></a>有漏法者。<a id="a-8K"></a>谓诸所有眼诸所有色。<a id="a-8L"></a>诸所有眼识。<a id="a-8M"></a>诸所有眼触。<a id="a-8N"></a>诸所有眼触为缘内所生。<a id="a-8O"></a>或乐受或苦受或不苦不乐受。<a id="a-8P"></a>如是乃至。<a id="a-8Q"></a>堕世间意。<a id="a-8R"></a>堕世间法。<a id="a-8S"></a>堕世间意识。<a id="a-8T"></a>堕世间意触。<a id="a-8U"></a>广说乃至。<a id="a-8V"></a>名有漏法。<a id="a-8W"></a>无漏法者。<a id="a-8X"></a>谓出世间意。<a id="a-8Y"></a>出世间法。<a id="a-8Z"></a>出世间意识。<a id="a-8a"></a>出世间意触。<a id="a-8b"></a>广说乃至。<a id="a-8c"></a>名无漏法。<a id="a-8d"></a>依此圣教及由正理。<a id="a-8e"></a>知堕世间皆是有漏。<a id="a-8f"></a>已辩有漏及有漏因。<a id="a-8g"></a>云何无漏。<a id="a-8h"></a>谓道圣谛及三无为。<a id="a-8i"></a>名为无漏。<a id="a-8j"></a>道圣谛者。<a id="a-8k"></a>谓非有漏色等五蕴。<a id="a-8l"></a>三无为者。<a id="a-8m"></a>谓即虚空择非择灭。<a id="a-8n"></a>此虚空等及道圣谛。<a id="a-8o"></a>名无漏因。<a id="a-8p"></a>次前已说其道圣谛后当广辩。<a id="a-8q"></a>于略所说三无为中。<a id="a-8r"></a>虚空但以无碍为性。<a id="a-8s"></a>于中诸法最极显现。<a id="a-8t"></a>无障为相。<a id="a-8u"></a>故名虚空。<a id="a-8v"></a>谓诸大种及造色聚。<a id="a-8w"></a>一切不能遍覆障故。<a id="a-8x"></a>或非所障亦非能障。<a id="a-8y"></a>故说虚空。<a id="a-8z"></a>无障为相。<a id="a-90"></a>择灭即以离系为性。<a id="a-91"></a>择谓如理勤所成慧。<a id="a-92"></a>于四圣谛各别行相。<a id="a-93"></a>如理思择。<a id="a-94"></a>故名为择。<a id="a-95"></a>由择所得诸有漏法永离系性。<a id="a-96"></a>此定能碍诸系得生。<a id="a-97"></a>故名择灭。<a id="a-98"></a>或有是灭而非离系。<a id="a-99"></a>为简彼故说离系言。<a id="a-9A"></a>有作是言。<a id="a-9B"></a>诸所断法同一择灭。<a id="a-9C"></a>无同类故阿毗达磨。<a id="a-9D"></a>诸大论师咸作是言。<a id="a-9E"></a>随系事别。<a id="a-9F"></a>所以者何。<a id="a-9G"></a>此若一者。<a id="a-9H"></a>修余治道有无用过。<a id="a-9I"></a>若诸所断同一择灭。<a id="a-9J"></a>证得苦法智忍所断烦恼灭时。<a id="a-9K"></a>余烦恼灭为证得不。<a id="a-9L"></a>若证得者。<a id="a-9M"></a>修余治道便为无用。<a id="a-9N"></a>若不证得。<a id="a-9O"></a>是则一物证少非余。<a id="a-9P"></a>与理相违有分过故。<a id="a-9Q"></a>由是定应许离系事随系事量。<a id="a-9R"></a>不违正理。<a id="a-9S"></a>无同类者。<a id="a-9T"></a>谓此择灭自无同类因。<a id="a-9U"></a>亦非他因。<a id="a-9V"></a>故永碍当生得非择灭。<a id="a-9W"></a>择即前说如理成慧。<a id="a-9X"></a>不由此慧有法永遮。<a id="a-9Y"></a>未来法生名非择灭。<a id="a-9Z"></a>如眼与意专一色时。<a id="a-9a"></a>余色诸声香味触等。<a id="a-9b"></a>念念谢往对彼少分。<a id="a-9c"></a>意处法处得非择灭。<a id="a-9d"></a>以五识身及与一分意识身等于已灭境终不能生缘俱境故。<a id="a-9e"></a>由彼生用系属同时所依缘故。<a id="a-9f"></a>若法能碍彼法生用此法离慧。<a id="a-9g"></a>定碍彼法令住未来永不生故名非择灭。<a id="a-9h"></a>非唯缘阙便永不生。<a id="a-9i"></a>后遇同类缘彼复应生故。<a id="a-9j"></a>谓若先缘阙彼法可不生。<a id="a-9k"></a>后遇同类缘。<a id="a-9l"></a>何障令不起。<a id="a-9m"></a>前说除道。<a id="a-9n"></a>余有为法。<a id="a-9o"></a>是名有漏何谓有为。<a id="a-9p"></a>颂曰。</p>
  <p id="a9q">又诸有为法　　谓色等五蕴</p>
  <p id="a9r">亦世路言依　　有离有事等</p>
  <p id="a9s">论曰。<a id="a-9t"></a>老病死等灾横差别。<a id="a-9u"></a>隐积损伏故名为蕴。<a id="a-9v"></a>为别戒等故言色等。<a id="a-9w"></a>戒等五蕴不能具摄。<a id="a-9x"></a>一切有为色等五蕴具摄有为。<a id="a-9y"></a>故此偏说言有为者。<a id="a-9z"></a>众缘聚集共所为故。<a id="a-A0"></a>未来未起。<a id="a-A1"></a>何谓有为。<a id="a-A2"></a>如所烧薪。<a id="a-A3"></a>是彼类故。<a id="a-A4"></a>诸不生法不越彼类。<a id="a-A5"></a>虽永不起而说有为。<a id="a-A6"></a>彼彼经中。<a id="a-A7"></a>世尊随义名世路等。<a id="a-A8"></a>彼复云何。<a id="a-A9"></a>谓诸有为亦名世路。<a id="a-AA"></a>色等五蕴生灭法故。<a id="a-AB"></a>未来现在过去路中而流转故。<a id="a-AC"></a>或为无常所吞食故。<a id="a-AD"></a>名为世路。<a id="a-AE"></a>诸不生法众缘阙故。<a id="a-AF"></a>虽复不生是彼类故。<a id="a-AG"></a>立名无失。<a id="a-AH"></a>诸有为法亦名言依。<a id="a-AI"></a>言谓言音。<a id="a-AJ"></a>或谓能说此言远近所托名依。<a id="a-AK"></a>即义与名总说依故。<a id="a-AL"></a>以名依义言复依名。<a id="a-AM"></a>是故言依总摄名义。<a id="a-AN"></a>如是名义具摄五蕴。<a id="a-AO"></a>故契经说。<a id="a-AP"></a>言依有三无四无五。<a id="a-AQ"></a>由比善释品类足论。<a id="a-AR"></a>彼说言依五蕴所摄。<a id="a-AS"></a>依是因义无为无果。<a id="a-AT"></a>故非言依。<a id="a-AU"></a>又若聚中三事可得。<a id="a-AV"></a>谓语依义说名言依。<a id="a-AW"></a>无为聚中唯有其义。<a id="a-AX"></a>无语依故不名言依。<a id="a-AY"></a>有说无为有依有义。<a id="a-AZ"></a>但阙语故不名言依。<a id="a-Aa"></a>又诸有为与能言体有俱起义。<a id="a-Ab"></a>无为不然。<a id="a-Ac"></a>诸有为法亦名有离。<a id="a-Ad"></a>离谓永离即是涅槃。<a id="a-Ae"></a>得已不还。<a id="a-Af"></a>堕生死故。<a id="a-Ag"></a>有彼离故。<a id="a-Ah"></a>说名有离。<a id="a-Ai"></a>如有财者名为有财。<a id="a-Aj"></a>此虽有为而非一切。<a id="a-Ak"></a>以无漏道无择灭故。<a id="a-Al"></a>又涅槃时亦舍圣道。<a id="a-Am"></a>故名有离。<a id="a-An"></a>以说圣道犹如船筏亦应断故。<a id="a-Ao"></a>如契经言。<a id="a-Ap"></a>法尚应断。<a id="a-Aq"></a>何况非法。<a id="a-Ar"></a>诸有为法亦名有事。<a id="a-As"></a>事谓所依。<a id="a-At"></a>或是所住。<a id="a-Au"></a>即是因义。<a id="a-Av"></a>果依于因。<a id="a-Aw"></a>从因生故。<a id="a-Ax"></a>如子依母。<a id="a-Ay"></a>或果住因能覆因故。<a id="a-Az"></a>如人住床。<a id="a-B0"></a>是因为果所映蔽义。<a id="a-B1"></a>因果前后故。<a id="a-B2"></a>及细粗性故。<a id="a-B3"></a>此有事故。<a id="a-B4"></a>说名有事。<a id="a-B5"></a>喻如前说。<a id="a-B6"></a>如是等类说有为法。<a id="a-B7"></a>诸名差别于此所说有为法中。<a id="a-B8"></a>颂曰。</p>
  <p id="aB9">有漏名取蕴　　亦说为有诤</p>
  <p id="aBA">及苦集世间　　见处三有等</p>
  <p id="aBB">论曰。<a id="a-BC"></a>前说除道余有为法。<a id="a-BD"></a>名为有漏。<a id="a-BE"></a>已辩其体。<a id="a-BF"></a>今为显彼名想不同及差别义故复重说。<a id="a-BG"></a>已说一切有为名蕴。<a id="a-BH"></a>今说有漏名为取蕴。<a id="a-BI"></a>义准无漏但得蕴名唯诸漏中立取名想。<a id="a-BJ"></a>以能执取三有生故。<a id="a-BK"></a>或能执持引后有业。<a id="a-BL"></a>故彼诸漏说名为取。<a id="a-BM"></a>色等五蕴从取生故。<a id="a-BN"></a>或生取故。<a id="a-BO"></a>名为取蕴。<a id="a-BP"></a>如草糠火。<a id="a-BQ"></a>如花果树。<a id="a-BR"></a>诸有漏法亦名有诤。<a id="a-BS"></a>谓烦恼中立诤名想。<a id="a-BT"></a>扰动善品故。<a id="a-BU"></a>损害自他故。<a id="a-BV"></a>蕴与诤俱。<a id="a-BW"></a>或诤蕴俱而得生起。<a id="a-BX"></a>故名有诤。<a id="a-BY"></a>此意显示诤之与蕴非随阙一余可得生。<a id="a-BZ"></a>及者显余有漏名想。<a id="a-Ba"></a>谓或名苦。<a id="a-Bb"></a>即五取蕴。<a id="a-Bc"></a>是诸逼迫所依处故。<a id="a-Bd"></a>自性粗重不安隐故。<a id="a-Be"></a>或名为集。<a id="a-Bf"></a>即彼种类能为因故。<a id="a-Bg"></a>能集成故。<a id="a-Bh"></a>谓从取蕴取蕴集成。<a id="a-Bi"></a>或名世间可毁坏故。<a id="a-Bj"></a>如世尊说。<a id="a-Bk"></a>性可毁坏。<a id="a-Bl"></a>故名世间。<a id="a-Bm"></a>非诸圣道性可毁坏。<a id="a-Bn"></a>亦名世间。<a id="a-Bo"></a>由此中无对治坏故。<a id="a-Bp"></a>或名见处。<a id="a-Bq"></a>萨迦耶等五见住中随增眠故。<a id="a-Br"></a>由彼诸见于有漏法一切种时相无差别。<a id="a-Bs"></a>坚执无动随增眠故。<a id="a-Bt"></a>体用增盛。<a id="a-Bu"></a>故复别说。<a id="a-Bv"></a>贪等痴疑则不如是。<a id="a-Bw"></a>以彼贪等有一切种无一切时。<a id="a-Bx"></a>痴一切时非无差别。<a id="a-By"></a>疑无差别。<a id="a-Bz"></a>而不坚执。<a id="a-C0"></a>是故有漏。<a id="a-C1"></a>不说彼处。<a id="a-C2"></a>或名三有。<a id="a-C3"></a>有因有依三有摄故。<a id="a-C4"></a>等言为摄名有染等。<a id="a-C5"></a>如是等类是有漏法。<a id="a-C6"></a>随义别名。</p>
 </body>
</html>