<!doctype html>
<html id="z3IBVug17J" data-ver="946">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨藏显宗论卷第二十二</h1>
  <h2 id="a2">辩业品第五之五</h2>
  <p id="a3">又经中说有三牟尼。<a id="a-4"></a>又经中言有三清净。<a id="a-5"></a>俱身语意。<a id="a-6"></a>相各云何。<a id="a-7"></a>颂曰。</p>
  <p id="a8">无学身语业　　即意三牟尼</p>
  <p id="a9">三清净应知　　即诸三妙行</p>
  <p id="aA">论曰。<a id="a-B"></a>无学身业名身牟尼。<a id="a-C"></a>无学语业名语牟尼。<a id="a-D"></a>即无学意名意牟尼。<a id="a-E"></a>非意牟尼意业为体。<a id="a-F"></a>何缘唯说色识蕴中有是牟尼。<a id="a-G"></a>非于余蕴。<a id="a-H"></a>有余师说。<a id="a-I"></a>举后及初类显中间。<a id="a-J"></a>亦有此义。<a id="a-K"></a>如实义者。<a id="a-L"></a>胜义牟尼。<a id="a-M"></a>唯心为体。<a id="a-N"></a>故契经说。<a id="a-O"></a>心寂静故有情寂静。<a id="a-P"></a>此心牟尼。<a id="a-Q"></a>由身语业离众恶故。<a id="a-R"></a>可以比知。<a id="a-S"></a>意业于中无能比用。<a id="a-T"></a>唯能所比合立牟尼。<a id="a-U"></a>何故牟尼唯在无学。<a id="a-V"></a>以阿罗汉是实牟尼。<a id="a-W"></a>诸烦恼言永寂静故。<a id="a-X"></a>诸身语意三种妙行。<a id="a-Y"></a>名身语意三种清净。<a id="a-Z"></a>无漏妙行永离恶行烦恼垢故。<a id="a-a"></a>可名清净。<a id="a-b"></a>有漏妙行犹为恶行烦恼垢污。<a id="a-c"></a>如何清净。<a id="a-d"></a>此亦暂时能离恶行烦恼垢故得清净名。<a id="a-e"></a>或此力能引起无漏胜义清净故立净名。<a id="a-f"></a>若谓此亦能引烦恼垢故。<a id="a-g"></a>谓作烦恼等无间缘是则不应名清净者。<a id="a-h"></a>此亦非理。<a id="a-i"></a>善心起时。<a id="a-j"></a>非为染心起加行故。<a id="a-k"></a>染心无间无漏不生。<a id="a-l"></a>有漏善心能引无漏。<a id="a-m"></a>故有漏善得清净名。<a id="a-n"></a>顺无漏心能除秽故。<a id="a-o"></a>说此二者。<a id="a-p"></a>为息有情。<a id="a-q"></a>计邪牟尼。<a id="a-r"></a>邪清净故。<a id="a-s"></a>又经中说有三恶行。<a id="a-t"></a>又经中言有三妙行。<a id="a-u"></a>俱身语意。<a id="a-v"></a>相各云何。<a id="a-w"></a>颂曰。</p>
  <p id="ax">恶身语意业　　说名三恶行</p>
  <p id="ay">及贪嗔邪见　　三妙行翻此</p>
  <p id="az">论曰。<a id="a-10"></a>一切不善身语二业加行后起。<a id="a-11"></a>及与根本并不善思。<a id="a-12"></a>如次名身语意恶行。<a id="a-13"></a>然意恶行复有三种。<a id="a-14"></a>谓非意业贪嗔邪见。<a id="a-15"></a>岂不契经。<a id="a-16"></a>亦说贪等名为意业。<a id="a-17"></a>如何今说贪嗔邪见非意业邪。<a id="a-18"></a>是业资粮故亦名业。<a id="a-19"></a>如漏资粮亦名漏等。<a id="a-1A"></a>是诸圣贤所诃厌故。<a id="a-1B"></a>又能感得非爱果故。<a id="a-1C"></a>此行即恶故名恶行。<a id="a-1D"></a>三妙行者翻此应知。<a id="a-1E"></a>谓一切善身语二业加行后起。<a id="a-1F"></a>及与根本并诸善思。<a id="a-1G"></a>如次名身语意妙行。<a id="a-1H"></a>然意妙行复有三种。<a id="a-1I"></a>非业无贪无嗔正见。<a id="a-1J"></a>智所赞故。<a id="a-1K"></a>感爱果故。<a id="a-1L"></a>此行即妙。<a id="a-1M"></a>故名妙行。<a id="a-1N"></a>正见邪见虽非益损他。<a id="a-1O"></a>而为彼本故亦成善恶。<a id="a-1P"></a>又经中言。<a id="a-1Q"></a>有十业道。<a id="a-1R"></a>或善或恶。<a id="a-1S"></a>其相云何。<a id="a-1T"></a>颂曰。</p>
  <p id="a1U">所说十业道　　摄恶妙行中</p>
  <p id="a1V">粗品为其性　　如应成善恶</p>
  <p id="a1W">论曰。<a id="a-1X"></a>于前所说恶妙行中。<a id="a-1Y"></a>若粗显易知。<a id="a-1Z"></a>摄为十业道。<a id="a-1a"></a>如应若善摄前妙行。<a id="a-1b"></a>不善业道摄前恶行。<a id="a-1c"></a>不摄何等妙恶行耶。<a id="a-1d"></a>加行后起等。<a id="a-1e"></a>彼非粗显故。<a id="a-1f"></a>且于不善十业道中。<a id="a-1g"></a>若身恶行令他有情失命失财失妻妾等。<a id="a-1h"></a>说为业道。<a id="a-1i"></a>令远离故。<a id="a-1j"></a>若语恶行过失尤重。<a id="a-1k"></a>说为业道。<a id="a-1l"></a>令远离故。<a id="a-1m"></a>若意恶行重贪嗔等。<a id="a-1n"></a>说为业道。<a id="a-1o"></a>令远离故。<a id="a-1p"></a>加行后起及余过轻。<a id="a-1q"></a>并不善思皆非业道。<a id="a-1r"></a>善业道中身善业道。<a id="a-1s"></a>于身妙行不摄一分。<a id="a-1t"></a>谓加行后起及余善身业。<a id="a-1u"></a>即离饮酒断草施等。<a id="a-1v"></a>语善业道于语妙行不摄一分。<a id="a-1w"></a>谓爱语等意善业道。<a id="a-1x"></a>于意妙行不摄一分。<a id="a-1y"></a>谓诸善思。<a id="a-1z"></a>十业道中前七业道。<a id="a-20"></a>为皆定有表无表耶。<a id="a-21"></a>不尔云何。<a id="a-22"></a>颂曰。</p>
  <p id="a23">恶六定无表　　彼自作淫二</p>
  <p id="a24">善七受生二　　定生唯无表</p>
  <p id="a25">论曰。<a id="a-26"></a>七恶业道中六定有无表。<a id="a-27"></a>谓杀生等。<a id="a-28"></a>除欲邪行。<a id="a-29"></a>非如是六。<a id="a-2A"></a>若遣他为。<a id="a-2B"></a>至根本时有表生故。<a id="a-2C"></a>若有自作彼六业道。<a id="a-2D"></a>则六皆有表无表二谓起表时彼便死等后方死等与遣使同。<a id="a-2E"></a>根本成时唯无表故。<a id="a-2F"></a>唯欲邪行必具二种。<a id="a-2G"></a>要是自身所究竟故。<a id="a-2H"></a>非遣他作如自生喜。<a id="a-2I"></a>七善业道。<a id="a-2J"></a>若从受生必皆具二。<a id="a-2K"></a>谓表无表。<a id="a-2L"></a>受生尸罗必依表故。<a id="a-2M"></a>静虑无漏所摄律仪。<a id="a-2N"></a>名为定生。<a id="a-2O"></a>此唯无表。<a id="a-2P"></a>但依心力而得生故。<a id="a-2Q"></a>加行后起如根本耶。<a id="a-2R"></a>不尔云何。<a id="a-2S"></a>颂曰。</p>
  <p id="a2T">加行定有表　　无表或有无</p>
  <p id="a2U">后起此相违</p>
  <p id="a2V">论曰。<a id="a-2W"></a>业道加行必定有表。<a id="a-2X"></a>此位无表。<a id="a-2Y"></a>或有或无。<a id="a-2Z"></a>若猛利缠淳净心起。<a id="a-2a"></a>则有无表。<a id="a-2b"></a>异此则无。<a id="a-2c"></a>后起翻前定有无表。<a id="a-2d"></a>此位表业。<a id="a-2e"></a>或有或无。<a id="a-2f"></a>第二刹那无表为始。<a id="a-2g"></a>名为后起。<a id="a-2h"></a>故此定有。<a id="a-2i"></a>若于尔时起随前业。<a id="a-2j"></a>则亦有表。<a id="a-2k"></a>异此便无于此义中建立业道。<a id="a-2l"></a>加行根本。<a id="a-2m"></a>后起异相。<a id="a-2n"></a>如顺正理广辩应知。<a id="a-2o"></a>又契经说。<a id="a-2p"></a>苾刍当知。<a id="a-2q"></a>杀有三种。<a id="a-2r"></a>一从贪生。<a id="a-2s"></a>二从嗔生。<a id="a-2t"></a>三从痴生。<a id="a-2u"></a>乃至邪见有三亦尔。<a id="a-2v"></a>岂诸业道于究竟时皆由三根。<a id="a-2w"></a>佛作是说。<a id="a-2x"></a>非诸业道于究竟时皆由三根。<a id="a-2y"></a>加行有异。<a id="a-2z"></a>云何有异。<a id="a-30"></a>颂曰。</p>
  <p id="a31">加行三根起　　彼无间生故</p>
  <p id="a32">贪等三根生</p>
  <p id="a33">论曰。<a id="a-34"></a>不善业道加行生时。<a id="a-35"></a>一一由三不善根起。<a id="a-36"></a>依先等起故作是说。<a id="a-37"></a>杀生加行由贪起者。<a id="a-38"></a>如有贪彼齿发身分。<a id="a-39"></a>或为得财。<a id="a-3A"></a>或为戏乐。<a id="a-3B"></a>或为拔济亲友自身。<a id="a-3C"></a>从贪引起杀生加行。<a id="a-3D"></a>从嗔起者。<a id="a-3E"></a>如为除怨发愤恚心起杀加行。<a id="a-3F"></a>从痴起者。<a id="a-3G"></a>如波剌斯作如是说。<a id="a-3H"></a>父母老病。<a id="a-3I"></a>若令命终便生胜福。<a id="a-3J"></a>以令解脱现在众苦。<a id="a-3K"></a>新得胜身明利根故。<a id="a-3L"></a>又谓是法祠中杀生。<a id="a-3M"></a>又诸王等依世法律。<a id="a-3N"></a>诛戮怨敌除剪凶徒。<a id="a-3O"></a>谓成大福起杀加行。<a id="a-3P"></a>又外道言。<a id="a-3Q"></a>蛇蝎蜂等为人毒害。<a id="a-3R"></a>杀便获福。<a id="a-3S"></a>羊鹿水牛及余禽兽。<a id="a-3T"></a>本拟供食故杀无罪。<a id="a-3U"></a>又因邪见杀害众生。<a id="a-3V"></a>此等加行皆从痴起。<a id="a-3W"></a>余六加行从三根生。<a id="a-3X"></a>如顺正理广辩其相贪等加行如何从三。<a id="a-3Y"></a>以从三根无间生故。<a id="a-3Z"></a>谓从贪等三不善根。<a id="a-3a"></a>无间各容生三业道。<a id="a-3b"></a>由此已显从贪嗔痴无间相应生三加行。<a id="a-3c"></a>依无间义亦生业道。<a id="a-3d"></a>已说不善从三根生。<a id="a-3e"></a>善复云何。<a id="a-3f"></a>颂曰。</p>
  <p id="a3g">善于三位中　　皆三善根起</p>
  <p id="a3h">论曰。<a id="a-3i"></a>诸善业道所有加行根本后起。<a id="a-3j"></a>皆从无贪无嗔无痴善根所起。<a id="a-3k"></a>以善三位皆是善心所等起故。<a id="a-3l"></a>善心必与三种善根共相应故。<a id="a-3m"></a>此善三位其相云何。<a id="a-3n"></a>谓远离前不善三位。<a id="a-3o"></a>所有三位应知是善。<a id="a-3p"></a>且如勤策受具戒时。<a id="a-3q"></a>来入戒坛礼苾刍众。<a id="a-3r"></a>至诚发语请亲教师。<a id="a-3s"></a>乃至一白二羯磨等。<a id="a-3t"></a>皆名为善业道加行。<a id="a-3u"></a>第三羯磨竟。<a id="a-3v"></a>一刹那中。<a id="a-3w"></a>表无表业。<a id="a-3x"></a>名根本业道。<a id="a-3y"></a>从此以后至说四依。<a id="a-3z"></a>及余依前相续随转。<a id="a-40"></a>表无表业皆名后起。<a id="a-41"></a>如先所说。<a id="a-42"></a>非诸业道。<a id="a-43"></a>于究竟位。<a id="a-44"></a>皆由三根。<a id="a-45"></a>应说由何根究竟何业道。<a id="a-46"></a>颂曰。</p>
  <p id="a47">杀粗语嗔恚　　究竟皆由嗔</p>
  <p id="a48">盗邪行及贪　　皆由贪究竟</p>
  <p id="a49">邪见痴究竟　　许所余由三</p>
  <p id="a4A">论曰。<a id="a-4B"></a>恶业道中杀生粗语嗔恚业道。<a id="a-4C"></a>由嗔究竟要无所顾。<a id="a-4D"></a>极粗恶心现在前时。<a id="a-4E"></a>此三成故诸不与取欲邪行贪。<a id="a-4F"></a>此三业道。<a id="a-4G"></a>由贪究竟要有所顾。<a id="a-4H"></a>极染污心现在前时。<a id="a-4I"></a>此三成故。<a id="a-4J"></a>邪见究竟要由愚痴。<a id="a-4K"></a>由上品痴现前成故。<a id="a-4L"></a>虚诳离间杂秽语三。<a id="a-4M"></a>一一许容由三究竟。<a id="a-4N"></a>以贪嗔等现在前时。<a id="a-4O"></a>一一能令此三成故。<a id="a-4P"></a>诸恶业道何处起耶。<a id="a-4Q"></a>颂曰。</p>
  <p id="a4R">有情具名色　　名身等处起</p>
  <p id="a4S">论曰。<a id="a-4T"></a>如前所说四品业道。<a id="a-4U"></a>三三一三。<a id="a-4V"></a>随其次第。<a id="a-4W"></a>于有情等四处而生。<a id="a-4X"></a>谓杀等三有情处起。<a id="a-4Y"></a>要待有情此业道生。<a id="a-4Z"></a>故非唯待外物此业道生。<a id="a-4a"></a>岂不此三亦名色处起。<a id="a-4b"></a>一蕴一念亦得名色名。<a id="a-4c"></a>此三要托诸蕴总故。<a id="a-4d"></a>偷盗等三众具处起。<a id="a-4e"></a>于他有情所受用物。<a id="a-4f"></a>欲摄属己业道方成。<a id="a-4g"></a>虽待有情而众具胜。<a id="a-4h"></a>故说三种托众具成。<a id="a-4i"></a>唯邪见一名色处起。<a id="a-4j"></a>由此拨无名色法故。<a id="a-4k"></a>虽此亦拨涅槃为无。<a id="a-4l"></a>而名色门拨无永灭谓尚无苦况苦涅槃。<a id="a-4m"></a>是故但言名色处起。<a id="a-4n"></a>岂不邪见。<a id="a-4o"></a>亦拨有情。<a id="a-4p"></a>何故但言名色处起。<a id="a-4q"></a>由此缘别名色亦生。<a id="a-4r"></a>但拨有情所依名色。<a id="a-4s"></a>拨能依假不说自成。<a id="a-4t"></a>又圣教中有无有情理必无。<a id="a-4u"></a>名色亦无同有情。<a id="a-4v"></a>拨实为无重故成业道拨无假法轻故非业道。<a id="a-4w"></a>是故不言有情处起。<a id="a-4x"></a>虚诳语等三名身等处起。<a id="a-4y"></a>语体必依名等起故。<a id="a-4z"></a>语虽亦托有情等生。<a id="a-50"></a>而正亲依名身等起。<a id="a-51"></a>又杂秽语不待有情。<a id="a-52"></a>无有不托名身等者。<a id="a-53"></a>或依不共处立业道无失。<a id="a-54"></a>粗语虽依名身等起。<a id="a-55"></a>恐谓唯依外此业道亦成。<a id="a-56"></a>故说唯依有情处起。<a id="a-57"></a>又发粗语不假饰词。<a id="a-58"></a>故不说依名身等起。<a id="a-59"></a>由何建立杀业道成。<a id="a-5A"></a>谓由加行及由果满。<a id="a-5B"></a>于此二分随阙一时。<a id="a-5C"></a>不为杀生根本罪触。<a id="a-5D"></a>颇有杀者起杀加行及令果满。<a id="a-5E"></a>而彼不为杀罪触耶。<a id="a-5F"></a>曰有。<a id="a-5G"></a>云何。<a id="a-5H"></a>颂曰。</p>
  <p id="a5I">俱死及前死　　无根依别故</p>
  <p id="a5J">论曰。<a id="a-5K"></a>若能杀者。<a id="a-5L"></a>起杀加行定欲杀他。<a id="a-5M"></a>与所杀生俱时舍命。<a id="a-5N"></a>或在前死。<a id="a-5O"></a>彼能杀者业道不成。<a id="a-5P"></a>所以者何。<a id="a-5Q"></a>以所杀者命未断故。<a id="a-5R"></a>以能杀者其命已终。<a id="a-5S"></a>别依生故。<a id="a-5T"></a>谓杀加行所依止身今已断灭。<a id="a-5U"></a>虽有别类身同分生非罪依止。<a id="a-5V"></a>此曾未起杀生加行成杀业道。<a id="a-5W"></a>理不应然。<a id="a-5X"></a>若有多人集为军众欲杀怨敌。<a id="a-5Y"></a>或猎兽等。<a id="a-5Z"></a>于中随有一杀生时。<a id="a-5a"></a>何人得成杀生业道。<a id="a-5b"></a>颂曰。</p>
  <p id="a5c">军等若同事　　皆成如作者</p>
  <p id="a5d">论曰。<a id="a-5e"></a>于军等中若随有一。<a id="a-5f"></a>作杀生事如自作者。<a id="a-5g"></a>一切皆成杀生业道。<a id="a-5h"></a>由彼同许为一事故。<a id="a-5i"></a>如为一事展转相教。<a id="a-5j"></a>故一杀生。<a id="a-5k"></a>余皆得罪。<a id="a-5l"></a>若有他力逼入此中。<a id="a-5m"></a>因即同心。<a id="a-5n"></a>亦成杀罪。<a id="a-5o"></a>唯除若有立誓要期。<a id="a-5p"></a>救自命缘亦不行杀。<a id="a-5q"></a>无杀心故不得杀罪。<a id="a-5r"></a>今应别辩十业道相。<a id="a-5s"></a>谓齐何量名为杀生。<a id="a-5t"></a>乃至齐何名为邪见。<a id="a-5u"></a>且先分别杀生相者。<a id="a-5v"></a>颂曰。</p>
  <p id="a5w">杀生由故思　　他想不误杀</p>
  <p id="a5x">论曰。<a id="a-5y"></a>要由先发欲杀故思。<a id="a-5z"></a>于他有情。<a id="a-60"></a>他有情想。<a id="a-61"></a>作杀加行。<a id="a-62"></a>不误而杀。<a id="a-63"></a>谓唯杀彼不漫杀余。<a id="a-64"></a>齐此名为杀生业道。<a id="a-65"></a>有怀犹豫为杌为人。<a id="a-66"></a>设复是人。<a id="a-67"></a>为彼非彼。<a id="a-68"></a>因起决志。<a id="a-69"></a>若是若非我定当杀。<a id="a-6A"></a>由心无顾。<a id="a-6B"></a>若杀有情亦成业道。<a id="a-6C"></a>如是业道若定若疑。<a id="a-6D"></a>但具杀缘皆有成理。<a id="a-6E"></a>于刹那灭行杀罪如何成。<a id="a-6F"></a>以起恶心行杀加行。<a id="a-6G"></a>令所杀者。<a id="a-6H"></a>现命灭时。<a id="a-6I"></a>不能为因。<a id="a-6J"></a>引同类命。<a id="a-6K"></a>障应生命。<a id="a-6L"></a>令永不生。<a id="a-6M"></a>故名杀生。<a id="a-6N"></a>由斯获罪。<a id="a-6O"></a>已分别杀生。<a id="a-6P"></a>当辩不与取。<a id="a-6Q"></a>颂曰。</p>
  <p id="a6R">不与取他物　　力窃取属己</p>
  <p id="a6S">论曰。<a id="a-6T"></a>前不误等言如应流至后。<a id="a-6U"></a>谓要先发欲盗故思。<a id="a-6V"></a>于他物中起他物想。<a id="a-6W"></a>或力或窃。<a id="a-6X"></a>起盗加行。<a id="a-6Y"></a>不误而取。<a id="a-6Z"></a>令属己身。<a id="a-6a"></a>齐此名为不与取罪。<a id="a-6b"></a>若有盗取窣堵波物。<a id="a-6c"></a>于佛得罪。<a id="a-6d"></a>佛将涅槃总受世间所施物故。<a id="a-6e"></a>盗亡僧物已作羯磨。<a id="a-6f"></a>于界内僧得偷盗罪。<a id="a-6g"></a>羯磨未了于一切僧。<a id="a-6h"></a>若盗他人及象马等。<a id="a-6i"></a>出所住处业道方成。<a id="a-6j"></a>已辩不与取。<a id="a-6k"></a>当辩欲邪行。<a id="a-6l"></a>颂曰。</p>
  <p id="a6m">欲邪行四种　　行所不应行</p>
  <p id="a6n">论曰。<a id="a-6o"></a>总有四种行不应行。<a id="a-6p"></a>皆得名为欲邪行罪。<a id="a-6q"></a>一于非境。<a id="a-6r"></a>谓他所护。<a id="a-6s"></a>或母或父或父母亲。<a id="a-6t"></a>乃至或失所守护境。<a id="a-6u"></a>二于非道。<a id="a-6v"></a>谓设己妻口及余道。<a id="a-6w"></a>三于非处。<a id="a-6x"></a>谓于制多寺中迥处。<a id="a-6y"></a>四于非时。<a id="a-6z"></a>谓怀胎时。<a id="a-70"></a>饮儿乳时。<a id="a-71"></a>受斋戒时有说若夫许受斋戒而有所犯。<a id="a-72"></a>方谓非时。<a id="a-73"></a>既不误言亦流至此。<a id="a-74"></a>若于他妇谓是己妻。<a id="a-75"></a>或于己妻谓为他妇。<a id="a-76"></a>道非道等但有误心。<a id="a-77"></a>虽有所行而非业道。<a id="a-78"></a>若于此他妇作余他妇想行非梵行。<a id="a-79"></a>有说亦成。<a id="a-7A"></a>加行受用时并于他境故。<a id="a-7B"></a>有说如杀业道不成加行。<a id="a-7C"></a>究竟时前境各别故。<a id="a-7D"></a>苾刍尼等如有戒妻若有侵陵亦成业道。<a id="a-7E"></a>已辩欲邪行当辩虚诳语。<a id="a-7F"></a>颂曰。</p>
  <p id="a7G">染异想发言　　解义虚诳语</p>
  <p id="a7H">论曰。<a id="a-7I"></a>说听力故成虚诳语。<a id="a-7J"></a>谓于所说异想发言。<a id="a-7K"></a>及所诳者解所说义。<a id="a-7L"></a>染心不误方成业道。<a id="a-7M"></a>所诳未解。<a id="a-7N"></a>杂秽语收语多字成。<a id="a-7O"></a>要最后念表无表业。<a id="a-7P"></a>方成业道。<a id="a-7Q"></a>或随所诳解义即成。<a id="a-7R"></a>前字俱行皆此加行。<a id="a-7S"></a>此中解义据所诳者能解名解。<a id="a-7T"></a>非正解义。<a id="a-7U"></a>齐何名为能解正解。<a id="a-7V"></a>前谓解者。<a id="a-7W"></a>住耳识时。<a id="a-7X"></a>后谓正能分别其义。<a id="a-7Y"></a>若正解义义意识知。<a id="a-7Z"></a>语表耳识俱时灭故。<a id="a-7a"></a>应此业道。<a id="a-7b"></a>唯无表成。<a id="a-7c"></a>是故理应。<a id="a-7d"></a>善义言者。<a id="a-7e"></a>住耳识住。<a id="a-7f"></a>业道即成。<a id="a-7g"></a>能诳具足表无表故。<a id="a-7h"></a>有言所诳随解不解。<a id="a-7i"></a>但异想说业道即成。<a id="a-7j"></a>不尔此同离间语故。<a id="a-7k"></a>随忍不忍要解方成。<a id="a-7l"></a>经说诸言略有十六。<a id="a-7m"></a>谓于不见不闻不觉不知事中言实见等。<a id="a-7n"></a>所见等中言不见等。<a id="a-7o"></a>如是八种名非圣言。<a id="a-7p"></a>不见等中言不见等。<a id="a-7q"></a>所见等中言实见等。<a id="a-7r"></a>如是八种名为圣言。<a id="a-7s"></a>何等名为所见等相。<a id="a-7t"></a>颂曰。</p>
  <p id="a7u">由眼耳意识　　并余三所证</p>
  <p id="a7v">如次第名为　　所见闻知觉</p>
  <p id="a7w">论曰。<a id="a-7x"></a>若境由眼耳意余识所证如次名所见等。<a id="a-7y"></a>鼻舌身根取至境故总名为觉。<a id="a-7z"></a>余经定说三根所取为所觉故。<a id="a-80"></a>经言大母。<a id="a-81"></a>汝意云何。<a id="a-82"></a>诸所有色非汝眼见。<a id="a-83"></a>非汝曾见。<a id="a-84"></a>非汝当见。<a id="a-85"></a>非希求见。<a id="a-86"></a>汝为因此起欲起贪起亲起爱起阿赖耶起尼延底起耽着不。<a id="a-87"></a>不尔大德诸所有声。<a id="a-88"></a>非汝耳闻。<a id="a-89"></a>广说乃至。<a id="a-8A"></a>诸所有法非汝意知。<a id="a-8B"></a>广说乃至。<a id="a-8C"></a>不尔大德复告大母。<a id="a-8D"></a>汝于此中应知所见。<a id="a-8E"></a>唯有所见。<a id="a-8F"></a>应知所闻。<a id="a-8G"></a>所觉所知。<a id="a-8H"></a>唯有所闻所觉所知。<a id="a-8I"></a>此经既于色声法境。<a id="a-8J"></a>说为所见所闻所知。<a id="a-8K"></a>准此于余定立所觉。<a id="a-8L"></a>若不许尔所觉是何。<a id="a-8M"></a>又香等三所见等外。<a id="a-8N"></a>于彼三境应不起言。<a id="a-8O"></a>已辩虚诳语。<a id="a-8P"></a>当辩余三语。<a id="a-8Q"></a>颂曰。</p>
  <p id="a8R">染心坏他语　　说名离间语</p>
  <p id="a8S">非爱粗恶语　　诸染杂秽语</p>
  <p id="a8T">余说异三染　　佞歌邪论等</p>
  <p id="a8U">论曰。<a id="a-8V"></a>若染污心发坏他语。<a id="a-8W"></a>若他坏不坏。<a id="a-8X"></a>俱成离间语。<a id="a-8Y"></a>解义不误流至此中。<a id="a-8Z"></a>若以染心发非爱语。<a id="a-8a"></a>毁訾于他名粗恶语。<a id="a-8b"></a>前染心语流至此故。<a id="a-8c"></a>解义不误亦与前同。<a id="a-8d"></a>一切染心所发诸语名杂秽语。<a id="a-8e"></a>皆杂秽故。<a id="a-8f"></a>唯前语字流至此中。<a id="a-8g"></a>有说异前三余染心所发。<a id="a-8h"></a>佞歌邪论等。<a id="a-8i"></a>方杂秽语。<a id="a-8j"></a>收佞谓苾刍邪求名利发谄爱语。<a id="a-8k"></a>歌谓倡伎染心悦他作诸谄曲。<a id="a-8l"></a>及染心者讽吟相调。<a id="a-8m"></a>邪论者谓胜数明等。<a id="a-8n"></a>述恶见言等。<a id="a-8o"></a>谓染心所发悲叹及戏论语。<a id="a-8p"></a>轮王现时歌咏等语。<a id="a-8q"></a>随顺出离与染相违。<a id="a-8r"></a>故彼皆非杂秽语摄。<a id="a-8s"></a>有说彼有嫁娶等言。<a id="a-8t"></a>杂秽语收非业道摄薄尘类故。<a id="a-8u"></a>不引无表。<a id="a-8v"></a>非无无表可业道摄已辩三语。<a id="a-8w"></a>当辩意三。<a id="a-8x"></a>颂曰。</p>
  <p id="a8y">恶欲他财贪　　憎有情嗔恚</p>
  <p id="a8z">拨善恶等见　　名邪见业道</p>
  <p id="a90">论曰。<a id="a-91"></a>于他财物非理耽求欲令属己。<a id="a-92"></a>或力或窃。<a id="a-93"></a>如是恶欲名贪业道。<a id="a-94"></a>于有情类起憎恚心。<a id="a-95"></a>欲为逼迫名嗔业道。<a id="a-96"></a>于善恶等恶见拨无。<a id="a-97"></a>此见名为邪见业道。<a id="a-98"></a>举初摄后。<a id="a-99"></a>故说等言。<a id="a-9A"></a>具足应如契经所说。<a id="a-9B"></a>谤因谤果二世尊等总十一类。<a id="a-9C"></a>邪见不同。<a id="a-9D"></a>谓无施与。<a id="a-9E"></a>乃至广说。<a id="a-9F"></a>如是已辩十业道相。<a id="a-9G"></a>依何义释诸业道名。<a id="a-9H"></a>颂曰。</p>
  <p id="a9I">此中三唯道　　七业亦道故</p>
  <p id="a9J">论曰。<a id="a-9K"></a>十业道中。<a id="a-9L"></a>后三唯道业之道故立业道名。<a id="a-9M"></a>彼相应思说名为业。<a id="a-9N"></a>彼转故转。<a id="a-9O"></a>彼行故行。<a id="a-9P"></a>如彼势力而造作故。<a id="a-9Q"></a>前七是业。<a id="a-9R"></a>身语业故。<a id="a-9S"></a>亦业之道。<a id="a-9T"></a>思所游故。<a id="a-9U"></a>由能等起身语业思。<a id="a-9V"></a>托身语业为境转故。<a id="a-9W"></a>业业之道立业道名。<a id="a-9X"></a>故于此中言业道者。<a id="a-9Y"></a>具显业道业业道义。<a id="a-9Z"></a>虽不同类而一为余。<a id="a-9a"></a>世记论中俱极成故。<a id="a-9b"></a>或业之道故名业道。<a id="a-9c"></a>亦业亦道故名业道。<a id="a-9d"></a>具足应言业道业道。<a id="a-9e"></a>以一为余但言业道。<a id="a-9f"></a>善业道义类此应知。<a id="a-9g"></a>加行后起应名业道。<a id="a-9h"></a>思亦缘彼为境转故。<a id="a-9i"></a>理亦应说。<a id="a-9j"></a>而不说者。<a id="a-9k"></a>为本依本彼方转故。<a id="a-9l"></a>先说粗品为业道故。<a id="a-9m"></a>内外增减随根本故。<a id="a-9n"></a>一切恶业道皆现善相违断诸善根。<a id="a-9o"></a>由何业道断续善根。<a id="a-9p"></a>差别云何。<a id="a-9q"></a>颂曰。</p>
  <p id="a9r">唯邪见断善　　所断欲生得</p>
  <p id="a9s">拨因果一切　　渐断二俱舍</p>
  <p id="a9t">人三洲男女　　见行断非得</p>
  <p id="a9u">续善疑有见　　顿现除逆者</p>
  <p id="a9v">论曰。<a id="a-9w"></a>恶业道中唯有上品。<a id="a-9x"></a>圆满邪见能断善根。<a id="a-9y"></a>若尔何缘本论中说。<a id="a-9z"></a>云何上品诸不善根。<a id="a-A0"></a>谓诸不善根能断善根者。<a id="a-A1"></a>或离欲位最初所除。<a id="a-A2"></a>由不善根能引邪见。<a id="a-A3"></a>故邪见事推在彼根如火烧村。<a id="a-A4"></a>火由贼起。<a id="a-A5"></a>故世间说被贼烧村。<a id="a-A6"></a>何等善根为此所断。<a id="a-A7"></a>谓唯欲界生得善根。<a id="a-A8"></a>色无色善先不成故。<a id="a-A9"></a>施设足论说。<a id="a-AA"></a>断三界善者依上善根。<a id="a-AB"></a>得更远说令此相续。<a id="a-AC"></a>非彼器故。<a id="a-AD"></a>何缘唯断生得善根。<a id="a-AE"></a>加行善根先已退故。<a id="a-AF"></a>此断善根。<a id="a-AG"></a>何因何位。<a id="a-AH"></a>谓有一类成极暴恶意乐随眠。<a id="a-AI"></a>后逢恶友缘力所资转复增盛。<a id="a-AJ"></a>故善根减不善根增。<a id="a-AK"></a>后起拨因拨果邪见。<a id="a-AL"></a>令一切善皆悉隐没。<a id="a-AM"></a>由此相续离善而住。<a id="a-AN"></a>此因此位断诸善根邪见有二。<a id="a-AO"></a>谓自界缘。<a id="a-AP"></a>及他界缘。<a id="a-AQ"></a>或有漏缘及无漏缘。<a id="a-AR"></a>谁能断善。<a id="a-AS"></a>应言一切能断善根。<a id="a-AT"></a>九品善根为可顿断。<a id="a-AU"></a>如见道断见所断耶。<a id="a-AV"></a>不尔云何。<a id="a-AW"></a>谓渐次断。<a id="a-AX"></a>九品邪见九品善根。<a id="a-AY"></a>顺逆相望渐次断故。<a id="a-AZ"></a>如修道断修所断惑。<a id="a-Aa"></a>既如修道断所断惑。<a id="a-Ab"></a>理于中间通起不起。<a id="a-Ac"></a>诸律仪果有从加行。<a id="a-Ad"></a>有从生得。<a id="a-Ae"></a>善心所生。<a id="a-Af"></a>随舍彼因。<a id="a-Ag"></a>即便舍彼。<a id="a-Ah"></a>为在何处。<a id="a-Ai"></a>能断善根。<a id="a-Aj"></a>人趣三洲非在恶趣。<a id="a-Ak"></a>染不染慧不坚牢故亦非天趣。<a id="a-Al"></a>现见善恶诸业果故。<a id="a-Am"></a>言三洲者。<a id="a-An"></a>除北俱卢。<a id="a-Ao"></a>彼无极恶阿世耶故。<a id="a-Ap"></a>如是断善依何类身。<a id="a-Aq"></a>唯男女身。<a id="a-Ar"></a>志意定故。<a id="a-As"></a>为何行者能断善根。<a id="a-At"></a>唯见行人非爱行者。<a id="a-Au"></a>诸见行者。<a id="a-Av"></a>恶阿世耶极坚深故。<a id="a-Aw"></a>诸爱行者。<a id="a-Ax"></a>恶阿世耶极躁动故。<a id="a-Ay"></a>由斯理趣遮扇搋等。<a id="a-Az"></a>又此类人如恶趣故。<a id="a-B0"></a>此善根断。<a id="a-B1"></a>其体是何。<a id="a-B2"></a>善断应知非得为体。<a id="a-B3"></a>以重邪见现在前时。<a id="a-B4"></a>能令善根成就得灭。<a id="a-B5"></a>不成就得相续而生。<a id="a-B6"></a>故断善体。<a id="a-B7"></a>即是非得。<a id="a-B8"></a>前已成立非得实有。<a id="a-B9"></a>善根断已。<a id="a-BA"></a>由何复续。<a id="a-BB"></a>由疑有见。<a id="a-BC"></a>谓续善位。<a id="a-BD"></a>或由因力。<a id="a-BE"></a>或依善友。<a id="a-BF"></a>有于因果欻复生疑。<a id="a-BG"></a>所招后世为无为有。<a id="a-BH"></a>有于因果欻生正见。<a id="a-BI"></a>定有后世。<a id="a-BJ"></a>先执是邪。<a id="a-BK"></a>尔时善根成就得还。<a id="a-BL"></a>起不成就。<a id="a-BM"></a>得灭名续。<a id="a-BN"></a>善根九品。<a id="a-BO"></a>善根顿续。<a id="a-BP"></a>渐起如顿。<a id="a-BQ"></a>除病气力。<a id="a-BR"></a>渐增于现身中能续善不。<a id="a-BS"></a>亦有能续。<a id="a-BT"></a>除造逆人。<a id="a-BU"></a>有余师言。<a id="a-BV"></a>断见增者。<a id="a-BW"></a>亦非现世。<a id="a-BX"></a>能续善根依彼二人。<a id="a-BY"></a>经作是说彼定于现法不能续善根。<a id="a-BZ"></a>彼人定从地狱将殁。<a id="a-Ba"></a>或即于彼将受生时。<a id="a-Bb"></a>能续善根。<a id="a-Bc"></a>非余位故。<a id="a-Bd"></a>言将生位。<a id="a-Be"></a>谓中有中。<a id="a-Bf"></a>将殁时言谓彼将死。<a id="a-Bg"></a>若由因力彼断善根。<a id="a-Bh"></a>将死时续。<a id="a-Bi"></a>若由缘力彼断善根。<a id="a-Bj"></a>将生时续。<a id="a-Bk"></a>由自他力应知亦尔。<a id="a-Bl"></a>又意乐坏非加行坏。<a id="a-Bm"></a>断善根者。<a id="a-Bn"></a>现世能续。<a id="a-Bo"></a>若二俱坏断善根者。<a id="a-Bp"></a>要身坏后方续善根。<a id="a-Bq"></a>见戒相对应知亦尔。<a id="a-Br"></a>非劫将坏及劫初成。<a id="a-Bs"></a>有断善根相续润故。<a id="a-Bt"></a>断善邪见四句差别。<a id="a-Bu"></a>断善邪见破僧妄语。<a id="a-Bv"></a>当知定招无间异熟。<a id="a-Bw"></a>已乘义便辩断善根。<a id="a-Bx"></a>今应复明本业道义。<a id="a-By"></a>所说善恶二业道中。<a id="a-Bz"></a>有几并生与思俱转。<a id="a-C0"></a>颂曰。</p>
  <p id="aC1">业道思俱转　　不善一至八</p>
  <p id="aC2">善总开至十　　别遮一八五</p>
  <p id="aC3">论曰。<a id="a-C4"></a>于诸业道思俱转中。<a id="a-C5"></a>且不善与思。<a id="a-C6"></a>从一唯至八。<a id="a-C7"></a>一俱转者。<a id="a-C8"></a>谓离所余贪等三中。<a id="a-C9"></a>随一现起。<a id="a-CA"></a>若先加行所造恶业。<a id="a-CB"></a>贪等余染及不染心。<a id="a-CC"></a>现在前时。<a id="a-CD"></a>随一究竟。<a id="a-CE"></a>二俱转者。<a id="a-CF"></a>谓行邪行。<a id="a-CG"></a>若自行杀盗杂秽语。<a id="a-CH"></a>或遣他为随一成位。<a id="a-CI"></a>贪嗔邪见随一现前。<a id="a-CJ"></a>若先加行所造恶业。<a id="a-CK"></a>贪等余染及不染心。<a id="a-CL"></a>现在前时随二究竟。<a id="a-CM"></a>三俱转者。<a id="a-CN"></a>谓先加行所造恶业。<a id="a-CO"></a>贪等起时随三究竟。<a id="a-CP"></a>若遣一使作杀等一。<a id="a-CQ"></a>自行淫等俱时究竟。<a id="a-CR"></a>若自作二如理应思。<a id="a-CS"></a>若先加行所造恶业。<a id="a-CT"></a>贪等余染及不染心。<a id="a-CU"></a>现在前事随三究竟。<a id="a-CV"></a>若起贪等。<a id="a-CW"></a>余染心时。<a id="a-CX"></a>自成业摄。<a id="a-CY"></a>离间虚诳语业等使。<a id="a-CZ"></a>作一等如理应思。<a id="a-Ca"></a>四俱转者。<a id="a-Cb"></a>谓欲坏他说虚诳言。<a id="a-Cc"></a>或粗恶语意业道一语业道三。<a id="a-Cd"></a>若遣二使自行淫等。<a id="a-Ce"></a>若先加行所造恶业。<a id="a-Cf"></a>贪等起时随三究竟。<a id="a-Cg"></a>如是等类准例应思。<a id="a-Ch"></a>五六七俱如理应说。<a id="a-Ci"></a>八俱转者。<a id="a-Cj"></a>谓先加行作六恶业。<a id="a-Ck"></a>自行邪欲俱时究竟。<a id="a-Cl"></a>余例应思。<a id="a-Cm"></a>后三不俱。<a id="a-Cn"></a>故无九十。<a id="a-Co"></a>如是已说不善业道。<a id="a-Cp"></a>与思俱转数有不同。<a id="a-Cq"></a>善业道与思总开容至十。<a id="a-Cr"></a>别据显相遮一八五。<a id="a-Cs"></a>二俱转者。<a id="a-Ct"></a>谓善五识及依无色。<a id="a-Cu"></a>尽无生智现在前时。<a id="a-Cv"></a>无散善七。<a id="a-Cw"></a>此相应慧。<a id="a-Cx"></a>非见性故。<a id="a-Cy"></a>无色定俱。<a id="a-Cz"></a>无律仪故。<a id="a-D0"></a>三俱转者。<a id="a-D1"></a>谓与正见相应意识现在前时。<a id="a-D2"></a>无七色善。<a id="a-D3"></a>四俱转者。<a id="a-D4"></a>谓恶无记心现在前位。<a id="a-D5"></a>得近住近事勤策律仪。<a id="a-D6"></a>六俱转者。<a id="a-D7"></a>谓善五识现在前时。<a id="a-D8"></a>得上三戒。<a id="a-D9"></a>七俱转者。<a id="a-DA"></a>谓善意识无随转色。<a id="a-DB"></a>正见相应现在前时。<a id="a-DC"></a>得上三戒。<a id="a-DD"></a>或恶无记心现前时。<a id="a-DE"></a>得苾刍戒。<a id="a-DF"></a>九俱转者。<a id="a-DG"></a>谓善五识及依无色。<a id="a-DH"></a>尽无生智现在前时。<a id="a-DI"></a>得苾刍戒。<a id="a-DJ"></a>或静虑摄尽无生智。<a id="a-DK"></a>相应意识现在前时。<a id="a-DL"></a>十俱转者。<a id="a-DM"></a>谓善意识无随转色。<a id="a-DN"></a>正见相应现在前时。<a id="a-DO"></a>得苾刍戒。<a id="a-DP"></a>诸许亦用。<a id="a-DQ"></a>加行善心。<a id="a-DR"></a>受散律仪。<a id="a-DS"></a>作是通说。<a id="a-DT"></a>或余一切有随转色。<a id="a-DU"></a>正见相应心正起位。<a id="a-DV"></a>别据显相所遮如是。<a id="a-DW"></a>通据隐显则无所遮。<a id="a-DX"></a>谓离律仪有一八五。<a id="a-DY"></a>一俱转者。<a id="a-DZ"></a>谓恶无记心现在前时。<a id="a-Da"></a>得一支远离。<a id="a-Db"></a>五俱转者。<a id="a-Dc"></a>谓善意识无随转色。<a id="a-Dd"></a>正见相应现在前时。<a id="a-De"></a>得二支等。<a id="a-Df"></a>八俱转者。<a id="a-Dg"></a>谓此意识现在前时。<a id="a-Dh"></a>得五支等善恶业道。<a id="a-Di"></a>于何界趣处。<a id="a-Dj"></a>几唯成就。<a id="a-Dk"></a>几亦通现行。<a id="a-Dl"></a>颂曰。</p>
  <p id="aDm">不善地狱中　　粗杂嗔通二</p>
  <p id="aDn">贪邪见成就　　北洲成后三</p>
  <p id="aDo">杂语通现成　　余欲十通二</p>
  <p id="aDp">善于一切处　　后三通现成</p>
  <p id="aDq">无色无想天　　前七唯成就</p>
  <p id="aDr">余处通成现　　除地狱北洲</p>
  <p id="aDs">论曰。<a id="a-Dt"></a>且于不善十业道中。<a id="a-Du"></a>那落迦中三通二种。<a id="a-Dv"></a>谓粗恶语。<a id="a-Dw"></a>杂秽语。<a id="a-Dx"></a>嗔三种皆通现行。<a id="a-Dy"></a>成就苦逼相骂故。<a id="a-Dz"></a>有粗恶语。<a id="a-E0"></a>怨叹悲叫故有杂秽语身心粗强。<a id="a-E1"></a>[怡-台+龍]戾不调由互相憎。<a id="a-E2"></a>故有嗔恚贪及邪见。<a id="a-E3"></a>成而不行。<a id="a-E4"></a>无可爱境故。<a id="a-E5"></a>现见业果故。<a id="a-E6"></a>无相害法故无杀生。<a id="a-E7"></a>谓彼俱由业尽故死无摄财。<a id="a-E8"></a>女故无盗。<a id="a-E9"></a>淫以无用。<a id="a-EA"></a>故无虚诳语。<a id="a-EB"></a>或虚诳语令他想倒。<a id="a-EC"></a>彼想常倒故无诳语。<a id="a-ED"></a>彼常离故。<a id="a-EE"></a>或无用故。<a id="a-EF"></a>无离间语。<a id="a-EG"></a>北俱卢洲贪嗔邪见皆定成就。<a id="a-EH"></a>而不现行。<a id="a-EI"></a>不摄我所故。<a id="a-EJ"></a>身心柔软故。<a id="a-EK"></a>无恼害事故无恶意乐故唯杂秽语。<a id="a-EL"></a>彼通现成。<a id="a-EM"></a>由彼有时染心歌咏寿量定故。<a id="a-EN"></a>无有杀生。<a id="a-EO"></a>无摄财物及女人故。<a id="a-EP"></a>无不与取及欲邪行。<a id="a-EQ"></a>无诳心故。<a id="a-ER"></a>无诳虚语。<a id="a-ES"></a>或无用故。<a id="a-ET"></a>常和穆故无离间语。<a id="a-EU"></a>言清美故无粗恶语。<a id="a-EV"></a>除前地狱北俱卢洲。<a id="a-EW"></a>余欲界中十皆通二。<a id="a-EX"></a>谓于欲界天鬼傍生及人三洲。<a id="a-EY"></a>十恶业道皆通成现。<a id="a-EZ"></a>然有差别。<a id="a-Ea"></a>谓天鬼傍生。<a id="a-Eb"></a>前七业道唯有处中摄。<a id="a-Ec"></a>无不律仪。<a id="a-Ed"></a>人三洲中。<a id="a-Ee"></a>二种俱有。<a id="a-Ef"></a>已说不善善业道中无贪等三。<a id="a-Eg"></a>于三界五趣皆通二种。<a id="a-Eh"></a>谓成就现行。<a id="a-Ei"></a>身语七支。<a id="a-Ej"></a>无色无想。<a id="a-Ek"></a>但容成就。<a id="a-El"></a>必不现行。<a id="a-Em"></a>谓圣有情生无色界。<a id="a-En"></a>成就过未。<a id="a-Eo"></a>无漏律仪。<a id="a-Ep"></a>无想有情。<a id="a-Eq"></a>必成过未。<a id="a-Er"></a>第四静虑。<a id="a-Es"></a>静虑律仪。<a id="a-Et"></a>然圣随依。<a id="a-Eu"></a>何静虑地。<a id="a-Ev"></a>曾起曾灭。<a id="a-Ew"></a>无漏尸罗。<a id="a-Ex"></a>生无色时。<a id="a-Ey"></a>成彼过去。<a id="a-Ez"></a>若未来世。<a id="a-F0"></a>六地皆成。<a id="a-F1"></a>二处皆无。<a id="a-F2"></a>现起义者。<a id="a-F3"></a>无色唯有。<a id="a-F4"></a>四蕴性故。<a id="a-F5"></a>无想有情无定心故。<a id="a-F6"></a>律仪必托大种定心。<a id="a-F7"></a>二处互无故不现起。<a id="a-F8"></a>余界趣处除地狱北洲七善。<a id="a-F9"></a>皆通现行及成就。<a id="a-FA"></a>然有差别。<a id="a-FB"></a>谓鬼傍生。<a id="a-FC"></a>有离律仪。<a id="a-FD"></a>处中业道。<a id="a-FE"></a>若于色界唯有律仪。<a id="a-FF"></a>三洲欲天皆具二种。</p>
 </body>
</html>