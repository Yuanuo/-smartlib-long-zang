<!doctype html>
<html id="z3IBVu517F" data-ver="921">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨藏显宗论卷第十八</h1>
  <h2 id="a2">辩业品第五之一</h2>
  <p id="a3">此中一类随顺造恶。<a id="a-4"></a>怯难论者作如是言。<a id="a-5"></a>如上所陈。<a id="a-6"></a>诸内外事多种差别非业为因。<a id="a-7"></a>现见世间果石等物众多差别无异因故。<a id="a-8"></a>谓从一种有多果生。<a id="a-9"></a>无种为先有石等异。<a id="a-A"></a>为对彼执故立宗言。<a id="a-B"></a>颂曰。</p>
  <p id="aC">世别由业生　　思及思所作</p>
  <p id="aD">思即是意业　　所作谓身语</p>
  <p id="aE">论曰。<a id="a-F"></a>定由有情净不净业。<a id="a-G"></a>诸内外事种种不同。<a id="a-H"></a>云何知然。<a id="a-I"></a>见业用故。<a id="a-J"></a>谓世现见爱非爱果。<a id="a-K"></a>差别生时定由业用。<a id="a-L"></a>如农夫类由勤正业有稼穑等可爱果生。<a id="a-M"></a>有诸愚夫行盗等业。<a id="a-N"></a>便招非爱杀缚等果。<a id="a-O"></a>复见亦有从初处胎不由现因有乐有苦。<a id="a-P"></a>既见现在要业为先。<a id="a-Q"></a>方能引得爱非爱果。<a id="a-R"></a>知前乐苦必业为先。<a id="a-S"></a>故非无因。<a id="a-T"></a>诸内外事自然而有种种差别。<a id="a-U"></a>别所由业其体是何。<a id="a-V"></a>谓心所思及思所作。<a id="a-W"></a>故契经说。<a id="a-X"></a>有二种业。<a id="a-Y"></a>一者思业。<a id="a-Z"></a>二思已业。<a id="a-a"></a>思已业者。<a id="a-b"></a>谓思所作。<a id="a-c"></a>即是由思所等起义。<a id="a-d"></a>应知思者即是意业。<a id="a-e"></a>思所作者即身语业。<a id="a-f"></a>如是二业于契经中。<a id="a-g"></a>世尊说为三。<a id="a-h"></a>谓身语意业。<a id="a-i"></a>如是三业随其次第。<a id="a-j"></a>由所依自性等起故建立。<a id="a-k"></a>此中已说意业自性。<a id="a-l"></a>谓即是思。<a id="a-m"></a>思如前辩。<a id="a-n"></a>身语二业自性云何。<a id="a-o"></a>颂曰。</p>
  <p id="ap">此身语二业　　俱表无表性</p>
  <p id="aq">论曰。<a id="a-r"></a>应知如是所说诸业中。<a id="a-s"></a>身语二业俱表无表性。<a id="a-t"></a>故本论言。<a id="a-u"></a>云何身业谓身所有。<a id="a-v"></a>表及无表。<a id="a-w"></a>云何语业谓语所有表及无表。<a id="a-x"></a>复有何缘。<a id="a-y"></a>唯身语业表无表性。<a id="a-z"></a>意业不然。<a id="a-10"></a>以意业中无彼相故。<a id="a-11"></a>谓能表示故名为表。<a id="a-12"></a>表示自心令他知故。<a id="a-13"></a>思无是事故不名表。<a id="a-14"></a>由此但言。<a id="a-15"></a>身语二业能表非意。<a id="a-16"></a>意无表故无表亦无。<a id="a-17"></a>以无表名遮相似故。<a id="a-18"></a>是表种类。<a id="a-19"></a>然不能表立无表名。<a id="a-1A"></a>顺正理中别释无理。<a id="a-1B"></a>谓无相续所依心故。<a id="a-1C"></a>为身语动是表业耶。<a id="a-1D"></a>不尔云何。<a id="a-1E"></a>颂曰。</p>
  <p id="a1F">身表许别形　　非行有为法</p>
  <p id="a1G">有刹那尽故　　应无无因故</p>
  <p id="a1H">生因应灭故　　无决定因故</p>
  <p id="a1I">地等无异故　　了相有别故</p>
  <p id="a1J">取不待余故　　相违因别故</p>
  <p id="a1K">有灭不灭故　　许别有微故</p>
  <p id="a1L">非二根取故　　彼定意境故</p>
  <p id="a1M">分别坚等已　　长等智方生</p>
  <p id="a1N">一面触多生　　比知有长等</p>
  <p id="a1O">于多触聚中　　定有长等故</p>
  <p id="a1P">同故过同故　　语表许言声</p>
  <p id="a1Q">论曰。<a id="a-1R"></a>发毛等聚总名为身。<a id="a-1S"></a>于此身中有心所起。<a id="a-1T"></a>四大种果形色差别。<a id="a-1U"></a>能表示心名为身表。<a id="a-1V"></a>如思自体。<a id="a-1W"></a>虽刹那灭而立意业。<a id="a-1X"></a>于理无违。<a id="a-1Y"></a>如是身形立为身业。<a id="a-1Z"></a>不立显色及大种等为身表者。<a id="a-1a"></a>表通三性。<a id="a-1b"></a>此等皆唯无记性故。<a id="a-1c"></a>又显色等不随作者。<a id="a-1d"></a>欲乐生故。<a id="a-1e"></a>又设离心亦得生故。<a id="a-1f"></a>表必待心方得生故。<a id="a-1g"></a>若大种等一心所生。<a id="a-1h"></a>如体有差别。<a id="a-1i"></a>法亦应尔故。<a id="a-1j"></a>然不可谓一心所生有差别体成差别性。<a id="a-1k"></a>复云何知身语二业有善不善。<a id="a-1l"></a>契经说故。<a id="a-1m"></a>如契经言。<a id="a-1n"></a>诸有染污眼耳所识法。<a id="a-1o"></a>彼具寿为非诸有清净眼耳所识法说亦如是。<a id="a-1p"></a>复云何知四大种等唯无记性。<a id="a-1q"></a>亦由经说。<a id="a-1r"></a>如契经言。<a id="a-1s"></a>或有一类身住十年。<a id="a-1t"></a>乃至广说说心意识异灭异生。<a id="a-1u"></a>故大种等唯无记性。<a id="a-1v"></a>虽诸行法因果无间。<a id="a-1w"></a>异方生时。<a id="a-1x"></a>约世俗说名为行动。<a id="a-1y"></a>亦名表业。<a id="a-1z"></a>而身表业必是胜义。<a id="a-20"></a>非一切行实有行动。<a id="a-21"></a>以有为法有刹那故。<a id="a-22"></a>非诸行体转至余方。<a id="a-23"></a>乃有灭义。<a id="a-24"></a>以有为法是处才生即还谢灭。<a id="a-25"></a>刹那何谓。<a id="a-26"></a>谓极少时此更无容前后分析。<a id="a-27"></a>时复何谓。<a id="a-28"></a>谓有过去未来现在分位不同。<a id="a-29"></a>由此数知诸行差别。<a id="a-2A"></a>于中极少诸行分位。<a id="a-2B"></a>名为刹那。<a id="a-2C"></a>故如是说。<a id="a-2D"></a>时之极促故名刹那。<a id="a-2E"></a>此中刹那但取诸法有作用位。<a id="a-2F"></a>谓唯现在。<a id="a-2G"></a>即现在法有住分量。<a id="a-2H"></a>名有刹那。<a id="a-2I"></a>如有月子。<a id="a-2J"></a>或能灭坏故名刹那。<a id="a-2K"></a>是能为因灭诸法义。<a id="a-2L"></a>谓无常相能灭诸法。<a id="a-2M"></a>此俱行法名有刹那。<a id="a-2N"></a>复如何知诸有为法皆刹那灭必不久住。<a id="a-2O"></a>以诸有为后必尽故。<a id="a-2P"></a>现有灭法。<a id="a-2Q"></a>有待客因。<a id="a-2R"></a>既不待客因才生已即灭。<a id="a-2S"></a>若初不灭后亦应然以后与初主因等故。<a id="a-2T"></a>既见后有尽。<a id="a-2U"></a>知前念念灭。<a id="a-2V"></a>若谓不然。<a id="a-2W"></a>世现见故。<a id="a-2X"></a>谓世现见薪等先有。<a id="a-2Y"></a>由后与火客因合时。<a id="a-2Z"></a>便致灭无不复见故。<a id="a-2a"></a>定无余量过现量者。<a id="a-2b"></a>故非诸法灭皆不待客因。<a id="a-2c"></a>岂不应如铃声灯焰。<a id="a-2d"></a>如彼声焰虽离手风。<a id="a-2e"></a>刹那刹那由主因灭。<a id="a-2f"></a>而手风合余不更生。<a id="a-2g"></a>后声焰无不复可取。<a id="a-2h"></a>如是薪等由主灭因。<a id="a-2i"></a>令念念灭后与火合。<a id="a-2j"></a>便于灭位不作余因。<a id="a-2k"></a>以后不生不复可取。<a id="a-2l"></a>是故此义由比量成。<a id="a-2m"></a>非现量得。<a id="a-2n"></a>何谓比量。<a id="a-2o"></a>谓应如生无无因故。<a id="a-2p"></a>以有为法不见不待客主二因而得生者。<a id="a-2q"></a>谓羯剌蓝芽墙识等。<a id="a-2r"></a>必待精血水土根等外缘资助。<a id="a-2s"></a>然后得生。<a id="a-2t"></a>若待客因薪等灭者。<a id="a-2u"></a>则有为法应并如生。<a id="a-2v"></a>要待客因然后得灭。<a id="a-2w"></a>而世现见觉焰音声。<a id="a-2x"></a>不待客因由主因灭故一切行灭。<a id="a-2y"></a>皆不待客因。<a id="a-2z"></a>由此诸有为才生已即灭。<a id="a-30"></a>灭因常合故。<a id="a-31"></a>刹那灭义成。<a id="a-32"></a>又若薪等灭火合为因。<a id="a-33"></a>于熟变生中有下中上。<a id="a-34"></a>应生因体即成灭因。<a id="a-35"></a>所以者何。<a id="a-36"></a>谓由火合能令薪等有熟变生。<a id="a-37"></a>中上熟生下中熟灭。<a id="a-38"></a>即生因体应成灭因。<a id="a-39"></a>然理不应。<a id="a-3A"></a>因彼此有即复因彼此法成无。<a id="a-3B"></a>若谓焰生不停住故无斯过者。<a id="a-3C"></a>理亦不然。<a id="a-3D"></a>体类不殊无决定理。<a id="a-3E"></a>能为生灭二种因故。<a id="a-3F"></a>且于火焰差别生中。<a id="a-3G"></a>容计能生能灭因异。<a id="a-3H"></a>于地水酢灰雪日合。<a id="a-3I"></a>能令薪等熟变生中。<a id="a-3J"></a>如何计度生灭因异。<a id="a-3K"></a>故诸法。<a id="a-3L"></a>灭不待客因。<a id="a-3M"></a>但由主因令诸法灭。<a id="a-3N"></a>由如是理证。<a id="a-3O"></a>刹那灭义成是故有为皆无行动。<a id="a-3P"></a>无行动故。<a id="a-3Q"></a>所说身表是形差别。<a id="a-3R"></a>其理极成。<a id="a-3S"></a>云何知形显外别有。<a id="a-3T"></a>以形与显了相别故。<a id="a-3U"></a>若形即用显色为体。<a id="a-3V"></a>了相于中应无差别。<a id="a-3W"></a>既有长白二了相异。<a id="a-3X"></a>故于显外别有形色。<a id="a-3Y"></a>现见有触同根所取。<a id="a-3Z"></a>了相异故体有差别。<a id="a-3a"></a>如坚与冷或暖与坚。<a id="a-3b"></a>如是白长虽同根取。<a id="a-3c"></a>而了相异故体应别。<a id="a-3d"></a>是故显形其体各异。<a id="a-3e"></a>又诸形色体必非显。<a id="a-3f"></a>以不待显能取形故如不待余显有余显觉生。<a id="a-3g"></a>二显相望各别有体。<a id="a-3h"></a>既有形觉不待显生。<a id="a-3i"></a>故知显形定别有体。<a id="a-3j"></a>又相违因有差别故非体无异可有与此。<a id="a-3k"></a>与彼相违二因差别。<a id="a-3l"></a>若必不并说名相违。<a id="a-3m"></a>相违即因二法有此。<a id="a-3n"></a>相违因异。<a id="a-3o"></a>故体应别。<a id="a-3p"></a>现见世间。<a id="a-3q"></a>相违因异。<a id="a-3r"></a>体必有别。<a id="a-3s"></a>如心受等。<a id="a-3t"></a>同种类法必不并故。<a id="a-3u"></a>虽显与形同居一聚。<a id="a-3v"></a>而见形显有坏有存。<a id="a-3w"></a>故知相违因有差别。<a id="a-3x"></a>非体无异。<a id="a-3y"></a>可由相违因有差别有存有坏。<a id="a-3z"></a>是故形显体别义成。<a id="a-40"></a>然心受等虽有差别相违因义。<a id="a-41"></a>而互为因方得生故。<a id="a-42"></a>存坏必等。<a id="a-43"></a>又显与形有灭不灭。<a id="a-44"></a>故知二法体别理成。<a id="a-45"></a>现见世间名别体一。<a id="a-46"></a>定无一灭一不灭义。<a id="a-47"></a>如即火界亦名为暖。<a id="a-48"></a>既见显形虽同一聚。<a id="a-49"></a>而有一灭一不灭时。<a id="a-4A"></a>故知显形定别有体。<a id="a-4B"></a>若谓形色无别极微如显极微故非实者。<a id="a-4C"></a>亦不应理。<a id="a-4D"></a>许形极微如显有故。<a id="a-4E"></a>非不实有。<a id="a-4F"></a>如诸显色。<a id="a-4G"></a>一一极微。<a id="a-4H"></a>无独起理。<a id="a-4I"></a>设有独起。<a id="a-4J"></a>以极细故非眼所得。<a id="a-4K"></a>于积集时眼可得故。<a id="a-4L"></a>证知定有显色极微。<a id="a-4M"></a>形色极微亦应如是。<a id="a-4N"></a>宁独不许有实极微诸有对色所积集处。<a id="a-4O"></a>皆决定有极微可得。<a id="a-4P"></a>既于聚色差别生中。<a id="a-4Q"></a>有形觉生犹如显觉。<a id="a-4R"></a>是故定应别有如种。<a id="a-4S"></a>能成长等形色极微。<a id="a-4T"></a>非显极微即成长等。<a id="a-4U"></a>假所依坏。<a id="a-4V"></a>假必坏故。<a id="a-4W"></a>以假用实为自体故。<a id="a-4X"></a>若显极微成粗显色及形色者。<a id="a-4Y"></a>则一聚中显色坏时。<a id="a-4Z"></a>形亦应坏。<a id="a-4a"></a>所依一故。<a id="a-4b"></a>如诸显色。<a id="a-4c"></a>既见显坏形色犹存。<a id="a-4d"></a>故知显形所依各别。<a id="a-4e"></a>所依既别。<a id="a-4f"></a>体别理成。<a id="a-4g"></a>经主此中作如是难。<a id="a-4h"></a>若谓实有别类形色。<a id="a-4i"></a>则应一色二根所取。<a id="a-4j"></a>谓于色聚长等差别眼见身触俱能了知由此应成二根取过。<a id="a-4k"></a>理无色处二根所取。<a id="a-4l"></a>然如依触取长等相。<a id="a-4m"></a>如是依显能取于形。<a id="a-4n"></a>此难不然。<a id="a-4o"></a>非许长等诸假形色二根取故。<a id="a-4p"></a>以彼长等诸假有法。<a id="a-4q"></a>定是意识所缘境故。<a id="a-4r"></a>一切假有唯是意识所缘境界。<a id="a-4s"></a>如前已辩能成长等如种极微。<a id="a-4t"></a>如是安布说为长等。<a id="a-4u"></a>是无分别眼识所取。<a id="a-4v"></a>非身能取。<a id="a-4w"></a>如是形色如依身根。<a id="a-4x"></a>了坚湿等。<a id="a-4y"></a>了长短等。<a id="a-4z"></a>不如是故。<a id="a-50"></a>以非闇中了坚湿等。<a id="a-51"></a>即于彼位或次后时。<a id="a-52"></a>即能了知长短等相。<a id="a-53"></a>要先分别坚等相已。<a id="a-54"></a>然后长等比智方生。<a id="a-55"></a>故长等形非身根境。<a id="a-56"></a>谓于一面触多生中。<a id="a-57"></a>依身根门分别触已。<a id="a-58"></a>方能比度知触俱行。<a id="a-59"></a>眼识所牵意识所受。<a id="a-5A"></a>如是相状差别形色。<a id="a-5B"></a>如见火色及嗅花香。<a id="a-5C"></a>能忆俱行火触花色。<a id="a-5D"></a>经主于此复作是言。<a id="a-5E"></a>诸有二法定不相离。<a id="a-5F"></a>故因取一可得念余。<a id="a-5G"></a>无触与形定不相离。<a id="a-5H"></a>如何取触能定忆形。<a id="a-5I"></a>此亦非理。<a id="a-5J"></a>现见世间诸触聚中有形定故。<a id="a-5K"></a>谓形于触虽无定者。<a id="a-5L"></a>而于一面多触生中定有长色。<a id="a-5M"></a>于一切处触遍生中定有圆色。<a id="a-5N"></a>如是等类随应当知。<a id="a-5O"></a>是故所引同喻成立。<a id="a-5P"></a>又此与彼义应同故。<a id="a-5Q"></a>谓暖触于色及白色。<a id="a-5R"></a>于香亦无有定如形于触。<a id="a-5S"></a>不应因彼火色花香。<a id="a-5T"></a>便能念知火触花色。<a id="a-5U"></a>故非由此能遮遣形。<a id="a-5V"></a>异于显色别有体义。<a id="a-5W"></a>又显同形应有过故。<a id="a-5X"></a>谓眼喉中亦得烟触。<a id="a-5Y"></a>或时以鼻嗅彼烟香。<a id="a-5Z"></a>因此了知烟中显色。<a id="a-5a"></a>亦应显色二根所取。<a id="a-5b"></a>非实物有如依身根。<a id="a-5c"></a>了诸触已知长等相。<a id="a-5d"></a>是故身表是别形色。<a id="a-5e"></a>实有义成。<a id="a-5f"></a>语表业云何。<a id="a-5g"></a>谓言声为体。<a id="a-5h"></a>离声无别语能表故。<a id="a-5i"></a>非如身意离业别有。<a id="a-5j"></a>以语业名依体立故。<a id="a-5k"></a>如是已辩二表业相。<a id="a-5l"></a>无表业相初品已辩。<a id="a-5m"></a>定应许此是实有性。<a id="a-5n"></a>所以者何。<a id="a-5o"></a>颂曰。</p>
  <p id="a5p">说三无漏色　　增非作等故</p>
  <p id="a5q">论曰。<a id="a-5r"></a>以契经说色有三种。<a id="a-5s"></a>此三为处摄一切色。<a id="a-5t"></a>一者有色有见有对。<a id="a-5u"></a>二者有色无见有对。<a id="a-5v"></a>三者有色无见无对。<a id="a-5w"></a>除无表色。<a id="a-5x"></a>更复说何为此中第三无见无对色。<a id="a-5y"></a>由是无表实有理成。<a id="a-5z"></a>又契经中说。<a id="a-60"></a>有无漏色。<a id="a-61"></a>如契经说。<a id="a-62"></a>无漏法云何。<a id="a-63"></a>谓于过去未来现在诸所有色不起爱恚。<a id="a-64"></a>乃至识亦然。<a id="a-65"></a>是名无漏法。<a id="a-66"></a>除无表色。<a id="a-67"></a>何法名为此契经中诸无漏色十有色界。<a id="a-68"></a>佛于经中一向说为有漏性故。<a id="a-69"></a>由此无表实有理成。<a id="a-6A"></a>又契经说。<a id="a-6B"></a>有福增长。<a id="a-6C"></a>如契经言。<a id="a-6D"></a>诸有净信若善男子或善女人。<a id="a-6E"></a>成就有依七福业事。<a id="a-6F"></a>若行若住若寐若觉。<a id="a-6G"></a>恒时相续。<a id="a-6H"></a>福业渐增福业续起。<a id="a-6I"></a>无依亦尔。<a id="a-6J"></a>除无表业。<a id="a-6K"></a>若起余心或无心时。<a id="a-6L"></a>依何法说福业增长。<a id="a-6M"></a>无依福中。<a id="a-6N"></a>既无表业。<a id="a-6O"></a>宁有无表谁言此中。<a id="a-6P"></a>无有表业。<a id="a-6Q"></a>理应有故。<a id="a-6R"></a>谓闻某处某方邑中现有如来或弟子住生欢喜故福常增者。<a id="a-6S"></a>彼必应有增上信心。<a id="a-6T"></a>遥向彼方敬申礼赞。<a id="a-6U"></a>起福表业及福无表。<a id="a-6V"></a>而自庄严希亲奉觐。<a id="a-6W"></a>故依无表说福增长。<a id="a-6X"></a>又非自作但遣他为。<a id="a-6Y"></a>若无无表业。<a id="a-6Z"></a>不应成业道。<a id="a-6a"></a>以遣他表非彼业道摄。<a id="a-6b"></a>此业未能正作所作故。<a id="a-6c"></a>使作所作已。<a id="a-6d"></a>此性无异故。<a id="a-6e"></a>然由先表及能起思为加行故。<a id="a-6f"></a>后时教者虽起善心。<a id="a-6g"></a>多时相续仍有不善。<a id="a-6h"></a>得相续生使所作成。<a id="a-6i"></a>时有力能引如是类大种及造色生。<a id="a-6j"></a>此所造色生。<a id="a-6k"></a>是根本业道。<a id="a-6l"></a>即彼先表及能起思现在前时为因。<a id="a-6m"></a>能取今所造色为等流果。<a id="a-6n"></a>于今正起无表色时。<a id="a-6o"></a>彼在过去能与今果。<a id="a-6p"></a>唯彼先时所起思业。<a id="a-6q"></a>于非爱果为牵引因。<a id="a-6r"></a>彼业道生能为助满。<a id="a-6s"></a>令所引果决定当生。<a id="a-6t"></a>无表若无此应非有。<a id="a-6u"></a>又若无无表。<a id="a-6v"></a>应无八道支。<a id="a-6w"></a>以在定时语等无故。<a id="a-6x"></a>由此无表实有理成。<a id="a-6y"></a>此无表名。<a id="a-6z"></a>为目何体。<a id="a-70"></a>目远离体。<a id="a-71"></a>远离非作非造。<a id="a-72"></a>无表一体异名。<a id="a-73"></a>非唯遮作即名无表。<a id="a-74"></a>如世间说非婆罗门。<a id="a-75"></a>世共了知别目一类。<a id="a-76"></a>业为因故。<a id="a-77"></a>如彩画业。<a id="a-78"></a>此无表色亦立业名。<a id="a-79"></a>因表因思而得生故。<a id="a-7A"></a>为诸无表皆二力生。<a id="a-7B"></a>不尔云何唯欲界系。<a id="a-7C"></a>所有无表可由强力二因所生。<a id="a-7D"></a>以欲界思非等引故。<a id="a-7E"></a>离身语表无有功能。<a id="a-7F"></a>发无表业静虑俱思定力持故。<a id="a-7G"></a>不待于表有胜功能发无表业。<a id="a-7H"></a>由此无表虽无作相。<a id="a-7I"></a>作为因故亦得业名。<a id="a-7J"></a>无表与表俱所造色。<a id="a-7K"></a>所依大种为异为同。<a id="a-7L"></a>颂曰。</p>
  <p id="a7M">此能造大种　　异于表所依</p>
  <p id="a7N">论曰。<a id="a-7O"></a>无表与表虽有俱生。<a id="a-7P"></a>然能生因大种各异。<a id="a-7Q"></a>粗细两果因必异故。<a id="a-7R"></a>生因和合有差别故。<a id="a-7S"></a>一切所造色多与生因大种俱生。<a id="a-7T"></a>然现在未来。<a id="a-7U"></a>亦有少分。<a id="a-7V"></a>因过去者。<a id="a-7W"></a>少分者何。<a id="a-7X"></a>颂曰。</p>
  <p id="a7Y">欲后念无表　　依过大种生</p>
  <p id="a7Z">论曰。<a id="a-7a"></a>唯欲界系初刹那后。<a id="a-7b"></a>所有无表从过大生谓欲界所系。<a id="a-7c"></a>初念无表与能造大种俱时而生。<a id="a-7d"></a>此大种生已。<a id="a-7e"></a>能为一切未来自相续无表生因。<a id="a-7f"></a>此与初刹那无表俱灭已。<a id="a-7g"></a>第二念等无表生时。<a id="a-7h"></a>一切皆是前过去大种所造。<a id="a-7i"></a>此过大种为后后念无表所依能引发故。<a id="a-7j"></a>与后后念无表俱起。<a id="a-7k"></a>身中大种但能为依。<a id="a-7l"></a>此大种若无。<a id="a-7m"></a>无表不转故。<a id="a-7n"></a>如是前俱二四大种。<a id="a-7o"></a>望后诸无表。<a id="a-7p"></a>为转随转因。<a id="a-7q"></a>譬如轮行因手依地。<a id="a-7r"></a>手能引发地但为依。<a id="a-7s"></a>前俱大种应知亦尔。<a id="a-7t"></a>大种通五地。<a id="a-7u"></a>身语业亦然。<a id="a-7v"></a>何地身语业。<a id="a-7w"></a>何地大种造。<a id="a-7x"></a>颂曰。</p>
  <p id="a7y">有漏自地依　　无漏随生处</p>
  <p id="a7z">论曰。<a id="a-80"></a>身语二业略有二种。<a id="a-81"></a>一者有漏。<a id="a-82"></a>二者无漏。<a id="a-83"></a>若有漏者。<a id="a-84"></a>五地所系。<a id="a-85"></a>欲界所系。<a id="a-86"></a>身语二业。<a id="a-87"></a>唯欲界系。<a id="a-88"></a>大种所造。<a id="a-89"></a>如是乃至第四静虑身语二业。<a id="a-8A"></a>唯是彼地大种所造。<a id="a-8B"></a>若无漏者。<a id="a-8C"></a>依五地身随生此地应起现前。<a id="a-8D"></a>即是此地大种所造。<a id="a-8E"></a>以无漏法不堕界故。<a id="a-8F"></a>必无大种是无漏故。<a id="a-8G"></a>由所依力无漏生故。<a id="a-8H"></a>表无表业其类是何。<a id="a-8I"></a>复是何类大种所造。<a id="a-8J"></a>颂曰。</p>
  <p id="a8K">无表无执受　　亦等流情数</p>
  <p id="a8L">散依等流性　　有受异大生</p>
  <p id="a8M">定生依长养　　无受无异大</p>
  <p id="a8N">表唯等流性　　属身有执受</p>
  <p id="a8O">论曰。<a id="a-8P"></a>今此颂中先辩无表。<a id="a-8Q"></a>诸无表业略有二种。<a id="a-8R"></a>定不定地有差别故。<a id="a-8S"></a>然其总相皆无执受。<a id="a-8T"></a>与有执受相相违故。<a id="a-8U"></a>唯善不善故。<a id="a-8V"></a>非异熟生。<a id="a-8W"></a>无极微集故。<a id="a-8X"></a>非所长养。<a id="a-8Y"></a>有同类因故。<a id="a-8Z"></a>有是等流。<a id="a-8a"></a>亦言为显有刹那性。<a id="a-8b"></a>谓初无漏俱生无表。<a id="a-8c"></a>待识生故有情数摄。<a id="a-8d"></a>若就差别分别所依。<a id="a-8e"></a>不定地中所有无表。<a id="a-8f"></a>等流有受异大种生。<a id="a-8g"></a>异大生言。<a id="a-8h"></a>显身语七一一是别大种所造。<a id="a-8i"></a>定生无表差别有二。<a id="a-8j"></a>谓诸静虑无漏律仪。<a id="a-8k"></a>此二俱依定所长养。<a id="a-8l"></a>无受无异大种所生。<a id="a-8m"></a>无异大言。<a id="a-8n"></a>显此无表七支同一具四大种所造。<a id="a-8o"></a>应知有表唯是等流。<a id="a-8p"></a>此若属身是有执受。<a id="a-8q"></a>余义皆与散无表同。<a id="a-8r"></a>谓有情数及依等流。<a id="a-8s"></a>有受别异四大种起。<a id="a-8t"></a>何缘散地所有无表能造大种。<a id="a-8u"></a>唯等流性定地无表所长养生。<a id="a-8v"></a>以殊胜心现在前位必能长养大种诸根。<a id="a-8w"></a>故定心俱必有殊胜长养大种。<a id="a-8x"></a>能作生因造定心俱。<a id="a-8y"></a>所有无表散地无表。<a id="a-8z"></a>因等起心不俱时故。<a id="a-90"></a>在无心位亦有起故。<a id="a-91"></a>所依大种唯是等流。<a id="a-92"></a>因等起心不能长养。<a id="a-93"></a>能生无表诸大种故。<a id="a-94"></a>若尔散地无表所依。<a id="a-95"></a>谁等流果。<a id="a-96"></a>有作是说。<a id="a-97"></a>是次前灭大种等流。<a id="a-98"></a>能造无对所有大种。<a id="a-99"></a>非造有对大种等流。<a id="a-9A"></a>果有细粗。<a id="a-9B"></a>种类别故。<a id="a-9C"></a>如是说者。<a id="a-9D"></a>从无始来。<a id="a-9E"></a>定有能造无对造色。<a id="a-9F"></a>已灭大种为同类因。<a id="a-9G"></a>能生今时等流大种。<a id="a-9H"></a>造有表业。<a id="a-9I"></a>大种亦应是无始来同类大种之等流果。<a id="a-9J"></a>非从异类。<a id="a-9K"></a>定生无表所依大种无执受者。<a id="a-9L"></a>定心果故。<a id="a-9M"></a>必无爱心。<a id="a-9N"></a>执此大种。<a id="a-9O"></a>以为现在内自体故。<a id="a-9P"></a>又此大种无有其余执受相故。<a id="a-9Q"></a>名无执受。<a id="a-9R"></a>散地无表所依大种有执受者。<a id="a-9S"></a>散心果故。<a id="a-9T"></a>以有爱心执为现在内自体故。<a id="a-9U"></a>如显色等所依大种系属依身而得生故。<a id="a-9V"></a>亦可毁坏。<a id="a-9W"></a>外物触时可生苦乐。<a id="a-9X"></a>何缘定心所生无表。<a id="a-9Y"></a>是无别异大种所生。<a id="a-9Z"></a>散无表生依别异大。<a id="a-9a"></a>定生无表七支相望展转力生同一果故。<a id="a-9b"></a>唯从一具四大种生。<a id="a-9c"></a>散此相违故依异大。<a id="a-9d"></a>若散无表同一生因。<a id="a-9e"></a>随越一时应越一切。<a id="a-9f"></a>定生无表七支相望。<a id="a-9g"></a>生因既同。<a id="a-9h"></a>必顿舍故。<a id="a-9i"></a>岂不如对一切有情相续所生远离杀戒。<a id="a-9j"></a>虽同一具大种所生。<a id="a-9k"></a>非越一时顿越一切。<a id="a-9l"></a>七支相对。<a id="a-9m"></a>理亦应然。<a id="a-9n"></a>此例不然。<a id="a-9o"></a>彼虽一具大种所造。<a id="a-9p"></a>然其所对一一有情相续异故。<a id="a-9q"></a>若七支戒无异大生。<a id="a-9r"></a>所对有情相续既一。<a id="a-9s"></a>何缘越一非越一切。<a id="a-9t"></a>是故此彼为例不齐。<a id="a-9u"></a>若尔此应同命根理。<a id="a-9v"></a>如命根体为具身依。<a id="a-9w"></a>身不具时亦为依止。<a id="a-9x"></a>故身虽缺随有余根。<a id="a-9y"></a>命犹能持令不断坏。<a id="a-9z"></a>如是一具大种为因。<a id="a-A0"></a>能生七支具不具果。<a id="a-A1"></a>故支虽缺随有余支。<a id="a-A2"></a>大犹能持令不断坏。<a id="a-A3"></a>此亦非例。<a id="a-A4"></a>以彼命根先与缺身俱时而起。<a id="a-A5"></a>中间有与具身俱生。<a id="a-A6"></a>后缺减时复有俱起。<a id="a-A7"></a>故于具缺各别任持。<a id="a-A8"></a>大种不然。<a id="a-A9"></a>一具大种为一相续。<a id="a-AA"></a>无表生因若与七支为生因者。<a id="a-AB"></a>未常暂与缺支俱生。<a id="a-AC"></a>如何缺一时。<a id="a-AD"></a>持余令不断。<a id="a-AE"></a>即由此理从无贪等为因所生离杀等戒。<a id="a-AF"></a>虽有对一有情相续而越一时。<a id="a-AG"></a>非越一切。<a id="a-AH"></a>以是各别大种果故。<a id="a-AI"></a>大种别者。<a id="a-AJ"></a>果类别故。<a id="a-AK"></a>虽对别异有情相续发多无贪所生无表。<a id="a-AL"></a>而但一具大种为因。<a id="a-AM"></a>以所生果类无别故。<a id="a-AN"></a>由是若对一有情身。<a id="a-AO"></a>一具七支生因同者。<a id="a-AP"></a>则随越一应越一切。<a id="a-AQ"></a>前所设难其理善成。<a id="a-AR"></a>故散七支依别大种。<a id="a-AS"></a>如天眼起非坏本形。<a id="a-AT"></a>表色生时理亦应尔。<a id="a-AU"></a>故虽身表在身中生。<a id="a-AV"></a>而无异熟色断已更续过。<a id="a-AW"></a>亦无一具大种聚中有二形色俱时起过。<a id="a-AX"></a>以诸身表别有等流大种新生为所依故。<a id="a-AY"></a>随依身分表色生时。<a id="a-AZ"></a>此一分身应大于本。<a id="a-Aa"></a>大及形色极微增故。<a id="a-Ab"></a>然不现见其理如何。<a id="a-Ac"></a>有释此言。<a id="a-Ad"></a>以表及大相微薄故。<a id="a-Ae"></a>如染支体。<a id="a-Af"></a>然不见有大相可得。<a id="a-Ag"></a>有说身中有孔隙故。<a id="a-Ah"></a>虽得相容纳而不大于本。<a id="a-Ai"></a>已辩业门略有二种。<a id="a-Aj"></a>谓思思已业差别故。<a id="a-Ak"></a>复有三种。<a id="a-Al"></a>谓身语意业差别故。<a id="a-Am"></a>复有五种。<a id="a-An"></a>谓身语二各表无表及思唯一业差别故。<a id="a-Ao"></a>如是五业性及界地建立云何。<a id="a-Ap"></a>颂曰。</p>
  <p id="aAq">无表记余三　　不善唯在欲</p>
  <p id="aAr">无表遍欲色　　表唯有伺二</p>
  <p id="aAs">欲无有覆表　　以无等起故</p>
  <p id="aAt">论曰。<a id="a-Au"></a>无表唯通善不善性无有无记。<a id="a-Av"></a>所以者何。<a id="a-Aw"></a>是强力心所等起故。<a id="a-Ax"></a>无记心劣无有功能。<a id="a-Ay"></a>为因等起引强力业。<a id="a-Az"></a>令于后后余心位中及无心时亦恒续起。<a id="a-B0"></a>所言余者。<a id="a-B1"></a>谓二表及思三。<a id="a-B2"></a>谓皆通善不善无记。<a id="a-B3"></a>于中不善在欲非余。<a id="a-B4"></a>有不善根无惭愧故。<a id="a-B5"></a>善及无记随其所应。<a id="a-B6"></a>三界皆有不别遮故。<a id="a-B7"></a>欲色二界皆有无表。<a id="a-B8"></a>决定不在无色界中。<a id="a-B9"></a>以无色界中有伏色想故。<a id="a-BA"></a>厌背诸色入无色定。<a id="a-BB"></a>故彼定中不能生色。<a id="a-BC"></a>或随何处有身语转。<a id="a-BD"></a>唯是处有身语律仪。<a id="a-BE"></a>无色界中无身语转。<a id="a-BF"></a>故彼无有身语律仪。<a id="a-BG"></a>毗婆沙师作如是说。<a id="a-BH"></a>为治恶戒故起尸罗。<a id="a-BI"></a>唯欲界中有诸恶戒。<a id="a-BJ"></a>无色于欲具四种远。<a id="a-BK"></a>一所依远。<a id="a-BL"></a>二行相远。<a id="a-BM"></a>三所缘远。<a id="a-BN"></a>四对治远。<a id="a-BO"></a>所依远者。<a id="a-BP"></a>谓于等至入出位中。<a id="a-BQ"></a>等无间缘为所依体无容有故。<a id="a-BR"></a>行相远者。<a id="a-BS"></a>谓无色心毕竟无能。<a id="a-BT"></a>于欲界法作苦粗等诸行相故。<a id="a-BU"></a>所缘远义。<a id="a-BV"></a>类此应知。<a id="a-BW"></a>由无色心但能以下第四静虑有漏诸法。<a id="a-BX"></a>为苦粗等行相所缘。<a id="a-BY"></a>对治远者。<a id="a-BZ"></a>谓若未离欲界贪时。<a id="a-Ba"></a>必定无容起无色定。<a id="a-Bb"></a>能为欲界恶戒等法。<a id="a-Bc"></a>厌坏及断二对治故。<a id="a-Bd"></a>非不能缘可能厌坏。<a id="a-Be"></a>故无色界无无表色。<a id="a-Bf"></a>表色唯在二有伺地。<a id="a-Bg"></a>谓通欲界初静虑中。<a id="a-Bh"></a>非上地中可言有表。<a id="a-Bi"></a>说有伺者。<a id="a-Bj"></a>为显一切初静虑中遍有表业。<a id="a-Bk"></a>若于上地表业全无。<a id="a-Bl"></a>语表既无。<a id="a-Bm"></a>何有声处。<a id="a-Bn"></a>有外大种为因发声不遮外声。<a id="a-Bo"></a>故无有失。<a id="a-Bp"></a>有余师说。<a id="a-Bq"></a>上三静虑亦有无覆无记表业。<a id="a-Br"></a>理必应然。<a id="a-Bs"></a>上三地中起三识身。<a id="a-Bt"></a>既无有失。<a id="a-Bu"></a>如何不起发表业心。<a id="a-Bv"></a>然善染心上不起下。<a id="a-Bw"></a>下善下染劣故断故。<a id="a-Bx"></a>由是生上无善染表。<a id="a-By"></a>前说为善。<a id="a-Bz"></a>所以者何。<a id="a-C0"></a>虽彼现前非彼系故。<a id="a-C1"></a>有覆无记表欲界定。<a id="a-C2"></a>无唯初静虑中可得说有。<a id="a-C3"></a>曾闻大梵有诳谄言。<a id="a-C4"></a>谓自众中为避马胜所征问故矫自叹等。<a id="a-C5"></a>复以何缘二定以上都无表业。<a id="a-C6"></a>于欲界中无有有覆无记表业。<a id="a-C7"></a>以无发业等起心故。<a id="a-C8"></a>有寻伺心能发表业。<a id="a-C9"></a>二定以上都无此心。<a id="a-CA"></a>虽起下地心发身语表。<a id="a-CB"></a>然如识身等非上地系。<a id="a-CC"></a>又发表心唯修所断。<a id="a-CD"></a>见所断惑内门转故。<a id="a-CE"></a>以欲界中决定无有有覆无记修所断惑。<a id="a-CF"></a>是故表业上三地都无。<a id="a-CG"></a>欲界中无有覆无记表。<a id="a-CH"></a>为但由等起令诸法成善不善性等。<a id="a-CI"></a>不尔云何由四种因成善性等。<a id="a-CJ"></a>一由胜义。<a id="a-CK"></a>二由自性。<a id="a-CL"></a>三由相应。<a id="a-CM"></a>四由等起。<a id="a-CN"></a>何法何性。<a id="a-CO"></a>由何因成。<a id="a-CP"></a>颂曰。</p>
  <p id="aCQ">胜义善解脱　　自性惭愧根</p>
  <p id="aCR">相应彼相应　　等起色业等</p>
  <p id="aCS">翻此名不善　　胜无记二常</p>
  <p id="aCT">论曰。<a id="a-CU"></a>胜义善者。<a id="a-CV"></a>谓真解脱。<a id="a-CW"></a>以安隐义。<a id="a-CX"></a>说名为善。<a id="a-CY"></a>谓涅槃中众苦永寂。<a id="a-CZ"></a>最极安隐犹如无病。<a id="a-Ca"></a>此由胜义安立善名。<a id="a-Cb"></a>是故涅槃名胜义善。<a id="a-Cc"></a>或真解脱是胜是义。<a id="a-Cd"></a>得胜义名。<a id="a-Ce"></a>胜谓最尊无与等者。<a id="a-Cf"></a>义谓别有真实体性。<a id="a-Cg"></a>此显涅槃无等实有。<a id="a-Ch"></a>故名胜义。<a id="a-Ci"></a>安隐名善。<a id="a-Cj"></a>是善常故。<a id="a-Ck"></a>自性善者。<a id="a-Cl"></a>谓惭愧根。<a id="a-Cm"></a>以有为中唯惭与愧。<a id="a-Cn"></a>及无贪等三种善根。<a id="a-Co"></a>不待相应及余等起。<a id="a-Cp"></a>体性是善犹如良药。<a id="a-Cq"></a>相应善者。<a id="a-Cr"></a>谓彼相应。<a id="a-Cs"></a>以心心所要与惭愧善根相应方成善性。<a id="a-Ct"></a>若不与彼惭等相应。<a id="a-Cu"></a>善性不成。<a id="a-Cv"></a>如杂药水。<a id="a-Cw"></a>等起善者。<a id="a-Cx"></a>谓身语业。<a id="a-Cy"></a>生等及得二无心定。<a id="a-Cz"></a>以是自性及相应善所等起故。<a id="a-D0"></a>立等起名。<a id="a-D1"></a>如良药汁所引生乳。<a id="a-D2"></a>因异类心亦起诸得。<a id="a-D3"></a>如因静虑得通果心。<a id="a-D4"></a>胜无记心现在前故。<a id="a-D5"></a>得诸染法。<a id="a-D6"></a>胜染污心现在前故。<a id="a-D7"></a>得诸善法。<a id="a-D8"></a>此等如何成善等性。<a id="a-D9"></a>以就彼法俱生得故。<a id="a-DA"></a>密作是言。<a id="a-DB"></a>非异类心不作缘起。<a id="a-DC"></a>故无有失。<a id="a-DD"></a>虽异类心亦为缘起。<a id="a-DE"></a>而成善等。<a id="a-DF"></a>非待彼心。<a id="a-DG"></a>或复因彼诸得等起。<a id="a-DH"></a>即待彼故成善等性。<a id="a-DI"></a>故得由等起成善等性异。<a id="a-DJ"></a>如说善性四种差别。<a id="a-DK"></a>不善四种与此相违。<a id="a-DL"></a>云何相违。<a id="a-DM"></a>胜义不善。<a id="a-DN"></a>谓生死法。<a id="a-DO"></a>由生死中诸法皆以苦为自性极不安隐犹如痼疾。<a id="a-DP"></a>自性不善。<a id="a-DQ"></a>谓无惭愧三不善根。<a id="a-DR"></a>由有漏中唯无惭愧及贪嗔等三不善根不待相应及余等起。<a id="a-DS"></a>体是不善。<a id="a-DT"></a>犹如毒药。<a id="a-DU"></a>相应不善。<a id="a-DV"></a>谓彼相应。<a id="a-DW"></a>由心心所法要与无惭愧不善根相应方成不善性。<a id="a-DX"></a>异则不然如杂毒水。<a id="a-DY"></a>等起不善。<a id="a-DZ"></a>谓身语业生等及得。<a id="a-Da"></a>以是自性相应不善所等起故。<a id="a-Db"></a>如毒药汁所引生乳。<a id="a-Dc"></a>若尔应无一有漏法。<a id="a-Dd"></a>是无记或善皆生死摄故。<a id="a-De"></a>一切皆应是不善摄。<a id="a-Df"></a>虽据胜义。<a id="a-Dg"></a>理实应然。<a id="a-Dh"></a>而于此中约异熟说。<a id="a-Di"></a>诸有漏法若不能记异熟果者。<a id="a-Dj"></a>立无记名。<a id="a-Dk"></a>于中若能记爱异熟。<a id="a-Dl"></a>说名为善。<a id="a-Dm"></a>如善不善既有胜义。<a id="a-Dn"></a>亦有胜义无记法耶。<a id="a-Do"></a>亦有。<a id="a-Dp"></a>云何。<a id="a-Dq"></a>谓二常法。<a id="a-Dr"></a>以非择灭及太虚空。<a id="a-Ds"></a>更无异门。<a id="a-Dt"></a>唯无记性。<a id="a-Du"></a>是故独立胜义无记。<a id="a-Dv"></a>无别自性相应等起。<a id="a-Dw"></a>无一心所。<a id="a-Dx"></a>唯无记性与无记心偏相应故。<a id="a-Dy"></a>设方便立自性等三。<a id="a-Dz"></a>亦摄不尽。<a id="a-E0"></a>无记多故。<a id="a-E1"></a>由是无记唯有二种。<a id="a-E2"></a>一者胜义。<a id="a-E3"></a>二者自性。<a id="a-E4"></a>有为无记是自性摄。<a id="a-E5"></a>不待别因成无记故。<a id="a-E6"></a>无为无记是胜义摄。<a id="a-E7"></a>以性是常无异门故。<a id="a-E8"></a>若等起力。<a id="a-E9"></a>令身语业成善不善。<a id="a-EA"></a>此身语业所依大种例亦应然。<a id="a-EB"></a>俱从一心所等起故。<a id="a-EC"></a>此难非理。<a id="a-ED"></a>以作者心本欲起业非大种故。<a id="a-EE"></a>谓无作者。<a id="a-EF"></a>于大种中发起乐欲。<a id="a-EG"></a>我当引发如是种类大种现前。<a id="a-EH"></a>由此为门善恶心起。<a id="a-EI"></a>又世现见身语二业待心而生。<a id="a-EJ"></a>未曾见有身语二业离心而起。<a id="a-EK"></a>然四大种离心亦生。<a id="a-EL"></a>故知彼法非待心起。<a id="a-EM"></a>又如眼等不待心生。<a id="a-EN"></a>其性便无善等差别。<a id="a-EO"></a>如是大种不待心生。<a id="a-EP"></a>故理亦无善等差别。<a id="a-EQ"></a>若尔诸得及生等相。<a id="a-ER"></a>应无等起善等差别。<a id="a-ES"></a>以非本心所欲起故。<a id="a-ET"></a>无心位中亦现起故。<a id="a-EU"></a>此难非理。<a id="a-EV"></a>由法势力安立善等差别成故。<a id="a-EW"></a>谓得四相依法而立。<a id="a-EX"></a>非如大种无待自成。<a id="a-EY"></a>有为法中无有一法不待心力成善不善。<a id="a-EZ"></a>是故诸得及生等相。<a id="a-Ea"></a>如所属法。<a id="a-Eb"></a>要由心力成善等性。<a id="a-Ec"></a>其理善成。<a id="a-Ed"></a>生已离心。<a id="a-Ee"></a>虽相续转。<a id="a-Ef"></a>亦无有过。<a id="a-Eg"></a>即是前心势力所引。<a id="a-Eh"></a>令其转故。<a id="a-Ei"></a>随定无表定等力生。<a id="a-Ej"></a>理亦应成。<a id="a-Ek"></a>等起善性。<a id="a-El"></a>天眼天耳应善性摄。<a id="a-Em"></a>以是善心所等起故。<a id="a-En"></a>此难非理。<a id="a-Eo"></a>以彼二通解脱道心。<a id="a-Ep"></a>是无记故。<a id="a-Eq"></a>彼二与道俱时生故。</p>
 </body>
</html>