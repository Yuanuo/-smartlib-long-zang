<!doctype html>
<html id="z3IBVvC17b" data-ver="917">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨藏显宗论卷第四十</h1>
  <h2 id="a2">辩定品第九之三</h2>
  <p id="a3">如是已辩所依止定。<a id="a-4"></a>当辩依定所起功德。<a id="a-5"></a>诸功德中先辩无量。<a id="a-6"></a>颂曰。</p>
  <p id="a7">无量有四种　　对治嗔等故</p>
  <p id="a8">慈悲无嗔性　　喜喜舍无贪</p>
  <p id="a9">此行相如次　　与乐及拔苦</p>
  <p id="aA">欣慰有情等　　缘欲界有情</p>
  <p id="aB">喜初二静虑　　余六或五十</p>
  <p id="aC">不能断诸惑　　人起定成三</p>
  <p id="aD">论曰。<a id="a-E"></a>无量有四。<a id="a-F"></a>一慈。<a id="a-G"></a>二悲。<a id="a-H"></a>三喜。<a id="a-I"></a>四舍。<a id="a-J"></a>言无量者。<a id="a-K"></a>无量有情为所缘故。<a id="a-L"></a>此四能引无量福故。<a id="a-M"></a>无量爱果此为因故。<a id="a-N"></a>有说。<a id="a-O"></a>此能违无量戏论故。<a id="a-P"></a>贪等诸惑皆名戏论。<a id="a-Q"></a>何缘无量四无增减。<a id="a-R"></a>对治四种多行障故。<a id="a-S"></a>如契经说。<a id="a-T"></a>若习若修若多所作。<a id="a-U"></a>慈能断嗔。<a id="a-V"></a>悲能断害。<a id="a-W"></a>喜断不欣慰。<a id="a-X"></a>舍断欲贪嗔故唯有四。<a id="a-Y"></a>嗔谓心所。<a id="a-Z"></a>欲杀有情。<a id="a-a"></a>欲恼有情。<a id="a-b"></a>心所名害。<a id="a-c"></a>耽着境界。<a id="a-d"></a>于诸善品不乐住因。<a id="a-e"></a>名不欣慰。<a id="a-f"></a>于妙欲境起染欣乐情无厌足。<a id="a-g"></a>名为欲贪。<a id="a-h"></a>此中慈悲无嗔为性。<a id="a-i"></a>若尔此二有何差别。<a id="a-j"></a>性虽无别。<a id="a-k"></a>然慈能治杀有情嗔欢行相转。<a id="a-l"></a>悲能对治恼有情嗔戚行相转。<a id="a-m"></a>是谓差别。<a id="a-n"></a>如苦与乐。<a id="a-o"></a>领纳虽同而损益殊。<a id="a-p"></a>故体有别。<a id="a-q"></a>苦乐体别如先已辩。<a id="a-r"></a>慈悲二种差别亦然。<a id="a-s"></a>有作是言。<a id="a-t"></a>悲是不害。<a id="a-u"></a>近治害故。<a id="a-v"></a>理实如是。<a id="a-w"></a>但害似嗔以嗔名说悲之行相。<a id="a-x"></a>亦似无嗔立无嗔名。<a id="a-y"></a>实是不害。<a id="a-z"></a>诸古师说。<a id="a-10"></a>喜即喜受。<a id="a-11"></a>何缘观行者。<a id="a-12"></a>尔时喜受生。<a id="a-13"></a>若缘与乐与慈无异。<a id="a-14"></a>若缘拔苦应与悲同。<a id="a-15"></a>又契经言。<a id="a-16"></a>欣故生喜。<a id="a-17"></a>喜即喜受。<a id="a-18"></a>如先已辩。<a id="a-19"></a>此喜行相与彼欣同。<a id="a-1A"></a>喜故生喜。<a id="a-1B"></a>义有何异。<a id="a-1C"></a>若言下上义有异者。<a id="a-1D"></a>轻安与乐义亦应然。<a id="a-1E"></a>差别因缘不可得故。<a id="a-1F"></a>又违本论。<a id="a-1G"></a>云何名喜。<a id="a-1H"></a>谓喜喜相应受想行识等。<a id="a-1I"></a>此中意显喜俱品法喜增上故。<a id="a-1J"></a>总立喜名非受。<a id="a-1K"></a>受俱其理决定。<a id="a-1L"></a>若喜即喜受。<a id="a-1M"></a>何言与受俱。<a id="a-1N"></a>若言对法以理为量。<a id="a-1O"></a>应如无过诵本论文。<a id="a-1P"></a>此亦不然。<a id="a-1Q"></a>理为量论。<a id="a-1R"></a>要有经证方可定文。<a id="a-1S"></a>若与经违理必可坏。<a id="a-1T"></a>不应随意辄改论文。<a id="a-1U"></a>是故此喜定非喜受。<a id="a-1V"></a>以欣为体或即无贪。<a id="a-1W"></a>谓别有贪是恶心所。<a id="a-1X"></a>于有情类作是思惟。<a id="a-1Y"></a>云何当令诸所有乐彼不能得皆属于我。<a id="a-1Z"></a>喜能治彼。<a id="a-1a"></a>故是无贪。<a id="a-1b"></a>此与喜根必俱行故。<a id="a-1c"></a>三地可得如悔忧俱喜亦无贪。<a id="a-1d"></a>分明相者。<a id="a-1e"></a>于他盛事心不贪着。<a id="a-1f"></a>知他获得深生欣慰。<a id="a-1g"></a>心热对治说名为喜。<a id="a-1h"></a>故知此喜亦无贪性。<a id="a-1i"></a>舍无量体唯是无贪。<a id="a-1j"></a>此与第三有差别者。<a id="a-1k"></a>离爱恚相等缘有情。<a id="a-1l"></a>如创入林等生树觉。<a id="a-1m"></a>平等行因说名为舍。<a id="a-1n"></a>若舍无量亦能治嗔。<a id="a-1o"></a>宁唯无贪与慈何异。<a id="a-1p"></a>又许此舍正治欲贪。<a id="a-1q"></a>与不净观有何差别。<a id="a-1r"></a>且舍与慈有差别者。<a id="a-1s"></a>慈能对治嗔所引嗔。<a id="a-1t"></a>无嗔为体。<a id="a-1u"></a>舍能对治贪所引嗔。<a id="a-1v"></a>无贪为体。<a id="a-1w"></a>岂不如舍无贪为性。<a id="a-1x"></a>亦能对治贪所引嗔。<a id="a-1y"></a>如是许慈无嗔为性。<a id="a-1z"></a>亦应能治嗔所引贪。<a id="a-20"></a>此难不然。<a id="a-21"></a>行相违故。<a id="a-22"></a>谓舍行相双违贪嗔。<a id="a-23"></a>舍亲非亲差别相故。<a id="a-24"></a>从此爱恚俱不生故。<a id="a-25"></a>即由此故舍唯无贪。<a id="a-26"></a>正能治贪兼治嗔故。<a id="a-27"></a>慈之行相违嗔非贪。<a id="a-28"></a>于诸有情与乐转故。<a id="a-29"></a>由此慈舍虽俱违嗔。<a id="a-2A"></a>而慈顺贪舍能违害。<a id="a-2B"></a>是故此二极有差别。<a id="a-2C"></a>或修舍者。<a id="a-2D"></a>治非处嗔慈治处嗔。<a id="a-2E"></a>故有差别。<a id="a-2F"></a>不净与舍如次能治淫贪余贪。<a id="a-2G"></a>故有差别。<a id="a-2H"></a>此四无量非损益他。<a id="a-2I"></a>何缘唯善非无记性。<a id="a-2J"></a>能近对治贪嗔等故。<a id="a-2K"></a>爱非爱相不能引故。<a id="a-2L"></a>力能令心自在转故。<a id="a-2M"></a>慈等体相已略分别。<a id="a-2N"></a>此阿世耶有差别者。<a id="a-2O"></a>观有情类如己谓慈。<a id="a-2P"></a>乐有情类离苦谓悲。<a id="a-2Q"></a>于他兴盛欣慰谓喜。<a id="a-2R"></a>于亲怨相不思谓舍。<a id="a-2S"></a>又不观他有损有益。<a id="a-2T"></a>等观一切如友谓慈。<a id="a-2U"></a>于遭苦者哀愍谓悲。<a id="a-2V"></a>由胜解力想有情类。<a id="a-2W"></a>得益离损欣慰谓喜。<a id="a-2X"></a>于有情相等观谓舍。<a id="a-2Y"></a>此四行相有差别者。<a id="a-2Z"></a>云何当令诸有情类得如是乐。<a id="a-2a"></a>如是思惟入慈等至。<a id="a-2b"></a>云何当令诸有情类离如是苦。<a id="a-2c"></a>如是思惟入悲等至。<a id="a-2d"></a>诸有情类得乐离苦岂不快哉。<a id="a-2e"></a>如是思惟入喜等至。<a id="a-2f"></a>诸有情类平等平等无有亲怨。<a id="a-2g"></a>如是思惟入舍等至。<a id="a-2h"></a>如是所愿竟无有成。<a id="a-2i"></a>岂不唐捐修定功力。<a id="a-2j"></a>能伏嗔等宁谓唐捐。<a id="a-2k"></a>应是颠倒何能伏惑。<a id="a-2l"></a>愿得乐等宁谓颠倒。<a id="a-2m"></a>谓此不言已得乐等。<a id="a-2n"></a>但由胜解愿诸有情。<a id="a-2o"></a>当得乐等能伏诸惑。<a id="a-2p"></a>故修此四功不唐捐。<a id="a-2q"></a>于定蕴中说四行相。<a id="a-2r"></a>云何令等具如前说言。<a id="a-2s"></a>如是思惟入某等至者。<a id="a-2t"></a>此言若说等无间缘。<a id="a-2u"></a>慈等应无无间生理。<a id="a-2v"></a>别别思惟所引起故。<a id="a-2w"></a>若俱生者入言相违。<a id="a-2x"></a>初业位中别加行引。<a id="a-2y"></a>至成满位亦有俱生。<a id="a-2z"></a>定蕴就初说入无过。<a id="a-30"></a>且慈无量愿得何乐。<a id="a-31"></a>有说。<a id="a-32"></a>愿得第三定乐。<a id="a-33"></a>诸受乐中此最胜故。<a id="a-34"></a>若自未证由闻故知。<a id="a-35"></a>有说。<a id="a-36"></a>愿得涅槃妙乐。<a id="a-37"></a>于诸乐中此最胜故。<a id="a-38"></a>有说。<a id="a-39"></a>愿得阿罗汉乐。<a id="a-3A"></a>此已解脱诸烦恼故。<a id="a-3B"></a>初修业者。<a id="a-3C"></a>未证此乐。<a id="a-3D"></a>未现证故。<a id="a-3E"></a>不能运心。<a id="a-3F"></a>但缘己身随所证乐。<a id="a-3G"></a>及他所证现可知者。<a id="a-3H"></a>愿诸有情同证此乐。<a id="a-3I"></a>故但缘现如理所生。<a id="a-3J"></a>无染污乐愿他同受。<a id="a-3K"></a>若于所受已舍苾刍。<a id="a-3L"></a>设未获得真实对治。<a id="a-3M"></a>亦处空闲受远离乐。<a id="a-3N"></a>力能映夺天帝等喜。<a id="a-3O"></a>如五乐等伽他中说。<a id="a-3P"></a>又住远离勤修善者。<a id="a-3Q"></a>定有善得念念恒流。<a id="a-3R"></a>如大海水遍满相续。<a id="a-3S"></a>喜轻安乐。<a id="a-3T"></a>由此引生。<a id="a-3U"></a>以无吝心缘如是乐。<a id="a-3V"></a>愿诸含识一切同受。<a id="a-3W"></a>皆缘欲界有情为境。<a id="a-3X"></a>能治缘彼嗔等障故。<a id="a-3Y"></a>谓于欲界有怨亲中三聚有情能生嗔等。<a id="a-3Z"></a>于中有舍怨亲等相。<a id="a-3a"></a>便能伏除嗔等烦恼。<a id="a-3b"></a>是故此境唯欲有情。<a id="a-3c"></a>必不能缘色无色界。<a id="a-3d"></a>大悲体是无痴善根。<a id="a-3e"></a>由此力能通缘三界。<a id="a-3f"></a>若四无量唯缘有情。<a id="a-3g"></a>何故经言。<a id="a-3h"></a>思一方等。<a id="a-3i"></a>此由胜解总缘器中一切有情。<a id="a-3j"></a>故无有失。<a id="a-3k"></a>此四通在欲色。<a id="a-3l"></a>界系。<a id="a-3m"></a>以契经说无量能招梵释轮王殊胜果故。<a id="a-3n"></a>品类足论依修所成说七智知。<a id="a-3o"></a>色界修断及彼遍行随眠随增。<a id="a-3p"></a>有余师言。<a id="a-3q"></a>此四无量加行通欲。<a id="a-3r"></a>本唯色界。<a id="a-3s"></a>此四无量依地别者。<a id="a-3t"></a>若喜即喜。<a id="a-3u"></a>唯修所成。<a id="a-3v"></a>彼应说喜唯初二定。<a id="a-3w"></a>以于余地无喜根故。<a id="a-3x"></a>若喜异喜。<a id="a-3y"></a>通思所成。<a id="a-3z"></a>彼应说喜通依七地。<a id="a-40"></a>与乐舍受亦相应故。<a id="a-41"></a>有余说。<a id="a-42"></a>喜唯喜受俱。<a id="a-43"></a>彼应说喜唯通三地。<a id="a-44"></a>或应如颂唯二非余。<a id="a-45"></a>慈悲舍三通依六地。<a id="a-46"></a>谓四静虑未至中间。<a id="a-47"></a>或有欲令唯依五地。<a id="a-48"></a>谓除未至是容豫德。<a id="a-49"></a>已离欲者方能起故。<a id="a-4A"></a>有说。<a id="a-4B"></a>此四唯欲及初得无量名。<a id="a-4C"></a>余地不尔。<a id="a-4D"></a>经说无量名梵住故。<a id="a-4E"></a>又说修无量生梵世故。<a id="a-4F"></a>又说招梵释轮王果故。<a id="a-4G"></a>有说。<a id="a-4H"></a>随应通依十地。<a id="a-4I"></a>谓欲四本近分中间。<a id="a-4J"></a>若悲亦依下三静虑。<a id="a-4K"></a>如何得与喜乐相应。<a id="a-4L"></a>悲缘苦有情戚行相转故。<a id="a-4M"></a>此如无漏厌作意生。<a id="a-4N"></a>是故通依下三静虑。<a id="a-4O"></a>彼真实作意能顺生欣。<a id="a-4P"></a>喜乐相应可无有过。<a id="a-4Q"></a>此胜解作意。<a id="a-4R"></a>不顺生欣。<a id="a-4S"></a>如何可言与彼相似。<a id="a-4T"></a>疑是戚性不顺生欣。<a id="a-4U"></a>如何许疑喜乐俱起。<a id="a-4V"></a>胜解作意应与彼同。<a id="a-4W"></a>然此于欣极相随顺。<a id="a-4X"></a>力能引生真作意故。<a id="a-4Y"></a>疑则不尔。<a id="a-4Z"></a>极违真故。<a id="a-4a"></a>彼尚相应。<a id="a-4b"></a>此宁不许。<a id="a-4c"></a>此胜解作意理应违欣有欢戚处中行相别故。<a id="a-4d"></a>悲既戚行相转。<a id="a-4e"></a>应非喜乐相应。<a id="a-4f"></a>勿二行相俱时转故。<a id="a-4g"></a>若尔应不许与舍受相应。<a id="a-4h"></a>舍受处中行相转故。<a id="a-4i"></a>既非不许舍受相应与喜乐俱理定应许。<a id="a-4j"></a>勿全不与受相应故。<a id="a-4k"></a>虽言此四能治嗔等。<a id="a-4l"></a>而不能断诸烦恼得。<a id="a-4m"></a>胜解作意相应起故。<a id="a-4n"></a>真实作意方能断惑。<a id="a-4o"></a>又此唯缘有情境故。<a id="a-4p"></a>缘法作意方能断惑。<a id="a-4q"></a>又此唯缘现在境故。<a id="a-4r"></a>通缘三世或缘非世方能断惑。<a id="a-4s"></a>又解脱道方可得故。<a id="a-4t"></a>要无间道方能断惑。<a id="a-4u"></a>有作是说。<a id="a-4v"></a>有漏根本静虑摄故。<a id="a-4w"></a>此因有失。<a id="a-4x"></a>不应说三。<a id="a-4y"></a>依六地故。<a id="a-4z"></a>未至中间此应无故。<a id="a-50"></a>经何故说。<a id="a-51"></a>此断嗔等亦不相违。<a id="a-52"></a>断有二故。<a id="a-53"></a>或由此力引断道故。<a id="a-54"></a>谓伏嗔等引断道生。<a id="a-55"></a>是故经中说断嗔等。<a id="a-56"></a>若尔何故契经中说。<a id="a-57"></a>由善修慈住不还果。<a id="a-58"></a>此中圣道以慈名说。<a id="a-59"></a>如于余处说想名等。<a id="a-5A"></a>或依圣者先得慈心。<a id="a-5B"></a>后数修行得离欲说。<a id="a-5C"></a>或依为得修所成慈精进修行得离欲说。<a id="a-5D"></a>有说。<a id="a-5E"></a>此四依欲色身。<a id="a-5F"></a>无色不缘怨亲等故。<a id="a-5G"></a>修此必应先缘彼故。<a id="a-5H"></a>如实义者。<a id="a-5I"></a>唯依欲身。<a id="a-5J"></a>于欲界中唯人能起。<a id="a-5K"></a>若说喜非喜成一必具四。<a id="a-5L"></a>若喜即喜受成一定成三生第三定等唯不成喜故。<a id="a-5M"></a>初欲引起四无量时。<a id="a-5N"></a>先于有情分为三品。<a id="a-5O"></a>所谓亲友处中怨仇。<a id="a-5P"></a>三各分三。<a id="a-5Q"></a>谓上中下。<a id="a-5R"></a>上亲友者。<a id="a-5S"></a>谓生法身赖彼重恩舍便难住。<a id="a-5T"></a>中亲友者。<a id="a-5U"></a>谓财法交极相亲爱。<a id="a-5V"></a>下亲友者。<a id="a-5W"></a>谓唯财交亦相亲爱。<a id="a-5X"></a>上处中者。<a id="a-5Y"></a>谓于自昔曾不见闻。<a id="a-5Z"></a>中处中者。<a id="a-5a"></a>谓虽见闻而不交往。<a id="a-5b"></a>下处中者。<a id="a-5c"></a>谓虽交往而离恩怨。<a id="a-5d"></a>上怨仇者。<a id="a-5e"></a>谓夺名誉命及至亲。<a id="a-5f"></a>中怨仇者。<a id="a-5g"></a>谓夺己身命缘资具。<a id="a-5h"></a>下怨仇者。<a id="a-5i"></a>谓夺亲友命缘资具。<a id="a-5j"></a>于诸有情分品别已。<a id="a-5k"></a>初修慈者。<a id="a-5l"></a>先于上亲发起清净与乐胜解。<a id="a-5m"></a>若由无始数习所成恶阿世耶令心刚强。<a id="a-5n"></a>少遭逼恼便怀深恨。<a id="a-5o"></a>缘此还息与乐胜解。<a id="a-5p"></a>复应策励思其重恩。<a id="a-5q"></a>于彼复生与乐意乐。<a id="a-5r"></a>数习力故恨意永亡。<a id="a-5s"></a>与乐胜解相续无替。<a id="a-5t"></a>此既成已。<a id="a-5u"></a>于中下亲。<a id="a-5v"></a>亦渐次修如是胜解。<a id="a-5w"></a>于亲三品既得等心。<a id="a-5x"></a>次总于处中下中上怨所。<a id="a-5y"></a>渐次修习与乐意乐。<a id="a-5z"></a>乃至最后于上怨亲得平等心都无升降。<a id="a-60"></a>齐此名曰修慈成满。<a id="a-61"></a>修悲及喜。<a id="a-62"></a>例此应说。<a id="a-63"></a>谓观三苦遍逼有情。<a id="a-64"></a>不应于中复加以苦。<a id="a-65"></a>但应如己勤加济拔。<a id="a-66"></a>渐次修习欲济拔心。<a id="a-67"></a>乃至怨亲等无升降。<a id="a-68"></a>齐此名曰修悲成满。<a id="a-69"></a>想诸有情得乐离苦。<a id="a-6A"></a>深生欣慰如己无差。<a id="a-6B"></a>齐此名曰修喜成满。<a id="a-6C"></a>初修舍者先舍处中。<a id="a-6D"></a>非先舍怨亲。<a id="a-6E"></a>恚爱难舍故。<a id="a-6F"></a>又处中品顺舍力增。<a id="a-6G"></a>于中如前。<a id="a-6H"></a>先舍上品。<a id="a-6I"></a>次舍中下。<a id="a-6J"></a>及与怨亲从下至中。<a id="a-6K"></a>从中至上。<a id="a-6L"></a>先舍怨者。<a id="a-6M"></a>以亲难舍故。<a id="a-6N"></a>如契经说。<a id="a-6O"></a>贪难断非嗔。<a id="a-6P"></a>如是渐次修习于舍。<a id="a-6Q"></a>至上亲友等上处中。<a id="a-6R"></a>普于有情舍差别相。<a id="a-6S"></a>齐此名曰修舍成满。<a id="a-6T"></a>若于有情乐求功德。<a id="a-6U"></a>彼于慈等能速修成。<a id="a-6V"></a>非于有情乐求过者。<a id="a-6W"></a>以断善者有德可录。<a id="a-6X"></a>麟喻独觉有失可取。<a id="a-6Y"></a>先福罪果现可见故。<a id="a-6Z"></a>已辩无量。<a id="a-6a"></a>次辩解脱。<a id="a-6b"></a>颂曰。</p>
  <p id="a6c">解脱有八种　　前三无贪性</p>
  <p id="a6d">二二一一定　　四无色定善</p>
  <p id="a6e">灭受想解脱　　微微无间生</p>
  <p id="a6f">由自地净心　　及下无漏出</p>
  <p id="a6g">三境欲可见　　四境类品道</p>
  <p id="a6h">自上苦集灭　　非择灭虚空</p>
  <p id="a6i">论曰。<a id="a-6j"></a>解脱有八。<a id="a-6k"></a>一内有色想观外色解脱。<a id="a-6l"></a>二内无色想观外色解脱。<a id="a-6m"></a>三净解脱身作证具足住。<a id="a-6n"></a>四无色定为次。<a id="a-6o"></a>四解脱灭受想定为第八解脱。<a id="a-6p"></a>八中前三无贪为性。<a id="a-6q"></a>近治贪故。<a id="a-6r"></a>然契经中。<a id="a-6s"></a>说想观者想观增故。<a id="a-6t"></a>如宿住念除去色想。<a id="a-6u"></a>三中初二不净相转。<a id="a-6v"></a>作青瘀等诸行相故。<a id="a-6w"></a>第三解脱清净相转。<a id="a-6x"></a>作净光鲜行相转故。<a id="a-6y"></a>三并助伴皆五蕴性。<a id="a-6z"></a>初二解脱一一通依。<a id="a-70"></a>初二静虑能治欲界初静虑中显色贪故。<a id="a-71"></a>初二通摄近分中间。<a id="a-72"></a>五地皆能起初二故。<a id="a-73"></a>欲及初定有显色贪。<a id="a-74"></a>由现识身所引起故。<a id="a-75"></a>为解脱彼初二定中建立初二不净解脱。<a id="a-76"></a>二三定中眼识无故。<a id="a-77"></a>亦无所引缘显色贪。<a id="a-78"></a>故三四定中无不净解脱。<a id="a-79"></a>初二解脱相似善根。<a id="a-7A"></a>虽欲界中亦容得有而为欲界贪所陵杂。<a id="a-7B"></a>故不建立二解脱名。<a id="a-7C"></a>三四定中虽亦得有。<a id="a-7D"></a>去所治远势力微劣。<a id="a-7E"></a>又乐净伏。<a id="a-7F"></a>故不得名。<a id="a-7G"></a>第三解脱依后静虑。<a id="a-7H"></a>离八灾患心澄净故。<a id="a-7I"></a>第四并近分立后静虑名。<a id="a-7J"></a>相似善根下地虽有非增上故。<a id="a-7K"></a>不名解脱。<a id="a-7L"></a>欲界欲贪所陵杂故。<a id="a-7M"></a>初二定中不净伏故。<a id="a-7N"></a>第三定中乐所迷故。<a id="a-7O"></a>又并八灾所扰乱故。<a id="a-7P"></a>次四解脱如其次第。<a id="a-7Q"></a>以四无色定善为性。<a id="a-7R"></a>非无记染非解脱故。<a id="a-7S"></a>亦非散善性羸劣故。<a id="a-7T"></a>彼散善者如命终心。<a id="a-7U"></a>有说。<a id="a-7V"></a>余时亦有散善。<a id="a-7W"></a>唯生得善无闻思故。<a id="a-7X"></a>诸近分地九无间道八解脱道。<a id="a-7Y"></a>亦非解脱。<a id="a-7Z"></a>不背下地故。<a id="a-7a"></a>缘下道杂故。<a id="a-7b"></a>又未全脱下地染故。<a id="a-7c"></a>契经说。<a id="a-7d"></a>彼超过下故有说。<a id="a-7e"></a>近分诸解脱道。<a id="a-7f"></a>亦名解脱。<a id="a-7g"></a>背下地故。<a id="a-7h"></a>然于余处唯说根本者。<a id="a-7i"></a>以近分中非全解脱故。<a id="a-7j"></a>第八解脱即灭尽定。<a id="a-7k"></a>厌背受想而起此故。<a id="a-7l"></a>或总厌背有所缘故。<a id="a-7m"></a>微微心后此定现前。<a id="a-7n"></a>前对想心已名微细。<a id="a-7o"></a>此更微细故曰微微。<a id="a-7p"></a>次如是心入灭尽定。<a id="a-7q"></a>谓有顶地心有三品。<a id="a-7r"></a>即想微细及微微心。<a id="a-7s"></a>由上中下品类别故。<a id="a-7t"></a>要下品后灭定现前。<a id="a-7u"></a>故次微微入灭尽定。<a id="a-7v"></a>从灭定出。<a id="a-7w"></a>或起有顶净定心。<a id="a-7x"></a>或即能起无所有处无漏心。<a id="a-7y"></a>如是入心唯是有漏。<a id="a-7z"></a>通从有漏无漏心出。<a id="a-80"></a>八中前三唯以欲界色处为境。<a id="a-81"></a>有差别者。<a id="a-82"></a>二取不净。<a id="a-83"></a>一取净相。<a id="a-84"></a>违欲贪故。<a id="a-85"></a>虽倒而善或少称境。<a id="a-86"></a>非颠倒摄。<a id="a-87"></a>缘少思多名假胜解。<a id="a-88"></a>引圣道故亦名真实。<a id="a-89"></a>次四解脱。<a id="a-8A"></a>各以自上苦集灭谛。<a id="a-8B"></a>及一切地类智品道。<a id="a-8C"></a>彼非择灭及与虚空为所缘境。<a id="a-8D"></a>无色解脱弃背下地。<a id="a-8E"></a>故并不缘下地苦集。<a id="a-8F"></a>行相别者。<a id="a-8G"></a>初二不净。<a id="a-8H"></a>第三唯净。<a id="a-8I"></a>俱非十六。<a id="a-8J"></a>无色解脱摄本定故。<a id="a-8K"></a>所作行相十六或非念住。<a id="a-8L"></a>俱者初三解脱身念住俱。<a id="a-8M"></a>次四解脱通四念住。<a id="a-8N"></a>智相应者。<a id="a-8O"></a>初三第七唯世俗智。<a id="a-8P"></a>第四五六八智相应。<a id="a-8Q"></a>根相应者。<a id="a-8R"></a>初三解脱喜舍相应。<a id="a-8S"></a>次五解脱唯舍相应。<a id="a-8T"></a>世差别者。<a id="a-8U"></a>皆通三世。<a id="a-8V"></a>缘世别者。<a id="a-8W"></a>初三解脱已生可生。<a id="a-8X"></a>各缘自世。<a id="a-8Y"></a>不生缘三。<a id="a-8Z"></a>次四解脱缘三非世。<a id="a-8a"></a>三性别者。<a id="a-8b"></a>皆唯善性。<a id="a-8c"></a>缘性别者。<a id="a-8d"></a>初三解脱通缘三性。<a id="a-8e"></a>次四解脱缘善无记。<a id="a-8f"></a>学等别者。<a id="a-8g"></a>初三后二唯是俱非。<a id="a-8h"></a>中三解脱皆通三种。<a id="a-8i"></a>缘学等者。<a id="a-8j"></a>初三解脱但缘俱非。<a id="a-8k"></a>四缘三种。<a id="a-8l"></a>见断等者。<a id="a-8m"></a>初三后二唯修所断。<a id="a-8n"></a>中三有漏修断余非。<a id="a-8o"></a>缘见断等者。<a id="a-8p"></a>初三缘修断。<a id="a-8q"></a>次四解脱各通缘三缘。<a id="a-8r"></a>自身等者。<a id="a-8s"></a>初缘自他身。<a id="a-8t"></a>次二缘他四缘三种。<a id="a-8u"></a>得差别者。<a id="a-8v"></a>第八第三唯未曾得。<a id="a-8w"></a>余六通二。<a id="a-8x"></a>通二谓圣内法异生外法异生唯是曾得。<a id="a-8y"></a>多因缘故得解脱名。<a id="a-8z"></a>谓已解脱此方生故。<a id="a-90"></a>或此力能引解脱故。<a id="a-91"></a>或是种种解脱性故。<a id="a-92"></a>或与解脱胜解俱故。<a id="a-93"></a>此诸解脱依男女身。<a id="a-94"></a>圣者异生皆能修起。<a id="a-95"></a>唯灭尽定但依圣身。<a id="a-96"></a>于圣身中通学无学。<a id="a-97"></a>此八解脱何有情起。<a id="a-98"></a>若于所缘恒求对治。<a id="a-99"></a>是贪爱行乐修多道。<a id="a-9A"></a>如是有情能起解脱。<a id="a-9B"></a>行者何为修解脱等。<a id="a-9C"></a>为令烦恼转更远故。<a id="a-9D"></a>为于等至得自在故。<a id="a-9E"></a>既得自在。<a id="a-9F"></a>便能引发无诤等德及圣神通。<a id="a-9G"></a>由此便能转变诸境起留舍等种种事业。<a id="a-9H"></a>已辩解脱。<a id="a-9I"></a>次辩胜处。<a id="a-9J"></a>颂曰。</p>
  <p id="a9K">胜处有八种　　二如初解脱</p>
  <p id="a9L">次二如第二　　后四如第三</p>
  <p id="a9M">论曰。<a id="a-9N"></a>胜处有八。<a id="a-9O"></a>内有色想观外色少。<a id="a-9P"></a>若好若恶于此诸色。<a id="a-9Q"></a>胜知胜见有如是想。<a id="a-9R"></a>是名为初。<a id="a-9S"></a>内有色想观外色多。<a id="a-9T"></a>广说乃至。<a id="a-9U"></a>是名第二。<a id="a-9V"></a>内无色想观外色少。<a id="a-9W"></a>广说乃至。<a id="a-9X"></a>是名第三。<a id="a-9Y"></a>内无色想观外色多。<a id="a-9Z"></a>广说乃至。<a id="a-9a"></a>是名第四。<a id="a-9b"></a>内无色想。<a id="a-9c"></a>观外色青。<a id="a-9d"></a>青显青现青光。<a id="a-9e"></a>譬如乌莫迦花。<a id="a-9f"></a>或如婆罗痆斯深染青衣。<a id="a-9g"></a>于此诸色胜知胜见有如是想。<a id="a-9h"></a>是名第五。<a id="a-9i"></a>内无色想。<a id="a-9j"></a>观外色黄。<a id="a-9k"></a>黄显黄现黄光。<a id="a-9l"></a>譬如羯尼迦花。<a id="a-9m"></a>或如婆罗痆斯深染黄衣。<a id="a-9n"></a>广说乃至。<a id="a-9o"></a>是名第六。<a id="a-9p"></a>内无色想。<a id="a-9q"></a>观外色赤。<a id="a-9r"></a>赤显赤现赤光。<a id="a-9s"></a>譬如槃豆时缚迦花。<a id="a-9t"></a>或如婆罗痆斯深染赤衣。<a id="a-9u"></a>广说乃至。<a id="a-9v"></a>是名第七。<a id="a-9w"></a>内无色想。<a id="a-9x"></a>观外色白。<a id="a-9y"></a>白显白现白光。<a id="a-9z"></a>譬如乌沙斯星。<a id="a-A0"></a>或如婆罗痆斯极鲜白衣。<a id="a-A1"></a>广说乃至。<a id="a-A2"></a>是名第八。<a id="a-A3"></a>能制伏境故名胜处。<a id="a-A4"></a>谓虽一切所缘色境。<a id="a-A5"></a>清净光华美妙具足。<a id="a-A6"></a>而善根力悉能映蔽。<a id="a-A7"></a>譬如仆隶虽服珍奇。<a id="a-A8"></a>而为其主之所映蔽。<a id="a-A9"></a>或于是处转变自在。<a id="a-AA"></a>不随起惑故名胜处。<a id="a-AB"></a>胜于处故立胜处名。<a id="a-AC"></a>或此善根即名为处。<a id="a-AD"></a>处能胜故立胜处名。<a id="a-AE"></a>前四胜处自性地等。<a id="a-AF"></a>如次同前初二解脱。<a id="a-AG"></a>谓初二胜处是初解脱果。<a id="a-AH"></a>次二胜处是第二果。<a id="a-AI"></a>彼为资粮能入此故。<a id="a-AJ"></a>后四胜处自性地等。<a id="a-AK"></a>应知如前第三解脱。<a id="a-AL"></a>以净解脱为此四因。<a id="a-AM"></a>彼为资粮能入此故。<a id="a-AN"></a>前三解脱于诸色中。<a id="a-AO"></a>但能总取不净净相。<a id="a-AP"></a>今八胜处于诸色中。<a id="a-AQ"></a>分别少多青等异相。<a id="a-AR"></a>故前解脱但于色中。<a id="a-AS"></a>弃背欲贪及不净想。<a id="a-AT"></a>今八胜处能于所缘分折制伏令随心转。<a id="a-AU"></a>由此证知第三解脱。<a id="a-AV"></a>总取净相故立一名。<a id="a-AW"></a>八胜处中后四胜处。<a id="a-AX"></a>差别取故分为四种。<a id="a-AY"></a>若净解脱亦差别缘。<a id="a-AZ"></a>取净性同立为一者。<a id="a-Aa"></a>后四胜处应亦立一。<a id="a-Ab"></a>差别因缘不可得故。<a id="a-Ac"></a>已辩胜处。<a id="a-Ad"></a>次辩遍处。<a id="a-Ae"></a>颂曰。</p>
  <p id="aAf">遍处有十种　　八如净解脱</p>
  <p id="aAg">后二净无色　　缘自地四蕴</p>
  <p id="aAh">论曰。<a id="a-Ai"></a>遍处有十。<a id="a-Aj"></a>谓周遍观地水火风青黄赤白及空与识二无边处。<a id="a-Ak"></a>经于此处皆言一想。<a id="a-Al"></a>上下及傍无二无量。<a id="a-Am"></a>于一切处无间无隙。<a id="a-An"></a>周遍思惟故名遍处。<a id="a-Ao"></a>遍于处故立遍处名。<a id="a-Ap"></a>或此善根即名为处。<a id="a-Aq"></a>行相遍故立遍处名。<a id="a-Ar"></a>此中地等显示所缘。<a id="a-As"></a>所说遍言显示行相。<a id="a-At"></a>行相虽等而所缘别。<a id="a-Au"></a>是故遍处分为十种。<a id="a-Av"></a>经言一者。<a id="a-Aw"></a>显此等至思惟一类境相现前。<a id="a-Ax"></a>想言显是胜解作意。<a id="a-Ay"></a>若异此者应言一知。<a id="a-Az"></a>上下傍言显意流转。<a id="a-B0"></a>言无二者。<a id="a-B1"></a>显无间隙。<a id="a-B2"></a>无量言显胜解无边。<a id="a-B3"></a>由胜等持磨莹力故。<a id="a-B4"></a>令观行者心自在生。<a id="a-B5"></a>能于所缘周遍观察。<a id="a-B6"></a>何故唯十得遍处名。<a id="a-B7"></a>此上更无遍行相故。<a id="a-B8"></a>唯第四定空识无边。<a id="a-B9"></a>可得说有无边行相前八遍处如净解脱。<a id="a-BA"></a>自性皆是无贪善根。<a id="a-BB"></a>若并助伴皆五蕴性。<a id="a-BC"></a>后四胜处加行引生。<a id="a-BD"></a>故与彼同。<a id="a-BE"></a>如净解脱。<a id="a-BF"></a>又如净解脱。<a id="a-BG"></a>依第四静虑。<a id="a-BH"></a>及缘欲界色处为境。<a id="a-BI"></a>如何地等亦名色处。<a id="a-BJ"></a>地地界等有差别故。<a id="a-BK"></a>显形名地等。<a id="a-BL"></a>如先已说故。<a id="a-BM"></a>说地等遍处不言地界等。<a id="a-BN"></a>故前八种但缘色处。<a id="a-BO"></a>风与风界既无差别。<a id="a-BP"></a>如何可言亦缘色处。<a id="a-BQ"></a>此难非理。<a id="a-BR"></a>以诸世间亦说黑风团风等故。<a id="a-BS"></a>由此前八缘色理成。<a id="a-BT"></a>后二遍处如次。<a id="a-BU"></a>空识二净无色为其自性。<a id="a-BV"></a>各缘自地四蕴为境。<a id="a-BW"></a>此解脱等三门功德。<a id="a-BX"></a>为由何得。<a id="a-BY"></a>依何身起。<a id="a-BZ"></a>颂曰。</p>
  <p id="aBa">灭定如先辩　　余皆通二得</p>
  <p id="aBb">无色依三界　　余唯人趣起</p>
  <p id="aBc">论曰。<a id="a-Bd"></a>第八解脱如先已辩。<a id="a-Be"></a>以即是前灭尽定故。<a id="a-Bf"></a>余解脱等通由二得。<a id="a-Bg"></a>谓由离染及加行得。<a id="a-Bh"></a>以有曾习未曾习故。<a id="a-Bi"></a>前八遍处初修习时。<a id="a-Bj"></a>皆以眼识为其加行。<a id="a-Bk"></a>空处遍处初修亦尔。<a id="a-Bl"></a>以初必缘空界色故。<a id="a-Bm"></a>由胜解力后成满时。<a id="a-Bn"></a>通缘自地四蕴为境识处遍处初修习时。<a id="a-Bo"></a>但以意识为其加行。<a id="a-Bp"></a>以初必缘识为境故。<a id="a-Bq"></a>由胜解力后成满时。<a id="a-Br"></a>亦缘自地四蕴为境。<a id="a-Bs"></a>四无色解脱。<a id="a-Bt"></a>二无色遍处。<a id="a-Bu"></a>一一通依三界身起。<a id="a-Bv"></a>然其初起多依下地。<a id="a-Bw"></a>依自下地皆容后起。<a id="a-Bx"></a>唯无所有亦依上地。<a id="a-By"></a>所余一切依欲界身。<a id="a-Bz"></a>唯在人中三洲除北。<a id="a-C0"></a>余慧力劣无圣教故。<a id="a-C1"></a>治欲贪故。<a id="a-C2"></a>上二界无。<a id="a-C3"></a>有说。<a id="a-C4"></a>初起唯依人趣。<a id="a-C5"></a>要由教力所引起故。<a id="a-C6"></a>人中有教天趣中无。<a id="a-C7"></a>设有着乐不能初起。<a id="a-C8"></a>故人初起退生欲天。<a id="a-C9"></a>由宿习力有后起义。<a id="a-CA"></a>复以何缘第三静虑有通无量等无解脱等耶。<a id="a-CB"></a>无解脱缘前已具辩。<a id="a-CC"></a>解脱无故胜处亦无。<a id="a-CD"></a>解脱为门入胜处故。<a id="a-CE"></a>胜处无故遍处亦无。<a id="a-CF"></a>胜处为门入遍处故。<a id="a-CG"></a>又第三定耽着妙乐。<a id="a-CH"></a>于生死中此乐胜故。<a id="a-CI"></a>不能发起解脱等三。<a id="a-CJ"></a>此三皆欲背生死故。<a id="a-CK"></a>通无量等随顺于乐。<a id="a-CL"></a>故依此定亦能修起。<a id="a-CM"></a>此解脱等三门功德。<a id="a-CN"></a>若随得一得一切不。<a id="a-CO"></a>此不皆尔。<a id="a-CP"></a>其义云何。<a id="a-CQ"></a>得后必前。<a id="a-CR"></a>前非必后。<a id="a-CS"></a>谓得遍处必具得三。<a id="a-CT"></a>得胜处者。<a id="a-CU"></a>必得解脱。<a id="a-CV"></a>遍处不定。<a id="a-CW"></a>或得或无。<a id="a-CX"></a>若得解脱。<a id="a-CY"></a>余二不定。<a id="a-CZ"></a>以入遍处胜处为门。<a id="a-Ca"></a>解脱为门入胜处故。<a id="a-Cb"></a>此解脱等差别云何。<a id="a-Cc"></a>唯能弃背名为解脱。<a id="a-Cd"></a>兼析所缘名为胜处。<a id="a-Ce"></a>加无边解得遍处名。<a id="a-Cf"></a>此三善根渐次修故。<a id="a-Cg"></a>有余师说。<a id="a-Ch"></a>此三善根由下中上。<a id="a-Ci"></a>故有差别。<a id="a-Cj"></a>谓能弃舍胜伏所缘。<a id="a-Ck"></a>行相无边有劣胜故。<a id="a-Cl"></a>有余师说。<a id="a-Cm"></a>解脱唯因。<a id="a-Cn"></a>遍处唯果。<a id="a-Co"></a>胜处通二。<a id="a-Cp"></a>今应思择。<a id="a-Cq"></a>上二界中说者既无。<a id="a-Cr"></a>何缘起定。<a id="a-Cs"></a>颂曰。</p>
  <p id="aCt">二界由因业　　能起无色定</p>
  <p id="aCu">色界起静虑　　亦由法尔力</p>
  <p id="aCv">论曰。<a id="a-Cw"></a>生上二界总由三缘。<a id="a-Cx"></a>能进引生色无色定。<a id="a-Cy"></a>一由因力。<a id="a-Cz"></a>谓于先时近及数修为起因故。<a id="a-D0"></a>二由业力。<a id="a-D1"></a>谓先曾造感上地生。<a id="a-D2"></a>顺后受业彼业异熟。<a id="a-D3"></a>将起现前势力能令进起彼定。<a id="a-D4"></a>以若未离下地烦恼。<a id="a-D5"></a>必定无容生上地故。<a id="a-D6"></a>三法尔力。<a id="a-D7"></a>谓器世界将欲坏时。<a id="a-D8"></a>下地有情法尔能起上地静虑。<a id="a-D9"></a>以于此位所有善法。<a id="a-DA"></a>由法尔力皆增盛故。<a id="a-DB"></a>诸有生在上二界中起无色定。<a id="a-DC"></a>由因业力。<a id="a-DD"></a>非法尔力。<a id="a-DE"></a>无云等天不为三灾之所坏故。<a id="a-DF"></a>生在色界起静虑时。<a id="a-DG"></a>由上二缘及法尔力。<a id="a-DH"></a>若生欲界起上定时。<a id="a-DI"></a>一一应知加由教力。<a id="a-DJ"></a>由教力者。<a id="a-DK"></a>谓人三洲。<a id="a-DL"></a>天亦闻教。<a id="a-DM"></a>微故不说。<a id="a-DN"></a>前来分别诸胜法门。<a id="a-DO"></a>皆为弘持世尊正法。<a id="a-DP"></a>何谓正法。<a id="a-DQ"></a>当住几时。<a id="a-DR"></a>颂曰。</p>
  <p id="aDS">佛正法有二　　谓教证为体</p>
  <p id="aDT">有持说行者　　此便住世间</p>
  <p id="aDU">论曰。<a id="a-DV"></a>世尊正法体有二种。<a id="a-DW"></a>一教二证。<a id="a-DX"></a>教谓契经。<a id="a-DY"></a>调伏胜法。<a id="a-DZ"></a>证谓三乘。<a id="a-Da"></a>诸无漏道。<a id="a-Db"></a>若证正法住在世间。<a id="a-Dc"></a>此所弘持教法亦住。<a id="a-Dd"></a>理必应尔。<a id="a-De"></a>现见东方证法衰微教多隐没。<a id="a-Df"></a>北方证法犹增盛故。<a id="a-Dg"></a>世尊正教流布尚多。<a id="a-Dh"></a>由此如来无上智境。<a id="a-Di"></a>众圣栖宅。<a id="a-Dj"></a>阿毗达磨无倒实义。<a id="a-Dk"></a>此国盛行。<a id="a-Dl"></a>非东方等。<a id="a-Dm"></a>所能传习此二正法。<a id="a-Dn"></a>依持者。<a id="a-Do"></a>住持者。<a id="a-Dp"></a>谓何谓说行者。<a id="a-Dq"></a>若教正法依说者住。<a id="a-Dr"></a>证正法住。<a id="a-Ds"></a>唯依行者。<a id="a-Dt"></a>然非行者。<a id="a-Du"></a>唯证法依。<a id="a-Dv"></a>教法亦应依行者故。<a id="a-Dw"></a>谓有无倒修行法者。<a id="a-Dx"></a>能令证法。<a id="a-Dy"></a>久住世间。<a id="a-Dz"></a>证法住时教法亦住。<a id="a-E0"></a>故教法住由说行者。<a id="a-E1"></a>但由行者令证法住。<a id="a-E2"></a>故佛正法随说行人。<a id="a-E3"></a>住尔所时便住于世。<a id="a-E4"></a>阿毗达磨此论所依。<a id="a-E5"></a>此摄彼中真实要义。<a id="a-E6"></a>彼论中义释有多途。<a id="a-E7"></a>今此论中依何理释。<a id="a-E8"></a>颂曰。</p>
  <p id="aE9">迦湿弥罗议理成　　我唯依彼释对法</p>
  <p id="aEA">或有差违是我失　　判法正理在牟尼</p>
  <p id="aEB">论曰。<a id="a-EC"></a>迦湿弥罗国毗婆沙师议。<a id="a-ED"></a>阿毗达磨理善成立。<a id="a-EE"></a>我唯依彼释对法宗。<a id="a-EF"></a>故于颂中自述本意。<a id="a-EG"></a>谓依此国诸善逝子议对法理大毗婆沙。<a id="a-EH"></a>发起正勤如理观察。<a id="a-EI"></a>为令正法久住世间。<a id="a-EJ"></a>饶益有情故造斯论。<a id="a-EK"></a>唯言为显更无异途。<a id="a-EL"></a>一切皆依毗婆沙故。<a id="a-EM"></a>然诸法性广大甚深。<a id="a-EN"></a>如实说者甚为难遇。<a id="a-EO"></a>自惟觉慧极为微劣。<a id="a-EP"></a>又惰遍求如实说者。<a id="a-EQ"></a>故于广论所立理中。<a id="a-ER"></a>或有差违。<a id="a-ES"></a>是我过失。<a id="a-ET"></a>诸法正理广大甚深。<a id="a-EU"></a>要昔曾于无量佛所亲近修习真智资粮。<a id="a-EV"></a>方于智境一切无惑。<a id="a-EW"></a>麟喻独觉尚于法相不能决判。<a id="a-EX"></a>况诸声闻。<a id="a-EY"></a>彼所证法随他教故。<a id="a-EZ"></a>由此决判诸法正理。<a id="a-Ea"></a>唯在真实大牟尼尊。<a id="a-Eb"></a>是故定知阿毗达磨真是佛说。<a id="a-Ec"></a>应随信受。<a id="a-Ed"></a>无倒修行。<a id="a-Ee"></a>勤求解脱。</p>
  <p id="aEf">大觉所行真妙义　　唯随对法正理钩</p>
  <p id="aEg">诸善逝子能证知　　定非自执所迷者</p>
  <p id="aEh">诸欲证知真妙义　　要依正理了义经</p>
  <p id="aEi">非唯执教所堪能　　应亦摽心于正理</p>
  <p id="aEj">故顺佛言正理论　　及顺正理阿笈摩</p>
  <p id="aEk">足能为证妙义依　　何用固求邪难论</p>
  <p id="aEl">智者但能依此教　　可无损坠不由余</p>
  <p id="aEm">故判法义真不真　　唯大觉尊为定量</p>
 </body>
</html>