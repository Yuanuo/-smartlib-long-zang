<!doctype html>
<html id="z3IBVv317W" data-ver="1119">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨藏显宗论卷第三十五</h1>
  <h2 id="a2">辩智品第八之一</h2>
  <p id="a3">如是已依诸道差别。<a id="a-4"></a>建立贤圣补特伽罗。<a id="a-5"></a>所依道中作如是说。<a id="a-6"></a>正见正智名无学支。<a id="a-7"></a>故于此中应审思择。<a id="a-8"></a>为有慧见非智。<a id="a-9"></a>及有慧智非见而别建立见智二支。<a id="a-A"></a>亦有。<a id="a-B"></a>云何。<a id="a-C"></a>颂曰。</p>
  <p id="aD">圣慧忍非智　　尽无生非见</p>
  <p id="aE">余二有漏慧　　皆智六见性</p>
  <p id="aF">论曰。<a id="a-G"></a>慧有二种。<a id="a-H"></a>有漏无漏。<a id="a-I"></a>唯无漏慧立以圣名。<a id="a-J"></a>此圣慧中八忍非智性。<a id="a-K"></a>所以者何。<a id="a-L"></a>非决断性故。<a id="a-M"></a>唯决断义是智义故。<a id="a-N"></a>如何八忍不能决断。<a id="a-O"></a>自所断疑得随相续生故。<a id="a-P"></a>或求见境意乐止息。<a id="a-Q"></a>加行奢缓说名为智。<a id="a-R"></a>诸忍正起推度意乐。<a id="a-S"></a>加行猛利故非智摄。<a id="a-T"></a>而名见者。<a id="a-U"></a>推度性故。<a id="a-V"></a>尽及无生二智非见性。<a id="a-W"></a>推度意乐一向止息故。<a id="a-X"></a>所起加行极奢缓故。<a id="a-Y"></a>而名智者。<a id="a-Z"></a>决断性故。<a id="a-a"></a>所余皆通智见二性。<a id="a-b"></a>已断自疑推度性故。<a id="a-c"></a>谓前八忍。<a id="a-d"></a>尽无生余。<a id="a-e"></a>有学八智无学正见。<a id="a-f"></a>一一皆通见智性摄。<a id="a-g"></a>岂不忍余诸无间道亦自所治惑得随生。<a id="a-h"></a>无非正起。<a id="a-i"></a>推度意乐加行猛利应非智摄。<a id="a-j"></a>尽无生余解脱道等此相违故。<a id="a-k"></a>皆应非见。<a id="a-l"></a>此难不然。<a id="a-m"></a>余无间道无自品疑得随相续生故。<a id="a-n"></a>有漏无间不行谛理。<a id="a-o"></a>与断疑得非亲违故。<a id="a-p"></a>又彼唯见曾所见境。<a id="a-q"></a>非如八忍。<a id="a-r"></a>极违智故。<a id="a-s"></a>余解脱等非全息求。<a id="a-t"></a>所起加行非极奢缓。<a id="a-u"></a>以皆于后有所作故。<a id="a-v"></a>由此一切皆通二种。<a id="a-w"></a>并具推度决断用故。<a id="a-x"></a>诸有漏慧皆智性摄。<a id="a-y"></a>于中唯六亦是见性。<a id="a-z"></a>谓五染污见世正见为六。<a id="a-10"></a>有余师说。<a id="a-11"></a>能发身语五识所引。<a id="a-12"></a>及命终时意识相应善有漏慧。<a id="a-13"></a>亦非见性。<a id="a-14"></a>外门转故。<a id="a-15"></a>如能引故。<a id="a-16"></a>势力劣故。<a id="a-17"></a>此亦不然。<a id="a-18"></a>不应许故。<a id="a-19"></a>非决定故。<a id="a-1A"></a>契经说故。<a id="a-1B"></a>谓不应许。<a id="a-1C"></a>唯内门转。<a id="a-1D"></a>方是见性。<a id="a-1E"></a>勿圣慧中外身念住非见性摄。<a id="a-1F"></a>然契经说。<a id="a-1G"></a>于外身循身观是见性摄。<a id="a-1H"></a>亦非决定。<a id="a-1I"></a>如五识身所引意识。<a id="a-1J"></a>如是性转。<a id="a-1K"></a>以彼善等所引意识有时亦是不善等故。<a id="a-1L"></a>由此不应所引意识同能引五识是无分别性。<a id="a-1M"></a>如契经说。<a id="a-1N"></a>有命终时得正见俱。<a id="a-1O"></a>善心心所故说所有。<a id="a-1P"></a>意地善慧皆见性摄。<a id="a-1Q"></a>于理为善。<a id="a-1R"></a>如是所说。<a id="a-1S"></a>圣有漏慧。<a id="a-1T"></a>皆择法故。<a id="a-1U"></a>并慧性摄。<a id="a-1V"></a>智有几种。<a id="a-1W"></a>相别云何。<a id="a-1X"></a>颂曰。</p>
  <p id="a1Y">智十总有二　　有漏无漏别</p>
  <p id="a1Z">有漏称世俗　　无漏名法类</p>
  <p id="a1a">世俗遍为境　　法智及类智</p>
  <p id="a1b">如次欲上界　　苦等谛为境</p>
  <p id="a1c">论曰。<a id="a-1d"></a>智有十种摄一切智。<a id="a-1e"></a>一世俗智。<a id="a-1f"></a>二法智。<a id="a-1g"></a>三类智。<a id="a-1h"></a>四苦智。<a id="a-1i"></a>五集智。<a id="a-1j"></a>六灭智。<a id="a-1k"></a>七道智。<a id="a-1l"></a>八他心智。<a id="a-1m"></a>九尽智。<a id="a-1n"></a>十无生智。<a id="a-1o"></a>如是十智总唯二种。<a id="a-1p"></a>有漏无漏性差别故。<a id="a-1q"></a>如是二智相别有三。<a id="a-1r"></a>谓世俗智法智类智。<a id="a-1s"></a>前有漏智总名世俗。<a id="a-1t"></a>瓶衣等物性可毁坏。<a id="a-1u"></a>显在俗情故名世俗。<a id="a-1v"></a>此智多取世俗境故。<a id="a-1w"></a>多顺世间俗事转故。<a id="a-1x"></a>从多建立世俗智名。<a id="a-1y"></a>非无取胜义。<a id="a-1z"></a>顺胜义事转。<a id="a-20"></a>然是爱境。<a id="a-21"></a>无胜功能息内众惑。<a id="a-22"></a>故非无漏。<a id="a-23"></a>惑覆出世引发世间。<a id="a-24"></a>得世俗名。<a id="a-25"></a>体即无智。<a id="a-26"></a>智随属彼。<a id="a-27"></a>得彼智名。<a id="a-28"></a>意显此名目有漏智。<a id="a-29"></a>有说诸趣名为世俗。<a id="a-2A"></a>此智多是往诸趣因。<a id="a-2B"></a>从果为名名世俗智。<a id="a-2C"></a>有说此智无始时来。<a id="a-2D"></a>生死身中显现而转。<a id="a-2E"></a>由此故立世俗智名。<a id="a-2F"></a>或诸有中随流无绝。<a id="a-2G"></a>名世俗智。<a id="a-2H"></a>以一切时随顺诸有。<a id="a-2I"></a>相续转故。<a id="a-2J"></a>或复此智于一切境。<a id="a-2K"></a>能遍映发得世俗名。<a id="a-2L"></a>独能遍缘一切法故。<a id="a-2M"></a>后无漏智分为二种。<a id="a-2N"></a>法类二名所目别故。<a id="a-2O"></a>此二名义如前已释。<a id="a-2P"></a>是名二智相别成三。<a id="a-2Q"></a>定心相应圣行相转。<a id="a-2R"></a>有漏无漏二智何别。<a id="a-2S"></a>无漏于境行相明利。<a id="a-2T"></a>彼有漏智与此相违。<a id="a-2U"></a>如朅地罗余木二炭。<a id="a-2V"></a>于所烧炼势用不同。<a id="a-2W"></a>及胜劣香能熏用别。<a id="a-2X"></a>炎铁草火热势有殊。<a id="a-2Y"></a>二智相望差别亦尔。<a id="a-2Z"></a>或俗智后起增上慢。<a id="a-2a"></a>无漏不然。<a id="a-2b"></a>故有差别。<a id="a-2c"></a>又世俗智与法类智。<a id="a-2d"></a>境有宽陜故有差别。<a id="a-2e"></a>谓世俗智遍以一切有为无为为所缘境。<a id="a-2f"></a>以契经说有善俗智能遍知苦。<a id="a-2g"></a>广说乃至。<a id="a-2h"></a>遍知虚空非择灭故。<a id="a-2i"></a>亦有以非我行相总缘一切法为境。<a id="a-2j"></a>以契经说诸行非常一切法非我涅槃寂静故。<a id="a-2k"></a>法智但缘欲界四谛。<a id="a-2l"></a>类智能通缘上二界四谛。<a id="a-2m"></a>由此三智境有差别。<a id="a-2n"></a>即于如是三种智中。<a id="a-2o"></a>颂曰。</p>
  <p id="a2p">法类由境别　　立苦等四名</p>
  <p id="a2q">皆通尽无生　　初唯苦集类</p>
  <p id="a2r">论曰。<a id="a-2s"></a>法智类智由境差别。<a id="a-2t"></a>分为苦集灭道四智。<a id="a-2u"></a>何缘俗智亦缘苦等。<a id="a-2v"></a>作苦等行相。<a id="a-2w"></a>而非苦等智。<a id="a-2x"></a>由彼先以苦等行相观苦等已。<a id="a-2y"></a>后时复容观苦等境为乐等故。<a id="a-2z"></a>又得如是世俗智已。<a id="a-30"></a>后缘谛疑容现行故。<a id="a-31"></a>如是六智若无学摄。<a id="a-32"></a>非见性者。<a id="a-33"></a>名尽无生。<a id="a-34"></a>此二初生唯苦集类以缘苦集六种行相。<a id="a-35"></a>缘有顶蕴为境界故。<a id="a-36"></a>金刚喻定若缘苦集。<a id="a-37"></a>与此境同。<a id="a-38"></a>缘灭道异。<a id="a-39"></a>若尔岂不至教相违。<a id="a-3A"></a>如说于尽有初智生。<a id="a-3B"></a>从此无间能自了达。<a id="a-3C"></a>无违教失。<a id="a-3D"></a>此于尽言是有第七声。<a id="a-3E"></a>非境第七故。<a id="a-3F"></a>谓有烦恼无余尽故。<a id="a-3G"></a>有初智生非此智生。<a id="a-3H"></a>缘尽为境。<a id="a-3I"></a>何所违害。<a id="a-3J"></a>彼言意显。<a id="a-3K"></a>有惑身中无此智生。<a id="a-3L"></a>要有惑尽。<a id="a-3M"></a>于前所说九种智中。<a id="a-3N"></a>颂曰。</p>
  <p id="a3O">法类道世俗　　有成他心智</p>
  <p id="a3P">于胜地根位　　去来世不知</p>
  <p id="a3Q">法类不相知　　声闻麟喻佛</p>
  <p id="a3R">如次知见道　　二三念一切</p>
  <p id="a3S">论曰。<a id="a-3T"></a>有法类道及世俗智。<a id="a-3U"></a>成他心智。<a id="a-3V"></a>余则不然。<a id="a-3W"></a>岂不道智离法类无。<a id="a-3X"></a>应但言二成他心智。<a id="a-3Y"></a>理实如是。<a id="a-3Z"></a>为显他心智但知同类境。<a id="a-3a"></a>故作是言。<a id="a-3b"></a>谓为显成此法类智。<a id="a-3c"></a>知他无漏心心所法。<a id="a-3d"></a>是道智摄。<a id="a-3e"></a>非苦集智。<a id="a-3f"></a>以无漏智决定不能知他有漏心心所故。<a id="a-3g"></a>他身无漏心心所法。<a id="a-3h"></a>细故胜故。<a id="a-3i"></a>非己有漏他心智境。<a id="a-3j"></a>其理可然。<a id="a-3k"></a>何缘己身无漏他心智。<a id="a-3l"></a>不能知他有漏心心所。<a id="a-3m"></a>于有漏境无漏智生。<a id="a-3n"></a>行相所缘异此智故。<a id="a-3o"></a>谓无漏智缘有漏时。<a id="a-3p"></a>必是总缘厌背行相。<a id="a-3q"></a>是故决定不能别缘他心心所成他心智。<a id="a-3r"></a>以诸圣智缘有漏时。<a id="a-3s"></a>必于所缘深生厌背。<a id="a-3t"></a>乐总弃舍不乐别观。<a id="a-3u"></a>缘无漏时生欣乐故。<a id="a-3v"></a>既总观已亦乐别观。<a id="a-3w"></a>如有见闻非所爱事。<a id="a-3x"></a>总缘便舍不乐别缘。<a id="a-3y"></a>于所爱中则不如是。<a id="a-3z"></a>总见闻已亦乐别缘。<a id="a-40"></a>是故于他有漏心等。<a id="a-41"></a>必无圣智一一别观。<a id="a-42"></a>成缘有漏心无漏他心智。<a id="a-43"></a>以他心智决定于他心心所法别别知故。<a id="a-44"></a>岂不亦有。<a id="a-45"></a>三念住摄。<a id="a-46"></a>苦集忍智。<a id="a-47"></a>虽有而非。<a id="a-48"></a>但缘一法。<a id="a-49"></a>缘多体故。<a id="a-4A"></a>又他心智有决定相。<a id="a-4B"></a>谓不知胜去来二世。<a id="a-4C"></a>并法类品不互相知。<a id="a-4D"></a>胜复有三。<a id="a-4E"></a>谓地根位。<a id="a-4F"></a>地谓下地。<a id="a-4G"></a>智不知上地心。<a id="a-4H"></a>义唯能知自地下地。<a id="a-4I"></a>根谓信解时。<a id="a-4J"></a>解脱根知。<a id="a-4K"></a>不知见至不时解脱心。<a id="a-4L"></a>位谓不还声闻应果独觉大觉。<a id="a-4M"></a>前前位智不知后后胜位者心。<a id="a-4N"></a>义唯能知自下根位。<a id="a-4O"></a>然他心智及所知境。<a id="a-4P"></a>根地既殊知亦有异。<a id="a-4Q"></a>所知有漏心心所法。<a id="a-4R"></a>曾未曾得各有十五。<a id="a-4S"></a>谓欲四静虑各下中上根。<a id="a-4T"></a>能知但除欲界三品。<a id="a-4U"></a>曾未曾得各有十二。<a id="a-4V"></a>所知无漏及彼能知。<a id="a-4W"></a>皆除欲三各有十二。<a id="a-4X"></a>且诸有漏曾未曾得。<a id="a-4Y"></a>下根所摄他心智生。<a id="a-4Z"></a>随其所应能知下地三根心品自地下根。<a id="a-4a"></a>中品亦知自地中品。<a id="a-4b"></a>上品总了自下地三。<a id="a-4c"></a>无漏下根他心智起。<a id="a-4d"></a>唯知自地下地下根。<a id="a-4e"></a>中亦知中。<a id="a-4f"></a>上兼知上。<a id="a-4g"></a>何缘有漏无漏智生。<a id="a-4h"></a>知下地心多少有异。<a id="a-4i"></a>有漏三品可一身成。<a id="a-4j"></a>无漏随根立圣差别。<a id="a-4k"></a>尚无有一成二品根。<a id="a-4l"></a>况有成三。<a id="a-4m"></a>故有差别。<a id="a-4n"></a>如何说一补特伽罗成九品道断九品惑。<a id="a-4o"></a>此道差别非根有异。<a id="a-4p"></a>由因渐长后道转增。<a id="a-4q"></a>如次能令多品惑断或诸种性各有九品。<a id="a-4r"></a>成一九品。<a id="a-4s"></a>必不成余。<a id="a-4t"></a>故前后言无相违失。<a id="a-4u"></a>故依上地起下根心。<a id="a-4v"></a>有上根心依下地起。<a id="a-4w"></a>地根互胜必不相知。<a id="a-4x"></a>地位位根相对亦尔。<a id="a-4y"></a>此他心智不知去来。<a id="a-4z"></a>本为知能缘心心所法故。<a id="a-50"></a>法类二品不互相知。<a id="a-51"></a>此二如次以欲上界全分对治为所缘故。<a id="a-52"></a>此他心智见道中无。<a id="a-53"></a>总观谛理极速转故。<a id="a-54"></a>然皆容作他心智境。<a id="a-55"></a>三乘圣者起此智时。<a id="a-56"></a>中下二乘必须加行。<a id="a-57"></a>声闻加行或上或中。<a id="a-58"></a>麟喻但须下品加行。<a id="a-59"></a>佛无加行随欲现前。<a id="a-5A"></a>若诸有情将入见道。<a id="a-5B"></a>声闻独觉预修加行。<a id="a-5C"></a>为欲知彼见道位心。<a id="a-5D"></a>彼诸有情入见道位。<a id="a-5E"></a>声闻法分。<a id="a-5F"></a>加行若满。<a id="a-5G"></a>知彼见道。<a id="a-5H"></a>初二念心。<a id="a-5I"></a>若为更知。<a id="a-5J"></a>类分心故。<a id="a-5K"></a>别修加行。<a id="a-5L"></a>至加行满。<a id="a-5M"></a>彼已度至第十六心。<a id="a-5N"></a>虽知此心非知见道。<a id="a-5O"></a>是故说彼唯知二念。<a id="a-5P"></a>麟喻法分加行若满。<a id="a-5Q"></a>知彼见道初二念心。<a id="a-5R"></a>若为更知类分心故。<a id="a-5S"></a>别修加行。<a id="a-5T"></a>至加行满。<a id="a-5U"></a>知彼第八集类智心。<a id="a-5V"></a>有余师言。<a id="a-5W"></a>知第十五。<a id="a-5X"></a>有说麟喻知四刹那。<a id="a-5Y"></a>谓初二心第八十四。<a id="a-5Z"></a>此言应理。<a id="a-5a"></a>所以者何。<a id="a-5b"></a>许从知初二念心已。<a id="a-5c"></a>唯隔五念知第八心。<a id="a-5d"></a>若复更修法分加行。<a id="a-5e"></a>经五念顷加行应成。<a id="a-5f"></a>何不许知第十四念。<a id="a-5g"></a>有余亦说。<a id="a-5h"></a>知四刹那。<a id="a-5i"></a>谓初二心第十一二。<a id="a-5j"></a>佛于一切殊胜功德。<a id="a-5k"></a>随欲现前。<a id="a-5l"></a>心自在故。<a id="a-5m"></a>于十五念能次第知。<a id="a-5n"></a>以佛世尊三无数劫精勤修习无量资粮。<a id="a-5o"></a>故获难思殊胜妙智。<a id="a-5p"></a>具大势用随欲能知。<a id="a-5q"></a>虽此智生亦知心所。<a id="a-5r"></a>然修加行本为知心。<a id="a-5s"></a>如空处等名他心智。<a id="a-5t"></a>胁尊者曰。<a id="a-5u"></a>引此智生。<a id="a-5v"></a>要先知心后方知所。<a id="a-5w"></a>从初但立他心智名。<a id="a-5x"></a>引此智时修何加行。<a id="a-5y"></a>先应观察身之显形。<a id="a-5z"></a>所乐言音表心差别。<a id="a-60"></a>谓彼行者初修业时。<a id="a-61"></a>为欲审知他心差别。<a id="a-62"></a>先审观察自身显形。<a id="a-63"></a>所乐言音因何有别。<a id="a-64"></a>遂知显等差别由心。<a id="a-65"></a>次复审观他身显等。<a id="a-66"></a>亦由心异有差别生。<a id="a-67"></a>由此后时离欲身意。<a id="a-68"></a>调柔清净引胜定生。<a id="a-69"></a>依定发生有威德智。<a id="a-6A"></a>此智真实照见他心。<a id="a-6B"></a>如明珠中种种色缕。<a id="a-6C"></a>差别之相了然可得。<a id="a-6D"></a>是名修世俗他心智加行。<a id="a-6E"></a>若修无漏他心智时。<a id="a-6F"></a>以观非常等苦智为加行。<a id="a-6G"></a>此加行位通缘色心。<a id="a-6H"></a>至成满时缘心非色。<a id="a-6I"></a>又加行位缘自他心。<a id="a-6J"></a>至成满时缘他非自。<a id="a-6K"></a>尽无生智二相何别。<a id="a-6L"></a>颂曰。</p>
  <p id="a6M">智于四圣谛　　知我已知等</p>
  <p id="a6N">不应更知等　　如次尽无生</p>
  <p id="a6O">论曰。<a id="a-6P"></a>如本论说。<a id="a-6Q"></a>云何尽智。<a id="a-6R"></a>谓无学位。<a id="a-6S"></a>若正自知。<a id="a-6T"></a>我已知苦。<a id="a-6U"></a>我已断集。<a id="a-6V"></a>我已证灭。<a id="a-6W"></a>我已修道。<a id="a-6X"></a>由此所有智见明觉解慧光观。<a id="a-6Y"></a>是名尽智。<a id="a-6Z"></a>云何无生智。<a id="a-6a"></a>谓正自知我已知苦不应更知。<a id="a-6b"></a>广说乃至我已修道不应更修。<a id="a-6c"></a>由此所有。<a id="a-6d"></a>广说乃至。<a id="a-6e"></a>是名无生智。<a id="a-6f"></a>由本意乐二智转时。<a id="a-6g"></a>力能引起如是解智。<a id="a-6h"></a>非于无漏二智转时。<a id="a-6i"></a>作如是解无分别故。<a id="a-6j"></a>谓出二智后得智中。<a id="a-6k"></a>方作如是二类分别。<a id="a-6l"></a>此二分别二智后生。<a id="a-6m"></a>是尽无生力所引故。<a id="a-6n"></a>此二俗智是彼士用果故。<a id="a-6o"></a>举二果表二智差别。<a id="a-6p"></a>理必应然。<a id="a-6q"></a>说由此故。<a id="a-6r"></a>依为此义。<a id="a-6s"></a>说由此声。<a id="a-6t"></a>即是为此所有智义。<a id="a-6u"></a>不尔应言。<a id="a-6v"></a>如是所有诸观行者。<a id="a-6w"></a>本修行时定起如斯要期意乐。<a id="a-6x"></a>谓我当证阿罗汉时。<a id="a-6y"></a>要应起此自审察智。<a id="a-6z"></a>故今出观此智必生。<a id="a-70"></a>为令此生所起之智。<a id="a-71"></a>随应建立尽无生名。<a id="a-72"></a>即后智生所依止义。<a id="a-73"></a>故言此释理必应然。<a id="a-74"></a>如是十智互相摄者。<a id="a-75"></a>谓世俗智摄一全一少分。<a id="a-76"></a>法类智各摄一全七少分。<a id="a-77"></a>苦集灭智各摄一全四少分。<a id="a-78"></a>道智摄一全五少分。<a id="a-79"></a>他心智摄一全四少分。<a id="a-7A"></a>尽无生智各摄一全六少分。<a id="a-7B"></a>何缘二智建立为十。<a id="a-7C"></a>颂曰。</p>
  <p id="a7D">由自性对治　　行相行相境</p>
  <p id="a7E">加行办因圆　　故建立十智</p>
  <p id="a7F">论曰。<a id="a-7G"></a>由七缘故立二为十。<a id="a-7H"></a>一自性故立世俗智。<a id="a-7I"></a>以世俗智为自性故。<a id="a-7J"></a>二对治故立法类智。<a id="a-7K"></a>全能对治欲上界故。<a id="a-7L"></a>三行相故立苦集智。<a id="a-7M"></a>此二智境体无别故。<a id="a-7N"></a>四行相境故立灭道智。<a id="a-7O"></a>此二行相境俱有别故。<a id="a-7P"></a>五加行故立他心智。<a id="a-7Q"></a>非此不知他心所法。<a id="a-7R"></a>本修加行为知他心。<a id="a-7S"></a>虽成满时亦知心所。<a id="a-7T"></a>而约加行故立他心智名。<a id="a-7U"></a>加行如前已具分别。<a id="a-7V"></a>六事办故建立尽智。<a id="a-7W"></a>事办身中定初生故。<a id="a-7X"></a>七因圆故立无生智。<a id="a-7Y"></a>一切圣道为因生故。<a id="a-7Z"></a>谓有尽智非无生智为因故生。<a id="a-7a"></a>无无生智不以尽智为因故起。<a id="a-7b"></a>如上既言法智类智。<a id="a-7c"></a>全能对治欲上界法。<a id="a-7d"></a>为有少分治上欲耶。<a id="a-7e"></a>颂曰。</p>
  <p id="a7f">缘灭道法智　　于修道位中</p>
  <p id="a7g">兼治上修断　　类无能治欲</p>
  <p id="a7h">论曰。<a id="a-7i"></a>修道所摄灭道法智。<a id="a-7j"></a>兼能对治上界修断。<a id="a-7k"></a>望欲界法四谛法智全能对治。<a id="a-7l"></a>于欲见断法智亦为持对治故。<a id="a-7m"></a>能治所治皆得全名。<a id="a-7n"></a>望上俱缺俱名少分。<a id="a-7o"></a>何缘唯有灭道法智。<a id="a-7p"></a>兼治上界。<a id="a-7q"></a>非苦集耶。<a id="a-7r"></a>所缘寂静出离同故。<a id="a-7s"></a>谓欲上灭及能治道。<a id="a-7t"></a>展转相望相无别故。<a id="a-7u"></a>以诸择灭皆善皆常一切圣道皆能出离。<a id="a-7v"></a>所缘苦集欲上不同。<a id="a-7w"></a>少多细粗上下别故。<a id="a-7x"></a>又苦集智。<a id="a-7y"></a>缘所厌境。<a id="a-7z"></a>无容厌彼。<a id="a-80"></a>于此离贪。<a id="a-81"></a>理厌此地时。<a id="a-82"></a>断此地烦恼。<a id="a-83"></a>若许异厌异离贪。<a id="a-84"></a>应异离贪异解脱。<a id="a-85"></a>若许不厌色无色界而能离彼界贪。<a id="a-86"></a>习厌离贪。<a id="a-87"></a>理则应坏。<a id="a-88"></a>灭道二智。<a id="a-89"></a>不缘厌境。<a id="a-8A"></a>缘下治上。<a id="a-8B"></a>亦无过失。<a id="a-8C"></a>又如不净观及欣涅槃欲。<a id="a-8D"></a>谓不净观缘欲界境。<a id="a-8E"></a>唯能令心厌背欲界。<a id="a-8F"></a>欣涅槃欲现在前时。<a id="a-8G"></a>普能令心厌背三界。<a id="a-8H"></a>如是缘欲苦集智生。<a id="a-8I"></a>唯能令心离欲界染。<a id="a-8J"></a>缘欲界法灭道智生。<a id="a-8K"></a>普能令心离三界染。<a id="a-8L"></a>故许灭道法智品增。<a id="a-8M"></a>乃至得成金刚喻定。<a id="a-8N"></a>由此大圣妙善了知。<a id="a-8O"></a>依全治门立法类智。<a id="a-8P"></a>法智少分有治上能。<a id="a-8Q"></a>类智必无。<a id="a-8R"></a>能治欲界。<a id="a-8S"></a>要于自界所作已周。<a id="a-8T"></a>方可兼为他界所作。<a id="a-8U"></a>非诸类智。<a id="a-8V"></a>己事成时。<a id="a-8W"></a>他事未成。<a id="a-8X"></a>有须助义。<a id="a-8Y"></a>故无类智。<a id="a-8Z"></a>治欲界法。<a id="a-8a"></a>岂不第十六道类智生。<a id="a-8b"></a>乘此便则能治欲界惑将断欲惑。<a id="a-8c"></a>类智不行。<a id="a-8d"></a>设许现行。<a id="a-8e"></a>由自界障所拘碍故。<a id="a-8f"></a>必无势力。<a id="a-8g"></a>能助成他。<a id="a-8h"></a>法智所作。<a id="a-8i"></a>由此类智无能治欲。<a id="a-8j"></a>于此十智中谁有何行相。<a id="a-8k"></a>颂曰。</p>
  <p id="a8l">法智及类智　　行相俱十六</p>
  <p id="a8m">俗智此及余　　四谛智各四</p>
  <p id="a8n">他心智无漏　　唯四谓缘道</p>
  <p id="a8o">有漏自相缘　　俱但缘一事</p>
  <p id="a8p">尽无生十四　　谓离空非我</p>
  <p id="a8q">论曰。<a id="a-8r"></a>法智类智一一具有非常苦等十六行相。<a id="a-8s"></a>十六行相后当广释。<a id="a-8t"></a>世智有此及更有余。<a id="a-8u"></a>能缘一切法自共相等故。<a id="a-8v"></a>谓世俗智。<a id="a-8w"></a>或有具作十六行相。<a id="a-8x"></a>如于暖顶忍等位中。<a id="a-8y"></a>或有不具。<a id="a-8z"></a>如世第一重三摩地及现观边世俗智等。<a id="a-90"></a>或有别作非圣行相。<a id="a-91"></a>如不净观息念慈等。<a id="a-92"></a>诸世俗智行相无边。<a id="a-93"></a>苦等四智一一各有缘自谛境四种行相。<a id="a-94"></a>他心智中。<a id="a-95"></a>若无漏者。<a id="a-96"></a>唯有缘道四种行相。<a id="a-97"></a>此即道智一分摄故。<a id="a-98"></a>若有漏者。<a id="a-99"></a>取自所缘心心所法自相境故。<a id="a-9A"></a>如境自相行相亦尔。<a id="a-9B"></a>故此非前十六所摄。<a id="a-9C"></a>如是二种于一切时。<a id="a-9D"></a>一念但缘一事为境。<a id="a-9E"></a>谓缘心时不缘心所。<a id="a-9F"></a>缘受等时不缘想等。<a id="a-9G"></a>若尔何故薄伽梵说。<a id="a-9H"></a>如实了知有贪心等。<a id="a-9I"></a>非俱时取贪等及心。<a id="a-9J"></a>如不俱时取衣及垢。<a id="a-9K"></a>如何他心智有行相所缘。<a id="a-9L"></a>而说不观所缘行相。<a id="a-9M"></a>以不观他心所缘行相故。<a id="a-9N"></a>谓但知彼有染等心。<a id="a-9O"></a>不知彼心所染色等。<a id="a-9P"></a>亦不知彼能缘行相。<a id="a-9Q"></a>不尔他心智应亦缘色等。<a id="a-9R"></a>又亦应有能。<a id="a-9S"></a>自缘失无漏。<a id="a-9T"></a>他心智应缘苦等境。<a id="a-9U"></a>是则亦应许空无相相应。<a id="a-9V"></a>既不许然。<a id="a-9W"></a>知不观二。<a id="a-9X"></a>诸他心智有决定相。<a id="a-9Y"></a>谓唯能取欲色界系及非所系他相续中现在同类心心所法。<a id="a-9Z"></a>一实自相为所缘境。<a id="a-9a"></a>空无相不相应。<a id="a-9b"></a>尽无生所不摄。<a id="a-9c"></a>不在见道。<a id="a-9d"></a>无间道中。<a id="a-9e"></a>余所不遮。<a id="a-9f"></a>如应容有。<a id="a-9g"></a>尽无生智除空非我。<a id="a-9h"></a>各具有余十四行相。<a id="a-9i"></a>由与出观心转相违。<a id="a-9j"></a>故在观中无二行相。<a id="a-9k"></a>谓从二智出观后时。<a id="a-9l"></a>必自了知我生尽等。<a id="a-9m"></a>此中意说尽无生智。<a id="a-9n"></a>虽是胜义而涉世俗。<a id="a-9o"></a>我生尽等是世俗故。<a id="a-9p"></a>空非我是胜义必涉胜义。<a id="a-9q"></a>此观后决了知空非我故。<a id="a-9r"></a>由此二智。<a id="a-9s"></a>离空非我。<a id="a-9t"></a>为有无漏。<a id="a-9u"></a>越此十六更是所余行相摄不。<a id="a-9v"></a>颂曰。</p>
  <p id="a9w">净无越十六　　余说有论故</p>
  <p id="a9x">论曰。<a id="a-9y"></a>对法诸师有一类说。<a id="a-9z"></a>无越十六无漏行相。<a id="a-A0"></a>离此所余不可得故。<a id="a-A1"></a>岂不有说尽无生智。<a id="a-A2"></a>必自了知我生尽等。<a id="a-A3"></a>此不相违。<a id="a-A4"></a>前已说故。<a id="a-A5"></a>谓前已说无漏观后世俗智中。<a id="a-A6"></a>作此行相非无漏智。<a id="a-A7"></a>此行相转由尽无生。<a id="a-A8"></a>引起俗智推功于本。<a id="a-A9"></a>言彼了知。<a id="a-AA"></a>故许此智离空非我。<a id="a-AB"></a>本意乐力令此二智后必引生我生尽等。<a id="a-AC"></a>非由观内此行相转。<a id="a-AD"></a>令于后时起此行相。<a id="a-AE"></a>我等行相观内虽无。<a id="a-AF"></a>而由不遇自证解脱。<a id="a-AG"></a>义言此位必已应有。<a id="a-AH"></a>我生尽等行相势分。<a id="a-AI"></a>由先世俗行相引生。<a id="a-AJ"></a>能引后时世俗行相。<a id="a-AK"></a>故离十四无尽无生。<a id="a-AL"></a>若谓此应言离十六无者。<a id="a-AM"></a>此不应理。<a id="a-AN"></a>除十四余有尽无生。<a id="a-AO"></a>非极成故。<a id="a-AP"></a>谓离十四。<a id="a-AQ"></a>有依密说。<a id="a-AR"></a>计我生尽等。<a id="a-AS"></a>为尽无生智。<a id="a-AT"></a>遮彼故说离十四无。<a id="a-AU"></a>余不极成。<a id="a-AV"></a>宁对遮此。<a id="a-AW"></a>若尔既有无漏他心智。<a id="a-AX"></a>应越十六有无漏行相谓他心智皆以一实自相为境。<a id="a-AY"></a>道等行相皆以聚集共相为境。<a id="a-AZ"></a>彼此既殊。<a id="a-Aa"></a>知离十六决定别有。<a id="a-Ab"></a>无漏行相。<a id="a-Ac"></a>非定许故。<a id="a-Ad"></a>所难不然。<a id="a-Ae"></a>谓我所宗非决定许。<a id="a-Af"></a>共相行相但缘聚集。<a id="a-Ag"></a>许有受心二念住故。<a id="a-Ah"></a>如观一受体是非常。<a id="a-Ai"></a>此智生时以共相行相。<a id="a-Aj"></a>观一实自相为境极成。<a id="a-Ak"></a>如是宁不许无漏他心智。<a id="a-Al"></a>以共相行相缘一实自相。<a id="a-Am"></a>谓知他心是真道等。<a id="a-An"></a>即缘一实是道等相。<a id="a-Ao"></a>若谓应如受心念住总缘三世所有受心为非常等共相行相。<a id="a-Ap"></a>无漏他心智亦总缘三世他无漏心等为道等行相。<a id="a-Aq"></a>便违自宗。<a id="a-Ar"></a>他心智起。<a id="a-As"></a>唯缘现在一实自相。<a id="a-At"></a>此亦不然。<a id="a-Au"></a>加行异故。<a id="a-Av"></a>此智加行。<a id="a-Aw"></a>为欲知他。<a id="a-Ax"></a>现能缘心。<a id="a-Ay"></a>有贪等别。<a id="a-Az"></a>修非常等。<a id="a-B0"></a>念住加行。<a id="a-B1"></a>为总厌背。<a id="a-B2"></a>诸有漏法。<a id="a-B3"></a>由前加行势力有殊。<a id="a-B4"></a>至成满时现总缘别。<a id="a-B5"></a>是故无有应相例过。<a id="a-B6"></a>若谓非常非受自体。<a id="a-B7"></a>故应观受为非常时。<a id="a-B8"></a>非缘一实自相为境。<a id="a-B9"></a>宁可引此喻他心智。<a id="a-BA"></a>则彼应许受非非常。<a id="a-BB"></a>不应于受起非常观。<a id="a-BC"></a>如受与心其体各别。<a id="a-BD"></a>必定无有观受为心。<a id="a-BE"></a>虽即观受以为非常。<a id="a-BF"></a>而无一物有多体过。<a id="a-BG"></a>领纳非常体无别故。<a id="a-BH"></a>如损益等非离领纳。<a id="a-BI"></a>所余行相。<a id="a-BJ"></a>余法亦然。<a id="a-BK"></a>若尔应与至教相违。<a id="a-BL"></a>如说于身住循身观。<a id="a-BM"></a>应言法智。<a id="a-BN"></a>乃至广说。<a id="a-BO"></a>又说观老死。<a id="a-BP"></a>应言是四智。<a id="a-BQ"></a>俱不相违。<a id="a-BR"></a>且初所说非显法智等。<a id="a-BS"></a>离十六行相住循身观。<a id="a-BT"></a>观身为身。<a id="a-BU"></a>但如实观为非常等。<a id="a-BV"></a>我先已许共相行相。<a id="a-BW"></a>亦以一实自相为境。<a id="a-BX"></a>故彼所说于我无违。<a id="a-BY"></a>后老死声总目取蕴。<a id="a-BZ"></a>观五取蕴为非常等。<a id="a-Ba"></a>是四智摄。<a id="a-Bb"></a>何所相违。<a id="a-Bc"></a>若尔如说受乐受时。<a id="a-Bd"></a>如实了知受于乐受。<a id="a-Be"></a>如何是法类世俗道智摄。<a id="a-Bf"></a>此应思择受现在时。<a id="a-Bg"></a>必不了知不自缘故。<a id="a-Bh"></a>亦不可说了知去来。<a id="a-Bi"></a>去来不名受乐时故而契经说。<a id="a-Bj"></a>受乐受时。<a id="a-Bk"></a>如实了知受于乐受。<a id="a-Bl"></a>故知此说别有密意。<a id="a-Bm"></a>释此密意。<a id="a-Bn"></a>如尽无生。<a id="a-Bo"></a>谓出观后时。<a id="a-Bp"></a>方起此行相。<a id="a-Bq"></a>故无漏行相越十六外。<a id="a-Br"></a>无有一类言有越十六。<a id="a-Bs"></a>本论说故。<a id="a-Bt"></a>如本论言。<a id="a-Bu"></a>颇有不系心能了别欲界系法耶。<a id="a-Bv"></a>曰能了别。<a id="a-Bw"></a>谓非常故。<a id="a-Bx"></a>苦故。<a id="a-By"></a>空故。<a id="a-Bz"></a>非我故。<a id="a-C0"></a>因故。<a id="a-C1"></a>集故。<a id="a-C2"></a>生故。<a id="a-C3"></a>缘故。<a id="a-C4"></a>有是处。<a id="a-C5"></a>有是事。<a id="a-C6"></a>如理所引了别。<a id="a-C7"></a>此证不成。<a id="a-C8"></a>迷论意故。<a id="a-C9"></a>论显不系行相众多。<a id="a-CA"></a>于中有缘欲界系者。<a id="a-CB"></a>依容有说。<a id="a-CC"></a>有是处言。<a id="a-CD"></a>有是事言。<a id="a-CE"></a>显无颠倒。<a id="a-CF"></a>即由此故。<a id="a-CG"></a>余无此言。<a id="a-CH"></a>谓彼论中。<a id="a-CI"></a>复作是说。<a id="a-CJ"></a>颇有见断心能了别欲界系法耶。<a id="a-CK"></a>曰能了别。<a id="a-CL"></a>谓我故。<a id="a-CM"></a>我所故。<a id="a-CN"></a>断故。<a id="a-CO"></a>常故。<a id="a-CP"></a>无因故。<a id="a-CQ"></a>无作故。<a id="a-CR"></a>损减故。<a id="a-CS"></a>尊故。<a id="a-CT"></a>胜故。<a id="a-CU"></a>上故。<a id="a-CV"></a>第一故。<a id="a-CW"></a>能清净故。<a id="a-CX"></a>能解脱故。<a id="a-CY"></a>能出离故。<a id="a-CZ"></a>惑故。<a id="a-Ca"></a>疑故。<a id="a-Cb"></a>犹豫故。<a id="a-Cc"></a>贪故。<a id="a-Cd"></a>嗔故。<a id="a-Ce"></a>慢故。<a id="a-Cf"></a>痴故。<a id="a-Cg"></a>不如理所引了别。<a id="a-Ch"></a>除此无容有余行相。<a id="a-Ci"></a>由此不说有是处言。<a id="a-Cj"></a>由皆颠倒转。<a id="a-Ck"></a>不言有是事。<a id="a-Cl"></a>故净行相无越十六。<a id="a-Cm"></a>理教无违。<a id="a-Cn"></a>不可倾动。<a id="a-Co"></a>所言行相有十六者。<a id="a-Cp"></a>为但名别实亦有异。<a id="a-Cq"></a>何谓行相能行所行。<a id="a-Cr"></a>颂曰。</p>
  <p id="aCs">行相实十六　　此体唯是慧</p>
  <p id="aCt">能行有所缘　　所行诸有法</p>
  <p id="aCu">论曰。<a id="a-Cv"></a>有说行相名虽十六实事唯七。<a id="a-Cw"></a>缘苦谛境治四倒故。<a id="a-Cx"></a>名实俱四。<a id="a-Cy"></a>缘三谛境。<a id="a-Cz"></a>名四实一。<a id="a-D0"></a>如是说者实亦十六。<a id="a-D1"></a>所治所行相有别故。<a id="a-D2"></a>言所对治相有别者。<a id="a-D3"></a>为治常见故修非常行相。<a id="a-D4"></a>为治乐诸行故修苦行相。<a id="a-D5"></a>为治我所见故修空行相。<a id="a-D6"></a>为治我见故修非我行相。<a id="a-D7"></a>为治无因论故修因行相。<a id="a-D8"></a>为治自在等一因论故修集行相。<a id="a-D9"></a>为治转变因常因论故修生行相。<a id="a-DA"></a>为治知为先能生论故修缘行相。<a id="a-DB"></a>为治归自在为涅槃论显诸蕴永灭是涅槃故修灭行相。<a id="a-DC"></a>为治执自体所有解脱是杂染惑苦不正见故修静行相。<a id="a-DD"></a>为治执涅槃如被咒诅遂致殄灭是弊坏论故修妙行相。<a id="a-DE"></a>为治执解脱还退见故修离行相。<a id="a-DF"></a>为治执无解脱道故修道行相。<a id="a-DG"></a>为治苦行是真道见及谤真道是邪论故修如行相。<a id="a-DH"></a>为治不修道生死自净及世间离染是真道故修行行相。<a id="a-DI"></a>为治尝遭不永离染道所诳惑于真圣道亦不敬故修出行相。<a id="a-DJ"></a>言所行境相有别者。<a id="a-DK"></a>苦圣谛有四相。<a id="a-DL"></a>一非常。<a id="a-DM"></a>二苦。<a id="a-DN"></a>三空。<a id="a-DO"></a>四非我。<a id="a-DP"></a>有生灭故非常。<a id="a-DQ"></a>逼迫性故违圣心故苦。<a id="a-DR"></a>无主宰故空。<a id="a-DS"></a>违我相故非我。<a id="a-DT"></a>集圣谛有四相。<a id="a-DU"></a>一因。<a id="a-DV"></a>二集。<a id="a-DW"></a>三生。<a id="a-DX"></a>四缘。<a id="a-DY"></a>能生法故因。<a id="a-DZ"></a>有多种故集。<a id="a-Da"></a>恒孳产故生。<a id="a-Db"></a>各别助故缘。<a id="a-Dc"></a>灭圣谛有四相。<a id="a-Dd"></a>一灭。<a id="a-De"></a>二静。<a id="a-Df"></a>三妙。<a id="a-Dg"></a>四离。<a id="a-Dh"></a>息众苦故灭。<a id="a-Di"></a>三有为相三火灭故静。<a id="a-Dj"></a>有余师说。<a id="a-Dk"></a>众苦息故静。<a id="a-Dl"></a>如说苾刍诸行皆苦。<a id="a-Dm"></a>唯有涅槃最为寂静。<a id="a-Dn"></a>善故常故妙。<a id="a-Do"></a>一切灾患永解脱故。<a id="a-Dp"></a>极安隐故离。<a id="a-Dq"></a>道圣谛有四相。<a id="a-Dr"></a>一道。<a id="a-Ds"></a>二如。<a id="a-Dt"></a>三行。<a id="a-Du"></a>四出。<a id="a-Dv"></a>能通寻求诸法性相至解脱故道。<a id="a-Dw"></a>无倒转故如。<a id="a-Dx"></a>如实趣故行。<a id="a-Dy"></a>有余师说。<a id="a-Dz"></a>定能趣故行。<a id="a-E0"></a>如说此道能至清净。<a id="a-E1"></a>余见必无至清净理。<a id="a-E2"></a>一向趣故。<a id="a-E3"></a>决能至故出。<a id="a-E4"></a>如是所治及所行境。<a id="a-E5"></a>相有别故实有十六。<a id="a-E6"></a>如是行相以慧为体。<a id="a-E7"></a>谓唯诸慧。<a id="a-E8"></a>于境相中简择而转名为行相。<a id="a-E9"></a>岂不心心所皆名有行相。<a id="a-EA"></a>如是无慧与慧相应。<a id="a-EB"></a>如何可言慧有行相。<a id="a-EC"></a>非有行相。<a id="a-ED"></a>唯慧相应心等。<a id="a-EE"></a>皆名有行相者。<a id="a-EF"></a>是心心所等。<a id="a-EG"></a>于所缘品类相中有能取义。<a id="a-EH"></a>若依唯慧得行相名。<a id="a-EI"></a>则慧之余心心所法。<a id="a-EJ"></a>与行相等名有行相。<a id="a-EK"></a>如等漏故得有漏名。<a id="a-EL"></a>是与漏体同对治义。<a id="a-EM"></a>如是所余心心所法等与行相。<a id="a-EN"></a>行于所缘。<a id="a-EO"></a>是俱时行。<a id="a-EP"></a>无前后义。<a id="a-EQ"></a>或心心所有行相者。<a id="a-ER"></a>多如已知根。<a id="a-ES"></a>总名有行相。<a id="a-ET"></a>或依无间。<a id="a-EU"></a>亦说有声。<a id="a-EV"></a>如有所依故无有过。<a id="a-EW"></a>谓如心心所皆名有所依。<a id="a-EX"></a>意识相应诸心所法。<a id="a-EY"></a>与所依识亦俱时生。<a id="a-EZ"></a>识之所依唯无间灭。<a id="a-Ea"></a>有行相理应知亦然。<a id="a-Eb"></a>无间灭慧于现何能。<a id="a-Ec"></a>此于现有能如无间灭意。<a id="a-Ed"></a>若尔应受等得有受等名。<a id="a-Ee"></a>许亦无违。<a id="a-Ef"></a>然非所辩。<a id="a-Eg"></a>慧及诸余心心所法。<a id="a-Eh"></a>有所缘故。<a id="a-Ei"></a>皆是能行。<a id="a-Ej"></a>此能行名。<a id="a-Ek"></a>应唯目慧。<a id="a-El"></a>行相体故。<a id="a-Em"></a>余心心所。<a id="a-En"></a>既非行相。<a id="a-Eo"></a>宁是能行。<a id="a-Ep"></a>若谓所余名能行者。<a id="a-Eq"></a>以与行相相应起故。<a id="a-Er"></a>是则慧等与受相应。<a id="a-Es"></a>应名能受。<a id="a-Et"></a>虽有此语而理不然。<a id="a-Eu"></a>谓慧异门称为行相。<a id="a-Ev"></a>能行即是取境别名。<a id="a-Ew"></a>非能行言偏为诠慧。<a id="a-Ex"></a>宁以受等体非行相。<a id="a-Ey"></a>便作是难。<a id="a-Ez"></a>应非能行。<a id="a-F0"></a>如于境中慧能简择。<a id="a-F1"></a>便许说慧名为能行。<a id="a-F2"></a>既于境中想能取像。<a id="a-F3"></a>识能了等。<a id="a-F4"></a>宁非能行。<a id="a-F5"></a>故能行名。<a id="a-F6"></a>通目取境。<a id="a-F7"></a>故应受等亦是能行。<a id="a-F8"></a>所行名通一切有法。<a id="a-F9"></a>若实若假皆所行故。<a id="a-FA"></a>由此三门体有宽陜。<a id="a-FB"></a>慧通行相能行所行。<a id="a-FC"></a>余心心所唯能所行。<a id="a-FD"></a>诸余有法唯是所行。<a id="a-FE"></a>其理善成不可倾动。<a id="a-FF"></a>已辩十智行相差别。<a id="a-FG"></a>当辩性摄依身依地。<a id="a-FH"></a>颂曰。</p>
  <p id="aFI">性俗三九善　　依地俗一切</p>
  <p id="aFJ">他心智唯四　　法六余七九</p>
  <p id="aFK">现起所依身　　他心依欲色</p>
  <p id="aFL">法智但依欲　　余八通三界</p>
  <p id="aFM">论曰。<a id="a-FN"></a>如是十智三性摄者。<a id="a-FO"></a>谓世俗通三性。<a id="a-FP"></a>余九智唯是善。<a id="a-FQ"></a>依地别者。<a id="a-FR"></a>谓世俗智通依欲界乃至有顶。<a id="a-FS"></a>他心智唯依四根本静虑。<a id="a-FT"></a>不依近分静虑中间。<a id="a-FU"></a>此智所缘极微细故。<a id="a-FV"></a>彼地道力微劣不能了达他相续中现在微细心心所法。<a id="a-FW"></a>亦不依无色无此加行故。<a id="a-FX"></a>又通性故。<a id="a-FY"></a>余地非依五。<a id="a-FZ"></a>通所依止观等故。<a id="a-Fa"></a>法智通以六地为依。<a id="a-Fb"></a>谓未至中间四根本静虑。<a id="a-Fc"></a>不依余近分。<a id="a-Fd"></a>彼唯有漏故。<a id="a-Fe"></a>亦不依无色。<a id="a-Ff"></a>此缘欲界故。<a id="a-Fg"></a>所余七智九地为依。<a id="a-Fh"></a>谓下三无色及前说六地。<a id="a-Fi"></a>总说如是。<a id="a-Fj"></a>然有差别。<a id="a-Fk"></a>谓此所说七种智中类智决定依九地起。<a id="a-Fl"></a>苦集灭道尽无生智。<a id="a-Fm"></a>苦法智摄。<a id="a-Fn"></a>六地为依。<a id="a-Fo"></a>类智摄者。<a id="a-Fp"></a>通依九地。<a id="a-Fq"></a>依身别者。<a id="a-Fr"></a>谓他心智。<a id="a-Fs"></a>依欲色界俱可现前。<a id="a-Ft"></a>不依无色。<a id="a-Fu"></a>彼自无故。<a id="a-Fv"></a>不起下地他心智者。<a id="a-Fw"></a>此智随转色。<a id="a-Fx"></a>彼无容起故。<a id="a-Fy"></a>法智但依欲界身起。<a id="a-Fz"></a>非上二界入出此智。<a id="a-G0"></a>诸有漏心唯欲有故。<a id="a-G1"></a>又法智随转色所。<a id="a-G2"></a>依大种唯欲系故。<a id="a-G3"></a>又此能治起破戒惑。<a id="a-G4"></a>破戒唯欲非上界故。<a id="a-G5"></a>余八智现起通依三界身。<a id="a-G6"></a>已辩性地身。<a id="a-G7"></a>当辩念住摄。<a id="a-G8"></a>颂曰。</p>
  <p id="aG9">诸智念住摄　　灭智唯最后</p>
  <p id="aGA">他心智后三　　余八智通四</p>
  <p id="aGB">论曰。<a id="a-GC"></a>灭智摄在法念住中。<a id="a-GD"></a>他心智后三摄。<a id="a-GE"></a>所余八皆通四。<a id="a-GF"></a>如是十智展转相望。<a id="a-GG"></a>一一当言几智为境。<a id="a-GH"></a>颂曰。</p>
  <p id="aGI">诸智互相缘　　法类道各九</p>
  <p id="aGJ">苦集智各二　　四皆十灭非</p>
  <p id="aGK">论曰。<a id="a-GL"></a>法智能缘九智为境。<a id="a-GM"></a>除类智。<a id="a-GN"></a>类智能缘九智为境。<a id="a-GO"></a>除法智。<a id="a-GP"></a>道智能缘九智为境。<a id="a-GQ"></a>除世俗智。<a id="a-GR"></a>非道摄故。<a id="a-GS"></a>苦集二智。<a id="a-GT"></a>一一能缘二智为境。<a id="a-GU"></a>谓世俗智及有漏他心智。<a id="a-GV"></a>世俗他心尽无生智。<a id="a-GW"></a>此四皆缘十智为境。<a id="a-GX"></a>灭智不缘诸智为境。<a id="a-GY"></a>唯以择灭为所缘故。<a id="a-GZ"></a>十智所缘总有几法。<a id="a-Ga"></a>何智几法为所缘境。<a id="a-Gb"></a>颂曰。</p>
  <p id="aGc">所缘总有十　　谓三界无漏</p>
  <p id="aGd">无为各有二　　俗缘十法五</p>
  <p id="aGe">类七苦集六　　灭缘一道二</p>
  <p id="aGf">他心智缘三　　尽无生各九</p>
  <p id="aGg">论曰。<a id="a-Gh"></a>十智所缘总有十法。<a id="a-Gi"></a>谓有为法分为八种。<a id="a-Gj"></a>三界所系无漏有为。<a id="a-Gk"></a>各有相应不相应故。<a id="a-Gl"></a>无为分二种。<a id="a-Gm"></a>善无记别故。<a id="a-Gn"></a>俗智总缘十法为境。<a id="a-Go"></a>法智缘五。<a id="a-Gp"></a>谓欲界二无漏道二及善无为。<a id="a-Gq"></a>类智缘七。<a id="a-Gr"></a>谓色无色无漏道六及善无为。<a id="a-Gs"></a>苦集智各缘三界所系六。<a id="a-Gt"></a>灭智缘一。<a id="a-Gu"></a>谓善无为。<a id="a-Gv"></a>道智缘二。<a id="a-Gw"></a>谓无漏道。<a id="a-Gx"></a>他心智缘欲色无漏三相应法。<a id="a-Gy"></a>尽无生智缘有为八及善无为。<a id="a-Gz"></a>颇有一念智缘一切法不。<a id="a-H0"></a>不尔。<a id="a-H1"></a>岂不非我观智知一切法皆非我耶。<a id="a-H2"></a>此亦不能缘一切法。<a id="a-H3"></a>不缘何法此体是何。<a id="a-H4"></a>颂曰。</p>
  <p id="aH5">俗智除自品　　总缘一切法</p>
  <p id="aH6">为非我行相　　闻思修所成</p>
  <p id="aH7">论曰。<a id="a-H8"></a>以世俗智观一切法为非我时。<a id="a-H9"></a>犹除自品。<a id="a-HA"></a>自品谓自体相应俱有法。<a id="a-HB"></a>何故不缘自体为境。<a id="a-HC"></a>诸对法者立此因言。<a id="a-HD"></a>诸法必无待自体故。<a id="a-HE"></a>即由此理不缘相应。<a id="a-HF"></a>以与相应一境转故。<a id="a-HG"></a>许缘相应者。<a id="a-HH"></a>便应许自缘。<a id="a-HI"></a>亦不能缘俱有法者。<a id="a-HJ"></a>以俱有法极相近故。<a id="a-HK"></a>如眼不见扶眼根色。<a id="a-HL"></a>契经亦说。<a id="a-HM"></a>一刹那智不能顿知一切法境。<a id="a-HN"></a>如契经说。<a id="a-HO"></a>无有沙门婆罗门等。<a id="a-HP"></a>于一切法顿见顿知。<a id="a-HQ"></a>义准唯渐此智唯是欲色界摄。<a id="a-HR"></a>无色界中虽有此类。<a id="a-HS"></a>而缘法少。<a id="a-HT"></a>非此所明。<a id="a-HU"></a>此通闻思修所成慧。<a id="a-HV"></a>皆能除自品缘一切法故。<a id="a-HW"></a>已辩所缘。<a id="a-HX"></a>复应思择。<a id="a-HY"></a>谁成就几智耶。<a id="a-HZ"></a>颂曰。</p>
  <p id="aHa">异生圣见道　　初念定成一</p>
  <p id="aHb">二定成三智　　后四一一增</p>
  <p id="aHc">修道定成七　　离欲增他心</p>
  <p id="aHd">无学钝利根　　定成九成十</p>
  <p id="aHe">论曰。<a id="a-Hf"></a>诸异生位及圣见道。<a id="a-Hg"></a>第一刹那定成一智。<a id="a-Hh"></a>谓世俗智。<a id="a-Hi"></a>第二刹那定成三智。<a id="a-Hj"></a>谓加法苦。<a id="a-Hk"></a>第四六十十四刹那。<a id="a-Hl"></a>如次后后增类集灭道智。<a id="a-Hm"></a>诸未增位成数如前。<a id="a-Hn"></a>故修位中亦定成七。<a id="a-Ho"></a>如是诸位。<a id="a-Hp"></a>若已离欲。<a id="a-Hq"></a>各各增一。<a id="a-Hr"></a>谓他心智。<a id="a-Hs"></a>唯除异生生无色者。<a id="a-Ht"></a>然异生位及见道中。<a id="a-Hu"></a>唯可成就俗他心智道类智时具成二种。<a id="a-Hv"></a>尔时初得不还果故。<a id="a-Hw"></a>兼得无漏以成果体。<a id="a-Hx"></a>余修位中皆具成二。<a id="a-Hy"></a>生无色者便舍世俗。<a id="a-Hz"></a>诸时解脱定成九智。<a id="a-I0"></a>谓加尽智。<a id="a-I1"></a>不时解脱定成就十。<a id="a-I2"></a>谓增无生。</p>
 </body>
</html>