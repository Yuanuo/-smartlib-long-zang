<!doctype html>
<html id="z3IBVup17N" data-ver="983">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨藏显宗论卷第二十六</h1>
  <h2 id="a2">辩随眠品第六之二</h2>
  <p id="a3">九十八随眠中。<a id="a-4"></a>几由所缘故随增。<a id="a-5"></a>几由相应故随增。<a id="a-6"></a>颂曰。</p>
  <p id="a7">未断遍随眠　　于自地一切</p>
  <p id="a8">非遍于自部　　所缘故随增</p>
  <p id="a9">非无漏上缘　　无摄有违故</p>
  <p id="aA">随于相应法　　相应故随增</p>
  <p id="aB">论曰。<a id="a-C"></a>遍行随眠差别有二。<a id="a-D"></a>谓于自界地他界地遍行。<a id="a-E"></a>不遍随眠差别亦二。<a id="a-F"></a>谓有漏无漏缘。<a id="a-G"></a>且遍行中自界地者。<a id="a-H"></a>普于五部自界地法所缘随增。<a id="a-I"></a>不遍行中有漏缘者。<a id="a-J"></a>唯于自部自界地法所缘随增。<a id="a-K"></a>不遍行中无漏缘者。<a id="a-L"></a>及遍行中他界缘者。<a id="a-M"></a>于所缘境无随增义。<a id="a-N"></a>所以者何。<a id="a-O"></a>彼所缘境非所摄受及相违故。<a id="a-P"></a>谓若有法为此地中身见及爱摄为己有。<a id="a-Q"></a>可有为此身见爱地中所有随眠所缘随增理。<a id="a-R"></a>言随增者。<a id="a-S"></a>谓诸随眠于此法中随住增长。<a id="a-T"></a>即是随缚增惛滞义。<a id="a-U"></a>如衣有润尘随住中。<a id="a-V"></a>如有润田种子增长。<a id="a-W"></a>非诸无漏及上地法为诸下身见爱摄为己有故。<a id="a-X"></a>缘彼下惑非所缘随增。<a id="a-Y"></a>以不随缚增惛滞故。<a id="a-Z"></a>若下地生求上地等。<a id="a-a"></a>是善法欲。<a id="a-b"></a>非谓染污。<a id="a-c"></a>为求离染此欲生故。<a id="a-d"></a>圣道涅槃及上地法与能缘彼下惑相违。<a id="a-e"></a>故彼二亦无所缘随增理。<a id="a-f"></a>如于炎石足不随住。<a id="a-g"></a>如火焰中鹅不增长。<a id="a-h"></a>此随眠起。<a id="a-i"></a>亲由所依。<a id="a-j"></a>然正起时兼托彼境。<a id="a-k"></a>如是已辩所缘随增。<a id="a-l"></a>随何随眠。<a id="a-m"></a>于相应法。<a id="a-n"></a>由相应故于彼随增。<a id="a-o"></a>所说随增。<a id="a-p"></a>谓至未断。<a id="a-q"></a>故初颂首摽未断言。<a id="a-r"></a>由此应知。<a id="a-s"></a>诸缘无漏他界地烦恼唯相应随增。<a id="a-t"></a>诸缘有漏自界地遍具有所缘相应随增。<a id="a-u"></a>去来随眠有随增不。<a id="a-v"></a>应言定有。<a id="a-w"></a>能发得故。<a id="a-x"></a>若异此者。<a id="a-y"></a>诸异生类无染心位应离随眠。<a id="a-z"></a>然世尊言。<a id="a-10"></a>幼稚童子婴孩眠病。<a id="a-11"></a>虽无染欲而有欲贪随眠随增。<a id="a-12"></a>故说随增。<a id="a-13"></a>乃至未断。<a id="a-14"></a>若彼已断即无所缘。<a id="a-15"></a>相应随增随眠宁有。<a id="a-16"></a>彼犹不失随眠相故。<a id="a-17"></a>谓由对治坏其势力。<a id="a-18"></a>故不随增。<a id="a-19"></a>然彼随眠体相不失。<a id="a-1A"></a>故言犹有。<a id="a-1B"></a>或据曾当有此用故。<a id="a-1C"></a>今虽无用亦号随眠。<a id="a-1D"></a>如失国王犹存王号。<a id="a-1E"></a>工匠停作其名尚存。<a id="a-1F"></a>九十八随眠中。<a id="a-1G"></a>几不善几无记。<a id="a-1H"></a>颂曰。</p>
  <p id="a1I">上二界随眠　　及欲身边见</p>
  <p id="a1J">彼俱痴无记　　所余皆不善</p>
  <p id="a1K">论曰。<a id="a-1L"></a>色无色界一切随眠。<a id="a-1M"></a>四支五支定所伏故。<a id="a-1N"></a>无有势力招异熟果。<a id="a-1O"></a>故彼皆是无记性摄。<a id="a-1P"></a>若谓彼能招异熟果。<a id="a-1Q"></a>应上二界有非爱受。<a id="a-1R"></a>染招爱受理不成故。<a id="a-1S"></a>然无圣道成无记失。<a id="a-1T"></a>唯有漏法有异熟故。<a id="a-1U"></a>此种类中无异熟者。<a id="a-1V"></a>方可说为无记性故。<a id="a-1W"></a>身边二见及相应痴。<a id="a-1X"></a>欲界系者亦无记性。<a id="a-1Y"></a>颠倒转故。<a id="a-1Z"></a>宁非不善。<a id="a-1a"></a>且有身见。<a id="a-1b"></a>顺善行故。<a id="a-1c"></a>违断善故。<a id="a-1d"></a>定非不善。<a id="a-1e"></a>爱慢虽有顺修福行。<a id="a-1f"></a>而由见力引彼令起。<a id="a-1g"></a>又断善时。<a id="a-1h"></a>为强因故背善友故。<a id="a-1i"></a>欲俱不善边执见中执断边者。<a id="a-1j"></a>计生断故。<a id="a-1k"></a>不违涅槃。<a id="a-1l"></a>顺厌离门。<a id="a-1m"></a>故非不善。<a id="a-1n"></a>如世尊说。<a id="a-1o"></a>若起此见我于一切皆不忍受。<a id="a-1p"></a>当知此见不顺贪欲随顺无贪。<a id="a-1q"></a>乃至广说。<a id="a-1r"></a>又世尊说。<a id="a-1s"></a>于诸外道诸见趣中此见最胜。<a id="a-1t"></a>谓我不有。<a id="a-1u"></a>我所亦不有。<a id="a-1v"></a>我当不有。<a id="a-1w"></a>我所当不有。<a id="a-1x"></a>执常边见顺我见生。<a id="a-1y"></a>是无记理如我见说。<a id="a-1z"></a>余欲界系一切随眠。<a id="a-20"></a>与上相违皆是不善。<a id="a-21"></a>于此不善诸随眠中。<a id="a-22"></a>有几能为不善根体。<a id="a-23"></a>颂曰。</p>
  <p id="a24">不善根欲界　　贪嗔不善痴</p>
  <p id="a25">论曰。<a id="a-26"></a>唯欲界系一切贪嗔及不善痴不善根摄。<a id="a-27"></a>如其次第。<a id="a-28"></a>世尊说为贪嗔痴三不善根体。<a id="a-29"></a>唯不善烦恼为不善法。<a id="a-2A"></a>根名不善根。<a id="a-2B"></a>宗义如是。<a id="a-2C"></a>岂不一切已生恶法皆为后因。<a id="a-2D"></a>非唯三种无越二理。<a id="a-2E"></a>以不善根翻对善根而建立故。<a id="a-2F"></a>何缘不建立不慢等善根。<a id="a-2G"></a>五识身中无恶慢等可翻对故。<a id="a-2H"></a>又具五义立不善根。<a id="a-2I"></a>谓通五部遍依六识。<a id="a-2J"></a>是随眠性发恶身语。<a id="a-2K"></a>断善根时为胜加行。<a id="a-2L"></a>慢等不尔。<a id="a-2M"></a>如不善法有不善根。<a id="a-2N"></a>无记法中有是根不。<a id="a-2O"></a>亦有。<a id="a-2P"></a>云何。<a id="a-2Q"></a>颂曰。</p>
  <p id="a2R">无记根有三　　无记爱痴慧</p>
  <p id="a2S">非余二高故　　外方立四种</p>
  <p id="a2T">中爱见慢痴　　三定皆痴故</p>
  <p id="a2U">论曰。<a id="a-2V"></a>迦湿弥罗国诸毗婆沙师。<a id="a-2W"></a>说无记根亦有三种。<a id="a-2X"></a>谓诸无记爱痴慧三。<a id="a-2Y"></a>一切应知无记根摄。<a id="a-2Z"></a>慧根通摄有覆无覆。<a id="a-2a"></a>根是因义。<a id="a-2b"></a>无覆无记慧亦能为因。<a id="a-2c"></a>故无记根摄。<a id="a-2d"></a>此三有力生诸无记。<a id="a-2e"></a>何缘疑慢非无记根。<a id="a-2f"></a>疑二趣转慢高转故。<a id="a-2g"></a>谓疑犹豫二趣动转。<a id="a-2h"></a>故不立根。<a id="a-2i"></a>根坚住故。<a id="a-2j"></a>慢高举相向上而转。<a id="a-2k"></a>故不立根。<a id="a-2l"></a>根趣下故。<a id="a-2m"></a>世间共见根相如是。<a id="a-2n"></a>隐于土下故名为根。<a id="a-2o"></a>是体下垂上生苗义。<a id="a-2p"></a>此三如彼。<a id="a-2q"></a>故亦名根。<a id="a-2r"></a>余非随眠。<a id="a-2s"></a>或无胜用。<a id="a-2t"></a>故不立彼为无记根。<a id="a-2u"></a>外方诸师立此有四。<a id="a-2v"></a>谓诸无记爱见慢痴无记名中。<a id="a-2w"></a>遮善恶故。<a id="a-2x"></a>何缘此四立无记根。<a id="a-2y"></a>以诸愚夫修上定者。<a id="a-2z"></a>不过依托爱见慢三。<a id="a-30"></a>此三皆依无明力转。<a id="a-31"></a>故立此四为无记根。<a id="a-32"></a>彼作是言。<a id="a-33"></a>无覆无记慧力劣故非无记根。<a id="a-34"></a>根义必依坚牢立故。<a id="a-35"></a>由慢力故。<a id="a-36"></a>诸瑜伽师退失百千殊胜功德。<a id="a-37"></a>故慢力胜立无记根。<a id="a-38"></a>此四能生无记染法。<a id="a-39"></a>诸契经中。<a id="a-3A"></a>说有十四诸无记事。<a id="a-3B"></a>彼为同此非善不善名无记耶。<a id="a-3C"></a>不尔。<a id="a-3D"></a>云何。<a id="a-3E"></a>应舍置故。<a id="a-3F"></a>谓问记论总有四种。<a id="a-3G"></a>其四者何。<a id="a-3H"></a>颂曰。</p>
  <p id="a3I">应一向分别　　反诘舍置记</p>
  <p id="a3J">如死生殊胜　　我蕴一异等</p>
  <p id="a3K">论曰。<a id="a-3L"></a>等言兼摄有约异门。<a id="a-3M"></a>且问四者。<a id="a-3N"></a>一应一向记二应分别记。<a id="a-3O"></a>三应反诘记。<a id="a-3P"></a>四应舍置记。<a id="a-3Q"></a>此四如次。<a id="a-3R"></a>如有问者问死生胜我一异等。<a id="a-3S"></a>记有四者。<a id="a-3T"></a>谓答四问。<a id="a-3U"></a>若作是问。<a id="a-3V"></a>一切生者皆当死耶。<a id="a-3W"></a>应一向记一切生者皆定当死。<a id="a-3X"></a>若作是问。<a id="a-3Y"></a>一切死者皆当生耶。<a id="a-3Z"></a>应分别记有烦恼者死已当生。<a id="a-3a"></a>无烦恼者死已不生。<a id="a-3b"></a>若作是问。<a id="a-3c"></a>人为胜劣。<a id="a-3d"></a>应反诘记。<a id="a-3e"></a>为何所方。<a id="a-3f"></a>为方诸天。<a id="a-3g"></a>为方恶趣。<a id="a-3h"></a>若言方天。<a id="a-3i"></a>应记人劣。<a id="a-3j"></a>若言方恶趣应记人胜。<a id="a-3k"></a>若作是问。<a id="a-3l"></a>蕴与有情为一为异。<a id="a-3m"></a>应舍置记。<a id="a-3n"></a>有情无实故。<a id="a-3o"></a>一异性不成。<a id="a-3p"></a>如马角等利钝等性。<a id="a-3q"></a>已辩随眠不善无记。<a id="a-3r"></a>今应思择。<a id="a-3s"></a>何等随眠。<a id="a-3t"></a>于何事系。<a id="a-3u"></a>何名为事。<a id="a-3v"></a>事虽非一。<a id="a-3w"></a>而于此中辩所系事。<a id="a-3x"></a>此复有二。<a id="a-3y"></a>谓就依缘及部类辩。<a id="a-3z"></a>就依缘者。<a id="a-40"></a>谓眼识俱所有随眠。<a id="a-41"></a>唯于色处为所缘系。<a id="a-42"></a>于自相应诸心心所。<a id="a-43"></a>意处法处为相应系。<a id="a-44"></a>如是乃至。<a id="a-45"></a>若身识俱所有随眠。<a id="a-46"></a>唯于触处为所缘系。<a id="a-47"></a>于自相应诸心心所。<a id="a-48"></a>意处法处为相应系。<a id="a-49"></a>若意识俱所有随眠。<a id="a-4A"></a>于十二处为所缘系。<a id="a-4B"></a>于自相应诸心心所。<a id="a-4C"></a>意处法处为相应系。<a id="a-4D"></a>就部类者。<a id="a-4E"></a>谓见苦断遍行随眠。<a id="a-4F"></a>于五部法为所缘系。<a id="a-4G"></a>于自相应诸心心所为相应系。<a id="a-4H"></a>见苦所断非遍随眠。<a id="a-4I"></a>唯于自部为所缘系。<a id="a-4J"></a>于自相应诸心心所为相应系。<a id="a-4K"></a>如是一切随应当说。<a id="a-4L"></a>就三世辩。<a id="a-4M"></a>何等有情。<a id="a-4N"></a>有何随眠。<a id="a-4O"></a>能系何事。<a id="a-4P"></a>颂曰。</p>
  <p id="a4Q">若于此事中　　未断贪嗔慢</p>
  <p id="a4R">过现若已起　　未来意遍行</p>
  <p id="a4S">五可生自世　　不生亦遍行</p>
  <p id="a4T">余过未遍行　　现正缘能系</p>
  <p id="a4U">论曰。<a id="a-4V"></a>若有情类于此事中随眠随增名系此事。<a id="a-4W"></a>夫为能系必是未断。<a id="a-4X"></a>故初未断如应遍流。<a id="a-4Y"></a>且诸随眠总有二种。<a id="a-4Z"></a>一者自相。<a id="a-4a"></a>谓贪嗔慢。<a id="a-4b"></a>二者共相。<a id="a-4c"></a>谓见疑痴。<a id="a-4d"></a>贪嗔慢三是自相惑。<a id="a-4e"></a>诸圣教内屡有明文。<a id="a-4f"></a>且如经言。<a id="a-4g"></a>告衣袋母。<a id="a-4h"></a>汝眼于色若不见时。<a id="a-4i"></a>彼色为缘起欲贪不。<a id="a-4j"></a>不尔大德。<a id="a-4k"></a>乃至广说。<a id="a-4l"></a>又契经说。<a id="a-4m"></a>佛告大母。<a id="a-4n"></a>汝意云何。<a id="a-4o"></a>诸所有色。<a id="a-4p"></a>非汝眼见。<a id="a-4q"></a>非汝曾见。<a id="a-4r"></a>非汝当见。<a id="a-4s"></a>非希求见。<a id="a-4t"></a>汝为因此起欲起贪起亲起爱起阿赖耶起尼延底起耽着不。<a id="a-4u"></a>不尔大德。<a id="a-4v"></a>乃至广说。<a id="a-4w"></a>故此事中有贪嗔慢。<a id="a-4x"></a>于过去世已生未断。<a id="a-4y"></a>现在已生能系此事。<a id="a-4z"></a>以贪嗔慢是自相惑。<a id="a-50"></a>非诸有情定遍起故。<a id="a-51"></a>岂不已断系义便无。<a id="a-52"></a>既说系言已显未断。<a id="a-53"></a>何缘说此被未来系。<a id="a-54"></a>复说过去已生未断。<a id="a-55"></a>此未断言应成无用。<a id="a-56"></a>无无用过。<a id="a-57"></a>此未断言显有品别渐次断故。<a id="a-58"></a>即于此论次下文中。<a id="a-59"></a>亦说未来意遍行等。<a id="a-5A"></a>谓彼贪等九品不同。<a id="a-5B"></a>修道断时九品别断。<a id="a-5C"></a>有缘此事上品随眠。<a id="a-5D"></a>已起已灭已得永断。<a id="a-5E"></a>彼于此事尚有未来余品随眠。<a id="a-5F"></a>未起未灭未得永断犹能为系。<a id="a-5G"></a>是故本论于此义中虽说未来爱等所系。<a id="a-5H"></a>而于过去说未断言。<a id="a-5I"></a>故未断言深成有用。<a id="a-5J"></a>然过去世此品随眠。<a id="a-5K"></a>得永断时。<a id="a-5L"></a>未来亦断。<a id="a-5M"></a>容有余品未来随眠。<a id="a-5N"></a>能系此事未得永断。<a id="a-5O"></a>以未来世意识相应贪嗔慢三遍缘三世。<a id="a-5P"></a>虽于此事或生不生。<a id="a-5Q"></a>但未断时皆名能系。<a id="a-5R"></a>未来五识相应贪嗔。<a id="a-5S"></a>若未断可生。<a id="a-5T"></a>唯系未来世。<a id="a-5U"></a>由此已显五识相应可生随眠。<a id="a-5V"></a>若至过去唯系过去。<a id="a-5W"></a>至现亦尔。<a id="a-5X"></a>义准若与意识相应可生随眠。<a id="a-5Y"></a>若至过现未断容系非自世法。<a id="a-5Z"></a>非唯意识相应随眠。<a id="a-5a"></a>若在未来能缚三世。<a id="a-5b"></a>诸与五识相应随眠。<a id="a-5c"></a>若定不生亦缚三世。<a id="a-5d"></a>谓彼境界。<a id="a-5e"></a>或在未来。<a id="a-5f"></a>或在现在。<a id="a-5g"></a>或在过去。<a id="a-5h"></a>彼虽已得毕竟不生。<a id="a-5i"></a>而未断时性能系缚所余一切见起无明。<a id="a-5j"></a>去来未断遍缚三世。<a id="a-5k"></a>由此三种是共相惑。<a id="a-5l"></a>一切有情俱遍缚故。<a id="a-5m"></a>若现在世正缘境时。<a id="a-5n"></a>随其所应能缚此事。<a id="a-5o"></a>以何为证知贪等惑缘过去等三世境生即于其中能为系缚。<a id="a-5p"></a>由圣教证。<a id="a-5q"></a>故契经言。<a id="a-5r"></a>欲贪处法总有三种。<a id="a-5s"></a>一者过去欲贪处法。<a id="a-5t"></a>二者未来欲贪处法。<a id="a-5u"></a>三者现在欲贪处法。<a id="a-5v"></a>若缘过去欲贪处法生于欲贪。<a id="a-5w"></a>此欲贪生当言于彼过去诸法系非离系。<a id="a-5x"></a>乃至广说。<a id="a-5y"></a>又契经言。<a id="a-5z"></a>若于过去未来现在所见色中起爱起恚。<a id="a-60"></a>应知于此非色系眼非眼系色。<a id="a-61"></a>此中欲贪是真能系。<a id="a-62"></a>如是等类圣教非一。<a id="a-63"></a>为有去来于彼说系。<a id="a-64"></a>应言彼有。<a id="a-65"></a>有相如何。<a id="a-66"></a>异毕竟无。<a id="a-67"></a>及现在有为实为假。<a id="a-68"></a>应言是实。<a id="a-69"></a>有实假相云何应知。<a id="a-6A"></a>为境生觉。<a id="a-6B"></a>是总有相。<a id="a-6C"></a>若无所待于中生觉。<a id="a-6D"></a>是实有相。<a id="a-6E"></a>如色受等。<a id="a-6F"></a>若有所待于中生觉。<a id="a-6G"></a>是假有相。<a id="a-6H"></a>如瓶军等。<a id="a-6I"></a>不可定执。<a id="a-6J"></a>过去未来唯是假有。<a id="a-6K"></a>无假依故又无所待。<a id="a-6L"></a>能生觉故。<a id="a-6M"></a>谓缘去来现世三境。<a id="a-6N"></a>如次无待生宿住念。<a id="a-6O"></a>求未来愿了他心智。<a id="a-6P"></a>过去未来既有所说。<a id="a-6Q"></a>实有相故决定实有。<a id="a-6R"></a>然实有法复有二种。<a id="a-6S"></a>一有作用。<a id="a-6T"></a>二唯有体。<a id="a-6U"></a>有作用法复有二种。<a id="a-6V"></a>一有功能。<a id="a-6W"></a>二功能阙。<a id="a-6X"></a>由此已释。<a id="a-6Y"></a>唯有体者。<a id="a-6Z"></a>诸假有法亦有二种。<a id="a-6a"></a>一者依实。<a id="a-6b"></a>二者依假。<a id="a-6c"></a>此二如次如瓶如军。<a id="a-6d"></a>然有功能不名作用。<a id="a-6e"></a>所有作用亦名功能。<a id="a-6f"></a>据别功能前说有阙。<a id="a-6g"></a>以如是理蕴在心中。<a id="a-6h"></a>应固立宗去来定有。<a id="a-6i"></a>由有因果染离染事。<a id="a-6j"></a>自性非虚说为实有。<a id="a-6k"></a>非如现在得实有名。<a id="a-6l"></a>现见世间有同时法。<a id="a-6m"></a>体相虽一而有性殊。<a id="a-6n"></a>如地界等内外性异。<a id="a-6o"></a>受等自他乐等性别。<a id="a-6p"></a>此性与有理定无差。<a id="a-6q"></a>性既有殊。<a id="a-6r"></a>有必有别。<a id="a-6s"></a>由是地等体相虽同而可说为内外性别。<a id="a-6t"></a>受等领等体相虽同。<a id="a-6u"></a>而可说为乐等性别。<a id="a-6v"></a>又如眼等。<a id="a-6w"></a>在一相续清净所造色体相同。<a id="a-6x"></a>而于其中有性类别。<a id="a-6y"></a>以见闻等功能别故。<a id="a-6z"></a>非于此中功能异有可有性等功能差别。<a id="a-70"></a>然见等功能即眼等有。<a id="a-71"></a>由功能别故有性定别。<a id="a-72"></a>故知诸法有同一时体相无差。<a id="a-73"></a>有性类别。<a id="a-74"></a>既现见有法体同时。<a id="a-75"></a>体相无差有性类别。<a id="a-76"></a>故知诸法历三世时。<a id="a-77"></a>体相无差有性类别。<a id="a-78"></a>故过未有与现有异。<a id="a-79"></a>宁知三世容皆实有。<a id="a-7A"></a>颂曰。</p>
  <p id="a7B">三世有由说　　二有境果故</p>
  <p id="a7C">说三世有故　　许说一切有</p>
  <p id="a7D">论曰。<a id="a-7E"></a>实有过去未来现在。<a id="a-7F"></a>了教正理俱极成故。<a id="a-7G"></a>现在诸法实有极成。<a id="a-7H"></a>何教理证去来实有。<a id="a-7I"></a>且由经中世尊说故。<a id="a-7J"></a>谓世尊说。<a id="a-7K"></a>过去未来色尚非常。<a id="a-7L"></a>何况现在。<a id="a-7M"></a>若能如是观色非常。<a id="a-7N"></a>则诸多闻圣弟子众。<a id="a-7O"></a>于过去色勤修厌舍。<a id="a-7P"></a>于未来色勤断欣求。<a id="a-7Q"></a>现在色中勤厌离灭。<a id="a-7R"></a>若过去色非有。<a id="a-7S"></a>不应多闻圣弟子众于过去色勤修厌舍。<a id="a-7T"></a>以过去色是有。<a id="a-7U"></a>故应多闻圣弟子众于过去色勤修厌舍。<a id="a-7V"></a>若未来色非有。<a id="a-7W"></a>不应多闻圣弟子众于未来色勤断欣求。<a id="a-7X"></a>以未来色是有。<a id="a-7Y"></a>故应多闻圣弟子众于未来色勤断欣求。<a id="a-7Z"></a>又契经言。<a id="a-7a"></a>业虽过去尽灭变坏。<a id="a-7b"></a>而犹是有。<a id="a-7c"></a>何缘知此。<a id="a-7d"></a>所引契经。<a id="a-7e"></a>说有去来。<a id="a-7f"></a>定是了义曾无余处。<a id="a-7g"></a>决定遮止。<a id="a-7h"></a>犹如补特伽罗等故。<a id="a-7i"></a>谓虽处处说有补特伽罗。<a id="a-7j"></a>而可说为实无有体。<a id="a-7k"></a>又契经等分明遮故。<a id="a-7l"></a>由此说有补特伽罗。<a id="a-7m"></a>所有契经皆非了义。<a id="a-7n"></a>又如经说。<a id="a-7o"></a>应害父母。<a id="a-7p"></a>理亦应是不了义经。<a id="a-7q"></a>以余经言。<a id="a-7r"></a>是无间业。<a id="a-7s"></a>无间必堕捺落迦故。<a id="a-7t"></a>又如经言。<a id="a-7u"></a>诸习欲者无有恶业而不能作。<a id="a-7v"></a>此亦应是不了义经。<a id="a-7w"></a>以余经中遮诸圣者由故思造诸恶业故。<a id="a-7x"></a>如是等类随应当知。<a id="a-7y"></a>非此分明决定说有去来世已。<a id="a-7z"></a>复于余处分明决定遮有去来。<a id="a-80"></a>可以准知。<a id="a-81"></a>此非了义。<a id="a-82"></a>然此决定是了义说。<a id="a-83"></a>以越余经不了相故。<a id="a-84"></a>岂不亦有遮去来经。<a id="a-85"></a>如胜义空契经中说。<a id="a-86"></a>眼根生位无所从来。<a id="a-87"></a>眼根灭时无所造集。<a id="a-88"></a>本无今有有已还去。<a id="a-89"></a>若未来世先有眼根。<a id="a-8A"></a>则不应言本无今有。<a id="a-8B"></a>此意遮眼来从火轮。<a id="a-8C"></a>或从自性或从自在。<a id="a-8D"></a>眼根灭时还造集彼。<a id="a-8E"></a>为显正义故次复言。<a id="a-8F"></a>本无今有有已还去。<a id="a-8G"></a>因中无果故说本无。<a id="a-8H"></a>或约作用故说今有。<a id="a-8I"></a>又具二缘识方生故。<a id="a-8J"></a>谓契经说。<a id="a-8K"></a>识二缘生。<a id="a-8L"></a>如契经言。<a id="a-8M"></a>眼色为缘生于眼识。<a id="a-8N"></a>如是乃至意法为缘生于意识。<a id="a-8O"></a>若未来世非实有者。<a id="a-8P"></a>能缘彼识应阙二缘。<a id="a-8Q"></a>既说二缘能生于识。<a id="a-8R"></a>此则唯说实及假依。<a id="a-8S"></a>为根为境方能生识。<a id="a-8T"></a>二唯用彼为自性故。<a id="a-8U"></a>非无可为二缘所摄。<a id="a-8V"></a>由此知佛已方便遮无为所缘识亦得起。<a id="a-8W"></a>既缘过未识亦得生。<a id="a-8X"></a>故知去来体是实有。<a id="a-8Y"></a>又一切识必有境故。<a id="a-8Z"></a>谓见有境识方得生。<a id="a-8a"></a>如世尊言。<a id="a-8b"></a>各各了别彼彼境相。<a id="a-8c"></a>名识取蕴所了者何。<a id="a-8d"></a>谓色至法。<a id="a-8e"></a>非彼经说。<a id="a-8f"></a>有识无境。<a id="a-8g"></a>由此应知。<a id="a-8h"></a>缘去来识定有境故。<a id="a-8i"></a>实有去来。<a id="a-8j"></a>又已谢业有当果故。<a id="a-8k"></a>谓先所造善不善业。<a id="a-8l"></a>待缘招当爱非爱果。<a id="a-8m"></a>思择业处已广成立。<a id="a-8n"></a>非业无间异熟果生。<a id="a-8o"></a>非当果生时异熟因现在。<a id="a-8p"></a>若过去法其体已无。<a id="a-8q"></a>则应无因有果生义。<a id="a-8r"></a>或应彼果毕竟不生。<a id="a-8s"></a>由此应知去来实有。<a id="a-8t"></a>诸有处俗及出家人。<a id="a-8u"></a>信有如前所辩三世。<a id="a-8v"></a>及有真实三种无为。<a id="a-8w"></a>方可自称说一切有。<a id="a-8x"></a>以唯说有如是法故。<a id="a-8y"></a>许彼是说一切有宗。<a id="a-8z"></a>余则不然。<a id="a-90"></a>有增减故。<a id="a-91"></a>谓增益论者。<a id="a-92"></a>说有真实补特伽罗。<a id="a-93"></a>及前诸法。<a id="a-94"></a>分别论者。<a id="a-95"></a>唯说有现及过去世未与果业。<a id="a-96"></a>刹那论者。<a id="a-97"></a>唯说有现一刹那中十二处体。<a id="a-98"></a>假有论者。<a id="a-99"></a>说现在世所有诸法亦唯假有。<a id="a-9A"></a>都无论者。<a id="a-9B"></a>说一切法都无自性皆似空花。<a id="a-9C"></a>此等皆非说一切有。<a id="a-9D"></a>经唯总说一切有者。<a id="a-9E"></a>谓十二处曾不别说。<a id="a-9F"></a>唯现在有无有去来。<a id="a-9G"></a>处处经说去来是有。<a id="a-9H"></a>故说一切有通三世无为。<a id="a-9I"></a>唯执现在少分有论。<a id="a-9J"></a>不应自称说一切有。<a id="a-9K"></a>如说现在唯假有论及都无论。<a id="a-9L"></a>不可自称说一切有。<a id="a-9M"></a>彼亦应尔。<a id="a-9N"></a>由彼所言违背圣教及正理故。<a id="a-9O"></a>为遮实有补特伽罗。<a id="a-9P"></a>及为总开有所知法。<a id="a-9Q"></a>佛为梵志说如是言。<a id="a-9R"></a>一切有者唯十二处。<a id="a-9S"></a>是故去来决定实有。<a id="a-9T"></a>如是所许一切有宗。<a id="a-9U"></a>自古师承差别有几。<a id="a-9V"></a>谁所立世最善可依。<a id="a-9W"></a>颂曰。</p>
  <p id="a9X">此中有四种　　类相位待异</p>
  <p id="a9Y">第三约作用　　立世最为善</p>
  <p id="a9Z">论曰。<a id="a-9a"></a>尊者法救作如是说。<a id="a-9b"></a>由类不同三世有异。<a id="a-9c"></a>彼谓诸法行于世时。<a id="a-9d"></a>由类有殊非体有异。<a id="a-9e"></a>如破金器作余物时。<a id="a-9f"></a>形虽有殊而体无异。<a id="a-9g"></a>又如乳变成于酪时。<a id="a-9h"></a>舍味势等非舍显色。<a id="a-9i"></a>如是诸法行于世时。<a id="a-9j"></a>从未来至现在。<a id="a-9k"></a>从现在入过去。<a id="a-9l"></a>虽舍得类非舍得体。<a id="a-9m"></a>尊者妙音作如是说。<a id="a-9n"></a>由相有别三世有异。<a id="a-9o"></a>彼谓诸法行于世时。<a id="a-9p"></a>过去正与过去相合。<a id="a-9q"></a>而不名为离现未相。<a id="a-9r"></a>未来正与未来相合。<a id="a-9s"></a>而不名为离过现相。<a id="a-9t"></a>现在正与现在相合。<a id="a-9u"></a>而不名为离过未相。<a id="a-9v"></a>如人正染一妻室时。<a id="a-9w"></a>于余姬媵不名离染。<a id="a-9x"></a>尊者世友作如是说。<a id="a-9y"></a>由位不同三世有异。<a id="a-9z"></a>彼谓诸法行于世时。<a id="a-A0"></a>至位位中作异异说。<a id="a-A1"></a>由位有别非体有异。<a id="a-A2"></a>如运一筹。<a id="a-A3"></a>置一名一。<a id="a-A4"></a>置百名百。<a id="a-A5"></a>置千名千。<a id="a-A6"></a>尊者觉天作如是说。<a id="a-A7"></a>由待有别三世有异。<a id="a-A8"></a>彼谓诸法行于世时。<a id="a-A9"></a>前后相待立名有异。<a id="a-AA"></a>非体非类非相有殊。<a id="a-AB"></a>如一女人待前待后。<a id="a-AC"></a>如其次第名女名母。<a id="a-AD"></a>如是诸法行于世时。<a id="a-AE"></a>待现未名过去。<a id="a-AF"></a>待过现名未来。<a id="a-AG"></a>待过未名现在。<a id="a-AH"></a>此四种说。<a id="a-AI"></a>一切有中傅说最初执法转变。<a id="a-AJ"></a>故应置在数论朋中。<a id="a-AK"></a>今谓不然。<a id="a-AL"></a>非彼尊者。<a id="a-AM"></a>说有为法其体是常历三世时法隐法显。<a id="a-AN"></a>但说诸法行于世时。<a id="a-AO"></a>体相虽同而性类异。<a id="a-AP"></a>此与尊者世友分同。<a id="a-AQ"></a>何容判同数论外道第二第四立世相杂。<a id="a-AR"></a>故此四中第三最善。<a id="a-AS"></a>以约作用位有差别。<a id="a-AT"></a>由位不同立世有异。<a id="a-AU"></a>如我所辩。<a id="a-AV"></a>实有去来不违法性。<a id="a-AW"></a>圣教所许。<a id="a-AX"></a>若拨去来便违法性。<a id="a-AY"></a>毁谤圣教。<a id="a-AZ"></a>有多过失。<a id="a-Aa"></a>由此应知。<a id="a-Ab"></a>尊者世友所立实有过去未来。<a id="a-Ac"></a>符理顺经无能倾动。<a id="a-Ad"></a>谓彼尊者作如是言。<a id="a-Ae"></a>佛于经中说有三世。<a id="a-Af"></a>此三世异云何建立。<a id="a-Ag"></a>约作用立三世有异。<a id="a-Ah"></a>谓一切行作用未有。<a id="a-Ai"></a>名为未来。<a id="a-Aj"></a>有作用时。<a id="a-Ak"></a>名为现在。<a id="a-Al"></a>作用已灭。<a id="a-Am"></a>名为过去。<a id="a-An"></a>非体有殊。<a id="a-Ao"></a>此作用名为何所目。<a id="a-Ap"></a>目有为法引果功能。<a id="a-Aq"></a>即余性生时。<a id="a-Ar"></a>能为因性义。<a id="a-As"></a>若能依此立世有殊。<a id="a-At"></a>或能作余无过辩异。<a id="a-Au"></a>智者应许名鉴理人。<a id="a-Av"></a>若有由迷立世别理。<a id="a-Aw"></a>怖他难故弃舍圣言。<a id="a-Ax"></a>或了义经拨为不了。<a id="a-Ay"></a>许有现在言无去来。<a id="a-Az"></a>或许唯现仍是假有。<a id="a-B0"></a>或总非拨三世皆无。<a id="a-B1"></a>此等皆违圣教正理。<a id="a-B2"></a>智者应斥为迷理人。<a id="a-B3"></a>然我且依尊者世友。<a id="a-B4"></a>约作用立三世有殊。<a id="a-B5"></a>随己堪能排诸过难。<a id="a-B6"></a>是故三世实有义成。<a id="a-B7"></a>诸有智人应随信学。<a id="a-B8"></a>已辩随眠。<a id="a-B9"></a>于如是位系如是事。<a id="a-BA"></a>复应思择诸事未断。<a id="a-BB"></a>彼必被系耶。<a id="a-BC"></a>设事被系。<a id="a-BD"></a>彼必未断耶。<a id="a-BE"></a>若事未断。<a id="a-BF"></a>彼必被系有事被系。<a id="a-BG"></a>而非未断系非未断。<a id="a-BH"></a>其相云何。<a id="a-BI"></a>颂曰。</p>
  <p id="aBJ">于见苦已断　　余缘此随眠</p>
  <p id="aBK">及前品已断　　余缘此犹系</p>
  <p id="aBL">论曰。<a id="a-BM"></a>且见道位。<a id="a-BN"></a>苦智已生集智未生。<a id="a-BO"></a>见苦所断诸事已断。<a id="a-BP"></a>见集所除遍行随眠若未永断。<a id="a-BQ"></a>能缘此者于此犹系。<a id="a-BR"></a>及修道位随何道生。<a id="a-BS"></a>九品事中前品已断。<a id="a-BT"></a>余未断品所有随眠。<a id="a-BU"></a>能缘此者于此犹系。<a id="a-BV"></a>及声兼明前前已断后后未断。<a id="a-BW"></a>皆能系义。<a id="a-BX"></a>何事有几随眠随增。<a id="a-BY"></a>此中但应辩所缘相。<a id="a-BZ"></a>谓辩何法何识所缘。<a id="a-Ba"></a>则易了知。<a id="a-Bb"></a>此所系事定有尔所随眠随增。<a id="a-Bc"></a>且法与识数各有几。<a id="a-Bd"></a>诸法虽多略为十六。<a id="a-Be"></a>三界五部及诸无漏。<a id="a-Bf"></a>能缘彼识名数亦然。<a id="a-Bg"></a>此中何法为几识境。<a id="a-Bh"></a>颂曰。</p>
  <p id="aBi">见苦集修断　　若欲界所系</p>
  <p id="aBj">自界三色一　　无漏识所行</p>
  <p id="aBk">色自下各三　　上一净识境</p>
  <p id="aBl">无色通三界　　各三净识行</p>
  <p id="aBm">见灭道所断　　皆增自识行</p>
  <p id="aBn">无漏三界中　　后三净识境</p>
  <p id="aBo">论曰。<a id="a-Bp"></a>若欲界系见苦见集修所断法。<a id="a-Bq"></a>各五识缘。<a id="a-Br"></a>谓自界三。<a id="a-Bs"></a>即如前说。<a id="a-Bt"></a>及色界一。<a id="a-Bu"></a>即修所断。<a id="a-Bv"></a>无漏第五。<a id="a-Bw"></a>皆容缘故。<a id="a-Bx"></a>且欲界系见苦断法为自界三。<a id="a-By"></a>识所缘者。<a id="a-Bz"></a>谓欲见苦所断一切。<a id="a-C0"></a>及欲见集所断遍行。<a id="a-C1"></a>欲修所断善无记识。<a id="a-C2"></a>色修所断善识非余。<a id="a-C3"></a>无漏识中。<a id="a-C4"></a>唯法智品见集修断。<a id="a-C5"></a>如应当知。<a id="a-C6"></a>若色界系。<a id="a-C7"></a>即前所说三部诸法各八识缘。<a id="a-C8"></a>谓自下三皆如前说。<a id="a-C9"></a>及上界一即修所断。<a id="a-CA"></a>无漏第八皆容缘故。<a id="a-CB"></a>且色界系。<a id="a-CC"></a>见苦断法为自界三。<a id="a-CD"></a>及上界一识所缘者。<a id="a-CE"></a>准前应知。<a id="a-CF"></a>为下界三。<a id="a-CG"></a>识所缘者。<a id="a-CH"></a>谓欲见苦见集所断上缘相应修断善识。<a id="a-CI"></a>若无漏识唯类智品。<a id="a-CJ"></a>见集修断。<a id="a-CK"></a>如应当知。<a id="a-CL"></a>若无色系。<a id="a-CM"></a>即前所说三部诸法各十识缘。<a id="a-CN"></a>谓三界三皆如前说。<a id="a-CO"></a>无漏第十皆容缘故。<a id="a-CP"></a>准色界系如应当知。<a id="a-CQ"></a>见灭见道所断诸法。<a id="a-CR"></a>应知一一增自识缘。<a id="a-CS"></a>此复云何。<a id="a-CT"></a>谓欲界系见灭所断为六识缘。<a id="a-CU"></a>五识即如前增欲见灭断见道所断。<a id="a-CV"></a>义准应知。<a id="a-CW"></a>色无色系见灭道断随应为九十一识缘八十如前各增自识。<a id="a-CX"></a>若无漏法为十识缘。<a id="a-CY"></a>谓三界中各后三部。<a id="a-CZ"></a>即见灭道修所断识。<a id="a-Ca"></a>无漏第十皆容缘故。<a id="a-Cb"></a>不委释者。<a id="a-Cc"></a>如应当思。<a id="a-Cd"></a>应以如前所略建立十六法。<a id="a-Ce"></a>识蕴在心中。<a id="a-Cf"></a>思择随眠所随增事。<a id="a-Cg"></a>恐文烦广略示方隅。<a id="a-Ch"></a>且有问言。<a id="a-Ci"></a>所系事内眼根有几随眠随增。<a id="a-Cj"></a>应观眼根总唯有二。<a id="a-Ck"></a>谓欲色界各修所断此随所应欲色修断及彼遍行随眠随增。<a id="a-Cl"></a>若有问言。<a id="a-Cm"></a>缘眼根识复有几种随眠随增。<a id="a-Cn"></a>应观此识总有八种。<a id="a-Co"></a>谓欲色界各有三识。<a id="a-Cp"></a>即见苦集所断遍俱及修所断。<a id="a-Cq"></a>合而成六。<a id="a-Cr"></a>无色界一。<a id="a-Cs"></a>即修所断空处近分所摄善识。<a id="a-Ct"></a>无漏第八皆缘眼根。<a id="a-Cu"></a>且应了知一切无漏。<a id="a-Cv"></a>决定不为随眠随增。<a id="a-Cw"></a>前七随应欲色各三部。<a id="a-Cx"></a>无色修断遍随眠随增。<a id="a-Cy"></a>谓欲界系。<a id="a-Cz"></a>见苦所断遍行俱识。<a id="a-D0"></a>欲见苦断见集断遍。<a id="a-D1"></a>随眠随增翻此应知。<a id="a-D2"></a>见集断识修所断识。<a id="a-D3"></a>欲修所断及诸遍行。<a id="a-D4"></a>随眠随增准此应知。<a id="a-D5"></a>色界三识。<a id="a-D6"></a>无色善识。<a id="a-D7"></a>能缘第四静虑眼根。<a id="a-D8"></a>无色修断及彼遍行随眠随增。<a id="a-D9"></a>若复有问言。<a id="a-DA"></a>缘缘眼根。<a id="a-DB"></a>识复有几种随眠随增。<a id="a-DC"></a>应观此识有十三种。<a id="a-DD"></a>谓于三界各有四识。<a id="a-DE"></a>除见灭断。<a id="a-DF"></a>合成十二。<a id="a-DG"></a>并诸无漏识能缘缘眼根。<a id="a-DH"></a>此随所应三界四部。<a id="a-DI"></a>除见灭断随眠随增。<a id="a-DJ"></a>谓欲界系。<a id="a-DK"></a>见苦所断遍行俱识能缘眼根。<a id="a-DL"></a>此识容为欲见苦断。<a id="a-DM"></a>见集断遍修道所断善无记识。<a id="a-DN"></a>及色界系修断善识。<a id="a-DO"></a>并法智品无漏识缘。<a id="a-DP"></a>此诸能缘缘眼根识。<a id="a-DQ"></a>随应欲界见苦见集修道所断。<a id="a-DR"></a>色修所断及彼遍行。<a id="a-DS"></a>随眠随增。<a id="a-DT"></a>余随所应。<a id="a-DU"></a>当如理释。<a id="a-DV"></a>乃至无漏缘眼根识。<a id="a-DW"></a>此识容为三界所系。<a id="a-DX"></a>见道所断无漏缘识。<a id="a-DY"></a>修所断善无漏识缘。<a id="a-DZ"></a>此诸能缘缘眼根识。<a id="a-Da"></a>随应三界见道所断。<a id="a-Db"></a>修所断遍随眠随增。<a id="a-Dc"></a>若别疏条前十二种。<a id="a-Dd"></a>各有尔所随眠随增。<a id="a-De"></a>应言欲界见苦所断。<a id="a-Df"></a>诸缘缘识。<a id="a-Dg"></a>欲见苦断见集断遍随眠随增。<a id="a-Dh"></a>翻此应知。<a id="a-Di"></a>见集断识修所断识。<a id="a-Dj"></a>欲修所断及诸遍行随眠随增。<a id="a-Dk"></a>见道断识欲见道断。<a id="a-Dl"></a>及诸遍行随眠随增。<a id="a-Dm"></a>然无漏缘唯相应缚。<a id="a-Dn"></a>所余但作所缘随增。<a id="a-Do"></a>准此应知。<a id="a-Dp"></a>色无色界有差别者。<a id="a-Dq"></a>见道断识欲界上界。<a id="a-Dr"></a>如次应知缘法类品缘眼根识。<a id="a-Ds"></a>余所系事例眼应思。<a id="a-Dt"></a>今于此中复应思择。<a id="a-Du"></a>若心由彼名有随眠。<a id="a-Dv"></a>彼于此心定随增不。<a id="a-Dw"></a>此不决定。<a id="a-Dx"></a>谓彼随眠未断随增。<a id="a-Dy"></a>非已断故。<a id="a-Dz"></a>如本论说。<a id="a-E0"></a>彼于此心或有随增。<a id="a-E1"></a>或不随增。<a id="a-E2"></a>云何随增。<a id="a-E3"></a>谓彼随眠与此心相应。<a id="a-E4"></a>及缘心未断。<a id="a-E5"></a>云何不随增。<a id="a-E6"></a>谓彼随眠与此心相应。<a id="a-E7"></a>已得永断。<a id="a-E8"></a>何等名曰有随眠心。<a id="a-E9"></a>有随眠名依何义立。<a id="a-EA"></a>复由何等名有随眠。<a id="a-EB"></a>且前所言。<a id="a-EC"></a>三界各五部十五种识名有随眠心。<a id="a-ED"></a>如是诸心各有二种。<a id="a-EE"></a>谓遍非遍行。<a id="a-EF"></a>有漏无漏缘。<a id="a-EG"></a>染不染心。<a id="a-EH"></a>有差别故。<a id="a-EI"></a>依二义立有随眠名。<a id="a-EJ"></a>一是随眠所随增故。<a id="a-EK"></a>二以随眠为助伴故。<a id="a-EL"></a>由随眠故名有随眠。<a id="a-EM"></a>相应随眠通断未断。<a id="a-EN"></a>所缘唯未断心名有随眠。<a id="a-EO"></a>云何与心相应烦恼。<a id="a-EP"></a>乃至未断于心随增。<a id="a-EQ"></a>谓彼随眠能引起得。<a id="a-ER"></a>于心相续能为拘碍。<a id="a-ES"></a>又与来世为同类因。<a id="a-ET"></a>引相续中心等流起故。<a id="a-EU"></a>乃至未断说于心随增。<a id="a-EV"></a>断则不然。<a id="a-EW"></a>无随增义。<a id="a-EX"></a>非由断故。<a id="a-EY"></a>令彼离心。<a id="a-EZ"></a>故虽已断而名有彼。<a id="a-Ea"></a>以助伴性不可坏故。<a id="a-Eb"></a>谓对治力于相续中能遮随眠令不现起。<a id="a-Ec"></a>及能遮彼所引起得。<a id="a-Ed"></a>于心相续不为拘碍。<a id="a-Ee"></a>故说已断。<a id="a-Ef"></a>相应随眠。<a id="a-Eg"></a>无随增理。<a id="a-Eh"></a>非对治力能遮随眠俱行伴性。<a id="a-Ei"></a>故彼虽已断心名有随眠。<a id="a-Ej"></a>若诸随眠缘心未断。<a id="a-Ek"></a>随心断未断于心随增故。<a id="a-El"></a>恒令心得有随眠名。<a id="a-Em"></a>若彼缘心随眠已断。<a id="a-En"></a>心不由彼名有随眠。<a id="a-Eo"></a>道力令心离随眠故。<a id="a-Ep"></a>虽为助伴及能所缘。<a id="a-Eq"></a>俱非道力能令相离。<a id="a-Er"></a>而对助伴能所缘疏。<a id="a-Es"></a>故此有名。<a id="a-Et"></a>唯据未断助伴性亲。<a id="a-Eu"></a>断亦名有。<a id="a-Ev"></a>此中身见相应之心。<a id="a-Ew"></a>由所相应无明身见随增伴性。<a id="a-Ex"></a>名有随眠。<a id="a-Ey"></a>由自部余见集断遍唯随增性名有随眠。<a id="a-Ez"></a>所余俱非。<a id="a-F0"></a>故非有彼。<a id="a-F1"></a>其余见苦见集所断遍不遍心。<a id="a-F2"></a>如理应思。<a id="a-F3"></a>见灭所断邪见俱心。<a id="a-F4"></a>由所相应无明邪见随增伴性。<a id="a-F5"></a>名有随眠。<a id="a-F6"></a>由自部摄有漏缘遍唯随增性。<a id="a-F7"></a>名有随眠。<a id="a-F8"></a>所余俱非。<a id="a-F9"></a>故非有彼。<a id="a-FA"></a>其余见灭见道所断。<a id="a-FB"></a>若缘无漏缘有漏心。<a id="a-FC"></a>如其所应例应思择。<a id="a-FD"></a>修道所断贪相应心。<a id="a-FE"></a>由所相应无明及爱随增伴性。<a id="a-FF"></a>名有随眠。<a id="a-FG"></a>由自部余及诸遍行唯随增性。<a id="a-FH"></a>名有随眠。<a id="a-FI"></a>所余俱非。<a id="a-FJ"></a>故非有彼。<a id="a-FK"></a>余修所断烦恼俱心。<a id="a-FL"></a>如其所应例应思择。<a id="a-FM"></a>诸修所断不染污心。<a id="a-FN"></a>由自部摄随眠及遍唯随增性。<a id="a-FO"></a>名有随眠。<a id="a-FP"></a>如是所论皆约未断。<a id="a-FQ"></a>彼若断已有伴性者。<a id="a-FR"></a>唯由伴性名有随眠。<a id="a-FS"></a>依此义门应作略说。<a id="a-FT"></a>颂曰。</p>
  <p id="aFU">有随眠心二　　谓有染无染</p>
  <p id="aFV">有染心通二　　无染局随增</p>
  <p id="aFW">论曰。<a id="a-FX"></a>有随眠心总有二种。<a id="a-FY"></a>有染无染心差别故。<a id="a-FZ"></a>于中有染所有随眠。<a id="a-Fa"></a>若未断时。<a id="a-Fb"></a>相应具二所缘唯一。<a id="a-Fc"></a>若已断时。<a id="a-Fd"></a>相应有一所缘都无。<a id="a-Fe"></a>彼无染心所有烦恼。<a id="a-Ff"></a>唯未断位名有随眠。<a id="a-Fg"></a>断已都无。<a id="a-Fh"></a>非助伴故。<a id="a-Fi"></a>此缘无染所有随眠。<a id="a-Fj"></a>在有心前。<a id="a-Fk"></a>或俱时断。<a id="a-Fl"></a>断缘染者通前后俱。<a id="a-Fm"></a>相应与心必俱时断。<a id="a-Fn"></a>故染通二。<a id="a-Fo"></a>名有随眠。<a id="a-Fp"></a>无染局一。<a id="a-Fq"></a>有随增性。</p>
 </body>
</html>