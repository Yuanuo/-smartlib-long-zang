<!doctype html>
<html id="z3IBVud17I" data-ver="925">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨藏显宗论卷第二十一</h1>
  <h2 id="a2">辩业品第五之四</h2>
  <p id="a3">如是已说得律仪等。<a id="a-4"></a>舍律仪等今次当说。<a id="a-5"></a>且云何舍别解脱律仪。<a id="a-6"></a>颂曰。</p>
  <p id="a7">舍别解调伏　　由故舍命终</p>
  <p id="a8">及二形俱生　　断善根夜尽</p>
  <p id="a9">有说由犯重　　余说由法灭</p>
  <p id="aA">迦湿弥罗说　　犯二如负财</p>
  <p id="aB">论曰。<a id="a-C"></a>调伏声显律仪异名。<a id="a-D"></a>由此能令根调伏故。<a id="a-E"></a>由五缘舍别解律仪。<a id="a-F"></a>一由故舍。<a id="a-G"></a>谓于律仪由阿世耶。<a id="a-H"></a>不怀欣慕。<a id="a-I"></a>为舍学处。<a id="a-J"></a>对有解人发起相违表业差别。<a id="a-K"></a>非但由起舍学处心。<a id="a-L"></a>如得律仪心无能故。<a id="a-M"></a>又在梦中舍不成故。<a id="a-N"></a>非但由起表业差别。<a id="a-O"></a>忿癫狂等舍不成故。<a id="a-P"></a>非但由二对傍生等。<a id="a-Q"></a>起心发表舍不成故。<a id="a-R"></a>二由命终。<a id="a-S"></a>谓众同分。<a id="a-T"></a>增上势力得律仪故。<a id="a-U"></a>三由依止二形俱生。<a id="a-V"></a>谓身变时心随变故。<a id="a-W"></a>又二形者。<a id="a-X"></a>非增上故。<a id="a-Y"></a>四由断灭所因善根。<a id="a-Z"></a>谓表无表业等起心断故。<a id="a-a"></a>是此律仪因缘断义。<a id="a-b"></a>舍尽寿戒。<a id="a-c"></a>由上四缘近住律仪。<a id="a-d"></a>亦由夜尽谓近住戒。<a id="a-e"></a>由上四缘及夜尽舍过期限故。<a id="a-f"></a>夜尽者。<a id="a-g"></a>谓明相出时。<a id="a-h"></a>诸轨范师多分共许。<a id="a-i"></a>如是五种舍律仪缘。<a id="a-j"></a>有余部师执随犯一感堕重罪舍出家戒。<a id="a-k"></a>有余部执正法灭时别解律仪无不皆舍。<a id="a-l"></a>以诸学处结界羯磨所有圣教皆息灭故。<a id="a-m"></a>对法诸师作如是说。<a id="a-n"></a>尔时虽无得未得律仪。<a id="a-o"></a>而先得律仪无有舍义。<a id="a-p"></a>迦湿弥罗国毗婆沙师蕴理教于心作如是说。<a id="a-q"></a>非犯随一根本罪时。<a id="a-r"></a>一切律仪皆有舍义。<a id="a-s"></a>然犯重者有二种名。<a id="a-t"></a>一名具尸罗。<a id="a-u"></a>二名犯戒者。<a id="a-v"></a>若于所犯应可悔除。<a id="a-w"></a>发露悔除。<a id="a-x"></a>唯名具戒。<a id="a-y"></a>如有财者。<a id="a-z"></a>负他债时。<a id="a-10"></a>名为富人。<a id="a-11"></a>及负债者。<a id="a-12"></a>若还债已。<a id="a-13"></a>但名富人。<a id="a-14"></a>此亦应然。<a id="a-15"></a>故非舍戒。<a id="a-16"></a>静虑无漏二律仪等。<a id="a-17"></a>云何当舍。<a id="a-18"></a>颂曰。</p>
  <p id="a19">舍定生善法　　由易地退等</p>
  <p id="a1A">舍诸无漏善　　由得果退失</p>
  <p id="a1B">论曰。<a id="a-1C"></a>诸静虑地所系善法由二缘舍。<a id="a-1D"></a>一由易地。<a id="a-1E"></a>谓上下生。<a id="a-1F"></a>二由退失。<a id="a-1G"></a>谓退胜定。<a id="a-1H"></a>舍众同分及离染时。<a id="a-1I"></a>亦舍暖等及退分定。<a id="a-1J"></a>为摄此故复说等言。<a id="a-1K"></a>如舍色善由易地退。<a id="a-1L"></a>及离染三无色亦尔。<a id="a-1M"></a>舍无漏善由二种缘。<a id="a-1N"></a>一由得果总舍前道。<a id="a-1O"></a>二由退失舍诸胜道。<a id="a-1P"></a>此或是果。<a id="a-1Q"></a>或胜果摄。<a id="a-1R"></a>我于此中应少分别。<a id="a-1S"></a>若舍见道及道类智。<a id="a-1T"></a>当知但由得果非退。<a id="a-1U"></a>道类智果摄。<a id="a-1V"></a>亦必无退故。<a id="a-1W"></a>退所练根亦有退义。<a id="a-1X"></a>若不动法无学俱无。<a id="a-1Y"></a>所余无漏容具二种。<a id="a-1Z"></a>如是已说舍诸律仪不律仪云何舍。<a id="a-1a"></a>颂曰。</p>
  <p id="a1b">舍恶戒由死　　得戒二形生</p>
  <p id="a1c">论曰。<a id="a-1d"></a>诸不律仪由三缘舍。<a id="a-1e"></a>一者由死舍所依故。<a id="a-1f"></a>众同分力得律仪故。<a id="a-1g"></a>二由得戒。<a id="a-1h"></a>谓若受得别解律仪。<a id="a-1i"></a>或由获得静虑律仪。<a id="a-1j"></a>恶戒便舍。<a id="a-1k"></a>对治力胜舍不律仪。<a id="a-1l"></a>三由相续二形俱起。<a id="a-1m"></a>以于尔时所依变故。<a id="a-1n"></a>不律仪者。<a id="a-1o"></a>受近住戒。<a id="a-1p"></a>至夜尽位舍律仪时。<a id="a-1q"></a>为得不律仪。<a id="a-1r"></a>为名处中者。<a id="a-1s"></a>有余师说。<a id="a-1t"></a>得不律仪恶阿世耶非永舍故。<a id="a-1u"></a>如停热铁赤灭青生。<a id="a-1v"></a>有余师言。<a id="a-1w"></a>若不更作无缘令彼得不律仪。<a id="a-1x"></a>以不律仪依表得故。<a id="a-1y"></a>前说应理。<a id="a-1z"></a>先受戒时恶阿世耶非永舍故。<a id="a-20"></a>依前表业恶戒还起。<a id="a-21"></a>处中无表舍复云何。<a id="a-22"></a>颂曰。</p>
  <p id="a23">舍中由受势　　作事寿根断</p>
  <p id="a24">论曰。<a id="a-25"></a>处中无表舍由六缘。<a id="a-26"></a>一由受心断坏故舍。<a id="a-27"></a>谓先誓受。<a id="a-28"></a>恒于某时敬礼制多。<a id="a-29"></a>及赞颂等。<a id="a-2A"></a>今作是念。<a id="a-2B"></a>后不更为。<a id="a-2C"></a>彼阿世耶从兹便息。<a id="a-2D"></a>由彼弃舍本意乐故。<a id="a-2E"></a>或复别作势用增强。<a id="a-2F"></a>与先现行。<a id="a-2G"></a>相违事业。<a id="a-2H"></a>本意乐息。<a id="a-2I"></a>无表便断。<a id="a-2J"></a>二由势力断坏故舍。<a id="a-2K"></a>谓由净信。<a id="a-2L"></a>烦恼势力所引无表。<a id="a-2M"></a>彼二限势。<a id="a-2N"></a>若断坏时。<a id="a-2O"></a>无表便舍。<a id="a-2P"></a>如所放箭及陶家轮。<a id="a-2Q"></a>故轨范师作如是说。<a id="a-2R"></a>由等起力所引发故。<a id="a-2S"></a>虽舍加行及阿世耶。<a id="a-2T"></a>无表或容尽寿随转。<a id="a-2U"></a>乃至发起极猛利缠。<a id="a-2V"></a>捶击禽兽应知亦尔。<a id="a-2W"></a>或先立限齐尔所时。<a id="a-2X"></a>今限势过无表便断。<a id="a-2Y"></a>三由作业断坏故舍。<a id="a-2Z"></a>谓虽不舍根本受心。<a id="a-2a"></a>然更不为所受作业。<a id="a-2b"></a>唯除忘念而不作者。<a id="a-2c"></a>以此无表期加行生。<a id="a-2d"></a>绝加行时无表便舍。<a id="a-2e"></a>四由事物断坏故舍。<a id="a-2f"></a>谓所舍施制多园林。<a id="a-2g"></a>及所施为罝网等事。<a id="a-2h"></a>本由彼事引无表生。<a id="a-2i"></a>彼事坏时无表便舍。<a id="a-2j"></a>五由寿命断坏故舍。<a id="a-2k"></a>谓所依止有转易故。<a id="a-2l"></a>六由依根断坏故舍。<a id="a-2m"></a>谓起加行断善恶时各舍彼根所引无表。<a id="a-2n"></a>非至断善。<a id="a-2o"></a>得静虑时方舍处中善恶无表。<a id="a-2p"></a>以羸劣故。<a id="a-2q"></a>起加行时便舍处中善恶无表。<a id="a-2r"></a>所言根者通善恶根。<a id="a-2s"></a>所说断言是断加行。<a id="a-2t"></a>欲非色善及余一切非色染法舍复云何。<a id="a-2u"></a>颂曰。</p>
  <p id="a2v">舍欲非色善　　由根断上生</p>
  <p id="a2w">由对治道生　　舍诸非色染</p>
  <p id="a2x">论曰。<a id="a-2y"></a>欲界一切非色善法舍由二缘。<a id="a-2z"></a>一断善根。<a id="a-30"></a>二生上界。<a id="a-31"></a>应言少分亦离染舍。<a id="a-32"></a>如忧根等非色善法。<a id="a-33"></a>三界一切非色染法舍由一缘。<a id="a-34"></a>谓起治道。<a id="a-35"></a>若此品类能断道生。<a id="a-36"></a>舍此品中惑及助伴。<a id="a-37"></a>何有情有善恶律仪。<a id="a-38"></a>颂曰。</p>
  <p id="a39">恶戒人除北　　二黄门二形</p>
  <p id="a3A">律仪亦在天　　唯人具三种</p>
  <p id="a3B">生欲天色界　　有静虑律仪</p>
  <p id="a3C">无漏并无色　　除中定无想</p>
  <p id="a3D">论曰。<a id="a-3E"></a>唯于人趣有不律仪。<a id="a-3F"></a>然除北洲唯三方有。<a id="a-3G"></a>于三方内复除扇搋及半择迦。<a id="a-3H"></a>具二形者律仪亦尔。<a id="a-3I"></a>谓于人中除前所除。<a id="a-3J"></a>并天亦有。<a id="a-3K"></a>故于二趣容有律仪。<a id="a-3L"></a>然唯人中具有三种。<a id="a-3M"></a>谓别解脱静虑无漏。<a id="a-3N"></a>若生欲天及生色界。<a id="a-3O"></a>皆容得有静虑律仪。<a id="a-3P"></a>然无想天但容成就。<a id="a-3Q"></a>生无色界彼俱非有。<a id="a-3R"></a>无漏律仪亦在无色。<a id="a-3S"></a>谓若生在欲界天中及生色界中。<a id="a-3T"></a>除中定无想。<a id="a-3U"></a>皆容得有无漏律仪。<a id="a-3V"></a>生无色中唯得成就。<a id="a-3W"></a>以无色故。<a id="a-3X"></a>必不现起。<a id="a-3Y"></a>无漏上生。<a id="a-3Z"></a>得成下故。<a id="a-3a"></a>已辩诸业性相不同。<a id="a-3b"></a>当释经中所摽诸业。<a id="a-3c"></a>且经中说业有三种。<a id="a-3d"></a>善恶无记。<a id="a-3e"></a>其相云何。<a id="a-3f"></a>颂曰。</p>
  <p id="a3g">安不安非业　　名善恶无记</p>
  <p id="a3h">论曰。<a id="a-3i"></a>诸安隐业说名为善。<a id="a-3j"></a>能得可爱异熟涅槃。<a id="a-3k"></a>暂永二时济众苦故。<a id="a-3l"></a>不安隐业名为不善。<a id="a-3m"></a>由此能招非爱异熟。<a id="a-3n"></a>极能遮止趣涅槃故。<a id="a-3o"></a>非前二业立无记名。<a id="a-3p"></a>不可记为善不善故。<a id="a-3q"></a>是非安隐不安隐义。<a id="a-3r"></a>又经中说。<a id="a-3s"></a>业有三种。<a id="a-3t"></a>福非福等。<a id="a-3u"></a>其相云何。<a id="a-3v"></a>颂曰。</p>
  <p id="a3w">福非福不动　　欲善业名福</p>
  <p id="a3x">不善名非福　　上界善不动</p>
  <p id="a3y">约自地处所　　果业无动故</p>
  <p id="a3z">论曰。<a id="a-40"></a>欲界善业说名为福。<a id="a-41"></a>非福相违招爱果故。<a id="a-42"></a>诸不善业说名非福。<a id="a-43"></a>招非爱果违福业故。<a id="a-44"></a>上二界善说名不动。<a id="a-45"></a>岂不世尊说下三定皆名有动。<a id="a-46"></a>圣说此中有寻伺喜乐受动故。<a id="a-47"></a>由下三定有寻伺等灾患未息故立动名。<a id="a-48"></a>不动经中据能感得不动异熟故名不动。<a id="a-49"></a>如何有动定招无动异熟。<a id="a-4A"></a>虽此定中有灾患动。<a id="a-4B"></a>而业对果非如欲界有动转故。<a id="a-4C"></a>立不动名。<a id="a-4D"></a>谓欲界中余趣处满业。<a id="a-4E"></a>由别缘力可异趣处受。<a id="a-4F"></a>以或有业能感外内。<a id="a-4G"></a>财位形量色力乐等。<a id="a-4H"></a>于天等中此业应熟。<a id="a-4I"></a>由别缘力所引转故。<a id="a-4J"></a>于人等中此业便熟。<a id="a-4K"></a>色无色界余地处业。<a id="a-4L"></a>无容转令异地处受。<a id="a-4M"></a>业果处所无改动故。<a id="a-4N"></a>等引地摄无散动故。<a id="a-4O"></a>依如是义立不动名。<a id="a-4P"></a>应知此中由于因果相属愚故。<a id="a-4Q"></a>造非福业。<a id="a-4R"></a>以非福业纯染污故。<a id="a-4S"></a>要依粗重相续无明。<a id="a-4T"></a>由此无明现在前位。<a id="a-4U"></a>不能解信因果相属。<a id="a-4V"></a>是故发起诸非福行。<a id="a-4W"></a>由真实义愚故造福及不动业。<a id="a-4X"></a>真实义者。<a id="a-4Y"></a>谓四圣谛。<a id="a-4Z"></a>若于彼愚诸异生类。<a id="a-4a"></a>于善心位亦得间起。<a id="a-4b"></a>由此势力令于三界不如实知其性皆苦起。<a id="a-4c"></a>福不动行为后有因。<a id="a-4d"></a>若已见谛者则无是事。<a id="a-4e"></a>乘先行力渐离染时。<a id="a-4f"></a>如次得生欲色无色。<a id="a-4g"></a>又经中说。<a id="a-4h"></a>业有三种。<a id="a-4i"></a>顺乐受等。<a id="a-4j"></a>其相云何。<a id="a-4k"></a>颂曰。</p>
  <p id="a4l">顺乐苦非二　　善至三顺乐</p>
  <p id="a4m">诸不善顺苦　　上善顺非二</p>
  <p id="a4n">余说下亦有　　由中招异熟</p>
  <p id="a4o">又许此三业　　非前后熟故</p>
  <p id="a4p">顺受总有五　　谓自性相应</p>
  <p id="a4q">及所缘异熟　　现前差别故</p>
  <p id="a4r">论曰。<a id="a-4s"></a>诸善业中。<a id="a-4t"></a>始从欲界至第三静虑名顺乐受业。<a id="a-4u"></a>以诸乐受唯至此故。<a id="a-4v"></a>诸不善业名顺苦受。<a id="a-4w"></a>第四静虑及无色善业。<a id="a-4x"></a>说名为顺不苦不乐受。<a id="a-4y"></a>此上都无苦乐受故。<a id="a-4z"></a>非此诸业唯感受果。<a id="a-50"></a>应知亦感彼受资粮。<a id="a-51"></a>受及资粮。<a id="a-52"></a>此中名受。<a id="a-53"></a>随所化欲。<a id="a-54"></a>总立受名。<a id="a-55"></a>下诸地中为亦许有。<a id="a-56"></a>顺非二业。<a id="a-57"></a>为决定无。<a id="a-58"></a>有余师言。<a id="a-59"></a>下地亦有顺非二业。<a id="a-5A"></a>以定中间既无苦乐应无业故。<a id="a-5B"></a>又更有证。<a id="a-5C"></a>谓本论说颇有三业非前非后受异熟耶。<a id="a-5D"></a>曰有。<a id="a-5E"></a>谓顺乐受业色。<a id="a-5F"></a>顺苦受业心心所法。<a id="a-5G"></a>顺不苦不乐受业心不相应行。<a id="a-5H"></a>乃至广说。<a id="a-5I"></a>由此证知下地亦有顺非二业。<a id="a-5J"></a>非离欲界有此三业。<a id="a-5K"></a>俱时熟故。<a id="a-5L"></a>此俱非定证。<a id="a-5M"></a>然于下地中理应定有顺非二业。<a id="a-5N"></a>如顺正理广辩应知。<a id="a-5O"></a>此业为善为不善耶。<a id="a-5P"></a>有作是言。<a id="a-5Q"></a>是善而劣。<a id="a-5R"></a>又不可别示。<a id="a-5S"></a>而可总言。<a id="a-5T"></a>于诸善业中。<a id="a-5U"></a>或有一类能感乐受及受资粮。<a id="a-5V"></a>或有一类能感非二。<a id="a-5W"></a>应知此业能益乐受。<a id="a-5X"></a>名顺乐受。<a id="a-5Y"></a>如顺马处。<a id="a-5Z"></a>或复此业能受于乐。<a id="a-5a"></a>名顺乐受。<a id="a-5b"></a>如顺浴散。<a id="a-5c"></a>顺余受业应知亦然。<a id="a-5d"></a>此业非唯感受异熟。<a id="a-5e"></a>如何总得顺受业名。<a id="a-5f"></a>诸业为因所感异熟。<a id="a-5g"></a>皆似于受。<a id="a-5h"></a>得受名故。<a id="a-5i"></a>所以者何。<a id="a-5j"></a>彼皆如受为身损益及平等故。<a id="a-5k"></a>如水火等。<a id="a-5l"></a>于树枝等为益为损。<a id="a-5m"></a>为等义成。<a id="a-5n"></a>又顺受多略说有五。<a id="a-5o"></a>一自性顺受。<a id="a-5p"></a>谓诸受体。<a id="a-5q"></a>如契经说。<a id="a-5r"></a>受乐受时如实了知受于乐受。<a id="a-5s"></a>乃至广说。<a id="a-5t"></a>二相应顺受。<a id="a-5u"></a>谓一切触。<a id="a-5v"></a>如契经言。<a id="a-5w"></a>顺乐受触。<a id="a-5x"></a>乃至广说。<a id="a-5y"></a>三所缘顺受。<a id="a-5z"></a>谓一切境如契经言。<a id="a-60"></a>眼见色已唯受于色不受色贪。<a id="a-61"></a>乃至广说。<a id="a-62"></a>由色等是受所缘故。<a id="a-63"></a>四异熟顺受。<a id="a-64"></a>谓感异熟业。<a id="a-65"></a>如契经说。<a id="a-66"></a>顺乐受业。<a id="a-67"></a>乃至广说。<a id="a-68"></a>五现前顺受。<a id="a-69"></a>谓现行受。<a id="a-6A"></a>如契经说。<a id="a-6B"></a>受乐受时二受便灭。<a id="a-6C"></a>乃至广说。<a id="a-6D"></a>非此乐受现在前时。<a id="a-6E"></a>有余受能受此乐受。<a id="a-6F"></a>但据乐受自体现前。<a id="a-6G"></a>即说名为受于乐受。<a id="a-6H"></a>由所顺受有多种故。<a id="a-6I"></a>虽业异熟非皆是受。<a id="a-6J"></a>而可总立顺受业名。<a id="a-6K"></a>谓诸善业为因所感色不相应。<a id="a-6L"></a>能为所缘生乐受故。<a id="a-6M"></a>是诸乐受所领纳故。<a id="a-6N"></a>可爱异熟顺乐受故。<a id="a-6O"></a>亦名乐受。<a id="a-6P"></a>由此善业所招诸果。<a id="a-6Q"></a>虽非乐受顺乐受故。<a id="a-6R"></a>招彼业名。<a id="a-6S"></a>顺乐受业。<a id="a-6T"></a>顺苦非二。<a id="a-6U"></a>理亦应然。<a id="a-6V"></a>如是三业。<a id="a-6W"></a>有定不定其相云何。<a id="a-6X"></a>颂曰。</p>
  <p id="a6Y">此有定不定　　定三顺现等</p>
  <p id="a6Z">或说业有五　　余师说四句</p>
  <p id="a6a">论曰。<a id="a-6b"></a>此上所说顺乐受等。<a id="a-6c"></a>应知各有定不定异。<a id="a-6d"></a>非定受故立不定名。<a id="a-6e"></a>谓顺乐业非必定熟。<a id="a-6f"></a>若熟必应受乐异熟。<a id="a-6g"></a>顺余二业说亦如是。<a id="a-6h"></a>定复有三。<a id="a-6i"></a>一顺现法受。<a id="a-6j"></a>二顺次生受。<a id="a-6k"></a>三顺后次受。<a id="a-6l"></a>此三定业定感异熟。<a id="a-6m"></a>并前不定总成四种。<a id="a-6n"></a>或有欲令不定受业。<a id="a-6o"></a>复有二种。<a id="a-6p"></a>谓于异熟有定不定。<a id="a-6q"></a>并定业三合成五种。<a id="a-6r"></a>譬喻者说业有四句。<a id="a-6s"></a>一者有业。<a id="a-6t"></a>于时分定异熟不定。<a id="a-6u"></a>谓顺现等三非定得异熟。<a id="a-6v"></a>二者有业。<a id="a-6w"></a>于异熟定时分不定。<a id="a-6x"></a>谓不定业定得异熟。<a id="a-6y"></a>三者有业。<a id="a-6z"></a>于二俱定。<a id="a-70"></a>谓顺现等定得异熟。<a id="a-71"></a>四者有业。<a id="a-72"></a>于二俱不定。<a id="a-73"></a>谓不定业非定得异熟。<a id="a-74"></a>彼说诸业总成八种。<a id="a-75"></a>谓顺现受有定不定。<a id="a-76"></a>乃至不定亦有二种。<a id="a-77"></a>于此所说业差别中。<a id="a-78"></a>颂曰。</p>
  <p id="a79">四善容俱作　　引同分唯三</p>
  <p id="a7A">诸处造四种　　地狱善除现</p>
  <p id="a7B">坚于离染地　　异生不造生</p>
  <p id="a7C">圣不造生后　　并欲有顶退</p>
  <p id="a7D">论曰。<a id="a-7E"></a>此中唯显顺乐等业。<a id="a-7F"></a>于现等时有定不定。<a id="a-7G"></a>释经所说顺现受等四业相殊。<a id="a-7H"></a>故定业中分为三种。<a id="a-7I"></a>并不定业合而为四。<a id="a-7J"></a>是说为善。<a id="a-7K"></a>理必无有。<a id="a-7L"></a>异熟不定。<a id="a-7M"></a>时分定业。<a id="a-7N"></a>时定唯是。<a id="a-7O"></a>异熟定中。<a id="a-7P"></a>位差别故。<a id="a-7Q"></a>非离异熟别有时体。<a id="a-7R"></a>如何时定非异熟耶。<a id="a-7S"></a>此中但依异熟定业。<a id="a-7T"></a>得果位差别。<a id="a-7U"></a>立顺现等故。<a id="a-7V"></a>颇有四业俱时作耶。<a id="a-7W"></a>容有云何遣三使已。<a id="a-7X"></a>自行邪欲俱时究竟。<a id="a-7Y"></a>顺现受等。<a id="a-7Z"></a>四种业中。<a id="a-7a"></a>几业有能引众同分。<a id="a-7b"></a>唯三能引。<a id="a-7c"></a>除顺现业。<a id="a-7d"></a>以顺现业必依先业所引同分而得起故。<a id="a-7e"></a>即于现生必与果故。<a id="a-7f"></a>何界何趣能造几业。<a id="a-7g"></a>诸界诸趣或善或恶。<a id="a-7h"></a>随其所应皆容造四。<a id="a-7i"></a>总开如是。<a id="a-7j"></a>若就别遮。<a id="a-7k"></a>捺落迦中。<a id="a-7l"></a>善除顺现。<a id="a-7m"></a>无爱果故。<a id="a-7n"></a>余皆得造。<a id="a-7o"></a>不退姓名坚。<a id="a-7p"></a>彼于离染地。<a id="a-7q"></a>若异生类除顺生受可造余三。<a id="a-7r"></a>圣者双除顺生后受。<a id="a-7s"></a>可造余二异生不退。<a id="a-7t"></a>若离彼染。<a id="a-7u"></a>无容于彼无间受生。<a id="a-7v"></a>故彼应除顺生受业。<a id="a-7w"></a>于上界没必还生下。<a id="a-7x"></a>故容造彼顺后受业。<a id="a-7y"></a>圣者不退。<a id="a-7z"></a>若离彼染必无容有于彼更生。<a id="a-80"></a>故彼双除顺生顺后。<a id="a-81"></a>随所生地容造顺现。<a id="a-82"></a>受造不定业。<a id="a-83"></a>一切处无遮。<a id="a-84"></a>然诸圣者。<a id="a-85"></a>若于欲界及有顶处已得离染。<a id="a-86"></a>虽有退堕。<a id="a-87"></a>而亦不造顺生后业。<a id="a-88"></a>从彼退者。<a id="a-89"></a>必退果故。<a id="a-8A"></a>诸退果已。<a id="a-8B"></a>必不命终。<a id="a-8C"></a>还得本果。<a id="a-8D"></a>住中有位。<a id="a-8E"></a>亦造业耶。<a id="a-8F"></a>亦造云何。<a id="a-8G"></a>颂曰。</p>
  <p id="a8H">欲中有能造　　二十二种业</p>
  <p id="a8I">皆顺现受摄　　类同分一故</p>
  <p id="a8J">论曰。<a id="a-8K"></a>于欲界中住中有位。<a id="a-8L"></a>容有能造二十二业。<a id="a-8M"></a>谓中有位及处胎中。<a id="a-8N"></a>出胎以后各有五位。<a id="a-8O"></a>胎中五者。<a id="a-8P"></a>一羯剌蓝。<a id="a-8Q"></a>二頞部昙。<a id="a-8R"></a>三闭尸。<a id="a-8S"></a>四键南。<a id="a-8T"></a>五钵罗奢佉。<a id="a-8U"></a>胎外五者。<a id="a-8V"></a>一婴孩。<a id="a-8W"></a>二童子。<a id="a-8X"></a>三少年。<a id="a-8Y"></a>四中年。<a id="a-8Z"></a>五老年。<a id="a-8a"></a>此十一位一生所摄。<a id="a-8b"></a>住中有位能造中有定不定业。<a id="a-8c"></a>乃至能造老时二业。<a id="a-8d"></a>应知亦尔当知如是中有所造。<a id="a-8e"></a>十一种定业皆顺现受摄。<a id="a-8f"></a>由类同分无差别故。<a id="a-8g"></a>谓此中有位与自类十位。<a id="a-8h"></a>一众同分一业引故。<a id="a-8i"></a>由此不别说顺中有受业。<a id="a-8j"></a>即顺生等业所引故。<a id="a-8k"></a>类同分者。<a id="a-8l"></a>谓人等类非趣非生。<a id="a-8m"></a>以约趣生中有生有同分异故。<a id="a-8n"></a>诸定受业其相云何。<a id="a-8o"></a>颂曰。</p>
  <p id="a8p">由重惑净心　　及是恒所造</p>
  <p id="a8q">于功德田起　　害父母业定</p>
  <p id="a8r">论曰。<a id="a-8s"></a>若所造业由重烦恼。<a id="a-8t"></a>或淳净心。<a id="a-8u"></a>或常所作。<a id="a-8v"></a>或于增上功德田起。<a id="a-8w"></a>功德田者。<a id="a-8x"></a>谓佛法僧。<a id="a-8y"></a>或增上补特伽罗。<a id="a-8z"></a>谓证世出世胜德。<a id="a-90"></a>于此田所虽无重惑。<a id="a-91"></a>及淳净心亦非常行。<a id="a-92"></a>若善不善所起诸业。<a id="a-93"></a>或于父母设起下缠行损害事。<a id="a-94"></a>如是一切皆定业摄。<a id="a-95"></a>有余师说。<a id="a-96"></a>若以猛利意乐所造。<a id="a-97"></a>或有造已起欢喜心。<a id="a-98"></a>或一切时数数惯习。<a id="a-99"></a>或胜愿力事力所起业皆决定现法果业。<a id="a-9A"></a>其相云何。<a id="a-9B"></a>颂曰。</p>
  <p id="a9C">由田意乐胜　　及定招异熟</p>
  <p id="a9D">得永离地业　　定招现法果</p>
  <p id="a9E">论曰。<a id="a-9F"></a>由田胜者。<a id="a-9G"></a>闻有苾刍于僧众中作女人语。<a id="a-9H"></a>彼须臾顷转作女人。<a id="a-9I"></a>此等传闻其类非一。<a id="a-9J"></a>由意乐胜者。<a id="a-9K"></a>闻有扇搋救脱诸牛黄门事故。<a id="a-9L"></a>彼须臾顷转作丈夫。<a id="a-9M"></a>此等传闻事亦非一。<a id="a-9N"></a>或有余业亦得现果。<a id="a-9O"></a>谓生此地永离此地染。<a id="a-9P"></a>于此地中诸善不善业必应现受。<a id="a-9Q"></a>不重生故。<a id="a-9R"></a>如阿罗汉及不还者。<a id="a-9S"></a>未离染时已造彼业今离染故成现法受彼是何业。<a id="a-9T"></a>谓异熟定。<a id="a-9U"></a>应知此中所说业者。<a id="a-9V"></a>是异熟定非时定业。<a id="a-9W"></a>若有余位顺定受业。<a id="a-9X"></a>彼必定无永离染义。<a id="a-9Y"></a>必于余位受异熟果。<a id="a-9Z"></a>若于异熟亦不定者。<a id="a-9a"></a>永离染故不受异熟。<a id="a-9b"></a>诸不还者及阿罗汉。<a id="a-9c"></a>于欲三界设退起染。<a id="a-9d"></a>必不生下定涅槃故。<a id="a-9e"></a>异熟定业皆成现受。<a id="a-9f"></a>余随所应类此当说。<a id="a-9g"></a>何田起业定即受耶。<a id="a-9h"></a>颂曰。</p>
  <p id="a9i">于佛上首僧　　及灭定无诤</p>
  <p id="a9j">慈见修道出　　损益业即受</p>
  <p id="a9k">论曰。<a id="a-9l"></a>于如是类功德田中。<a id="a-9m"></a>为善恶业定即受果。<a id="a-9n"></a>功德田者。<a id="a-9o"></a>谓佛上首僧。<a id="a-9p"></a>约补特伽罗差别有五。<a id="a-9q"></a>一从灭定出。<a id="a-9r"></a>谓此定中得心寂静。<a id="a-9s"></a>此定寂静似涅槃故。<a id="a-9t"></a>若从此定初起心时。<a id="a-9u"></a>如入涅槃还复出者。<a id="a-9v"></a>胜静功德庄严其身。<a id="a-9w"></a>为殷净心生长依处。<a id="a-9x"></a>二从无诤出。<a id="a-9y"></a>谓此定中已能永拔一切烦恼灾患相续。<a id="a-9z"></a>有缘一切有情为境。<a id="a-A0"></a>所起无边增上意乐。<a id="a-A1"></a>无诤功德积集熏身。<a id="a-A2"></a>从此出时彼心相续。<a id="a-A3"></a>不为一切世间定心及不定心之所胜伏。<a id="a-A4"></a>是福非福近果胜田三从慈定出。<a id="a-A5"></a>谓此定中有缘无量有情为境。<a id="a-A6"></a>利益安乐增上意乐积集熏身。<a id="a-A7"></a>出此定时有为无量最胜功德所熏修身。<a id="a-A8"></a>相续而转能生胜业。<a id="a-A9"></a>四从见道出。<a id="a-AA"></a>谓此道中能超一分无始流转所不能超三界轮回生死根本。<a id="a-AB"></a>从此道出有胜净身。<a id="a-AC"></a>相续而生能生胜业。<a id="a-AD"></a>五从修道出。<a id="a-AE"></a>谓此道中能超一分生死根本。<a id="a-AF"></a>余如前说。<a id="a-AG"></a>从如是一一初出位中。<a id="a-AH"></a>乘前所修胜功德势心。<a id="a-AI"></a>犹反顾专念不舍。<a id="a-AJ"></a>诸根寂静特异于常。<a id="a-AK"></a>世出世间定不定福。<a id="a-AL"></a>无能胜伏映夺彼者。<a id="a-AM"></a>故说此五名功德田。<a id="a-AN"></a>若有于中为损益业。<a id="a-AO"></a>此业必定能招即果。<a id="a-AP"></a>若从余定余果出时。<a id="a-AQ"></a>由前所修定非殊胜。<a id="a-AR"></a>修所断惑未毕竟尽。<a id="a-AS"></a>故彼相续非胜福田。<a id="a-AT"></a>异熟果中受最为胜。<a id="a-AU"></a>今应思择。<a id="a-AV"></a>于诸业中。<a id="a-AW"></a>颇有唯招。<a id="a-AX"></a>心受异熟。<a id="a-AY"></a>或招身受。<a id="a-AZ"></a>非心受耶。<a id="a-Aa"></a>亦有云何。<a id="a-Ab"></a>颂曰。</p>
  <p id="aAc">诸善无寻业　　许唯感心受</p>
  <p id="aAd">恶唯感身受　　是感受业异</p>
  <p id="aAe">论曰。<a id="a-Af"></a>善无寻业。<a id="a-Ag"></a>谓从中定乃至有顶所有善业。<a id="a-Ah"></a>于中能招受异熟者。<a id="a-Ai"></a>应知但感心受非身。<a id="a-Aj"></a>于彼地中无身受故。<a id="a-Ak"></a>身受必定与寻相应。<a id="a-Al"></a>非无寻业感有寻果。<a id="a-Am"></a>诸不善业能感受者。<a id="a-An"></a>应知但感身受非心。<a id="a-Ao"></a>以不善因苦受为果。<a id="a-Ap"></a>意地苦受决定名忧。<a id="a-Aq"></a>忧受必非异熟果摄。<a id="a-Ar"></a>故不善业唯感身受。<a id="a-As"></a>若执忧根定非异熟。<a id="a-At"></a>诸有情类所发心狂。<a id="a-Au"></a>在何识中。<a id="a-Av"></a>何因所感。<a id="a-Aw"></a>依何处起。<a id="a-Ax"></a>非异熟耶。<a id="a-Ay"></a>颂曰。</p>
  <p id="aAz">心狂唯意识　　由业异熟生</p>
  <p id="aB0">及怖害违忧　　除北洲在欲</p>
  <p id="aB1">论曰。<a id="a-B2"></a>有情心狂唯在意识。<a id="a-B3"></a>若在五识必无心狂。<a id="a-B4"></a>以五识身无分别故。<a id="a-B5"></a>由何因故有情心狂。<a id="a-B6"></a>由诸有情业异熟起。<a id="a-B7"></a>由何等业异熟起耶。<a id="a-B8"></a>谓由彼用药物咒术令他心狂。<a id="a-B9"></a>或复令他饮非所欲。<a id="a-BA"></a>若毒若酒。<a id="a-BB"></a>或现威严怖禽兽等。<a id="a-BC"></a>或放猛火焚烧山泽。<a id="a-BD"></a>或作坑阱陷坠众生。<a id="a-BE"></a>或余事业令他失念。<a id="a-BF"></a>由此业因于当来世。<a id="a-BG"></a>感得异类大种异熟。<a id="a-BH"></a>由彼势力令心发狂。<a id="a-BI"></a>由此心狂体非异熟。<a id="a-BJ"></a>善恶心等皆容狂故。<a id="a-BK"></a>由斯但说业异熟生。<a id="a-BL"></a>谓恶业因。<a id="a-BM"></a>感不平等。<a id="a-BN"></a>异熟大种。<a id="a-BO"></a>依此大种心便失念。<a id="a-BP"></a>故说为狂。<a id="a-BQ"></a>如是心狂对于心乱。<a id="a-BR"></a>应作四句。<a id="a-BS"></a>狂非乱者。<a id="a-BT"></a>谓诸狂者不染污心。<a id="a-BU"></a>乱非狂者。<a id="a-BV"></a>谓不狂者诸染污心。<a id="a-BW"></a>狂亦乱者。<a id="a-BX"></a>谓诸狂者诸染污心。<a id="a-BY"></a>非狂乱者。<a id="a-BZ"></a>谓不狂者不染污心。<a id="a-Ba"></a>有情心狂。<a id="a-Bb"></a>为但由此更由四种。<a id="a-Bc"></a>其四者何。<a id="a-Bd"></a>一由惊怖。<a id="a-Be"></a>谓非人等现可怖形来相逼迫。<a id="a-Bf"></a>有情见已遂致心狂。<a id="a-Bg"></a>二由伤害。<a id="a-Bh"></a>谓因事业恼非人等。<a id="a-Bi"></a>由彼嗔故伤其支等遂致心狂。<a id="a-Bj"></a>有情身中有别支节。<a id="a-Bk"></a>若被打触心即发狂。<a id="a-Bl"></a>三由乖违。<a id="a-Bm"></a>谓由身内风热淡界互相违反。<a id="a-Bn"></a>大种乖适故致心狂。<a id="a-Bo"></a>四由愁忧。<a id="a-Bp"></a>谓因丧失亲爱等事。<a id="a-Bq"></a>愁毒缠怀心遂发狂。<a id="a-Br"></a>如婆私等。<a id="a-Bs"></a>何有情类有此心狂。<a id="a-Bt"></a>除北俱卢。<a id="a-Bu"></a>所余欲界。<a id="a-Bv"></a>诸有情类容有心狂。<a id="a-Bw"></a>谓欲天心尚有狂者。<a id="a-Bx"></a>况人恶趣得离心狂。<a id="a-By"></a>地狱恒狂。<a id="a-Bz"></a>众苦逼故。<a id="a-C0"></a>欲界诸圣唯除诸佛。<a id="a-C1"></a>大种乖适容有心狂。<a id="a-C2"></a>一切如来心无狂乱。<a id="a-C3"></a>无渐舍命无破音声。<a id="a-C4"></a>亦无发白面皱等事。<a id="a-C5"></a>以极淳净妙业所生。<a id="a-C6"></a>又经中说业有三种。<a id="a-C7"></a>谓曲秽浊。<a id="a-C8"></a>其相云何。<a id="a-C9"></a>颂曰。</p>
  <p id="aCA">说曲秽浊业　　依谄嗔贪生</p>
  <p id="aCB">论曰。<a id="a-CC"></a>身语意三各有三种。<a id="a-CD"></a>谓曲秽浊。<a id="a-CE"></a>如其次第应知依谄嗔贪所生。<a id="a-CF"></a>谓依谄生身语意业。<a id="a-CG"></a>名为曲业。<a id="a-CH"></a>谄曲类故。<a id="a-CI"></a>实曲谓见。<a id="a-CJ"></a>故契经言。<a id="a-CK"></a>实曲者何。<a id="a-CL"></a>谓诸恶见谄是彼类。<a id="a-CM"></a>故得曲名。<a id="a-CN"></a>从谄所生身语意业。<a id="a-CO"></a>曲为因故。<a id="a-CP"></a>果受因名。<a id="a-CQ"></a>是故世尊说彼为曲。<a id="a-CR"></a>若彼嗔生身语意业。<a id="a-CS"></a>名为秽业。<a id="a-CT"></a>嗔秽类故。<a id="a-CU"></a>嗔名秽者。<a id="a-CV"></a>谓嗔现前如热铁丸。<a id="a-CW"></a>随所投处便能烧害自他身心。<a id="a-CX"></a>诸烦恼中为过最重。<a id="a-CY"></a>故薄伽梵重立秽名。<a id="a-CZ"></a>是诸秽中之极秽故。<a id="a-Ca"></a>从嗔所生身语意业。<a id="a-Cb"></a>秽为因故。<a id="a-Cc"></a>果受因名。<a id="a-Cd"></a>是故世尊说彼为秽。<a id="a-Ce"></a>若依贪生身语意业名为浊业。<a id="a-Cf"></a>贪浊类故。<a id="a-Cg"></a>贪名浊者。<a id="a-Ch"></a>谓贪现前染着所缘。<a id="a-Ci"></a>是染性故。<a id="a-Cj"></a>从彼生等准前应释。<a id="a-Ck"></a>又真直道。<a id="a-Cl"></a>谓八圣支。<a id="a-Cm"></a>能障彼生三业名曲。<a id="a-Cn"></a>真实无病。<a id="a-Co"></a>谓求涅槃。<a id="a-Cp"></a>障证彼因三业名秽。<a id="a-Cq"></a>依外道见。<a id="a-Cr"></a>于佛教中。<a id="a-Cs"></a>障净信心。<a id="a-Ct"></a>不信名秽。<a id="a-Cu"></a>以能扰浊净信心故。<a id="a-Cv"></a>从彼所起三业名浊。<a id="a-Cw"></a>又堕断常违处中行。<a id="a-Cx"></a>从彼所起身语意业违直道义故立曲名。<a id="a-Cy"></a>由损减见所起诸业能秽净法故立秽名。<a id="a-Cz"></a>秽名必依极秽义故。<a id="a-D0"></a>萨迦耶见所起诸业。<a id="a-D1"></a>能障无我真实净见。<a id="a-D2"></a>依障净义故立浊名。<a id="a-D3"></a>又经中说业有四种。<a id="a-D4"></a>谓或有业黑黑异熟或复有业白白异熟。<a id="a-D5"></a>或复有业黑白黑白异熟。<a id="a-D6"></a>或复有业非黑非白无异熟。<a id="a-D7"></a>能尽诸业。<a id="a-D8"></a>经虽略示而不广释。<a id="a-D9"></a>今应释彼。<a id="a-DA"></a>其相何云。<a id="a-DB"></a>颂曰。</p>
  <p id="aDC">依黑黑等殊　　所说四种业</p>
  <p id="aDD">恶色欲界善　　能尽彼无漏</p>
  <p id="aDE">应知如次第　　名黑白俱非</p>
  <p id="aDF">论曰。<a id="a-DG"></a>佛依业果性类不同。<a id="a-DH"></a>所治能治殊。<a id="a-DI"></a>说黑黑等四。<a id="a-DJ"></a>诸不善业一句名黑。<a id="a-DK"></a>以具染污黑不可意黑故。<a id="a-DL"></a>异熟亦黑。<a id="a-DM"></a>不可意故。<a id="a-DN"></a>色界善业一向名白。<a id="a-DO"></a>不为一切不善烦恼及不善业所陵杂故。<a id="a-DP"></a>异熟亦白。<a id="a-DQ"></a>是可意故。<a id="a-DR"></a>非无色者多阙减故。<a id="a-DS"></a>欲界善业。<a id="a-DT"></a>名为黑白。<a id="a-DU"></a>恶所杂故。<a id="a-DV"></a>异熟亦黑白。<a id="a-DW"></a>非爱果杂故。<a id="a-DX"></a>此黑白名依相续立。<a id="a-DY"></a>非据自体互相违故。<a id="a-DZ"></a>欲界恶强非善陵杂。<a id="a-Da"></a>故恶业果得纯黑名。<a id="a-Db"></a>诸无漏业能永断尽前三业者。<a id="a-Dc"></a>名第四业。<a id="a-Dd"></a>此无漏业。<a id="a-De"></a>非染污故。<a id="a-Df"></a>得非黑名。<a id="a-Dg"></a>非顺爱故。<a id="a-Dh"></a>又不能感白异熟故。<a id="a-Di"></a>说名非白。<a id="a-Dj"></a>然大空经说无学法是纯白者。<a id="a-Dk"></a>以无学法。<a id="a-Dl"></a>于超诸染。<a id="a-Dm"></a>身中可得。<a id="a-Dn"></a>非如学法。<a id="a-Do"></a>非超诸染。<a id="a-Dp"></a>身中可得。<a id="a-Dq"></a>诸无漏业。<a id="a-Dr"></a>为皆能尽前三业不。<a id="a-Ds"></a>不尔云何。<a id="a-Dt"></a>颂曰。</p>
  <p id="aDu">四法忍离欲　　前八无间俱</p>
  <p id="aDv">十二无漏思　　唯尽纯黑业</p>
  <p id="aDw">离欲四静虑　　第九无间思</p>
  <p id="aDx">一尽杂纯黑　　四令纯白尽</p>
  <p id="aDy">论曰。<a id="a-Dz"></a>于见道中四法智忍。<a id="a-E0"></a>及于修道离欲染位。<a id="a-E1"></a>前八无间圣道俱行。<a id="a-E2"></a>有十二思唯尽纯黑。<a id="a-E3"></a>离欲界染第九无间圣道俱行。<a id="a-E4"></a>一无漏思双令黑白。<a id="a-E5"></a>及纯黑尽此时总断。<a id="a-E6"></a>欲界善故亦断第九。<a id="a-E7"></a>不善业故离四静虑。<a id="a-E8"></a>一一地染。<a id="a-E9"></a>第九无间道俱行无漏思。<a id="a-EA"></a>此四唯令纯白业尽。<a id="a-EB"></a>所余诸业无异熟故。<a id="a-EC"></a>非所明故于此不论。<a id="a-ED"></a>故于此中唯说十七与无间道俱行圣思能永尽前三有漏业。<a id="a-EE"></a>虽尽诸业是圣慧解。<a id="a-EF"></a>然于此中说近对治。<a id="a-EG"></a>虽身语业亦近治三。<a id="a-EH"></a>非慧相应故此不说何缘诸地有漏善业。<a id="a-EI"></a>唯最后道能断非余。<a id="a-EJ"></a>以诸善法非自性断。<a id="a-EK"></a>已断有容现在前故。<a id="a-EL"></a>然由缘彼烦恼尽时。<a id="a-EM"></a>方说名为断彼善法。<a id="a-EN"></a>尔时善法得离系故。<a id="a-EO"></a>由此乃至缘彼烦恼余一品在断义不成。<a id="a-EP"></a>善法尔时犹被缚故。<a id="a-EQ"></a>颂曰。</p>
  <p id="aER">有说地狱受　　余欲业黑杂</p>
  <p id="aES">有说欲见灭　　余欲业黑俱</p>
  <p id="aET">论曰。<a id="a-EU"></a>第一第三皆有异说有余师说。<a id="a-EV"></a>顺地狱受及欲界中顺余受业。<a id="a-EW"></a>如次名为纯黑杂业。<a id="a-EX"></a>谓地狱异熟唯不善业感。<a id="a-EY"></a>故顺彼受名纯黑业。<a id="a-EZ"></a>唯除地狱。<a id="a-Ea"></a>余欲界中异熟皆通善恶业感。<a id="a-Eb"></a>故顺彼受名黑白业。<a id="a-Ec"></a>如是所说前已遮遣。<a id="a-Ed"></a>谓善无能杂不善故。<a id="a-Ee"></a>有余师说。<a id="a-Ef"></a>欲见所断及欲界中所有余业。<a id="a-Eg"></a>如次名为纯黑俱业。<a id="a-Eh"></a>谓见所断无善杂故名纯黑业。<a id="a-Ei"></a>欲修所断有善不善故名俱业。<a id="a-Ej"></a>此亦非理。<a id="a-Ek"></a>二所断中俱有业不能感异熟果故。<a id="a-El"></a>若谓此中所说三业据有异熟说非无异熟者。<a id="a-Em"></a>不应简言欲见所灭。<a id="a-En"></a>又强力业理必不应。<a id="a-Eo"></a>为力劣者之所陵杂。<a id="a-Ep"></a>是故不应说修所断诸不善业亦得离名。<a id="a-Eq"></a>亦不应言欲界有善力胜不善。<a id="a-Er"></a>陵伏恶业非所许故。<a id="a-Es"></a>所以者何。<a id="a-Et"></a>以欲界善非数行故。<a id="a-Eu"></a>无有能感一劫果故。</p>
 </body>
</html>