<!doctype html>
<html id="z3IBVtr176" data-ver="869">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨藏显宗论卷第九</h1>
  <h2 id="a2">辩差别品第三之五</h2>
  <p id="a3">已辩能作因相。<a id="a-4"></a>俱有因相云何。<a id="a-5"></a>颂曰。</p>
  <p id="a6">俱有一果法　　如大相所相</p>
  <p id="a7">心心随转等</p>
  <p id="a8">论曰。<a id="a-9"></a>若有为法同得一果。<a id="a-A"></a>可得说此为俱有因。<a id="a-B"></a>由助彼力得一果故。<a id="a-C"></a>其相云何。<a id="a-D"></a>如四大种。<a id="a-E"></a>更互相望为俱有因。<a id="a-F"></a>虽有体增体不增者。<a id="a-G"></a>而皆三一更互为因。<a id="a-H"></a>自体不应待自体故。<a id="a-I"></a>亦不应待同类体故。<a id="a-J"></a>一一大种唯待余三。<a id="a-K"></a>要四大种异类和集。<a id="a-L"></a>方有功能生造色故。<a id="a-M"></a>如是诸相与所相法。<a id="a-N"></a>心与心随转。<a id="a-O"></a>亦皆互为因等言为明诸心随转及诸能相亦互为因。<a id="a-P"></a>是则俱有因。<a id="a-Q"></a>由得一果遍摄有为法。<a id="a-R"></a>如其所应。<a id="a-S"></a>然本论中。<a id="a-T"></a>曾不见说心随转色与心为因。<a id="a-U"></a>应辩此中造论者意。<a id="a-V"></a>今我所见彼论意者。<a id="a-W"></a>若法与心决定俱起。<a id="a-X"></a>遍一切心。<a id="a-Y"></a>依心而转。<a id="a-Z"></a>即说彼法与所依心展转相望为俱有因。<a id="a-a"></a>诸心所法非定俱起。<a id="a-b"></a>或少或多现可得故。<a id="a-c"></a>身业语业非遍诸心。<a id="a-d"></a>不定心俱全无有故。<a id="a-e"></a>生等诸相皆依心转。<a id="a-f"></a>非互相依。<a id="a-g"></a>法为上首。<a id="a-h"></a>生住异灭互相资故。<a id="a-i"></a>由斯不说彼互为因。<a id="a-j"></a>又于此中为欲显示但说异类为俱有因。<a id="a-k"></a>同类互为因不说而成义。<a id="a-l"></a>又为显示有身语业唯依于心不依于表。<a id="a-m"></a>故不说彼与心为因。<a id="a-n"></a>又彼大德意趣难了。<a id="a-o"></a>诸有智者应更寻思。<a id="a-p"></a>然于此中有作是计。<a id="a-q"></a>唯心与色为俱有因。<a id="a-r"></a>非色与心依心转故。<a id="a-s"></a>如王臣理胜不因劣。<a id="a-t"></a>此喻不然。<a id="a-u"></a>亦相资故心随转法。<a id="a-v"></a>其体云何颂曰。</p>
  <p id="aw">心所二律仪　　彼及心诸相</p>
  <p id="ax">是心随转法</p>
  <p id="ay">论曰。<a id="a-z"></a>一切心所静虑无漏二种律仪。<a id="a-10"></a>彼法及心之生等相。<a id="a-11"></a>如是皆谓心随转法。<a id="a-12"></a>何缘心随相非心随转法。<a id="a-13"></a>以随相于心非俱有因故。<a id="a-14"></a>何缘心随相非心俱有因。<a id="a-15"></a>不由彼力心得生故。<a id="a-16"></a>彼于一法有功能故。<a id="a-17"></a>又与心王非一果故。<a id="a-18"></a>聚中多分非彼果故。<a id="a-19"></a>若尔云何心能与彼为俱有因。<a id="a-1A"></a>由随心王生等诸位彼得转故。<a id="a-1B"></a>岂不应如大种生等。<a id="a-1C"></a>心亦用彼为俱有因。<a id="a-1D"></a>谓如造色非生等果。<a id="a-1E"></a>生等非不与诸大种为俱有因。<a id="a-1F"></a>此亦应尔。<a id="a-1G"></a>如是所例其理不齐。<a id="a-1H"></a>展转果一果多。<a id="a-1I"></a>非彼果故。<a id="a-1J"></a>非诸造色。<a id="a-1K"></a>是诸大种。<a id="a-1L"></a>展转果中。<a id="a-1M"></a>一果所摄。<a id="a-1N"></a>何容造色。<a id="a-1O"></a>非诸大种生等果故。<a id="a-1P"></a>例此为失。<a id="a-1Q"></a>又如前说。<a id="a-1R"></a>前说者何。<a id="a-1S"></a>不由彼力心得生故。<a id="a-1T"></a>然诸大种与生等相。<a id="a-1U"></a>展转力生。<a id="a-1V"></a>故无此失。<a id="a-1W"></a>何缘此法名心随转。<a id="a-1X"></a>颂曰。</p>
  <p id="a1Y">由时果善等</p>
  <p id="a1Z">论曰。<a id="a-1a"></a>略说由时果等善等。<a id="a-1b"></a>十种缘故名心随转且由时者。<a id="a-1c"></a>谓此与心一生住灭及堕一世。<a id="a-1d"></a>由果等者。<a id="a-1e"></a>谓此与心一果等流及一异熟。<a id="a-1f"></a>由善等者。<a id="a-1g"></a>谓此与心同善不善无记性故。<a id="a-1h"></a>岂不但言一生住灭。<a id="a-1i"></a>即知亦是堕一世中。<a id="a-1j"></a>虽亦即知堕于一世。<a id="a-1k"></a>而犹未了。<a id="a-1l"></a>此法与心过去未来亦不相离。<a id="a-1m"></a>或为显示诸不生法。<a id="a-1n"></a>故复说言及堕一世。<a id="a-1o"></a>若尔但应言堕一世。<a id="a-1p"></a>不尔应不令知定堕一世。<a id="a-1q"></a>岂不等流异熟亦是一果摄。<a id="a-1r"></a>如何一果外说等流异熟耶。<a id="a-1s"></a>实尔。<a id="a-1t"></a>此中言一果者。<a id="a-1u"></a>但摄士用及离系果。<a id="a-1v"></a>岂不此言通故亦摄等流异熟。<a id="a-1w"></a>虽言亦摄非此所明。<a id="a-1x"></a>然士用果总有四种。<a id="a-1y"></a>一俱生。<a id="a-1z"></a>二无间。<a id="a-20"></a>三隔越。<a id="a-21"></a>四不生。<a id="a-22"></a>此显与因非俱有果。<a id="a-23"></a>为遮唯执与因俱生。<a id="a-24"></a>和合聚中有士用果。<a id="a-25"></a>此和合聚互为果故。<a id="a-26"></a>自非自体士用果故。<a id="a-27"></a>即显非彼俱起和合。<a id="a-28"></a>士用果中有一果义。<a id="a-29"></a>是故别举等流异熟。<a id="a-2A"></a>应知此中时一果一。<a id="a-2B"></a>显俱显共其义有殊。<a id="a-2C"></a>此中心王极少。<a id="a-2D"></a>犹与五十八法为俱有因。<a id="a-2E"></a>谓十大地法彼四十本相心八本随相名五十八法。<a id="a-2F"></a>五十八中除心四随相。<a id="a-2G"></a>余五十四为心俱有因。<a id="a-2H"></a>有余师说。<a id="a-2I"></a>五十八内能为心因。<a id="a-2J"></a>唯十四法。<a id="a-2K"></a>谓十大地法并心四本相。<a id="a-2L"></a>非诸心所生等相力。<a id="a-2M"></a>能为心因如心随相。<a id="a-2N"></a>若尔便违品类足论。<a id="a-2O"></a>如彼论言。<a id="a-2P"></a>或有苦谛。<a id="a-2Q"></a>以有身见为因。<a id="a-2R"></a>非与有身见为因。<a id="a-2S"></a>除未来有身见及彼相应法生老住无常。<a id="a-2T"></a>诸余染污苦谛。<a id="a-2U"></a>或有苦谛。<a id="a-2V"></a>以有身见为因。<a id="a-2W"></a>亦与有身见为因。<a id="a-2X"></a>即所除法。<a id="a-2Y"></a>彼作是言。<a id="a-2Z"></a>我等不诵及彼相应法。<a id="a-2a"></a>应随义理简择论文。<a id="a-2b"></a>方可诵持故。<a id="a-2c"></a>异此便坏俱有因相。<a id="a-2d"></a>或应许随相。<a id="a-2e"></a>亦心俱有因。<a id="a-2f"></a>复有说言。<a id="a-2g"></a>一切同聚皆互相望为俱有因。<a id="a-2h"></a>于同聚中随阙一种。<a id="a-2i"></a>所余诸法皆不生故。<a id="a-2j"></a>此诸说中初说为善。<a id="a-2k"></a>本相与法其力等故。<a id="a-2l"></a>又此俱起和合聚中。<a id="a-2m"></a>有是能转而非随转。<a id="a-2n"></a>谓即心王有唯随转。<a id="a-2o"></a>谓色及心不相应行。<a id="a-2p"></a>有是能转。<a id="a-2q"></a>亦是随转。<a id="a-2r"></a>谓心所法随心转故。<a id="a-2s"></a>能转心不相应行故。<a id="a-2t"></a>有二俱非谓除前相。<a id="a-2u"></a>已辩俱有因相。<a id="a-2v"></a>同类因相云何。<a id="a-2w"></a>颂曰。</p>
  <p id="a2x">同类因相似　　自部地前生</p>
  <p id="a2y">道展转九地　　唯等胜为果</p>
  <p id="a2z">加行生亦然　　闻思所成等</p>
  <p id="a30">论曰。<a id="a-31"></a>能养能生。<a id="a-32"></a>或远或近。<a id="a-33"></a>诸等流果。<a id="a-34"></a>名同类因。<a id="a-35"></a>应知此因唯相似法。<a id="a-36"></a>于相似法非于异类。<a id="a-37"></a>如善五蕴与善五蕴展转相望为同类因。<a id="a-38"></a>染污无记应知亦尔。<a id="a-39"></a>有余师说。<a id="a-3A"></a>净无记蕴五是色果。<a id="a-3B"></a>四非色因。<a id="a-3C"></a>性下劣故。<a id="a-3D"></a>有余师说。<a id="a-3E"></a>五是四果。<a id="a-3F"></a>色非四因。<a id="a-3G"></a>势力劣故。<a id="a-3H"></a>有余师说。<a id="a-3I"></a>色与四蕴相望展转皆不为因。<a id="a-3J"></a>劣异类故。<a id="a-3K"></a>若就位说。<a id="a-3L"></a>有余师言。<a id="a-3M"></a>羯赖蓝位能与十位为同类因。<a id="a-3N"></a>頞部昙等九位一一皆除前位与余为因后。<a id="a-3O"></a>位望前但有缘义。<a id="a-3P"></a>若尔最初羯赖蓝色应无有因。<a id="a-3Q"></a>初后老色应无有果。<a id="a-3R"></a>故理不然。<a id="a-3S"></a>复有师言。<a id="a-3T"></a>前生十位一一皆与后生十位。<a id="a-3U"></a>各自类色为同类因。<a id="a-3V"></a>由此方隅一切外分。<a id="a-3W"></a>各然自类如应当说。<a id="a-3X"></a>为诸相似。<a id="a-3Y"></a>于相似法皆可得说为同类因。<a id="a-3Z"></a>不尔云何自部自地。<a id="a-3a"></a>唯与自部自地为因。<a id="a-3b"></a>是故说言自部自地。<a id="a-3c"></a>部谓五部。<a id="a-3d"></a>谓见苦所断乃至修所断。<a id="a-3e"></a>地谓九地。<a id="a-3f"></a>谓欲界为一静虑无色八。<a id="a-3g"></a>此中欲界见苦所断。<a id="a-3h"></a>还与欲界见苦所断为同类因。<a id="a-3i"></a>如是乃至欲界修所断。<a id="a-3j"></a>还与欲界修所断为因。<a id="a-3k"></a>如说。<a id="a-3l"></a>欲界五部所断。<a id="a-3m"></a>静虑无色各四地中。<a id="a-3n"></a>随其所应皆如是说。<a id="a-3o"></a>此为一切。<a id="a-3p"></a>不尔前生谓唯前生。<a id="a-3q"></a>与后相似生未生法为同类因。<a id="a-3r"></a>是谓圆满同类因相。<a id="a-3s"></a>唯说前生与后生果为同类因。<a id="a-3t"></a>于义便阙。<a id="a-3u"></a>不说与未生为同类因。<a id="a-3v"></a>故唯说过去与未来现在为同类因等。<a id="a-3w"></a>于义亦阙。<a id="a-3x"></a>不说过去有因果故。<a id="a-3y"></a>何故未来无同类因。<a id="a-3z"></a>彼无前后次第义故。<a id="a-40"></a>岂不诸法于正生时。<a id="a-41"></a>已能蠲除一切障碍。<a id="a-42"></a>望未生者得说为前。<a id="a-43"></a>又异熟因。<a id="a-44"></a>于未来世亦应非有由异熟果。<a id="a-45"></a>望异熟因无俱前故。<a id="a-46"></a>要依前后立同类因。<a id="a-47"></a>非正生时。<a id="a-48"></a>已越后位。<a id="a-49"></a>未有作用。<a id="a-4A"></a>如余未来。<a id="a-4B"></a>过去唯前未来唯后。<a id="a-4C"></a>现通前后。<a id="a-4D"></a>约世定故。<a id="a-4E"></a>过去诸法虽皆是前。<a id="a-4F"></a>而取果时已定前后。<a id="a-4G"></a>非未来法于正生时。<a id="a-4H"></a>作用别余可立前后。<a id="a-4I"></a>要至现在已生位中。<a id="a-4J"></a>方简未来令成后位。<a id="a-4K"></a>以自作用取彼为果。<a id="a-4L"></a>若尔异熟因亦勿未来有此彼非类。<a id="a-4M"></a>所以者何。<a id="a-4N"></a>此同类因与等流果善等无别。<a id="a-4O"></a>若无先后应互为因既互为因。<a id="a-4P"></a>应互为果。<a id="a-4Q"></a>互为因果。<a id="a-4R"></a>与理相违。<a id="a-4S"></a>既无理能遮互为果。<a id="a-4T"></a>则应许有果在因先。<a id="a-4U"></a>亦有二心互为因义。<a id="a-4V"></a>是则违害发智等文。<a id="a-4W"></a>彼异熟因与果相别。<a id="a-4X"></a>虽离前后而无上过。<a id="a-4Y"></a>故同类因。<a id="a-4Z"></a>就位建立。<a id="a-4a"></a>未来非有。<a id="a-4b"></a>若异熟因。<a id="a-4c"></a>就相建立。<a id="a-4d"></a>未来非无。<a id="a-4e"></a>言同类因唯自地者。<a id="a-4f"></a>定依何说。<a id="a-4g"></a>定依有漏。<a id="a-4h"></a>若无漏道展转相望。<a id="a-4i"></a>一一皆与九地为因。<a id="a-4j"></a>谓四静虑及三无色。<a id="a-4k"></a>未至中问。<a id="a-4l"></a>是名九地。<a id="a-4m"></a>余无等引非猛利故。<a id="a-4n"></a>皆不能发无漏圣道。<a id="a-4o"></a>无漏九地互为因者。<a id="a-4p"></a>非系地故。<a id="a-4q"></a>各别地爱不执圣道。<a id="a-4r"></a>为己有故。<a id="a-4s"></a>种类同故。<a id="a-4t"></a>地虽有别亦互为因。<a id="a-4u"></a>然非一切。<a id="a-4v"></a>何者唯与等胜为因。<a id="a-4w"></a>加行生故。<a id="a-4x"></a>初定圣道有依初定。<a id="a-4y"></a>乃至有依无所有处。<a id="a-4z"></a>二定等道应知亦尔。<a id="a-50"></a>于依自上有。<a id="a-51"></a>于依下地无。<a id="a-52"></a>谓依初定。<a id="a-53"></a>初定圣道。<a id="a-54"></a>与依九定九地圣道为同类因。<a id="a-55"></a>即此唯用。<a id="a-56"></a>依初定道为同类因。<a id="a-57"></a>不用依上圣道为因。<a id="a-58"></a>以性劣故。<a id="a-59"></a>依第二定。<a id="a-5A"></a>初定圣道。<a id="a-5B"></a>除依初定。<a id="a-5C"></a>与依余定九地圣道为同类因。<a id="a-5D"></a>即此唯用。<a id="a-5E"></a>依初二定九地圣道为同类因。<a id="a-5F"></a>非依上地。<a id="a-5G"></a>依第三定初定圣道。<a id="a-5H"></a>除依初二。<a id="a-5I"></a>与依余定九地圣道为同类因。<a id="a-5J"></a>即此唯用。<a id="a-5K"></a>依初二三九地圣道为同类因。<a id="a-5L"></a>非依上地。<a id="a-5M"></a>乃至若依无所有处。<a id="a-5N"></a>初定圣道唯与依此无所有处九地圣道为同类因。<a id="a-5O"></a>即此通用。<a id="a-5P"></a>依九地定九地圣道为同类因。<a id="a-5Q"></a>如依九定初定圣道。<a id="a-5R"></a>余定圣道依于九地。<a id="a-5S"></a>随其所应当广思择。<a id="a-5T"></a>又一地摄诸无漏道。<a id="a-5U"></a>亦非一切。<a id="a-5V"></a>为一切因。<a id="a-5W"></a>为等胜因非劣因故。<a id="a-5X"></a>且如已生苦法智忍。<a id="a-5Y"></a>还与未来苦。<a id="a-5Z"></a>法智忍为同类因。<a id="a-5a"></a>是名为等。<a id="a-5b"></a>又即此忍。<a id="a-5c"></a>复能与后从苦法智至无生智为同类因。<a id="a-5d"></a>是名为胜。<a id="a-5e"></a>如是广说。<a id="a-5f"></a>乃至已生诸无生智。<a id="a-5g"></a>唯与等类为同类因。<a id="a-5h"></a>更无胜故。<a id="a-5i"></a>又诸已生见道修道及无学道。<a id="a-5j"></a>随其次第与三二一为同类因。<a id="a-5k"></a>展转为因。<a id="a-5l"></a>亦不违理。<a id="a-5m"></a>而非胜道。<a id="a-5n"></a>与劣为因前生钝根。<a id="a-5o"></a>种姓修道。<a id="a-5p"></a>与自相续。<a id="a-5q"></a>未来决定。<a id="a-5r"></a>不生利根。<a id="a-5s"></a>种姓见道。<a id="a-5t"></a>为同类因。<a id="a-5u"></a>何理为碍。<a id="a-5v"></a>一切有情各别相续。<a id="a-5w"></a>法尔安立六种种姓。<a id="a-5x"></a>无学望前。<a id="a-5y"></a>应知亦尔。<a id="a-5z"></a>然有差别。<a id="a-60"></a>谓有前生无学圣道。<a id="a-61"></a>于自相续后生修道为同类因。<a id="a-62"></a>无学退已于修道中。<a id="a-63"></a>可有转生利根义故。<a id="a-64"></a>然不违害根蕴所说。<a id="a-65"></a>依同品根密意说故。<a id="a-66"></a>又依现起有用根说。<a id="a-67"></a>如说。<a id="a-68"></a>现起世第一法。<a id="a-69"></a>若尔一切有情相续。<a id="a-6A"></a>法尔安立三乘菩提。<a id="a-6B"></a>亦应劣为胜乘因性。<a id="a-6C"></a>无斯过去。<a id="a-6D"></a>性极远故。<a id="a-6E"></a>劣乘不可转成胜故随信随法二行圣道。<a id="a-6F"></a>性相邻故。<a id="a-6G"></a>所依一故。<a id="a-6H"></a>设见道中有出观者。<a id="a-6I"></a>亦可转故。<a id="a-6J"></a>三乘圣道无如是事。<a id="a-6K"></a>由此故言。<a id="a-6L"></a>诸钝根道与钝及利为同类因。<a id="a-6M"></a>若利根道唯利道因。<a id="a-6N"></a>如随信行及信胜解时解脱道。<a id="a-6O"></a>随其次第与六四二为同类因。<a id="a-6P"></a>若随法行及见至非时解脱道。<a id="a-6Q"></a>随其次第与三二一。<a id="a-6R"></a>为同类因。<a id="a-6S"></a>此亦准前应知不定。<a id="a-6T"></a>诸上地道为下地因。<a id="a-6U"></a>云何名为或等或胜。<a id="a-6V"></a>由因增长及由根故。<a id="a-6W"></a>为但圣道唯与等胜为同类因。<a id="a-6X"></a>不尔云何余世间法加行生者。<a id="a-6Y"></a>亦与等胜为因非劣。<a id="a-6Z"></a>加行生法其体云何。<a id="a-6a"></a>谓闻所成思所成等。<a id="a-6b"></a>等者等取修所成等。<a id="a-6c"></a>因闻思修所生功德。<a id="a-6d"></a>名彼所成加行生故。<a id="a-6e"></a>唯与等胜为因非劣。<a id="a-6f"></a>如欲界系。<a id="a-6g"></a>闻所成法。<a id="a-6h"></a>能与自界闻思所成为同类因。<a id="a-6i"></a>非修所成。<a id="a-6j"></a>因欲界无。<a id="a-6k"></a>故思所成法与思所成为同类因。<a id="a-6l"></a>非闻所成因以彼劣故。<a id="a-6m"></a>若色界系闻所成法。<a id="a-6n"></a>能与自界闻修所成为同类因。<a id="a-6o"></a>非思所成。<a id="a-6p"></a>因色界无。<a id="a-6q"></a>故修所成法。<a id="a-6r"></a>唯与自界修所成法为同类因。<a id="a-6s"></a>非闻所成因以彼劣故。<a id="a-6t"></a>无色界系修所成法。<a id="a-6u"></a>唯与自界修所成法为同类因。<a id="a-6v"></a>非闻思所成因以无故劣故。<a id="a-6w"></a>此闻思修所成诸法各有九品。<a id="a-6x"></a>谓下下等。<a id="a-6y"></a>若下下品为九品因。<a id="a-6z"></a>下中八因乃至上上唯上上因。<a id="a-70"></a>除前劣故。<a id="a-71"></a>生得善法与加行善为同类因。<a id="a-72"></a>非加行善为生得因。<a id="a-73"></a>以彼劣故。<a id="a-74"></a>又生得善亦有九品。<a id="a-75"></a>一切相望展转为因。<a id="a-76"></a>容一一后皆现前故。<a id="a-77"></a>定一心中得一切故。<a id="a-78"></a>然由现行异熟九品。<a id="a-79"></a>可施设有九品差别。<a id="a-7A"></a>染污九品准此应知。<a id="a-7B"></a>复由对治有九品故。<a id="a-7C"></a>无覆无记总有四种。<a id="a-7D"></a>谓异熟生威仪路工巧处化心俱品。<a id="a-7E"></a>随其次第能与四三二一为因。<a id="a-7F"></a>有说。<a id="a-7G"></a>一切皆互为因。<a id="a-7H"></a>同一缚故。<a id="a-7I"></a>此说非理。<a id="a-7J"></a>勿有暖等互为因。<a id="a-7K"></a>故又欲界化心有四静虑果。<a id="a-7L"></a>非上静虑果下静虑果因。<a id="a-7M"></a>非加行因得下劣果。<a id="a-7N"></a>勿设劬劳无所获故。<a id="a-7O"></a>同类因相义类寔繁。<a id="a-7P"></a>随力决择如顺正理。<a id="a-7Q"></a>已辩同类因相。<a id="a-7R"></a>相应因相云何。<a id="a-7S"></a>颂曰。</p>
  <p id="a7T">相应因决定　　心心所同依</p>
  <p id="a7U">论曰。<a id="a-7V"></a>唯心心所是相应因。<a id="a-7W"></a>岂不此中无简别故。<a id="a-7X"></a>时境行相别亦相应。<a id="a-7Y"></a>设简别言此三同者。<a id="a-7Z"></a>异身同瞩应说相应。<a id="a-7a"></a>故说同依总遮斯难。<a id="a-7b"></a>谓要同依心心所法。<a id="a-7c"></a>方得更互为相应因。<a id="a-7d"></a>此中同言显所依一。<a id="a-7e"></a>谓若眼识用此刹那。<a id="a-7f"></a>眼根为依。<a id="a-7g"></a>相应受等亦即用此眼根为依。<a id="a-7h"></a>乃至意识及相应法。<a id="a-7i"></a>同依意根应知亦尔。<a id="a-7j"></a>今应思择眼耳等根所依性同。<a id="a-7k"></a>何缘说彼能依之识。<a id="a-7l"></a>所依各异。<a id="a-7m"></a>何劳致问。<a id="a-7n"></a>诸识所依依性虽同而类别故。<a id="a-7o"></a>若尔何故知同依言。<a id="a-7p"></a>唯就俱生刹那依义说眼识等同一所依。<a id="a-7q"></a>非就长时种类依义。<a id="a-7r"></a>说诸眼识同一所依。<a id="a-7s"></a>又无间依种类同故。<a id="a-7t"></a>应眼等识为相应因。<a id="a-7u"></a>是故颂中应如是简。<a id="a-7v"></a>谓心心所同时同依。<a id="a-7w"></a>故彼释中自摄二义。<a id="a-7x"></a>谓若眼识用此刹那眼根为依。<a id="a-7y"></a>乃至广说。<a id="a-7z"></a>颂中既阙同时之言。<a id="a-80"></a>如何得知此同依者。<a id="a-81"></a>非一种类是一刹那。<a id="a-82"></a>若谓释中摄故无过。<a id="a-83"></a>应所造颂不说同依。<a id="a-84"></a>但说相应因。<a id="a-85"></a>决定心心所。<a id="a-86"></a>又相应言足遮诸难。<a id="a-87"></a>非时依异可有相应。<a id="a-88"></a>俱有相应二因何别。<a id="a-89"></a>且相应因法亦俱有因。<a id="a-8A"></a>有俱有因法非相应因。<a id="a-8B"></a>谓随转色生等诸行。<a id="a-8C"></a>若相应因即俱有因。<a id="a-8D"></a>此中二因义有何别。<a id="a-8E"></a>非相应因即俱有因。<a id="a-8F"></a>由此二因义各异故。<a id="a-8G"></a>然即一法是相应因。<a id="a-8H"></a>亦俱有因。<a id="a-8I"></a>义差别者。<a id="a-8J"></a>不相离义是相应因。<a id="a-8K"></a>同一果义是俱有因。<a id="a-8L"></a>又展转力同生住等是俱有因。<a id="a-8M"></a>若展转力同缘一境是相应因。<a id="a-8N"></a>由互为果立俱有因。<a id="a-8O"></a>由五平等立相应因。<a id="a-8P"></a>其中阙一余不得有。<a id="a-8Q"></a>是故极成互为因义。<a id="a-8R"></a>已辩相应因相。<a id="a-8S"></a>遍行因相云何。<a id="a-8T"></a>颂曰。</p>
  <p id="a8U">遍行谓前遍　　为同地染因</p>
  <p id="a8V">论曰。<a id="a-8W"></a>遍行因者。<a id="a-8X"></a>谓前已生遍行随眠及俱品法。<a id="a-8Y"></a>与后同地自部他部诸染污法为遍行因。<a id="a-8Z"></a>何等名为遍行品法。<a id="a-8a"></a>随眠品中当广分别。<a id="a-8b"></a>此因势力越同类因势力而转故别建立。<a id="a-8c"></a>亦为余部染法因故。<a id="a-8d"></a>由此势力余部烦恼及彼眷属亦生长故。<a id="a-8e"></a>于自部摄诸烦恼中。<a id="a-8f"></a>同类遍行二因何别。<a id="a-8g"></a>由有身见诸爱得生。<a id="a-8h"></a>诸爱亦能生有身见。<a id="a-8i"></a>二差别相如何可知。<a id="a-8j"></a>自部二因亦有差别。<a id="a-8k"></a>谓执我故。<a id="a-8l"></a>能令诸爱生起坚固增广炽盛。<a id="a-8m"></a>我见遍缘诸爱境故。<a id="a-8n"></a>爱令我见生起坚固。<a id="a-8o"></a>而不能令增广炽盛。<a id="a-8p"></a>不能遍缘我见境故。<a id="a-8q"></a>由诸遍惑展转相望。<a id="a-8r"></a>皆能遍缘所缘境故。<a id="a-8s"></a>一一遍惑皆互能令生起坚固增广炽盛。<a id="a-8t"></a>故此二因非无差别。<a id="a-8u"></a>一时一品能为同类遍行二因有何差别。<a id="a-8v"></a>虽同时取二等流果。<a id="a-8w"></a>而自部果增盛非余。<a id="a-8x"></a>由二因门所长养故。<a id="a-8y"></a>唯生自部二因何别。<a id="a-8z"></a>无遍行因唯生自部。<a id="a-90"></a>谓遍行法正现前时。<a id="a-91"></a>俱时有力取五部果。<a id="a-92"></a>于自部果亦有差别。<a id="a-93"></a>生起坚固由同类力。<a id="a-94"></a>增广炽盛由遍行力。<a id="a-95"></a>应知过现遍行随眠。<a id="a-96"></a>为五部因能缘五部。<a id="a-97"></a>亦是五部之所随增。<a id="a-98"></a>彼相应法除所随增。<a id="a-99"></a>生等复除能缘五部。<a id="a-9A"></a>彼诸法得非遍行因。<a id="a-9B"></a>或前后故。<a id="a-9C"></a>性疏远故。<a id="a-9D"></a>非一果故。<a id="a-9E"></a>有遍行随眠非遍行因等。<a id="a-9F"></a>余广决择如顺正理。<a id="a-9G"></a>已辩遍行因相。<a id="a-9H"></a>异熟因相云何。<a id="a-9I"></a>颂曰。</p>
  <p id="a9J">异熟因不善　　及善唯有漏</p>
  <p id="a9K">论曰。<a id="a-9L"></a>唯诸不善及善有漏。<a id="a-9M"></a>是异熟因。<a id="a-9N"></a>异熟法故。<a id="a-9O"></a>随其所应。<a id="a-9P"></a>此因能感异熟果故名异熟因。<a id="a-9Q"></a>颂中及声显此因与果性相虽异而品类无杂。<a id="a-9R"></a>唯言为遮异熟因体摄诸因义。<a id="a-9S"></a>有说。<a id="a-9T"></a>诸果皆名异熟。<a id="a-9U"></a>彼异熟因亦应遍摄。<a id="a-9V"></a>恐如彼计故说唯言。<a id="a-9W"></a>何缘定知。<a id="a-9X"></a>唯不善法及善有漏。<a id="a-9Y"></a>是异熟因。<a id="a-9Z"></a>契经说故。<a id="a-9a"></a>谓契经说有黑黑异熟业。<a id="a-9b"></a>有白白异熟业有黑白黑白异熟业。<a id="a-9c"></a>有非黑非白无异熟业。<a id="a-9d"></a>能尽诸业。<a id="a-9e"></a>又契经言。<a id="a-9f"></a>现见领受悦意异熟。<a id="a-9g"></a>或复领受悲号异熟。<a id="a-9h"></a>由善不善。<a id="a-9i"></a>又说我遭身业等。<a id="a-9j"></a>损谓苦受。<a id="a-9k"></a>生受苦异熟。<a id="a-9l"></a>复言我遇身业等。<a id="a-9m"></a>益谓乐受。<a id="a-9n"></a>生受乐异熟。<a id="a-9o"></a>如斯等证其类极多。<a id="a-9p"></a>何缘无漏不招异熟。<a id="a-9q"></a>无爱润故。<a id="a-9r"></a>如贞实种无水润沃。<a id="a-9s"></a>又无漏法既非系地。<a id="a-9t"></a>如何能招系地异熟。<a id="a-9u"></a>何缘无记不招异熟。<a id="a-9v"></a>由力劣故。<a id="a-9w"></a>如朽败种。<a id="a-9x"></a>余善不善能招异熟。<a id="a-9y"></a>如有水润诸贞实种。<a id="a-9z"></a>此异熟因总说有二。<a id="a-A0"></a>一能牵引。<a id="a-A1"></a>二能圆满。<a id="a-A2"></a>且众同分及与命根。<a id="a-A3"></a>非不相应行。<a id="a-A4"></a>独所能牵引。<a id="a-A5"></a>故契经说。<a id="a-A6"></a>业为生因。<a id="a-A7"></a>生即命根。<a id="a-A8"></a>及众同分。<a id="a-A9"></a>余色心等。<a id="a-AA"></a>非定遍故。<a id="a-AB"></a>又品类足说诸命根是业异熟。<a id="a-AC"></a>非是业故。<a id="a-AD"></a>非心随转身语二业。<a id="a-AE"></a>亦不能引命众同分。<a id="a-AF"></a>经言。<a id="a-AG"></a>劣界思业所引。<a id="a-AH"></a>应知劣界即是欲有。<a id="a-AI"></a>此说欲有命众同分。<a id="a-AJ"></a>唯意业感非身语业。<a id="a-AK"></a>身语表业有多极微。<a id="a-AL"></a>一心所起唯一能引。<a id="a-AM"></a>命众同分。<a id="a-AN"></a>余无此能。<a id="a-AO"></a>不应理故。<a id="a-AP"></a>若许同时共感一果。<a id="a-AQ"></a>即应更互为俱有因。<a id="a-AR"></a>有对造色为俱有因。<a id="a-AS"></a>非宗所许。<a id="a-AT"></a>此非展转力所生故。<a id="a-AU"></a>亦非次第。<a id="a-AV"></a>一一极微引命同分。<a id="a-AW"></a>一心起故。<a id="a-AX"></a>非一心起。<a id="a-AY"></a>无异功能。<a id="a-AZ"></a>别引生后。<a id="a-Aa"></a>而无过失。<a id="a-Ab"></a>非为满业。<a id="a-Ac"></a>亦有斯过于一生中各别能取圆满果故。<a id="a-Ad"></a>依此无表亦同此释。<a id="a-Ae"></a>多远离体一心起故。<a id="a-Af"></a>不许互为俱有因故。<a id="a-Ag"></a>经说。<a id="a-Ah"></a>杀生若修若习若多修习生。<a id="a-Ai"></a>那落迦。<a id="a-Aj"></a>论说。<a id="a-Ak"></a>破僧妄语恶业感无间狱一劫寿者。<a id="a-Al"></a>此举所起显能起思。<a id="a-Am"></a>思业非色难知相故。<a id="a-An"></a>于欲界中有时一蕴为异熟因共感一果。<a id="a-Ao"></a>谓有记得及彼生等。<a id="a-Ap"></a>有时二蕴为异熟因共感一果。<a id="a-Aq"></a>谓善不善色及生等。<a id="a-Ar"></a>有时四蕴为异熟因共感一果。<a id="a-As"></a>谓善不善心心所法及彼生等。<a id="a-At"></a>欲界无有随心转色。<a id="a-Au"></a>故无五蕴为异熟因共感一果。<a id="a-Av"></a>于色界中有时一蕴为异熟因共感一果。<a id="a-Aw"></a>谓有记得无想等至及彼生等。<a id="a-Ax"></a>有时二蕴为异熟因共感一果。<a id="a-Ay"></a>谓初静虑善有表业及彼生等。<a id="a-Az"></a>非于第二静虑已上有诸表业。<a id="a-B0"></a>无能起故。<a id="a-B1"></a>有时四蕴为异熟因共感一果。<a id="a-B2"></a>谓无随转色善心心所法及彼生等。<a id="a-B3"></a>有时五蕴为异熟因共感一果。<a id="a-B4"></a>谓有随转色诸心心所法及彼生等。<a id="a-B5"></a>无色界中有时一蕴为异熟因共感一果。<a id="a-B6"></a>谓有记得灭尽等至及彼生等。<a id="a-B7"></a>有时四蕴为异熟因共感一果。<a id="a-B8"></a>谓一切善心心所法。<a id="a-B9"></a>如是总有九异熟因。<a id="a-BA"></a>谓三界中。<a id="a-BB"></a>如数次第。<a id="a-BC"></a>三四二种品类差别。<a id="a-BD"></a>有业唯感一处异熟。<a id="a-BE"></a>谓感法处即命根等。<a id="a-BF"></a>若感意处定感二处。<a id="a-BG"></a>谓意与法。<a id="a-BH"></a>若感触处应知亦二。<a id="a-BI"></a>谓触与法。<a id="a-BJ"></a>若感色处定感三处。<a id="a-BK"></a>谓色触法。<a id="a-BL"></a>若感香味应知亦三。<a id="a-BM"></a>谓自触法。<a id="a-BN"></a>若感身处定感四处。<a id="a-BO"></a>谓身色触法。<a id="a-BP"></a>若感眼处定感五处。<a id="a-BQ"></a>谓眼身色触法。<a id="a-BR"></a>感耳鼻舌应知亦五。<a id="a-BS"></a>谓自为一身色触法。<a id="a-BT"></a>有业能感六七八九十十一处。<a id="a-BU"></a>声非异熟故此不论。<a id="a-BV"></a>业或少果或多果。<a id="a-BW"></a>故如外种果或少或多。<a id="a-BX"></a>有一念业多念异熟。<a id="a-BY"></a>无多念业一念异熟。<a id="a-BZ"></a>勿设劬劳果减因故。<a id="a-Ba"></a>有一世业三世异熟。<a id="a-Bb"></a>无二世业一世异熟。<a id="a-Bc"></a>招感异熟势力法尔。<a id="a-Bd"></a>善恶为因感无记故。<a id="a-Be"></a>然异熟果无与业俱。<a id="a-Bf"></a>非造业时即受果故。<a id="a-Bg"></a>又业现在果非即熟法。<a id="a-Bh"></a>受业门理必决定故。<a id="a-Bi"></a>亦非无间。<a id="a-Bj"></a>由次刹那等。<a id="a-Bk"></a>无间缘力所引故。<a id="a-Bl"></a>刹那正起力难制故。<a id="a-Bm"></a>又异熟因感异类果。<a id="a-Bn"></a>必待相续方能办故。<a id="a-Bo"></a>所余决择如顺正理。<a id="a-Bp"></a>如是已辨六因相别。<a id="a-Bq"></a>此说三世定义云何。<a id="a-Br"></a>颂曰。</p>
  <p id="aBs">遍行与同类　　二世三世三</p>
  <p id="aBt">论曰。<a id="a-Bu"></a>遍行同类唯居过现未来世无。<a id="a-Bv"></a>理如前说。<a id="a-Bw"></a>相应俱有异熟三因。<a id="a-Bx"></a>于三世中皆悉遍有。<a id="a-By"></a>颂既不说能作因所居义。<a id="a-Bz"></a>准应知通三世非世。<a id="a-C0"></a>不可说彼定时分故。<a id="a-C1"></a>已辨六因相别世定。<a id="a-C2"></a>必应对果建立因名。<a id="a-C3"></a>何等名为因所对果。<a id="a-C4"></a>颂曰。</p>
  <p id="aC5">果有为离系　　无为无因果</p>
  <p id="aC6">论曰。<a id="a-C7"></a>果略有五。<a id="a-C8"></a>后当广辩。<a id="a-C9"></a>今且总标。<a id="a-CA"></a>有为离系。<a id="a-CB"></a>故本论说。<a id="a-CC"></a>果法云何。<a id="a-CD"></a>谓诸有为及与择灭。<a id="a-CE"></a>岂不择灭许是果故。<a id="a-CF"></a>必应有因。<a id="a-CG"></a>非无有因可说为果。<a id="a-CH"></a>曾未见故。<a id="a-CI"></a>我亦许道为证得因。<a id="a-CJ"></a>经说。<a id="a-CK"></a>此为沙门果故。<a id="a-CL"></a>此六因内从何因得我说此果非从六因。<a id="a-CM"></a>前说六因生所赖故。<a id="a-CN"></a>若尔应许此证得因。<a id="a-CO"></a>离前六因别为第七。<a id="a-CP"></a>我宗所许如汝所言。<a id="a-CQ"></a>岂不所宗有如是诵。<a id="a-CR"></a>涅槃是果而无有因。<a id="a-CS"></a>虽有此诵于义无失。<a id="a-CT"></a>谓诸世间于设功用所欣事办共立果名。<a id="a-CU"></a>死于士夫极为衰恼。<a id="a-CV"></a>故于不死事最所欣。<a id="a-CW"></a>如是所欣由道功用所证得故。<a id="a-CX"></a>说名为果。<a id="a-CY"></a>言无因者。<a id="a-CZ"></a>道于所得择灭无为非六因故。<a id="a-Ca"></a>择灭于道非所生果。<a id="a-Cb"></a>是所证果道于择灭非能生因是能证因。<a id="a-Cc"></a>故道与灭更互相对。<a id="a-Cd"></a>因果是非不可定执。<a id="a-Ce"></a>若道于灭为证得因。<a id="a-Cf"></a>是则但应得为道果。<a id="a-Cg"></a>谁言道果定非灭得。<a id="a-Ch"></a>道于灭得为同类因。<a id="a-Ci"></a>或亦说为俱有因故。<a id="a-Cj"></a>然此非圣正所求果。<a id="a-Ck"></a>圣不求有为而修圣道。<a id="a-Cl"></a>故道于灭得为能生因。<a id="a-Cm"></a>道于灭体为能证因。<a id="a-Cn"></a>既许无为是能作因。<a id="a-Co"></a>应许无为有增上果。<a id="a-Cp"></a>以不障故立能作因。<a id="a-Cq"></a>非能生故无增上果。<a id="a-Cr"></a>由如是理如有为法建立因果。<a id="a-Cs"></a>无为不然。<a id="a-Ct"></a>是故择灭。<a id="a-Cu"></a>是因无果。<a id="a-Cv"></a>是果无因。<a id="a-Cw"></a>余二无为是因非果。<a id="a-Cx"></a>无因无果理极成立。<a id="a-Cy"></a>于当所辩异熟等流。<a id="a-Cz"></a>离系士用及增上果。<a id="a-D0"></a>如是五果对前六因。<a id="a-D1"></a>当言何果何因所得。<a id="a-D2"></a>颂曰。</p>
  <p id="aD3">后因果异熟　　前因增上果</p>
  <p id="aD4">同类遍等流　　俱相应士用</p>
  <p id="aD5">论曰。<a id="a-D6"></a>于五果中第三离系。<a id="a-D7"></a>非生因得。<a id="a-D8"></a>故此不论且辩六因得余四果。<a id="a-D9"></a>言后因者。<a id="a-DA"></a>谓异熟因。<a id="a-DB"></a>于因颂中最后说故。<a id="a-DC"></a>初异熟果此因所得。<a id="a-DD"></a>有言。<a id="a-DE"></a>异熟从异熟生。<a id="a-DF"></a>故此不应名无异熟。<a id="a-DG"></a>彼言非理。<a id="a-DH"></a>同类异熟二因所生义各别故。<a id="a-DI"></a>谓前异熟为同类因。<a id="a-DJ"></a>生后异熟为等流果。<a id="a-DK"></a>即后异熟由先业成。<a id="a-DL"></a>能成诸业名异熟因。<a id="a-DM"></a>所成异熟即异熟果。<a id="a-DN"></a>二因体异。<a id="a-DO"></a>二果义分。<a id="a-DP"></a>因果类殊无相杂过。<a id="a-DQ"></a>然异熟体如熟饮食。<a id="a-DR"></a>于生异熟无胜功能。<a id="a-DS"></a>故唯不善及善有漏。<a id="a-DT"></a>是异熟因名有异熟。<a id="a-DU"></a>言前因者。<a id="a-DV"></a>谓能作因。<a id="a-DW"></a>于因颂中最初说故。<a id="a-DX"></a>后增上果此因所得。<a id="a-DY"></a>增上之果名增上果。<a id="a-DZ"></a>唯无障住有何增上。<a id="a-Da"></a>即无障住说为增上。<a id="a-Db"></a>又于诸法生灭位中。<a id="a-Dc"></a>亦有展转增上势力同类遍行得等流果。<a id="a-Dd"></a>果似因故名为等流。<a id="a-De"></a>如是二因果相相似故因虽二其果唯一。<a id="a-Df"></a>俱有相应得士用果。<a id="a-Dg"></a>非越士体有别士用。<a id="a-Dh"></a>即此所得名士用果。<a id="a-Di"></a>此士用名为目何法。<a id="a-Dj"></a>即目诸法所有功能。<a id="a-Dk"></a>如是冥符后颂文说。<a id="a-Dl"></a>若因彼力生是果名士用。<a id="a-Dm"></a>此中士用士力士能。<a id="a-Dn"></a>士之势分义皆无别。<a id="a-Do"></a>诸法功能如士用故。<a id="a-Dp"></a>名为士用。<a id="a-Dq"></a>如勇健人。<a id="a-Dr"></a>似师子故名为师子。<a id="a-Ds"></a>俱士用果。<a id="a-Dt"></a>定有又胜。<a id="a-Du"></a>故说相应。<a id="a-Dv"></a>俱有因得。<a id="a-Dw"></a>无间隔越。<a id="a-Dx"></a>或有或无。<a id="a-Dy"></a>设有非胜。<a id="a-Dz"></a>又滥余果。<a id="a-E0"></a>是故不言余因所得。</p>
 </body>
</html>