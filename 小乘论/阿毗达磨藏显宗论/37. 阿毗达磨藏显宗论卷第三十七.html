<!doctype html>
<html id="z3IBVv717Y" data-ver="957">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨藏显宗论卷第三十七</h1>
  <h2 id="a2">辩智品第八之三</h2>
  <p id="a3">已说如来不共功德。<a id="a-4"></a>共功德今当辩。<a id="a-5"></a>颂曰。</p>
  <p id="a6">复有余佛法　　共余圣异生</p>
  <p id="a7">谓无诤愿智　　无碍解等德</p>
  <p id="a8">论曰。<a id="a-9"></a>世尊复有无量功德。<a id="a-A"></a>与余圣者及异生共。<a id="a-B"></a>谓无诤愿智无碍解通静虑无色等至等持无量解脱胜处遍处等。<a id="a-C"></a>随其所应。<a id="a-D"></a>谓前三门唯共余圣。<a id="a-E"></a>通静虑等亦共异生。<a id="a-F"></a>虽佛身中一切功德行相清净殊胜自在与声闻等功德有殊。<a id="a-G"></a>然依类同。<a id="a-H"></a>说名为共。<a id="a-I"></a>且共余圣三功德中。<a id="a-J"></a>无诤云何。<a id="a-K"></a>颂曰。</p>
  <p id="aL">无诤世俗智　　后静虑不动</p>
  <p id="aM">三洲缘未生　　欲界有事惑</p>
  <p id="aN">论曰。<a id="a-O"></a>有阿罗汉忆昔多生。<a id="a-P"></a>受杂类身发自他惑。<a id="a-Q"></a>由斯相续受非爱果。<a id="a-R"></a>便作是念。<a id="a-S"></a>有烦恼身缘之起惑。<a id="a-T"></a>尚招苦果。<a id="a-U"></a>况离烦恼具胜德身。<a id="a-V"></a>思已发生如是相智。<a id="a-W"></a>由此方便令他有情不缘己身生贪嗔等。<a id="a-X"></a>此智但以俗智为性。<a id="a-Y"></a>缘他未来修断惑故。<a id="a-Z"></a>非无漏智此行相转。<a id="a-a"></a>若无诤体是智所摄。<a id="a-b"></a>如何说习无诤等持。<a id="a-c"></a>此不相违。<a id="a-d"></a>一相应品。<a id="a-e"></a>有多功德。<a id="a-f"></a>随说一故。<a id="a-g"></a>如一山中有种种物。<a id="a-h"></a>随举一种以标山名。<a id="a-i"></a>理应无诤。<a id="a-j"></a>是智所摄。<a id="a-k"></a>护他相续当来惑生。<a id="a-l"></a>巧便为先事方成故。<a id="a-m"></a>然一切诤总有三种。<a id="a-n"></a>蕴言烦恼。<a id="a-o"></a>有差别故。<a id="a-p"></a>蕴诤谓死。<a id="a-q"></a>言诤谓斗。<a id="a-r"></a>烦恼诤谓百八烦恼。<a id="a-s"></a>由此俗智力。<a id="a-t"></a>能止息烦恼诤。<a id="a-u"></a>故得无诤名。<a id="a-v"></a>此智但依第四静虑。<a id="a-w"></a>违苦因故。<a id="a-x"></a>第四静虑乐通行中最为胜故。<a id="a-y"></a>不动应果能起非余。<a id="a-z"></a>余尚不能自防起惑。<a id="a-10"></a>况能止息他身烦恼。<a id="a-11"></a>此唯依止三洲人身。<a id="a-12"></a>非北及余。<a id="a-13"></a>性猛利故。<a id="a-14"></a>缘欲未起有事惑生。<a id="a-15"></a>勿令他惑缘我生故。<a id="a-16"></a>诸无事惑不可遮防。<a id="a-17"></a>内起随应总缘境故。<a id="a-18"></a>已辩无诤。<a id="a-19"></a>愿智云何。<a id="a-1A"></a>颂曰。</p>
  <p id="a1B">愿智能遍缘　　余如无诤说</p>
  <p id="a1C">论曰。<a id="a-1D"></a>以愿为先引妙智起。<a id="a-1E"></a>如愿而了。<a id="a-1F"></a>故名愿智。<a id="a-1G"></a>此智自性地种姓身与无诤同。<a id="a-1H"></a>但所缘别。<a id="a-1I"></a>以一切法为所缘故。<a id="a-1J"></a>如何愿智能知未来。<a id="a-1K"></a>审观过现而比知故。<a id="a-1L"></a>如观稼穑有盛有微。<a id="a-1M"></a>比知其田有良有薄。<a id="a-1N"></a>若尔何故立愿智名。<a id="a-1O"></a>有学异生亦能知故。<a id="a-1P"></a>不尔所知定不定故。<a id="a-1Q"></a>而闻传说诸大声闻记未来事有不定者。<a id="a-1R"></a>非起愿智有此谬知。<a id="a-1S"></a>余俗智观所记别故。<a id="a-1T"></a>或彼所记无不定失但观于始不观终故。<a id="a-1U"></a>如先降雨未至地间。<a id="a-1V"></a>为罗怙罗之所承弃。<a id="a-1W"></a>先所怀孕其实是男。<a id="a-1X"></a>彼于后时转形成女。<a id="a-1Y"></a>王舍城鬼初战得胜。<a id="a-1Z"></a>后为广严诸鬼摧伏。<a id="a-1a"></a>人欲相伐鬼先战故。<a id="a-1b"></a>或实愿智方见未来。<a id="a-1c"></a>然加行时先起比智。<a id="a-1d"></a>观过现世准度未来。<a id="a-1e"></a>引愿智生方能真见。<a id="a-1f"></a>即由此故能知无色。<a id="a-1g"></a>谓先观彼因行等流。<a id="a-1h"></a>有比智生引真愿智。<a id="a-1i"></a>或观欲色死生时心。<a id="a-1j"></a>比度而知所生从处。<a id="a-1k"></a>引生愿智方能实知。<a id="a-1l"></a>或比智知亦无有失。<a id="a-1m"></a>以证比智所缘必同。<a id="a-1n"></a>若比不知如何能证。<a id="a-1o"></a>是则愿智应不可言力能遍缘三界三世。<a id="a-1p"></a>不时解脱诸阿罗汉。<a id="a-1q"></a>欲于彼境正了知时。<a id="a-1r"></a>先作要期。<a id="a-1s"></a>愿我知彼。<a id="a-1t"></a>后入边际第四静虑。<a id="a-1u"></a>以为加行。<a id="a-1v"></a>从此无间如先愿力引正智起。<a id="a-1w"></a>于所期境皆如实知。<a id="a-1x"></a>边际定言。<a id="a-1y"></a>如后当释。<a id="a-1z"></a>此愿智力能知过去。<a id="a-20"></a>与宿住智差别云何。<a id="a-21"></a>愿智通知自相共相。<a id="a-22"></a>诸宿住智知共非余。<a id="a-23"></a>知共相中亦有差别。<a id="a-24"></a>愿智明了。<a id="a-25"></a>宿住不然。<a id="a-26"></a>于现所缘对他心智。<a id="a-27"></a>辩差别相如理应思。<a id="a-28"></a>已辩愿智。<a id="a-29"></a>无碍解云何。<a id="a-2A"></a>颂曰。</p>
  <p id="a2B">无碍解有四　　谓法义词辩</p>
  <p id="a2C">名义言说道　　无退智为性</p>
  <p id="a2D">法词唯俗智　　五二地为依</p>
  <p id="a2E">义十六辩九　　皆依一切地</p>
  <p id="a2F">但得必具四　　余如无诤说</p>
  <p id="a2G">论曰。<a id="a-2H"></a>诸无碍解总说有四。<a id="a-2I"></a>一法无碍解。<a id="a-2J"></a>二义无碍解。<a id="a-2K"></a>三词无碍解。<a id="a-2L"></a>四辩无碍解。<a id="a-2M"></a>此四总说如其次第。<a id="a-2N"></a>以缘名义言及说道。<a id="a-2O"></a>不可退转智为自性。<a id="a-2P"></a>谓无退智缘能诠法名句文身立为第一。<a id="a-2Q"></a>趣所诠义。<a id="a-2R"></a>说之为名。<a id="a-2S"></a>即是表召法自性义辩所诠义。<a id="a-2T"></a>说之为句。<a id="a-2U"></a>即是辩了法差别义。<a id="a-2V"></a>不待义声独能为觉生所依托。<a id="a-2W"></a>说之为文。<a id="a-2X"></a>即是迦遮吒多波等。<a id="a-2Y"></a>理应有觉不待义声。<a id="a-2Z"></a>此觉不应无所缘境。<a id="a-2a"></a>此所缘境说之为文。<a id="a-2b"></a>文谓不能亲目于义。<a id="a-2c"></a>但与名句为诠义依。<a id="a-2d"></a>此三能持诸所诠义及轨生解。<a id="a-2e"></a>故名为法。<a id="a-2f"></a>即三自性。<a id="a-2g"></a>说之为身。<a id="a-2h"></a>自性体身名差别故。<a id="a-2i"></a>三与声义极相邻杂。<a id="a-2j"></a>为境生觉别相难知。<a id="a-2k"></a>故说身言显有别体。<a id="a-2l"></a>若无退智缘一切法。<a id="a-2m"></a>所有胜义立为第二义。<a id="a-2n"></a>即诸法自相共相。<a id="a-2o"></a>虽名身等亦是义摄。<a id="a-2p"></a>而非胜义有多想故。<a id="a-2q"></a>谓有如义有不如义。<a id="a-2r"></a>有有义有无义。<a id="a-2s"></a>有依假转有依实转。<a id="a-2t"></a>了此无间。<a id="a-2u"></a>或于后时诸所度量。<a id="a-2v"></a>名为胜义。<a id="a-2w"></a>为欲显示义无碍解。<a id="a-2x"></a>所缘之境非语及名。<a id="a-2y"></a>故此所缘说为胜义。<a id="a-2z"></a>谓此但取依语起名。<a id="a-30"></a>名所显义非取泛尔。<a id="a-31"></a>心之所行说名为义。<a id="a-32"></a>若无退智缘诸方域。<a id="a-33"></a>俗圣言词立为第三。<a id="a-34"></a>即能了知世语典语。<a id="a-35"></a>于诸方域种种差别。<a id="a-36"></a>若无退智缘应正理无滞碍说。<a id="a-37"></a>及缘自在定慧二道立为第四。<a id="a-38"></a>即于文义能正宣扬无滞言词。<a id="a-39"></a>说名为辩。<a id="a-3A"></a>及诸所有已得功德。<a id="a-3B"></a>不由加行任运现前自在功能。<a id="a-3C"></a>亦名为辩。<a id="a-3D"></a>此能起辩立以辩名。<a id="a-3E"></a>了辩及因智。<a id="a-3F"></a>名辩无碍解。<a id="a-3G"></a>即前所说能正宣扬善应物机不违胜义。<a id="a-3H"></a>所有言说名应正理。<a id="a-3I"></a>即前所说无滞言词。<a id="a-3J"></a>不待处时及有情等。<a id="a-3K"></a>辩析自在名无滞碍。<a id="a-3L"></a>即上所言已得功德。<a id="a-3M"></a>不由加行任运现前。<a id="a-3N"></a>名为自在。<a id="a-3O"></a>定慧二道又能所诠相符会智名初二无碍解。<a id="a-3P"></a>谓达此名属如是义。<a id="a-3Q"></a>及达此义有如是名。<a id="a-3R"></a>名能所诠相符会智达时作等加行言词。<a id="a-3S"></a>名第三无碍解。<a id="a-3T"></a>达所乐言说及自在道因。<a id="a-3U"></a>名第四无碍解。<a id="a-3V"></a>又色等六所知谓义。<a id="a-3W"></a>即此善等有为无为色非色等差别谓法。<a id="a-3X"></a>即诠此二言说谓词。<a id="a-3Y"></a>三智即前三无碍解。<a id="a-3Z"></a>即缘三种无挂碍智。<a id="a-3a"></a>名第四无碍解。<a id="a-3b"></a>又达世俗胜义二谛。<a id="a-3c"></a>名初二无碍解。<a id="a-3d"></a>此即行者自利圆德。<a id="a-3e"></a>能善宣说如是二谛。<a id="a-3f"></a>名第三无碍解。<a id="a-3g"></a>于此善巧问答难通。<a id="a-3h"></a>名第四无碍解。<a id="a-3i"></a>此即行者利他圆德。<a id="a-3j"></a>有说愚痴犹豫散乱。<a id="a-3k"></a>是于宣辩有滞碍因。<a id="a-3l"></a>由解脱此三。<a id="a-3m"></a>得现法乐住。<a id="a-3n"></a>及由此故利他行成。<a id="a-3o"></a>此智名为辩无碍解。<a id="a-3p"></a>若得如是定能宣说。<a id="a-3q"></a>符会正理无滞言词。<a id="a-3r"></a>及得现前自在功德。<a id="a-3s"></a>又于名等胜义言词。<a id="a-3t"></a>无滞说中各得善巧。<a id="a-3u"></a>如次建立四无碍解。<a id="a-3v"></a>前三善巧说名为因。<a id="a-3w"></a>由境不同故有差别。<a id="a-3x"></a>第四名果能说无滞。<a id="a-3y"></a>又由四分利他事成。<a id="a-3z"></a>谓巧于文了达于义。<a id="a-40"></a>妙闲声韵定慧自在。<a id="a-41"></a>故无碍解建立有四。<a id="a-42"></a>此即总说无碍解体。<a id="a-43"></a>兼显四种所缘差别。<a id="a-44"></a>契经略举此数及名。<a id="a-45"></a>诸对法中广显其相。<a id="a-46"></a>又经列此先义后法。<a id="a-47"></a>诸对法中先法后义。<a id="a-48"></a>此为显示二智生时。<a id="a-49"></a>或义因名或名因义。<a id="a-4A"></a>故经与论作差别说。<a id="a-4B"></a>谓听法者先分别名。<a id="a-4C"></a>既正知名次寻其义。<a id="a-4D"></a>正知义已欲为他说。<a id="a-4E"></a>次必应求无滞说智。<a id="a-4F"></a>依此次第故名在先。<a id="a-4G"></a>然此四中义智最胜。<a id="a-4H"></a>余是助伴。<a id="a-4I"></a>故义在先。<a id="a-4J"></a>谓于义中若正了达。<a id="a-4K"></a>次应方便寻究其名。<a id="a-4L"></a>既已知名欲为他说。<a id="a-4M"></a>次应于说求巧便智。<a id="a-4N"></a>是故此四次第如是。<a id="a-4O"></a>辩无碍解若缘说时。<a id="a-4P"></a>何异第三词无碍解。<a id="a-4Q"></a>第三了达训释言词。<a id="a-4R"></a>如有变碍。<a id="a-4S"></a>故名色等。<a id="a-4T"></a>此达应理无滞碍说。<a id="a-4U"></a>有说词诠诸法自性。<a id="a-4V"></a>辩能显示诸法差别。<a id="a-4W"></a>有说于法直说名词。<a id="a-4X"></a>展转无滞分折名辩。<a id="a-4Y"></a>缘此二种三四有别。<a id="a-4Z"></a>四中法词俗智为性。<a id="a-4a"></a>非无漏智。<a id="a-4b"></a>缘名身等及世言词事境界故。<a id="a-4c"></a>法无碍解通依五地。<a id="a-4d"></a>谓依欲界。<a id="a-4e"></a>四本静虑上地中无名身等故。<a id="a-4f"></a>彼不别缘下名等故。<a id="a-4g"></a>词无碍解唯依二地。<a id="a-4h"></a>谓依欲界初本静虑。<a id="a-4i"></a>上诸地中无寻伺故。<a id="a-4j"></a>彼地必无自语言故。<a id="a-4k"></a>此因非理。<a id="a-4l"></a>所以者何。<a id="a-4m"></a>非发语智名无碍解。<a id="a-4n"></a>勿无碍解定中无故。<a id="a-4o"></a>由此不应作如是说。<a id="a-4p"></a>无寻伺故上地中无。<a id="a-4q"></a>无斯过失。<a id="a-4r"></a>因义异故。<a id="a-4s"></a>何谓因义。<a id="a-4t"></a>谓此意言。<a id="a-4u"></a>寻伺二法能发语故。<a id="a-4v"></a>相不寂静自性粗动。<a id="a-4w"></a>上无此故寂静微细。<a id="a-4x"></a>词无碍解缘外言词。<a id="a-4y"></a>亦不寂静粗动类摄。<a id="a-4z"></a>是故此解上地中无。<a id="a-50"></a>初静虑中亦有寻伺。<a id="a-51"></a>故于定内亦有此解。<a id="a-52"></a>由此极成但依二地义无碍解十六智性。<a id="a-53"></a>谓若诸法皆名为义。<a id="a-54"></a>则十智性。<a id="a-55"></a>若唯涅槃名为义者。<a id="a-56"></a>则六智性。<a id="a-57"></a>谓俗法类灭尽无生。<a id="a-58"></a>辩无碍解九智为性。<a id="a-59"></a>谓唯除灭缘说道故。<a id="a-5A"></a>此二通依一切地起。<a id="a-5B"></a>谓依欲界乃至有顶。<a id="a-5C"></a>辩无碍解于说道中许随缘一皆得起故。<a id="a-5D"></a>通依诸地。<a id="a-5E"></a>亦无有失。<a id="a-5F"></a>然于其中但缘说者。<a id="a-5G"></a>唯依二地与第三同。<a id="a-5H"></a>有说尽无生非无碍解摄。<a id="a-5I"></a>以无碍解是见性故。<a id="a-5J"></a>彼说第二或四或八。<a id="a-5K"></a>第四唯七。<a id="a-5L"></a>准上应知。<a id="a-5M"></a>此四应知。<a id="a-5N"></a>如四圣种。<a id="a-5O"></a>随得一种必具得四。<a id="a-5P"></a>非不具四可名为得。<a id="a-5Q"></a>随欲现起或具不具。<a id="a-5R"></a>有余师言。<a id="a-5S"></a>有不具得无理得一必令得四。<a id="a-5T"></a>有说此四无碍解生。<a id="a-5U"></a>如次串习算计佛语。<a id="a-5V"></a>声明因明为前加行。<a id="a-5W"></a>若于四处未得善巧。<a id="a-5X"></a>必不能生无碍解故理实一切无碍解生。<a id="a-5Y"></a>唯学佛语能为加行要待前生久。<a id="a-5Z"></a>习名等四种善巧。<a id="a-5a"></a>今乃能修。<a id="a-5b"></a>无碍解名释有多义。<a id="a-5c"></a>谓于彼彼境领悟无碍。<a id="a-5d"></a>名无碍解。<a id="a-5e"></a>或于彼彼境决断无碍。<a id="a-5f"></a>名无碍解。<a id="a-5g"></a>或于彼彼境正说无碍。<a id="a-5h"></a>名无碍解。<a id="a-5i"></a>有余师说。<a id="a-5j"></a>于境现前无颠倒智。<a id="a-5k"></a>名无碍解。<a id="a-5l"></a>此四依地自性所缘与无诤别。<a id="a-5m"></a>前来已辩种性依身如无诤说。<a id="a-5n"></a>谓不动种性依三洲人身。<a id="a-5o"></a>如是所说无诤智等。<a id="a-5p"></a>颂曰。</p>
  <p id="a5q">六依边际得　　边际六后定</p>
  <p id="a5r">遍顺至究竟　　佛余加行得</p>
  <p id="a5s">论曰。<a id="a-5t"></a>无诤愿智四无碍解。<a id="a-5u"></a>六种皆依边际定得。<a id="a-5v"></a>边际定力所引发故。<a id="a-5w"></a>边际静虑体有六种。<a id="a-5x"></a>前六除词余五少分。<a id="a-5y"></a>及除此外复更有余加行所得。<a id="a-5z"></a>上品静虑名边际定。<a id="a-60"></a>故成六种词无碍解。<a id="a-61"></a>虽依彼得而体非彼静虑所摄。<a id="a-62"></a>边际名但依第四静虑故。<a id="a-63"></a>此一切地遍所随顺故。<a id="a-64"></a>增至究竟故得边际名。<a id="a-65"></a>由此不应亦通余地。<a id="a-66"></a>云何此名遍所随顺。<a id="a-67"></a>谓正修学此静虑时。<a id="a-68"></a>从初静虑次第顺入。<a id="a-69"></a>乃至有顶。<a id="a-6A"></a>复从有顶次第逆入。<a id="a-6B"></a>至初静虑。<a id="a-6C"></a>从初静虑次第顺入。<a id="a-6D"></a>展转乃至第四静虑。<a id="a-6E"></a>名一切地遍所随顺。<a id="a-6F"></a>云何此名增至究竟。<a id="a-6G"></a>谓专修习第四静虑。<a id="a-6H"></a>从下至中从中至上。<a id="a-6I"></a>如是三品复各分三。<a id="a-6J"></a>上上品生名至究竟。<a id="a-6K"></a>如是静虑得边际名。<a id="a-6L"></a>此中三乘非无差别。<a id="a-6M"></a>而各于自得究竟名。<a id="a-6N"></a>此中边名显无越义余无越此。<a id="a-6O"></a>故名为边际言。<a id="a-6P"></a>为显类义极义。<a id="a-6Q"></a>如说四际及实际言。<a id="a-6R"></a>如是二言显此静虑是最胜类定中最极。<a id="a-6S"></a>殊胜功德多此引生。<a id="a-6T"></a>乐通行中此最胜故。<a id="a-6U"></a>如是所说无诤智等。<a id="a-6V"></a>除佛余圣唯加行得。<a id="a-6W"></a>非离染得。<a id="a-6X"></a>非皆得故。<a id="a-6Y"></a>唯佛于此亦离染得。<a id="a-6Z"></a>诸佛功德初尽智时。<a id="a-6a"></a>由离染故一切顿得。<a id="a-6b"></a>后时随欲能引现前。<a id="a-6c"></a>不由加行。<a id="a-6d"></a>以佛世尊于一切法自在转故。<a id="a-6e"></a>已辩前三唯共余圣德于亦共凡德且应辩通。<a id="a-6f"></a>颂曰。</p>
  <p id="a6g">通六谓神境　　天眼耳他心</p>
  <p id="a6h">宿住漏尽通　　解脱道慧摄</p>
  <p id="a6i">四俗他心五　　漏尽通如力</p>
  <p id="a6j">五依四静虑　　自下地为境</p>
  <p id="a6k">声闻麟喻佛　　二三千无数</p>
  <p id="a6l">未曾由加行　　曾修离染得</p>
  <p id="a6m">三身一余三　　一法后法四</p>
  <p id="a6n">天眼耳无记　　余四通唯善</p>
  <p id="a6o">论曰。<a id="a-6p"></a>通有六种。<a id="a-6q"></a>一神境智证通。<a id="a-6r"></a>二天眼智证通。<a id="a-6s"></a>三天耳智证通。<a id="a-6t"></a>四他心智证通。<a id="a-6u"></a>五宿住随念智证通。<a id="a-6v"></a>六漏尽智证通。<a id="a-6w"></a>虽六通中第六唯圣。<a id="a-6x"></a>然其前五异生亦得依总相说亦共异生。<a id="a-6y"></a>如是六通解脱道摄。<a id="a-6z"></a>慧为自性。<a id="a-70"></a>如沙门果。<a id="a-71"></a>解脱道言显出障义。<a id="a-72"></a>胜进道中亦容有故。<a id="a-73"></a>如是通慧无间道无。<a id="a-74"></a>此位定遮他心智故。<a id="a-75"></a>勿阿罗汉舍无间道即名亦舍漏尽通故。<a id="a-76"></a>除他心漏尽。<a id="a-77"></a>余四俗智摄。<a id="a-78"></a>他心通五智摄。<a id="a-79"></a>谓法类道世俗他心漏尽通如力说。<a id="a-7A"></a>谓或六或十智。<a id="a-7B"></a>由此已显漏尽智通。<a id="a-7C"></a>依一切地缘一切境。<a id="a-7D"></a>前之五通依四静虑。<a id="a-7E"></a>不依无色近分中间。<a id="a-7F"></a>彼无五通所依定故。<a id="a-7G"></a>要摄支定是五通依。<a id="a-7H"></a>非漏尽通亦不依彼。<a id="a-7I"></a>诸地皆能缘漏尽故。<a id="a-7J"></a>不待观色为加行故。<a id="a-7K"></a>前三通境无色不能缘。<a id="a-7L"></a>由此三通但别缘色故。<a id="a-7M"></a>修他心通色为门故。<a id="a-7N"></a>修宿住通渐次忆念。<a id="a-7O"></a>分位差别方得成满。<a id="a-7P"></a>于加行中必观色故。<a id="a-7Q"></a>依无色地无如是能。<a id="a-7R"></a>若尔中间及五近分。<a id="a-7S"></a>亦容缘色应有五通。<a id="a-7T"></a>不尔由前所说因故。<a id="a-7U"></a>谓摄支定是五通依。<a id="a-7V"></a>若不摄支等持劣故。<a id="a-7W"></a>又彼止观随一减故。<a id="a-7X"></a>若尔何缘有漏尽通。<a id="a-7Y"></a>乐苦迟速地。<a id="a-7Z"></a>皆能尽漏故。<a id="a-7a"></a>五是别修殊胜功德。<a id="a-7b"></a>要殊胜地方能发起。<a id="a-7c"></a>修神境等前三通时。<a id="a-7d"></a>思轻光声以为加行。<a id="a-7e"></a>成已自在随所欲为。<a id="a-7f"></a>诸有欲修他心通者。<a id="a-7g"></a>先审观己身心二相。<a id="a-7h"></a>前后变异展转相随。<a id="a-7i"></a>后复审观他身心相。<a id="a-7j"></a>由此加行渐次得成。<a id="a-7k"></a>成已不观自心诸色于他心等能如实知。<a id="a-7l"></a>诸有欲修宿住通者。<a id="a-7m"></a>先自审察次前灭心。<a id="a-7n"></a>渐复逆观此生分位。<a id="a-7o"></a>前前差别至结生心。<a id="a-7p"></a>乃至能忆知中有前一念名自宿住。<a id="a-7q"></a>加行已成为忆念他加行亦尔。<a id="a-7r"></a>此通初起。<a id="a-7s"></a>唯次第知。<a id="a-7t"></a>惯习成时。<a id="a-7u"></a>亦能超忆诸所忆事。<a id="a-7v"></a>要曾领受忆净居者。<a id="a-7w"></a>昔曾闻故。<a id="a-7x"></a>从无色殁来生此者。<a id="a-7y"></a>依他相续初起此通。<a id="a-7z"></a>所余亦依自相续起。<a id="a-80"></a>如是五通境唯自下。<a id="a-81"></a>且如神境随依何地。<a id="a-82"></a>于自下地行化自在。<a id="a-83"></a>于上不然势力劣故。<a id="a-84"></a>余四亦尔。<a id="a-85"></a>随其所应。<a id="a-86"></a>是故无能取无色界。<a id="a-87"></a>他心宿住为二通境。<a id="a-88"></a>即此五通于世界境。<a id="a-89"></a>作用广陜诸圣不同。<a id="a-8A"></a>谓大声闻麟喻大觉。<a id="a-8B"></a>不极作意如次能于一二三千诸世界境。<a id="a-8C"></a>起行化等自在作用。<a id="a-8D"></a>若极作意。<a id="a-8E"></a>如次能于二千三千无数世界如是五通。<a id="a-8F"></a>若有殊胜势用猛利从无始来曾未得者。<a id="a-8G"></a>由加行得。<a id="a-8H"></a>若曾串习无胜势用及彼种类。<a id="a-8I"></a>由离染得。<a id="a-8J"></a>若起现前皆由加行。<a id="a-8K"></a>佛于一切皆离染得。<a id="a-8L"></a>随欲现前不由加行。<a id="a-8M"></a>三乘圣者后有异生。<a id="a-8N"></a>通得曾得未曾得者。<a id="a-8O"></a>所余异生唯得曾得。<a id="a-8P"></a>约四念住辩六通者。<a id="a-8Q"></a>约境约体二义有殊。<a id="a-8R"></a>有说二通即天眼耳。<a id="a-8S"></a>所余四种以慧为性。<a id="a-8T"></a>彼说眼耳通是身念住境。<a id="a-8U"></a>余四皆是法念住境。<a id="a-8V"></a>然实六种皆慧为性。<a id="a-8W"></a>经说皆能了达境故。<a id="a-8X"></a>由此皆是法念住境。<a id="a-8Y"></a>若约体辩。<a id="a-8Z"></a>则六通中前三唯身。<a id="a-8a"></a>但缘色故。<a id="a-8b"></a>谓神境通缘外四处。<a id="a-8c"></a>天眼缘色。<a id="a-8d"></a>天耳缘声。<a id="a-8e"></a>若尔何缘说死生智。<a id="a-8f"></a>知有情类由现身中成身语意诸恶行等。<a id="a-8g"></a>非天眼通。<a id="a-8h"></a>能知此事有别胜智。<a id="a-8i"></a>是通眷属依圣身起。<a id="a-8j"></a>能如是知。<a id="a-8k"></a>是天眼通力所引故。<a id="a-8l"></a>与通合立死生智名。<a id="a-8m"></a>他心智通三念住摄。<a id="a-8n"></a>谓受心法缘心等故。<a id="a-8o"></a>宿住智通法念住摄。<a id="a-8p"></a>虽契经说念曾领受苦乐等事。<a id="a-8q"></a>是忆前生苦乐等受。<a id="a-8r"></a>所领众具即是杂缘。<a id="a-8s"></a>法念住摄漏尽如力或法或四。<a id="a-8t"></a>若约善等分别六通。<a id="a-8u"></a>有余师言。<a id="a-8v"></a>六皆是善。<a id="a-8w"></a>而实眼耳唯无记性。<a id="a-8x"></a>余之四通一向是善。<a id="a-8y"></a>经主于此作是释言。<a id="a-8z"></a>天眼耳通无记性摄。<a id="a-90"></a>是眼耳识相应慧故。<a id="a-91"></a>此释不然。<a id="a-92"></a>六通皆是解脱道摄。<a id="a-93"></a>眼耳二识是解脱道。<a id="a-94"></a>理不成故。<a id="a-95"></a>应作是说。<a id="a-96"></a>四静虑中有定相应胜无记慧。<a id="a-97"></a>能引自地胜大种果。<a id="a-98"></a>此慧现前便引自地天眼天耳令现在前。<a id="a-99"></a>为所依根发眼耳识。<a id="a-9A"></a>故眼耳二识相应慧非通。<a id="a-9B"></a>但可说言是通所引。<a id="a-9C"></a>如契经说无学三明。<a id="a-9D"></a>彼于六通以何为性。<a id="a-9E"></a>颂曰。</p>
  <p id="a9F">第五二六明　　治三际愚故</p>
  <p id="a9G">后真二假说　　学有闇非明</p>
  <p id="a9H">论曰。<a id="a-9I"></a>有三明者。<a id="a-9J"></a>一宿住智证明。<a id="a-9K"></a>二死生智证明。<a id="a-9L"></a>三漏尽智证明。<a id="a-9M"></a>如其次第以无学位摄。<a id="a-9N"></a>第五二六通为其自性。<a id="a-9O"></a>六中三种独名明者。<a id="a-9P"></a>如次对治三际愚故。<a id="a-9Q"></a>谓宿住通治前际愚。<a id="a-9R"></a>死生智通治后际愚。<a id="a-9S"></a>漏尽智通治中际愚。<a id="a-9T"></a>是故此三独摽明号。<a id="a-9U"></a>又宿住通忆念前际自他苦事。<a id="a-9V"></a>死生智通观察后际他身苦事。<a id="a-9W"></a>由此厌背生死众苦。<a id="a-9X"></a>起漏尽通观涅槃乐。<a id="a-9Y"></a>故唯三种偏立为明。<a id="a-9Z"></a>又此三通如次能舍常断有见。<a id="a-9a"></a>故立为明。<a id="a-9b"></a>又此能除有有情法三种愚故。<a id="a-9c"></a>偏立为明。<a id="a-9d"></a>有余师言。<a id="a-9e"></a>宿住能见过去诸蕴。<a id="a-9f"></a>展转相因次第传来都无作者。<a id="a-9g"></a>由此能引空解脱门。<a id="a-9h"></a>死生能观有情生死。<a id="a-9i"></a>下上旋转犹如灌轮。<a id="a-9j"></a>故不希求三有果报。<a id="a-9k"></a>由此能引无愿解脱门。<a id="a-9l"></a>厌离为门谛无相法。<a id="a-9m"></a>故起漏尽无相解脱门。<a id="a-9n"></a>是故三通独摽明号。<a id="a-9o"></a>此三皆名无学明者。<a id="a-9p"></a>俱在无学身中起故。<a id="a-9q"></a>于中最后容有是真通无漏故。<a id="a-9r"></a>余二假说体唯非学非无学故。<a id="a-9s"></a>由此最后得无学名。<a id="a-9t"></a>自性相续皆无学故。<a id="a-9u"></a>前之二种得无学名。<a id="a-9v"></a>但由相续不由自性。<a id="a-9w"></a>如施设论作如是言。<a id="a-9x"></a>有等持相应。<a id="a-9y"></a>无覆无记慧。<a id="a-9z"></a>不由善故。<a id="a-A0"></a>及无漏故。<a id="a-A1"></a>得立圣名。<a id="a-A2"></a>由圣身中此可得故。<a id="a-A3"></a>说名为圣。<a id="a-A4"></a>此亦应尔。<a id="a-A5"></a>故名无学。<a id="a-A6"></a>有学身中有愚闇故。<a id="a-A7"></a>虽有前二不立为明。<a id="a-A8"></a>虽有暂时伏灭愚闇后还被蔽。<a id="a-A9"></a>不可立明。<a id="a-AA"></a>要闇永无。<a id="a-AB"></a>方名明故。<a id="a-AC"></a>契经中说。<a id="a-AD"></a>示导有三。<a id="a-AE"></a>彼于六通以何为性。<a id="a-AF"></a>颂曰。</p>
  <p id="aAG">第一四六导　　教诫导为尊</p>
  <p id="aAH">定由通所成　　引利乐果故</p>
  <p id="aAI">论曰。<a id="a-AJ"></a>三示导者。<a id="a-AK"></a>一神变示导。<a id="a-AL"></a>二记心示导。<a id="a-AM"></a>三教诫示导。<a id="a-AN"></a>如其次第以六通中第一四六为其自性。<a id="a-AO"></a>唯此三种引所化生。<a id="a-AP"></a>令初发心最为胜故。<a id="a-AQ"></a>能示能导立示导名。<a id="a-AR"></a>三示导中教诫最胜。<a id="a-AS"></a>定由通所成故。<a id="a-AT"></a>定引利乐果故。<a id="a-AU"></a>谓前二导咒等亦能。<a id="a-AV"></a>不但由通故非决定。<a id="a-AW"></a>如有咒术名健驮梨。<a id="a-AX"></a>持此便能腾空自在。<a id="a-AY"></a>或有药草具胜功能。<a id="a-AZ"></a>若服若持飞行自在。<a id="a-Aa"></a>复有咒术名伊刹尼。<a id="a-Ab"></a>持此便能知他心念。<a id="a-Ac"></a>或由观相听彼言音。<a id="a-Ad"></a>亦能了知他心所念。<a id="a-Ae"></a>教诫示导除漏尽通。<a id="a-Af"></a>余不能为。<a id="a-Ag"></a>故是决定。<a id="a-Ah"></a>或前二导外道亦能。<a id="a-Ai"></a>第三不然。<a id="a-Aj"></a>故名决定又前二导。<a id="a-Ak"></a>有但令他暂时回心。<a id="a-Al"></a>不能引得毕竟利益及安乐果。<a id="a-Am"></a>教诫示导。<a id="a-An"></a>亦定令他引当利益及安乐果。<a id="a-Ao"></a>以能如实方便说故。<a id="a-Ap"></a>由此教诫最胜非余。<a id="a-Aq"></a>神境二言为目何义。<a id="a-Ar"></a>颂曰。</p>
  <p id="aAs">神体谓等持　　境二谓行化</p>
  <p id="aAt">行三意势佛　　运身胜解通</p>
  <p id="aAu">化二谓欲色　　四二外处性</p>
  <p id="aAv">此各有二种　　谓似自他身</p>
  <p id="aAw">论曰。<a id="a-Ax"></a>神名所目唯胜等持。<a id="a-Ay"></a>由此能为神变事故。<a id="a-Az"></a>而契经说。<a id="a-B0"></a>神果名神。<a id="a-B1"></a>意为举粗以显细故。<a id="a-B2"></a>又显胜等持是彼近因故。<a id="a-B3"></a>然神变事体实非神。<a id="a-B4"></a>诸神变事说名为境此有二种。<a id="a-B5"></a>谓行及化行复三种。<a id="a-B6"></a>一者运身。<a id="a-B7"></a>谓乘空行犹如飞鸟。<a id="a-B8"></a>二者胜解。<a id="a-B9"></a>谓极远方作近思惟。<a id="a-BA"></a>便能速至。<a id="a-BB"></a>若于极远色究竟天作近思惟。<a id="a-BC"></a>即便能至。<a id="a-BD"></a>本无来去。<a id="a-BE"></a>何谓速行。<a id="a-BF"></a>此实亦行。<a id="a-BG"></a>但由近解行极速故。<a id="a-BH"></a>得胜解名。<a id="a-BI"></a>或世尊言。<a id="a-BJ"></a>静虑境界不思议故。<a id="a-BK"></a>唯佛能了。<a id="a-BL"></a>三者意势。<a id="a-BM"></a>谓极远方举心缘时。<a id="a-BN"></a>身即能至。<a id="a-BO"></a>此势如意。<a id="a-BP"></a>得意势名。<a id="a-BQ"></a>如心取境顿至色究竟故。<a id="a-BR"></a>于此三中意势唯佛。<a id="a-BS"></a>运身胜解亦通余乘。<a id="a-BT"></a>谓我世尊神通迅速。<a id="a-BU"></a>随方远近举心即至。<a id="a-BV"></a>由此世尊作如是说。<a id="a-BW"></a>诸佛境界不可思议。<a id="a-BX"></a>如日舒光。<a id="a-BY"></a>蕴流亦尔。<a id="a-BZ"></a>能顿至远。<a id="a-Ba"></a>故说为行若谓不然。<a id="a-Bb"></a>此没彼出中间即断。<a id="a-Bc"></a>行义应无。<a id="a-Bd"></a>或佛威神不思议故。<a id="a-Be"></a>举心即至不可测量。<a id="a-Bf"></a>故意势行唯世尊有。<a id="a-Bg"></a>胜解兼余圣。<a id="a-Bh"></a>运身并异生。<a id="a-Bi"></a>化复二种。<a id="a-Bj"></a>谓欲色界。<a id="a-Bk"></a>若欲界化外四处除声若色界化唯二谓色触以色界中无香味故。<a id="a-Bl"></a>此二界化各有二种。<a id="a-Bm"></a>谓属自身他身别故。<a id="a-Bn"></a>身在欲界化有四种。<a id="a-Bo"></a>在色亦然。<a id="a-Bp"></a>故总成八。<a id="a-Bq"></a>虽生在色作欲界化。<a id="a-Br"></a>而无色界成香味失。<a id="a-Bs"></a>化作自身唯二处故有说亦化四。<a id="a-Bt"></a>如衣等不成。<a id="a-Bu"></a>非神境通能起化事。<a id="a-Bv"></a>要此通果诸能化心。<a id="a-Bw"></a>此能化心有几何相。<a id="a-Bx"></a>颂曰。</p>
  <p id="aBy">能化心十四　　定果二至五</p>
  <p id="aBz">如所依定得　　从净自生二</p>
  <p id="aC0">化事由自地　　语通由自下</p>
  <p id="aC1">化身与化主　　语必俱非佛</p>
  <p id="aC2">先立愿留身　　后起余心语</p>
  <p id="aC3">有死留坚体　　余说无留义</p>
  <p id="aC4">初多心一化　　成满此相违</p>
  <p id="aC5">修得无记摄　　余得通三性</p>
  <p id="aC6">论曰。<a id="a-C7"></a>能变化心总有十四。<a id="a-C8"></a>谓依根本四静虑生。<a id="a-C9"></a>初静虑生唯有二种。<a id="a-CA"></a>一欲界摄。<a id="a-CB"></a>二初静虑。<a id="a-CC"></a>第二第三第四静虑如其次第有三四五。<a id="a-CD"></a>无上依下。<a id="a-CE"></a>下地劣故。<a id="a-CF"></a>上下地系一静虑果所依行等地有胜劣。<a id="a-CG"></a>一地系上下静虑果地。<a id="a-CH"></a>虽等所依行胜劣下系上果下果上系如次地劣胜所依行胜劣。<a id="a-CI"></a>如得静虑化心亦然。<a id="a-CJ"></a>果与所依俱时得故。<a id="a-CK"></a>然得静虑总有三时。<a id="a-CL"></a>离染受生加行异故。<a id="a-CM"></a>谓离下染得上静虑时。<a id="a-CN"></a>亦得此定所引化心果。<a id="a-CO"></a>从上地殁生色界时及由加行起胜功德。<a id="a-CP"></a>但有新得所依静虑。<a id="a-CQ"></a>亦兼得彼所引化心。<a id="a-CR"></a>依欲界身得阿罗汉。<a id="a-CS"></a>及练根位得应果时。<a id="a-CT"></a>十四化心一时总得。<a id="a-CU"></a>乃至身在第四静虑。<a id="a-CV"></a>得阿罗汉得五化心。<a id="a-CW"></a>无从化心直出观义。<a id="a-CX"></a>此从净定及自类生。<a id="a-CY"></a>能无间生自类净定。<a id="a-CZ"></a>故唯从二生二非余。<a id="a-Ca"></a>唯自地化心。<a id="a-Cb"></a>起自地化事。<a id="a-Cc"></a>化所发语由自下心。<a id="a-Cd"></a>谓欲初定化唯自地心语上化起语自初定心彼地自无起表心故。<a id="a-Ce"></a>若生欲界第二定等。<a id="a-Cf"></a>化事转时如何起表。<a id="a-Cg"></a>非威仪路工巧处心依异界身而可现起彼必依止自界身故。<a id="a-Ch"></a>此无有过。<a id="a-Ci"></a>引彼界摄。<a id="a-Cj"></a>大种现前为所依故。<a id="a-Ck"></a>谓引色界大种现前。<a id="a-Cl"></a>与欲界身密合而住。<a id="a-Cm"></a>依之起彼能发表心无定地表心依散地身过。<a id="a-Cn"></a>或起依定能发表心如依定生天眼耳识。<a id="a-Co"></a>若一化主起多化身。<a id="a-Cp"></a>要化主语时诸化身方语言音诠表一切皆同。<a id="a-Cq"></a>故有伽他作如是说。</p>
  <p id="aCr">一化主语时　　诸所化皆语</p>
  <p id="aCs">一化主若默　　诸所化亦然</p>
  <p id="aCt">此但说余。<a id="a-Cu"></a>佛则不尔。<a id="a-Cv"></a>诸佛定力最自在故。<a id="a-Cw"></a>与所化语容不俱时。<a id="a-Cx"></a>言音所诠亦容有别。<a id="a-Cy"></a>若上三地所化语时。<a id="a-Cz"></a>初定表心现前发者此心起位已出化心。<a id="a-D0"></a>应无化身化如何语。<a id="a-D1"></a>由先愿力留所化身。<a id="a-D2"></a>后起余心发语表业。<a id="a-D3"></a>故无化语阙所依过。<a id="a-D4"></a>非唯化主命现在时。<a id="a-D5"></a>能留化身令久时住。<a id="a-D6"></a>亦有令住至命终后。<a id="a-D7"></a>即如尊者大迦葉波。<a id="a-D8"></a>留骨琐身至慈尊世。<a id="a-D9"></a>唯坚实体可得久留。<a id="a-DA"></a>异此饮光应留肉等。<a id="a-DB"></a>有余师说。<a id="a-DC"></a>愿力留身。<a id="a-DD"></a>必无有能令至死后。<a id="a-DE"></a>圣大迦葉留骨琐身。<a id="a-DF"></a>由诸天神持令久住。<a id="a-DG"></a>初习业者由多化心要附所依起一化事习成满者。<a id="a-DH"></a>由一化心能不附所依起众多化事。<a id="a-DI"></a>总有二类能变化心。<a id="a-DJ"></a>一修所成。<a id="a-DK"></a>二生得等。<a id="a-DL"></a>所起化果亦如彼说。<a id="a-DM"></a>修所成化摄处如前。<a id="a-DN"></a>不能化为有情身故。<a id="a-DO"></a>生所得等。<a id="a-DP"></a>于欲界中化为九处色界化七。<a id="a-DQ"></a>依不离根言化九等。<a id="a-DR"></a>理实无有能化作根修果无心余化容有修果起表。<a id="a-DS"></a>由化主心余容自心起身语表修果饮食。<a id="a-DT"></a>若为资身必在化主身中消化。<a id="a-DU"></a>若为余事吞金石等。<a id="a-DV"></a>或即住彼化事身中。<a id="a-DW"></a>或随所宜置在别处。<a id="a-DX"></a>余化饮食。<a id="a-DY"></a>随住所依。<a id="a-DZ"></a>修果化心。<a id="a-Da"></a>唯无记性。<a id="a-Db"></a>余通三性。<a id="a-Dc"></a>谓善恶等如天龙等。<a id="a-Dd"></a>能变化心。<a id="a-De"></a>彼亦能为自他身化。<a id="a-Df"></a>天眼耳言。<a id="a-Dg"></a>为目何义。<a id="a-Dh"></a>为目慧体。<a id="a-Di"></a>为目色根。<a id="a-Dj"></a>若慧不应名天眼耳。<a id="a-Dk"></a>若色根者。<a id="a-Dl"></a>不应名通。<a id="a-Dm"></a>此前已说。<a id="a-Dn"></a>前何所说。<a id="a-Do"></a>谓说根本四静虑中有定相应。<a id="a-Dp"></a>胜无记慧名为天眼。<a id="a-Dq"></a>及天耳通。<a id="a-Dr"></a>此所引生胜大种果。<a id="a-Ds"></a>名天眼耳。<a id="a-Dt"></a>其体是何。<a id="a-Du"></a>颂曰。</p>
  <p id="aDv">天眼耳谓根　　即定地净色</p>
  <p id="aDw">恒同分无缺　　取障细远等</p>
  <p id="aDx">论曰。<a id="a-Dy"></a>此体即是天眼耳根。<a id="a-Dz"></a>谓缘声光为加行故。<a id="a-E0"></a>依四静虑于眼耳边引起彼地微妙大种所造净色眼耳二根。<a id="a-E1"></a>见色闻声名天眼耳。<a id="a-E2"></a>如是眼耳何故名天。<a id="a-E3"></a>体即是天定地摄故。<a id="a-E4"></a>极清净故。<a id="a-E5"></a>立以天名。<a id="a-E6"></a>由此经言。<a id="a-E7"></a>天眼耳者。<a id="a-E8"></a>无有皮肉筋缠血涂。<a id="a-E9"></a>唯妙大种所造净色。<a id="a-EA"></a>然天眼耳种类有三。<a id="a-EB"></a>一修得天。<a id="a-EC"></a>即如前说。<a id="a-ED"></a>二者生得。<a id="a-EE"></a>谓生天中。<a id="a-EF"></a>三者似天。<a id="a-EG"></a>谓生余趣。<a id="a-EH"></a>由胜业等之所引生能远见闻似天眼耳。<a id="a-EI"></a>如藏臣宝。<a id="a-EJ"></a>菩萨轮王诸龙鬼神及中有等修得眼耳。<a id="a-EK"></a>过现当生恒是同分。<a id="a-EL"></a>以至现在必与识俱能见闻故。<a id="a-EM"></a>处所必具无医无缺。<a id="a-EN"></a>如生色界。<a id="a-EO"></a>一切有情能随所应取被障隔极细远等诸方色声。<a id="a-EP"></a>故于此中有如是颂曰。</p>
  <p id="aEQ">肉眼于诸方　　被障细远色</p>
  <p id="aER">无能见功用　　天眼见无遗</p>
  <p id="aES">前说化心修余得异神境等五各有异耶。<a id="a-ET"></a>亦有云何。<a id="a-EU"></a>颂曰。</p>
  <p id="aEV">神境五修生　　咒药业成故</p>
  <p id="aEW">他心修生咒　　又加占相成</p>
  <p id="aEX">三修生业成　　除修皆三性</p>
  <p id="aEY">人唯无生得　　地狱初能知</p>
  <p id="aEZ">论曰。<a id="a-Ea"></a>神境智类总有五种。<a id="a-Eb"></a>一修得。<a id="a-Ec"></a>二生得。<a id="a-Ed"></a>三咒成。<a id="a-Ee"></a>四药成。<a id="a-Ef"></a>五业成。<a id="a-Eg"></a>曼驮多王及中有等诸神境智。<a id="a-Eh"></a>是业成摄。<a id="a-Ei"></a>有余师说。<a id="a-Ej"></a>神境有四。<a id="a-Ek"></a>即前作三变化为一。<a id="a-El"></a>言变化者。<a id="a-Em"></a>如契经言。<a id="a-En"></a>分一为多。<a id="a-Eo"></a>乃至广说。<a id="a-Ep"></a>他心智类总有四种。<a id="a-Eq"></a>前三如上。<a id="a-Er"></a>加占相成。<a id="a-Es"></a>余三各三。<a id="a-Et"></a>谓修生业。<a id="a-Eu"></a>除修所得。<a id="a-Ev"></a>皆通善等。<a id="a-Ew"></a>非定果故。<a id="a-Ex"></a>不得通名。<a id="a-Ey"></a>人中都无生所得者。<a id="a-Ez"></a>余皆容有随其所应。<a id="a-F0"></a>本性生念业所成摄。<a id="a-F1"></a>人由先业能忆过去。<a id="a-F2"></a>于地狱趣初受生时。<a id="a-F3"></a>唯以生得他心宿住。<a id="a-F4"></a>知他心等及过去生。<a id="a-F5"></a>苦受逼已更无知义。<a id="a-F6"></a>彼忆过去以何证知如契经言。<a id="a-F7"></a>彼自忆念。<a id="a-F8"></a>我等过去曾闻他说诸欲过失而不厌离。<a id="a-F9"></a>故于今时受斯剧苦。<a id="a-FA"></a>彼唯能忆次前一生。<a id="a-FB"></a>余趣随应恒有知义。<a id="a-FC"></a>傍生知过去如螺声狗等鬼知过去。<a id="a-FD"></a>如有颂言。</p>
  <p id="aFE">我昔集众财　　以法或非法</p>
  <p id="aFF">他今受富乐　　我独受贫苦</p>
  <p id="aFG">天知过去。<a id="a-FH"></a>如有颂曰。</p>
  <p id="aFI">我施逝多林　　蒙大法王住</p>
  <p id="aFJ">贤圣僧受用　　故我心欢喜</p>
  <p id="aFK">又契经说。<a id="a-FL"></a>诸生天者。<a id="a-FM"></a>初生必起三种念言。<a id="a-FN"></a>我从何殁。<a id="a-FO"></a>今生何处。<a id="a-FP"></a>乘何业故来生此间。<a id="a-FQ"></a>故知诸天能忆过去。</p>
 </body>
</html>