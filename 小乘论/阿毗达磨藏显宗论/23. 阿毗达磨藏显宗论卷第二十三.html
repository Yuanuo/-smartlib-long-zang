<!doctype html>
<html id="z3IBVuh17K" data-ver="938">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨藏显宗论卷第二十三</h1>
  <h2 id="a2">辩业品第五之六</h2>
  <p id="a3">善恶业道得果云何。<a id="a-4"></a>颂曰。</p>
  <p id="a5">皆能招异熟　　等流增上果</p>
  <p id="a6">此令他受苦　　断命坏威故</p>
  <p id="a7">论曰。<a id="a-8"></a>且先分别十恶业道各招三果。<a id="a-9"></a>其三者何。<a id="a-A"></a>异熟等流增上别故。<a id="a-B"></a>谓于十种。<a id="a-C"></a>若习若修。<a id="a-D"></a>若多所作。<a id="a-E"></a>由此力故生捺落迦。<a id="a-F"></a>是异熟果。<a id="a-G"></a>从彼出已来生此间。<a id="a-H"></a>人同分中受等流果。<a id="a-I"></a>谓杀生者寿量短促。<a id="a-J"></a>不与取者资财乏匮。<a id="a-K"></a>欲邪行者妻不贞良。<a id="a-L"></a>虚诳语者多遭诽谤。<a id="a-M"></a>离间语者亲友乖穆。<a id="a-N"></a>粗恶语者恒闻恶声。<a id="a-O"></a>杂秽语者言不威肃。<a id="a-P"></a>贪者贪盛。<a id="a-Q"></a>嗔者嗔增。<a id="a-R"></a>邪见者痴增上。<a id="a-S"></a>近增上果亦名等流。<a id="a-T"></a>此十所招增上果者。<a id="a-U"></a>谓外所有诸资生具。<a id="a-V"></a>由杀生故光泽鲜少。<a id="a-W"></a>不与取故多遭霜雹。<a id="a-X"></a>稼穑微薄果实希少。<a id="a-Y"></a>欲邪行故多诸尘埃。<a id="a-Z"></a>虚诳语故多诸臭秽。<a id="a-a"></a>离间语故所居险曲。<a id="a-b"></a>粗恶语故多诸恶触。<a id="a-c"></a>田丰荆棘硗确碱卤。<a id="a-d"></a>杂秽语故时候变改。<a id="a-e"></a>贪故果少。<a id="a-f"></a>嗔故果辣。<a id="a-g"></a>由邪见故果少或无。<a id="a-h"></a>是名业道增上果别。<a id="a-i"></a>为一杀业感地狱已。<a id="a-j"></a>复感短寿外恶果耶。<a id="a-k"></a>有余师言。<a id="a-l"></a>即一杀业先受异熟。<a id="a-m"></a>次近增上。<a id="a-n"></a>后远增上。<a id="a-o"></a>故有三果。<a id="a-p"></a>理实杀时。<a id="a-q"></a>能令所杀受苦命断坏失威光。<a id="a-r"></a>令他苦故生于地狱。<a id="a-s"></a>断他命故人中寿短。<a id="a-t"></a>先是加行果。<a id="a-u"></a>后是根本果。<a id="a-v"></a>根本近分俱名杀生。<a id="a-w"></a>由坏威光感恶外具。<a id="a-x"></a>是故杀业得三种果。<a id="a-y"></a>余恶业道如理应思。<a id="a-z"></a>由此应准知善业道三果。<a id="a-10"></a>且于离杀。<a id="a-11"></a>若习若修若多所作。<a id="a-12"></a>由此力故生于天中受异熟果。<a id="a-13"></a>从彼殁已来生人中。<a id="a-14"></a>受极长寿。<a id="a-15"></a>近增上果。<a id="a-16"></a>即复由此感诸外具有大威光。<a id="a-17"></a>远增上果。<a id="a-18"></a>余善三果翻恶应说。<a id="a-19"></a>又契经说。<a id="a-1A"></a>八邪支中分色业为三。<a id="a-1B"></a>谓邪语业命离邪语业。<a id="a-1C"></a>邪命是何。<a id="a-1D"></a>虽离彼无而别说者。<a id="a-1E"></a>颂曰。</p>
  <p id="a1F">贪生身语业　　邪命难除故</p>
  <p id="a1G">执命资贪生　　违经故非理</p>
  <p id="a1H">论曰。<a id="a-1I"></a>嗔痴所生身语二业。<a id="a-1J"></a>如次唯名邪语邪业。<a id="a-1K"></a>从贪所生身语二业。<a id="a-1L"></a>名邪语邪业。<a id="a-1M"></a>亦说名邪命。<a id="a-1N"></a>以难除故异二别立。<a id="a-1O"></a>贪细能夺诸有情心。<a id="a-1P"></a>极聪慧人犹难禁护。<a id="a-1Q"></a>故此对二为极难除。<a id="a-1R"></a>诸在家人邪见难断。<a id="a-1S"></a>以多妄执吉祥等故。<a id="a-1T"></a>诸出家者邪命难除。<a id="a-1U"></a>所有命缘皆属他故。<a id="a-1V"></a>为于正命令殷重修。<a id="a-1W"></a>故佛离前别说为一。<a id="a-1X"></a>有余师执。<a id="a-1Y"></a>缘命资具贪欲所生身语二业方名邪命。<a id="a-1Z"></a>非余贪生。<a id="a-1a"></a>所以者何。<a id="a-1b"></a>为自戏乐作歌舞等非资命故。<a id="a-1c"></a>此违经故。<a id="a-1d"></a>理定不然。<a id="a-1e"></a>戒蕴经中观象斗等世尊亦立在邪命中。<a id="a-1f"></a>邪受外尘虚延命故。<a id="a-1g"></a>由此非独命资粮贪。<a id="a-1h"></a>所发身语方名邪命。<a id="a-1i"></a>正语业命翻此应知。<a id="a-1j"></a>诸业道中随粗细说先身后语。<a id="a-1k"></a>八道支内据顺相生先语后身。<a id="a-1l"></a>故契经中说寻伺已发语。<a id="a-1m"></a>如前所说。<a id="a-1n"></a>果有五种。<a id="a-1o"></a>何等业有几果。<a id="a-1p"></a>颂曰。</p>
  <p id="a1q">断道有漏业　　具足有五果</p>
  <p id="a1r">无漏业有四　　谓唯除异熟</p>
  <p id="a1s">余有漏善恶　　亦四除离系</p>
  <p id="a1t">余无漏无记　　三除前所除</p>
  <p id="a1u">论曰。<a id="a-1v"></a>道能证断及能断惑。<a id="a-1w"></a>得断道名。<a id="a-1x"></a>即无间道。<a id="a-1y"></a>此道有二种。<a id="a-1z"></a>谓有漏无漏。<a id="a-20"></a>有漏道业具有五果。<a id="a-21"></a>等流果者。<a id="a-22"></a>谓自地中后等若增诸相似法。<a id="a-23"></a>异熟果者。<a id="a-24"></a>谓自地中断道所招可爱异熟。<a id="a-25"></a>离系果者。<a id="a-26"></a>谓此道力断惑所证择灭无为。<a id="a-27"></a>士用果者。<a id="a-28"></a>谓道所牵俱有解脱所修及断。<a id="a-29"></a>言俱有者。<a id="a-2A"></a>谓俱生法。<a id="a-2B"></a>言解脱者。<a id="a-2C"></a>谓无间生即解脱道。<a id="a-2D"></a>言所修者。<a id="a-2E"></a>谓未来修。<a id="a-2F"></a>断谓择灭。<a id="a-2G"></a>由道力故彼得方起。<a id="a-2H"></a>增上果者。<a id="a-2I"></a>有如是说。<a id="a-2J"></a>谓离自性余有为法。<a id="a-2K"></a>唯除前生。<a id="a-2L"></a>有作是言。<a id="a-2M"></a>断亦应是道增上果。<a id="a-2N"></a>道增上力能证彼故。<a id="a-2O"></a>即断道中无漏道业。<a id="a-2P"></a>唯有四果。<a id="a-2Q"></a>谓除异熟。<a id="a-2R"></a>余有漏善。<a id="a-2S"></a>及不善业。<a id="a-2T"></a>亦有四果。<a id="a-2U"></a>谓除离系。<a id="a-2V"></a>异前断道故说为余。<a id="a-2W"></a>次后余言例此应释。<a id="a-2X"></a>谓余无漏及无记业唯有三果。<a id="a-2Y"></a>除前所除。<a id="a-2Z"></a>谓除前所除异熟及离系。<a id="a-2a"></a>已总分别诸业有果。<a id="a-2b"></a>次辩异门业有果相。<a id="a-2c"></a>于中先辩善等三业。<a id="a-2d"></a>颂曰。</p>
  <p id="a2e">善等于善等　　初有四二三</p>
  <p id="a2f">中有二三四　　后二三三果</p>
  <p id="a2g">论曰。<a id="a-2h"></a>最后所说。<a id="a-2i"></a>皆如次言。<a id="a-2j"></a>显随所应。<a id="a-2k"></a>遍前门义。<a id="a-2l"></a>且善不善无记三业。<a id="a-2m"></a>一一为因。<a id="a-2n"></a>如其次第对善不善无记三法辩有果数。<a id="a-2o"></a>后例应知。<a id="a-2p"></a>谓初善业。<a id="a-2q"></a>以善法为四果。<a id="a-2r"></a>除异熟。<a id="a-2s"></a>以不善为二果。<a id="a-2t"></a>谓士用及增上。<a id="a-2u"></a>以无记为三果。<a id="a-2v"></a>除等流及离系中不善业。<a id="a-2w"></a>以善法为二果。<a id="a-2x"></a>谓士用及增上。<a id="a-2y"></a>以不善为三果。<a id="a-2z"></a>除异熟及离系。<a id="a-30"></a>以无记为四果。<a id="a-31"></a>除离系等流果者。<a id="a-32"></a>谓见苦所断一切不善业。<a id="a-33"></a>及见集所断遍行不善业。<a id="a-34"></a>以欲界中身边见品诸无记法为等流故。<a id="a-35"></a>后无记业。<a id="a-36"></a>以善法为二果。<a id="a-37"></a>谓士用及增上。<a id="a-38"></a>以不善为三果。<a id="a-39"></a>除异熟及离系等流果者。<a id="a-3A"></a>谓身边见品诸无记业。<a id="a-3B"></a>以五部不善为等流故。<a id="a-3C"></a>以无记为三果。<a id="a-3D"></a>如不善。<a id="a-3E"></a>已辩三性。<a id="a-3F"></a>当辩三世。<a id="a-3G"></a>颂曰。</p>
  <p id="a3H">过于三各四　　现于未亦尔</p>
  <p id="a3I">现于现二果　　未于未果三</p>
  <p id="a3J">论曰。<a id="a-3K"></a>过去现在未来三业。<a id="a-3L"></a>一一为因。<a id="a-3M"></a>如其所应。<a id="a-3N"></a>以过去等。<a id="a-3O"></a>为果别者。<a id="a-3P"></a>谓过去业。<a id="a-3Q"></a>以三世法各为四果。<a id="a-3R"></a>除离系。<a id="a-3S"></a>现在业。<a id="a-3T"></a>以未来为四果。<a id="a-3U"></a>如前说。<a id="a-3V"></a>以现在为二果。<a id="a-3W"></a>谓士用及增上。<a id="a-3X"></a>未来世业。<a id="a-3Y"></a>以未来为三果。<a id="a-3Z"></a>除等流及离系。<a id="a-3a"></a>不说后业有前果者。<a id="a-3b"></a>前法定非后业果故。<a id="a-3c"></a>已辩三世。<a id="a-3d"></a>当辩诸地。<a id="a-3e"></a>颂曰。</p>
  <p id="a3f">同地有四果　　异地二或三</p>
  <p id="a3g">论曰。<a id="a-3h"></a>于诸地中随何地业。<a id="a-3i"></a>以同地法为四果。<a id="a-3j"></a>除离系。<a id="a-3k"></a>若是有漏以异地法为二果。<a id="a-3l"></a>谓士用及增上。<a id="a-3m"></a>若是无漏以异地法为三果。<a id="a-3n"></a>除异熟及离系。<a id="a-3o"></a>不堕界故不遮等流。<a id="a-3p"></a>已辩诸地。<a id="a-3q"></a>当辩学等。<a id="a-3r"></a>颂曰。</p>
  <p id="a3s">学于三各三　　无学一三二</p>
  <p id="a3t">非学非无学　　有二二五果</p>
  <p id="a3u">论曰。<a id="a-3v"></a>学等三业。<a id="a-3w"></a>一一为因。<a id="a-3x"></a>如其次第。<a id="a-3y"></a>各以三法为果别者。<a id="a-3z"></a>谓学业。<a id="a-40"></a>以学法为三果。<a id="a-41"></a>除异熟及离系。<a id="a-42"></a>以无学法为三亦尔。<a id="a-43"></a>以非二为三果。<a id="a-44"></a>除异熟及等流。<a id="a-45"></a>无学业以学法为一果。<a id="a-46"></a>谓增上。<a id="a-47"></a>以无学为三果除异熟及离系。<a id="a-48"></a>以非二为二果。<a id="a-49"></a>谓士用及增上。<a id="a-4A"></a>非二业。<a id="a-4B"></a>以学法为二果。<a id="a-4C"></a>谓士用及增上。<a id="a-4D"></a>以无学法为二亦尔。<a id="a-4E"></a>以非二为五果。<a id="a-4F"></a>已辩学等。<a id="a-4G"></a>当辩见所断等。<a id="a-4H"></a>颂曰。</p>
  <p id="a4I">见所断业等　　一一各于三</p>
  <p id="a4J">初有三四一　　中二四三果</p>
  <p id="a4K">后有一二四　　皆如次应知</p>
  <p id="a4L">论曰。<a id="a-4M"></a>见所断等三业。<a id="a-4N"></a>如次。<a id="a-4O"></a>一一为因。<a id="a-4P"></a>各以三法为果别者初见所断业。<a id="a-4Q"></a>以见所断法为三果。<a id="a-4R"></a>除异熟及离系。<a id="a-4S"></a>以修所断法为四果。<a id="a-4T"></a>除离系。<a id="a-4U"></a>以非所断法为一果。<a id="a-4V"></a>谓增上中修所断业。<a id="a-4W"></a>以见所断法为二果。<a id="a-4X"></a>谓士用及增上。<a id="a-4Y"></a>以修所断法为四果。<a id="a-4Z"></a>除离系。<a id="a-4a"></a>以非所断法为三果。<a id="a-4b"></a>除异熟及等流后非所断业。<a id="a-4c"></a>以见所断法为一果。<a id="a-4d"></a>谓增上。<a id="a-4e"></a>以修所断法为二果。<a id="a-4f"></a>谓士用及增上。<a id="a-4g"></a>以非所断法为四果。<a id="a-4h"></a>除异熟。<a id="a-4i"></a>皆如次者。<a id="a-4j"></a>随其所应。<a id="a-4k"></a>遍上诸门。<a id="a-4l"></a>略法应尔。<a id="a-4m"></a>因辩诸业。<a id="a-4n"></a>应复问言。<a id="a-4o"></a>如本论中所说三业。<a id="a-4p"></a>谓应作业。<a id="a-4q"></a>不应作业。<a id="a-4r"></a>及非应作非不应作。<a id="a-4s"></a>其相云何。<a id="a-4t"></a>颂曰。</p>
  <p id="a4u">染业不应作　　有说亦坏轨</p>
  <p id="a4v">应作业翻此　　俱相违第三</p>
  <p id="a4w">论曰。<a id="a-4x"></a>有说染污身语意业名不应作。<a id="a-4y"></a>以从非理作意生故。<a id="a-4z"></a>有余师言。<a id="a-50"></a>诸坏轨则身语意业。<a id="a-51"></a>设是不染亦不应作。<a id="a-52"></a>由彼不合世轨则故。<a id="a-53"></a>谓诸无覆无记身业。<a id="a-54"></a>若住若行若饮食等。<a id="a-55"></a>诸有不合世俗礼仪。<a id="a-56"></a>皆说名为坏轨身业。<a id="a-57"></a>诸有无覆无记语业坏形言时及作者等。<a id="a-58"></a>但有不合世俗礼仪。<a id="a-59"></a>皆说名为坏轨语业。<a id="a-5A"></a>等起前二思名坏轨意业。<a id="a-5B"></a>此及染业名不应作。<a id="a-5C"></a>应作业者与此相翻。<a id="a-5D"></a>俱违前二。<a id="a-5E"></a>是第三业。<a id="a-5F"></a>若依世俗后亦可然。<a id="a-5G"></a>若就胜义前说为善。<a id="a-5H"></a>谓唯善业名为应作。<a id="a-5I"></a>唯诸染业名不应作。<a id="a-5J"></a>无覆无记身语意业名非应作非不应作。<a id="a-5K"></a>然非一切不应作业皆恶行摄。<a id="a-5L"></a>唯有不善。<a id="a-5M"></a>是恶性故得恶行名。<a id="a-5N"></a>以招爱果名为妙行。<a id="a-5O"></a>招不爱果名为恶行。<a id="a-5P"></a>有覆无记虽是不应作而非恶行摄。<a id="a-5Q"></a>由此所行决定不能招爱非爱果故。<a id="a-5R"></a>今于此中复应思择。<a id="a-5S"></a>为由一业但引一生。<a id="a-5T"></a>为引多生。<a id="a-5U"></a>又为一生。<a id="a-5V"></a>但一业引为多业引。<a id="a-5W"></a>颂曰。</p>
  <p id="a5X">一业引一生　　多业能圆满</p>
  <p id="a5Y">论曰。<a id="a-5Z"></a>若依正理应决定说。<a id="a-5a"></a>但由一业唯引一生。<a id="a-5b"></a>此一生言显众同分。<a id="a-5c"></a>以得同分方说名生。<a id="a-5d"></a>若说一生由多业引。<a id="a-5e"></a>或说一业能引多生。<a id="a-5f"></a>如是二言于理何失。<a id="a-5g"></a>且初有失。<a id="a-5h"></a>谓一生中前业果终后业果起业果别故。<a id="a-5i"></a>应有死生。<a id="a-5j"></a>或应多生。<a id="a-5k"></a>无死生理业果终起。<a id="a-5l"></a>如一生故。<a id="a-5m"></a>二俱有过。<a id="a-5n"></a>一本有中应有众多死生有故。<a id="a-5o"></a>或应乃至无余涅槃。<a id="a-5p"></a>中间永无死及生故。<a id="a-5q"></a>何缘定限。<a id="a-5r"></a>一趣处中。<a id="a-5s"></a>有异业果生。<a id="a-5t"></a>便有生死。<a id="a-5u"></a>有异业果起。<a id="a-5v"></a>而无死生。<a id="a-5w"></a>一业果终余业果起。<a id="a-5x"></a>理定应立。<a id="a-5y"></a>有死有生。<a id="a-5z"></a>又许一生定为多种。<a id="a-60"></a>造作增长业所引故。<a id="a-61"></a>则应决定无中夭者。<a id="a-62"></a>或应不受果。<a id="a-63"></a>而永弃彼业。<a id="a-64"></a>然先已说。<a id="a-65"></a>先说者何。<a id="a-66"></a>谓理必无。<a id="a-67"></a>时分定业所感异熟。<a id="a-68"></a>转余时受。<a id="a-69"></a>又理必无。<a id="a-6A"></a>时分定业非造作增长必受异熟故。<a id="a-6B"></a>若谓有生。<a id="a-6C"></a>由定不定多种业引。<a id="a-6D"></a>或复有生。<a id="a-6E"></a>唯为多种定业所引。<a id="a-6F"></a>故有中夭及有尽寿。<a id="a-6G"></a>此亦不然。<a id="a-6H"></a>时分果业定不定受无决定故。<a id="a-6I"></a>若有一类中年老年。<a id="a-6J"></a>时分果业决定应受。<a id="a-6K"></a>婴孩童子少年果业不定受者。<a id="a-6L"></a>彼复如何。<a id="a-6M"></a>理必无容离前有后。<a id="a-6N"></a>或应前位所有果业。<a id="a-6O"></a>必是定受果故。<a id="a-6P"></a>然于此中无决定理。<a id="a-6Q"></a>令前位业决定受果。<a id="a-6R"></a>令后位业受果不定。<a id="a-6S"></a>故无一生多业所引。<a id="a-6T"></a>后亦有失。<a id="a-6U"></a>一业引多生。<a id="a-6V"></a>时分定业应成杂乱故。<a id="a-6W"></a>此无杂乱。<a id="a-6X"></a>如先已辩。<a id="a-6Y"></a>故无一业能引多生。<a id="a-6Z"></a>若尔何缘尊者无灭。<a id="a-6a"></a>自言我忆昔于一时于殊胜福田一施食异熟。<a id="a-6b"></a>从兹七返生三十三天。<a id="a-6c"></a>七生人中为转轮圣帝。<a id="a-6d"></a>最后生在大释迦家。<a id="a-6e"></a>丰足珍财多受快乐。<a id="a-6f"></a>毗婆沙者。<a id="a-6g"></a>已释此言。<a id="a-6h"></a>一施食为依起多胜思。<a id="a-6i"></a>愿能引位别多异熟生故。<a id="a-6j"></a>作如是言。<a id="a-6k"></a>一施食异熟不应异熟能复感生。<a id="a-6l"></a>但为显依一施食境起多思愿所招异熟分位差别。<a id="a-6m"></a>故作是言。<a id="a-6n"></a>或显初基故作是说。<a id="a-6o"></a>彼由一业感一生中。<a id="a-6p"></a>大贵多财及宿生智。<a id="a-6q"></a>乘斯更造感余生福。<a id="a-6r"></a>如是展转至最后身生富贵家得究竟果。<a id="a-6s"></a>如有缘一迦栗沙钵拏方便勤求息利成千倍。<a id="a-6t"></a>言我本由一迦栗沙钵拏遂至今时成大富贵。<a id="a-6u"></a>是故一业唯引一生。<a id="a-6v"></a>虽言一生由一业引。<a id="a-6w"></a>而许圆满。<a id="a-6x"></a>由多业成。<a id="a-6y"></a>譬如画师先以一色图其形状后填众彩。<a id="a-6z"></a>今于此中。<a id="a-70"></a>一色所喻。<a id="a-71"></a>为一类业。<a id="a-72"></a>为一刹那。<a id="a-73"></a>若喻一类违此宗理。<a id="a-74"></a>以非一业。<a id="a-75"></a>引一生言。<a id="a-76"></a>可约一类。<a id="a-77"></a>类必多故。<a id="a-78"></a>多引一生。<a id="a-79"></a>不应理故。<a id="a-7A"></a>若言一色喻一刹那。<a id="a-7B"></a>非一刹那能图形状。<a id="a-7C"></a>即所立喻于证无能今见此中喻一类业。<a id="a-7D"></a>如何引业约类得成。<a id="a-7E"></a>引一趣业有众多故。<a id="a-7F"></a>此言意显一类业中。<a id="a-7G"></a>唯一刹那。<a id="a-7H"></a>引众同分。<a id="a-7I"></a>同类异类。<a id="a-7J"></a>多刹那业能为圆满。<a id="a-7K"></a>故说为多。<a id="a-7L"></a>故如一色先图形状后填众彩。<a id="a-7M"></a>此言应理。<a id="a-7N"></a>是故虽有同禀人身。<a id="a-7O"></a>而于其中有具支体。<a id="a-7P"></a>诸根形量色力庄严。<a id="a-7Q"></a>或有于前多缺减者。<a id="a-7R"></a>为但由业能引满生。<a id="a-7S"></a>不尔一切业一果法。<a id="a-7T"></a>势力强故。<a id="a-7U"></a>亦引满生。<a id="a-7V"></a>与此相违。<a id="a-7W"></a>能满非引。<a id="a-7X"></a>如是二类。<a id="a-7Y"></a>其体是何。<a id="a-7Z"></a>颂曰。</p>
  <p id="a7a">二无心定得　　不能引余通</p>
  <p id="a7b">论曰。<a id="a-7c"></a>二无心定。<a id="a-7d"></a>虽有异熟而无势力引众同分。<a id="a-7e"></a>以与诸业非俱有故。<a id="a-7f"></a>一切不善善有漏得亦无势力引众同分。<a id="a-7g"></a>以与诸业非一果故。<a id="a-7h"></a>诸余不善善有漏法。<a id="a-7i"></a>皆容通二。<a id="a-7j"></a>谓引及满。<a id="a-7k"></a>契经中说。<a id="a-7l"></a>重障有三。<a id="a-7m"></a>谓业障烦恼障异熟障。<a id="a-7n"></a>如是三障。<a id="a-7o"></a>其体是何。<a id="a-7p"></a>颂曰。</p>
  <p id="a7q">三障无间业　　及数行烦恼</p>
  <p id="a7r">并一切恶趣　　北洲无想天</p>
  <p id="a7s">论曰。<a id="a-7t"></a>业障体者。<a id="a-7u"></a>谓五无间。<a id="a-7v"></a>一者害母。<a id="a-7w"></a>二者害父。<a id="a-7x"></a>三者害阿罗汉。<a id="a-7y"></a>四者破和合僧。<a id="a-7z"></a>五者恶心出佛身血。<a id="a-80"></a>烦恼障体者。<a id="a-81"></a>谓数行烦恼。<a id="a-82"></a>下品烦恼。<a id="a-83"></a>若有数行。<a id="a-84"></a>虽欲伏除难得其便。<a id="a-85"></a>由彼展转令上品生难可伏除。<a id="a-86"></a>故亦名障。<a id="a-87"></a>上品烦恼若不数行。<a id="a-88"></a>对治道生易得其便。<a id="a-89"></a>虽极猛利而非障摄。<a id="a-8A"></a>虽住欲界具缚有情平等皆成一切烦恼。<a id="a-8B"></a>而现行别为障不同。<a id="a-8C"></a>故烦恼中。<a id="a-8D"></a>随品上下但数行者。<a id="a-8E"></a>名烦恼障。<a id="a-8F"></a>异熟障体者。<a id="a-8G"></a>谓三恶趣全及善趣一分。<a id="a-8H"></a>即北洲无想。<a id="a-8I"></a>何故名障。<a id="a-8J"></a>能障圣道及道资粮并离染故。<a id="a-8K"></a>虽有余业能障见道。<a id="a-8L"></a>而可转故非如五逆。<a id="a-8M"></a>毗婆沙说。<a id="a-8N"></a>此五因缘。<a id="a-8O"></a>易见易知。<a id="a-8P"></a>说为业障谓处趣生果及补特伽罗。<a id="a-8Q"></a>余障废立如理应思。<a id="a-8R"></a>此三障中烦恼最重。<a id="a-8S"></a>以能发业业感果故。<a id="a-8T"></a>有余师言。<a id="a-8U"></a>烦恼与业二障皆最重。<a id="a-8V"></a>以有此者第二生中亦不可治故。<a id="a-8W"></a>无间何义。<a id="a-8X"></a>此无间业。<a id="a-8Y"></a>于无间生必受果故。<a id="a-8Z"></a>无余生果业能障故。<a id="a-8a"></a>有说。<a id="a-8b"></a>造逆补特伽罗。<a id="a-8c"></a>从此命终定堕地狱中。<a id="a-8d"></a>无间隔故名无间。<a id="a-8e"></a>三障应知。<a id="a-8f"></a>何趣中有。<a id="a-8g"></a>颂曰。</p>
  <p id="a8h">三洲有无间　　非余扇搋等</p>
  <p id="a8i">少恩少羞耻　　余障通五趣</p>
  <p id="a8j">论曰。<a id="a-8k"></a>非一切障诸趣皆有。<a id="a-8l"></a>且无间业唯人三洲。<a id="a-8m"></a>非北俱卢余趣余界。<a id="a-8n"></a>于三洲内唯女及男。<a id="a-8o"></a>非扇搋等。<a id="a-8p"></a>如无恶戒。<a id="a-8q"></a>有说。<a id="a-8r"></a>父母于彼少恩。<a id="a-8s"></a>彼于父母少羞耻故。<a id="a-8t"></a>谓彼父母生不具身。<a id="a-8u"></a>爱念又微。<a id="a-8v"></a>故言恩少。<a id="a-8w"></a>彼于父母惭愧亦微。<a id="a-8x"></a>要怀重惭愧。<a id="a-8y"></a>方触无间罪。<a id="a-8z"></a>若有人害非人父母亦不成逆罪。<a id="a-90"></a>少恩羞耻故。<a id="a-91"></a>谓彼于子无如人恩。<a id="a-92"></a>子于彼无如人惭愧。<a id="a-93"></a>已辩业障唯人三洲。<a id="a-94"></a>余障应知五趣皆有。<a id="a-95"></a>然烦恼障遍一切处。<a id="a-96"></a>若异熟障全三恶趣。<a id="a-97"></a>人唯北洲。<a id="a-98"></a>天唯无想。<a id="a-99"></a>于前所辩三重障中说五无间为业障体。<a id="a-9A"></a>五无间业其体是何。<a id="a-9B"></a>颂曰。</p>
  <p id="a9C">此五无间中　　四身一语业</p>
  <p id="a9D">三杀一诳语　　一杀生加行</p>
  <p id="a9E">论曰。<a id="a-9F"></a>五无间中。<a id="a-9G"></a>四是身业。<a id="a-9H"></a>一是语业。<a id="a-9I"></a>三是杀生。<a id="a-9J"></a>一虚诳语。<a id="a-9K"></a>根本业道。<a id="a-9L"></a>一是杀生业道加行。<a id="a-9M"></a>以如来身不可害故。<a id="a-9N"></a>破僧无间。<a id="a-9O"></a>是虚诳语。<a id="a-9P"></a>既是虚诳语。<a id="a-9Q"></a>何缘名破僧。<a id="a-9R"></a>因受果名。<a id="a-9S"></a>或能破故。<a id="a-9T"></a>若尔僧破其体是何。<a id="a-9U"></a>能所破人谁所成就。<a id="a-9V"></a>颂曰。</p>
  <p id="a9W">僧破不和合　　心不相应行</p>
  <p id="a9X">无覆无记性　　所破僧所成</p>
  <p id="a9Y">论曰。<a id="a-9Z"></a>僧破体是不和合性。<a id="a-9a"></a>无覆无记心不相应行蕴所摄。<a id="a-9b"></a>岂成无间。<a id="a-9c"></a>如是僧破因妄语生。<a id="a-9d"></a>故说破僧是无间果。<a id="a-9e"></a>非能破者。<a id="a-9f"></a>成此僧破。<a id="a-9g"></a>但是所破僧众所成。<a id="a-9h"></a>此能破人何所成就。<a id="a-9i"></a>破僧异熟何处几时。<a id="a-9j"></a>颂曰。</p>
  <p id="a9k">能破者唯成　　此虚诳语罪</p>
  <p id="a9l">无间一劫熟　　随罪增苦增</p>
  <p id="a9m">论曰。<a id="a-9n"></a>能破僧人成破僧罪。<a id="a-9o"></a>此破僧罪诳语为性。<a id="a-9p"></a>即僧破俱生语表无表业。<a id="a-9q"></a>此必无间大地狱中。<a id="a-9r"></a>经一中劫受极重苦。<a id="a-9s"></a>余逆不必生于无间。<a id="a-9t"></a>然此不经一大劫者。<a id="a-9u"></a>欲界无有此寿量故。<a id="a-9v"></a>一中劫时亦不满足。<a id="a-9w"></a>经说。<a id="a-9x"></a>天授人寿四万岁时来生人中证独觉菩提故。<a id="a-9y"></a>然不违背寿一劫。<a id="a-9z"></a>言一劫少分中立一劫名故。<a id="a-A0"></a>现有一分。<a id="a-A1"></a>亦立全名。<a id="a-A2"></a>如言此曰。<a id="a-A3"></a>我有障等。<a id="a-A4"></a>若造多逆。<a id="a-A5"></a>初一已招无间狱生。<a id="a-A6"></a>余应无果。<a id="a-A7"></a>无无果失。<a id="a-A8"></a>造多逆人唯一能引。<a id="a-A9"></a>余助满故。<a id="a-AA"></a>随彼罪增苦还增剧。<a id="a-AB"></a>谓由多逆感地狱中。<a id="a-AC"></a>大柔软身多猛苦具。<a id="a-AD"></a>受二三四五倍重苦。<a id="a-AE"></a>或无中夭受苦多时。<a id="a-AF"></a>如何可言余应无果。<a id="a-AG"></a>谁于何处能破于谁。<a id="a-AH"></a>破在何时经几时破。<a id="a-AI"></a>颂曰。</p>
  <p id="aAJ">苾刍见净行　　破异处愚夫</p>
  <p id="aAK">忍异师道时　　名破不经宿</p>
  <p id="aAL">论曰。<a id="a-AM"></a>能破僧者。<a id="a-AN"></a>要大苾刍。<a id="a-AO"></a>必非在家苾刍尼等。<a id="a-AP"></a>以彼依止无威德故。<a id="a-AQ"></a>唯见行人。<a id="a-AR"></a>非爱行者。<a id="a-AS"></a>以恶意乐极坚深故。<a id="a-AT"></a>于染净品俱躁动故。<a id="a-AU"></a>要住净行方能破僧。<a id="a-AV"></a>以犯戒人无威德故。<a id="a-AW"></a>即由此证。<a id="a-AX"></a>造余逆后。<a id="a-AY"></a>不能破僧。<a id="a-AZ"></a>以造余逆。<a id="a-Aa"></a>及受彼果。<a id="a-Ab"></a>处无定故。<a id="a-Ac"></a>于斯且举净行为初。<a id="a-Ad"></a>类显端严语具圆等。<a id="a-Ae"></a>丑陋讷等无破能故。<a id="a-Af"></a>要异处破非对大师。<a id="a-Ag"></a>以诸如来不可轻逼。<a id="a-Ah"></a>言词威肃对必无能。<a id="a-Ai"></a>唯破异生非破圣者。<a id="a-Aj"></a>他不能引得证净故。<a id="a-Ak"></a>有说得忍亦不可破。<a id="a-Al"></a>由决定忍佛所说故。<a id="a-Am"></a>为含二义。<a id="a-An"></a>说愚夫言。<a id="a-Ao"></a>要所破僧。<a id="a-Ap"></a>忍师异佛。<a id="a-Aq"></a>忍异佛说。<a id="a-Ar"></a>有余圣道应说僧破。<a id="a-As"></a>在如是时。<a id="a-At"></a>此夜必和不经宿住。<a id="a-Au"></a>如是名曰破法轮僧。<a id="a-Av"></a>能障佛法轮坏僧和合故。<a id="a-Aw"></a>谓由僧坏邪道转时。<a id="a-Ax"></a>圣道被遮暂时不转。<a id="a-Ay"></a>言邪道者。<a id="a-Az"></a>提婆达多妄说五事为出离道。<a id="a-B0"></a>一者不应受用乳等。<a id="a-B1"></a>二者断肉。<a id="a-B2"></a>三者断盐。<a id="a-B3"></a>四者应被不截衣服。<a id="a-B4"></a>五者应居聚落边寺。<a id="a-B5"></a>众若忍许彼所说时。<a id="a-B6"></a>名破法轮。<a id="a-B7"></a>亦名僧破。<a id="a-B8"></a>何洲人几破法轮僧。<a id="a-B9"></a>破羯磨僧何洲人几。<a id="a-BA"></a>颂曰。</p>
  <p id="aBB">赡部洲九等　　方破法轮僧</p>
  <p id="aBC">唯破羯磨僧　　通三洲八等</p>
  <p id="aBD">论曰。<a id="a-BE"></a>唯赡部洲人少至九。<a id="a-BF"></a>或复过此能破法轮。<a id="a-BG"></a>非于余洲。<a id="a-BH"></a>以无佛故。<a id="a-BI"></a>要有佛处可立异师。<a id="a-BJ"></a>要八苾刍分为二众。<a id="a-BK"></a>以为所破能破第九。<a id="a-BL"></a>故众极少。<a id="a-BM"></a>犹须九人。<a id="a-BN"></a>等言为明过此无限。<a id="a-BO"></a>唯破羯磨通在三洲。<a id="a-BP"></a>极少八人。<a id="a-BQ"></a>多亦无限。<a id="a-BR"></a>通三洲者。<a id="a-BS"></a>以有圣教及有出家弟子众故。<a id="a-BT"></a>要一界中僧分二部别作羯磨。<a id="a-BU"></a>故须八人。<a id="a-BV"></a>过此无遮。<a id="a-BW"></a>故亦言等。<a id="a-BX"></a>于何时分容有破僧破羯磨僧。<a id="a-BY"></a>从结界后迄今亦有。<a id="a-BZ"></a>至法未灭。<a id="a-Ba"></a>破法轮僧。<a id="a-Bb"></a>除六时分。<a id="a-Bc"></a>何等为六。<a id="a-Bd"></a>颂曰。</p>
  <p id="aBe">初后疱双前　　佛灭未结界</p>
  <p id="aBf">于如是六位　　无破法轮僧</p>
  <p id="aBg">论曰。<a id="a-Bh"></a>初谓世尊成佛未久。<a id="a-Bi"></a>有情有善阿世耶故。<a id="a-Bj"></a>恶阿世耶犹未起故。<a id="a-Bk"></a>后谓善逝将般涅槃。<a id="a-Bl"></a>圣教增广善安住故。<a id="a-Bm"></a>必僧和合。<a id="a-Bn"></a>佛方涅槃。<a id="a-Bo"></a>有余师言。<a id="a-Bp"></a>证法性定故。<a id="a-Bq"></a>众咸忧戚故。<a id="a-Br"></a>非初非后。<a id="a-Bs"></a>于圣教中戒见二疱若未起位亦无破僧。<a id="a-Bt"></a>要见疱生方敢破故。<a id="a-Bu"></a>未立止观第一双时。<a id="a-Bv"></a>法尔由彼速还合故。<a id="a-Bw"></a>佛灭后时他不信受。<a id="a-Bx"></a>无有真佛为敌对故。<a id="a-By"></a>未结界时无一界内。<a id="a-Bz"></a>僧分二部可名僧破。<a id="a-C0"></a>于此六位无破法轮。<a id="a-C1"></a>如是破僧诸佛皆有。<a id="a-C2"></a>不尔要有宿破他业。<a id="a-C3"></a>于此贤劫迦葉波佛时。<a id="a-C4"></a>释迦牟尼曾破他众故。<a id="a-C5"></a>且止傍论应辩逆缘。<a id="a-C6"></a>颂曰。</p>
  <p id="aC7">弃坏恩德田　　转形亦成逆</p>
  <p id="aC8">母谓因彼血　　误等无或有</p>
  <p id="aC9">打心出佛血　　害后无学无</p>
  <p id="aCA">论曰。<a id="a-CB"></a>何缘害母等成无间非余。<a id="a-CC"></a>由弃恩田坏德田故。<a id="a-CD"></a>谓害父母是弃恩田。<a id="a-CE"></a>如何有恩。<a id="a-CF"></a>身生本故。<a id="a-CG"></a>如何弃彼。<a id="a-CH"></a>谓舍彼恩德田。<a id="a-CI"></a>谓余阿罗汉等具诸胜德及能生故。<a id="a-CJ"></a>坏德所依故成逆罪。<a id="a-CK"></a>若有父母子初生时。<a id="a-CL"></a>为杀弃于豺狼路等。<a id="a-CM"></a>或于胎中方便欲杀。<a id="a-CN"></a>由定业力子不命终。<a id="a-CO"></a>彼有何恩弃之成逆。<a id="a-CP"></a>彼定由有不活等畏。<a id="a-CQ"></a>于子事急起欲杀心。<a id="a-CR"></a>然弃等时必怀悲愍。<a id="a-CS"></a>数数缘子爱恋缠心。<a id="a-CT"></a>若弃此恩下逆罪触。<a id="a-CU"></a>为显逆罪有下中上。<a id="a-CV"></a>故说弃恩皆成逆罪。<a id="a-CW"></a>或由母等田器法然。<a id="a-CX"></a>设彼无恩但害其命。<a id="a-CY"></a>必应无间生地狱中。<a id="a-CZ"></a>诸聪慧人咸作是说。<a id="a-Ca"></a>世尊于法了达根源。<a id="a-Cb"></a>作如是言。<a id="a-Cc"></a>但应深信父母形转杀成逆耶。<a id="a-Cd"></a>逆罪亦成。<a id="a-Ce"></a>依止一故。<a id="a-Cf"></a>设有女人羯剌蓝堕。<a id="a-Cg"></a>余女收取置产门中。<a id="a-Ch"></a>生子杀何成害母逆。<a id="a-Ci"></a>因彼血生者。<a id="a-Cj"></a>识托方增故。<a id="a-Ck"></a>第二女人但如养母。<a id="a-Cl"></a>虽诸所作皆应咨决。<a id="a-Cm"></a>而害但成无间同类。<a id="a-Cn"></a>故唯人趣结生胜。<a id="a-Co"></a>缘害成害母逆非。<a id="a-Cp"></a>唯持养者。<a id="a-Cq"></a>若于父母起杀加行。<a id="a-Cr"></a>误杀余人无无间罪。<a id="a-Cs"></a>于非父母起杀加行。<a id="a-Ct"></a>误杀父母亦不成逆。<a id="a-Cu"></a>若一加行害母及余。<a id="a-Cv"></a>二无表生。<a id="a-Cw"></a>表唯逆罪。<a id="a-Cx"></a>以无间业势力强故。<a id="a-Cy"></a>鸣尊者言。<a id="a-Cz"></a>亦有二表。<a id="a-D0"></a>表是积集极微成故。<a id="a-D1"></a>今观彼意表有多微。<a id="a-D2"></a>有逆罪收。<a id="a-D3"></a>有余罪摄。<a id="a-D4"></a>有于阿罗汉无阿罗汉想。<a id="a-D5"></a>亦无决定解。<a id="a-D6"></a>此非阿罗汉。<a id="a-D7"></a>无简别故。<a id="a-D8"></a>害成逆罪。<a id="a-D9"></a>非于父母全与此同。<a id="a-DA"></a>以易识知而不识者。<a id="a-DB"></a>虽行杀害无弃恩心。<a id="a-DC"></a>阿罗汉人无别摽相。<a id="a-DD"></a>既难识是亦难知非。<a id="a-DE"></a>故漫心杀亦成无间。<a id="a-DF"></a>若有害父。<a id="a-DG"></a>父是阿罗汉得一逆罪。<a id="a-DH"></a>以依止一故。<a id="a-DI"></a>然显一逆由二缘成。<a id="a-DJ"></a>或以二门诃责彼罪。<a id="a-DK"></a>故告始欠持汝已造二逆。<a id="a-DL"></a>所谓害父杀阿罗汉。<a id="a-DM"></a>若于佛所恶心出血。<a id="a-DN"></a>一切皆得无间罪耶。<a id="a-DO"></a>要以杀心方成逆罪。<a id="a-DP"></a>打心出血无间则无。<a id="a-DQ"></a>无决定心坏福田故。<a id="a-DR"></a>若杀加行位。<a id="a-DS"></a>彼未成无学。<a id="a-DT"></a>将死方得阿罗汉果。<a id="a-DU"></a>能杀彼者有逆罪耶无。<a id="a-DV"></a>于无学身无杀加行故。<a id="a-DW"></a>若造无间加行不可转。<a id="a-DX"></a>为有离染及得圣果耶。<a id="a-DY"></a>颂曰。</p>
  <p id="aDZ">造逆定加行　　无离染得果</p>
  <p id="aDa">论曰。<a id="a-Db"></a>无间加行若必定成。<a id="a-Dc"></a>中间决无离染得果。<a id="a-Dd"></a>余恶业道加行中间。<a id="a-De"></a>若圣道生业道不起。<a id="a-Df"></a>转得相续。<a id="a-Dg"></a>定违彼故。<a id="a-Dh"></a>非已见谛者。<a id="a-Di"></a>业道罪所触。<a id="a-Dj"></a>然我所宗无间加行总说有二。<a id="a-Dk"></a>一近二远。<a id="a-Dl"></a>近不可转。<a id="a-Dm"></a>远有转义。<a id="a-Dn"></a>于诸恶行无间罪中。<a id="a-Do"></a>何罪最重。<a id="a-Dp"></a>于诸妙行世善业中。<a id="a-Dq"></a>何最大果。<a id="a-Dr"></a>颂曰。</p>
  <p id="aDs">破僧虚诳语　　于罪中最大</p>
  <p id="aDt">感第一有思　　世善中大果</p>
  <p id="aDu">论曰。<a id="a-Dv"></a>为破僧故发虚诳语。<a id="a-Dw"></a>诸恶行中此罪最大。<a id="a-Dx"></a>如何此罪虚诳语收。<a id="a-Dy"></a>由所发言依异想故。<a id="a-Dz"></a>谓彼于法有法想。<a id="a-E0"></a>于非法有非法想。<a id="a-E1"></a>于大师有大师想。<a id="a-E2"></a>于己身有非一切智想。<a id="a-E3"></a>然由深固恶阿世耶。<a id="a-E4"></a>隐覆此想。<a id="a-E5"></a>作别异说。<a id="a-E6"></a>设有不以异想破僧。<a id="a-E7"></a>则不能生劫寿重罪。<a id="a-E8"></a>何缘此罪恶行中最。<a id="a-E9"></a>由此毁伤佛法身故。<a id="a-EA"></a>障世生天解脱道故。<a id="a-EB"></a>感第一有异熟果思。<a id="a-EC"></a>于世善中为最大果。<a id="a-ED"></a>能感最极静异熟故。<a id="a-EE"></a>约异熟果故作是说。<a id="a-EF"></a>如其通就五果说者。<a id="a-EG"></a>是则应说与金刚喻定相应思能得大果。<a id="a-EH"></a>谓此能得异熟果外。<a id="a-EI"></a>诸有为无为四阿罗汉果。<a id="a-EJ"></a>虽诸无漏无间道思。<a id="a-EK"></a>皆除异熟。<a id="a-EL"></a>得余四果。<a id="a-EM"></a>然此所得最为殊胜。<a id="a-EN"></a>诸结永断。<a id="a-EO"></a>为此果故。<a id="a-EP"></a>为简此故。<a id="a-EQ"></a>说世善言。<a id="a-ER"></a>为唯无间罪定生地狱。<a id="a-ES"></a>诸无间同类亦定生彼。<a id="a-ET"></a>非定无间生。<a id="a-EU"></a>非无间业故。<a id="a-EV"></a>无间同类其相云何。<a id="a-EW"></a>颂曰。</p>
  <p id="aEX">污母无学尼　　杀住定菩萨</p>
  <p id="aEY">及有学圣者　　夺僧和合缘</p>
  <p id="aEZ">破坏窣堵波　　是无间同类</p>
  <p id="aEa">论曰。<a id="a-Eb"></a>言同类者。<a id="a-Ec"></a>是相似义。<a id="a-Ed"></a>若有于母阿罗汉尼。<a id="a-Ee"></a>行非梵行为极污辱。<a id="a-Ef"></a>是名害母同类业相。<a id="a-Eg"></a>若有杀害住定菩萨。<a id="a-Eh"></a>是名害父同类业相。<a id="a-Ei"></a>若有杀害有学圣者。<a id="a-Ej"></a>是名第三同类业相。<a id="a-Ek"></a>若有侵夺僧和合缘。<a id="a-El"></a>是名破僧同类业相。<a id="a-Em"></a>若有破坏佛窣堵波。<a id="a-En"></a>是名第五同类业相。<a id="a-Eo"></a>有异熟业。<a id="a-Ep"></a>于三时中。<a id="a-Eq"></a>极能为障。<a id="a-Er"></a>言三时者。<a id="a-Es"></a>颂曰。</p>
  <p id="aEt">将得忍不还　　无学业为障</p>
  <p id="aEu">论曰。<a id="a-Ev"></a>若从顶位将得忍时。<a id="a-Ew"></a>感恶趣业皆极为障。<a id="a-Ex"></a>以忍超彼异熟地故。<a id="a-Ey"></a>如人将离本所居国。<a id="a-Ez"></a>一切债主皆极为障。<a id="a-F0"></a>若有将得不还果时。<a id="a-F1"></a>欲界系业皆极为障。<a id="a-F2"></a>若有将得无学果时。<a id="a-F3"></a>色无色业皆极为障。<a id="a-F4"></a>此后二位喻说如前。<a id="a-F5"></a>然于此中除顺现受。<a id="a-F6"></a>及顺不定受异熟不定业。<a id="a-F7"></a>并异熟定中非异处熟者。</p>
 </body>
</html>