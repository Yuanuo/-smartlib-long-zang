<!doctype html>
<html id="z3IBVuw17S" data-ver="936">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨藏显宗论卷第三十一</h1>
  <h2 id="a2">辩贤圣品第七之三</h2>
  <p id="a3">已辩见修二道生异。<a id="a-4"></a>当依此道分位差别。<a id="a-5"></a>建立众圣补特伽罗。<a id="a-6"></a>且依见道十五心位。<a id="a-7"></a>建立众圣有差别者。<a id="a-8"></a>颂曰。</p>
  <p id="a9">名随信法行　　由根钝利别</p>
  <p id="aA">具修惑断一　　至五向初果</p>
  <p id="aB">断次三向二　　离八地向三</p>
  <p id="aC">论曰。<a id="a-D"></a>见道位中圣者有二。<a id="a-E"></a>一随信行。<a id="a-F"></a>二随法行。<a id="a-G"></a>由根钝利别立二名。<a id="a-H"></a>诸钝根名随信行者。<a id="a-I"></a>由先信敬力修集加行故。<a id="a-J"></a>诸利根名随法行者。<a id="a-K"></a>由先乐观察修集加行故。<a id="a-L"></a>诸有情类种姓差别。<a id="a-M"></a>法尔先来如是安住。<a id="a-N"></a>于诸事业有不乐观。<a id="a-O"></a>或有乐观能不能转。<a id="a-P"></a>即二圣者。<a id="a-Q"></a>由于修惑具断有殊立为三向。<a id="a-R"></a>谓彼二圣。<a id="a-S"></a>若于先来未以世道断修断惑名为具缚。<a id="a-T"></a>或先已断。<a id="a-U"></a>欲界一品乃至五品。<a id="a-V"></a>至此位中名初果向。<a id="a-W"></a>趣初果故。<a id="a-X"></a>言初果者。<a id="a-Y"></a>谓预流果。<a id="a-Z"></a>此于一切沙门果中必初得故。<a id="a-a"></a>若先已断欲界六品或七八品。<a id="a-b"></a>至此位中名第二果向。<a id="a-c"></a>趣第二果故。<a id="a-d"></a>第二果者。<a id="a-e"></a>谓一来果。<a id="a-f"></a>遍得果中此第二故。<a id="a-g"></a>若先已离欲界九品。<a id="a-h"></a>或先已断初定一品。<a id="a-i"></a>乃至具离无所有处。<a id="a-j"></a>至此位中名第三果向。<a id="a-k"></a>趣第三果故。<a id="a-l"></a>第三果者。<a id="a-m"></a>谓不还果。<a id="a-n"></a>数准前释。<a id="a-o"></a>如是随信随法行者。<a id="a-p"></a>由先具缚断惑有殊。<a id="a-q"></a>数别各成七十三种。<a id="a-r"></a>谓于欲界具缚为初。<a id="a-s"></a>至断九品以为第十。<a id="a-t"></a>如是乃至无所有处。<a id="a-u"></a>地地各九为七十三。<a id="a-v"></a>诸后具缚即前离九。<a id="a-w"></a>故后七地无别具缚。<a id="a-x"></a>次依修道道类智时。<a id="a-y"></a>建立众圣有差别者。<a id="a-z"></a>颂曰。</p>
  <p id="a10">至第十六心　　随三向住果</p>
  <p id="a11">名信解见至　　亦由钝利别</p>
  <p id="a12">论曰。<a id="a-13"></a>即前随信随法行者。<a id="a-14"></a>至第十六道类智心。<a id="a-15"></a>名为住果。<a id="a-16"></a>不复名向。<a id="a-17"></a>随前三向今住三果。<a id="a-18"></a>谓前预流向今住预流果。<a id="a-19"></a>前一来向今住一来果。<a id="a-1A"></a>前不还向今住不还果。<a id="a-1B"></a>阿罗汉果。<a id="a-1C"></a>必无初得。<a id="a-1D"></a>异生无容。<a id="a-1E"></a>离有顶故。<a id="a-1F"></a>见道无容。<a id="a-1G"></a>断修惑故。<a id="a-1H"></a>至住果位。<a id="a-1I"></a>舍得二名。<a id="a-1J"></a>谓不复名随信法行。<a id="a-1K"></a>转得信解见至二名。<a id="a-1L"></a>此亦由根钝利差别。<a id="a-1M"></a>诸钝根者。<a id="a-1N"></a>先名随信行。<a id="a-1O"></a>今名信解。<a id="a-1P"></a>由信增上力胜解显故。<a id="a-1Q"></a>诸利根者。<a id="a-1R"></a>先名随法行。<a id="a-1S"></a>今名见至。<a id="a-1T"></a>由慧增上力正见显故。<a id="a-1U"></a>何缘先时断修所断欲一至五。<a id="a-1V"></a>或七八品。<a id="a-1W"></a>初定一品。<a id="a-1X"></a>广说乃至。<a id="a-1Y"></a>无所有处。<a id="a-1Z"></a>第九品惑。<a id="a-1a"></a>至第十六道类智心。<a id="a-1b"></a>但名预流一来不还果。<a id="a-1c"></a>非一来不还阿罗汉向。<a id="a-1d"></a>颂曰。</p>
  <p id="a1e">诸得果位中　　未得胜果道</p>
  <p id="a1f">故未起胜道　　名住果非向</p>
  <p id="a1g">论曰。<a id="a-1h"></a>依得圣道建立八圣。<a id="a-1i"></a>故初得果位未得胜果道。<a id="a-1j"></a>以得果心于胜果道所对治惑非对治故。<a id="a-1k"></a>非非彼治现在前时得彼治道。<a id="a-1l"></a>其理决定。<a id="a-1m"></a>又非得果时即有胜果道所断烦恼离系得生。<a id="a-1n"></a>道类忍不能断彼系得故。<a id="a-1o"></a>若道力能断彼系得。<a id="a-1p"></a>此道引彼离系得生。<a id="a-1q"></a>可说此道能证彼灭。<a id="a-1r"></a>以得前果时未得胜果道故。<a id="a-1s"></a>住果者。<a id="a-1t"></a>乃至未起胜果道时。<a id="a-1u"></a>虽先已断修所断惑欲一品等。<a id="a-1v"></a>但名住果不名后向。<a id="a-1w"></a>后于何时得先所断修惑离系无漏得耶。<a id="a-1x"></a>于胜果道现前时得为诸先断。<a id="a-1y"></a>后修断惑入离生位得前果已。<a id="a-1z"></a>此生定起胜果道耶。<a id="a-20"></a>理必应然。<a id="a-21"></a>以本论说圣生第四静虑以上无漏乐根定成就故。<a id="a-22"></a>彼障已断必欣彼故。<a id="a-23"></a>障已断道易现前故。<a id="a-24"></a>如是已依先具倍离及全离欲入见谛者。<a id="a-25"></a>十六心位立众圣别。<a id="a-26"></a>当约修惑辩渐次生。<a id="a-27"></a>能对治道分位差别。<a id="a-28"></a>颂曰。</p>
  <p id="a29">地地失德九　　下中上各三</p>
  <p id="a2A">论曰。<a id="a-2B"></a>失谓过失。<a id="a-2C"></a>即所治障。<a id="a-2D"></a>德谓功德。<a id="a-2E"></a>即能治道。<a id="a-2F"></a>如先已辩欲修断惑九品差别。<a id="a-2G"></a>上四静虑及四无色。<a id="a-2H"></a>应知亦然。<a id="a-2I"></a>生死无非九地摄故。<a id="a-2J"></a>如所治障。<a id="a-2K"></a>一一地中各有九品。<a id="a-2L"></a>诸能治道无间解脱。<a id="a-2M"></a>九品亦然。<a id="a-2N"></a>失德如何。<a id="a-2O"></a>各分九品。<a id="a-2P"></a>谓根本品有下中上。<a id="a-2Q"></a>此三各分下中上别。<a id="a-2R"></a>由此失德各分九品。<a id="a-2S"></a>谓下下下中下上。<a id="a-2T"></a>中下中中中上。<a id="a-2U"></a>上下上中上上品。<a id="a-2V"></a>应知此中下下品道势力能断上上品障。<a id="a-2W"></a>如是乃至上上品道势力能断下下品障。<a id="a-2X"></a>上上品等诸能治德初未有故此德有时上上品等失已无故。<a id="a-2Y"></a>应知此中智虽胜惑。<a id="a-2Z"></a>未增盛故道名下品。<a id="a-2a"></a>相续中惑虽极难断。<a id="a-2b"></a>细随行故障名下品。<a id="a-2c"></a>依如是理应立譬喻。<a id="a-2d"></a>如浣衣位粗垢先除。<a id="a-2e"></a>于后后时渐除细垢。<a id="a-2f"></a>又如粗闇小明能灭。<a id="a-2g"></a>要以大明方灭细闇。<a id="a-2h"></a>失德相对理亦应然。<a id="a-2i"></a>由此可言白胜黑劣。<a id="a-2j"></a>以刹那顷能治道生拔无始来诸惑根故。<a id="a-2k"></a>已辩失德差别九品。<a id="a-2l"></a>次当依彼立圣者别。<a id="a-2m"></a>且诸有学修道位中。<a id="a-2n"></a>总亦名为信解见至。<a id="a-2o"></a>随位复有多种差别。<a id="a-2p"></a>先应建立都未断者。<a id="a-2q"></a>颂曰。</p>
  <p id="a2r">未断修断失　　住果极七返</p>
  <p id="a2s">论曰。<a id="a-2t"></a>诸住果者。<a id="a-2u"></a>于一切地修所断失。<a id="a-2v"></a>全未断时名为预流。<a id="a-2w"></a>生极七返。<a id="a-2x"></a>七返言显七往返生。<a id="a-2y"></a>是人天中各七生义。<a id="a-2z"></a>极言为显受生最多。<a id="a-30"></a>非诸预流皆定七返。<a id="a-31"></a>故契经说。<a id="a-32"></a>极七返生。<a id="a-33"></a>是彼最多。<a id="a-34"></a>七返生义。<a id="a-35"></a>经说。<a id="a-36"></a>与此义无差别。<a id="a-37"></a>诸无漏道总名为流。<a id="a-38"></a>由此为因趣涅槃故。<a id="a-39"></a>预言为显最初至得彼预流故。<a id="a-3A"></a>说名预流。<a id="a-3B"></a>此预流名为目何义。<a id="a-3C"></a>若初得道名为预流。<a id="a-3D"></a>则预流名应目第八。<a id="a-3E"></a>若初得果名为预流。<a id="a-3F"></a>则倍离欲全离欲者。<a id="a-3G"></a>至道类智应名预流。<a id="a-3H"></a>此预流名目初得果。<a id="a-3I"></a>然倍离欲全离欲者。<a id="a-3J"></a>至道类智不名预流。<a id="a-3K"></a>约修惑断立彼果故。<a id="a-3L"></a>预流必依遍得果者。<a id="a-3M"></a>初所得果以立名故。<a id="a-3N"></a>一来不还非定初得。<a id="a-3O"></a>唯有此果必初得故。<a id="a-3P"></a>何缘此名不目第八。<a id="a-3Q"></a>未具得向果无漏道故。<a id="a-3R"></a>未具得见修无漏道故。<a id="a-3S"></a>未遍至得现观流故。<a id="a-3T"></a>八忍八智名现观流。<a id="a-3U"></a>道类智时皆具至得。<a id="a-3V"></a>是故第八不名预流。<a id="a-3W"></a>由此预流唯是初果。<a id="a-3X"></a>彼从此后欲人天中各受七生。<a id="a-3Y"></a>应言十四。<a id="a-3Z"></a>何故说彼极受七生。<a id="a-3a"></a>此责不然。<a id="a-3b"></a>七数等故。<a id="a-3c"></a>如七叶树及七处善圣道力故不过七有。<a id="a-3d"></a>中间虽有圣道现前。<a id="a-3e"></a>余业力持不证圆寂。<a id="a-3f"></a>唯依佛出世有别解律仪故。<a id="a-3g"></a>彼第七有。<a id="a-3h"></a>若不遇佛法便在家得阿罗汉果。<a id="a-3i"></a>既得果已必不住家。<a id="a-3j"></a>苾刍威仪法尔成就。<a id="a-3k"></a>虽不会遇前佛所说。<a id="a-3l"></a>而于余命生极厌心。<a id="a-3m"></a>不经久时便入圆寂若于人趣得预流果。<a id="a-3n"></a>人中满七。<a id="a-3o"></a>天准应知。<a id="a-3p"></a>非圣亦有极七返生。<a id="a-3q"></a>相续成熟得涅槃义。<a id="a-3r"></a>然非决定。<a id="a-3s"></a>是故不说。<a id="a-3t"></a>已辩修惑都未断者名预流果极七返生。<a id="a-3u"></a>今次应辩断位众圣。<a id="a-3v"></a>且应建立一来向果。<a id="a-3w"></a>颂曰。</p>
  <p id="a3x">断欲三四品　　三二生家家</p>
  <p id="a3y">断至五二向　　断六一来果</p>
  <p id="a3z">论曰。<a id="a-40"></a>即预流者进断修惑。<a id="a-41"></a>若三缘具转名家家。<a id="a-42"></a>一由断惑。<a id="a-43"></a>断欲修惑三四品故。<a id="a-44"></a>谓或于先异生位断。<a id="a-45"></a>或今预流进修位断。<a id="a-46"></a>二由成根。<a id="a-47"></a>得能治彼无漏根故。<a id="a-48"></a>谓已成就彼能治道三品四品无漏诸根。<a id="a-49"></a>三由受生。<a id="a-4A"></a>更受欲有三二生故。<a id="a-4B"></a>谓断三品更受三生。<a id="a-4C"></a>若断四品更受二生。<a id="a-4D"></a>此三二生由异生位。<a id="a-4E"></a>造作及增长。<a id="a-4F"></a>感三二生业。<a id="a-4G"></a>非诸圣者。<a id="a-4H"></a>于圣位中。<a id="a-4I"></a>更能新作。<a id="a-4J"></a>牵后有业。<a id="a-4K"></a>以背生死向涅槃故。<a id="a-4L"></a>由此契经说诸圣者唯受故业更不造新。<a id="a-4M"></a>若三缘中随阙一种阙二全阙不名家家。<a id="a-4N"></a>何故成根。<a id="a-4O"></a>颂中不说预流果后说进断惑成能治彼无漏诸根。<a id="a-4P"></a>义准已成。<a id="a-4Q"></a>故不具说。<a id="a-4R"></a>若尔应不说三二生言说。<a id="a-4S"></a>断三四品义已成故。<a id="a-4T"></a>谓已进断三四品惑。<a id="a-4U"></a>决定余有三生二生。<a id="a-4V"></a>故说家家相不圆满。<a id="a-4W"></a>则应于颂更说等声。<a id="a-4X"></a>方可具收家家三相。<a id="a-4Y"></a>或应不说三二生言。<a id="a-4Z"></a>然颂中言三二生者。<a id="a-4a"></a>以有增进。<a id="a-4b"></a>于所受生。<a id="a-4c"></a>或少或无。<a id="a-4d"></a>或过此故。<a id="a-4e"></a>应知总有二种家家。<a id="a-4f"></a>一天家家。<a id="a-4g"></a>谓欲天趣生三二家而证圆寂。<a id="a-4h"></a>或一天处。<a id="a-4i"></a>或二或三。<a id="a-4j"></a>二人家家。<a id="a-4k"></a>谓于人趣生三二家而证圆寂。<a id="a-4l"></a>或一洲处。<a id="a-4m"></a>或二或三。<a id="a-4n"></a>若有七生。<a id="a-4o"></a>生不满七。<a id="a-4p"></a>非家家位。<a id="a-4q"></a>中间涅槃。<a id="a-4r"></a>何类所摄。<a id="a-4s"></a>摄属七生。<a id="a-4t"></a>七中极声。<a id="a-4u"></a>显极多故。<a id="a-4v"></a>由此已显生未满前得般涅槃。<a id="a-4w"></a>亦是彼摄。<a id="a-4x"></a>根最钝者。<a id="a-4y"></a>具经七生。<a id="a-4z"></a>非诸利根生定满七。<a id="a-50"></a>宁无断五亦名家家。<a id="a-51"></a>以断五时必断第六。<a id="a-52"></a>非一品惑能障得果。<a id="a-53"></a>犹如一间未越界故。<a id="a-54"></a>即预流者。<a id="a-55"></a>进断欲界一品修惑。<a id="a-56"></a>乃至五品。<a id="a-57"></a>应知转名一来果向。<a id="a-58"></a>若断第六成一来果。<a id="a-59"></a>彼往天上一来人间。<a id="a-5A"></a>而般涅槃名一来果。<a id="a-5B"></a>过此以后更无生故。<a id="a-5C"></a>即由此义证家家中。<a id="a-5D"></a>若天家家。<a id="a-5E"></a>受三生者。<a id="a-5F"></a>人间受二。<a id="a-5G"></a>天上受三受二生者。<a id="a-5H"></a>人一天二。<a id="a-5I"></a>如应例释人中家家。<a id="a-5J"></a>若谓不然。<a id="a-5K"></a>彼一来果有何异彼二生家家。<a id="a-5L"></a>彼贪嗔痴唯余下品。<a id="a-5M"></a>故即一来果名薄贪嗔痴。<a id="a-5N"></a>已辩一来向果差别。<a id="a-5O"></a>次应建立不还向果。<a id="a-5P"></a>颂曰。</p>
  <p id="a5Q">断七或八品　　一生名一间</p>
  <p id="a5R">此即第三向　　断九不还果</p>
  <p id="a5S">论曰。<a id="a-5T"></a>即一来者。<a id="a-5U"></a>进断余惑。<a id="a-5V"></a>若三缘具转名一间。<a id="a-5W"></a>一由断惑。<a id="a-5X"></a>断欲界中修断七品或八品故。<a id="a-5Y"></a>二由成根。<a id="a-5Z"></a>得能治彼无间解脱无漏根故。<a id="a-5a"></a>三由受生。<a id="a-5b"></a>更受欲有天或人中余一生故。<a id="a-5c"></a>若三缘中随阙一种阙二全阙不名一间。<a id="a-5d"></a>成无漏根。<a id="a-5e"></a>颂中不说及应复说。<a id="a-5f"></a>一生所因。<a id="a-5g"></a>准家家中如应当释。<a id="a-5h"></a>所言间者。<a id="a-5i"></a>是隙异名。<a id="a-5j"></a>谓彼位中由有一隙容一生故未得涅槃。<a id="a-5k"></a>或此间名目间隔义。<a id="a-5l"></a>谓于彼位有余一生为间隔故不证圆寂。<a id="a-5m"></a>有一间者。<a id="a-5n"></a>说名一间。<a id="a-5o"></a>如何有余一品修惑能为障碍令受欲界生。<a id="a-5p"></a>名为一间。<a id="a-5q"></a>未得不还果。<a id="a-5r"></a>若断此品便为超越欲界所系诸业烦恼异熟等流二果地故。<a id="a-5s"></a>彼极为碍容更受生。<a id="a-5t"></a>断六品时未越彼地。<a id="a-5u"></a>故无断五中间受生。<a id="a-5v"></a>现身不能证一来果。<a id="a-5w"></a>即断修惑七八品者。<a id="a-5x"></a>应知亦名不还果向。<a id="a-5y"></a>先断三四七八品惑入见谛者。<a id="a-5z"></a>后得果时即名家家。<a id="a-60"></a>及一间不。<a id="a-61"></a>此未名曰家家一间。<a id="a-62"></a>未得治彼无漏根故。<a id="a-63"></a>初得果位果道现前。<a id="a-64"></a>尔时未修胜果道故。<a id="a-65"></a>要至后位起胜果道。<a id="a-66"></a>方得名曰家家一间。<a id="a-67"></a>治彼无漏根尔时方得故。<a id="a-68"></a>即先成就一来果者。<a id="a-69"></a>断欲界惑九品尽时。<a id="a-6A"></a>舍一来名得不还果。<a id="a-6B"></a>必不还受欲界生故。<a id="a-6C"></a>此或名为五下结断。<a id="a-6D"></a>此据集断密作是说。<a id="a-6E"></a>必无五结俱时断理。<a id="a-6F"></a>或二或三先已断故。<a id="a-6G"></a>依不还位。<a id="a-6H"></a>诸契经中以种种门建立差别。<a id="a-6I"></a>今次应辩彼差别相。<a id="a-6J"></a>颂曰。</p>
  <p id="a6K">此中生有行　　无行般涅槃</p>
  <p id="a6L">上流若杂修　　能往色究竟</p>
  <p id="a6M">超半超遍殁　　余能往有顶</p>
  <p id="a6N">行无色有四　　住此般涅槃</p>
  <p id="a6O">论曰。<a id="a-6P"></a>此不还者。<a id="a-6Q"></a>总说有七。<a id="a-6R"></a>且行色界差别有五。<a id="a-6S"></a>一中般涅槃。<a id="a-6T"></a>二生般涅槃。<a id="a-6U"></a>三有行般涅槃。<a id="a-6V"></a>四无行般涅槃。<a id="a-6W"></a>五者上流。<a id="a-6X"></a>此于中间般涅槃故。<a id="a-6Y"></a>说此名曰中般涅槃。<a id="a-6Z"></a>如是应知。<a id="a-6a"></a>此于生已。<a id="a-6b"></a>此由有行。<a id="a-6c"></a>此由无行般涅槃故。<a id="a-6d"></a>名生般等。<a id="a-6e"></a>此上流故名为上流。<a id="a-6f"></a>言中般者。<a id="a-6g"></a>谓有一类补特伽罗。<a id="a-6h"></a>已于生结得非择灭。<a id="a-6i"></a>起结不尔。<a id="a-6j"></a>彼于欲界遇逼恼缘之所逼恼。<a id="a-6k"></a>便能自勉修断余结殊胜加行。<a id="a-6l"></a>加行未满遇舍命缘。<a id="a-6m"></a>遂致命终。<a id="a-6n"></a>由起结力受色中有。<a id="a-6o"></a>厌多苦故。<a id="a-6p"></a>乘前起道进断余结。<a id="a-6q"></a>成阿罗汉得般涅槃。<a id="a-6r"></a>言生般者。<a id="a-6s"></a>谓有一类补特伽罗。<a id="a-6t"></a>由先具造顺起生业及增长故。<a id="a-6u"></a>欲界殁已受色界生。<a id="a-6v"></a>由具勤修速进道故。<a id="a-6w"></a>生已不久成阿罗汉。<a id="a-6x"></a>尽其寿量方般涅槃。<a id="a-6y"></a>约有余依说为生般。<a id="a-6z"></a>非才生已便般无余。<a id="a-70"></a>彼舍寿中无自在故。<a id="a-71"></a>言有行般无行般者。<a id="a-72"></a>谓有一类补特伽罗。<a id="a-73"></a>生已多时方成无学。<a id="a-74"></a>于中有一勇猛精进。<a id="a-75"></a>有一禀性慢缓懈怠。<a id="a-76"></a>如次名为有行无行。<a id="a-77"></a>谓若一类先欲界中依不息加行三摩地力。<a id="a-78"></a>断五下分结成不还果。<a id="a-79"></a>后生色界经于多时。<a id="a-7A"></a>还能进修前种类道成阿罗汉。<a id="a-7B"></a>名有行般。<a id="a-7C"></a>无行般者。<a id="a-7D"></a>与此相违。<a id="a-7E"></a>或色界生经多时已。<a id="a-7F"></a>依止苦行解脱余结名有行般。<a id="a-7G"></a>以彼修习依功用道般涅槃故。<a id="a-7H"></a>与此相违名无行般。<a id="a-7I"></a>岂不中般生般现般所依止行。<a id="a-7J"></a>亦有此故。<a id="a-7K"></a>应立有行无行般名。<a id="a-7L"></a>无如是失。<a id="a-7M"></a>此义虽等而彼各有差别位故。<a id="a-7N"></a>谓中般等虽亦定依苦行乐行解脱余结。<a id="a-7O"></a>而彼各有分位不同。<a id="a-7P"></a>对此名为不共差别。<a id="a-7Q"></a>此无如是分位别故。<a id="a-7R"></a>约道不同显其差别。<a id="a-7S"></a>如何以此例彼令同。<a id="a-7T"></a>故于此中所辩无失。<a id="a-7U"></a>由此有说。<a id="a-7V"></a>二差别者。<a id="a-7W"></a>由缘有为无为圣道。<a id="a-7X"></a>如其次第得涅槃故。<a id="a-7Y"></a>应知亦无。<a id="a-7Z"></a>余同此失。<a id="a-7a"></a>然有经说无行在先。<a id="a-7b"></a>亦有经中先说有行。<a id="a-7c"></a>时既无异随说无违。<a id="a-7d"></a>有行可尊故我先说。<a id="a-7e"></a>言上流者。<a id="a-7f"></a>谓有一类补特伽罗。<a id="a-7g"></a>上流有增。<a id="a-7h"></a>非初生处即证圆寂。<a id="a-7i"></a>谓欲界殁往色界生。<a id="a-7j"></a>未即于中能证圆寂。<a id="a-7k"></a>要转生上方般涅槃。<a id="a-7l"></a>即此上流差别有二。<a id="a-7m"></a>由因及果有差别故。<a id="a-7n"></a>因差别者。<a id="a-7o"></a>此于静虑由有杂修无杂修故。<a id="a-7p"></a>果差别者。<a id="a-7q"></a>色究竟天及有顶天为极处故。<a id="a-7r"></a>谓若于静虑有杂修者。<a id="a-7s"></a>能往色究竟方般涅槃。<a id="a-7t"></a>杂修能感净居果故。<a id="a-7u"></a>即此复有三种差别。<a id="a-7v"></a>全超半超遍殁异故。<a id="a-7w"></a>言全超者。<a id="a-7x"></a>谓色界中从一处殁往色究竟。<a id="a-7y"></a>由彼先在欲界身中。<a id="a-7z"></a>已具杂修四种静虑。<a id="a-80"></a>遇缘退失上三静虑。<a id="a-81"></a>以初静虑爱味为缘。<a id="a-82"></a>命终上生梵众天处。<a id="a-83"></a>由于先世惯习势力。<a id="a-84"></a>复能杂修第四静虑。<a id="a-85"></a>从彼处殁生色究竟。<a id="a-86"></a>以于色界十六处所最初处殁最后处生顿越中间。<a id="a-87"></a>是全超义。<a id="a-88"></a>言半超者。<a id="a-89"></a>谓色界中。<a id="a-8A"></a>从初天等渐次而殁。<a id="a-8B"></a>下至中间能越一处。<a id="a-8C"></a>方能往趣色究竟天。<a id="a-8D"></a>超而非全。<a id="a-8E"></a>是半超义。<a id="a-8F"></a>言遍殁者。<a id="a-8G"></a>谓于色界爱味多故。<a id="a-8H"></a>一切处生。<a id="a-8I"></a>由彼遍于四静虑地十六处所。<a id="a-8J"></a>一一皆有下等爱味为感生缘。<a id="a-8K"></a>从梵众天一一处所一生殁已。<a id="a-8L"></a>至色究竟方般涅槃。<a id="a-8M"></a>故名遍殁。<a id="a-8N"></a>由此义准。<a id="a-8O"></a>初静虑中大梵所居非是别处。<a id="a-8P"></a>即是第二梵辅天摄。<a id="a-8Q"></a>若异此者。<a id="a-8R"></a>大梵所居僻见处故。<a id="a-8S"></a>一导师故。<a id="a-8T"></a>必无圣者。<a id="a-8U"></a>于中受生。<a id="a-8V"></a>遍殁半超应无差别。<a id="a-8W"></a>应知此谓二上流中。<a id="a-8X"></a>由有杂修静虑因故。<a id="a-8Y"></a>往色究竟般涅槃者。<a id="a-8Z"></a>余于静虑无杂修者。<a id="a-8a"></a>能往有顶方般涅槃。<a id="a-8b"></a>谓彼先无杂修静虑。<a id="a-8c"></a>由于诸定爱味为缘。<a id="a-8d"></a>此殁遍生色界诸处。<a id="a-8e"></a>唯不能往五净居天。<a id="a-8f"></a>色界命终于三无色次第生已。<a id="a-8g"></a>后生有顶方般涅槃。<a id="a-8h"></a>二上流中。<a id="a-8i"></a>前是观行。<a id="a-8j"></a>后是止行。<a id="a-8k"></a>乐慧乐定有差别故。<a id="a-8l"></a>二上流者。<a id="a-8m"></a>于下地中得般涅槃。<a id="a-8n"></a>亦不违理。<a id="a-8o"></a>而言此往色究竟天及有顶天。<a id="a-8p"></a>依极处说。<a id="a-8q"></a>无不还者。<a id="a-8r"></a>于已生处受第二生。<a id="a-8s"></a>由彼于生容求胜进非等劣故。<a id="a-8t"></a>唯欲界殁往色界生。<a id="a-8u"></a>有中有中般涅槃者。<a id="a-8v"></a>非色界殁生色界者。<a id="a-8w"></a>以色界中无灾害故。<a id="a-8x"></a>若本有位有余障缘不得涅槃。<a id="a-8y"></a>中有亦尔。<a id="a-8z"></a>中有薄劣非本有故。<a id="a-90"></a>又彼若有应属上流。<a id="a-91"></a>中般上流应无差别。<a id="a-92"></a>谓定无有差别因缘。<a id="a-93"></a>可作是言。<a id="a-94"></a>唯欲界殁受色中有便般涅槃。<a id="a-95"></a>得中般名。<a id="a-96"></a>非色界殁。<a id="a-97"></a>何缘有学未离欲贪。<a id="a-98"></a>无中有中般涅槃者。<a id="a-99"></a>欲界中有依身微劣。<a id="a-9A"></a>于多事业无堪能故。<a id="a-9B"></a>住本有位于欲界法尚难越度。<a id="a-9C"></a>况中有中能越欲界。<a id="a-9D"></a>至得应果。<a id="a-9E"></a>多事业者。<a id="a-9F"></a>谓越三界。<a id="a-9G"></a>及永断除二种烦恼。<a id="a-9H"></a>并得二三沙门果证。<a id="a-9I"></a>住中有位无如是能。<a id="a-9J"></a>又此有前未曾数习。<a id="a-9K"></a>九品差别烦恼治故。<a id="a-9L"></a>又不还果等。<a id="a-9M"></a>非中有身得。<a id="a-9N"></a>断增上惑所证得故。<a id="a-9O"></a>离三界染极为难故。<a id="a-9P"></a>无欲中有能般涅槃。<a id="a-9Q"></a>色界中有与此皆异。<a id="a-9R"></a>故有于中得涅槃者。<a id="a-9S"></a>又此地中有得般涅槃。<a id="a-9T"></a>唯起此地中所有圣道。<a id="a-9U"></a>初静虑地中有位中般涅槃者。<a id="a-9V"></a>唯起自地根本静虑圣道现前。<a id="a-9W"></a>非未至中间。<a id="a-9X"></a>难令现前故。<a id="a-9Y"></a>在中有位依身微劣。<a id="a-9Z"></a>要易起者。<a id="a-9a"></a>方能现前。<a id="a-9b"></a>此五名为行色界者。<a id="a-9c"></a>行无色者差别有四。<a id="a-9d"></a>谓在欲界离色界贪。<a id="a-9e"></a>从此命终生于无色。<a id="a-9f"></a>此中差别唯有四种。<a id="a-9g"></a>谓生般等有差别故。<a id="a-9h"></a>此并前五成六不还。<a id="a-9i"></a>复有不行色无色界即住于此能般涅槃。<a id="a-9j"></a>名现般涅槃。<a id="a-9k"></a>并前六为七。<a id="a-9l"></a>或应总立九种不还。<a id="a-9m"></a>谓现涅槃分为二种。<a id="a-9n"></a>一于先位善辩圣旨。<a id="a-9o"></a>二临终时方能善辩。<a id="a-9p"></a>于上流内亦分二种。<a id="a-9q"></a>一行色界。<a id="a-9r"></a>二行无色。<a id="a-9s"></a>并前四为八。<a id="a-9t"></a>足转生成九。<a id="a-9u"></a>言转生者。<a id="a-9v"></a>谓于前生已得预流。<a id="a-9w"></a>或一来果。<a id="a-9x"></a>于今生内方得不还。<a id="a-9y"></a>前现般言。<a id="a-9z"></a>唯目现世。<a id="a-A0"></a>初得入圣至涅槃者。<a id="a-A1"></a>或不还者。<a id="a-A2"></a>由根差别。<a id="a-A3"></a>随其所应分成九种。<a id="a-A4"></a>或行色界。<a id="a-A5"></a>五不还中。<a id="a-A6"></a>复有异门。<a id="a-A7"></a>分成九种。<a id="a-A8"></a>颂曰。</p>
  <p id="aA9">行色界有九　　谓三各分三</p>
  <p id="aAA">业惑根有殊　　故成三九别</p>
  <p id="aAB">论曰。<a id="a-AC"></a>即行色界五种不还。<a id="a-AD"></a>总立为三。<a id="a-AE"></a>各分三种。<a id="a-AF"></a>故成九种。<a id="a-AG"></a>何等为三。<a id="a-AH"></a>中生上流有差别故。<a id="a-AI"></a>云何三种。<a id="a-AJ"></a>各分为三。<a id="a-AK"></a>中般涅槃分为三者。<a id="a-AL"></a>初起至远近当生处。<a id="a-AM"></a>得般涅槃有差别故。<a id="a-AN"></a>生般涅槃分为三者。<a id="a-AO"></a>才生有行无行异故。<a id="a-AP"></a>此皆生已得般涅槃。<a id="a-AQ"></a>是故并应名为生般。<a id="a-AR"></a>于上流中分为三者。<a id="a-AS"></a>全超半超遍殁异故。<a id="a-AT"></a>然诸三种一切皆由速非速经久得般涅槃故。<a id="a-AU"></a>分为九种。<a id="a-AV"></a>不相杂乱。<a id="a-AW"></a>如是三种九种不还。<a id="a-AX"></a>由业惑根有差别故。<a id="a-AY"></a>有速非速经久差别。<a id="a-AZ"></a>且总成三。<a id="a-Aa"></a>由先所集顺起生后业有异故。<a id="a-Ab"></a>如其次第。<a id="a-Ac"></a>下中上品烦恼现行有差别故。<a id="a-Ad"></a>及上中下根有异故。<a id="a-Ae"></a>此三一一如其所应。<a id="a-Af"></a>亦业惑根有差别故。<a id="a-Ag"></a>各有三别。<a id="a-Ah"></a>故成九种。<a id="a-Ai"></a>谓初二三由惑根别各成三种。<a id="a-Aj"></a>非由业异。<a id="a-Ak"></a>后三亦由顺后受业有差别故分成三种。<a id="a-Al"></a>故说如是行色不还。<a id="a-Am"></a>业惑根殊成三九别。<a id="a-An"></a>若尔何故诸契经中佛唯说有七善士趣。<a id="a-Ao"></a>颂曰。</p>
  <p id="aAp">立七善士趣　　由上流无别</p>
  <p id="aAq">善恶行不行　　有往无还故</p>
  <p id="aAr">论曰。<a id="a-As"></a>中生各三上流为一。<a id="a-At"></a>经依此立七善士趣。<a id="a-Au"></a>何故前二各分为三。<a id="a-Av"></a>第三上流唯立为一。<a id="a-Aw"></a>以上行故名为上流。<a id="a-Ax"></a>由此义同但立为一。<a id="a-Ay"></a>前之二种虽亦义同。<a id="a-Az"></a>然为其中别相难了。<a id="a-B0"></a>欲令易了故各分三。<a id="a-B1"></a>上流有三相别易了。<a id="a-B2"></a>无烦于彼更别建立。<a id="a-B3"></a>又前二别唯有示所。<a id="a-B4"></a>易显示故各分为三。<a id="a-B5"></a>第三上流别义多种。<a id="a-B6"></a>卒难显示。<a id="a-B7"></a>故总立一。<a id="a-B8"></a>谓初中般唯在将生。<a id="a-B9"></a>根惑品殊故分三种。<a id="a-BA"></a>第二生般唯在已生。<a id="a-BB"></a>亦根惑殊故分三种。<a id="a-BC"></a>上流通有将生已生。<a id="a-BD"></a>将生上流复有二种。<a id="a-BE"></a>谓于静虑杂不杂修。<a id="a-BF"></a>已生上流分二亦尔。<a id="a-BG"></a>复于如是二上流中。<a id="a-BH"></a>若无杂修容生二界。<a id="a-BI"></a>若有杂修唯生一界。<a id="a-BJ"></a>生一界者复分为三。<a id="a-BK"></a>全超半超遍没异故。<a id="a-BL"></a>于半超内差别有多。<a id="a-BM"></a>由此上流别相烦广。<a id="a-BN"></a>若一一辩难可周悉。<a id="a-BO"></a>故依等义总立上流。<a id="a-BP"></a>中生位中差别义少。<a id="a-BQ"></a>易显了故分之为六。<a id="a-BR"></a>虽彼一一亦有同义。<a id="a-BS"></a>而等第三。<a id="a-BT"></a>于上流中虽有异义。<a id="a-BU"></a>而等前二。<a id="a-BV"></a>为相影显故唯立七。<a id="a-BW"></a>唯此已断欲贪嗔等。<a id="a-BX"></a>非善士法及与无学。<a id="a-BY"></a>大善士果极相近故。<a id="a-BZ"></a>经唯说此名善士趣。<a id="a-Ba"></a>非谓预流及一来者都不可说名善士趣。<a id="a-Bb"></a>佛亦说彼名善士故。<a id="a-Bc"></a>如契经言。<a id="a-Bd"></a>云何善士。<a id="a-Be"></a>谓若成就有学正见。<a id="a-Bf"></a>乃至成就有学正定往上名趣。<a id="a-Bg"></a>谓趣上果及趣上生。<a id="a-Bh"></a>故唯说七。<a id="a-Bi"></a>或唯此七皆能行善不行不善。<a id="a-Bj"></a>余则不然。<a id="a-Bk"></a>又唯此七往上界生不复还来。<a id="a-Bl"></a>余则不尔。<a id="a-Bm"></a>故但依此立善士趣。<a id="a-Bn"></a>诸在圣位曾经生者。<a id="a-Bo"></a>亦有此等差别相耶。<a id="a-Bp"></a>不尔云何。<a id="a-Bq"></a>颂曰。</p>
  <p id="aBr">经欲界生圣　　不往余界生</p>
  <p id="aBs">此及往上生　　无练根并退</p>
  <p id="aBt">论曰。<a id="a-Bu"></a>若在圣位经欲界生。<a id="a-Bv"></a>必不往生色无色界。<a id="a-Bw"></a>由彼证得不还果已。<a id="a-Bx"></a>定于现身般涅槃故。<a id="a-By"></a>若于色界经生圣者。<a id="a-Bz"></a>容有上生无色界义然天帝释作如是言。<a id="a-C0"></a>曾闻有天名色究竟。<a id="a-C1"></a>我后退落当生彼者。<a id="a-C2"></a>由彼不了对治相故。<a id="a-C3"></a>即此已经欲界生者。<a id="a-C4"></a>及已从此往上界生。<a id="a-C5"></a>诸圣必无练根及退。<a id="a-C6"></a>以曾经生于自相续蕴积圣道极坚牢故。<a id="a-C7"></a>及得殊胜所依身故。<a id="a-C8"></a>前说上流杂修静虑为因能往色究竟天。<a id="a-C9"></a>先应杂修。<a id="a-CA"></a>何等静虑由何等位知杂修成。<a id="a-CB"></a>复为何缘杂修静虑。<a id="a-CC"></a>颂曰。</p>
  <p id="aCD">先杂修第四　　成由一念杂</p>
  <p id="aCE">为受生现乐　　及遮烦恼退</p>
  <p id="aCF">论曰。<a id="a-CG"></a>诸欲杂修四静虑者。<a id="a-CH"></a>必先杂修第四静虑。<a id="a-CI"></a>以彼等持最堪能故。<a id="a-CJ"></a>诸乐行中彼最胜故。<a id="a-CK"></a>谁于静虑能杂熏修。<a id="a-CL"></a>唯诸圣者通学无学。<a id="a-CM"></a>学位唯通信解见至。<a id="a-CN"></a>于无学位通时非时。<a id="a-CO"></a>必先三洲杂修静虑。<a id="a-CP"></a>退生色界亦能杂修。<a id="a-CQ"></a>退已练根成见至姓。<a id="a-CR"></a>从欲界没生色界中乘前复能杂修静虑。<a id="a-CS"></a>故六种姓皆有上流。<a id="a-CT"></a>于杂修时作何方便。<a id="a-CU"></a>彼必先入第四静虑。<a id="a-CV"></a>多念无漏相续现前。<a id="a-CW"></a>从此引生多念有漏。<a id="a-CX"></a>后复多念无漏现前。<a id="a-CY"></a>如是旋环后后渐减。<a id="a-CZ"></a>乃至最后二念无漏。<a id="a-Ca"></a>次引二念有漏现前。<a id="a-Cb"></a>无间复生二念无漏。<a id="a-Cc"></a>名杂修定。<a id="a-Cd"></a>加行成满。<a id="a-Ce"></a>从此以后不由功力。<a id="a-Cf"></a>任运唯从一念无漏。<a id="a-Cg"></a>引起一念有漏现前。<a id="a-Ch"></a>无间复生一念无漏。<a id="a-Ci"></a>如是有漏中间刹那。<a id="a-Cj"></a>前后刹那无漏杂故。<a id="a-Ck"></a>名杂修定根本圆成。<a id="a-Cl"></a>如是杂修第四定已。<a id="a-Cm"></a>乘此势力随其所应。<a id="a-Cn"></a>亦能杂修下三静虑。<a id="a-Co"></a>杂修静虑五蕴为体。<a id="a-Cp"></a>然于此中诸世俗智。<a id="a-Cq"></a>是四法四类八智所杂修。<a id="a-Cr"></a>略有三缘杂修静虑。<a id="a-Cs"></a>一为受生。<a id="a-Ct"></a>二为现乐。<a id="a-Cu"></a>三为遮止。<a id="a-Cv"></a>起烦恼退。<a id="a-Cw"></a>诸不还中。<a id="a-Cx"></a>若见至姓为前二缘。<a id="a-Cy"></a>若信解性具为三缘。<a id="a-Cz"></a>阿罗汉中。<a id="a-D0"></a>不时解脱但为现乐。<a id="a-D1"></a>时解脱者为后二缘。<a id="a-D2"></a>若杂修静虑为生五净居。<a id="a-D3"></a>何缘净居处唯有五。<a id="a-D4"></a>颂曰。</p>
  <p id="aD5">由杂修五品　　生有五净居</p>
  <p id="aD6">论曰。<a id="a-D7"></a>由杂熏修第四静虑有五品故。<a id="a-D8"></a>净居唯五。<a id="a-D9"></a>何谓五品。<a id="a-DA"></a>谓下中上上胜上极。<a id="a-DB"></a>品差别故。<a id="a-DC"></a>此中初品。<a id="a-DD"></a>三心现前便得成满。<a id="a-DE"></a>谓初无漏。<a id="a-DF"></a>次起有漏。<a id="a-DG"></a>后起无漏。<a id="a-DH"></a>第二中品。<a id="a-DI"></a>六心现前方得成满。<a id="a-DJ"></a>谓二有漏。<a id="a-DK"></a>为四无漏之所杂修。<a id="a-DL"></a>如是所余随其次第有九十二十五念心。<a id="a-DM"></a>如应现前方得成满。<a id="a-DN"></a>如是五品杂修为因。<a id="a-DO"></a>如次能招五净居果。<a id="a-DP"></a>如是十五有漏无漏心。<a id="a-DQ"></a>皆是先来未曾得今得。<a id="a-DR"></a>有余师说。<a id="a-DS"></a>初五无漏是从先来未得今得。<a id="a-DT"></a>余十皆是曾所得心。<a id="a-DU"></a>前五现前时已未来修故。<a id="a-DV"></a>有不起定。<a id="a-DW"></a>杂修成满。<a id="a-DX"></a>有要数起。<a id="a-DY"></a>方得圆成。<a id="a-DZ"></a>有余师言。<a id="a-Da"></a>由信等五次第增上感五净居。<a id="a-Db"></a>诸感净居由杂修力。<a id="a-Dc"></a>亦由业力相资助故。<a id="a-Dd"></a>然唯有漏感彼异熟。<a id="a-De"></a>非无漏力弃背有故。<a id="a-Df"></a>经说不还有名身证。<a id="a-Dg"></a>依何胜德而立此名。<a id="a-Dh"></a>颂曰。</p>
  <p id="aDi">得灭定不还　　转名为身证</p>
  <p id="aDj">论曰。<a id="a-Dk"></a>有灭定得。<a id="a-Dl"></a>名得灭定。<a id="a-Dm"></a>即不还者。<a id="a-Dn"></a>若于身中有灭定得。<a id="a-Do"></a>转名身证。<a id="a-Dp"></a>谓不还者。<a id="a-Dq"></a>由身证得似涅槃法。<a id="a-Dr"></a>故名身证。<a id="a-Ds"></a>如何说彼但名身证。<a id="a-Dt"></a>以无心故。<a id="a-Du"></a>依身生故。<a id="a-Dv"></a>以身俱生得势力故。<a id="a-Dw"></a>彼已灭位犹名得彼。<a id="a-Dx"></a>何缘佛说有学福田。<a id="a-Dy"></a>身证不还不预其数。<a id="a-Dz"></a>谓世尊告给孤独言。<a id="a-E0"></a>长者当知。<a id="a-E1"></a>福田有二。<a id="a-E2"></a>一者有学。<a id="a-E3"></a>二者无学。<a id="a-E4"></a>有学十八。<a id="a-E5"></a>无学唯九。<a id="a-E6"></a>何等名为十八有学。<a id="a-E7"></a>谓预流向果。<a id="a-E8"></a>一来向果。<a id="a-E9"></a>不还向果。<a id="a-EA"></a>阿罗汉向。<a id="a-EB"></a>随信法行。<a id="a-EC"></a>信解见至。<a id="a-ED"></a>家家一间。<a id="a-EE"></a>中生有行无行上流。<a id="a-EF"></a>是名十八。<a id="a-EG"></a>何等名为九种无学。<a id="a-EH"></a>谓退思护安住堪达不动不退慧俱解脱。<a id="a-EI"></a>是名为九。<a id="a-EJ"></a>理亦应说。<a id="a-EK"></a>而不说者。<a id="a-EL"></a>以佛观见有学无学。<a id="a-EM"></a>由断及根有殊胜故。<a id="a-EN"></a>能生胜果名为福田。<a id="a-EO"></a>然诸不还所得灭定。<a id="a-EP"></a>是有漏故。<a id="a-EQ"></a>不可说言。<a id="a-ER"></a>自性解脱。<a id="a-ES"></a>故名清净。<a id="a-ET"></a>彼所依身。<a id="a-EU"></a>犹有烦恼。<a id="a-EV"></a>未永断故。<a id="a-EW"></a>不可说言。<a id="a-EX"></a>相续解脱。<a id="a-EY"></a>故名清净。<a id="a-EZ"></a>故不约成彼立有学福田。<a id="a-Ea"></a>无学位中有漏功德。<a id="a-Eb"></a>虽非自性解脱所收。<a id="a-Ec"></a>相续解脱故名清净。<a id="a-Ed"></a>由此亦能生殊胜果。<a id="a-Ee"></a>是故约定及根差别。<a id="a-Ef"></a>说九应果皆名福田。<a id="a-Eg"></a>已辩不还粗相差别。<a id="a-Eh"></a>若细分析数成多千。<a id="a-Ei"></a>此中且依行色界五。<a id="a-Ej"></a>约诸地等五门分别。<a id="a-Ek"></a>谓五约地数成二十。<a id="a-El"></a>四定地中各五种故。<a id="a-Em"></a>五约种姓数成三十。<a id="a-En"></a>六种姓中各五种故。<a id="a-Eo"></a>五约生处数成八十。<a id="a-Ep"></a>十六处中各五种故。<a id="a-Eq"></a>五约种姓根数成九十。<a id="a-Er"></a>谓退法种姓下中上根有差别故。<a id="a-Es"></a>数成十五。<a id="a-Et"></a>乃至不动种姓亦然。<a id="a-Eu"></a>五约地种姓数成百二十。<a id="a-Ev"></a>谓四地中各三十故。<a id="a-Ew"></a>五约地种姓根数成三百六十。<a id="a-Ex"></a>谓四地中各九十故。<a id="a-Ey"></a>五约生处种姓数成四百八十。<a id="a-Ez"></a>谓十六处各三十故。<a id="a-F0"></a>五约生处种姓及根数成一千四百四十。<a id="a-F1"></a>谓十六处各九十故。<a id="a-F2"></a>五约离染处种姓根。<a id="a-F3"></a>积数总成一万二千九百六十不还差别。<a id="a-F4"></a>谓以离染九品不同。<a id="a-F5"></a>乘前一千四百四十。</p>
 </body>
</html>