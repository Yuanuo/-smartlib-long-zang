<!doctype html>
<html id="z3IBVtx17A" data-ver="1046">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨藏显宗论卷第十三</h1>
  <h2 id="a2">辩缘起品第四之二</h2>
  <p id="a3">前说地狱诸天中有唯是化生。<a id="a-4"></a>何谓中有。<a id="a-5"></a>此何缘故非即名生。<a id="a-6"></a>颂曰。</p>
  <p id="a7">死生二有中　　五蕴名中有</p>
  <p id="a8">未至应至处　　故中有非生</p>
  <p id="a9">论曰。<a id="a-A"></a>死后生前有自体起。<a id="a-B"></a>具足五蕴为至生处。<a id="a-C"></a>在二有中故名中有。<a id="a-D"></a>如何此有体有起殁而不名生。<a id="a-E"></a>又此有身为从业得。<a id="a-F"></a>为自体有。<a id="a-G"></a>从业得者。<a id="a-H"></a>此应名生。<a id="a-I"></a>业为生因。<a id="a-J"></a>契经说故。<a id="a-K"></a>自体有者。<a id="a-L"></a>此应无因。<a id="a-M"></a>则同无因外道论失。<a id="a-N"></a>是故中有应即名生。<a id="a-O"></a>生谓当来所应至处。<a id="a-P"></a>依所至义建立生名。<a id="a-Q"></a>此中有身体虽起殁而未至彼。<a id="a-R"></a>故不名生。<a id="a-S"></a>体谓此中异熟五蕴。<a id="a-T"></a>此但名起不说为生。<a id="a-U"></a>死生有中暂时起故。<a id="a-V"></a>或复生者是所趣义。<a id="a-W"></a>中有能趣所以非生。<a id="a-X"></a>所趣者何。<a id="a-Y"></a>谓业所引异熟五蕴。<a id="a-Z"></a>究竟分明以业为生因。<a id="a-a"></a>契经说故。<a id="a-b"></a>此应名生者。<a id="a-c"></a>其理不然。<a id="a-d"></a>不说业为因皆名为生。<a id="a-e"></a>故契经说。<a id="a-f"></a>有补特伽罗。<a id="a-g"></a>已断生结起结未断。<a id="a-h"></a>广说四句。<a id="a-i"></a>由是准知。<a id="a-j"></a>有顺中有非生有业。<a id="a-k"></a>此业所得不说为生。<a id="a-l"></a>故与彼经无相违失。<a id="a-m"></a>此既与生同一业引。<a id="a-n"></a>如何中有名起非生岂不前说所至所趣乃说为生。<a id="a-o"></a>中有不尔。<a id="a-p"></a>又一业果多故无失。<a id="a-q"></a>如一念业有多念果。<a id="a-r"></a>一无色业色无色果。<a id="a-s"></a>如是一业所引之果。<a id="a-t"></a>有生有起理何相违。<a id="a-u"></a>破余部执说有中有。<a id="a-v"></a>理教相违。<a id="a-w"></a>如顺正理应理者说。<a id="a-x"></a>定有中有由理教故。<a id="a-y"></a>理教者何。<a id="a-z"></a>颂曰。</p>
  <p id="a10">如谷等相续　　处无间续生</p>
  <p id="a11">我宗许像生　　其中亦无间</p>
  <p id="a12">不成故非譬　　是一类所许</p>
  <p id="a13">彼所说非理　　能生余像故</p>
  <p id="a14">有相相应故　　非恒可得故</p>
  <p id="a15">能障余色故　　无分别境故</p>
  <p id="a16">一处无二并　　由谓如是得</p>
  <p id="a17">非光二像生　　不等故非譬</p>
  <p id="a18">从一生多故　　非相续二生</p>
  <p id="a19">圣说健达缚　　及五七经故</p>
  <p id="a1A">论曰。<a id="a-1B"></a>且由理故中有非无。<a id="a-1C"></a>中有若无。<a id="a-1D"></a>应定非有从余处殁余处续生。<a id="a-1E"></a>未见世间相续转法。<a id="a-1F"></a>处虽有间而可续生。<a id="a-1G"></a>既许有情从余处殁生于余处。<a id="a-1H"></a>则定应许中间连续中有非无。<a id="a-1I"></a>譬如世间谷等相续。<a id="a-1J"></a>现见谷等余处续生。<a id="a-1K"></a>必于中间处无间断。<a id="a-1L"></a>故有情类相续亦然。<a id="a-1M"></a>刹那续生处必无间。<a id="a-1N"></a>是故中有实有义成。<a id="a-1O"></a>岂不世间亦见有色处虽间断而得续生。<a id="a-1P"></a>如镜等中从质生像。<a id="a-1Q"></a>死生二有理亦应然。<a id="a-1R"></a>我许质依中间有物连续无断诸像方生。<a id="a-1S"></a>故于其中亦无间断。<a id="a-1T"></a>谓月面等大种。<a id="a-1U"></a>恒时法尔能生。<a id="a-1V"></a>清妙大种无间遍至。<a id="a-1W"></a>现对所依在所皆生似本像色依若清彻像显易知。<a id="a-1X"></a>依若粗秽像隐难了。<a id="a-1Y"></a>虽二中间亦有像色。<a id="a-1Z"></a>由清妙故在依方显。<a id="a-1a"></a>如日光等。<a id="a-1b"></a>虽复遍生在壁等依方现可见。<a id="a-1c"></a>如何知像连质而生。<a id="a-1d"></a>中间有隔像不生故。<a id="a-1e"></a>谓若月等中无连续。<a id="a-1f"></a>于水等中能生像者。<a id="a-1g"></a>中间有隔像亦应生。<a id="a-1h"></a>如彼所宗执无中有。<a id="a-1i"></a>余处蕴灭余处蕴生。<a id="a-1j"></a>又像形容屈申俯仰。<a id="a-1k"></a>及往来等随本质故。<a id="a-1l"></a>由斯证像连质而生。<a id="a-1m"></a>不可引为遮中有喻。<a id="a-1n"></a>然经主等一类诸师。<a id="a-1o"></a>许像不成故非譬者。<a id="a-1p"></a>彼说非理。<a id="a-1q"></a>像非不成。<a id="a-1r"></a>对别现生如是像故。<a id="a-1s"></a>犹如此像本质所依。<a id="a-1t"></a>谓镜等中镜等现质为依缘故。<a id="a-1u"></a>有随所依本质像起分明可得。<a id="a-1v"></a>像所缘质实有极成。<a id="a-1w"></a>此像为缘于别镜。<a id="a-1x"></a>等亦有随质所依像起分明可得。<a id="a-1y"></a>故知前像缘起像故实有义成。<a id="a-1z"></a>由是应知诸像实有。<a id="a-20"></a>此若无者余像何缘。<a id="a-21"></a>若言前像所缘本质为此缘者。<a id="a-22"></a>理亦不然。<a id="a-23"></a>前质不对后所依故。<a id="a-24"></a>后像不随前质起故。<a id="a-25"></a>谓后所依唯对前像不对前质。<a id="a-26"></a>如何可说前质为缘现于后像。<a id="a-27"></a>曾未见有背镜等质于镜等中为缘现像。<a id="a-28"></a>由斯后像不随前质。<a id="a-29"></a>但随前像其理极成。<a id="a-2A"></a>复如何知像体实有。<a id="a-2B"></a>由像不越实有相故。<a id="a-2C"></a>谓若不越眼等识境。<a id="a-2D"></a>皆是实有后当成立。<a id="a-2E"></a>像既可见故知实有。<a id="a-2F"></a>又像有时而可得故。<a id="a-2G"></a>此若无者。<a id="a-2H"></a>应一切时定不可得。<a id="a-2I"></a>或常可得。<a id="a-2J"></a>若谓有时可不可得。<a id="a-2K"></a>由所待缘合不合者。<a id="a-2L"></a>是则应知余有为法。<a id="a-2M"></a>于缘合位实有义成。<a id="a-2N"></a>又像能遮余色生故。<a id="a-2O"></a>谓像能碍余像色生。<a id="a-2P"></a>于自所居障余生故。<a id="a-2Q"></a>又无分别识所缘故。<a id="a-2R"></a>谓五识身所缘境界实有极成。<a id="a-2S"></a>然像既通眼识所得。<a id="a-2T"></a>故知实有。<a id="a-2U"></a>若法随具如前相者。<a id="a-2V"></a>当知彼法实有极成。<a id="a-2W"></a>此像既然。<a id="a-2X"></a>故知实有。<a id="a-2Y"></a>然经主等立像无因。<a id="a-2Z"></a>谓一处所无二并故。<a id="a-2a"></a>彼谓一处镜色及像并见现前。<a id="a-2b"></a>二色不应同处并有。<a id="a-2c"></a>依异大故。<a id="a-2d"></a>又挟水上两岸色形。<a id="a-2e"></a>同处一时俱现二像。<a id="a-2f"></a>居两岸者互见分明。<a id="a-2g"></a>曾无一处并见二色。<a id="a-2h"></a>不应谓此二色俱生。<a id="a-2i"></a>又影与光未尝同处。<a id="a-2j"></a>然曾见镜悬置影中。<a id="a-2k"></a>光像显然现于镜面。<a id="a-2l"></a>不应于此谓二并生。<a id="a-2m"></a>或言一处无二并者。<a id="a-2n"></a>镜面月像谓之为二。<a id="a-2o"></a>近远别见如观井水。<a id="a-2p"></a>若有并生如何别见。<a id="a-2q"></a>故知诸像于理实无。<a id="a-2r"></a>今观彼因不能遣像。<a id="a-2s"></a>由谓如是而可得故。<a id="a-2t"></a>且彼所说一处镜像并见现前。<a id="a-2u"></a>二色不应同处并有。<a id="a-2v"></a>依异大故。<a id="a-2w"></a>此非定因。<a id="a-2x"></a>同处壁光俱可取故。<a id="a-2y"></a>虽壁光色异大为依。<a id="a-2z"></a>而于一时同处可取。<a id="a-30"></a>不可亦拨在壁光无。<a id="a-31"></a>由此例知镜像俱有。<a id="a-32"></a>故彼所说非遣像因。<a id="a-33"></a>若谓光依日轮大种故无过者。<a id="a-34"></a>理亦不然。<a id="a-35"></a>暖触如光近可取故。<a id="a-36"></a>又日光色应无依因。<a id="a-37"></a>许离所依能依转故。<a id="a-38"></a>如是镜像二色所依。<a id="a-39"></a>大种虽殊而可同处。<a id="a-3A"></a>故彼所说依异大故。<a id="a-3B"></a>因证一处不同成不定失。<a id="a-3C"></a>又镜像色俱有对故。<a id="a-3D"></a>必不同处。<a id="a-3E"></a>如何乃说一处镜像并见现前。<a id="a-3F"></a>若言处异不可得者。<a id="a-3G"></a>如壁光色处虽不同而可同取。<a id="a-3H"></a>谓彼像色极清妙故。<a id="a-3I"></a>不能掩蔽所余诸色。<a id="a-3J"></a>由镜与像最极相邻起增上慢。<a id="a-3K"></a>谓同处取。<a id="a-3L"></a>如云母等与所隔色若极相邻便谓同处。<a id="a-3M"></a>又如光壁虽处有殊以极相邻谓为同处。<a id="a-3N"></a>言于一水两岸形色现像同时各别见者。<a id="a-3O"></a>此亦非是。<a id="a-3P"></a>证像无因缘合差别如是见故。<a id="a-3Q"></a>谓一水上非一像生。<a id="a-3R"></a>清妙处邻不相掩蔽。<a id="a-3S"></a>见缘合者则能见之。<a id="a-3T"></a>若阙见缘则不能见。<a id="a-3U"></a>若都无像所见是何。<a id="a-3V"></a>应同余处都无见理。<a id="a-3W"></a>如于一处筹画为文。<a id="a-3X"></a>向光背光有见不见。<a id="a-3Y"></a>岂不同见则无有体。<a id="a-3Z"></a>言影与光未常同处。<a id="a-3a"></a>然曾见镜悬置影中。<a id="a-3b"></a>光像显然现于镜者。<a id="a-3c"></a>此亦非理。<a id="a-3d"></a>非所许故。<a id="a-3e"></a>谓悬二镜置影光中。<a id="a-3f"></a>所现二像非实光影。<a id="a-3g"></a>如色彼触不可得故。<a id="a-3h"></a>若尔明了所见是何。<a id="a-3i"></a>谓随壁等光影二质。<a id="a-3j"></a>于二镜面有不相违。<a id="a-3k"></a>光影像起非光影色。<a id="a-3l"></a>如有情像体非有情。<a id="a-3m"></a>故光影像体非光影。<a id="a-3n"></a>虽同处现而不相违。<a id="a-3o"></a>又彼所宗影非实物。<a id="a-3p"></a>既无实体何所相违。<a id="a-3q"></a>非无体中可有违害。<a id="a-3r"></a>故约彼执违义亦无。<a id="a-3s"></a>则所说因俱非所许。<a id="a-3t"></a>又言镜像近远别见。<a id="a-3u"></a>故知诸像理实无者。<a id="a-3v"></a>亦非证因。<a id="a-3w"></a>二像生故。<a id="a-3x"></a>所以者何。<a id="a-3y"></a>空界月像同依镜等而发生故。<a id="a-3z"></a>谓空界色与彼月轮。<a id="a-40"></a>次第安布近远差别。<a id="a-41"></a>是见依像处差别因。<a id="a-42"></a>空界是有色处所摄。<a id="a-43"></a>辩本事品已略成立。<a id="a-44"></a>故与月轮于镜等上各能生像。<a id="a-45"></a>由所生像与质相同。<a id="a-46"></a>故见与依处似差别。<a id="a-47"></a>或由如是见缘和合。<a id="a-48"></a>非远近中令见远近。<a id="a-49"></a>如观彩画锦绣等文。<a id="a-4A"></a>无高下中见有高下。<a id="a-4B"></a>由月远故。<a id="a-4C"></a>见像亦然。<a id="a-4D"></a>如满月轮见像无缺。<a id="a-4E"></a>由如是理破彼诸因。<a id="a-4F"></a>故彼诸因不能遣像。<a id="a-4G"></a>大德喜慧亦以多同证像非有。<a id="a-4H"></a>同经主者。<a id="a-4I"></a>如经主破。<a id="a-4J"></a>有不同者。<a id="a-4K"></a>顺正理中已广别破。<a id="a-4L"></a>今更略述。<a id="a-4M"></a>彼作是言。<a id="a-4N"></a>镜等诸像皆非实色。<a id="a-4O"></a>一分遍生俱非理故。<a id="a-4P"></a>谓藉月轮为因引发。<a id="a-4Q"></a>依水一分或复遍依。<a id="a-4R"></a>生像实色二皆非理。<a id="a-4S"></a>依水一分理且不然。<a id="a-4T"></a>无定因故。<a id="a-4U"></a>遍随转故。<a id="a-4V"></a>遍亦不然。<a id="a-4W"></a>分限见故。<a id="a-4X"></a>又量无差。<a id="a-4Y"></a>见动作故。<a id="a-4Z"></a>谓一天授背趣镜时像现。<a id="a-4a"></a>量无差见往来用别。<a id="a-4b"></a>于一实色无容有此。<a id="a-4c"></a>若尔于彼所见是何。<a id="a-4d"></a>本质为缘生眼识故。<a id="a-4e"></a>如缘眼色眼识得生。<a id="a-4f"></a>如是缘于眼及镜等。<a id="a-4g"></a>对镜等质眼识得生。<a id="a-4h"></a>实见本质谓见别像。<a id="a-4i"></a>今谓彼因亦不遣像。<a id="a-4j"></a>且彼所说。<a id="a-4k"></a>一分遍生俱非理故。<a id="a-4l"></a>非实色者。<a id="a-4m"></a>理不应然。<a id="a-4n"></a>余亦同故。<a id="a-4o"></a>谓许缘于眼及镜等对镜等质眼识生者。<a id="a-4p"></a>如是二种征责亦同。<a id="a-4q"></a>一分与遍俱非理故。<a id="a-4r"></a>谓还见本质藉镜等为缘。<a id="a-4s"></a>一分或遍二皆非理。<a id="a-4t"></a>且非镜等一分为缘。<a id="a-4u"></a>无定因故。<a id="a-4v"></a>历余方所皆能现前为见缘故。<a id="a-4w"></a>亦非镜等遍能为缘。<a id="a-4x"></a>所见分明有分限故。<a id="a-4y"></a>然我不许月等为因水等一分为依生像。<a id="a-4z"></a>但质与依无隔相对。<a id="a-50"></a>依中法尔有质像生。<a id="a-51"></a>何容像生但依一分。<a id="a-52"></a>如何知像遍所依生。<a id="a-53"></a>现见多人别长渠侧。<a id="a-54"></a>各见月像对自面故。<a id="a-55"></a>若尔何故一不见多。<a id="a-56"></a>如是见缘不和合故。<a id="a-57"></a>虽一切处有月像生。<a id="a-58"></a>而但现前见缘和合。<a id="a-59"></a>故于一分可见非余。<a id="a-5A"></a>傍阙明缘闇所隔故。<a id="a-5B"></a>有余师释。<a id="a-5C"></a>像色轻微正近可观。<a id="a-5D"></a>横远难见。<a id="a-5E"></a>或复渐次一亦见多。<a id="a-5F"></a>故于此中不应为难。<a id="a-5G"></a>然见月像有分限者。<a id="a-5H"></a>以彼本质有分限故。<a id="a-5I"></a>现像必随所依本质。<a id="a-5J"></a>或无分限。<a id="a-5K"></a>本质为缘于水上生无分限像。<a id="a-5L"></a>犹如于水现空相青。<a id="a-5M"></a>是故本质有分限故。<a id="a-5N"></a>虽一切处有月像生。<a id="a-5O"></a>而见分限亦无有过。<a id="a-5P"></a>或复如说。<a id="a-5Q"></a>镜等为缘还见现前本质相者。<a id="a-5R"></a>虽复一分或遍为缘。<a id="a-5S"></a>皆不应理。<a id="a-5T"></a>然见本质决定应许镜等为缘。<a id="a-5U"></a>生像亦然。<a id="a-5V"></a>何劳征难。<a id="a-5W"></a>又彼所说。<a id="a-5X"></a>其量无差见动作故像非实者。<a id="a-5Y"></a>理亦不然。<a id="a-5Z"></a>如前说故。<a id="a-5a"></a>谓虽别有实像色生。<a id="a-5b"></a>而像必随所依本质。<a id="a-5c"></a>故量虽等而随所应。<a id="a-5d"></a>于所依上如其本质。<a id="a-5e"></a>有显形动三种像生。<a id="a-5f"></a>像随所依及本质故。<a id="a-5g"></a>虽无动作而似往来。<a id="a-5h"></a>及余运动三用可得。<a id="a-5i"></a>如是动相。<a id="a-5j"></a>或由本质余方运转无间生故。<a id="a-5k"></a>或由所依随持者等有动摇故。<a id="a-5l"></a>或由观者自有动摇。<a id="a-5m"></a>谓像转故。<a id="a-5n"></a>如是诸像不越所依。<a id="a-5o"></a>分量处所随本质等。<a id="a-5p"></a>见有往来及余动相。<a id="a-5q"></a>又彼所说。<a id="a-5r"></a>本质为缘生于眼识还见本质。<a id="a-5s"></a>理定不然。<a id="a-5t"></a>于镜等中无本质故。<a id="a-5u"></a>非余处法余处可取。<a id="a-5v"></a>世极成故。<a id="a-5w"></a>又所取像形量显色异本质故。<a id="a-5x"></a>若谓藉缘力所改转虽即是彼而现有异。<a id="a-5y"></a>此亦不然。<a id="a-5z"></a>互相违故。<a id="a-60"></a>理不成故。<a id="a-61"></a>谓若即彼不应现异。<a id="a-62"></a>既现有异不应即彼。<a id="a-63"></a>即彼现异更互相违。<a id="a-64"></a>又现有异而言即彼。<a id="a-65"></a>理不成立太过失故。<a id="a-66"></a>谓老等位亦应可执。<a id="a-67"></a>即是先时羯逻蓝等。<a id="a-68"></a>由缘力转。<a id="a-69"></a>故现有异等尔劬劳。<a id="a-6A"></a>何不即信藉众缘力有别像生。<a id="a-6B"></a>而计藉缘还见本质。<a id="a-6C"></a>经主于此亦作是言。<a id="a-6D"></a>然诸因缘和合势力。<a id="a-6E"></a>虽无有像令如是见。<a id="a-6F"></a>以诸法性功能差别难思议者。<a id="a-6G"></a>彼何不谓质镜等缘和合势力别能生像故如是见。<a id="a-6H"></a>以说法性功能差别难思议故。<a id="a-6I"></a>又和合名非名实法。<a id="a-6J"></a>如何可执有势力耶。<a id="a-6K"></a>又执多缘合成一力。<a id="a-6L"></a>如何说诸法有差别功能。<a id="a-6M"></a>是故应如功能差别。<a id="a-6N"></a>眼及色等为缘别引功能差别眼识令生。<a id="a-6O"></a>如是亦由功能差别。<a id="a-6P"></a>质及镜等为缘别引功能差别像色令生。<a id="a-6Q"></a>由此证成诸像实有。<a id="a-6R"></a>非像无故为喻不成。<a id="a-6S"></a>但由非等坏随质故。<a id="a-6T"></a>谓见诸像坏随本质。<a id="a-6U"></a>生有亦随死有灭者。<a id="a-6V"></a>有情相质便有断过。<a id="a-6W"></a>又诸像生似本质故。<a id="a-6X"></a>谓月等像定似本质。<a id="a-6Y"></a>从牛等死有应唯牛等生。<a id="a-6Z"></a>既不许然故喻非等。<a id="a-6a"></a>又从一质生多像故。<a id="a-6b"></a>谓随质依生诸像位可从一质。<a id="a-6c"></a>随对镜等众多所依遍生多像。<a id="a-6d"></a>非从一蕴相续死有。<a id="a-6e"></a>多蕴相续生有俱生。<a id="a-6f"></a>故像于斯非为等喻。<a id="a-6g"></a>又质与像非相续故。<a id="a-6h"></a>谓质与像非一相续。<a id="a-6i"></a>像与本质俱时有故。<a id="a-6j"></a>诸相续者必不俱生。<a id="a-6k"></a>像质俱生故非相续。<a id="a-6l"></a>有情相续前后无间。<a id="a-6m"></a>于此处死余处续生。<a id="a-6n"></a>但应引谷为同法喻。<a id="a-6o"></a>像非等故为喻不成。<a id="a-6p"></a>又所现像由二生故。<a id="a-6q"></a>谓二缘故诸像得生。<a id="a-6r"></a>一者本质。<a id="a-6s"></a>二者镜等。<a id="a-6t"></a>世间现见生有不尔。<a id="a-6u"></a>所以者何。<a id="a-6v"></a>生有如像死有如质。<a id="a-6w"></a>更有何法如像所依。<a id="a-6x"></a>故所引喻与法非等。<a id="a-6y"></a>若精血等如像所依。<a id="a-6z"></a>理亦不然。<a id="a-70"></a>非有情故。<a id="a-71"></a>又于空等欻尔化生。<a id="a-72"></a>于中执何如像依处。<a id="a-73"></a>若谓唯识相续流转。<a id="a-74"></a>连续死生其义已立。<a id="a-75"></a>执色相续复何所成。<a id="a-76"></a>此不应理。<a id="a-77"></a>诸有于色未得离贪。<a id="a-78"></a>离色唯心相续流转理不成故。<a id="a-79"></a>若心离色可相续流。<a id="a-7A"></a>则应受生定不取色。<a id="a-7B"></a>故心相续必与色俱。<a id="a-7C"></a>方能流转往受生处。<a id="a-7D"></a>又契经说。<a id="a-7E"></a>唯缚而生。<a id="a-7F"></a>唯缚而死。<a id="a-7G"></a>唯由被缚从此世间往于他世。<a id="a-7H"></a>圣说一切未离色贪。<a id="a-7I"></a>无不皆被色缚所缚。<a id="a-7J"></a>故无唯识相续流转。<a id="a-7K"></a>亦不可计前本有色即能相续往后生处。<a id="a-7L"></a>现见死处身丧灭故。<a id="a-7M"></a>由此应知。<a id="a-7N"></a>别有色往。<a id="a-7O"></a>是故中有定有理成。<a id="a-7P"></a>眼耳意识取非至境。<a id="a-7Q"></a>故住于此远取月轮。<a id="a-7R"></a>遥念他邑说远行等。<a id="a-7S"></a>非心离色能趣余方。<a id="a-7T"></a>如是已明像连质起。<a id="a-7U"></a>死生处隔同喻不成。<a id="a-7V"></a>由此亦遮响声为喻。<a id="a-7W"></a>以声与彼谷等中间有物相续传生响故。<a id="a-7X"></a>谓本发声所依大种。<a id="a-7Y"></a>传生妙大种。<a id="a-7Z"></a>遍至谷等中。<a id="a-7a"></a>所在击生似本声响。<a id="a-7b"></a>中间虽有声响相续。<a id="a-7c"></a>或散微故而不可闻。<a id="a-7d"></a>若于中间触崖谷等。<a id="a-7e"></a>即便聚积亦可得闻。<a id="a-7f"></a>云何知然。<a id="a-7g"></a>异时闻故。<a id="a-7h"></a>岂非不许诸声相续转入耳闻。<a id="a-7i"></a>如何言声展转相续遇缘发响。<a id="a-7j"></a>此责不然。<a id="a-7k"></a>我不遮故。<a id="a-7l"></a>谓声相续转非我所遮。<a id="a-7m"></a>唯转入耳闻非我所许。<a id="a-7n"></a>诸有大种发声缘处。<a id="a-7o"></a>展转相击皆有声生。<a id="a-7p"></a>在可闻缘声方可取。<a id="a-7q"></a>于中先取本质处声。<a id="a-7r"></a>于后乃闻异处生响。<a id="a-7s"></a>无同外道至根闻过。<a id="a-7t"></a>若唯能取逼耳生声。<a id="a-7u"></a>应不遥闻异方声响。<a id="a-7v"></a>及应不了远近声别。<a id="a-7w"></a>如无色殁欲色色生中无连续。<a id="a-7x"></a>如是亦应死生二有中无连续。<a id="a-7y"></a>此责非理。<a id="a-7z"></a>从无色殁生有色时。<a id="a-80"></a>有连续故。<a id="a-81"></a>谓无色殁生欲色时。<a id="a-82"></a>即由是处大种和合。<a id="a-83"></a>从顺后受业有异熟色生。<a id="a-84"></a>故彼色生非无连续。<a id="a-85"></a>或总相续无间断故。<a id="a-86"></a>谓无色蕴无间无断为缘引发欲色蕴故。<a id="a-87"></a>有余复言。<a id="a-88"></a>犹如尺蠖前安前足后足后移。<a id="a-89"></a>如是死生方所虽隔。<a id="a-8A"></a>先取后舍得至余方。<a id="a-8B"></a>中有何用。<a id="a-8C"></a>如是便有非二有情二趣二心俱行过失。<a id="a-8D"></a>又尺蠖身中无间绝。<a id="a-8E"></a>死生间绝如何为喻。<a id="a-8F"></a>有余复言。<a id="a-8G"></a>死生二有虽隔而至如意势通。<a id="a-8H"></a>此亦不然。<a id="a-8I"></a>非所许故。<a id="a-8J"></a>异此余类。<a id="a-8K"></a>此殁彼生中间隔绝应成通慧。<a id="a-8L"></a>若尔此应是行差别。<a id="a-8M"></a>实尔细故难可了知。<a id="a-8N"></a>谓一刹那不应为难又有别理中有非无。<a id="a-8O"></a>现见刹那无间生者。<a id="a-8P"></a>决定方所无间生故。<a id="a-8Q"></a>若谓如从无色界殁生有色界色初起时。<a id="a-8R"></a>昔色与今方所无间。<a id="a-8S"></a>刹那有间而得续生。<a id="a-8T"></a>亦应下界死生有色刹那无间处有间生。<a id="a-8U"></a>此亦不然。<a id="a-8V"></a>不了宗故。<a id="a-8W"></a>谓于昔者从欲色殁生无色时色身灭处。<a id="a-8X"></a>今从彼殁生欲色时。<a id="a-8Y"></a>即前色身灭处无间引今色起。<a id="a-8Z"></a>非我所宗。<a id="a-8a"></a>是故此中刹那处所。<a id="a-8b"></a>俱非邻近不应为喻。<a id="a-8c"></a>又若刹那邻近生者处所定尔。<a id="a-8d"></a>非犹豫故。<a id="a-8e"></a>又中有身净天眼者现前可得。<a id="a-8f"></a>故如是说。<a id="a-8g"></a>诸中有身极净天眼之所能见。<a id="a-8h"></a>又彼尊者阿奴律陀亦言。<a id="a-8i"></a>具寿。<a id="a-8j"></a>我观佛化其量最多。<a id="a-8k"></a>非诸中有。<a id="a-8l"></a>是故中有决定非无又圣教说有中有故。<a id="a-8m"></a>谓契经言。<a id="a-8n"></a>有有七种。<a id="a-8o"></a>即五趣有业有中有。<a id="a-8p"></a>又经说有健达缚故。<a id="a-8q"></a>如契经言。<a id="a-8r"></a>入母胎者要由三事俱现在前。<a id="a-8s"></a>一者母身是时调适。<a id="a-8t"></a>二者父母交爱和合。<a id="a-8u"></a>三健达缚正现在前。<a id="a-8v"></a>除中有身。<a id="a-8w"></a>有何别物名健达缚正现在前。<a id="a-8x"></a>又经说有五不还故。<a id="a-8y"></a>谓世尊说有五不还。<a id="a-8z"></a>一者中般。<a id="a-90"></a>二者生般。<a id="a-91"></a>三无行般。<a id="a-92"></a>四有行般。<a id="a-93"></a>五者上流般。<a id="a-94"></a>中有若无何名中般。<a id="a-95"></a>若谓欲色二界中间得般涅槃名中般者。<a id="a-96"></a>不生二界中有复无。<a id="a-97"></a>何有有情于中趣般。<a id="a-98"></a>若谓于彼有天名中。<a id="a-99"></a>理必不然。<a id="a-9A"></a>无圣言故。<a id="a-9B"></a>谓于余部亦无契经说有中天唯凭自执。<a id="a-9C"></a>又契经说有七善士趣故。<a id="a-9D"></a>谓于前五中般分三。<a id="a-9E"></a>由处及时远近中故。<a id="a-9F"></a>譬如札火小星迸时才起近即灭。<a id="a-9G"></a>初善士亦尔。<a id="a-9H"></a>譬如铁火小星迸时起至中乃灭。<a id="a-9I"></a>二善士亦尔。<a id="a-9J"></a>譬如铁火大星迸时远未堕而灭。<a id="a-9K"></a>三善士亦尔。<a id="a-9L"></a>若无中有此依何立。<a id="a-9M"></a>非彼所执别有中天。<a id="a-9N"></a>有此处时三品差别。<a id="a-9O"></a>乘兹立破如顺正理。<a id="a-9P"></a>是故中有实有极成。<a id="a-9Q"></a>若拨言无是邪见摄。<a id="a-9R"></a>已广成立中有非无。<a id="a-9S"></a>今复应思。<a id="a-9T"></a>当往何趣。<a id="a-9U"></a>所起中有形状如何。<a id="a-9V"></a>与所趣生为同为异。<a id="a-9W"></a>颂曰。</p>
  <p id="a9X">此一业引故　　如当本有形</p>
  <p id="a9Y">本有谓死前　　居生刹那后</p>
  <p id="a9Z">论曰。<a id="a-9a"></a>业有二种。<a id="a-9b"></a>一牵引业。<a id="a-9c"></a>二圆满业。<a id="a-9d"></a>中生二有牵引业同。<a id="a-9e"></a>圆满业异。<a id="a-9f"></a>引业同故。<a id="a-9g"></a>此中有形与当本有其状相似。<a id="a-9h"></a>如印所印文像无别。<a id="a-9i"></a>欲中有量虽如小儿年五六岁。<a id="a-9j"></a>而根明利。<a id="a-9k"></a>有余师说。<a id="a-9l"></a>欲界中有皆如本有盛年时量。<a id="a-9m"></a>有言。<a id="a-9n"></a>菩萨中有可然。<a id="a-9o"></a>非余有情中有可尔。<a id="a-9p"></a>菩萨中有如盛年时。<a id="a-9q"></a>形量周圆具诸相好。<a id="a-9r"></a>故住中有将入胎时。<a id="a-9s"></a>照百俱胝四大洲等。<a id="a-9t"></a>有说。<a id="a-9u"></a>中有皆生门入。<a id="a-9v"></a>非破母腹而得入胎。<a id="a-9w"></a>理实中有随欲入胎。<a id="a-9x"></a>非要生门。<a id="a-9y"></a>无障碍故。<a id="a-9z"></a>色界中有其量周圆。<a id="a-A0"></a>其身微妙如彼本有。<a id="a-A1"></a>又彼中有与衣俱生。<a id="a-A2"></a>惭愧增故。<a id="a-A3"></a>欲界中有多分无衣。<a id="a-A4"></a>无惭愧故。<a id="a-A5"></a>唯除菩萨及鲜白尼。<a id="a-A6"></a>本愿力故。<a id="a-A7"></a>有余师说。<a id="a-A8"></a>唯除此尼。<a id="a-A9"></a>施僧袈裟发胜愿故。<a id="a-AA"></a>从兹世世有自然衣。<a id="a-AB"></a>恒不离身随时改变。<a id="a-AC"></a>乃至最后般涅槃时。<a id="a-AD"></a>即以此衣缠尸焚葬。<a id="a-AE"></a>收其遗骨起窣堵波。<a id="a-AF"></a>亦有衣形周匝缠绕。<a id="a-AG"></a>菩萨所起一切善法。<a id="a-AH"></a>皆唯回向无上菩提。<a id="a-AI"></a>我等所宗许二俱有。<a id="a-AJ"></a>所似本有其体是何。<a id="a-AK"></a>在死有前生有后蕴。<a id="a-AL"></a>总说有体通诸有漏。<a id="a-AM"></a>于中有情位分四种。<a id="a-AN"></a>一者中有。<a id="a-AO"></a>义如前说。<a id="a-AP"></a>二者生有。<a id="a-AQ"></a>谓于诸趣结生刹那。<a id="a-AR"></a>三者本有。<a id="a-AS"></a>除生刹那死前余位。<a id="a-AT"></a>四者死有。<a id="a-AU"></a>谓最后念。<a id="a-AV"></a>若有于色未得离贪。<a id="a-AW"></a>此有无间中有定起。<a id="a-AX"></a>即于一生位别分四。<a id="a-AY"></a>岂不诸有中有最初。<a id="a-AZ"></a>则本有名应目中有。<a id="a-Aa"></a>非目中有以当无间生等三有。<a id="a-Ab"></a>非彼果故。<a id="a-Ac"></a>若位容有生当无间。<a id="a-Ad"></a>中等诸位可名本有。<a id="a-Ae"></a>望余生诸位立本有名。<a id="a-Af"></a>非立此名望一生三位。<a id="a-Ag"></a>又此无间定生彼有。<a id="a-Ah"></a>此有望彼立本有名。<a id="a-Ai"></a>又本有名目正所趣。<a id="a-Aj"></a>余三不尔。<a id="a-Ak"></a>不得此名。<a id="a-Al"></a>已说形量。<a id="a-Am"></a>余义当辩。<a id="a-An"></a>颂曰。</p>
  <p id="aAo">同净天眼见　　业通疾具根</p>
  <p id="aAp">无对不可转　　食香非久住</p>
  <p id="aAq">倒心趣欲境　　湿化染香处</p>
  <p id="aAr">天首上三横　　地狱头归下</p>
  <p id="aAs">论曰。<a id="a-At"></a>此中有身是何眼境。<a id="a-Au"></a>为同类眼净天眼见。<a id="a-Av"></a>谓中有身唯同类眼。<a id="a-Aw"></a>及余修得净天眼见。<a id="a-Ax"></a>非不同类不净天眼之所能观。<a id="a-Ay"></a>极微细故。<a id="a-Az"></a>生得天眼尚不能观。<a id="a-B0"></a>况余能见。<a id="a-B1"></a>以说若有极净天眼方能见彼中有身故。<a id="a-B2"></a>有说。<a id="a-B3"></a>地狱傍生饿鬼人天中有。<a id="a-B4"></a>如其次第。<a id="a-B5"></a>各除后后见自及前。<a id="a-B6"></a>为有能遮中有行不。<a id="a-B7"></a>上至诸佛亦不能遮。<a id="a-B8"></a>以诸通中业通疾故。<a id="a-B9"></a>中有成就最疾业通。<a id="a-BA"></a>故契经言。<a id="a-BB"></a>中有业力最为强盛。<a id="a-BC"></a>一切有情一切加行。<a id="a-BD"></a>无能遮抑凌虚自在。<a id="a-BE"></a>是谓通义。<a id="a-BF"></a>通由业得名为业通。<a id="a-BG"></a>此通势用速故名疾。<a id="a-BH"></a>中有具此最疾业通。<a id="a-BI"></a>诸通速行无能胜者。<a id="a-BJ"></a>依此故说。<a id="a-BK"></a>业力最强。<a id="a-BL"></a>随地诸根中有皆具。<a id="a-BM"></a>虽言中有如本有形。<a id="a-BN"></a>而初异熟最胜妙故。<a id="a-BO"></a>又求有故无不具根。<a id="a-BP"></a>曾闻析破炎赤铁团。<a id="a-BQ"></a>见于其中有虫居止。<a id="a-BR"></a>故知中有无对义成。<a id="a-BS"></a>对谓对碍。<a id="a-BT"></a>此金刚等所不能遮故名无对。<a id="a-BU"></a>此界趣处皆不可转。<a id="a-BV"></a>谓定无有色中有没欲中有生。<a id="a-BW"></a>亦无翻此。<a id="a-BX"></a>此与生有一业引故。<a id="a-BY"></a>应知趣处不转亦然。<a id="a-BZ"></a>此中有身资段食不。<a id="a-Ba"></a>且知欲界中有食香。<a id="a-Bb"></a>随福多福少香有好有恶。<a id="a-Bc"></a>由斯故得健达缚名。<a id="a-Bd"></a>诸字界中义非一故。<a id="a-Be"></a>此頞缚界虽正目行。<a id="a-Bf"></a>而于其中亦有食义。<a id="a-Bg"></a>以食香故名健达缚。<a id="a-Bh"></a>而音短者如设建途及羯建途。<a id="a-Bi"></a>略故无过。<a id="a-Bj"></a>有说。<a id="a-Bk"></a>中有身赖香持。<a id="a-Bl"></a>以寻香行名健达缚。<a id="a-Bm"></a>如是中有为住几时。<a id="a-Bn"></a>此中有身定非久住。<a id="a-Bo"></a>生缘未合非久如何。<a id="a-Bp"></a>大德释言。<a id="a-Bq"></a>常途非久。<a id="a-Br"></a>缘未合者容住多时。<a id="a-Bs"></a>由彼命根非别业引。<a id="a-Bt"></a>有余师说。<a id="a-Bu"></a>此但少时。<a id="a-Bv"></a>以中有中恒求生故。<a id="a-Bw"></a>若于父母俱定不移。<a id="a-Bx"></a>虽住远方业令速合。<a id="a-By"></a>若于父母随一可移。<a id="a-Bz"></a>虽极清贞诃厌欲者。<a id="a-C0"></a>而于异境起染现行。<a id="a-C1"></a>诸起染定时令非时亦起。<a id="a-C2"></a>或寄相似余类中生。<a id="a-C3"></a>谓驴等身似于马等。<a id="a-C4"></a>非由所寄同分有殊便失中生。<a id="a-C5"></a>一业所引生缘虽别。<a id="a-C6"></a>所引一故。<a id="a-C7"></a>设许转受相似类生。<a id="a-C8"></a>由少类同亦无有过。<a id="a-C9"></a>又界趣处若不全移。<a id="a-CA"></a>虽少类殊亦无有失。<a id="a-CB"></a>以界趣处业定不移。<a id="a-CC"></a>余外生缘转亦无过。<a id="a-CD"></a>或业种类差别无边。<a id="a-CE"></a>唯佛世尊方能究达。<a id="a-CF"></a>正结中有为以何心。<a id="a-CG"></a>以染污心。<a id="a-CH"></a>譬如生有。<a id="a-CI"></a>将结生有方便如何。<a id="a-CJ"></a>住中有中为至生处。<a id="a-CK"></a>由心颠倒驰趣欲境。<a id="a-CL"></a>彼宿业力所起眼根。<a id="a-CM"></a>虽住远方。<a id="a-CN"></a>能见生处父母交会而起倒心。<a id="a-CO"></a>若当为男于母起爱于父起恚。<a id="a-CP"></a>女则相违由是因缘男女生已。<a id="a-CQ"></a>于母于父如次偏朋。<a id="a-CR"></a>故施设论有如是说。<a id="a-CS"></a>时健达缚于二心中随一现行。<a id="a-CT"></a>谓爱或恚。<a id="a-CU"></a>彼由起此二种倒心。<a id="a-CV"></a>便谓己身与所爱合。<a id="a-CW"></a>所憎不净泄至胎时。<a id="a-CX"></a>谓是己有便生喜慰。<a id="a-CY"></a>当生喜位名入母胎。<a id="a-CZ"></a>取最后时所遗精血二三滴许。<a id="a-Ca"></a>成羯剌蓝。<a id="a-Cb"></a>精血相依无间而住。<a id="a-Cc"></a>中有蕴灭生有蕴生。<a id="a-Cd"></a>生有色生正因中有。<a id="a-Ce"></a>父母精血但作生缘。<a id="a-Cf"></a>如种生芽依地粪等。<a id="a-Cg"></a>非有情色无情为因。<a id="a-Ch"></a>若男处胎依母右胁向背蹲坐。<a id="a-Ci"></a>若女处胎依母左胁向腹而住。<a id="a-Cj"></a>女男惯习左右事故。<a id="a-Ck"></a>宿自分别力使然故。<a id="a-Cl"></a>无欲中有非女非男。<a id="a-Cm"></a>以中有身不阙根故。<a id="a-Cn"></a>入母胎后或作不男。<a id="a-Co"></a>此说欲界胎卵二生。<a id="a-Cp"></a>湿化二生染于香处。<a id="a-Cq"></a>若湿生者染香故生。<a id="a-Cr"></a>谓远嗅知生处香气。<a id="a-Cs"></a>便生爱染往彼受生。<a id="a-Ct"></a>随业所应香有净秽。<a id="a-Cu"></a>若化生者染处故生。<a id="a-Cv"></a>谓远观知当所生处。<a id="a-Cw"></a>便生爱染往彼受生。<a id="a-Cx"></a>随业所应处有净秽。<a id="a-Cy"></a>生地狱者亦由业力。<a id="a-Cz"></a>或见身遇冷雨寒风。<a id="a-D0"></a>或见身遭热风猛焰。<a id="a-D1"></a>冷侵热逼酷毒难忍。<a id="a-D2"></a>希遇温凉冀除所厄。<a id="a-D3"></a>见热地狱热焰炽然。<a id="a-D4"></a>寒地狱中寒风飘鼓。<a id="a-D5"></a>便生爱染驰躬投赴。<a id="a-D6"></a>有说。<a id="a-D7"></a>由见先造业时己身伴类。<a id="a-D8"></a>爱慕驰往。<a id="a-D9"></a>往何趣中有何相赴生处。<a id="a-DA"></a>且天中有首正上升。<a id="a-DB"></a>如人直身从坐而起。<a id="a-DC"></a>人等三趣中有横行。<a id="a-DD"></a>如鸟飞空。<a id="a-DE"></a>往余洲处地狱中有。<a id="a-DF"></a>头下足上颠坠其中。<a id="a-DG"></a>故伽他说。</p>
  <p id="aDH">颠坠于地狱　　足上头归下</p>
  <p id="aDI">由毁谤诸仙　　乐寂修苦行</p>
  <p id="aDJ">无色界中无往来故。<a id="a-DK"></a>无彼业故。<a id="a-DL"></a>必无中有。<a id="a-DM"></a>若命终处即受生者。<a id="a-DN"></a>由有业故亦有中有。<a id="a-DO"></a>然此中有有决定相。<a id="a-DP"></a>谓无未离欲色界贪。<a id="a-DQ"></a>生有不从中有后起。<a id="a-DR"></a>亦无中有与所趣生非一业引。<a id="a-DS"></a>亦无中有能入无心可为身证俱分解脱及起世俗不同分心。<a id="a-DT"></a>住中有中无转根义。<a id="a-DU"></a>亦无能断见所断惑。<a id="a-DV"></a>及无断欲界修所断随眠。<a id="a-DW"></a>所余决择如顺正理。<a id="a-DX"></a>一切中有皆起倒心入母胎不。<a id="a-DY"></a>不尔。<a id="a-DZ"></a>云何。<a id="a-Da"></a>契经中说入胎有四。<a id="a-Db"></a>其四者何。<a id="a-Dc"></a>颂曰。</p>
  <p id="aDd">一于入正知　　二三兼住出</p>
  <p id="aDe">四于一切位　　及卵恒无知</p>
  <p id="aDf">前三种入胎　　谓轮王二佛</p>
  <p id="aDg">业智俱胜故　　如次四余生</p>
  <p id="aDh">论曰。<a id="a-Di"></a>有诸有情多修福慧。<a id="a-Dj"></a>故死生位念力所持。<a id="a-Dk"></a>心想分明正知无乱于中或有正知入胎。<a id="a-Dl"></a>或有正知住胎兼入。<a id="a-Dm"></a>或正知出兼知入住。<a id="a-Dn"></a>兼言为显后必带前。<a id="a-Do"></a>有诸有情福慧俱少。<a id="a-Dp"></a>入住出位皆不正知。<a id="a-Dq"></a>前不正知后位必尔。<a id="a-Dr"></a>如是所说四种入胎。<a id="a-Ds"></a>具摄一切入胎皆尽。<a id="a-Dt"></a>顺结颂法如是次第。<a id="a-Du"></a>然契经中次第不尔。<a id="a-Dv"></a>如是四种且说胎生。<a id="a-Dw"></a>有愚不愚分位差别。<a id="a-Dx"></a>诸卵生者入胎等位。<a id="a-Dy"></a>皆恒无知。<a id="a-Dz"></a>如何卵生从卵而出言入胎等。<a id="a-E0"></a>此据当来立名无失。<a id="a-E1"></a>如世间说造钏织衣。<a id="a-E2"></a>或说卵生曾入胎等。<a id="a-E3"></a>依今说昔亦无有过。<a id="a-E4"></a>何缘入胎不正知者。<a id="a-E5"></a>于住出位必不正知。<a id="a-E6"></a>劣悟胜迷理无容故。<a id="a-E7"></a>谓将入位支体诸根具足无损。<a id="a-E8"></a>强胜明利尚不正知。<a id="a-E9"></a>况住出时支根损缺。<a id="a-EA"></a>羸劣闇昧而能正知。<a id="a-EB"></a>理无容故。<a id="a-EC"></a>住正知者。<a id="a-ED"></a>由入胎时胜正知因一力引故。<a id="a-EE"></a>出正知者。<a id="a-EF"></a>由入住时胜正知因二力引故。<a id="a-EG"></a>又前三种入胎不同。<a id="a-EH"></a>谓转轮王独觉大觉。<a id="a-EI"></a>如其次第初入胎者。<a id="a-EJ"></a>谓转轮王。<a id="a-EK"></a>入位正知非住非出。<a id="a-EL"></a>二入胎者。<a id="a-EM"></a>谓独胜觉。<a id="a-EN"></a>入住正知非于出位。<a id="a-EO"></a>三入胎者谓无上觉。<a id="a-EP"></a>入住出位皆能正知。<a id="a-EQ"></a>此初三人以当名显。<a id="a-ER"></a>复有差别如次应知。<a id="a-ES"></a>业智及俱三种胜故。<a id="a-ET"></a>第一业胜。<a id="a-EU"></a>宿世曾修广大福故。<a id="a-EV"></a>第二智胜。<a id="a-EW"></a>久习多闻胜思择故。<a id="a-EX"></a>第三俱胜。<a id="a-EY"></a>旷劫修行胜福慧故。<a id="a-EZ"></a>除前三种余胎卵生。<a id="a-Ea"></a>福智俱劣合成第四。<a id="a-Eb"></a>有说。<a id="a-Ec"></a>此四皆辩菩萨。<a id="a-Ed"></a>谓最后有即是第三。<a id="a-Ee"></a>睹史多天前生第二。<a id="a-Ef"></a>遇迦葉波佛。<a id="a-Eg"></a>次前生为初。<a id="a-Eh"></a>自此已前皆是第四。<a id="a-Ei"></a>或复初二三无数劫。<a id="a-Ej"></a>如其次第前三入胎。<a id="a-Ek"></a>自此已前皆是第四。<a id="a-El"></a>岂不续有定是染心何容正知。<a id="a-Em"></a>入母胎藏正知正念说根律仪。<a id="a-En"></a>夫根律仪决定是善。<a id="a-Eo"></a>无斯过失。<a id="a-Ep"></a>一切正知皆善性摄。<a id="a-Eq"></a>非所许故。<a id="a-Er"></a>异此应无正知妄语。<a id="a-Es"></a>或入胎位据相续说。<a id="a-Et"></a>非唯正结生有刹那。<a id="a-Eu"></a>于此位中善多染少。<a id="a-Ev"></a>从多分故说为正知。<a id="a-Ew"></a>或令于彼发起恭敬。<a id="a-Ex"></a>于不迷乱立正知名。<a id="a-Ey"></a>谓如实知此是我父此是我母故名正知。<a id="a-Ez"></a>云何第三后有菩萨。<a id="a-F0"></a>于戒果等皆明了知。<a id="a-F1"></a>而入胎时有如是事。<a id="a-F2"></a>无始惯习率尔起心。<a id="a-F3"></a>斯有何过。<a id="a-F4"></a>或唯发起亲爱染心。<a id="a-F5"></a>无非法爱。<a id="a-F6"></a>所余问答如顺正理。<a id="a-F7"></a>此中应说。<a id="a-F8"></a>谁往入胎。<a id="a-F9"></a>何故问谁。<a id="a-FA"></a>以无我故。<a id="a-FB"></a>谓若无我为复说谁。<a id="a-FC"></a>从此世间乘中有蕴。<a id="a-FD"></a>往趣他世入住出胎。<a id="a-FE"></a>是故应有内用士夫。<a id="a-FF"></a>从此世间往入胎等。<a id="a-FG"></a>为遮彼故。<a id="a-FH"></a>颂曰。</p>
  <p id="aFI">无我唯诸蕴　　烦恼业所为</p>
  <p id="aFJ">由中有相续　　入胎如灯焰</p>
  <p id="aFK">如引次第增　　相续由惑业</p>
  <p id="aFL">更趣于余世　　故有轮无初</p>
  <p id="aFM">论曰。<a id="a-FN"></a>无有实我能往入胎。<a id="a-FO"></a>所以者何。<a id="a-FP"></a>如色眼等自性作业。<a id="a-FQ"></a>不可得故。<a id="a-FR"></a>世尊亦遮所执实我。<a id="a-FS"></a>是作受者能往后世。<a id="a-FT"></a>故世尊言。<a id="a-FU"></a>有业有异熟作者不可得。<a id="a-FV"></a>谓能舍此蕴及能续余蕴。<a id="a-FW"></a>乃至广说。<a id="a-FX"></a>破四我执如顺正理。<a id="a-FY"></a>若尔外道于何所缘而起我执。<a id="a-FZ"></a>虽离诸蕴无别我性为执所缘。<a id="a-Fa"></a>然唯诸蕴为境起执。<a id="a-Fb"></a>如契经说。<a id="a-Fc"></a>诸有执我等随观见。<a id="a-Fd"></a>一切唯于五取蕴起。<a id="a-Fe"></a>虽无如彼外道所说真实我性。<a id="a-Ff"></a>而有圣教随顺世间所说假我。<a id="a-Fg"></a>既无实我。<a id="a-Fh"></a>依何假说。<a id="a-Fi"></a>虽无实我。<a id="a-Fj"></a>而于诸蕴随顺世间假说为我。<a id="a-Fk"></a>何缘知说我唯托蕴非余。<a id="a-Fl"></a>以染及净法唯依蕴成故。<a id="a-Fm"></a>谓我实无。<a id="a-Fn"></a>且杂染法但依诸蕴刹那相续。<a id="a-Fo"></a>由烦恼业势力所为。<a id="a-Fp"></a>中有相续得入母胎。<a id="a-Fq"></a>譬如灯焰刹那相续转至余方。<a id="a-Fr"></a>诸蕴亦尔。<a id="a-Fs"></a>且于欲界若未离贪。<a id="a-Ft"></a>内外处为缘起非理作意。<a id="a-Fu"></a>贪等烦恼从此而生。<a id="a-Fv"></a>劣中胜思及识俱起。<a id="a-Fw"></a>起已能牵当非爱果。<a id="a-Fx"></a>亦为无间识等生缘。<a id="a-Fy"></a>无间识等观同异类前俱生缘而得起时。<a id="a-Fz"></a>或善或染或无记性。<a id="a-G0"></a>起已复能引自当果。<a id="a-G1"></a>及为无间识等生缘。<a id="a-G2"></a>如是为缘后后次第能牵二果。<a id="a-G3"></a>随应当知。<a id="a-G4"></a>此蕴相续领纳先世惑业所引寿量等法。<a id="a-G5"></a>彼异熟势至穷尽时。<a id="a-G6"></a>死识与依俱至灭位。<a id="a-G7"></a>能为中有识等生缘。<a id="a-G8"></a>中有诸蕴由先惑业。<a id="a-G9"></a>如幻相续往所生处。<a id="a-GA"></a>至母腹内中有灭时。<a id="a-GB"></a>复能为缘生生有蕴。<a id="a-GC"></a>譬如灯焰虽刹那灭而能前后。<a id="a-GD"></a>因果无间展转相续得至余方。<a id="a-GE"></a>故虽无我蕴刹那灭。<a id="a-GF"></a>而能往趣后世义成。<a id="a-GG"></a>即此诸蕴如先惑业。<a id="a-GH"></a>势力所引次第渐增。<a id="a-GI"></a>于一期中展转相续。<a id="a-GJ"></a>复由惑业往趣余世。<a id="a-GK"></a>现见因异果必有殊。<a id="a-GL"></a>故诸引业果量非等。<a id="a-GM"></a>寿果长短由业不同。<a id="a-GN"></a>随业增微所引寿命与身根等。<a id="a-GO"></a>展转相依。<a id="a-GP"></a>于羯逻蓝頞部昙等后后诸位渐渐转增。<a id="a-GQ"></a>何等名为羯逻蓝等。<a id="a-GR"></a>谓蕴相续转变不同。<a id="a-GS"></a>如是渐增至根熟位。<a id="a-GT"></a>观内外处作意等缘。<a id="a-GU"></a>和合发生贪等烦恼。<a id="a-GV"></a>造作增长种种诸业。<a id="a-GW"></a>由此惑业。<a id="a-GX"></a>复有如前中有相续转趣余世。<a id="a-GY"></a>应知如是有轮无初。<a id="a-GZ"></a>谓惑为因能造诸业。<a id="a-Ga"></a>业为因故而能引生。<a id="a-Gb"></a>生复为因起于惑业。<a id="a-Gc"></a>从此惑业更复有生。<a id="a-Gd"></a>故知有轮旋环无始。<a id="a-Ge"></a>若执有始始应无因。<a id="a-Gf"></a>始既无因余应自起。<a id="a-Gg"></a>无异因故。<a id="a-Gh"></a>现见相违。<a id="a-Gi"></a>由此定无无因起法。<a id="a-Gj"></a>无一常法少能为因。<a id="a-Gk"></a>破自在中已广遮遣。<a id="a-Gl"></a>是故生死决定无初。<a id="a-Gm"></a>犹如谷等展转相续然有后边。<a id="a-Gn"></a>由因尽故。<a id="a-Go"></a>如种等尽芽等不生。<a id="a-Gp"></a>生死既无究竟清净。<a id="a-Gq"></a>故染及净唯依蕴成。<a id="a-Gr"></a>执有实我便为无用。</p>
 </body>
</html>