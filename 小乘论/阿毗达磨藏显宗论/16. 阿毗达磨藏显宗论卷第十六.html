<!doctype html>
<html id="z3IBVu217D" data-ver="796">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨藏显宗论卷第十六</h1>
  <h2 id="a2">辩缘起品第四之五</h2>
  <p id="a3">如是已辩有情世间器世间今当辩。<a id="a-4"></a>颂曰。</p>
  <p id="a5">安立器世间　　风轮最居下</p>
  <p id="a6">其量广无数　　厚十六洛叉</p>
  <p id="a7">次上水轮深　　十一亿二万</p>
  <p id="a8">下八洛叉水　　余凝结成金</p>
  <p id="a9">此水金轮广　　径十二洛叉</p>
  <p id="aA">三千四百半　　周围此三倍</p>
  <p id="aB">论曰。<a id="a-C"></a>此百俱胝四大洲界。<a id="a-D"></a>如是安立同坏同成。<a id="a-E"></a>谓诸有情法尔修得诸静虑故。<a id="a-F"></a>下命终已生第二等静虑地中。<a id="a-G"></a>下器世间三灾所坏。<a id="a-H"></a>经久远已依下空中。<a id="a-I"></a>由诸有情业增上力。<a id="a-J"></a>有微风起。<a id="a-K"></a>后后转增蟠结成轮。<a id="a-L"></a>其体坚密。<a id="a-M"></a>假设有一大诺健那。<a id="a-N"></a>以金刚轮奋威悬击。<a id="a-O"></a>金刚有碎风轮无损。<a id="a-P"></a>如是风轮广无数。<a id="a-Q"></a>厚十六亿踰缮那。<a id="a-R"></a>又诸有情业增上力。<a id="a-S"></a>起大云雨澍风轮上。<a id="a-T"></a>滴如车轴积水成轮。<a id="a-U"></a>如是水轮于未凝结位。<a id="a-V"></a>深十一亿二万踰缮那。<a id="a-W"></a>广称风轮。<a id="a-X"></a>有言狭小有情业力持令不散。<a id="a-Y"></a>如所食饮未熟变时。<a id="a-Z"></a>终不移流堕于熟藏。<a id="a-a"></a>有余师说。<a id="a-b"></a>由风所持令不傍流。<a id="a-c"></a>如篅持谷。<a id="a-d"></a>有情业力引别风起。<a id="a-e"></a>搏击此水上结成金。<a id="a-f"></a>如熟乳停上凝成膜。<a id="a-g"></a>故水轮减。<a id="a-h"></a>唯厚八洛叉。<a id="a-i"></a>余转成金。<a id="a-j"></a>厚三亿二万。<a id="a-k"></a>二轮界别有百俱胝。<a id="a-l"></a>一一二轮广量皆等。<a id="a-m"></a>谓径十二亿三千四百半。<a id="a-n"></a>周围其边数成三倍。<a id="a-o"></a>谓周围量成三十六亿一万三百五十踰缮耶。<a id="a-p"></a>已辩三轮。<a id="a-q"></a>山今当辩。<a id="a-r"></a>颂曰。</p>
  <p id="as">苏迷卢处中　　次踰健达罗</p>
  <p id="at">伊沙驮罗山　　朅地洛迦山</p>
  <p id="au">苏达黎舍那　　頞湿缚羯拏</p>
  <p id="av">毗那怛迦山　　尼民达罗山</p>
  <p id="aw">于大洲等外　　有铁轮围山</p>
  <p id="ax">前七金所成　　苏迷卢四宝</p>
  <p id="ay">入水皆八万　　妙高出亦然</p>
  <p id="az">余八半半下　　广皆等高量</p>
  <p id="a10">论曰。<a id="a-11"></a>于金轮上有九大山。<a id="a-12"></a>妙高山王处中而住。<a id="a-13"></a>余八周匝绕妙高山。<a id="a-14"></a>于八山中前七名内。<a id="a-15"></a>第七山外有大洲等。<a id="a-16"></a>此外复有铁轮围山。<a id="a-17"></a>周匝如轮围四洲界。<a id="a-18"></a>持双等七唯金所成。<a id="a-19"></a>妙高山王四宝为体。<a id="a-1A"></a>谓四面如次北东南西。<a id="a-1B"></a>金银吠琉璃颇胝迦宝。<a id="a-1C"></a>随宝威德色显于空。<a id="a-1D"></a>故赡部洲空似吠琉璃色。<a id="a-1E"></a>如是宝等从何而生。<a id="a-1F"></a>从诸有情业增上力。<a id="a-1G"></a>复大云起雨金轮上。<a id="a-1H"></a>滴如车轴。<a id="a-1I"></a>经于久时积水奔涛。<a id="a-1J"></a>深踰八万。<a id="a-1K"></a>猛风钻击宝等变生。<a id="a-1L"></a>如是变生金宝等已。<a id="a-1M"></a>复由业力引起别风简别宝等。<a id="a-1N"></a>摄令聚集。<a id="a-1O"></a>成山成洲。<a id="a-1P"></a>分水甘碱。<a id="a-1Q"></a>令别成立内海外海。<a id="a-1R"></a>云何一类水别类宝等生。<a id="a-1S"></a>雨水能为异类宝等种所依藏。<a id="a-1T"></a>复为种种威德猛风之所钻击。<a id="a-1U"></a>生众宝等。<a id="a-1V"></a>故无有过。<a id="a-1W"></a>如是九山住金轮上。<a id="a-1X"></a>没水量皆等八万踰缮那。<a id="a-1Y"></a>苏迷卢山出水亦尔。<a id="a-1Z"></a>如是则说。<a id="a-1a"></a>妙高山王从下金轮上至其顶。<a id="a-1b"></a>总有十六万踰缮那。<a id="a-1c"></a>其余八山出水高量。<a id="a-1d"></a>从内至外半半渐卑。<a id="a-1e"></a>谓初持双出水四万。<a id="a-1f"></a>乃至最后铁轮围山出水三百一十二半。<a id="a-1g"></a>如是九山一一广量。<a id="a-1h"></a>各各与自出水量同。<a id="a-1i"></a>已辩九山。<a id="a-1j"></a>海今当辩。<a id="a-1k"></a>颂曰。</p>
  <p id="a1l">山间有八海　　前七名为内</p>
  <p id="a1m">最初广八万　　四边各三倍</p>
  <p id="a1n">余六半半狭　　第八名为外</p>
  <p id="a1o">三洛叉二万　　三千二百余</p>
  <p id="a1p">论曰。<a id="a-1q"></a>妙高为初。<a id="a-1r"></a>轮围为后。<a id="a-1s"></a>中间八海。<a id="a-1t"></a>前七名内。<a id="a-1u"></a>七中皆具八功德水。<a id="a-1v"></a>一甘二冷三软四轻五清净六不臭七饮时不损喉八饮已不伤腹。<a id="a-1w"></a>如是七海。<a id="a-1x"></a>初广八万。<a id="a-1y"></a>约持双山内边周量。<a id="a-1z"></a>于其四面数各三倍。<a id="a-20"></a>谓各成二亿四万踰缮那。<a id="a-21"></a>其余六海量半半狭。<a id="a-22"></a>谓第二海量广四万。<a id="a-23"></a>乃至第七量广一千二百五十。<a id="a-24"></a>此等不说周围量者。<a id="a-25"></a>以烦多故。<a id="a-26"></a>准前知故。<a id="a-27"></a>第八名外。<a id="a-28"></a>碱水盈满。<a id="a-29"></a>量广三亿二万三千及二百八十七踰缮那半。<a id="a-2A"></a>八十七半余声所显。<a id="a-2B"></a>已辩八海。<a id="a-2C"></a>当辩诸洲形量有异。<a id="a-2D"></a>颂曰。</p>
  <p id="a2E">于中大洲相　　南赡部如车</p>
  <p id="a2F">三边各二千　　南边有三半</p>
  <p id="a2G">东毗提诃洲　　其相如半月</p>
  <p id="a2H">三边如赡部　　东边三百半</p>
  <p id="a2I">西瞿陀尼洲　　其相如满月</p>
  <p id="a2J">径二千五百　　周围此三倍</p>
  <p id="a2K">北洲如方座　　四面各二千</p>
  <p id="a2L">中洲复有八　　四洲边各二</p>
  <p id="a2M">论曰。<a id="a-2N"></a>于外海中大洲有四。<a id="a-2O"></a>谓于四面对妙高山。<a id="a-2P"></a>南赡部洲。<a id="a-2Q"></a>北广南狭三边量等。<a id="a-2R"></a>其相如车。<a id="a-2S"></a>南边唯广。<a id="a-2T"></a>三踰缮那半。<a id="a-2U"></a>三边各有二千踰缮那。<a id="a-2V"></a>唯此洲中有金刚座。<a id="a-2W"></a>上穷地际下据金轮。<a id="a-2X"></a>诸最后身菩提萨埵。<a id="a-2Y"></a>将登无上正等菩提。<a id="a-2Z"></a>皆坐此座上起金刚喻定。<a id="a-2a"></a>以无余依及余处所有坚固力能持此定。<a id="a-2b"></a>东胜身洲。<a id="a-2c"></a>东狭西广三面量等。<a id="a-2d"></a>形如半月。<a id="a-2e"></a>东三百五十。<a id="a-2f"></a>三边各二千。<a id="a-2g"></a>此东洲东边广南洲南际。<a id="a-2h"></a>故东如半月。<a id="a-2i"></a>南赡部如车。<a id="a-2j"></a>西牛货洲形如满月。<a id="a-2k"></a>径二千五百。<a id="a-2l"></a>周围七千半。<a id="a-2m"></a>北俱卢洲形如方座。<a id="a-2n"></a>四边量等。<a id="a-2o"></a>面各二千。<a id="a-2p"></a>周围八千踰缮那量。<a id="a-2q"></a>随自洲相人面亦然。<a id="a-2r"></a>复有八中洲。<a id="a-2s"></a>是大洲眷属。<a id="a-2t"></a>谓四大洲侧。<a id="a-2u"></a>各有二中洲。<a id="a-2v"></a>赡部洲边二中洲者。<a id="a-2w"></a>一遮末罗洲。<a id="a-2x"></a>二筏罗遮末罗洲。<a id="a-2y"></a>胜身洲边二中洲者。<a id="a-2z"></a>一提诃洲。<a id="a-30"></a>二毗提诃洲。<a id="a-31"></a>牛货洲边二中洲者。<a id="a-32"></a>一舍搋洲。<a id="a-33"></a>二嗢怛罗漫怛理拏洲。<a id="a-34"></a>俱卢洲边二中洲者。<a id="a-35"></a>一矩拉婆洲。<a id="a-36"></a>二憍拉婆洲。<a id="a-37"></a>此一切洲皆人所住。<a id="a-38"></a>由下劣业增上所生。<a id="a-39"></a>故住彼人身形卑陋。<a id="a-3A"></a>有余师说。<a id="a-3B"></a>遮末罗洲罗刹娑居。<a id="a-3C"></a>余皆人住。<a id="a-3D"></a>辩诸洲已。<a id="a-3E"></a>无热恼池何方几量。<a id="a-3F"></a>颂曰。</p>
  <p id="a3G">此北九黑山　　雪香醉山内</p>
  <p id="a3H">无热池纵广　　五十踰缮那</p>
  <p id="a3I">论曰。<a id="a-3J"></a>至教说此赡部洲中。<a id="a-3K"></a>从中印度渐次向北。<a id="a-3L"></a>三处各有三重黑山。<a id="a-3M"></a>有大雪山在黑山北。<a id="a-3N"></a>大雪山北有香醉山。<a id="a-3O"></a>雪北香南有大池水。<a id="a-3P"></a>名无热恼。<a id="a-3Q"></a>出四大河。<a id="a-3R"></a>从四面流趣四大海。<a id="a-3S"></a>一殑伽河。<a id="a-3T"></a>二信度河。<a id="a-3U"></a>三徙多河。<a id="a-3V"></a>四缚刍河。<a id="a-3W"></a>无热恼池纵广正等。<a id="a-3X"></a>面各五十踰缮那量。<a id="a-3Y"></a>八功德水盈满其中。<a id="a-3Z"></a>非得通人难至其所。<a id="a-3a"></a>于此池侧有赡部林。<a id="a-3b"></a>树形高大其果甘美。<a id="a-3c"></a>依此林故名赡部洲。<a id="a-3d"></a>或依此果以立洲号。<a id="a-3e"></a>复于何处置捺落迦。<a id="a-3f"></a>何量有几。<a id="a-3g"></a>颂曰。</p>
  <p id="a3h">此下过二万　　无间深广同</p>
  <p id="a3i">上七奈落迦　　八增皆十六</p>
  <p id="a3j">谓煻煨屎粪　　锋刃烈河增</p>
  <p id="a3k">各住彼四方　　余八寒地狱</p>
  <p id="a3l">论曰。<a id="a-3m"></a>此赡部洲下过二万有阿鼻旨大奈落迦。<a id="a-3n"></a>深广同前。<a id="a-3o"></a>谓各二万。<a id="a-3p"></a>故彼底去此四万踰缮那。<a id="a-3q"></a>何缘唯此洲下有无间狱。<a id="a-3r"></a>唯于此洲起极重恶业故。<a id="a-3s"></a>刀兵等灾唯此有故。<a id="a-3t"></a>唯此洲人极利根故。<a id="a-3u"></a>以无乐间立无间名。<a id="a-3v"></a>所余地狱中。<a id="a-3w"></a>虽无异熟乐而无大过失。<a id="a-3x"></a>有等流乐故。<a id="a-3y"></a>有说无隙立无间名虽有情少而身大故。<a id="a-3z"></a>有说于中受苦无间。<a id="a-40"></a>谓彼各为百钉钉身。<a id="a-41"></a>于六触门恒受剧苦。<a id="a-42"></a>居热铁地铁墙所围。<a id="a-43"></a>猛焰交通曾无暂歇。<a id="a-44"></a>身遭热逼苦痛难任。<a id="a-45"></a>虽有四门远观开辟。<a id="a-46"></a>而走求出便见关闭。<a id="a-47"></a>所求不遂荼毒怨伤。<a id="a-48"></a>以己身薪投赴猛火焚烧支体骨肉燋然。<a id="a-49"></a>恶业所持而不至死。<a id="a-4A"></a>余七地狱在无间上重垒而住。<a id="a-4B"></a>其七者何。<a id="a-4C"></a>一者极热。<a id="a-4D"></a>二者炎热。<a id="a-4E"></a>三者大叫。<a id="a-4F"></a>四者号叫。<a id="a-4G"></a>五者众合。<a id="a-4H"></a>六者黑绳。<a id="a-4I"></a>七者等活。<a id="a-4J"></a>有说此七在无间傍。<a id="a-4K"></a>外内自他身诸支节。<a id="a-4L"></a>皆出猛火互相烧害。<a id="a-4M"></a>热中极故名为极热。<a id="a-4N"></a>火随身转炎炽周围。<a id="a-4O"></a>热苦难任故名炎热。<a id="a-4P"></a>剧苦所逼发大酷声。<a id="a-4Q"></a>悲叫称怨故名大叫。<a id="a-4R"></a>众苦所逼异类悲号。<a id="a-4S"></a>怨发叫声故名号叫。<a id="a-4T"></a>众多苦具俱来逼身。<a id="a-4U"></a>合党相残故名众合。<a id="a-4V"></a>先以墨索拼量支体。<a id="a-4W"></a>后方斩锯故名黑绳。<a id="a-4X"></a>众苦逼身数闷如死。<a id="a-4Y"></a>寻苏如本故名等活。<a id="a-4Z"></a>谓彼有情虽遭种种斫刺磨捣。<a id="a-4a"></a>而彼暂遇凉风所吹寻苏如本。<a id="a-4b"></a>等前活故立等活名。<a id="a-4c"></a>八奈落迦增各十六。<a id="a-4d"></a>谓四门外各有四增。<a id="a-4e"></a>以非皆异名但标其定数。<a id="a-4f"></a>故薄伽梵说此颂言。</p>
  <p id="a4g">此八奈落迦　　我说甚难越</p>
  <p id="a4h">以热铁为地　　周匝有铁墙</p>
  <p id="a4i">四面有四门　　关闭以铁扇</p>
  <p id="a4j">巧安布分量　　各有十六增</p>
  <p id="a4k">多百踰缮那　　满中造恶者</p>
  <p id="a4l">周遍焰交彻　　猛火恒洞燃</p>
  <p id="a4m">此十六中受苦增剧。<a id="a-4n"></a>过本地狱故说为增。<a id="a-4o"></a>或于此中受种种苦。<a id="a-4p"></a>苦具多类故说为增。<a id="a-4q"></a>或地狱中遍受苦已。<a id="a-4r"></a>重遭此苦故说为增。<a id="a-4s"></a>有说有情出地狱已。<a id="a-4t"></a>数复遭苦故说为增。<a id="a-4u"></a>门各四增其名何等。<a id="a-4v"></a>煻煨屎粪锋刃烈河。<a id="a-4w"></a>门门四增名皆相似。<a id="a-4x"></a>煻煨增者。<a id="a-4y"></a>谓此增中煻煨。<a id="a-4z"></a>没膝。<a id="a-50"></a>其量宽广多踰缮那。<a id="a-51"></a>有情游中才下其足。<a id="a-52"></a>皮肉与血俱燋烂坠。<a id="a-53"></a>举足还生平复如本。<a id="a-54"></a>尸粪增者。<a id="a-55"></a>谓此增中尸粪泥满。<a id="a-56"></a>搓濑臭涩深没于人。<a id="a-57"></a>又广于前煻煨增量。<a id="a-58"></a>于中多有娘矩吒虫。<a id="a-59"></a>[此/朿]利如针身白头黑。<a id="a-5A"></a>有情游彼皆为此虫钻皮破骨[口*(一/巾)]食其髓。<a id="a-5B"></a>锋刃增者。<a id="a-5C"></a>谓此增中复有三种。<a id="a-5D"></a>一刀刃路。<a id="a-5E"></a>谓于此中仰布刀刃以为大道。<a id="a-5F"></a>有情游彼才下足时。<a id="a-5G"></a>皮肉与血俱断碎坠。<a id="a-5H"></a>举足还生平复如本。<a id="a-5I"></a>二剑叶林。<a id="a-5J"></a>谓此林上纯以铦利剑刃为叶。<a id="a-5K"></a>有情游下风吹叶坠斩刺支体骨肉零落。<a id="a-5L"></a>有乌驳狗扑令僵仆。<a id="a-5M"></a>啮首咬足[齒*可]颈擘腴。<a id="a-5N"></a>爴腹掐心摣掣食啖。<a id="a-5O"></a>三铁刺。<a id="a-5P"></a>林谓此林内铁树高耸。<a id="a-5Q"></a>量过百人。<a id="a-5R"></a>有利铁刺长十六指。<a id="a-5S"></a>有情被逼上下树时。<a id="a-5T"></a>其刺铦锋下上劖刺。<a id="a-5U"></a>有铁[此/朿]鸟探啄有情。<a id="a-5V"></a>眼精心肝争竞而食。<a id="a-5W"></a>刀刃路等三种虽殊而铁杖同。<a id="a-5X"></a>故一增摄。<a id="a-5Y"></a>烈河增者。<a id="a-5Z"></a>谓此增河其量深广。<a id="a-5a"></a>热碱烈水盈满其中。<a id="a-5b"></a>有情溺中。<a id="a-5c"></a>或浮或没。<a id="a-5d"></a>或逆或顺或横或转。<a id="a-5e"></a>被蒸被煮骨皮糜烂。<a id="a-5f"></a>如大镬中满盛灰汁。<a id="a-5g"></a>置麻米等猛火下燃。<a id="a-5h"></a>麻等于中上下回转。<a id="a-5i"></a>举体糜烂有情亦然。<a id="a-5j"></a>设欲逃亡。<a id="a-5k"></a>于两岸上有诸狱卒。<a id="a-5l"></a>手执刀枪御捍令回。<a id="a-5m"></a>无由得出。<a id="a-5n"></a>复有狱卒张大铁网。<a id="a-5o"></a>漉诸有情置于岸上。<a id="a-5p"></a>洋铜灌其口令吞热铁丸。<a id="a-5q"></a>众苦备经还掷河内。<a id="a-5r"></a>此河如堑前三似园。<a id="a-5s"></a>围绕庄严诸大地狱。<a id="a-5t"></a>已说有八热奈落迦。<a id="a-5u"></a>寒奈落迦亦有八种。<a id="a-5v"></a>何等为八。<a id="a-5w"></a>一頞部陀。<a id="a-5x"></a>二尼剌部陀。<a id="a-5y"></a>三頞哳吒。<a id="a-5z"></a>四曤臛婆。<a id="a-60"></a>五呼呼婆。<a id="a-61"></a>六嗢钵罗。<a id="a-62"></a>七钵特摩。<a id="a-63"></a>八摩诃钵特摩。<a id="a-64"></a>此中有情严寒所逼。<a id="a-65"></a>随身声疮变立差别想名。<a id="a-66"></a>谓二三三如其次第。<a id="a-67"></a>此寒地狱在绕四洲轮围山外极冥闇所。<a id="a-68"></a>于中恒有凄劲冷风。<a id="a-69"></a>上下冲击纵横旋拥。<a id="a-6A"></a>有情游此屯聚相依。<a id="a-6B"></a>寒酷切身肤皮疱裂。<a id="a-6C"></a>身战僵鞕各出异声。<a id="a-6D"></a>疮开剖坼如三花相。<a id="a-6E"></a>多由谤贤圣招如是苦果。<a id="a-6F"></a>有说此在热地狱傍。<a id="a-6G"></a>以赡部洲上尖下阔形如谷聚故得包容。<a id="a-6H"></a>是故大海渐深渐狭。<a id="a-6I"></a>十六大狱皆诸有情增上业感。<a id="a-6J"></a>余孤地狱或多二一各别业招。<a id="a-6K"></a>或近江河山间旷野。<a id="a-6L"></a>或在地下空中余处。<a id="a-6M"></a>无间大热及炎热三。<a id="a-6N"></a>于中皆无狱卒防守。<a id="a-6O"></a>大叫号叫及众合三。<a id="a-6P"></a>少有狱卒。<a id="a-6Q"></a>琰魔王使时时往来巡捡彼故。<a id="a-6R"></a>其余皆为狱卒防守。<a id="a-6S"></a>有情无情异类狱卒。<a id="a-6T"></a>防守治罚罪有情故。<a id="a-6U"></a>火不焚烧。<a id="a-6V"></a>有情卒者。<a id="a-6W"></a>彼身别禀异大种故。<a id="a-6X"></a>或由业力所遮隔故。<a id="a-6Y"></a>一切地狱身形皆竖。<a id="a-6Z"></a>初同圣语。<a id="a-6a"></a>曾闻有以圣语告言。<a id="a-6b"></a>汝在人中不观欲过。<a id="a-6c"></a>又不承敬梵志沙门。<a id="a-6d"></a>是故于今受斯剧苦。<a id="a-6e"></a>彼闻领解生惭悔心。<a id="a-6f"></a>后不分明。<a id="a-6g"></a>苦所逼故。<a id="a-6h"></a>诸地狱器安布如是。<a id="a-6i"></a>傍生所止谓水陆空。<a id="a-6j"></a>生类显形无边差别。<a id="a-6k"></a>其身行相少竖多傍。<a id="a-6l"></a>本住海中后流五趣。<a id="a-6m"></a>初同圣语后渐乖讹。<a id="a-6n"></a>诸鬼本住琰魔王国。<a id="a-6o"></a>从此展转散趣余方。<a id="a-6p"></a>此赡部洲南边直下。<a id="a-6q"></a>深过五百踰缮那量。<a id="a-6r"></a>有琰魔王都。<a id="a-6s"></a>纵广量亦尔。<a id="a-6t"></a>鬼有三种谓无少多财无财复三。<a id="a-6u"></a>谓炬针臭口。<a id="a-6v"></a>少财亦有三。<a id="a-6w"></a>谓针臭毛瘿多财亦有三。<a id="a-6x"></a>谓希祠弃大势广释此。<a id="a-6y"></a>九如顺正。<a id="a-6z"></a>理然诸鬼中无威德者唯三洲有。<a id="a-70"></a>除北俱卢。<a id="a-71"></a>若有威德天上亦有。<a id="a-72"></a>赡部洲西渚有五百。<a id="a-73"></a>于中有二唯鬼所居。<a id="a-74"></a>渚各有城。<a id="a-75"></a>二百五十。<a id="a-76"></a>有威德鬼住一渚城。<a id="a-77"></a>一渚城居无威德鬼。<a id="a-78"></a>诸鬼多分行竖而行。<a id="a-79"></a>于劫初时皆同圣语。<a id="a-7A"></a>后随处别种种乖讹。<a id="a-7B"></a>日月所居量等义者。<a id="a-7C"></a>颂曰。</p>
  <p id="a7D">日月迷卢半　　五十一五十</p>
  <p id="a7E">夜半日没中　　日出四洲等</p>
  <p id="a7F">雨际第二月　　后九夜渐增</p>
  <p id="a7G">寒第四亦然　　夜减昼翻此</p>
  <p id="a7H">昼夜增腊缚　　行南北路时</p>
  <p id="a7I">近日自影覆　　故见月轮缺</p>
  <p id="a7J">论曰。<a id="a-7K"></a>日月众星依何而住。<a id="a-7L"></a>依风而住。<a id="a-7M"></a>谓诸有情业增上力共引风起。<a id="a-7N"></a>绕妙高山空中旋环。<a id="a-7O"></a>运持日等令不停坠。<a id="a-7P"></a>彼所住去此几踰缮那。<a id="a-7Q"></a>持双山顶齐妙高山半。<a id="a-7R"></a>日等径量几踰缮那。<a id="a-7S"></a>日五十一。<a id="a-7T"></a>月唯五十。<a id="a-7U"></a>星最小者半俱卢舍。<a id="a-7V"></a>最大者。<a id="a-7W"></a>十六踰缮那。<a id="a-7X"></a>四洲日月各有别耶。<a id="a-7Y"></a>不尔。<a id="a-7Z"></a>四洲同一日月俱时四处作所作耶。<a id="a-7a"></a>不尔。<a id="a-7b"></a>云何夜半日没日中日出四洲时等。<a id="a-7c"></a>俱卢赡部牛货胜身隔妙高山相对住故。<a id="a-7d"></a>若俱卢夜半即赡部日中。<a id="a-7e"></a>胜身日没牛货日出。<a id="a-7f"></a>若牛货日中即胜身夜半。<a id="a-7g"></a>赡部日没俱卢日出。<a id="a-7h"></a>此略义者。<a id="a-7i"></a>随何洲相对日中月中。<a id="a-7j"></a>余二洲随应西没东出。<a id="a-7k"></a>第三洲处夜中昼中。<a id="a-7l"></a>由是若时胜身牛货如其次第日中月中。<a id="a-7m"></a>尔时光明四洲皆有。<a id="a-7n"></a>然光作事在东南洲。<a id="a-7o"></a>于西北洲唯明作事。<a id="a-7p"></a>俱见两事在北南洲。<a id="a-7q"></a>谓赡部洲。<a id="a-7r"></a>见日出月没。<a id="a-7s"></a>见月出日没。<a id="a-7t"></a>谓俱卢洲。<a id="a-7u"></a>东胜身洲。<a id="a-7v"></a>唯得见日唯得见月。<a id="a-7w"></a>谓牛货洲。<a id="a-7x"></a>如是所余例应思择。<a id="a-7y"></a>何缘昼夜有减有增。<a id="a-7z"></a>日行此洲路有别故。<a id="a-80"></a>从雨际第二月后半第九日夜渐增。<a id="a-81"></a>从寒际第四月后半第九日夜渐减。<a id="a-82"></a>昼增减位与此相违。<a id="a-83"></a>夜渐增时昼便渐减。<a id="a-84"></a>夜渐减位昼即渐增。<a id="a-85"></a>昼夜增时。<a id="a-86"></a>一昼夜增几增一腊缚昼。<a id="a-87"></a>夜减亦然。<a id="a-88"></a>日行此洲向南向北。<a id="a-89"></a>如其次第夜增昼增。<a id="a-8A"></a>何故月轮于黑半末白半初位见有缺耶。<a id="a-8B"></a>世施设中作如是释。<a id="a-8C"></a>以月宫殿行近日轮。<a id="a-8D"></a>月被日轮光所侵照。<a id="a-8E"></a>余边发影自覆月轮。<a id="a-8F"></a>令于尔时见不圆满。<a id="a-8G"></a>理必应尔。<a id="a-8H"></a>以于尔时亦见不明全月轮故。<a id="a-8I"></a>由是日没月便出时。<a id="a-8J"></a>相去极遥。<a id="a-8K"></a>见月圆满日等宫殿。<a id="a-8L"></a>何有情居四大王天所部天众是诸天众。<a id="a-8M"></a>唯住此耶。<a id="a-8N"></a>若空居天唯住如是日等宫殿。<a id="a-8O"></a>若地居天住妙高山。<a id="a-8P"></a>诸层级等有几层。<a id="a-8Q"></a>级其量云。<a id="a-8R"></a>何何等诸天住何层。<a id="a-8S"></a>级颂曰。</p>
  <p id="a8T">妙高层有四　　相去各十千</p>
  <p id="a8U">傍出十六千　　八四二千量</p>
  <p id="a8V">坚手及持鬘　　恒憍大王众</p>
  <p id="a8W">如次居四级　　亦住余七山</p>
  <p id="a8X">论曰。<a id="a-8Y"></a>苏迷卢山有四层级。<a id="a-8Z"></a>始从水际尽第一层。<a id="a-8a"></a>相去十千踰缮那量。<a id="a-8b"></a>如是乃至从第三层。<a id="a-8c"></a>尽第四层亦十千量。<a id="a-8d"></a>此四层级。<a id="a-8e"></a>从妙高山傍出围绕。<a id="a-8f"></a>尽其下半。<a id="a-8g"></a>最初层级出十六千。<a id="a-8h"></a>第二第三第四层级。<a id="a-8i"></a>如其次第八四二千。<a id="a-8j"></a>住初层天名为坚手。<a id="a-8k"></a>持鬘居第二。<a id="a-8l"></a>恒憍处第三。<a id="a-8m"></a>四大天王及诸眷属。<a id="a-8n"></a>各一方面住第四层。<a id="a-8o"></a>坚手等三天皆四王众摄。<a id="a-8p"></a>持双山等七金山上。<a id="a-8q"></a>亦有四王所部村邑。<a id="a-8r"></a>是名依地住四大王众天。<a id="a-8s"></a>于欲天中此天最广。<a id="a-8t"></a>三十三天住在何处。<a id="a-8u"></a>颂曰。</p>
  <p id="a8v">妙高顶八万　　三十三天居</p>
  <p id="a8w">四角有四峰　　金刚手所住</p>
  <p id="a8x">中宫名善见　　周万踰缮那</p>
  <p id="a8y">高一半金城　　杂饰地柔软</p>
  <p id="a8z">中有殊胜殿　　周千踰缮那</p>
  <p id="a90">外四苑庄严　　众车粗杂喜</p>
  <p id="a91">妙地居四方　　相去各二十</p>
  <p id="a92">东北圆生树　　西南善法堂</p>
  <p id="a93">论曰。<a id="a-94"></a>三十三天住迷卢顶。<a id="a-95"></a>其顶四面各二十千。<a id="a-96"></a>若据周围数成八万。<a id="a-97"></a>有余师说。<a id="a-98"></a>面各八十千与下际四边其量无别。<a id="a-99"></a>山顶四角各有一峰。<a id="a-9A"></a>其高广量各有五百。<a id="a-9B"></a>有药叉神名金刚手。<a id="a-9C"></a>于中止住守护诸天。<a id="a-9D"></a>于山顶中有宫名善见。<a id="a-9E"></a>面二千半。<a id="a-9F"></a>周万踰缮那。<a id="a-9G"></a>金城量高一踰缮那半。<a id="a-9H"></a>其地平坦。<a id="a-9I"></a>亦真金所成。<a id="a-9J"></a>俱用百一杂宝严饰。<a id="a-9K"></a>地触柔软如妒罗绵。<a id="a-9L"></a>于践蹑时随足高下。<a id="a-9M"></a>是天帝释所都大城。<a id="a-9N"></a>城有千门严饰壮丽门有五百青衣药叉。<a id="a-9O"></a>勇健端严踰缮那量。<a id="a-9P"></a>各严铠仗防守城门。<a id="a-9Q"></a>于其城中有殊胜殿。<a id="a-9R"></a>种种妙宝具足庄严。<a id="a-9S"></a>蔽余天宫故名殊胜。<a id="a-9T"></a>面二百五十。<a id="a-9U"></a>周千踰缮那。<a id="a-9V"></a>是谓城中诸可爱事。<a id="a-9W"></a>城外四面四苑庄严。<a id="a-9X"></a>是彼诸天共游戏处。<a id="a-9Y"></a>一众车苑。<a id="a-9Z"></a>谓此苑中随天福力种种车现。<a id="a-9a"></a>二粗恶苑。<a id="a-9b"></a>天欲战时随其所须甲仗等现。<a id="a-9c"></a>三杂林苑。<a id="a-9d"></a>诸天入中所玩皆同俱生胜喜。<a id="a-9e"></a>四喜林苑。<a id="a-9f"></a>极妙欲尘杂类俱臻历观无厌。<a id="a-9g"></a>如是四苑形皆畟方。<a id="a-9h"></a>一一周千踰缮那量。<a id="a-9i"></a>居中各有一如意池。<a id="a-9j"></a>面各五十踰缮那量。<a id="a-9k"></a>八功德水弥满其中。<a id="a-9l"></a>随欲妙花宝舟好鸟。<a id="a-9m"></a>一一奇丽种种庄严。<a id="a-9n"></a>四苑四边有四妙地。<a id="a-9o"></a>中间各去苑二十踰缮那。<a id="a-9p"></a>地一一边量皆二百。<a id="a-9q"></a>是诸天众胜游戏所。<a id="a-9r"></a>诸天于彼捔胜欢娱。<a id="a-9s"></a>城外东北有圆生树。<a id="a-9t"></a>是三十三天受欲乐胜所。<a id="a-9u"></a>蟠根深广五十踰缮那。<a id="a-9v"></a>耸干上升枝条傍布。<a id="a-9w"></a>高广量等百踰缮那。<a id="a-9x"></a>挺叶开花妙香芬馥顺风薰满百踰缮那。<a id="a-9y"></a>若逆风薰犹遍五十。<a id="a-9z"></a>城外西南角有大善法堂。<a id="a-A0"></a>三十三天时集详辩。<a id="a-A1"></a>制伏阿素洛等如法不如法事。<a id="a-A2"></a>如是已辩三十三天所居外器。<a id="a-A3"></a>余有色天众所住器云何。<a id="a-A4"></a>颂曰。</p>
  <p id="aA5">此上有色天　　住依空宫殿</p>
  <p id="aA6">论曰。<a id="a-A7"></a>从夜摩天至色究竟。<a id="a-A8"></a>所住宫殿皆但依空。<a id="a-A9"></a>有说空中密云弥布如地。<a id="a-AA"></a>为彼宫殿所依外器。<a id="a-AB"></a>世间至色究竟上无色故不可施设。<a id="a-AC"></a>如是所说诸天众中。<a id="a-AD"></a>颂曰。</p>
  <p id="aAE">六受欲交抱　　执手笑视淫</p>
  <p id="aAF">论曰。<a id="a-AG"></a>梵众天等由对治力。<a id="a-AH"></a>于诸欲法皆已远离。<a id="a-AI"></a>唯六欲天受妙欲境。<a id="a-AJ"></a>六欲天者。<a id="a-AK"></a>一四大王众天。<a id="a-AL"></a>谓彼有四大王及所领众。<a id="a-AM"></a>或彼天众事四大王。<a id="a-AN"></a>是四大王之所领故。<a id="a-AO"></a>二三十三天。<a id="a-AP"></a>谓彼天处是三十三部诸天所居。<a id="a-AQ"></a>妙高山顶四面各有八部天众。<a id="a-AR"></a>中央有一。<a id="a-AS"></a>即天帝释。<a id="a-AT"></a>故三十三。<a id="a-AU"></a>三夜摩天。<a id="a-AV"></a>谓彼天处时时多分称快乐哉。<a id="a-AW"></a>四睹史多天。<a id="a-AX"></a>谓彼天处多于自所受生喜足心。<a id="a-AY"></a>五乐变化天。<a id="a-AZ"></a>谓彼天处乐数化欲境于中受乐。<a id="a-Aa"></a>六他化自在天。<a id="a-Ab"></a>谓彼天处于他所化欲境自在受乐。<a id="a-Ac"></a>六中初二依地居天。<a id="a-Ad"></a>形交成淫与人无别。<a id="a-Ae"></a>然风气泄热恼便除。<a id="a-Af"></a>非如人间有余不净。<a id="a-Ag"></a>夜摩天众才抱成淫。<a id="a-Ah"></a>俱起染心暂时相抱。<a id="a-Ai"></a>热恼便息。<a id="a-Aj"></a>唯一起染。<a id="a-Ak"></a>虽受抱乐而不成淫。<a id="a-Al"></a>若俱无染心。<a id="a-Am"></a>虽相执抱如亲相敬爱。<a id="a-An"></a>而无过失。<a id="a-Ao"></a>睹史多天但由执手热恼便息。<a id="a-Ap"></a>乐变化天唯相向笑便除热恼。<a id="a-Aq"></a>他化自在相视成淫。<a id="a-Ar"></a>如是后三俱一无染。<a id="a-As"></a>成淫乐爱差别如前。<a id="a-At"></a>后二天中唯化资具。<a id="a-Au"></a>若异此者俱染不成。<a id="a-Av"></a>实并形交方成淫事。<a id="a-Aw"></a>施设所说显时不同。<a id="a-Ax"></a>由上诸天欲境转妙。<a id="a-Ay"></a>贪心转重身触有殊。<a id="a-Az"></a>故经少时数成淫事。<a id="a-B0"></a>不尔天欲乐应少于人中。<a id="a-B1"></a>随彼诸天男女膝上。<a id="a-B2"></a>有童男童女欻尔化生。<a id="a-B3"></a>即说为彼天所生。<a id="a-B4"></a>男女初生天众身量云何颂曰。</p>
  <p id="aB5">初如五至十　　色圆满有衣</p>
  <p id="aB6">论曰。<a id="a-B7"></a>且六欲诸天。<a id="a-B8"></a>初生如次。<a id="a-B9"></a>如五六七八九十岁。<a id="a-BA"></a>人生己身形速得圆满。<a id="a-BB"></a>色界天众于初生时。<a id="a-BC"></a>身量周圆具妙衣服。<a id="a-BD"></a>一切天众皆作圣言。<a id="a-BE"></a>谓彼言词同中印度。<a id="a-BF"></a>然不由学自解典言。<a id="a-BG"></a>欲生乐生云何差别。<a id="a-BH"></a>颂曰。</p>
  <p id="aBI">欲生三人天　　乐生三九处</p>
  <p id="aBJ">论曰。<a id="a-BK"></a>欲生三者。<a id="a-BL"></a>有诸有情乐受现前诸妙欲境。<a id="a-BM"></a>彼于如是现欲境中自在而转。<a id="a-BN"></a>谓全人趣及下四天。<a id="a-BO"></a>有诸有情乐受自化诸妙欲境。<a id="a-BP"></a>彼于自化妙欲境中自在而转。<a id="a-BQ"></a>谓唯第五乐变化天。<a id="a-BR"></a>有诸有情乐受他化诸妙欲境。<a id="a-BS"></a>彼于他化妙欲境中自在而转。<a id="a-BT"></a>谓第六他化自在天。<a id="a-BU"></a>此欲生三依何建立。<a id="a-BV"></a>依受如生现前欲境故。<a id="a-BW"></a>依受如乐自化欲境故。<a id="a-BX"></a>依受如乐他化欲境故。<a id="a-BY"></a>又依所受下中上境故。<a id="a-BZ"></a>又依受用有罪有劳现前欲境故。<a id="a-Ba"></a>依乐受用无罪有劳自化欲境故。<a id="a-Bb"></a>依乐受用无罪无劳他化欲境故。<a id="a-Bc"></a>乐生三者。<a id="a-Bd"></a>三静虑中于九处生受三种乐。<a id="a-Be"></a>以彼所受有乐异熟无苦异熟。<a id="a-Bf"></a>故名乐生。<a id="a-Bg"></a>此乐生三依何建立。<a id="a-Bh"></a>依多安住离生喜乐定生喜乐离喜乐故。<a id="a-Bi"></a>或依三种灾所及故。<a id="a-Bj"></a>或依寻喜乐增上故。<a id="a-Bk"></a>或依身想异无异故。<a id="a-Bl"></a>所说诸天二十二处。<a id="a-Bm"></a>上下相去其量云何。<a id="a-Bn"></a>颂曰。</p>
  <p id="aBo">如彼去下量　　去上数亦然</p>
  <p id="aBp">论曰。<a id="a-Bq"></a>一一中间踰缮那量。<a id="a-Br"></a>非易可数。<a id="a-Bs"></a>但可总举。<a id="a-Bt"></a>彼去下量去上例然。<a id="a-Bu"></a>随从何天去下海量。<a id="a-Bv"></a>彼上所至与去下同。<a id="a-Bw"></a>谓妙高山从第四层级去下大海四万踰缮那。<a id="a-Bx"></a>上去三十三天亦如去下海量。<a id="a-By"></a>如三十三天去下大海。<a id="a-Bz"></a>上去夜摩天其量亦尔。<a id="a-C0"></a>如是乃至。<a id="a-C1"></a>如善见天去下大海。<a id="a-C2"></a>从彼上去色究竟天其量亦尔。<a id="a-C3"></a>如是悬远多踰缮那。<a id="a-C4"></a>如明眼人暂见色顷。<a id="a-C5"></a>世尊能以意势神通运。<a id="a-C6"></a>身往来自在无碍。<a id="a-C7"></a>故佛神力不可思。<a id="a-C8"></a>议。<a id="a-C9"></a>于下处生升上见不。<a id="a-CA"></a>颂曰。</p>
  <p id="aCB">离通力依他　　下无升见上</p>
  <p id="aCC">论曰。<a id="a-CD"></a>如四大王天众升见三十三天。<a id="a-CE"></a>非三十三等天升见夜摩天等。<a id="a-CF"></a>然彼若得定所发通。<a id="a-CG"></a>一切皆能升见于上。<a id="a-CH"></a>或依他力升见上天。<a id="a-CI"></a>谓得神通及上天众。<a id="a-CJ"></a>引接往彼随其所应。<a id="a-CK"></a>或上天来下亦能见。<a id="a-CL"></a>若上界地来向下时。<a id="a-CM"></a>非下化身下眼不见。<a id="a-CN"></a>非其境界故。<a id="a-CO"></a>如不觉彼触故。<a id="a-CP"></a>上界地来向下时。<a id="a-CQ"></a>必化下身为令下见。<a id="a-CR"></a>依地居天已说处量。<a id="a-CS"></a>夜摩天等处量云何。<a id="a-CT"></a>有说四天如迷卢顶。<a id="a-CU"></a>有说此四上倍倍增。<a id="a-CV"></a>有余师言。<a id="a-CW"></a>初静虑地宫殿依处等一四洲。<a id="a-CX"></a>第二静虑等小千界。<a id="a-CY"></a>第三静虑等中千界。<a id="a-CZ"></a>第四静虑等大千界。<a id="a-Ca"></a>有余师言。<a id="a-Cb"></a>下三静虑如次量等小中大千。<a id="a-Cc"></a>第四静虑量无边际。<a id="a-Cd"></a>齐何量说小中大千。<a id="a-Ce"></a>颂曰。</p>
  <p id="aCf">四大洲日月　　苏迷卢欲天</p>
  <p id="aCg">梵世各一千　　名一小千界</p>
  <p id="aCh">此小千千倍　　说名一中千</p>
  <p id="aCi">此千倍大千　　皆同一成坏</p>
  <p id="aCj">论曰。<a id="a-Ck"></a>千四大洲乃至梵世。<a id="a-Cl"></a>如是总说为一小千。<a id="a-Cm"></a>千倍小千名一中千界。<a id="a-Cn"></a>千中千界总名一大千。<a id="a-Co"></a>如是大千同成同坏。<a id="a-Cp"></a>中有情类成坏亦同。</p>
 </body>
</html>