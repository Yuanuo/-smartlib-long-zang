<!doctype html>
<html id="z3IBVv217V" data-ver="1127">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨藏显宗论卷第三十四</h1>
  <h2 id="a2">辩贤圣品第七之六</h2>
  <p id="a3">道亦名为菩提分法。<a id="a-4"></a>此有几种。<a id="a-5"></a>名义云何。<a id="a-6"></a>颂曰。</p>
  <p id="a7">觉分三十七　　谓四念住等</p>
  <p id="a8">觉谓尽无生　　顺此故名分</p>
  <p id="a9">论曰。<a id="a-A"></a>经说觉分有三十七。<a id="a-B"></a>谓四念住。<a id="a-C"></a>四正断。<a id="a-D"></a>四神足。<a id="a-E"></a>五根。<a id="a-F"></a>五力。<a id="a-G"></a>七等觉支。<a id="a-H"></a>八圣道支。<a id="a-I"></a>尽无生智说名为觉。<a id="a-J"></a>随觉者别立三菩提。<a id="a-K"></a>一声闻菩提。<a id="a-L"></a>二独觉菩提。<a id="a-M"></a>三无上菩提。<a id="a-N"></a>无智睡眠皆永断故。<a id="a-O"></a>及如实知已作已事不复作故。<a id="a-P"></a>此二名觉。<a id="a-Q"></a>三十七法顺趣菩提。<a id="a-R"></a>是故皆名菩提分法。<a id="a-S"></a>此三十七体各别耶。<a id="a-T"></a>不尔。<a id="a-U"></a>云何。<a id="a-V"></a>颂曰。</p>
  <p id="aW">此实事唯十　　谓慧勤定信</p>
  <p id="aX">念喜舍轻安　　及戒寻为体</p>
  <p id="aY">论曰。<a id="a-Z"></a>此觉分名。<a id="a-a"></a>虽三十七。<a id="a-b"></a>实事唯十。<a id="a-c"></a>即慧勤等。<a id="a-d"></a>谓四念住慧根慧力择法觉支正见。<a id="a-e"></a>以慧为体。<a id="a-f"></a>四正断精进根精进力精进觉支正精进以勤为体。<a id="a-g"></a>四神足定根定力定觉支正定。<a id="a-h"></a>以定为体。<a id="a-i"></a>信根信力。<a id="a-j"></a>以信为体。<a id="a-k"></a>念根念力念觉支正念。<a id="a-l"></a>以念为体。<a id="a-m"></a>喜觉支。<a id="a-n"></a>以喜为体。<a id="a-o"></a>舍觉支以行蕴摄舍为体。<a id="a-p"></a>轻安觉支以轻安为体。<a id="a-q"></a>正语正业正命以戒为体。<a id="a-r"></a>正思惟以寻为体。<a id="a-s"></a>如是觉分实事唯十。<a id="a-t"></a>前五即是信等五根。<a id="a-u"></a>由境等殊分为三十。<a id="a-v"></a>更加喜舍轻安戒寻戒分为三。<a id="a-w"></a>复总成七。<a id="a-x"></a>并前合成三十七种。<a id="a-y"></a>毗婆沙师说有十一。<a id="a-z"></a>身业语业不相杂故。<a id="a-10"></a>戒分为二。<a id="a-11"></a>余九同前。<a id="a-12"></a>念住等三名无别属。<a id="a-13"></a>如何独说为慧勤定。<a id="a-14"></a>颂曰。</p>
  <p id="a15">四念住正断　　神足随增上</p>
  <p id="a16">说为慧勤定　　实诸加行善</p>
  <p id="a17">论曰。<a id="a-18"></a>四念住等三品善法。<a id="a-19"></a>体实遍摄诸加行善。<a id="a-1A"></a>然随同品增上善根。<a id="a-1B"></a>如次说为慧勤及定。<a id="a-1C"></a>何缘于慧立念住名。<a id="a-1D"></a>慧由念力持令住故。<a id="a-1E"></a>何故说勤名为正断。<a id="a-1F"></a>于正修习断修位中。<a id="a-1G"></a>此勤力能断懈怠故。<a id="a-1H"></a>或名正胜。<a id="a-1I"></a>于正持策身语意中。<a id="a-1J"></a>此最胜故。<a id="a-1K"></a>何缘于定立神足名。<a id="a-1L"></a>诸灵妙德所依止故。<a id="a-1M"></a>何缘信等立根力名。<a id="a-1N"></a>以增上故。<a id="a-1O"></a>难屈伏故。<a id="a-1P"></a>何缘此五先说为根后名为力。<a id="a-1Q"></a>由此五法依下上品分先后故。<a id="a-1R"></a>又依可屈伏不可屈伏故。<a id="a-1S"></a>下品信等势用劣故。<a id="a-1T"></a>犹为所治同类屈伏。<a id="a-1U"></a>上品翻此故得力名。<a id="a-1V"></a>所说觉支为有何义。<a id="a-1W"></a>能觉悟义名为觉支。<a id="a-1X"></a>若尔觉支唯应有一。<a id="a-1Y"></a>不尔念等是择法分。<a id="a-1Z"></a>皆顺择法从胜为名。<a id="a-1a"></a>或觉之支是觉支义。<a id="a-1b"></a>若尔应许觉支唯六。<a id="a-1c"></a>不尔择法是觉亦觉支。<a id="a-1d"></a>所余六种是觉支非觉。<a id="a-1e"></a>所说道支为有何义。<a id="a-1f"></a>寻求依义名为道支。<a id="a-1g"></a>若尔道支唯应有一。<a id="a-1h"></a>不尔余七是正见分。<a id="a-1i"></a>皆顺正见从胜为名。<a id="a-1j"></a>或道之支是道支义。<a id="a-1k"></a>若尔应许道支唯七。<a id="a-1l"></a>不尔正见是道亦道支。<a id="a-1m"></a>所余七种是道支非道。<a id="a-1n"></a>当言何位何觉分增。<a id="a-1o"></a>颂曰。</p>
  <p id="a1p">初业顺决择　　及修见道位</p>
  <p id="a1q">念住等七品　　应知次第增</p>
  <p id="a1r">论曰。<a id="a-1s"></a>初修业位说念住增。<a id="a-1t"></a>谓此位中。<a id="a-1u"></a>为息颠倒。<a id="a-1v"></a>由念势力。<a id="a-1w"></a>于身等境。<a id="a-1x"></a>自相共相。<a id="a-1y"></a>能审了知。<a id="a-1z"></a>坏二种愚。<a id="a-20"></a>慧用胜故。<a id="a-21"></a>于暖法位说正断增。<a id="a-22"></a>谓此位中见生死过涅槃功德。<a id="a-23"></a>遂能勇猛发勤精进。<a id="a-24"></a>不坠生死速趣涅槃。<a id="a-25"></a>勤用胜故。<a id="a-26"></a>于顶法位说神足增。<a id="a-27"></a>谓此位中能制心识。<a id="a-28"></a>趣不退位。<a id="a-29"></a>终不匮乏。<a id="a-2A"></a>信等善根。<a id="a-2B"></a>定用胜故。<a id="a-2C"></a>于忍法位说五根增。<a id="a-2D"></a>谓此位中永息恶趣终不退堕。<a id="a-2E"></a>速入离生。<a id="a-2F"></a>增上义成。<a id="a-2G"></a>根义胜故。<a id="a-2H"></a>世第一位说五力增。<a id="a-2I"></a>谓此位中不为烦恼之所屈伏。<a id="a-2J"></a>力义胜故。<a id="a-2K"></a>虽忍位中亦容如是。<a id="a-2L"></a>然非决定。<a id="a-2M"></a>是故不说。<a id="a-2N"></a>或此位中不为一切余异生法之所屈伏。<a id="a-2O"></a>故于此位力义偏增。<a id="a-2P"></a>修道位中近菩提位。<a id="a-2Q"></a>助觉胜故说觉支增。<a id="a-2R"></a>或此位中断九品惑。<a id="a-2S"></a>数数觉故觉支义增。<a id="a-2T"></a>见道位中所有道义。<a id="a-2U"></a>皆具足故说道支增。<a id="a-2V"></a>谓寻求依及通往趣。<a id="a-2W"></a>二义具故说名为道。<a id="a-2X"></a>见道位中二义最胜。<a id="a-2Y"></a>谓见道位圣慧初生。<a id="a-2Z"></a>如实寻求谛理胜故。<a id="a-2a"></a>又于此位不起期心。<a id="a-2b"></a>能速疾行往趣胜故。<a id="a-2c"></a>随数增故。<a id="a-2d"></a>于契经中。<a id="a-2e"></a>先七后八。<a id="a-2f"></a>非修次第。<a id="a-2g"></a>有余于此立次第言。<a id="a-2h"></a>行者最初由慧势力。<a id="a-2i"></a>于身等境自相共相。<a id="a-2j"></a>如实了知导起众善。<a id="a-2k"></a>如有目者将导众盲。<a id="a-2l"></a>是故最初说四念住。<a id="a-2m"></a>由四念住了众境已。<a id="a-2n"></a>于断恶修善能发起正勤。<a id="a-2o"></a>故于第二说四正断。<a id="a-2p"></a>由正勤力令相续中。<a id="a-2q"></a>过失损减功德增盛。<a id="a-2r"></a>于殊胜定方能修习。<a id="a-2s"></a>是故神足说在第三。<a id="a-2t"></a>胜定为依。<a id="a-2u"></a>便令信等与出世法为增上缘。<a id="a-2v"></a>由此五根说为第四。<a id="a-2w"></a>根义既立能招恶趣恶业烦恼不能屈伏。<a id="a-2x"></a>由此五力说为第五。<a id="a-2y"></a>力义既成能如实觉四圣谛境无疑虑故。<a id="a-2z"></a>说七觉支在于第六。<a id="a-30"></a>既如实觉四圣谛境。<a id="a-31"></a>厌舍生死欣趣涅槃。<a id="a-32"></a>故说道支以为第七。<a id="a-33"></a>于中一一辩其次第。<a id="a-34"></a>如释经论应正思求。<a id="a-35"></a>今此论中思择法相。<a id="a-36"></a>于次第理无劳烦述。<a id="a-37"></a>三十七觉分中几唯无漏几通二种。<a id="a-38"></a>颂曰。</p>
  <p id="a39">七觉八道支　　一向是无漏</p>
  <p id="a3A">三四五根力　　皆通于二种</p>
  <p id="a3B">论曰。<a id="a-3C"></a>此中七觉八圣道支唯是无漏。<a id="a-3D"></a>唯于修道见道位中方建立故。<a id="a-3E"></a>谓修道位七觉支增。<a id="a-3F"></a>邻近菩提。<a id="a-3G"></a>谓治有顶。<a id="a-3H"></a>故觉支体一向无漏。<a id="a-3I"></a>一切觉分皆助菩提。<a id="a-3J"></a>唯此独标觉支名者。<a id="a-3K"></a>以最邻近菩提果故。<a id="a-3L"></a>由此理趣证七觉支。<a id="a-3M"></a>应知但依治有顶说。<a id="a-3N"></a>此为上首类治下地。<a id="a-3O"></a>唯于无漏立觉支名。<a id="a-3P"></a>若不许然宁不通二。<a id="a-3Q"></a>或于一切菩提分中。<a id="a-3R"></a>依近菩提立觉支号。<a id="a-3S"></a>道中修道位近菩提。<a id="a-3T"></a>性近菩提唯是无漏。<a id="a-3U"></a>故无漏修道方立觉支名。<a id="a-3V"></a>见道位中八道支胜。<a id="a-3W"></a>故此一向无漏性摄。<a id="a-3X"></a>虽正见等亦通有漏。<a id="a-3Y"></a>然彼不得圣道支名。<a id="a-3Z"></a>圣道支名目无漏故。<a id="a-3a"></a>又诸论者。<a id="a-3b"></a>许觉分法觉支后说。<a id="a-3c"></a>定是无漏。<a id="a-3d"></a>若说在前。<a id="a-3e"></a>便通二种。<a id="a-3f"></a>既觉支后方说道支。<a id="a-3g"></a>故八道支一向无漏。<a id="a-3h"></a>所余通二。<a id="a-3i"></a>义准已成。<a id="a-3j"></a>谓觉分中前位增者。<a id="a-3k"></a>彼于后位势用亦增。<a id="a-3l"></a>后位增者非于前位。<a id="a-3m"></a>故毗婆沙作如是说。<a id="a-3n"></a>从初业位至尽无生念位常增。<a id="a-3o"></a>乃至广说。<a id="a-3p"></a>此三十七何地有几。<a id="a-3q"></a>颂曰。</p>
  <p id="a3r">初静虑一切　　未至除喜根</p>
  <p id="a3s">二静虑除寻　　三四中除二</p>
  <p id="a3t">前三无色地　　除戒前二种</p>
  <p id="a3u">于欲界有顶　　除觉及道支</p>
  <p id="a3v">论曰。<a id="a-3w"></a>初静虑中具三十七。<a id="a-3x"></a>于未至地除喜觉支。<a id="a-3y"></a>于下地法犹怀疑虑未能保信。<a id="a-3z"></a>故不生喜。<a id="a-40"></a>又未至定初现前时。<a id="a-41"></a>未能断除下地烦恼。<a id="a-42"></a>后虽已断而类同前。<a id="a-43"></a>故起彼时皆无有喜。<a id="a-44"></a>有说一切近分地道。<a id="a-45"></a>皆力励转故无喜义。<a id="a-46"></a>第二静虑除正思惟。<a id="a-47"></a>彼静虑中已无寻故。<a id="a-48"></a>由契经说。<a id="a-49"></a>彼地无寻。<a id="a-4A"></a>彼上等持转寂静故。<a id="a-4B"></a>由此二地各三十六。<a id="a-4C"></a>第三第四静虑中间双除喜寻。<a id="a-4D"></a>各三十五。<a id="a-4E"></a>前三无色。<a id="a-4F"></a>除戒三支。<a id="a-4G"></a>并除喜寻。<a id="a-4H"></a>各三十二。<a id="a-4I"></a>欲界有顶除觉道支。<a id="a-4J"></a>无无漏故。<a id="a-4K"></a>各二十二。<a id="a-4L"></a>如是诸地随其所应。<a id="a-4M"></a>觉分现前少多无定。<a id="a-4N"></a>谓随位别后必兼前。<a id="a-4O"></a>可一体上义分多种。<a id="a-4P"></a>故有多种俱时起义。<a id="a-4Q"></a>唯四念住必不俱生。<a id="a-4R"></a>以约所缘分为四故。<a id="a-4S"></a>尚无二慧俱时而生。<a id="a-4T"></a>况有一时四慧并起。<a id="a-4U"></a>不可一慧约境分多。<a id="a-4V"></a>以若总缘法念住摄。<a id="a-4W"></a>必无一慧于一刹那缘四境生四行相故。<a id="a-4X"></a>由此理趣初静虑中。<a id="a-4Y"></a>总而言之具三十七。<a id="a-4Z"></a>然于一念顷现在前。<a id="a-4a"></a>极多但容有三十四。<a id="a-4b"></a>如是未至第二静虑。<a id="a-4c"></a>极多但容有三十三。<a id="a-4d"></a>三四中间极三十二。<a id="a-4e"></a>前三无色极二十九。<a id="a-4f"></a>欲界有顶极唯十九。<a id="a-4g"></a>一切皆除三念住故。<a id="a-4h"></a>其中减者随位应思。<a id="a-4i"></a>何故心王不立觉分。<a id="a-4j"></a>理亦摄在念住等中。<a id="a-4k"></a>彼实摄诸加行善故。<a id="a-4l"></a>然不别立如慧等者。<a id="a-4m"></a>心于杂染清净分中。<a id="a-4n"></a>势用均平无所偏党。<a id="a-4o"></a>觉分唯在清净分中。<a id="a-4p"></a>势用增强。<a id="a-4q"></a>是故不立。<a id="a-4r"></a>有余师说。<a id="a-4s"></a>觉分多缘诸法共相。<a id="a-4t"></a>心王多分缘自相生。<a id="a-4u"></a>是故不立。<a id="a-4v"></a>有余复说。<a id="a-4w"></a>修习觉分本为对治一切烦恼。<a id="a-4x"></a>然诸烦恼心所非心。<a id="a-4y"></a>故能治法非心唯所。<a id="a-4z"></a>障治相翻。<a id="a-50"></a>而建立故。<a id="a-51"></a>有说觉分辅佐于觉。<a id="a-52"></a>觉是心所慧为体故。<a id="a-53"></a>不可心王辅佐心所。<a id="a-54"></a>如王不可辅佐于臣。<a id="a-55"></a>所以心王不立觉分。<a id="a-56"></a>有余师说。<a id="a-57"></a>心导世间于界趣生轮回无绝。<a id="a-58"></a>修习觉分为断生死。<a id="a-59"></a>由此心王不立觉分。<a id="a-5A"></a>有余师说。<a id="a-5B"></a>无始时来心为众多烦恼杂染。<a id="a-5C"></a>驰散诸境[怡-台+龍]戾难调。<a id="a-5D"></a>为调伏心修习觉分。<a id="a-5E"></a>非所调伏即是能调。<a id="a-5F"></a>是故心王不立觉分。<a id="a-5G"></a>何缘诸大心所法中。<a id="a-5H"></a>唯立四法为菩提分。<a id="a-5I"></a>实总摄在念住等中。<a id="a-5J"></a>彼实摄诸加行善故。<a id="a-5K"></a>然别建立念定慧者。<a id="a-5L"></a>由此三种顺清净品。<a id="a-5M"></a>势用增强可立觉分。<a id="a-5N"></a>想思触欲。<a id="a-5O"></a>于染分中势用增强。<a id="a-5P"></a>故不别立。<a id="a-5Q"></a>于假想观胜解偏增。<a id="a-5R"></a>觉分唯摄顺真实观。<a id="a-5S"></a>由此胜解非觉分摄。<a id="a-5T"></a>有余师说。<a id="a-5U"></a>至无学位胜解方增。<a id="a-5V"></a>经但立为无学支故。<a id="a-5W"></a>菩提分法有学位增。<a id="a-5X"></a>由此为因。<a id="a-5Y"></a>力能引起三菩提故。<a id="a-5Z"></a>所以胜解非觉分摄。<a id="a-5a"></a>作意势力能发动心。<a id="a-5b"></a>令于所缘易脱不定。<a id="a-5c"></a>觉分于境。<a id="a-5d"></a>审谛观察。<a id="a-5e"></a>令心专一。<a id="a-5f"></a>与彼相违。<a id="a-5g"></a>是故作意非觉分摄。<a id="a-5h"></a>若尔宁立寻为觉分。<a id="a-5i"></a>寻于境界虽策发心。<a id="a-5j"></a>而欲令心推求至理。<a id="a-5k"></a>非令于境浮飘易脱。<a id="a-5l"></a>于谛观察有策发能。<a id="a-5m"></a>说此力能策正见故。<a id="a-5n"></a>由此作意不可例寻。<a id="a-5o"></a>有余师言。<a id="a-5p"></a>若染若净初取境位。<a id="a-5q"></a>作意力增说为非理。<a id="a-5r"></a>如理作意至境相续。<a id="a-5s"></a>彼势力微故不立为烦恼觉分。<a id="a-5t"></a>烦恼觉分要于至境相续位中方增盛故。<a id="a-5u"></a>受于杂染清净分中。<a id="a-5v"></a>势用俱增故立觉分。<a id="a-5w"></a>由此流转缘起支中立为受支。<a id="a-5x"></a>及于还灭菩提分中立喜觉支。<a id="a-5y"></a>有余师说。<a id="a-5z"></a>受于杂染虽是增上。<a id="a-60"></a>而与净品作饶益事。<a id="a-61"></a>亦有功能。<a id="a-62"></a>如旃荼罗性虽鄙劣。<a id="a-63"></a>能与豪族作饶益事。<a id="a-64"></a>故于静虑为饶益支。<a id="a-65"></a>菩提分中立觉支号。<a id="a-66"></a>何缘三受皆通无漏。<a id="a-67"></a>觉分唯喜。<a id="a-68"></a>非余二耶。<a id="a-69"></a>觉分所为行相猛利。<a id="a-6A"></a>乐舍行相。<a id="a-6B"></a>迟钝故非。<a id="a-6C"></a>有余师言。<a id="a-6D"></a>乐舍二受为轻安乐。<a id="a-6E"></a>行舍所覆相不明了。<a id="a-6F"></a>是故不立。<a id="a-6G"></a>何缘大善心所法中。<a id="a-6H"></a>唯立四法为菩提分。<a id="a-6I"></a>实亦总是念住等摄。<a id="a-6J"></a>彼实总摄加行善故。<a id="a-6K"></a>然别立信勤安舍者。<a id="a-6L"></a>由此四种顺觉强故。<a id="a-6M"></a>如何此四顺觉用强。<a id="a-6N"></a>发趣菩提信为上首。<a id="a-6O"></a>将修众行信为初基。<a id="a-6P"></a>清净果因以信为本。<a id="a-6Q"></a>若无信者修趣不成。<a id="a-6R"></a>故立信根以为觉分。<a id="a-6S"></a>有余师说。<a id="a-6T"></a>如清水珠置浊水中。<a id="a-6U"></a>水便澄洁。<a id="a-6V"></a>令诸有目鉴众色像。<a id="a-6W"></a>如是以信置心品中。<a id="a-6X"></a>能令俱生心品澄净。<a id="a-6Y"></a>由此能见四圣谛理。<a id="a-6Z"></a>渐次增长成三菩提。<a id="a-6a"></a>故信最应立为觉分。<a id="a-6b"></a>勤于众行遍能策发。<a id="a-6c"></a>令其速趣三乘菩提。<a id="a-6d"></a>若无正勤。<a id="a-6e"></a>虽已发趣。<a id="a-6f"></a>中间懈废终无所成。<a id="a-6g"></a>是故立勤以为觉分。<a id="a-6h"></a>有余师说。<a id="a-6i"></a>无始时来所以不能见四圣谛。<a id="a-6j"></a>都由懈怠不乐听闻。<a id="a-6k"></a>如理思惟四圣谛理。<a id="a-6l"></a>勤能治彼令乐听闻。<a id="a-6m"></a>如理思惟四谛理故。<a id="a-6n"></a>能见四谛速证菩提。<a id="a-6o"></a>故勤亦应立为觉分。<a id="a-6p"></a>轻安息务令心调适。<a id="a-6q"></a>行舍正直令心平等。<a id="a-6r"></a>故能增长诸出世行。<a id="a-6s"></a>令其速趣三乘菩提。<a id="a-6t"></a>故立安舍以为觉分。<a id="a-6u"></a>有余师说。<a id="a-6v"></a>无始时来惛掉乱心不见谛理。<a id="a-6w"></a>由此不证三乘菩提。<a id="a-6x"></a>轻安舍惛行舍止掉。<a id="a-6y"></a>由斯见谛速趣菩提。<a id="a-6z"></a>故此亦应立为觉分。<a id="a-70"></a>若尔惭愧自性善摄。<a id="a-71"></a>于众善品得白法名。<a id="a-72"></a>亦应立为菩提分法。<a id="a-73"></a>彼不应立。<a id="a-74"></a>以无惭愧。<a id="a-75"></a>唯与一切恶心相应。<a id="a-76"></a>于散戒中为胜障碍。<a id="a-77"></a>于见谛理为障力微。<a id="a-78"></a>与彼相违名为惭愧。<a id="a-79"></a>自性善摄得白法名。<a id="a-7A"></a>虽于散戒有胜功力。<a id="a-7B"></a>而于定善为助力微菩提分中取顺定善。<a id="a-7C"></a>助觉谛理故彼不立。<a id="a-7D"></a>若尔应立无贪无嗔。<a id="a-7E"></a>彼是善根。<a id="a-7F"></a>自性善故。<a id="a-7G"></a>亦不应立。<a id="a-7H"></a>以诸贪嗔六识相应。<a id="a-7I"></a>遍通五部是随眠性。<a id="a-7J"></a>发粗恶业为胜加行。<a id="a-7K"></a>断灭善根障散善强违见谛劣。<a id="a-7L"></a>翻彼故立无贪无嗔。<a id="a-7M"></a>得善根名自性善摄。<a id="a-7N"></a>于散善业功力虽强。<a id="a-7O"></a>助定善中势用微劣。<a id="a-7P"></a>菩提分法取顺定善。<a id="a-7Q"></a>助觉谛理故彼不立。<a id="a-7R"></a>若尔不放逸应立为觉分。<a id="a-7S"></a>不放逸故众行皆成。<a id="a-7T"></a>佛每劝令修不放逸。<a id="a-7U"></a>亦不应立。<a id="a-7V"></a>于散位中。<a id="a-7W"></a>放逸令心驰散五欲。<a id="a-7X"></a>能违施等。<a id="a-7Y"></a>散善用强。<a id="a-7Z"></a>非定位中此障用胜。<a id="a-7a"></a>翻对彼故。<a id="a-7b"></a>立不放逸。<a id="a-7c"></a>但于五欲能防护心。<a id="a-7d"></a>令不驰散专修施等。<a id="a-7e"></a>故于散善力用虽强。<a id="a-7f"></a>助定善中势用微劣。<a id="a-7g"></a>菩提分法取顺定善。<a id="a-7h"></a>助觉谛理。<a id="a-7i"></a>故彼不立。<a id="a-7j"></a>若尔不害应立觉分。<a id="a-7k"></a>害能逼恼无量有情堕三恶趣。<a id="a-7l"></a>彼能治故。<a id="a-7m"></a>亦不应立。<a id="a-7n"></a>害缘事生。<a id="a-7o"></a>恼诸有情。<a id="a-7p"></a>障修散善。<a id="a-7q"></a>不害翻此。<a id="a-7r"></a>助定力微。<a id="a-7s"></a>故亦不应立为觉分。<a id="a-7t"></a>有余师说。<a id="a-7u"></a>大善法中若所治强自性胜者。<a id="a-7v"></a>立为觉分。<a id="a-7w"></a>余则不然。<a id="a-7x"></a>所治强者。<a id="a-7y"></a>谓与一切染心相应。<a id="a-7z"></a>自性胜者。<a id="a-80"></a>谓助见谛。<a id="a-81"></a>如先所说信勤安舍具足二义惭愧等六无具二者。<a id="a-82"></a>谓惭等五二义并无。<a id="a-83"></a>不放逸一种唯阙自性胜。<a id="a-84"></a>何缘欣厌非觉分耶。<a id="a-85"></a>理实亦是念住等摄。<a id="a-86"></a>彼实总摄加行善故。<a id="a-87"></a>然不别立为觉分者。<a id="a-88"></a>由此二种行相相违。<a id="a-89"></a>俱不遍缘四圣谛境。<a id="a-8A"></a>无一地位容恒现前心品狭少。<a id="a-8B"></a>是故不立。<a id="a-8C"></a>有余师说。<a id="a-8D"></a>夫欣厌者。<a id="a-8E"></a>由慧观境势力引生。<a id="a-8F"></a>觉分谓能顺生觉慧。<a id="a-8G"></a>义相违故不应别立。<a id="a-8H"></a>何缘寻伺二种。<a id="a-8I"></a>皆容有加行善及有无漏。<a id="a-8J"></a>而于觉分一是一非。<a id="a-8K"></a>实亦俱通。<a id="a-8L"></a>义如前说。<a id="a-8M"></a>然别立寻不立伺者。<a id="a-8N"></a>寻于圣道策正见强。<a id="a-8O"></a>由彼起时行相猛利。<a id="a-8P"></a>寻求谛理有助见能。<a id="a-8Q"></a>立为道支。<a id="a-8R"></a>伺则不尔。<a id="a-8S"></a>以行相起极微劣故。<a id="a-8T"></a>有余师说。<a id="a-8U"></a>二俱行时寻行相粗映蔽于伺。<a id="a-8V"></a>唯伺起位行相转微。<a id="a-8W"></a>故觉分中不别立伺。<a id="a-8X"></a>策发正见自有正勤。<a id="a-8Y"></a>何更立寻以为觉分。<a id="a-8Z"></a>勤策正见有异于寻。<a id="a-8a"></a>故道支中应并建立。<a id="a-8b"></a>谓勤策彼令速进修。<a id="a-8c"></a>寻力策令速观圣谛。<a id="a-8d"></a>何缘表业不立觉分。<a id="a-8e"></a>觉分唯是顺定善法。<a id="a-8f"></a>心俱无表有胜顺能。<a id="a-8g"></a>表业不然。<a id="a-8h"></a>是故不立。<a id="a-8i"></a>何缘不立不相应行以为觉分。<a id="a-8j"></a>彼于助觉无别胜能。<a id="a-8k"></a>不相应故。<a id="a-8l"></a>非如无表虽不相应而于道轮有为毂用。<a id="a-8m"></a>故于觉分不别建立。<a id="a-8n"></a>有余师说。<a id="a-8o"></a>二无心定。<a id="a-8p"></a>能灭心故。<a id="a-8q"></a>与觉相违。<a id="a-8r"></a>四相及得。<a id="a-8s"></a>于所相成有迁成用。<a id="a-8t"></a>此于染净起用平等。<a id="a-8u"></a>菩提分法顺净用增。<a id="a-8v"></a>故不别立。<a id="a-8w"></a>何缘不立信为觉及道支。<a id="a-8x"></a>初发趣时信用增上。<a id="a-8y"></a>已入圣位立觉道支。<a id="a-8z"></a>信于尔时势用微劣。<a id="a-90"></a>故不立在觉道支中。<a id="a-91"></a>何缘于觉支立喜轻安舍。<a id="a-92"></a>非亦立彼在道支中。<a id="a-93"></a>彼偏顺觉不顺道故。<a id="a-94"></a>云何顺觉。<a id="a-95"></a>且修道中。<a id="a-96"></a>地地各修九品胜觉。<a id="a-97"></a>如如于谛数数觉悟。<a id="a-98"></a>如是如是发生胜喜。<a id="a-99"></a>由生胜喜复乐观谛。<a id="a-9A"></a>如人掘地获宝生喜。<a id="a-9B"></a>由生喜故复乐更掘。<a id="a-9C"></a>故喜于觉随顺力增。<a id="a-9D"></a>要由轻安息诸事务。<a id="a-9E"></a>及由舍力令心平等。<a id="a-9F"></a>方能于境审谛觉察。<a id="a-9G"></a>故立安舍在觉支中。<a id="a-9H"></a>云何此三不顺于道。<a id="a-9I"></a>速疾运转是圣道义。<a id="a-9J"></a>此于速运少有相违。<a id="a-9K"></a>并能令心安隐住故。<a id="a-9L"></a>何缘于道立寻戒支。<a id="a-9M"></a>于觉支中非亦立彼。<a id="a-9N"></a>彼偏顺道不顺觉故。<a id="a-9O"></a>云何顺道。<a id="a-9P"></a>且见道中寻策正见。<a id="a-9Q"></a>令于上下八谛境中速疾观察。<a id="a-9R"></a>戒能为毂成见道轮。<a id="a-9S"></a>令于谛中速疾回转。<a id="a-9T"></a>故寻及戒俱立道支。<a id="a-9U"></a>此复云何不顺于觉。<a id="a-9V"></a>且寻于谛不寂静转。<a id="a-9W"></a>于圣谛理寻求相故。<a id="a-9X"></a>觉已见谛安静而转。<a id="a-9Y"></a>故寻于觉少有相违。<a id="a-9Z"></a>觉是相应。<a id="a-9a"></a>有所缘境。<a id="a-9b"></a>有依有行。<a id="a-9c"></a>戒此相违。<a id="a-9d"></a>故于觉支不建立彼。<a id="a-9e"></a>通运名道。<a id="a-9f"></a>不可为例。<a id="a-9g"></a>何缘觉分不摄圣种。<a id="a-9h"></a>分别论者。<a id="a-9i"></a>许觉分摄。<a id="a-9j"></a>故彼宗建立四十一觉分。<a id="a-9k"></a>我许摄在念住等中。<a id="a-9l"></a>而不立为别觉分者。<a id="a-9m"></a>以诸觉分在家出家俱能受行及有欣乐。<a id="a-9n"></a>圣种唯有诸出家人受行欣乐。<a id="a-9o"></a>在家有乐必无受行。<a id="a-9p"></a>故不别立。<a id="a-9q"></a>有余师说。<a id="a-9r"></a>若许圣种总是无贪。<a id="a-9s"></a>如前已释。<a id="a-9t"></a>若许第四体即是勤。<a id="a-9u"></a>在觉分中无劳征诘。<a id="a-9v"></a>何缘证净非觉分摄。<a id="a-9w"></a>实亦摄在念住等中。<a id="a-9x"></a>而不立为别觉分者。<a id="a-9y"></a>以诸觉分进修义增。<a id="a-9z"></a>数习方能证菩提故。<a id="a-A0"></a>四种证净证得义增。<a id="a-A1"></a>见圣谛时渐顿得故。<a id="a-A2"></a>由此证净非觉分摄。<a id="a-A3"></a>有余师说。<a id="a-A4"></a>此即信戒随应亦在觉分中摄。<a id="a-A5"></a>修觉分时必获证净。<a id="a-A6"></a>此有几种。<a id="a-A7"></a>依何位得。<a id="a-A8"></a>实体是何法。<a id="a-A9"></a>有漏无漏耶。<a id="a-AA"></a>颂曰。</p>
  <p id="aAB">证净有四种　　谓佛法僧戒</p>
  <p id="aAC">见三得法戒　　见道兼佛僧</p>
  <p id="aAD">法谓三谛全　　菩萨独觉道</p>
  <p id="aAE">信戒二为体　　四皆唯无漏</p>
  <p id="aAF">论曰。<a id="a-AG"></a>经说证净总有四种。<a id="a-AH"></a>一于佛证净。<a id="a-AI"></a>二于法证净。<a id="a-AJ"></a>三于僧证净。<a id="a-AK"></a>四圣戒证净。<a id="a-AL"></a>且见道位见三谛时。<a id="a-AM"></a>一一唯得法戒证净。<a id="a-AN"></a>见道谛位兼得佛僧。<a id="a-AO"></a>谓见苦时得圣爱戒及法证净。<a id="a-AP"></a>于何等法如何而得法证净耶。<a id="a-AQ"></a>谓唯于苦达唯有法。<a id="a-AR"></a>无实有情生决定信。<a id="a-AS"></a>如是次第见集谛时。<a id="a-AT"></a>亦唯如前得二证净。<a id="a-AU"></a>达唯集法能为苦因。<a id="a-AV"></a>无内士夫生决定信。<a id="a-AW"></a>从此无间见灭谛时。<a id="a-AX"></a>亦唯如前得二证净。<a id="a-AY"></a>达唯灭法是真涅槃。<a id="a-AZ"></a>诚可遵求生决定信。<a id="a-Aa"></a>从此次后见道谛时。<a id="a-Ab"></a>兼于佛僧得二证净。<a id="a-Ac"></a>于佛相续诸无学法得佛证净。<a id="a-Ad"></a>于僧相续学无学法得僧证净。<a id="a-Ae"></a>兼言为显见道谛时。<a id="a-Af"></a>亦得圣戒及法证净。<a id="a-Ag"></a>达唯道法是证灭因。<a id="a-Ah"></a>诚可遵求生决定信。<a id="a-Ai"></a>然所信法略有二种。<a id="a-Aj"></a>一别二总。<a id="a-Ak"></a>总通四谛。<a id="a-Al"></a>别唯三谛。<a id="a-Am"></a>全菩萨独觉道。<a id="a-An"></a>菩萨道者。<a id="a-Ao"></a>唯有学法。<a id="a-Ap"></a>独觉道者。<a id="a-Aq"></a>通学无学。<a id="a-Ar"></a>若无漏信缘别法生。<a id="a-As"></a>名不杂缘。<a id="a-At"></a>于法证净。<a id="a-Au"></a>若无漏信兼缘佛僧。<a id="a-Av"></a>名为杂缘。<a id="a-Aw"></a>于法证净。<a id="a-Ax"></a>故见三谛唯得二种。<a id="a-Ay"></a>见道谛时具足得四。<a id="a-Az"></a>见道谛位为于现前得佛法僧三证净不。<a id="a-B0"></a>非皆现得见道谛时。<a id="a-B1"></a>现行总缘诸道谛故。<a id="a-B2"></a>应知现在惟有杂缘一法证净。<a id="a-B3"></a>乘此势力修得未来多刹那信。<a id="a-B4"></a>于中有别缘佛法僧。<a id="a-B5"></a>或有总缘二三宝者。<a id="a-B6"></a>诸别缘者名三证净。<a id="a-B7"></a>诸总缘者法证净摄。<a id="a-B8"></a>道类智时修八智故。<a id="a-B9"></a>亦得三谛。<a id="a-BA"></a>法戒二种。<a id="a-BB"></a>道法忍等。<a id="a-BC"></a>三刹那中。<a id="a-BD"></a>未来唯修。<a id="a-BE"></a>道谛四种。<a id="a-BF"></a>由所信别故名有四。<a id="a-BG"></a>应知实事唯有二种。<a id="a-BH"></a>谓于佛等三种证净。<a id="a-BI"></a>以信为体。<a id="a-BJ"></a>圣戒证净。<a id="a-BK"></a>以戒为体。<a id="a-BL"></a>故唯有二。<a id="a-BM"></a>若七支戒实唯一者。<a id="a-BN"></a>如何觉分中实事有十一。<a id="a-BO"></a>应唯有十种。<a id="a-BP"></a>或十六或多。<a id="a-BQ"></a>以觉分中身语二业。<a id="a-BR"></a>说有差别及相有异正命一种虽有别说。<a id="a-BS"></a>离身语业无别体相。<a id="a-BT"></a>依有别相。<a id="a-BU"></a>前觉分中。<a id="a-BV"></a>说言实事。<a id="a-BW"></a>有十一种。<a id="a-BX"></a>虽身语业。<a id="a-BY"></a>一一有多然种类同。<a id="a-BZ"></a>故各立一。<a id="a-Ba"></a>如四念住。<a id="a-Bb"></a>前三证净。<a id="a-Bc"></a>谓慧与信。<a id="a-Bd"></a>若不杂缘。<a id="a-Be"></a>随所缘别。<a id="a-Bf"></a>虽有多种。<a id="a-Bg"></a>而类同故。<a id="a-Bh"></a>各立为一。<a id="a-Bi"></a>此亦应然。<a id="a-Bj"></a>今证净中。<a id="a-Bk"></a>依身语业。<a id="a-Bl"></a>圣戒相等。<a id="a-Bm"></a>及契经中。<a id="a-Bn"></a>同说不缺不穿等故。<a id="a-Bo"></a>总立为一。<a id="a-Bp"></a>随身语业类别分二。<a id="a-Bq"></a>圣戒相同总立为一。<a id="a-Br"></a>故二与一无相违过。<a id="a-Bs"></a>为依何义立证净名。<a id="a-Bt"></a>如实觉知四圣谛理。<a id="a-Bu"></a>故名为证。<a id="a-Bv"></a>正信三宝及妙尸罗。<a id="a-Bw"></a>俱名为净。<a id="a-Bx"></a>由证得净立证净名。<a id="a-By"></a>正信是心清净相摄。<a id="a-Bz"></a>可名为净。<a id="a-C0"></a>尸罗不是清净相摄。<a id="a-C1"></a>宁立净名。<a id="a-C2"></a>此四皆是清净相摄。<a id="a-C3"></a>离不信垢破戒垢故。<a id="a-C4"></a>又此四种唯无漏故。<a id="a-C5"></a>离垢无漏故立净名。<a id="a-C6"></a>此四何缘次第如是。<a id="a-C7"></a>余三以佛为根本故。<a id="a-C8"></a>佛于正说有功能故。<a id="a-C9"></a>于彼证净立在最初。<a id="a-CA"></a>正说功能由悟法故。<a id="a-CB"></a>于彼证净立为第二。<a id="a-CC"></a>现观法藏唯圣僧故。<a id="a-CD"></a>于彼证净立为第三。<a id="a-CE"></a>观法藏能依圣戒故。<a id="a-CF"></a>圣戒证净立在最后。<a id="a-CG"></a>有言佛是正说法师。<a id="a-CH"></a>是故最初立佛证净。<a id="a-CI"></a>佛何所说爱尽涅槃。<a id="a-CJ"></a>是故第二立法证净。<a id="a-CK"></a>为谁说法为向果僧。<a id="a-CL"></a>是故第三立僧证净。<a id="a-CM"></a>僧依圣戒而得建立。<a id="a-CN"></a>是故第四立戒证净。<a id="a-CO"></a>有说此四犹如导师。<a id="a-CP"></a>道路商侣及所乘乘。<a id="a-CQ"></a>故说此四次第如是。<a id="a-CR"></a>经言学位成就八支。<a id="a-CS"></a>无学位中具成就十。<a id="a-CT"></a>学位亦成正脱正智。<a id="a-CU"></a>何缘于彼不建立支。<a id="a-CV"></a>正脱正智以何为体。<a id="a-CW"></a>颂曰。</p>
  <p id="aCX">学有余缚故　　无正脱智支</p>
  <p id="aCY">解脱为无为　　谓胜解惑灭</p>
  <p id="aCZ">有为无学支　　即二解脱蕴</p>
  <p id="aCa">正智如觉说　　谓尽无生智</p>
  <p id="aCb">论曰。<a id="a-Cc"></a>有学位中尚有余缚。<a id="a-Cd"></a>未解脱故无解脱支。<a id="a-Ce"></a>非离少缚可名脱者。<a id="a-Cf"></a>非无解脱体可立解脱智。<a id="a-Cg"></a>故有学位不立二支。<a id="a-Ch"></a>谓立支名依胜助用。<a id="a-Ci"></a>在有学位既有余缚。<a id="a-Cj"></a>虽有解脱无胜助用。<a id="a-Ck"></a>况胜解脱故。<a id="a-Cl"></a>彼胜智亦无。<a id="a-Cm"></a>故此二支非在有学。<a id="a-Cn"></a>无学已脱一切缚故。<a id="a-Co"></a>依内解脱生二智故。<a id="a-Cp"></a>有胜助用理可立支。<a id="a-Cq"></a>有学不然。<a id="a-Cr"></a>故唯成八。<a id="a-Cs"></a>解脱体有二。<a id="a-Ct"></a>谓有为无为。<a id="a-Cu"></a>有为解脱胜解为体。<a id="a-Cv"></a>无为解脱惑灭为体。<a id="a-Cw"></a>前复有二。<a id="a-Cx"></a>谓学无学。<a id="a-Cy"></a>依七圣身说名为学。<a id="a-Cz"></a>依第八圣立无学名。<a id="a-D0"></a>唯有为中无学解脱。<a id="a-D1"></a>可得建立为解脱支。<a id="a-D2"></a>惑灭无为无支用故。<a id="a-D3"></a>支摄解脱复有二种。<a id="a-D4"></a>谓时不时。<a id="a-D5"></a>有差别故。<a id="a-D6"></a>有说慧心有差别故。<a id="a-D7"></a>应知此二即解脱蕴。<a id="a-D8"></a>如是已说正解脱体。<a id="a-D9"></a>正智体者谓离正见。<a id="a-DA"></a>如前觉说。<a id="a-DB"></a>即尽无生。<a id="a-DC"></a>前名菩提。<a id="a-DD"></a>今名正智。<a id="a-DE"></a>所言无学心解脱者。<a id="a-DF"></a>心于何位正解脱耶。<a id="a-DG"></a>为于未来现在过去。<a id="a-DH"></a>颂曰。</p>
  <p id="aDI">无学心生时　　正从障解脱</p>
  <p id="aDJ">论曰。<a id="a-DK"></a>如本论说。<a id="a-DL"></a>初无学心。<a id="a-DM"></a>未来生时。<a id="a-DN"></a>从障解脱。<a id="a-DO"></a>且应思择。<a id="a-DP"></a>本论此文。<a id="a-DQ"></a>说未来言。<a id="a-DR"></a>应成烦重。<a id="a-DS"></a>说生时言。<a id="a-DT"></a>义已显故。<a id="a-DU"></a>此责不然。<a id="a-DV"></a>随问答故。<a id="a-DW"></a>谓先问者问无学心于何世中正得解脱。<a id="a-DX"></a>是故今答言在未来。<a id="a-DY"></a>恐彼谓通未来一切。<a id="a-DZ"></a>复为简别言是生时。<a id="a-Da"></a>或但应言生时解脱。<a id="a-Db"></a>然或有谓生时是现在。<a id="a-Dc"></a>为遮彼故言未来生时。<a id="a-Dd"></a>现是已生。<a id="a-De"></a>非生时故。<a id="a-Df"></a>或就相续立解脱名。<a id="a-Dg"></a>则一切未来皆名正解脱。<a id="a-Dh"></a>若就行世立解脱名。<a id="a-Di"></a>则唯生时名正解脱。<a id="a-Dj"></a>为别显二义。<a id="a-Dk"></a>说未来生时。<a id="a-Dl"></a>诸烦重言。<a id="a-Dm"></a>必显别义理应推究。<a id="a-Dn"></a>无容非拨。<a id="a-Do"></a>依如是义故有颂言。</p>
  <p id="aDp">文于义已足　　而复说余言</p>
  <p id="aDq">非无义有文　　应思求别义</p>
  <p id="aDr">虽于此位诸所有蕴皆得解脱。<a id="a-Ds"></a>而但说心。<a id="a-Dt"></a>然不可言有缺减失。<a id="a-Du"></a>以心所等随从心故。<a id="a-Dv"></a>染净法中心为主故。<a id="a-Dw"></a>虽无有我。<a id="a-Dx"></a>而可于心假说缚者脱者等故。<a id="a-Dy"></a>若已说胜义已说余。<a id="a-Dz"></a>或于此中如举喻法。<a id="a-E0"></a>举心一法令类思余。<a id="a-E1"></a>虽诸学心亦于生位从障解脱。<a id="a-E2"></a>而论但说初无学心生时脱者。<a id="a-E3"></a>据无余断证解脱故。<a id="a-E4"></a>又此唯说纯解脱故。<a id="a-E5"></a>此中有心是自性解脱。<a id="a-E6"></a>非相续解脱。<a id="a-E7"></a>应作四句。<a id="a-E8"></a>有学无漏无学世俗。<a id="a-E9"></a>无学无漏余世俗心。<a id="a-EA"></a>如次应知四句差别。<a id="a-EB"></a>此中虽举正生刹那。<a id="a-EC"></a>而实未来皆得解脱。<a id="a-ED"></a>与正生者生障同故。<a id="a-EE"></a>依此势力所修未来世俗善根。<a id="a-EF"></a>亦得解脱。<a id="a-EG"></a>依净相续彼得生故。<a id="a-EH"></a>为重显示初无学心未来生时从障解脱。<a id="a-EI"></a>是故本论复作是言。<a id="a-EJ"></a>谓无间道现趣已灭。<a id="a-EK"></a>及解脱道现趣已生。<a id="a-EL"></a>尔时无学心名从障解脱。<a id="a-EM"></a>无间道者谓金刚定。<a id="a-EN"></a>并定眷属。<a id="a-EO"></a>临过去位立以现名。<a id="a-EP"></a>次后施设过去名故。<a id="a-EQ"></a>趣已灭者显在正灭。<a id="a-ER"></a>邻次必入已灭位故。<a id="a-ES"></a>解脱道者谓初尽智并智眷属。<a id="a-ET"></a>临现在位立以现名。<a id="a-EU"></a>次后施设现在名故。<a id="a-EV"></a>趣已生者显在正生。<a id="a-EW"></a>邻次必入已生位故。<a id="a-EX"></a>言尔时者。<a id="a-EY"></a>谓正灭生时。<a id="a-EZ"></a>无学心者初尽智俱趣。<a id="a-Ea"></a>从障解脱者。<a id="a-Eb"></a>非唯烦恼障。<a id="a-Ec"></a>色无色界感生果业。<a id="a-Ed"></a>亦是尔时所脱慞故。<a id="a-Ee"></a>此业亦障阿罗汉得。<a id="a-Ef"></a>由此古昔诸大论师。<a id="a-Eg"></a>咸作是言。<a id="a-Eh"></a>业于得忍不还应果。<a id="a-Ei"></a>极为障碍。<a id="a-Ej"></a>作如是释本论所言。<a id="a-Ek"></a>则已释经心解脱义。<a id="a-El"></a>道于何位令生障断。<a id="a-Em"></a>颂曰。</p>
  <p id="aEn">道唯正灭位　　能令彼障断</p>
  <p id="aEo">论曰。<a id="a-Ep"></a>唯言为显正灭非余。<a id="a-Eq"></a>如生未生道俱解脱。<a id="a-Er"></a>非灭已灭俱令障断。<a id="a-Es"></a>宁知正灭位能断障非余。<a id="a-Et"></a>以说道正生正从障脱故。<a id="a-Eu"></a>道未生位未得解脱。<a id="a-Ev"></a>道已生位已得解脱。<a id="a-Ew"></a>俱不可立正解脱名。<a id="a-Ex"></a>若道正灭时不能断障。<a id="a-Ey"></a>如何道生位得正脱名。<a id="a-Ez"></a>故正灭时道能断障。<a id="a-F0"></a>于前后位断用定无如何未生亦名解脱。<a id="a-F1"></a>与正生者生障同故。<a id="a-F2"></a>如世现见开水路时。<a id="a-F3"></a>近水远水皆言离障。<a id="a-F4"></a>如是既见能断惑道身中已生。<a id="a-F5"></a>亦应可说近心远心皆得解脱或如正起初无学心。<a id="a-F6"></a>有得正生名正解脱。<a id="a-F7"></a>如是彼类未来所修。<a id="a-F8"></a>无漏心等有得起故。<a id="a-F9"></a>定不生法。<a id="a-FA"></a>尚得名为正得解脱。<a id="a-FB"></a>况当生者。<a id="a-FC"></a>此中所说正解脱言显已解脱心今正得解脱如是所说岂不相违。<a id="a-FD"></a>已解脱言据自性解脱。<a id="a-FE"></a>今解脱言据从障解脱。<a id="a-FF"></a>所望各异。<a id="a-FG"></a>何义相违。<a id="a-FH"></a>或已解脱言。<a id="a-FI"></a>据本有解脱据在身行世。<a id="a-FJ"></a>说今解脱言。<a id="a-FK"></a>由此所言无相违失。<a id="a-FL"></a>诸行世者皆解脱耶。<a id="a-FM"></a>不尔。<a id="a-FN"></a>要勤破生障者有余师说。<a id="a-FO"></a>正解脱时。<a id="a-FP"></a>亦得名为心已解脱。<a id="a-FQ"></a>性是已舍烦恼障故。<a id="a-FR"></a>理必应然。<a id="a-FS"></a>以解脱道依无烦恼相续转故。<a id="a-FT"></a>已出障故名已解脱。<a id="a-FU"></a>今行世故名今解脱。<a id="a-FV"></a>由此所说互不相违。<a id="a-FW"></a>经说心从贪。<a id="a-FX"></a>今得解脱此。<a id="a-FY"></a>所言解脱其义云何。<a id="a-FZ"></a>为是令心与贪相离。<a id="a-Fa"></a>为令贪性不复缘心。<a id="a-Fb"></a>心名有贪。<a id="a-Fc"></a>为相应故。<a id="a-Fd"></a>为所缘故。<a id="a-Fe"></a>为得随故。<a id="a-Ff"></a>若相应故。<a id="a-Fg"></a>应唯染心。<a id="a-Fh"></a>名得解脱。<a id="a-Fi"></a>便违自宗。<a id="a-Fj"></a>说离贪心得解脱故。<a id="a-Fk"></a>又若此法与彼相应。<a id="a-Fl"></a>必定无容令此离彼。<a id="a-Fm"></a>心应毕竟不解脱贪。<a id="a-Fn"></a>若所缘故。<a id="a-Fo"></a>应染污心亦得解脱。<a id="a-Fp"></a>理不应说贪相应心名为解脱。<a id="a-Fq"></a>又彼贪性若缘此心。<a id="a-Fr"></a>无暂不缘及余缘义。<a id="a-Fs"></a>如何可说心脱彼贪。<a id="a-Ft"></a>若得随故。<a id="a-Fu"></a>应有学心亦名有贪。<a id="a-Fv"></a>依止贪得所随相续而现起故。<a id="a-Fw"></a>正理论者作如是言。<a id="a-Fx"></a>唯离贪心今得解脱。<a id="a-Fy"></a>何等名曰有贪离贪二种心相。<a id="a-Fz"></a>谓心若与贪相应者名有贪心。<a id="a-G0"></a>若不相应亦不为贪。<a id="a-G1"></a>同类因者名离贪心。<a id="a-G2"></a>乃至有痴离痴亦尔。<a id="a-G3"></a>既说离贪心得解脱。<a id="a-G4"></a>即立解脱唯不染心。<a id="a-G5"></a>然不染心总有四种。<a id="a-G6"></a>谓有漏中分善无记。<a id="a-G7"></a>及无漏中分学无学。<a id="a-G8"></a>言离贪心今解脱者。<a id="a-G9"></a>今解脱有二。<a id="a-GA"></a>谓行世相续诸有漏心。<a id="a-GB"></a>一切皆有相续解脱。<a id="a-GC"></a>加行得者亦许兼有行世解脱。<a id="a-GD"></a>诸无漏心。<a id="a-GE"></a>一切皆有行世解脱。<a id="a-GF"></a>无学摄者。<a id="a-GG"></a>亦许兼有相续解脱。<a id="a-GH"></a>如契经中。<a id="a-GI"></a>说有三界。<a id="a-GJ"></a>谓断离灭。<a id="a-GK"></a>于前所说二解脱中。<a id="a-GL"></a>此何为体。<a id="a-GM"></a>如是三界。<a id="a-GN"></a>差别云何。<a id="a-GO"></a>颂曰。</p>
  <p id="aGP">无为说三界　　离界唯离贪</p>
  <p id="aGQ">断界断余结　　灭界灭彼事</p>
  <p id="aGR">论曰。<a id="a-GS"></a>断等三界即分前说。<a id="a-GT"></a>无为解脱以为自体。<a id="a-GU"></a>然三界体约假有异。<a id="a-GV"></a>若就实事则无差别。<a id="a-GW"></a>云何名为约假有异。<a id="a-GX"></a>谓离贪结名为离界。<a id="a-GY"></a>断余八结名为断界。<a id="a-GZ"></a>灭余一切贪等诸结所系事体名为灭界。<a id="a-Ga"></a>何缘三界如是差别。<a id="a-Gb"></a>谓有漏法总略有三。<a id="a-Gc"></a>一者能系而非能染。<a id="a-Gd"></a>二者能系亦是能染。<a id="a-Ge"></a>三者非二顺系染法。<a id="a-Gf"></a>断此三法所证无为。<a id="a-Gg"></a>如次名为断等三界。<a id="a-Gh"></a>有余师说。<a id="a-Gi"></a>唯断能系。<a id="a-Gj"></a>别有无为。<a id="a-Gk"></a>断余不尔。<a id="a-Gl"></a>彼说能系有缘八结。<a id="a-Gm"></a>有缘爱结。<a id="a-Gn"></a>有缘余事。<a id="a-Go"></a>断此三种所证无为。<a id="a-Gp"></a>如次名为断等三界。<a id="a-Gq"></a>有余师说。<a id="a-Gr"></a>唯断能染别有无为。<a id="a-Gs"></a>断余不尔。<a id="a-Gt"></a>彼师说爱有缘八结。<a id="a-Gu"></a>有缘爱结。<a id="a-Gv"></a>有缘余事。<a id="a-Gw"></a>断此三种所证无为。<a id="a-Gx"></a>如次名为断等三界。<a id="a-Gy"></a>随所系事别得择灭。<a id="a-Gz"></a>故三说中初说为善。<a id="a-H0"></a>准此已释诸契经中断离灭想三相差别。<a id="a-H1"></a>或初业地我当断想。<a id="a-H2"></a>名为断想。<a id="a-H3"></a>若离染地我正断想。<a id="a-H4"></a>名为离想。<a id="a-H5"></a>若已办地我已断想。<a id="a-H6"></a>名为灭想。<a id="a-H7"></a>或于已受蕴重担中。<a id="a-H8"></a>见不舍过起欲舍想。<a id="a-H9"></a>名为断想。<a id="a-HA"></a>以舍与断名差别故。<a id="a-HB"></a>若于余蕴不复生中。<a id="a-HC"></a>见胜功德起欲求想。<a id="a-HD"></a>名为灭想。<a id="a-HE"></a>不生与灭名差别故。<a id="a-HF"></a>既得离染清净相续。<a id="a-HG"></a>于诸蕴法无所顾恋。<a id="a-HH"></a>于般涅槃见静妙想。<a id="a-HI"></a>名为离想。<a id="a-HJ"></a>无恋与离名差别故。<a id="a-HK"></a>若事能厌必能离耶。<a id="a-HL"></a>不尔。<a id="a-HM"></a>云何。<a id="a-HN"></a>颂曰。</p>
  <p id="aHO">厌缘苦集慧　　离缘四能断</p>
  <p id="aHP">相对互广狭　　故应成四句</p>
  <p id="aHQ">论曰。<a id="a-HR"></a>唯缘苦集所起忍智。<a id="a-HS"></a>说名为厌。<a id="a-HT"></a>余则不然。<a id="a-HU"></a>四谛境中所起忍智。<a id="a-HV"></a>能断惑者皆得离名。<a id="a-HW"></a>广狭有殊故成四句。<a id="a-HX"></a>有厌非离。<a id="a-HY"></a>谓缘苦集不令惑断所有忍智缘厌境故。<a id="a-HZ"></a>非离染故。<a id="a-Ha"></a>应知此中先离欲染后见谛者。<a id="a-Hb"></a>苦集法忍及见道中苦智集智。<a id="a-Hc"></a>但名为厌。<a id="a-Hd"></a>缘厌境故。<a id="a-He"></a>忍不名离。<a id="a-Hf"></a>惑先断故。<a id="a-Hg"></a>智不名离。<a id="a-Hh"></a>非断治故。<a id="a-Hi"></a>并修道中加行解脱。<a id="a-Hj"></a>胜进道摄。<a id="a-Hk"></a>苦智集智。<a id="a-Hl"></a>但名为厌。<a id="a-Hm"></a>缘厌境故。<a id="a-Hn"></a>不名为离。<a id="a-Ho"></a>非断治故。<a id="a-Hp"></a>有离非厌。<a id="a-Hq"></a>谓缘灭道能令惑断所有忍智能离染故。<a id="a-Hr"></a>缘欣境故。<a id="a-Hs"></a>应知此中未离欲染。<a id="a-Ht"></a>入见谛者灭道法忍。<a id="a-Hu"></a>及诸所有灭道类忍。<a id="a-Hv"></a>并修道中无间道摄灭智道智。<a id="a-Hw"></a>但名为离。<a id="a-Hx"></a>是断治故。<a id="a-Hy"></a>不名为厌。<a id="a-Hz"></a>缘欣境故。<a id="a-I0"></a>有厌亦离。<a id="a-I1"></a>谓缘苦集能令惑断所有忍智。<a id="a-I2"></a>应知此中未离欲染入见谛者。<a id="a-I3"></a>苦集法忍及诸所有苦集类忍。<a id="a-I4"></a>并修道中无间道摄苦智集智。<a id="a-I5"></a>有非厌离。<a id="a-I6"></a>谓缘灭道不令惑断所有忍智。<a id="a-I7"></a>应知此中先离欲染后见谛者。<a id="a-I8"></a>灭道法忍及见道中灭智道智。<a id="a-I9"></a>并修道中加行解脱。<a id="a-IA"></a>胜进道摄灭智道智。</p>
 </body>
</html>