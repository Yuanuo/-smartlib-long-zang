<!doctype html>
<html id="z3IBVuw17R" data-ver="989">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨藏显宗论卷第三十</h1>
  <h2 id="a2">辩贤圣品第七之二</h2>
  <p id="a3">如是已说入修二门。<a id="a-4"></a>由此二门心便得定。<a id="a-5"></a>心得定已复何所修。<a id="a-6"></a>颂曰。</p>
  <p id="a7">依已修成止　　为观修念住</p>
  <p id="a8">以自相共相　　观身受心法</p>
  <p id="a9">自性闻等慧　　余相杂所缘</p>
  <p id="aA">说次第随生　　治倒故唯四</p>
  <p id="aB">论曰。<a id="a-C"></a>已修成止以为所依。<a id="a-D"></a>为观速成修四念住。<a id="a-E"></a>非不得定者能如实见故。<a id="a-F"></a>如何修习四念住耶。<a id="a-G"></a>以自相共相。<a id="a-H"></a>观身受心法。<a id="a-I"></a>谓修观者专心一趣。<a id="a-J"></a>以自共相于身等境。<a id="a-K"></a>一一别观修四念住。<a id="a-L"></a>分别此法与所余法有差别义。<a id="a-M"></a>名观自相。<a id="a-N"></a>分别此法与所余法无差别义。<a id="a-O"></a>名观共相。<a id="a-P"></a>且身念住观自相者。<a id="a-Q"></a>谓观察身诸处别相。<a id="a-R"></a>观共相者。<a id="a-S"></a>谓观诸处同是身相。<a id="a-T"></a>成色相同。<a id="a-U"></a>或观自相者。<a id="a-V"></a>谓观身别相。<a id="a-W"></a>观共相者。<a id="a-X"></a>谓观察身与余有为皆非常等。<a id="a-Y"></a>受等念住准此应知。<a id="a-Z"></a>此四各三。<a id="a-a"></a>谓自性等自性谓慧唯闻等三。<a id="a-b"></a>相杂谓余此俱有法。<a id="a-c"></a>所缘谓此三慧所缘。<a id="a-d"></a>何故此三皆名念住。<a id="a-e"></a>由念令慧得住所缘。<a id="a-f"></a>念慧相资胜定等故。<a id="a-g"></a>由此于慧立念住名。<a id="a-h"></a>此相杂所缘。<a id="a-i"></a>故亦名念住。<a id="a-j"></a>何缘故说三种念住。<a id="a-k"></a>为愚行相资粮所缘三种有情。<a id="a-l"></a>故说三种。<a id="a-m"></a>或根胜解分位各三机宜不同。<a id="a-n"></a>故说三种。<a id="a-o"></a>三中相杂能断烦恼。<a id="a-p"></a>非二能断。<a id="a-q"></a>太减增故。<a id="a-r"></a>然相杂言亦摄慧体。<a id="a-s"></a>慧与俱有互相杂故。<a id="a-t"></a>若言自性应无所待。<a id="a-u"></a>显有所待说相杂言。<a id="a-v"></a>唯修所成法念住摄。<a id="a-w"></a>能断烦恼要在定中。<a id="a-x"></a>能断惑故缘四五蕴。<a id="a-y"></a>或缘涅槃能断惑故。<a id="a-z"></a>法念住中共相作意。<a id="a-10"></a>能断烦恼自相作意。<a id="a-11"></a>缘少分境故无此能。<a id="a-12"></a>四念住内前之三种唯不杂缘。<a id="a-13"></a>第四通二。<a id="a-14"></a>然三谛智唯有杂缘能断烦恼。<a id="a-15"></a>唯灭谛智虽不杂缘。<a id="a-16"></a>亦断烦恼。<a id="a-17"></a>身等念住各有三种。<a id="a-18"></a>缘内外俱有差别故。<a id="a-19"></a>且身念住有三种中。<a id="a-1A"></a>缘自相续说名为内。<a id="a-1B"></a>缘他身等说名为外。<a id="a-1C"></a>双缘二种说为内外。<a id="a-1D"></a>以有我爱而慢缓者。<a id="a-1E"></a>应观内身犹如外故。<a id="a-1F"></a>或内如前缘无执受。<a id="a-1G"></a>说名为外。<a id="a-1H"></a>缘他相续说为内外。<a id="a-1I"></a>待无执受及待自身。<a id="a-1J"></a>得二名故。<a id="a-1K"></a>或缘根境及俱名三。<a id="a-1L"></a>或缘有情及非情数。<a id="a-1M"></a>通缘二种差别为三。<a id="a-1N"></a>或缘有情外非情数及毛发等。<a id="a-1O"></a>差别为三。<a id="a-1P"></a>以彼皆从内身生故。<a id="a-1Q"></a>离根住故具得二名。<a id="a-1R"></a>或缘有情现在名内。<a id="a-1S"></a>缘外非情三世名外。<a id="a-1T"></a>缘情去来说为内外。<a id="a-1U"></a>有情类故。<a id="a-1V"></a>堕法数故。<a id="a-1W"></a>又彼未来当堕情数正堕法数。<a id="a-1X"></a>彼过去时曾堕情数正堕法数。<a id="a-1Y"></a>彼不生法是生类故。<a id="a-1Z"></a>受等三种一一各三。<a id="a-1a"></a>随其所应准前应释。<a id="a-1b"></a>此四念住说次随生。<a id="a-1c"></a>生复何缘次第如是。<a id="a-1d"></a>生次如是相随顺故。<a id="a-1e"></a>有情多分于诸色中。<a id="a-1f"></a>好受用故不逮胜法。<a id="a-1g"></a>好受用色以何为缘。<a id="a-1h"></a>谓于受中情深欣乐。<a id="a-1i"></a>欣乐于受由心不调。<a id="a-1j"></a>心之不调由诸烦恼。<a id="a-1k"></a>心由信等可令调伏。<a id="a-1l"></a>随观此理四念住生。<a id="a-1m"></a>或随所缘粗细生故。<a id="a-1n"></a>然非由此心最后观法中涅槃极微细故。<a id="a-1o"></a>彼想思等循观受时。<a id="a-1p"></a>准义已能了知其相。<a id="a-1q"></a>同依心起等安危故。<a id="a-1r"></a>有余师说。<a id="a-1s"></a>色可聚散可取可舍。<a id="a-1t"></a>相似相续不净苦等。<a id="a-1u"></a>易了知故。<a id="a-1v"></a>多分缘身生贪等故。<a id="a-1w"></a>男女展转起贪处故。<a id="a-1x"></a>不净观持息念及分别界三入修门一切多缘身为境故。<a id="a-1y"></a>修念住位应最初观。<a id="a-1z"></a>此观为因生轻安触。<a id="a-20"></a>由轻安触引乐受生。<a id="a-21"></a>经说身安便受乐故。<a id="a-22"></a>如是乐受依心而生。<a id="a-23"></a>净心为因得解脱果。<a id="a-24"></a>由是受等随次而观。<a id="a-25"></a>故念住生如是次第。<a id="a-26"></a>此四念住不增不减。<a id="a-27"></a>能治净等四颠倒故。<a id="a-28"></a>观身不净治于不净谓净颠倒。<a id="a-29"></a>虽净颠倒通缘五蕴。<a id="a-2A"></a>然但观身自性非净。<a id="a-2B"></a>便能总伏。<a id="a-2C"></a>如人已观粪体不净。<a id="a-2D"></a>亦不欣乐从粪所生。<a id="a-2E"></a>如是已观身体不净。<a id="a-2F"></a>亦不欣乐从身所生。<a id="a-2G"></a>由此观身为不净者。<a id="a-2H"></a>于五取蕴皆不欣乐。<a id="a-2I"></a>以有为身净想迷者。<a id="a-2J"></a>彼方欣乐依身所生。<a id="a-2K"></a>是故观身为不净者。<a id="a-2L"></a>于身所起亦不欣乐。<a id="a-2M"></a>如有安住不净观时。<a id="a-2N"></a>虽不亲观声等为境。<a id="a-2O"></a>而于歌等弃如粪秽。<a id="a-2P"></a>如是安住身念住时。<a id="a-2Q"></a>虽不亲观受等为境。<a id="a-2R"></a>观身自体为不净故。<a id="a-2S"></a>终不欣乐受等三境。<a id="a-2T"></a>又虽不观色无色境以为不净。<a id="a-2U"></a>而于彼境非不引生不乐行相。<a id="a-2V"></a>是故净倒虽缘五蕴。<a id="a-2W"></a>身念住成便能总伏。<a id="a-2X"></a>后三念住虽各别观。<a id="a-2Y"></a>例此应思能总伏理。<a id="a-2Z"></a>观受是苦能治于苦。<a id="a-2a"></a>谓乐颠倒。<a id="a-2b"></a>谓若有法真可欣欲。<a id="a-2c"></a>是为乐义。<a id="a-2d"></a>于多过患所杂行中。<a id="a-2e"></a>见有可欣殊胜功德。<a id="a-2f"></a>是名于苦谓乐颠倒。<a id="a-2g"></a>此倒必用耽受为先。<a id="a-2h"></a>以于受中深耽着已。<a id="a-2i"></a>方于一切逼恼所依有漏行中妄生乐想。<a id="a-2j"></a>是故观受为苦性时。<a id="a-2k"></a>便能总伏计乐颠倒。<a id="a-2l"></a>观心非常能治非常谓常颠倒。<a id="a-2m"></a>谓观行者憎厌受故。<a id="a-2n"></a>于所依心见有众多品类差别。<a id="a-2o"></a>引非常观令现在前。<a id="a-2p"></a>便于有为不生常想。<a id="a-2q"></a>故能总伏计常颠倒。<a id="a-2r"></a>观法非我能治非我谓我颠倒。<a id="a-2s"></a>谓有一类。<a id="a-2t"></a>闻我非常心不生喜。<a id="a-2u"></a>遂作是念。<a id="a-2v"></a>谁令此心有多差别。<a id="a-2w"></a>彼即是我。<a id="a-2x"></a>为遮彼计复应谛观。<a id="a-2y"></a>除三所余亦唯是法。<a id="a-2z"></a>便于一切不起我想。<a id="a-30"></a>故能总伏计我颠倒。<a id="a-31"></a>或为对治段触识思食。<a id="a-32"></a>如次建立身等四念住。<a id="a-33"></a>数唯有四不增不减。<a id="a-34"></a>如是熟修不净观持息念二加行已。<a id="a-35"></a>能次第引所缘不杂身受心法念住现前。<a id="a-36"></a>复于不杂缘法念住。<a id="a-37"></a>无间引所缘杂法念住生。<a id="a-38"></a>次应修总缘共相法念住。<a id="a-39"></a>此法念住其相云何。<a id="a-3A"></a>颂曰。</p>
  <p id="a3B">彼居法念住　　总观四所缘</p>
  <p id="a3C">修非常及苦　　空非我行相</p>
  <p id="a3D">论曰。<a id="a-3E"></a>杂缘法念住总有四种。<a id="a-3F"></a>二三四五蕴为境别。<a id="a-3G"></a>故唯总缘五名此所修。<a id="a-3H"></a>彼居此中修四行相。<a id="a-3I"></a>总观一切身受心法。<a id="a-3J"></a>所谓非常苦空非我。<a id="a-3K"></a>然于修习此念住时。<a id="a-3L"></a>有余善根能为加行。<a id="a-3M"></a>彼应次第修令现前。<a id="a-3N"></a>谓彼已熟修杂缘法念住。<a id="a-3O"></a>将欲修习此念住时。<a id="a-3P"></a>先应总缘修非我行。<a id="a-3Q"></a>次观生灭。<a id="a-3R"></a>次观缘起。<a id="a-3S"></a>以观行者先观诸行从因生灭。<a id="a-3T"></a>便于因果相属观门易趣入故。<a id="a-3U"></a>或有欲令先观缘起。<a id="a-3V"></a>此后引起缘三义观。<a id="a-3W"></a>此观无间修七处善。<a id="a-3X"></a>于七处善得善巧故。<a id="a-3Y"></a>能于先来诸所见境。<a id="a-3Z"></a>立因果谛次第观察。<a id="a-3a"></a>如是熟修智及定已。<a id="a-3b"></a>便能安立顺现观谛。<a id="a-3c"></a>谓欲上界苦等各别。<a id="a-3d"></a>于如是八随次第观。<a id="a-3e"></a>修未曾修十六行相。<a id="a-3f"></a>彼由闻慧于八谛中初起如斯十六行观。<a id="a-3g"></a>如隔薄绢睹见众色。<a id="a-3h"></a>齐此名为闻慧圆满。<a id="a-3i"></a>思所成慧准此应说。<a id="a-3j"></a>次于生死深生厌患。<a id="a-3k"></a>欣乐涅槃寂静功德。<a id="a-3l"></a>此后多引厌观现前。<a id="a-3m"></a>方便勤修渐增渐胜。<a id="a-3n"></a>引起如是能顺决择。<a id="a-3o"></a>思所成摄最胜善根。<a id="a-3p"></a>即所修总缘共相法念住。<a id="a-3q"></a>从此无间生何善根。<a id="a-3r"></a>颂曰。</p>
  <p id="a3s">从此生暖法　　具观四圣谛</p>
  <p id="a3t">修十六行相　　次生顶亦然</p>
  <p id="a3u">如是二善根　　皆初法后四</p>
  <p id="a3v">次忍唯法念　　下中品同顶</p>
  <p id="a3w">上唯观欲苦　　一行一刹那</p>
  <p id="a3x">世第一亦然　　皆慧五除得</p>
  <p id="a3y">论曰。<a id="a-3z"></a>从顺决择胜思所成。<a id="a-40"></a>总缘共相法念住后。<a id="a-41"></a>有修所成顺决择分。<a id="a-42"></a>初善根起名为暖法。<a id="a-43"></a>是总缘共相法念住差别。<a id="a-44"></a>如是所起是当所修。<a id="a-45"></a>能烧烦恼薪。<a id="a-46"></a>圣道火前相。<a id="a-47"></a>如钻火位初暖相生。<a id="a-48"></a>法与暖同故名暖法。<a id="a-49"></a>此善根起分位长故。<a id="a-4A"></a>能具观察四圣谛境。<a id="a-4B"></a>由此具修十六行相。<a id="a-4C"></a>观苦圣谛修四行相。<a id="a-4D"></a>一非常。<a id="a-4E"></a>二苦。<a id="a-4F"></a>三空。<a id="a-4G"></a>四非我。<a id="a-4H"></a>观集圣谛修四行相。<a id="a-4I"></a>一因。<a id="a-4J"></a>二集。<a id="a-4K"></a>三生。<a id="a-4L"></a>四缘。<a id="a-4M"></a>观灭圣谛修四行相。<a id="a-4N"></a>一灭。<a id="a-4O"></a>二静。<a id="a-4P"></a>三妙。<a id="a-4Q"></a>四离。<a id="a-4R"></a>观道圣谛修四行相。<a id="a-4S"></a>一道。<a id="a-4T"></a>二如。<a id="a-4U"></a>三行。<a id="a-4V"></a>四出。<a id="a-4W"></a>此相差别如后当辩。<a id="a-4X"></a>然诸暖法虽缘四谛。<a id="a-4Y"></a>而从多分说厌行俱。<a id="a-4Z"></a>以起彼时蕴想多故行者修习此暖善根。<a id="a-4a"></a>下中上品渐次增进。<a id="a-4b"></a>于佛所说苦集灭道生随顺信观察诸有。<a id="a-4c"></a>恒为猛盛焰所焚烧。<a id="a-4d"></a>于三宝中信为上首。<a id="a-4e"></a>有修所成顺决择分。<a id="a-4f"></a>次善根起名为顶法。<a id="a-4g"></a>是总缘共相法念住差别。<a id="a-4h"></a>顶声显此是最胜处。<a id="a-4i"></a>如吉祥事至成办时。<a id="a-4j"></a>世间说为此人至顶。<a id="a-4k"></a>谓色界摄四善根中。<a id="a-4l"></a>二是可动。<a id="a-4m"></a>二不可动。<a id="a-4n"></a>可动二中。<a id="a-4o"></a>下者名暖。<a id="a-4p"></a>上者名顶。<a id="a-4q"></a>动中上故。<a id="a-4r"></a>不动二中。<a id="a-4s"></a>下者名忍。<a id="a-4t"></a>于四谛境极堪忍故。<a id="a-4u"></a>上者名为世第一法。<a id="a-4v"></a>世中胜故。<a id="a-4w"></a>犹如醍醐。<a id="a-4x"></a>闲居者言。<a id="a-4y"></a>修此善品其相至顶。<a id="a-4z"></a>故名顶法。<a id="a-50"></a>此境行相与暖法同。<a id="a-51"></a>谓观四谛境。<a id="a-52"></a>修十六行相。<a id="a-53"></a>如是暖顶二种善根。<a id="a-54"></a>初安足时唯法念住。<a id="a-55"></a>后增进位四皆现前。<a id="a-56"></a>初安足言。<a id="a-57"></a>显以行相最初游践四圣谛迹。<a id="a-58"></a>后增进言。<a id="a-59"></a>显从此后下中上品次第数习。<a id="a-5A"></a>诸先所得后不现前。<a id="a-5B"></a>于彼不生钦重心故。<a id="a-5C"></a>以胜加行引此善根。<a id="a-5D"></a>故已得中不生钦重。<a id="a-5E"></a>然此顶法虽缘四谛。<a id="a-5F"></a>缘三宝信多分现行。<a id="a-5G"></a>此顶善根下中上品。<a id="a-5H"></a>渐次增长至成满时。<a id="a-5I"></a>有修所成顺决择分。<a id="a-5J"></a>胜善根起名为忍法。<a id="a-5K"></a>是总缘共相法念住差别。<a id="a-5L"></a>于四谛理能忍可中此最胜故。<a id="a-5M"></a>又此位忍无退堕故。<a id="a-5N"></a>名为忍法。<a id="a-5O"></a>世第一法。<a id="a-5P"></a>虽于圣谛亦能忍可。<a id="a-5Q"></a>无间必能入见道故。<a id="a-5R"></a>必无退堕而不具观四圣谛理。<a id="a-5S"></a>此具观故偏得忍名。<a id="a-5T"></a>故偏说此名顺谛忍。<a id="a-5U"></a>此忍善根安足增进。<a id="a-5V"></a>皆法念住与前有别。<a id="a-5W"></a>此与见道渐相似故。<a id="a-5X"></a>以见道位中唯法念住故。<a id="a-5Y"></a>然此忍法有下中上。<a id="a-5Z"></a>下中二品与顶法同。<a id="a-5a"></a>谓具观察四圣谛境。<a id="a-5b"></a>及能具修十六行相。<a id="a-5c"></a>上品有异。<a id="a-5d"></a>唯观欲苦与世第一相邻接故。<a id="a-5e"></a>由此义准暖等善根皆能具缘三界苦等义已成立。<a id="a-5f"></a>无简别故。<a id="a-5g"></a>忍下中上如何分别。<a id="a-5h"></a>且下品忍具八类心。<a id="a-5i"></a>谓瑜伽师以四行相观欲界苦名一类心。<a id="a-5j"></a>如是次观色无色苦。<a id="a-5k"></a>集灭道谛亦如是观。<a id="a-5l"></a>成八类心。<a id="a-5m"></a>名下品忍。<a id="a-5n"></a>中忍减略行相所缘。<a id="a-5o"></a>谓瑜伽师以四行相观欲界苦。<a id="a-5p"></a>乃至具足。<a id="a-5q"></a>以四行相观欲界道。<a id="a-5r"></a>于上界道减一行相。<a id="a-5s"></a>从此名曰中品忍初。<a id="a-5t"></a>如是次第渐减渐略行相所缘。<a id="a-5u"></a>乃至极少。<a id="a-5v"></a>唯以二心观欲界苦。<a id="a-5w"></a>如苦法忍苦法智位。<a id="a-5x"></a>齐此名为中品忍满。<a id="a-5y"></a>上忍唯观欲界苦谛。<a id="a-5z"></a>修一行相。<a id="a-60"></a>唯一刹那。<a id="a-61"></a>此善根起不相续故。<a id="a-62"></a>上忍无间有修所成。<a id="a-63"></a>初开圣道门。<a id="a-64"></a>世功德中胜。<a id="a-65"></a>是总缘共相法念住差别。<a id="a-66"></a>顺决择分摄最上善根。<a id="a-67"></a>生此即说名世第一法。<a id="a-68"></a>此有漏故名为世间。<a id="a-69"></a>是最胜故名为第一。<a id="a-6A"></a>有士用力离同类因引圣道起故名最胜。<a id="a-6B"></a>是故名为世第一法。<a id="a-6C"></a>此如上忍缘欲苦谛。<a id="a-6D"></a>修一行相唯一刹那。<a id="a-6E"></a>如是减略行相所缘。<a id="a-6F"></a>如是如是渐近见谛。<a id="a-6G"></a>故世第一唯缘欲苦。<a id="a-6H"></a>修一行相唯一刹那。<a id="a-6I"></a>谓无间入离生位故。<a id="a-6J"></a>此位决定无相续理。<a id="a-6K"></a>然色界系有九善根。<a id="a-6L"></a>下下下中下上名暖。<a id="a-6M"></a>中下中中中上名顶。<a id="a-6N"></a>上下上中名忍。<a id="a-6O"></a>上上名世第一。<a id="a-6P"></a>暖等四法以何为体。<a id="a-6Q"></a>暖等自性皆慧为体。<a id="a-6R"></a>若并助伴皆五蕴摄。<a id="a-6S"></a>定俱必有随转色故。<a id="a-6T"></a>然除彼得勿诸圣者。<a id="a-6U"></a>暖等善根重现前故。<a id="a-6V"></a>然已见谛不许暖等重现在前。<a id="a-6W"></a>已见谛者。<a id="a-6X"></a>加行现前成无用故。<a id="a-6Y"></a>此中暖法初安足时。<a id="a-6Z"></a>于三谛中随缘何谛。<a id="a-6a"></a>法念住现在修未来四随。<a id="a-6b"></a>一行相现在修未来四。<a id="a-6c"></a>唯修同分非不同分。<a id="a-6d"></a>缘灭谛法念住现在修未来一。<a id="a-6e"></a>随一行相现在修未来四。<a id="a-6f"></a>非初观蕴灭能修缘蕴道后增进位。<a id="a-6g"></a>于三谛中随缘何谛。<a id="a-6h"></a>随一念住。<a id="a-6i"></a>现在修未来四随。<a id="a-6j"></a>一行相现在修未来十六。<a id="a-6k"></a>缘灭谛法念住现在修未来四随。<a id="a-6l"></a>一行相现在修未来十六。<a id="a-6m"></a>此初安足唯修同分者。<a id="a-6n"></a>先未曾得如是种性故。<a id="a-6o"></a>于诸谛中行未广故。<a id="a-6p"></a>后增进位与此相违。<a id="a-6q"></a>故彼能修同分异分。<a id="a-6r"></a>顶初安足。<a id="a-6s"></a>于四谛中随缘何谛。<a id="a-6t"></a>法念住现在修未来四随。<a id="a-6u"></a>一行相现在修未来十六。<a id="a-6v"></a>后增进位于三谛中随缘何谛。<a id="a-6w"></a>随一念住现在修未来四随。<a id="a-6x"></a>一行相现在修未来十六。<a id="a-6y"></a>缘灭谛法念住现在修未来四随。<a id="a-6z"></a>一行相现在修未来十六。<a id="a-70"></a>忍初安足及后增进。<a id="a-71"></a>于四谛中随缘何谛。<a id="a-72"></a>法念住现在修未来四随。<a id="a-73"></a>一行相现在修未来十六。<a id="a-74"></a>此依忍类总相而说。<a id="a-75"></a>差别说者。<a id="a-76"></a>略所缘时。<a id="a-77"></a>随略彼所缘。<a id="a-78"></a>不修彼行相。<a id="a-79"></a>谓具缘四具修十六。<a id="a-7A"></a>若缘三二一。<a id="a-7B"></a>修十二八四。<a id="a-7C"></a>世第一法缘欲苦谛法念住现在修未来四随。<a id="a-7D"></a>一行相现在修未来四。<a id="a-7E"></a>唯同分修无缘余谛世第一法。<a id="a-7F"></a>是故唯修尔所行相。<a id="a-7G"></a>有余师说。<a id="a-7H"></a>近见道故。<a id="a-7I"></a>似见道故。<a id="a-7J"></a>唯修尔所。<a id="a-7K"></a>谓苦法忍。<a id="a-7L"></a>唯缘欲苦谛修四行相。<a id="a-7M"></a>世第一亦然。<a id="a-7N"></a>已辩所生善根相体。<a id="a-7O"></a>今次应辩彼差别义。<a id="a-7P"></a>颂曰。</p>
  <p id="a7Q">此顺决择分　　四皆修所成</p>
  <p id="a7R">六地二或七　　依欲界身九</p>
  <p id="a7S">三女男得二　　第四女亦尔</p>
  <p id="a7T">圣由失地舍　　异生由命终</p>
  <p id="a7U">初二亦退舍　　依本必见谛</p>
  <p id="a7V">舍已得非先　　二舍性非得</p>
  <p id="a7W">论曰。<a id="a-7X"></a>此暖顶忍世第一法。<a id="a-7Y"></a>四殊胜善根名顺决择分。<a id="a-7Z"></a>由下中上及上上品。<a id="a-7a"></a>分为四种。<a id="a-7b"></a>如前已说。<a id="a-7c"></a>决谓决断。<a id="a-7d"></a>择谓简择。<a id="a-7e"></a>决断简择。<a id="a-7f"></a>谓诸圣道。<a id="a-7g"></a>以诸圣道能断疑故。<a id="a-7h"></a>及能分别四谛相故。<a id="a-7i"></a>分谓分段。<a id="a-7j"></a>即是见道。<a id="a-7k"></a>是决择中一分摄故。<a id="a-7l"></a>暖等为缘引决择分。<a id="a-7m"></a>顺益彼故得顺彼名。<a id="a-7n"></a>故此名为顺决择分。<a id="a-7o"></a>如是四种皆修所成。<a id="a-7p"></a>非闻思所成。<a id="a-7q"></a>远决择分故。<a id="a-7r"></a>此四善根皆依六地。<a id="a-7s"></a>谓四静虑未至中间。<a id="a-7t"></a>欲界中无。<a id="a-7u"></a>阙等引故。<a id="a-7v"></a>余上地亦无。<a id="a-7w"></a>见道眷属故。<a id="a-7x"></a>又无色界心不缘欲界故。<a id="a-7y"></a>欲界先应遍知断故。<a id="a-7z"></a>于三界中彼最粗故。<a id="a-80"></a>此四善根能感色界五蕴异熟为圆满因。<a id="a-81"></a>不能牵引众同分故。<a id="a-82"></a>极厌诸有欣圆寂故。<a id="a-83"></a>或声为显二有异说。<a id="a-84"></a>谓暖顶二。<a id="a-85"></a>尊者妙音说。<a id="a-86"></a>依前六及欲七地。<a id="a-87"></a>对法诸师不许彼说。<a id="a-88"></a>非闻思所成。<a id="a-89"></a>顺决择分故。<a id="a-8A"></a>此四善根依欲身起。<a id="a-8B"></a>人天九处除北俱卢。<a id="a-8C"></a>唯依欲九身容入离生故。<a id="a-8D"></a>除增上忍世第一法。<a id="a-8E"></a>余三善根三洲初起。<a id="a-8F"></a>后生天处亦续现前。<a id="a-8G"></a>所除亦依天处初起。<a id="a-8H"></a>有余师说。<a id="a-8I"></a>若于先时曾已修治此四加行。<a id="a-8J"></a>彼于天处皆得初起。<a id="a-8K"></a>此四善根唯依男女。<a id="a-8L"></a>前三男女俱通得二。<a id="a-8M"></a>第四女身亦得二种勿后得男身。<a id="a-8N"></a>不成暖等故。<a id="a-8O"></a>依男唯得男身。<a id="a-8P"></a>善根圣转至余生。<a id="a-8Q"></a>亦不为女故。<a id="a-8R"></a>暖顶忍位容有转形故。<a id="a-8S"></a>二依善根展转为因住。<a id="a-8T"></a>世第一法依女身者能为二因。<a id="a-8U"></a>女得圣已容有转得男身理故。<a id="a-8V"></a>依男身者。<a id="a-8W"></a>但为一因已得女身非择灭故。<a id="a-8X"></a>圣依此地得此善根。<a id="a-8Y"></a>失此地时善根方舍。<a id="a-8Z"></a>失地言显迁生上地。<a id="a-8a"></a>异生于地若失不失。<a id="a-8b"></a>但失众同分必舍此善根。<a id="a-8c"></a>圣身见道力所资故。<a id="a-8d"></a>此四善根无命终舍。<a id="a-8e"></a>宁知命终舍。<a id="a-8f"></a>唯异生非圣。<a id="a-8g"></a>以本论说卵胎中异生。<a id="a-8h"></a>唯成就身不成身业故。<a id="a-8i"></a>岂不异生先依下地起暖法等。<a id="a-8j"></a>后生上地亦必定舍。<a id="a-8k"></a>暖等善根无如是失。<a id="a-8l"></a>以彼异生尔时舍善根由舍同分故。<a id="a-8m"></a>谓住死有无圣道资。<a id="a-8n"></a>舍诸善根非由上地中有等起。<a id="a-8o"></a>若诸圣者住死有中。<a id="a-8p"></a>由圣道资不舍暖等。<a id="a-8q"></a>但由上地中有等起舍下善根。<a id="a-8r"></a>舍时虽同而所由别。<a id="a-8s"></a>是故异生无失地舍。<a id="a-8t"></a>圣者必无由命终舍。<a id="a-8u"></a>异生命终虽舍忍法。<a id="a-8v"></a>而定无有堕诸恶趣。<a id="a-8w"></a>得恶趣生非择灭故。<a id="a-8x"></a>身是忍法曾所居故。<a id="a-8y"></a>能感恶趣诸业烦恼。<a id="a-8z"></a>不复能在身中行故。<a id="a-90"></a>如师子窟杂兽不居。<a id="a-91"></a>初二善根亦由退舍。<a id="a-92"></a>如是退舍异生非圣。<a id="a-93"></a>后二异生亦无退舍。<a id="a-94"></a>依根本地起暖等善根。<a id="a-95"></a>彼于此生必定得见谛。<a id="a-96"></a>以根利故。<a id="a-97"></a>厌有深故。<a id="a-98"></a>依未至中间起暖等者。<a id="a-99"></a>于此生不必得入见谛。<a id="a-9A"></a>有余师言。<a id="a-9B"></a>依根本定起暖等者。<a id="a-9C"></a>此生必定得至涅槃。<a id="a-9D"></a>厌有深故。<a id="a-9E"></a>若先舍已后重得时。<a id="a-9F"></a>所得必非先之所舍。<a id="a-9G"></a>由先舍已后重得时。<a id="a-9H"></a>亦大劬劳方得起故。<a id="a-9I"></a>于先所舍不钦敬故。<a id="a-9J"></a>如先已舍别解脱戒。<a id="a-9K"></a>后重受时得未曾得。<a id="a-9L"></a>暖等亦尔。<a id="a-9M"></a>后得非先。<a id="a-9N"></a>若先已得暖等善根。<a id="a-9O"></a>经生故舍。<a id="a-9P"></a>遇了分位善说法师便生顶等。<a id="a-9Q"></a>若不遇者。<a id="a-9R"></a>还从本修失退二舍非得为性退舍。<a id="a-9S"></a>必因起过而得失舍。<a id="a-9T"></a>或有由德增进。<a id="a-9U"></a>得此善根有何胜利。<a id="a-9V"></a>颂曰。</p>
  <p id="a9W">暖必至涅槃　　顶终不断善</p>
  <p id="a9X">忍不堕恶趣　　第一入离生</p>
  <p id="a9Y">论曰。<a id="a-9Z"></a>四善根中若得暖法。<a id="a-9a"></a>虽有退断善根造无间业堕恶趣等。<a id="a-9b"></a>而无久流转必至涅槃故。<a id="a-9c"></a>若尔何殊顺解脱分。<a id="a-9d"></a>若无障碍去见谛近。<a id="a-9e"></a>此与见道行相同故。<a id="a-9f"></a>是等引摄胜善根故。<a id="a-9g"></a>若得顶法虽有退等。<a id="a-9h"></a>而增毕竟不断善根。<a id="a-9i"></a>观察三宝殊胜功德为门引生净信心故。<a id="a-9j"></a>若得顶已不断善根。<a id="a-9k"></a>如何经说。<a id="a-9l"></a>天授退顶。<a id="a-9m"></a>由彼曾起近顶善根。<a id="a-9n"></a>依未得退密作是说。<a id="a-9o"></a>若得忍法虽命终舍住异生位。<a id="a-9p"></a>而增无退不造无间不堕恶趣。<a id="a-9q"></a>然颂但说不堕恶趣。<a id="a-9r"></a>言义准已知。<a id="a-9s"></a>不造无间业。<a id="a-9t"></a>造无间业者。<a id="a-9u"></a>必堕恶趣故。<a id="a-9v"></a>忍位无退如前已辩。<a id="a-9w"></a>得忍不堕诸恶者。<a id="a-9x"></a>已远趣彼业烦恼故。<a id="a-9y"></a>得恶趣生非择灭故。<a id="a-9z"></a>由下忍力已得一切恶趣无生。<a id="a-A0"></a>由上忍力复得少分生等无生。<a id="a-A1"></a>少分生者。<a id="a-A2"></a>谓卵湿生。<a id="a-A3"></a>由此二生多愚昧故。<a id="a-A4"></a>等言为显处身有惑。<a id="a-A5"></a>处谓无想大梵北洲无想大梵僻见处故。<a id="a-A6"></a>北俱卢洲无现观故。<a id="a-A7"></a>身谓扇搋等。<a id="a-A8"></a>多诸烦恼故。<a id="a-A9"></a>有谓第八等圣必不受故。<a id="a-AA"></a>惑谓见断惑。<a id="a-AB"></a>必不复起故。<a id="a-AC"></a>得世第一法。<a id="a-AD"></a>虽住异生位。<a id="a-AE"></a>而能趣入正性离生。<a id="a-AF"></a>颂虽不言离命终舍。<a id="a-AG"></a>既无间入正性离生。<a id="a-AH"></a>义准已成。<a id="a-AI"></a>无命终舍。<a id="a-AJ"></a>何缘唯此能入离生。<a id="a-AK"></a>已得异生非择灭故。<a id="a-AL"></a>能如无间道舍异生性故。<a id="a-AM"></a>此四善根各有三品。<a id="a-AN"></a>由声闻等种性别故。<a id="a-AO"></a>随何种性善根已生。<a id="a-AP"></a>彼可移转向余乘不。<a id="a-AQ"></a>颂曰。</p>
  <p id="aAR">转声闻种性　　二成佛三余</p>
  <p id="aAS">麟喻佛无转　　一坐成觉故</p>
  <p id="aAT">论曰。<a id="a-AU"></a>未殖佛乘顺解脱分。<a id="a-AV"></a>依声闻种性。<a id="a-AW"></a>起暖顶善根。<a id="a-AX"></a>容可转生佛乘暖顶。<a id="a-AY"></a>是经长时方能起义。<a id="a-AZ"></a>若起彼忍无向佛乘。<a id="a-Aa"></a>以声闻乘加行最久。<a id="a-Ab"></a>经六十劫自果必成。<a id="a-Ac"></a>菩萨专求利他事故。<a id="a-Ad"></a>为欲拔济无边有情。<a id="a-Ae"></a>弘誓庄严经无量劫。<a id="a-Af"></a>故往恶趣如游园苑。<a id="a-Ag"></a>若不尔者。<a id="a-Ah"></a>无成佛义。<a id="a-Ai"></a>起忍得一切恶趣非择灭。<a id="a-Aj"></a>故起彼忍无向佛乘。<a id="a-Ak"></a>断绝众多利他事故。<a id="a-Al"></a>若时菩萨已殖佛乘。<a id="a-Am"></a>顺解脱分为遮恶趣。<a id="a-An"></a>展转坚摄施戒慧三。<a id="a-Ao"></a>尔时无劳起余乘忍。<a id="a-Ap"></a>故声闻暖顶可转向佛乘。<a id="a-Aq"></a>起忍则无转成佛义。<a id="a-Ar"></a>依声闻种性起暖顶忍。<a id="a-As"></a>三皆可转生独觉乘道。<a id="a-At"></a>非声闻种性忍法已生于独觉菩提有能障义。<a id="a-Au"></a>故起彼忍亦成独觉。<a id="a-Av"></a>此在佛外。<a id="a-Aw"></a>故颂言余。<a id="a-Ax"></a>起独觉乘种性暖顶。<a id="a-Ay"></a>为有转向余乘理不然。<a id="a-Az"></a>独觉乘总有二种一。<a id="a-B0"></a>麟角喻二。<a id="a-B1"></a>先声闻。<a id="a-B2"></a>若先声闻如声闻说。<a id="a-B3"></a>麟喻及佛俱不可转。<a id="a-B4"></a>以俱一坐成菩提故。<a id="a-B5"></a>第四静虑是不倾动。<a id="a-B6"></a>最极明利三摩地故。<a id="a-B7"></a>堪为麟喻大觉所依。<a id="a-B8"></a>故彼俱依第四静虑。<a id="a-B9"></a>从身念住至尽无生。<a id="a-BA"></a>唯于一坐能次第起。<a id="a-BB"></a>故麟角喻及佛种性。<a id="a-BC"></a>暖等善根皆不可转。<a id="a-BD"></a>颇有初殖顺解脱分。<a id="a-BE"></a>此生即能起顺决择分耶。<a id="a-BF"></a>不尔云何。<a id="a-BG"></a>颂曰。</p>
  <p id="aBH">前顺解脱分　　速三生解脱</p>
  <p id="aBI">闻思成三业　　殖在人三洲</p>
  <p id="aBJ">论曰。<a id="a-BK"></a>顺决择分今生起者。<a id="a-BL"></a>前生必起顺解脱分。<a id="a-BM"></a>诸有创殖顺解脱分。<a id="a-BN"></a>极速三生方得解脱。<a id="a-BO"></a>谓初生殖顺解脱分。<a id="a-BP"></a>次生成熟。<a id="a-BQ"></a>第三生起顺决择分。<a id="a-BR"></a>即入圣道。<a id="a-BS"></a>若谓第二生起顺决择分。<a id="a-BT"></a>第三生入圣乃至得解脱。<a id="a-BU"></a>彼言便与前说相违。<a id="a-BV"></a>谓依根本地起暖等者。<a id="a-BW"></a>彼必于此生得入见谛。<a id="a-BX"></a>或彼应许极速二生。<a id="a-BY"></a>谓第二生依根本地起暖等者。<a id="a-BZ"></a>彼于现生必入圣道得解脱故。<a id="a-Ba"></a>顺解脱分闻思所成。<a id="a-Bb"></a>非修所成。<a id="a-Bc"></a>诸有未殖顺解脱分者。<a id="a-Bd"></a>彼不能殖故。<a id="a-Be"></a>顺解脱分三业为体。<a id="a-Bf"></a>最胜唯是意地意业。<a id="a-Bg"></a>此思愿力摄起身语。<a id="a-Bh"></a>亦得名为顺解脱分。<a id="a-Bi"></a>有由少分施戒闻等。<a id="a-Bj"></a>便能种殖顺解脱分。<a id="a-Bk"></a>谓胜意乐至诚相续。<a id="a-Bl"></a>厌背生死欣乐涅槃。<a id="a-Bm"></a>与此相违。<a id="a-Bn"></a>虽多修善而不能殖顺解脱分。<a id="a-Bo"></a>由意业胜殖此善根故。<a id="a-Bp"></a>唯人中三方能殖。<a id="a-Bq"></a>厌离般若余处劣故有佛出世。<a id="a-Br"></a>若无佛时。<a id="a-Bs"></a>俱能种殖顺解脱分。<a id="a-Bt"></a>已因便说顺解脱分。<a id="a-Bu"></a>入观次第是正所论。<a id="a-Bv"></a>于中已明诸加行道。<a id="a-Bw"></a>世第一法为其后边。<a id="a-Bx"></a>应说从斯复生何道。<a id="a-By"></a>颂曰。</p>
  <p id="aBz">世第一无间　　即缘欲界苦</p>
  <p id="aC0">生无漏法忍　　忍次生法智</p>
  <p id="aC1">次缘余界苦　　生类忍类智</p>
  <p id="aC2">缘集灭道谛　　各生四亦然</p>
  <p id="aC3">如是十六心　　名圣谛现观</p>
  <p id="aC4">此总有三种　　谓见缘事别</p>
  <p id="aC5">论曰。<a id="a-C6"></a>从世第一善根无间。<a id="a-C7"></a>即缘欲界苦圣谛境。<a id="a-C8"></a>有无漏摄法智忍生。<a id="a-C9"></a>此忍名为苦法智忍。<a id="a-CA"></a>宁知此忍是无漏摄。<a id="a-CB"></a>从世第一无间而生。<a id="a-CC"></a>以契经中言世第一无间入正性决定。<a id="a-CD"></a>或正性离生。<a id="a-CE"></a>尔时名超异生地故。<a id="a-CF"></a>此忍既是决定离生一分所摄。<a id="a-CG"></a>定是无漏。<a id="a-CH"></a>从世第一无间而生。<a id="a-CI"></a>说无漏言。<a id="a-CJ"></a>为欲简别世第一法。<a id="a-CK"></a>所从世忍此无漏忍。<a id="a-CL"></a>以欲苦法为其所缘。<a id="a-CM"></a>名苦法忍。<a id="a-CN"></a>谓于苦法无始时来。<a id="a-CO"></a>身见所迷执我我所。<a id="a-CP"></a>今创见彼唯苦法性。<a id="a-CQ"></a>忍可现前名苦法忍。<a id="a-CR"></a>此能引后苦法智生。<a id="a-CS"></a>是彼智生障之对治。<a id="a-CT"></a>故复名曰苦法智忍。<a id="a-CU"></a>即此名入正性决定。<a id="a-CV"></a>亦复名入正性离生。<a id="a-CW"></a>由此是初入正性决定。<a id="a-CX"></a>亦如初入正性离生故。<a id="a-CY"></a>经说正性。<a id="a-CZ"></a>所谓涅槃。<a id="a-Ca"></a>或正性言目诸圣道能决趣涅槃。<a id="a-Cb"></a>或决了谛相。<a id="a-Cc"></a>故诸圣道得决定名。<a id="a-Cd"></a>至得决定说名为入。<a id="a-Ce"></a>若尔何缘于无漏慧。<a id="a-Cf"></a>唯初见谛得决定名。<a id="a-Cg"></a>以于尔时于诸谛理初得难毁决定见故。<a id="a-Ch"></a>或于尔时望余位道有非一种决定相故。<a id="a-Ci"></a>烦恼名生。<a id="a-Cj"></a>如契经说。<a id="a-Ck"></a>何谓生臭。<a id="a-Cl"></a>谓诸烦恼见位初越。<a id="a-Cm"></a>故名离生。<a id="a-Cn"></a>有说。<a id="a-Co"></a>生言目根未熟。<a id="a-Cp"></a>见位初越。<a id="a-Cq"></a>故名离生。<a id="a-Cr"></a>至得离生。<a id="a-Cs"></a>说名为入。<a id="a-Ct"></a>舍异生性诸说不同。<a id="a-Cu"></a>有言。<a id="a-Cv"></a>世第一有言。<a id="a-Cw"></a>苦法忍。<a id="a-Cx"></a>有言。<a id="a-Cy"></a>共舍。<a id="a-Cz"></a>由此二种如无间道解脱道故。<a id="a-D0"></a>此忍无间即缘欲苦有法智生名苦法智。<a id="a-D1"></a>于唯是苦法得决断慧故。<a id="a-D2"></a>应知此智亦无漏摄。<a id="a-D3"></a>前无漏言。<a id="a-D4"></a>遍流后故。<a id="a-D5"></a>如缘欲界苦圣谛境。<a id="a-D6"></a>有苦法忍苦法智生。<a id="a-D7"></a>如是复于法智无间。<a id="a-D8"></a>总缘余界苦圣谛境。<a id="a-D9"></a>有类智忍生。<a id="a-DA"></a>名苦类智忍。<a id="a-DB"></a>此忍无间。<a id="a-DC"></a>即缘此境有类智生。<a id="a-DD"></a>名苦类智。<a id="a-DE"></a>最初证知诸法真理。<a id="a-DF"></a>故名法智。<a id="a-DG"></a>此后境智与前相似。<a id="a-DH"></a>故得类名。<a id="a-DI"></a>是后随前而证境义。<a id="a-DJ"></a>或从前生故。<a id="a-DK"></a>后得前类名。<a id="a-DL"></a>如世间言子是父类。<a id="a-DM"></a>即是从欲界苦决定觉所生。<a id="a-DN"></a>余界苦决定觉义。<a id="a-DO"></a>如缘苦谛欲界及余生法类忍法类智四缘。<a id="a-DP"></a>余三谛各四亦然。<a id="a-DQ"></a>即缘一一有四心义。<a id="a-DR"></a>如是次第有十六心。<a id="a-DS"></a>总说名为圣谛现观。<a id="a-DT"></a>以于三界四圣谛境次第现前如实观故。<a id="a-DU"></a>初习业地于诸谛境多返旋环已淳熟故。<a id="a-DV"></a>今于此位能如是观。<a id="a-DW"></a>余部有言。<a id="a-DX"></a>唯顿现观。<a id="a-DY"></a>彼言既总。<a id="a-DZ"></a>理或无违。<a id="a-Da"></a>以谛现观总有三种。<a id="a-Db"></a>其三者何。<a id="a-Dc"></a>谓见缘事唯无漏慧于诸谛境如实觉了。<a id="a-Dd"></a>名见现观。<a id="a-De"></a>是即由见分明现前。<a id="a-Df"></a>如实而观四谛境义。<a id="a-Dg"></a>即无漏慧。<a id="a-Dh"></a>并余相应同一所缘。<a id="a-Di"></a>名缘现观。<a id="a-Dj"></a>是即由见等心心所法同。<a id="a-Dk"></a>能取所缘四谛境义。<a id="a-Dl"></a>即诸能缘并余俱有同一事业。<a id="a-Dm"></a>名事现观。<a id="a-Dn"></a>是即由见等心心所法并余俱有戒及生相等。<a id="a-Do"></a>于诸谛中同所作义。<a id="a-Dp"></a>戒生相等是现观因。<a id="a-Dq"></a>于现观中彼有事用。<a id="a-Dr"></a>故亦于彼立现观名。<a id="a-Ds"></a>如是应知不相应法唯一现观。<a id="a-Dt"></a>除慧所余心心所法。<a id="a-Du"></a>有二现观。<a id="a-Dv"></a>唯无漏慧具足有三。<a id="a-Dw"></a>诸说名为顿现观者。<a id="a-Dx"></a>谓于一谛得现观时。<a id="a-Dy"></a>于余谛中亦得现观。<a id="a-Dz"></a>故于前说顿现观宗。<a id="a-E0"></a>应审推征依何现观。<a id="a-E1"></a>若言依事应赞言善。<a id="a-E2"></a>以于苦谛得现观时。<a id="a-E3"></a>于苦具三。<a id="a-E4"></a>于余唯事。<a id="a-E5"></a>谓初观见苦圣谛时。<a id="a-E6"></a>尽烦恼故即名断集。<a id="a-E7"></a>得择灭故即名证灭。<a id="a-E8"></a>起对治故即名修道。<a id="a-E9"></a>以见苦位于集等三有断证修事现观故。<a id="a-EA"></a>约事现观名顿无失。<a id="a-EB"></a>若言依见应拨言非。<a id="a-EC"></a>此现观必渐诸谛相别故。<a id="a-ED"></a>一见理无多行相故。<a id="a-EE"></a>随彼自相一一谛中。<a id="a-EF"></a>世尊说言。<a id="a-EG"></a>各别见故。<a id="a-EH"></a>已辩现观具十六心。<a id="a-EI"></a>此十六心为依何地。<a id="a-EJ"></a>颂曰。</p>
  <p id="aEK">皆与世第一　　同依于一地</p>
  <p id="aEL">论曰。<a id="a-EM"></a>随世第一所依诸地。<a id="a-EN"></a>应知即此十六心依。<a id="a-EO"></a>彼依六地如前已说。<a id="a-EP"></a>谓四静虑未至中间。<a id="a-EQ"></a>何缘必有如是忍智。<a id="a-ER"></a>前后次第相杂而起。<a id="a-ES"></a>颂曰。</p>
  <p id="aET">忍智如次第　　无间解脱道</p>
  <p id="aEU">论曰。<a id="a-EV"></a>十六心中四法类忍名无间道。<a id="a-EW"></a>四法类智。<a id="a-EX"></a>名解脱道。<a id="a-EY"></a>名如前说。<a id="a-EZ"></a>能忍可先来未见欲苦初念无漏慧。<a id="a-Ea"></a>名苦法忍。<a id="a-Eb"></a>以契经中世尊自说。<a id="a-Ec"></a>若于此法以下劣慧或增上慧审察忍可。<a id="a-Ed"></a>名随信行。<a id="a-Ee"></a>随法行故。<a id="a-Ef"></a>应知此忍即无间道。<a id="a-Eg"></a>何处说此无间道名。<a id="a-Eh"></a>经说。<a id="a-Ei"></a>一法难可通达。<a id="a-Ej"></a>名为无间。<a id="a-Ek"></a>心等持故。<a id="a-El"></a>又世尊说。<a id="a-Em"></a>有苦法智有苦类智乃至广说。<a id="a-En"></a>非此二智同缘三界苦等境起。<a id="a-Eo"></a>如顺理辩。<a id="a-Ep"></a>故于苦法忍所见欲苦中决断解生。<a id="a-Eq"></a>名苦法智。<a id="a-Er"></a>前忍能断十烦恼得。<a id="a-Es"></a>后智能与彼离系得俱生。<a id="a-Et"></a>经说。<a id="a-Eu"></a>智生随于前忍。<a id="a-Ev"></a>故知后智名解脱道。<a id="a-Ew"></a>从此无间忍色无色。<a id="a-Ex"></a>未曾见苦第三刹那。<a id="a-Ey"></a>无漏慧生。<a id="a-Ez"></a>名苦类忍。<a id="a-F0"></a>是见欲苦忍种类故。<a id="a-F1"></a>次于苦类忍所观上苦中决断解生。<a id="a-F2"></a>名苦类智。<a id="a-F3"></a>忍智如次断烦恼得。<a id="a-F4"></a>名无间道。<a id="a-F5"></a>离系得俱。<a id="a-F6"></a>名解脱道。<a id="a-F7"></a>准前应说。<a id="a-F8"></a>于余三谛准苦应知。<a id="a-F9"></a>故前八忍名无间道。<a id="a-FA"></a>后之八智名解脱道。<a id="a-FB"></a>复以何缘说断对治。<a id="a-FC"></a>名无间道。<a id="a-FD"></a>说离系得俱时起智。<a id="a-FE"></a>名解脱道。<a id="a-FF"></a>无间隔故名为无间。<a id="a-FG"></a>无间即道名无间道。<a id="a-FH"></a>是无同类道能为间隔令于解脱道不为缘义。<a id="a-FI"></a>诸无间道唯一刹那。<a id="a-FJ"></a>诸解脱道或相续故。<a id="a-FK"></a>于自所治诸烦恼得已得解脱。<a id="a-FL"></a>与彼断得俱时起道。<a id="a-FM"></a>名解脱道。<a id="a-FN"></a>自所治言欲显何义。<a id="a-FO"></a>苦类忍等诸无间道。<a id="a-FP"></a>亦与他所治离系得俱生。<a id="a-FQ"></a>勿彼亦名解脱道故。<a id="a-FR"></a>此十六心皆见谛理。<a id="a-FS"></a>一切皆说见道摄耶。<a id="a-FT"></a>不尔云何。<a id="a-FU"></a>颂曰。</p>
  <p id="aFV">前十五见道　　见未曾见故</p>
  <p id="aFW">论曰。<a id="a-FX"></a>见未曾见四圣谛理。<a id="a-FY"></a>名为见道。<a id="a-FZ"></a>故于现观十六心中。<a id="a-Fa"></a>前十五心是见道摄。<a id="a-Fb"></a>道类忍位于诸谛中见圆满故。<a id="a-Fc"></a>至第十六道类智时。<a id="a-Fd"></a>虽亦有一先未知谛。<a id="a-Fe"></a>而无一谛先未见者。<a id="a-Ff"></a>以一切忍皆见性故。<a id="a-Fg"></a>由此尔时不名见道。<a id="a-Fh"></a>岂不亦见曾未见谛。<a id="a-Fi"></a>谓道类智见道类忍。<a id="a-Fj"></a>相应俱有一念道故。<a id="a-Fk"></a>诸有唯见曾未见者。<a id="a-Fl"></a>名为见道。<a id="a-Fm"></a>尔时通见曾未曾见。<a id="a-Fn"></a>故无此失。<a id="a-Fo"></a>或此约谛不约刹那。<a id="a-Fp"></a>非尔时观未曾见谛。<a id="a-Fq"></a>非于一谛多刹那中未见一刹那可名未见谛。<a id="a-Fr"></a>如刈畦稻唯余一科。<a id="a-Fs"></a>不可名为此畦未刈。<a id="a-Ft"></a>故见未见名为见道。<a id="a-Fu"></a>是见道相义善成立。<a id="a-Fv"></a>故我宗说现观后边道类智品是修道摄。<a id="a-Fw"></a>兼修异境智行相故。</p>
 </body>
</html>