<!doctype html>
<html id="z3IBVuk17L" data-ver="938">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨藏显宗论卷第二十四</h1>
  <h2 id="a2">辩业品第五之七</h2>
  <p id="a3">如上所言住定菩萨。<a id="a-4"></a>为从何位得住定名。<a id="a-5"></a>彼复于何说名为定。<a id="a-6"></a>颂曰。</p>
  <p id="a7">从修妙相业　　菩萨得定名</p>
  <p id="a8">生善趣贵家　　具男念坚故</p>
  <p id="a9">论曰。<a id="a-A"></a>从修能感妙三十二大士夫相异熟果业。<a id="a-B"></a>菩萨方得立住定名。<a id="a-C"></a>以从此时乃至成佛。<a id="a-D"></a>常生善趣及贵家等。<a id="a-E"></a>生善趣者。<a id="a-F"></a>谓生人天。<a id="a-G"></a>由此趣中多行善故。<a id="a-H"></a>妙可称故立善趣名。<a id="a-I"></a>于善趣内常生贵家。<a id="a-J"></a>谓婆罗门。<a id="a-K"></a>或刹帝利。<a id="a-L"></a>巨富长者。<a id="a-M"></a>大婆罗门家。<a id="a-N"></a>于贵家中根有具缺。<a id="a-O"></a>然彼菩萨恒具胜根。<a id="a-P"></a>恒受男身尚不为女。<a id="a-Q"></a>何况有受扇搋等身。<a id="a-R"></a>生生常能忆念宿命所作善事。<a id="a-S"></a>常无退屈。<a id="a-T"></a>谓于利乐一切有情。<a id="a-U"></a>一切时中。<a id="a-V"></a>一切方便。<a id="a-W"></a>心无厌倦名无退屈。<a id="a-X"></a>由无退屈故说为坚。<a id="a-Y"></a>岂不未修妙相业位。<a id="a-Z"></a>菩提心不退。<a id="a-a"></a>应立住定名。<a id="a-b"></a>何故要修妙相业位菩萨方受住决定名。<a id="a-c"></a>尔时人天方共知故。<a id="a-d"></a>先时但为诸天所知。<a id="a-e"></a>或于尔时趣等觉定。<a id="a-f"></a>先唯等觉决定非余。<a id="a-g"></a>何相应知修妙相业。<a id="a-h"></a>颂曰。</p>
  <p id="ai">赡部男对佛　　佛思思所成</p>
  <p id="aj">余百劫方修　　各百福严饰</p>
  <p id="ak">论曰。<a id="a-l"></a>菩萨要在赡部洲中。<a id="a-m"></a>方能造修引妙相业。<a id="a-n"></a>此洲觉慧最明利故。<a id="a-o"></a>唯是男子非女等身。<a id="a-p"></a>尔时已超女等位故。<a id="a-q"></a>此不应说。<a id="a-r"></a>于前颂中恒受男身义已显故。<a id="a-s"></a>造此业时唯现对佛。<a id="a-t"></a>谓亲见佛不共色身。<a id="a-u"></a>相好端严种种奇特。<a id="a-v"></a>有欲引起感此类思。<a id="a-w"></a>不对如来无容起故。<a id="a-x"></a>此妙相业唯缘佛思。<a id="a-y"></a>佛是可欣顺德境故。<a id="a-z"></a>感妙相业唯思所成。<a id="a-10"></a>非修所成。<a id="a-11"></a>不定界故。<a id="a-12"></a>所感异熟。<a id="a-13"></a>此所系故。<a id="a-14"></a>非闻所成。<a id="a-15"></a>彼羸劣故。<a id="a-16"></a>亦非生得。<a id="a-17"></a>加行起故。<a id="a-18"></a>谓彼唯于三无数劫。<a id="a-19"></a>修行施等波罗蜜多。<a id="a-1A"></a>圆满身中方可得故。<a id="a-1B"></a>唯是加行非生得善。<a id="a-1C"></a>唯余百劫造修非多。<a id="a-1D"></a>一一妙相百福庄严。<a id="a-1E"></a>此中百思名为百福。<a id="a-1F"></a>谓将造一一妙相业时。<a id="a-1G"></a>先起五十思净治身器。<a id="a-1H"></a>其次方起引一相业。<a id="a-1I"></a>于后复起五十善思。<a id="a-1J"></a>庄严引业令得圆满。<a id="a-1K"></a>五十思者。<a id="a-1L"></a>依十业道。<a id="a-1M"></a>一一业道各起五思。<a id="a-1N"></a>且依最初离杀业道有五思者。<a id="a-1O"></a>一离杀思。<a id="a-1P"></a>二劝导思。<a id="a-1Q"></a>三赞美思。<a id="a-1R"></a>四随喜思。<a id="a-1S"></a>五回向思。<a id="a-1T"></a>谓回所修向解脱故。<a id="a-1U"></a>乃至邪见各五亦然。<a id="a-1V"></a>有余师言。<a id="a-1W"></a>依十业道各起下等五品善思。<a id="a-1X"></a>前后各然。<a id="a-1Y"></a>如熏静虑。<a id="a-1Z"></a>有余师说。<a id="a-1a"></a>依十业道各起五思。<a id="a-1b"></a>一加行净。<a id="a-1c"></a>二根本净。<a id="a-1d"></a>三后起净。<a id="a-1e"></a>四非寻害。<a id="a-1f"></a>五念摄受。<a id="a-1g"></a>复有师言。<a id="a-1h"></a>一一相业。<a id="a-1i"></a>各为缘佛。<a id="a-1j"></a>未曾习思。<a id="a-1k"></a>具百现前。<a id="a-1l"></a>而为严饰。<a id="a-1m"></a>百福一一其量云何。<a id="a-1n"></a>有说。<a id="a-1o"></a>以依三无数劫。<a id="a-1p"></a>增长功德所集成身。<a id="a-1q"></a>发起如斯无对无数。<a id="a-1r"></a>殊胜福德量唯佛知。<a id="a-1s"></a>有说。<a id="a-1t"></a>若由业增上力感轮王位。<a id="a-1u"></a>王四大洲。<a id="a-1v"></a>自在而转。<a id="a-1w"></a>是一福量。<a id="a-1x"></a>有说。<a id="a-1y"></a>若由业增上力得为帝释。<a id="a-1z"></a>王二欲天自在而转。<a id="a-20"></a>是一福量。<a id="a-21"></a>有说。<a id="a-22"></a>唯除近佛菩萨。<a id="a-23"></a>所余一切有情所修富乐果业。<a id="a-24"></a>是一福量。<a id="a-25"></a>有余师言。<a id="a-26"></a>此量大少。<a id="a-27"></a>应言世界将欲成时。<a id="a-28"></a>一切有情感大千土业增上力。<a id="a-29"></a>是一福量。<a id="a-2A"></a>今薄伽梵昔菩萨时。<a id="a-2B"></a>三无数劫中。<a id="a-2C"></a>各供养几佛。<a id="a-2D"></a>颂曰。</p>
  <p id="a2E">于三无数劫　　各供养七万</p>
  <p id="a2F">又如次供养　　五六七千佛</p>
  <p id="a2G">论曰。<a id="a-2H"></a>初无数劫中供养七万五千佛。<a id="a-2I"></a>次无数劫中供养七万六千佛。<a id="a-2J"></a>后无数劫中供养七万七千佛。<a id="a-2K"></a>三无数劫。<a id="a-2L"></a>一一满时。<a id="a-2M"></a>及初发心。<a id="a-2N"></a>各逢何佛。<a id="a-2O"></a>颂曰。</p>
  <p id="a2P">三无数劫满　　逆次逢胜观</p>
  <p id="a2Q">然灯宝髻佛　　初释迦牟尼</p>
  <p id="a2R">论曰。<a id="a-2S"></a>言逆次者。<a id="a-2T"></a>自后向前。<a id="a-2U"></a>谓于第三无数劫满。<a id="a-2V"></a>所逢事佛。<a id="a-2W"></a>名为胜观。<a id="a-2X"></a>第二劫满。<a id="a-2Y"></a>所逢事佛。<a id="a-2Z"></a>名曰然灯。<a id="a-2a"></a>第一劫满所逢事佛。<a id="a-2b"></a>名为宝髻。<a id="a-2c"></a>初无数劫首逢释迦牟尼。<a id="a-2d"></a>谓我世尊初发心位。<a id="a-2e"></a>逢一薄伽梵。<a id="a-2f"></a>号释迦牟尼。<a id="a-2g"></a>彼佛出时正居末劫。<a id="a-2h"></a>灭后正法唯住千年。<a id="a-2i"></a>时我世尊为陶师子。<a id="a-2j"></a>于彼佛所起殷净心。<a id="a-2k"></a>涂以香油。<a id="a-2l"></a>浴以香水。<a id="a-2m"></a>设供养已。<a id="a-2n"></a>发弘誓愿。<a id="a-2o"></a>愿我当作佛一如今世尊。<a id="a-2p"></a>故今如来一一同彼。<a id="a-2q"></a>我释迦菩萨。<a id="a-2r"></a>于何位中何波罗蜜多修习圆满。<a id="a-2s"></a>颂曰。</p>
  <p id="a2t">但由悲普施　　被折身无忿</p>
  <p id="a2u">赞叹底沙佛　　次无上菩提</p>
  <p id="a2v">六波罗蜜多　　于如是四位</p>
  <p id="a2w">一二又一二　　如次修圆满</p>
  <p id="a2x">论曰。<a id="a-2y"></a>菩萨发愿初修施时。<a id="a-2z"></a>未能遍于一切含识施一切物。<a id="a-30"></a>唯运悲心。<a id="a-31"></a>彼于后时。<a id="a-32"></a>惯习力故。<a id="a-33"></a>悲心转盛。<a id="a-34"></a>能遍施与一切有情。<a id="a-35"></a>非一切物。<a id="a-36"></a>若时菩萨普于一切。<a id="a-37"></a>能施一切。<a id="a-38"></a>但由悲心。<a id="a-39"></a>非自希求。<a id="a-3A"></a>胜生差别。<a id="a-3B"></a>齐此布施波罗蜜多修习圆满。<a id="a-3C"></a>若时菩萨被折身支。<a id="a-3D"></a>虽未离欲贪。<a id="a-3E"></a>而心无少忿。<a id="a-3F"></a>齐此戒忍波罗蜜多修习圆满。<a id="a-3G"></a>若时菩萨勇猛精进。<a id="a-3H"></a>以一伽他经七昼夜。<a id="a-3I"></a>赞底沙佛便超九劫。<a id="a-3J"></a>齐此精进波罗蜜多修习圆满。<a id="a-3K"></a>若时菩萨处金刚座。<a id="a-3L"></a>将登无上正等菩提。<a id="a-3M"></a>次无上觉前住金刚喻定。<a id="a-3N"></a>齐此定慧波罗蜜多修习圆满。<a id="a-3O"></a>理应此位无间方圆。<a id="a-3P"></a>得尽智时。<a id="a-3Q"></a>此方满故。<a id="a-3R"></a>别别能到圆德彼岸。<a id="a-3S"></a>故此六名波罗蜜多。<a id="a-3T"></a>契经说有三福业事。<a id="a-3U"></a>一施类福业事。<a id="a-3V"></a>二戒类福业事。<a id="a-3W"></a>三修类福业事。<a id="a-3X"></a>此云何立福业事名。<a id="a-3Y"></a>颂曰。</p>
  <p id="a3Z">施戒修三类　　各随其所应</p>
  <p id="a3a">受福业事名　　差别如业道</p>
  <p id="a3b">论曰。<a id="a-3c"></a>三类皆福。<a id="a-3d"></a>或业或事。<a id="a-3e"></a>随其所应。<a id="a-3f"></a>如业道说。<a id="a-3g"></a>谓如分别。<a id="a-3h"></a>十业道中。<a id="a-3i"></a>有业亦道。<a id="a-3j"></a>有道非业。<a id="a-3k"></a>此中有福亦业亦事。<a id="a-3l"></a>有福业非事。<a id="a-3m"></a>有福事非业。<a id="a-3n"></a>有唯是福。<a id="a-3o"></a>非业非事。<a id="a-3p"></a>且施类中身语二业。<a id="a-3q"></a>具福业事三种义名。<a id="a-3r"></a>善故是福。<a id="a-3s"></a>作故亦业。<a id="a-3t"></a>是能等起身语业思。<a id="a-3u"></a>转所依门故亦名事。<a id="a-3v"></a>彼等起思唯名福业。<a id="a-3w"></a>思俱有法唯受福名。<a id="a-3x"></a>戒类既唯身语业性。<a id="a-3y"></a>故皆具受福业事名。<a id="a-3z"></a>修类中慈唯名福事。<a id="a-40"></a>业之事故。<a id="a-41"></a>慈相应思。<a id="a-42"></a>以慈为门。<a id="a-43"></a>而造作故。<a id="a-44"></a>慈俱思戒唯名福业。<a id="a-45"></a>余俱有法惟受福名。<a id="a-46"></a>悲等准此皆应思择。<a id="a-47"></a>有说。<a id="a-48"></a>福业显作福义。<a id="a-49"></a>谓福加行事显所依。<a id="a-4A"></a>谓施戒修。<a id="a-4B"></a>是福业之事。<a id="a-4C"></a>为成彼三起福加行故。<a id="a-4D"></a>有说。<a id="a-4E"></a>唯思是真福业。<a id="a-4F"></a>福业之事。<a id="a-4G"></a>谓施戒修以三为门福业转故。<a id="a-4H"></a>何法名施。<a id="a-4I"></a>施招何果。<a id="a-4J"></a>颂曰。</p>
  <p id="a4K">由此舍名施　　谓为供为益</p>
  <p id="a4L">身语及能发　　此招大富果</p>
  <p id="a4M">论曰。<a id="a-4N"></a>虽所舍物及能舍具皆可名施。<a id="a-4O"></a>而于此中所立施名。<a id="a-4P"></a>但依舍具。<a id="a-4Q"></a>谓由此具舍事得成。<a id="a-4R"></a>故舍所思是真施体。<a id="a-4S"></a>如所度境不得量名。<a id="a-4T"></a>所立量名依能度具。<a id="a-4U"></a>或为捔胜贮藏称誉。<a id="a-4V"></a>传习随他亲爱亲附。<a id="a-4W"></a>由如是等舍事亦成。<a id="a-4X"></a>然非此中正意所说。<a id="a-4Y"></a>为简彼故说为供为益言。<a id="a-4Z"></a>于己涅槃唯为供养。<a id="a-4a"></a>于余亦为益彼大种诸根。<a id="a-4b"></a>有行施时但为益彼。<a id="a-4c"></a>具名何谓。<a id="a-4d"></a>谓身语业及此能发。<a id="a-4e"></a>能发谓何。<a id="a-4f"></a>谓无贪俱能起此聚即身语业及能起心。<a id="a-4g"></a>并此俱行总名。<a id="a-4h"></a>施体如有。<a id="a-4i"></a>颂言。</p>
  <p id="a4j">若人以净心　　辍已而行施</p>
  <p id="a4k">此刹那善蕴　　总立以施名</p>
  <p id="a4l">应知如是施类福业事。<a id="a-4m"></a>回向解脱亦得离系果。<a id="a-4n"></a>而且就近决定为言。<a id="a-4o"></a>但说能招大财富果。<a id="a-4p"></a>依何立此大财富名。<a id="a-4q"></a>以财妙广不可夺故。<a id="a-4r"></a>为何所益而行施耶。<a id="a-4s"></a>颂曰。</p>
  <p id="a4t">为益自他俱　　不为二行施</p>
  <p id="a4u">论曰。<a id="a-4v"></a>施主施时观于二益。<a id="a-4w"></a>一为自益感果善根。<a id="a-4x"></a>二为益他诸根大种。<a id="a-4y"></a>施主有二。<a id="a-4z"></a>一有烦恼。<a id="a-50"></a>二无烦恼。<a id="a-51"></a>有烦恼者复有二种。<a id="a-52"></a>一未离欲贪。<a id="a-53"></a>二已离欲贪。<a id="a-54"></a>于此二中各有二种。<a id="a-55"></a>一诸圣者。<a id="a-56"></a>二诸异生。<a id="a-57"></a>此中未离欲贪圣者。<a id="a-58"></a>及已未离欲贪异生。<a id="a-59"></a>奉施制多唯为自益。<a id="a-5A"></a>谓自增长二种善根。<a id="a-5B"></a>一者能招大富为果。<a id="a-5C"></a>二者为得上义资粮诸有已离。<a id="a-5D"></a>欲贪圣者。<a id="a-5E"></a>奉施制多。<a id="a-5F"></a>除顺现受不招大富。<a id="a-5G"></a>由彼已能毕竟超彼异熟地故。<a id="a-5H"></a>而容为得上义资粮。<a id="a-5I"></a>是故亦名唯为自益。<a id="a-5J"></a>非此能益他根大种。<a id="a-5K"></a>故不益他。<a id="a-5L"></a>无烦恼者。<a id="a-5M"></a>施他有情唯为益他。<a id="a-5N"></a>谓能益他诸根大种。<a id="a-5O"></a>非自增长。<a id="a-5P"></a>二种善根除顺现受。<a id="a-5Q"></a>有烦恼者。<a id="a-5R"></a>施他有情为二俱益。<a id="a-5S"></a>无烦恼者。<a id="a-5T"></a>奉施制多。<a id="a-5U"></a>除顺现受。<a id="a-5V"></a>不为二益。<a id="a-5W"></a>前已总明施招大富。<a id="a-5X"></a>今次当辩施果别因。<a id="a-5Y"></a>颂曰。</p>
  <p id="a5Z">由主财田异　　故施果差别</p>
  <p id="a5a">论曰。<a id="a-5b"></a>施有差别由三种因。<a id="a-5c"></a>谓主财田有差别故。<a id="a-5d"></a>施差别故果有差别。<a id="a-5e"></a>言主财田有差别者。<a id="a-5f"></a>谓如是类施主财田胜劣与余主财田异。<a id="a-5g"></a>且由施主有差别者。<a id="a-5h"></a>颂曰。</p>
  <p id="a5i">主异由信等　　行敬重等施</p>
  <p id="a5j">得尊重广爱　　应时难夺果</p>
  <p id="a5k">论曰。<a id="a-5l"></a>或有施主于因果中得决定信。<a id="a-5m"></a>或有施主于因果中心怀犹豫。<a id="a-5n"></a>或有施主率尔随欲。<a id="a-5o"></a>或有施主具净尸罗。<a id="a-5p"></a>或少亏违。<a id="a-5q"></a>或全无戒。<a id="a-5r"></a>或有施主于佛教法具足多闻。<a id="a-5s"></a>或有少闻。<a id="a-5t"></a>或无闻等而行惠施。<a id="a-5u"></a>由施主具信戒闻等。<a id="a-5v"></a>差别功德故名主异。<a id="a-5w"></a>由主异故施成差别。<a id="a-5x"></a>由施差别得果有异。<a id="a-5y"></a>诸有施主具如是德。<a id="a-5z"></a>能如法行敬重等四施。<a id="a-60"></a>如次便得尊重等四果。<a id="a-61"></a>谓若施主行敬重施。<a id="a-62"></a>便感常为他所敬重。<a id="a-63"></a>若自手施。<a id="a-64"></a>便能感得于广大财爱乐受用。<a id="a-65"></a>若应时施。<a id="a-66"></a>感应时财。<a id="a-67"></a>所须应时。<a id="a-68"></a>非余时故。<a id="a-69"></a>若无损他。<a id="a-6A"></a>施便感资财。<a id="a-6B"></a>不为王火等之所侵坏。<a id="a-6C"></a>由所施财有差别者。<a id="a-6D"></a>颂曰。</p>
  <p id="a6E">财异由色等　　得妙色好名</p>
  <p id="a6F">众爱柔软身　　有随时乐触</p>
  <p id="a6G">论曰。<a id="a-6H"></a>由所施财或阙或具。<a id="a-6I"></a>色香味触如次便得。<a id="a-6J"></a>或阙或具。<a id="a-6K"></a>妙色等果。<a id="a-6L"></a>谓所施财色具足故。<a id="a-6M"></a>便感妙色香具足故。<a id="a-6N"></a>便感好名。<a id="a-6O"></a>如香芬馥。<a id="a-6P"></a>遍诸方故。<a id="a-6Q"></a>味具足故。<a id="a-6R"></a>便感众爱。<a id="a-6S"></a>如味美妙众所爱故。<a id="a-6T"></a>触具足故感柔软身。<a id="a-6U"></a>及有随时生乐受触。<a id="a-6V"></a>若有所阙随应果减。<a id="a-6W"></a>如是亦由具色香等。<a id="a-6X"></a>故名财异。<a id="a-6Y"></a>由财异故施体及果。<a id="a-6Z"></a>皆有差别。<a id="a-6a"></a>由所施田有差别者。<a id="a-6b"></a>颂曰。</p>
  <p id="a6c">田异由趣苦　　恩德有差别</p>
  <p id="a6d">论曰。<a id="a-6e"></a>由所施田趣苦恩德各有差别。<a id="a-6f"></a>故名田异。<a id="a-6g"></a>由田异故施果有殊。<a id="a-6h"></a>由趣别者。<a id="a-6i"></a>如世尊说。<a id="a-6j"></a>若施旁生受百倍果。<a id="a-6k"></a>施犯戒人受千倍果。<a id="a-6l"></a>由苦别者。<a id="a-6m"></a>如七有依福业事中。<a id="a-6n"></a>先说应施客行病侍。<a id="a-6o"></a>园林常食及寒风等。<a id="a-6p"></a>随时食药。<a id="a-6q"></a>复说若有具足净信男子女人成此所说。<a id="a-6r"></a>七种有依福业事者。<a id="a-6s"></a>所获福德不可取量。<a id="a-6t"></a>今于此中由缘差别。<a id="a-6u"></a>故苦有异。<a id="a-6v"></a>由除受者。<a id="a-6w"></a>差别苦故果有差别。<a id="a-6x"></a>由恩别者如父母师及余有恩如熊鹿等。<a id="a-6y"></a>本生经说诸有恩类。<a id="a-6z"></a>于有恩所起诸恶业。<a id="a-70"></a>果现可知由此比知。<a id="a-71"></a>行报恩善。<a id="a-72"></a>其果必定由德别者。<a id="a-73"></a>如契经言。<a id="a-74"></a>施持戒人果百千倍。<a id="a-75"></a>乃至施佛果最无量。<a id="a-76"></a>虽皆无量亦有少多如殑伽河大海水滴。<a id="a-77"></a>如望财施法施为尊。<a id="a-78"></a>就财施中何为最胜。<a id="a-79"></a>颂曰。</p>
  <p id="a7A">脱于脱菩萨　　第八施最胜</p>
  <p id="a7B">论曰。<a id="a-7C"></a>若已解脱者施已解脱。<a id="a-7D"></a>田于财施中此最为胜。<a id="a-7E"></a>若诸菩萨。<a id="a-7F"></a>以胜意乐。<a id="a-7G"></a>等欲利乐一切有情。<a id="a-7H"></a>为大菩提而行惠施。<a id="a-7I"></a>虽非解脱施解脱田。<a id="a-7J"></a>而施福中此最为胜。<a id="a-7K"></a>除此更有八种施中。<a id="a-7L"></a>第八施福亦最为胜。<a id="a-7M"></a>八施者何。<a id="a-7N"></a>一随至施。<a id="a-7O"></a>二怖畏施。<a id="a-7P"></a>三报恩施。<a id="a-7Q"></a>四求报施。<a id="a-7R"></a>五习先施。<a id="a-7S"></a>六希天施。<a id="a-7T"></a>七要名施。<a id="a-7U"></a>八为庄严。<a id="a-7V"></a>心为资助。<a id="a-7W"></a>心为资瑜伽。<a id="a-7X"></a>为得上义而行惠施。<a id="a-7Y"></a>如世尊说。<a id="a-7Z"></a>施圣果无量。<a id="a-7a"></a>颇施非圣果亦无量耶。<a id="a-7b"></a>颂曰。</p>
  <p id="a7c">父母病法师　　最后生菩萨</p>
  <p id="a7d">设非证圣者　　施果亦无量</p>
  <p id="a7e">论曰。<a id="a-7f"></a>如是五种设是异生施者。<a id="a-7g"></a>亦能招无量果。<a id="a-7h"></a>住最后有名最后生。<a id="a-7i"></a>法师四田中。<a id="a-7j"></a>是恩田所摄。<a id="a-7k"></a>一切能感无量果业。<a id="a-7l"></a>上下品类皆平等耶。<a id="a-7m"></a>不尔云何。<a id="a-7n"></a>由六因故。<a id="a-7o"></a>令一切业成轻重品。<a id="a-7p"></a>其六者何。<a id="a-7q"></a>颂曰。</p>
  <p id="a7r">后起田根本　　加行思意乐</p>
  <p id="a7s">由此下上故　　业成下上品</p>
  <p id="a7t">论曰。<a id="a-7u"></a>后起谓作此业已。<a id="a-7v"></a>或顿或数。<a id="a-7w"></a>随前而作。<a id="a-7x"></a>田谓于彼造善造恶。<a id="a-7y"></a>根本谓根本业道。<a id="a-7z"></a>加行谓引彼身语。<a id="a-80"></a>思谓由彼业道究竟。<a id="a-81"></a>意乐谓所有意趣。<a id="a-82"></a>我应当造如是如是。<a id="a-83"></a>若有六因皆是上品。<a id="a-84"></a>此业最重翻此最轻。<a id="a-85"></a>除此中间非最轻重。<a id="a-86"></a>如契经言。<a id="a-87"></a>审思作业。<a id="a-88"></a>名为造作。<a id="a-89"></a>亦名增长。<a id="a-8A"></a>何因说业名增长耶。<a id="a-8B"></a>由五种因。<a id="a-8C"></a>何等为五。<a id="a-8D"></a>颂曰。</p>
  <p id="a8E">由审思圆满　　无恶作对治</p>
  <p id="a8F">有伴异熟故　　此业名增长</p>
  <p id="a8G">论曰。<a id="a-8H"></a>由审思故者。<a id="a-8I"></a>谓审思而作。<a id="a-8J"></a>非率尔思作。<a id="a-8K"></a>亦非全不思。<a id="a-8L"></a>由圆满故者谓齐此量业应堕恶趣。<a id="a-8M"></a>此业圆满名为增长。<a id="a-8N"></a>余唯造作。<a id="a-8O"></a>由无恶作对治故者。<a id="a-8P"></a>谓无追悔无对治业。<a id="a-8Q"></a>由有伴故者。<a id="a-8R"></a>谓作不善业。<a id="a-8S"></a>不善为助伴。<a id="a-8T"></a>由异熟故者。<a id="a-8U"></a>谓时设不定。<a id="a-8V"></a>定与异熟善上相违。<a id="a-8W"></a>异此应知唯名造作。<a id="a-8X"></a>如上所说。<a id="a-8Y"></a>未离欲等。<a id="a-8Z"></a>奉施制多。<a id="a-8a"></a>唯为自益。<a id="a-8b"></a>既无受用者。<a id="a-8c"></a>施福如何成。<a id="a-8d"></a>颂曰。</p>
  <p id="a8e">制多舍类福　　如慈等无受</p>
  <p id="a8f">论曰。<a id="a-8g"></a>非我唯许所舍财物。<a id="a-8h"></a>受者受用施福方成。<a id="a-8i"></a>所许者何。<a id="a-8j"></a>谓诸施福略有二类。<a id="a-8k"></a>一舍二受。<a id="a-8l"></a>舍类福者。<a id="a-8m"></a>谓由善心。<a id="a-8n"></a>但舍资财施福便起。<a id="a-8o"></a>受类福者。<a id="a-8p"></a>谓所施田。<a id="a-8q"></a>受用施物施福方起。<a id="a-8r"></a>于制多所奉施供具。<a id="a-8s"></a>虽无受类有舍类福。<a id="a-8t"></a>然舍类福初舍资财。<a id="a-8u"></a>此福即成。<a id="a-8v"></a>对治贪故。<a id="a-8w"></a>无贪俱思所等起故。<a id="a-8x"></a>舍资财已。<a id="a-8y"></a>随所施田受用。<a id="a-8z"></a>或不施福无失。<a id="a-90"></a>若不尔者。<a id="a-91"></a>有施僧伽。<a id="a-92"></a>或别人等。<a id="a-93"></a>诸资生具。<a id="a-94"></a>或彼未用。<a id="a-95"></a>物便坏失。<a id="a-96"></a>如是施主物应唐捐。<a id="a-97"></a>施福不生无当果故。<a id="a-98"></a>彼既未用福由何生。<a id="a-99"></a>用福虽无而有受福。<a id="a-9A"></a>制多无受福由何生。<a id="a-9B"></a>复何因证知。<a id="a-9C"></a>福生要由受。<a id="a-9D"></a>不受于彼无摄益故。<a id="a-9E"></a>此非定证所以者何如。<a id="a-9F"></a>修慈等福亦生故。<a id="a-9G"></a>谓修慈定。<a id="a-9H"></a>于诸有情。<a id="a-9I"></a>平等发起与乐意乐。<a id="a-9J"></a>虽无受者亦无摄益。<a id="a-9K"></a>而胜解力有多福生。<a id="a-9L"></a>修悲等定得福亦尔。<a id="a-9M"></a>施制多福类亦应然。<a id="a-9N"></a>于有德田追生胜解。<a id="a-9O"></a>起极尊敬奉施制多。<a id="a-9P"></a>虽无受者亦无摄益。<a id="a-9Q"></a>由自心力有多福生。<a id="a-9R"></a>然不唐捐起施敬业。<a id="a-9S"></a>要因起业方起胜思。<a id="a-9T"></a>胜思方能生胜福故。<a id="a-9U"></a>有设难言。<a id="a-9V"></a>于善田所植施业种既爱果生。<a id="a-9W"></a>植在恶田。<a id="a-9X"></a>果应非爱。<a id="a-9Y"></a>此难非理。<a id="a-9Z"></a>所以者何。<a id="a-9a"></a>颂曰。</p>
  <p id="a9b">恶田有爱果　　果种无倒故</p>
  <p id="a9c">论曰。<a id="a-9d"></a>现见田中种果无倒。<a id="a-9e"></a>从未度迦种。<a id="a-9f"></a>苦果终不生。<a id="a-9g"></a>赁婆种中不生甘果。<a id="a-9h"></a>非由田力种果有倒。<a id="a-9i"></a>然由田过令所植种。<a id="a-9j"></a>或生果少。<a id="a-9k"></a>或果全无。<a id="a-9l"></a>如是虽于恶田植施。<a id="a-9m"></a>而由施主利乐他心。<a id="a-9n"></a>唯爱果生不招非爱。<a id="a-9o"></a>已辩施类。<a id="a-9p"></a>戒类当辩。<a id="a-9q"></a>颂曰。</p>
  <p id="a9r">离犯戒及遮　　名戒各有二</p>
  <p id="a9s">非犯戒因坏　　依治灭净等</p>
  <p id="a9t">论曰。<a id="a-9u"></a>言犯戒者。<a id="a-9v"></a>谓诸不善色。<a id="a-9w"></a>即从杀生乃至杂秽语。<a id="a-9x"></a>此中性罪立犯戒名。<a id="a-9y"></a>遮谓佛所遮。<a id="a-9z"></a>即非时食等。<a id="a-A0"></a>虽非性罪。<a id="a-A1"></a>而佛为护正法有情别意遮止。<a id="a-A2"></a>受戒者犯亦名犯戒。<a id="a-A3"></a>简性罪故但立遮名。<a id="a-A4"></a>离性及遮俱说名戒。<a id="a-A5"></a>此各有二。<a id="a-A6"></a>谓表无表。<a id="a-A7"></a>以身语业为自性故。<a id="a-A8"></a>戒具四德得清净名。<a id="a-A9"></a>随有所减不名清净。<a id="a-AA"></a>言四德者。<a id="a-AB"></a>一者不为犯戒所坏。<a id="a-AC"></a>言犯戒者。<a id="a-AD"></a>谓审思犯。<a id="a-AE"></a>二者不为彼因所坏。<a id="a-AF"></a>彼因谓贪等烦恼随烦恼。<a id="a-AG"></a>三者依治。<a id="a-AH"></a>谓依念住等。<a id="a-AI"></a>此能对治犯戒及因故。<a id="a-AJ"></a>四者依灭。<a id="a-AK"></a>谓依涅槃回向涅槃。<a id="a-AL"></a>非有财故。<a id="a-AM"></a>等言为显复有异说。<a id="a-AN"></a>有说。<a id="a-AO"></a>戒净由五种因。<a id="a-AP"></a>一根本净。<a id="a-AQ"></a>二眷属净。<a id="a-AR"></a>三非寻害。<a id="a-AS"></a>四念摄受。<a id="a-AT"></a>五回向寂。<a id="a-AU"></a>已辩戒类。<a id="a-AV"></a>修类当辩。<a id="a-AW"></a>颂曰。</p>
  <p id="aAX">等引善名修　　极能熏心故</p>
  <p id="aAY">论曰。<a id="a-AZ"></a>等引善者。<a id="a-Aa"></a>谓于定中。<a id="a-Ab"></a>等持自性及彼俱有即此名修。<a id="a-Ac"></a>极熏心故。<a id="a-Ad"></a>修是熏义如花熏麻。<a id="a-Ae"></a>谓诸定善于心相续。<a id="a-Af"></a>极能熏习令成德类。<a id="a-Ag"></a>非不定善故独名修。<a id="a-Ah"></a>前辩施福能招大富。<a id="a-Ai"></a>戒修二类。<a id="a-Aj"></a>所感云何。<a id="a-Ak"></a>颂曰。</p>
  <p id="aAl">戒修胜如次　　感生天解脱</p>
  <p id="aAm">论曰。<a id="a-An"></a>戒感生天。<a id="a-Ao"></a>修感解脱。<a id="a-Ap"></a>胜言为显。<a id="a-Aq"></a>就胜为言。<a id="a-Ar"></a>谓施亦能感生天果。<a id="a-As"></a>就胜说戒。<a id="a-At"></a>持戒亦能感离系果。<a id="a-Au"></a>就胜说修。<a id="a-Av"></a>如是持戒亦感大富。<a id="a-Aw"></a>就胜说施准例应知。<a id="a-Ax"></a>经说。<a id="a-Ay"></a>四人能生梵福。<a id="a-Az"></a>一为供养如来驮都。<a id="a-B0"></a>建窣堵波于未曾处。<a id="a-B1"></a>二为供养四方僧伽。<a id="a-B2"></a>造寺施园四事供给。<a id="a-B3"></a>三佛弟子破已能和。<a id="a-B4"></a>四于有情普修慈等。<a id="a-B5"></a>如是梵福其量云何。<a id="a-B6"></a>颂曰。</p>
  <p id="aB7">感劫生天等　　为一梵福量</p>
  <p id="aB8">论曰。<a id="a-B9"></a>有余师说。<a id="a-BA"></a>随福能感一劫生天受诸快乐。<a id="a-BB"></a>齐此名曰一梵福量。<a id="a-BC"></a>由彼所感受快乐时。<a id="a-BD"></a>同梵辅天一劫寿故。<a id="a-BE"></a>以于余部有伽他言。</p>
  <p id="aBF">有信正见人　　修十胜行者</p>
  <p id="aBG">便为生梵福　　感劫天乐故</p>
  <p id="aBH">已离欲者。<a id="a-BI"></a>修四无量。<a id="a-BJ"></a>生上界天。<a id="a-BK"></a>受劫寿乐。<a id="a-BL"></a>若未离欲。<a id="a-BM"></a>建窣堵波。<a id="a-BN"></a>造寺和僧。<a id="a-BO"></a>能勤修习慈等加行。<a id="a-BP"></a>彼亦如修无量根本感劫天乐。<a id="a-BQ"></a>有余师说。<a id="a-BR"></a>此如所辩。<a id="a-BS"></a>妙相业中。<a id="a-BT"></a>所说福量。<a id="a-BU"></a>契经说施略有二种。<a id="a-BV"></a>一者财施。<a id="a-BW"></a>二者法施。<a id="a-BX"></a>财施已辩。<a id="a-BY"></a>法施云何。<a id="a-BZ"></a>颂曰。</p>
  <p id="aBa">法施谓如实　　无染辩经等</p>
  <p id="aBb">论曰。<a id="a-Bc"></a>若能如实为诸有情以无染心辩契经等令生正解。<a id="a-Bd"></a>名为法施。<a id="a-Be"></a>说如实言显法施主。<a id="a-Bf"></a>于契经等解无颠倒。<a id="a-Bg"></a>说无染言。<a id="a-Bh"></a>显法施主不希利养恭敬名誉。<a id="a-Bi"></a>不尔便为自他俱损。<a id="a-Bj"></a>契经等者。<a id="a-Bk"></a>等余十一。<a id="a-Bl"></a>即显契经乃至论议。<a id="a-Bm"></a>言契经者。<a id="a-Bn"></a>谓能总摄容纳随顺世俗胜义。<a id="a-Bo"></a>坚实理言。<a id="a-Bp"></a>如是契经是佛所说。<a id="a-Bq"></a>或佛弟子。<a id="a-Br"></a>佛许故说。<a id="a-Bs"></a>言应颂者。<a id="a-Bt"></a>谓以胜妙缉句言词。<a id="a-Bu"></a>随述赞前契经所说。<a id="a-Bv"></a>有说。<a id="a-Bw"></a>亦是不了义经。<a id="a-Bx"></a>言记别者。<a id="a-By"></a>谓随余问酬答辩析。<a id="a-Bz"></a>如波罗衍拏等中辩。<a id="a-C0"></a>或诸所有辩曾当现。<a id="a-C1"></a>真实义言皆名记别。<a id="a-C2"></a>有说。<a id="a-C3"></a>是佛诸了义经。<a id="a-C4"></a>言讽颂者。<a id="a-C5"></a>谓以胜妙缉句言词。<a id="a-C6"></a>非随顺前。<a id="a-C7"></a>而为赞咏。<a id="a-C8"></a>或二三四五六句等。<a id="a-C9"></a>言自说者。<a id="a-CA"></a>谓不因请。<a id="a-CB"></a>世尊欲令正法久住。<a id="a-CC"></a>睹希奇事。<a id="a-CD"></a>悦意自说。<a id="a-CE"></a>妙辩等流。<a id="a-CF"></a>如说。<a id="a-CG"></a>此那伽由彼那伽等。<a id="a-CH"></a>言缘起者。<a id="a-CI"></a>谓说一切起说所由。<a id="a-CJ"></a>多是调伏相应论道。<a id="a-CK"></a>彼由缘起之所显故。<a id="a-CL"></a>言譬喻者。<a id="a-CM"></a>为令晓悟所说义宗。<a id="a-CN"></a>广引多门比例开示。<a id="a-CO"></a>如长喻等契经所说。<a id="a-CP"></a>有说此。<a id="a-CQ"></a>是除诸菩萨说余本行。<a id="a-CR"></a>能有所证示所化言。<a id="a-CS"></a>言本事者。<a id="a-CT"></a>谓说自昔展转传来。<a id="a-CU"></a>不显说人谈所说事。<a id="a-CV"></a>言本生者。<a id="a-CW"></a>谓说菩萨本所行行。<a id="a-CX"></a>或依过去事起诸言论。<a id="a-CY"></a>即由过去事言论究竟。<a id="a-CZ"></a>是名本事。<a id="a-Ca"></a>如曼驮多经。<a id="a-Cb"></a>若依现在事起诸言论。<a id="a-Cc"></a>要由过去事言论究竟。<a id="a-Cd"></a>是名本生。<a id="a-Ce"></a>如逻刹私经。<a id="a-Cf"></a>言方广者。<a id="a-Cg"></a>谓以正理广辩诸法。<a id="a-Ch"></a>以一切法性相众多非广言词不能辩故。<a id="a-Ci"></a>亦名广破。<a id="a-Cj"></a>由此广言能破极坚无智闇故。<a id="a-Ck"></a>或名无比。<a id="a-Cl"></a>由此广言理趣幽博余无比故。<a id="a-Cm"></a>有说。<a id="a-Cn"></a>此广辩大菩提资粮。<a id="a-Co"></a>言希法者。<a id="a-Cp"></a>谓于此中唯说希奇出世间法。<a id="a-Cq"></a>由此能正显三乘希有故。<a id="a-Cr"></a>有余师说。<a id="a-Cs"></a>辩三宝言世所罕闻。<a id="a-Ct"></a>故名希法。<a id="a-Cu"></a>言论义者。<a id="a-Cv"></a>谓于上说诸分义中。<a id="a-Cw"></a>无倒显示释难决择。<a id="a-Cx"></a>有说。<a id="a-Cy"></a>于经所说深义。<a id="a-Cz"></a>已见真者。<a id="a-D0"></a>或余智人。<a id="a-D1"></a>随理辩释亦名论议。<a id="a-D2"></a>即此名曰摩怛理迦。<a id="a-D3"></a>释余经义时此为本母故。<a id="a-D4"></a>此又名为阿毗达磨。<a id="a-D5"></a>以能现对诸法相故。<a id="a-D6"></a>无倒显示诸法相故。<a id="a-D7"></a>如是所说十二分教略说应知三藏所摄。<a id="a-D8"></a>言三藏者。<a id="a-D9"></a>一素怛缆藏。<a id="a-DA"></a>二毗柰耶藏。<a id="a-DB"></a>三阿毗达磨藏。<a id="a-DC"></a>如是三藏差别云何。<a id="a-DD"></a>未种善根。<a id="a-DE"></a>未欣胜义。<a id="a-DF"></a>令种欣故。<a id="a-DG"></a>为说契经。<a id="a-DH"></a>已种已欣。<a id="a-DI"></a>令熟相续。<a id="a-DJ"></a>作所作故。<a id="a-DK"></a>为说调伏。<a id="a-DL"></a>已熟已作令悟解脱。<a id="a-DM"></a>正方便故为说对法。<a id="a-DN"></a>或以广略清妙文词缀缉杂染及清净法。<a id="a-DO"></a>令易解了名为契经。<a id="a-DP"></a>宣说修行尸罗轨则净命方便名为调伏。<a id="a-DQ"></a>善能显示诸契经中深义趣言名为对法。<a id="a-DR"></a>或依增上心戒慧学所兴论道。<a id="a-DS"></a>如其次第名为契经调伏对法。<a id="a-DT"></a>或素怛缆藏是力等流。<a id="a-DU"></a>以诸经中所说义理。<a id="a-DV"></a>毕竟无有能屈伏故。<a id="a-DW"></a>毗柰耶藏是大悲等流。<a id="a-DX"></a>辩说尸罗济恶趣故。<a id="a-DY"></a>阿毗达磨藏是无畏等流。<a id="a-DZ"></a>真法相中能善安立。<a id="a-Da"></a>问答决择无所畏故。<a id="a-Db"></a>如是等类三藏不同。<a id="a-Dc"></a>毗婆沙中已广分别。<a id="a-Dd"></a>前已别释三福业事。<a id="a-De"></a>今释经中顺三分善。<a id="a-Df"></a>颂曰。</p>
  <p id="aDg">顺福顺解脱　　顺决择分三</p>
  <p id="aDh">感爱果涅槃　　圣道善如次</p>
  <p id="aDi">论曰。<a id="a-Dj"></a>顺福分善。<a id="a-Dk"></a>谓感世间。<a id="a-Dl"></a>人天等中。<a id="a-Dm"></a>爱果种子。<a id="a-Dn"></a>由此力故。<a id="a-Do"></a>能感世间。<a id="a-Dp"></a>高族大宗。<a id="a-Dq"></a>大富妙色。<a id="a-Dr"></a>轮王帝释。<a id="a-Ds"></a>魔王梵王。<a id="a-Dt"></a>如是等类诸可爱果。<a id="a-Du"></a>顺解脱分善。<a id="a-Dv"></a>谓安立解脱善阿世耶令无倾动。<a id="a-Dw"></a>由此决定当般涅槃。<a id="a-Dx"></a>辩此善根自性地等。<a id="a-Dy"></a>应知如辩贤圣处说。<a id="a-Dz"></a>顺决择分善。<a id="a-E0"></a>谓暖等四。<a id="a-E1"></a>此亦如后辩贤圣处说。<a id="a-E2"></a>如世间所说书印算文数。<a id="a-E3"></a>此五自体云何应知。<a id="a-E4"></a>颂曰。</p>
  <p id="aE5">诸如理所趣　　三业并能发</p>
  <p id="aE6">如次为书印　　算文数自体</p>
  <p id="aE7">论曰。<a id="a-E8"></a>如理起者。<a id="a-E9"></a>正方便生。<a id="a-EA"></a>三业应知。<a id="a-EB"></a>即身语意。<a id="a-EC"></a>能发即是。<a id="a-ED"></a>能起此三。<a id="a-EE"></a>如其所应。<a id="a-EF"></a>受想等法。<a id="a-EG"></a>此中书印。<a id="a-EH"></a>以前身业。<a id="a-EI"></a>及彼能发五蕴为体。<a id="a-EJ"></a>非诸字像。<a id="a-EK"></a>即名为书。<a id="a-EL"></a>所雕印文。<a id="a-EM"></a>即名为印。<a id="a-EN"></a>然由业造字像印文。<a id="a-EO"></a>应知名为此中书印。<a id="a-EP"></a>次算及文。<a id="a-EQ"></a>以前语业。<a id="a-ER"></a>及彼能发五蕴为体。<a id="a-ES"></a>后数应知。<a id="a-ET"></a>以前意业及彼能发四蕴为体。<a id="a-EU"></a>但由意思能数法故。<a id="a-EV"></a>应辩圣教。<a id="a-EW"></a>诸法相中。<a id="a-EX"></a>少分异名。<a id="a-EY"></a>令不迷谬。<a id="a-EZ"></a>颂曰。</p>
  <p id="aEa">善无漏名妙　　染有罪覆劣</p>
  <p id="aEb">善有为应习　　解脱名无上</p>
  <p id="aEc">论曰。<a id="a-Ed"></a>善无漏法。<a id="a-Ee"></a>亦名为妙。<a id="a-Ef"></a>胜无记染。<a id="a-Eg"></a>有漏法故。<a id="a-Eh"></a>诸染污法亦名有罪。<a id="a-Ei"></a>是诸智者所呵厌故。<a id="a-Ej"></a>亦名有覆。<a id="a-Ek"></a>以能覆障解脱道故。<a id="a-El"></a>亦名为劣。<a id="a-Em"></a>极鄙秽故。<a id="a-En"></a>应弃舍故。<a id="a-Eo"></a>准此妙劣。<a id="a-Ep"></a>余中已成。<a id="a-Eq"></a>故颂不辩。<a id="a-Er"></a>即有漏善。<a id="a-Es"></a>无覆无记总名为中。<a id="a-Et"></a>诸有为善。<a id="a-Eu"></a>亦名应习。<a id="a-Ev"></a>余非应习。<a id="a-Ew"></a>义准已成。<a id="a-Ex"></a>解脱涅槃亦名无上。<a id="a-Ey"></a>以无一法能胜涅槃。<a id="a-Ez"></a>是善是常。<a id="a-F0"></a>超众法故。<a id="a-F1"></a>涅槃是善。<a id="a-F2"></a>极安隐故。<a id="a-F3"></a>余法有上义准已成。<a id="a-F4"></a>即一切有为。<a id="a-F5"></a>虚空非择灭。<a id="a-F6"></a>不具前说。<a id="a-F7"></a>善常相故。</p>
 </body>
</html>