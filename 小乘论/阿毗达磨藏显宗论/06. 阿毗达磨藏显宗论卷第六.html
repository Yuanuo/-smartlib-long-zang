<!doctype html>
<html id="z3IBVtl173" data-ver="885">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨藏显宗论卷第六</h1>
  <h2 id="a2">辩差别品第三之二</h2>
  <p id="a3">如是已说大善地法。<a id="a-4"></a>大烦恼法地名大烦恼地。<a id="a-5"></a>此中若法大烦恼地所有名大烦恼地法。<a id="a-6"></a>谓法恒于染污心有彼法是何。<a id="a-7"></a>颂曰。</p>
  <p id="a8">痴逸怠不信　　惛掉恒唯染</p>
  <p id="a9">论曰。<a id="a-A"></a>云何如是六种名大烦恼地法。<a id="a-B"></a>以恒唯与诸染心俱。<a id="a-C"></a>颂言染者。<a id="a-D"></a>是染心义。<a id="a-E"></a>又放逸等及与无明。<a id="a-F"></a>如其次第应知即是前不放逸勤信轻安舍等所治。<a id="a-G"></a>痴谓愚痴于所知境障如理解。<a id="a-H"></a>无辩了相说名愚痴。<a id="a-I"></a>即是无明无智无显。<a id="a-J"></a>逸谓放逸。<a id="a-K"></a>于专己利弃舍纵情。<a id="a-L"></a>名为放逸。<a id="a-M"></a>怠谓懈怠。<a id="a-N"></a>于善事业阙减胜能。<a id="a-O"></a>于恶事业顺成勇悍。<a id="a-P"></a>无明等流名为懈怠。<a id="a-Q"></a>由此说为鄙劣勤性。<a id="a-R"></a>勤习鄙秽故名懈怠。<a id="a-S"></a>不信者谓心不澄净邪见等流。<a id="a-T"></a>于诸谛宝静虑等至现前轻毁。<a id="a-U"></a>于施等因及于彼果。<a id="a-V"></a>心不现许名为不信。<a id="a-W"></a>惛谓惛沈[夢-夕+登]瞢不乐等所生心重性。<a id="a-X"></a>说名惛沈。<a id="a-Y"></a>由斯覆蔽心便惛昧无所堪任。<a id="a-Z"></a>瞢愦性故。<a id="a-a"></a>由是说为轻安所治。<a id="a-b"></a>心为大种。<a id="a-c"></a>能生因故。<a id="a-d"></a>由此为先起身重性。<a id="a-e"></a>假说惛沈。<a id="a-f"></a>实非惛沈。<a id="a-g"></a>彼是身识所缘境故。<a id="a-h"></a>然此惛沈无明覆故。<a id="a-i"></a>本论不说为大烦恼地法。<a id="a-j"></a>有言。<a id="a-k"></a>彼论说无明名。<a id="a-l"></a>唯目惛沈相相似故。<a id="a-m"></a>无明性是大遍行故。<a id="a-n"></a>是此地法不说而成。<a id="a-o"></a>有说此名总目二义。<a id="a-p"></a>掉谓掉举。<a id="a-q"></a>亲里寻等所生。<a id="a-r"></a>令心不寂静性。<a id="a-s"></a>说名掉举。<a id="a-t"></a>心与此合越路而行。<a id="a-u"></a>非理作意。<a id="a-v"></a>失念心乱。<a id="a-w"></a>不正知。<a id="a-x"></a>邪胜解。<a id="a-y"></a>前已说为大地法故。<a id="a-z"></a>于此地法中虽有而不说。<a id="a-10"></a>如于大善地法不说无痴善根。<a id="a-11"></a>唯诸染心恒有此六。<a id="a-12"></a>如是已说大烦恼地法。<a id="a-13"></a>大不善法地名大不善地。<a id="a-14"></a>此中若法大不善地所有名大不善地法。<a id="a-15"></a>谓法恒于不善心有。<a id="a-16"></a>彼法是何颂曰。</p>
  <p id="a17">唯遍不善心　　无惭及无愧</p>
  <p id="a18">论曰。<a id="a-19"></a>唯二心所但与一切不善心俱。<a id="a-1A"></a>谓无惭愧。<a id="a-1B"></a>故唯二种名此地法。<a id="a-1C"></a>此二法相如后当显。<a id="a-1D"></a>如是已说大不善地法。<a id="a-1E"></a>小烦恼法地名小烦恼地。<a id="a-1F"></a>此中若法小烦恼地所有名小烦恼地法。<a id="a-1G"></a>谓法少分染污心俱。<a id="a-1H"></a>彼法是何。<a id="a-1I"></a>颂曰。</p>
  <p id="a1J">忿覆悭嫉恼　　害恨谄诳憍</p>
  <p id="a1K">如是类名为　　小烦恼地法</p>
  <p id="a1L">论曰。<a id="a-1M"></a>类言为摄不忍不乐愤发等义。<a id="a-1N"></a>小是少义。<a id="a-1O"></a>显非一切染污心俱。<a id="a-1P"></a>又无相应。<a id="a-1Q"></a>唯修所断。<a id="a-1R"></a>意识俱起无明相应。<a id="a-1S"></a>随烦恼中当释其相。<a id="a-1T"></a>此诸心所皆实有性。<a id="a-1U"></a>非一品类所缘义中。<a id="a-1V"></a>种种行相俱时起故。<a id="a-1W"></a>一体同时如所缘义。<a id="a-1X"></a>差别行相无容有故。<a id="a-1Y"></a>然由余法所制伏故。<a id="a-1Z"></a>见其相续变异而起。<a id="a-1a"></a>现见清油垢水风等。<a id="a-1b"></a>势力制持灯相续中。<a id="a-1c"></a>便有明昧声动等故。<a id="a-1d"></a>如是已说大地法等品类决定心所差别。<a id="a-1e"></a>复有此余不定心所。<a id="a-1f"></a>恶作睡眠寻伺等类。<a id="a-1g"></a>总说名为不定地法。<a id="a-1h"></a>今应决择。<a id="a-1i"></a>一切心所诸心品中俱生数量。<a id="a-1j"></a>何心品内有几心所。<a id="a-1k"></a>颂曰。</p>
  <p id="a1l">欲有寻伺故　　于善心品中</p>
  <p id="a1m">二十二心所　　有时增恶作</p>
  <p id="a1n">于不善不共　　见俱唯二十</p>
  <p id="a1o">四烦恼忿等　　恶作二十一</p>
  <p id="a1p">有覆有十八　　无覆许十二</p>
  <p id="a1q">睡眠遍不违　　若有皆增一</p>
  <p id="a1r">论曰。<a id="a-1s"></a>且欲界中心品有五。<a id="a-1t"></a>谓善唯一不善有二。<a id="a-1u"></a>谓不共无明俱生及余烦恼等俱生。<a id="a-1v"></a>无记有二。<a id="a-1w"></a>谓有覆无记及无覆无记。<a id="a-1x"></a>如是欲界一切心品。<a id="a-1y"></a>决定恒与寻伺相应。<a id="a-1z"></a>故善心品有二十二心所俱生。<a id="a-20"></a>谓十大地法。<a id="a-21"></a>十大善地法及不定。<a id="a-22"></a>二谓寻与伺。<a id="a-23"></a>此中勤舍应不俱生。<a id="a-24"></a>行相违故。<a id="a-25"></a>如进与止。<a id="a-26"></a>造修委弃。<a id="a-27"></a>理不同时。<a id="a-28"></a>契经亦遮。<a id="a-29"></a>此二俱起。<a id="a-2A"></a>说修二法。<a id="a-2B"></a>时非时故。<a id="a-2C"></a>如契经说。<a id="a-2D"></a>心若惛沈。<a id="a-2E"></a>尔时应修择法勤喜修轻安定舍则为非时。<a id="a-2F"></a>心若掉举。<a id="a-2G"></a>尔时应修轻安定舍修择法勤喜则为非时。<a id="a-2H"></a>俱生无失不相违故。<a id="a-2I"></a>住正理者起如理行不息名勤。<a id="a-2J"></a>即于尔时弃非理行平等名舍。<a id="a-2K"></a>又于如理非理行中。<a id="a-2L"></a>舍如持称进止平等故。<a id="a-2M"></a>舍与勤更相随顺。<a id="a-2N"></a>起善止恶行不相违。<a id="a-2O"></a>若于所缘一取一舍。<a id="a-2P"></a>更相违背。<a id="a-2Q"></a>可有此失。<a id="a-2R"></a>不定地法复有二种。<a id="a-2S"></a>一者恶作。<a id="a-2T"></a>二者睡眠。<a id="a-2U"></a>非此二法贯通三界及六识身。<a id="a-2V"></a>有漏无漏。<a id="a-2W"></a>非唯不染。<a id="a-2X"></a>亦非唯染。<a id="a-2Y"></a>故善心品非一切时。<a id="a-2Z"></a>皆有恶作。<a id="a-2a"></a>但容可有。<a id="a-2b"></a>有时增数至二十三。<a id="a-2c"></a>言恶作者。<a id="a-2d"></a>悔以恶作为所缘故立恶作名。<a id="a-2e"></a>如无相定。<a id="a-2f"></a>有说无相及身念住有处名身。<a id="a-2g"></a>若尔有缘所未作事。<a id="a-2h"></a>心生追悔。<a id="a-2i"></a>应非恶作。<a id="a-2j"></a>不尔未作亦名作故。<a id="a-2k"></a>如追悔言。<a id="a-2l"></a>我先不作如是事业。<a id="a-2m"></a>是我恶作。<a id="a-2n"></a>然此恶作通善不善。<a id="a-2o"></a>不通无记。<a id="a-2p"></a>随忧行故。<a id="a-2q"></a>离欲贪者。<a id="a-2r"></a>不成就故。<a id="a-2s"></a>非无记法。<a id="a-2t"></a>有如是事。<a id="a-2u"></a>然有追变。<a id="a-2v"></a>我须何为。<a id="a-2w"></a>不消而食。<a id="a-2x"></a>我须何为。<a id="a-2y"></a>不画此壁。<a id="a-2z"></a>如是等类。<a id="a-30"></a>彼心乃至未触忧根。<a id="a-31"></a>但是省察未起恶作。<a id="a-32"></a>若触忧根便起恶作。<a id="a-33"></a>尔时恶作理同忧根。<a id="a-34"></a>故说恶作有如是相。<a id="a-35"></a>谓令心戚恶作心品。<a id="a-36"></a>若离忧根谁令心戚。<a id="a-37"></a>恶作有四。<a id="a-38"></a>谓善不善。<a id="a-39"></a>一一皆依一处起故。<a id="a-3A"></a>若于不善不共心品。<a id="a-3B"></a>应知二十心所俱生。<a id="a-3C"></a>谓十大地法。<a id="a-3D"></a>六大烦恼地法。<a id="a-3E"></a>二大不善地法。<a id="a-3F"></a>并二不定。<a id="a-3G"></a>谓寻与伺。<a id="a-3H"></a>何等名为不共心品。<a id="a-3I"></a>谓此心品唯有无明。<a id="a-3J"></a>无有所余贪随眠等。<a id="a-3K"></a>如不共品邪见见取及戒禁取俱生亦尔。<a id="a-3L"></a>大地法中即慧差别。<a id="a-3M"></a>说名为见。<a id="a-3N"></a>故数不增。<a id="a-3O"></a>颂言唯者。<a id="a-3P"></a>是简别义。<a id="a-3Q"></a>谓唯见俱定有二十表。<a id="a-3R"></a>不共品中容有恶作等。<a id="a-3S"></a>谓若恶作是不善者。<a id="a-3T"></a>唯无明俱非余烦恼。<a id="a-3U"></a>贪慢二种欢行转故。<a id="a-3V"></a>嗔外门转行相粗故。<a id="a-3W"></a>非恶作俱。<a id="a-3X"></a>疑不决定。<a id="a-3Y"></a>恶作决定故不俱起。<a id="a-3Z"></a>有身见等。<a id="a-3a"></a>欢行转故。<a id="a-3b"></a>极猛利故。<a id="a-3c"></a>恶作不尔。<a id="a-3d"></a>然此恶作。<a id="a-3e"></a>依善恶行事处转故。<a id="a-3f"></a>诸见不尔。<a id="a-3g"></a>故不相应。<a id="a-3h"></a>邪见一分虽戚行转。<a id="a-3i"></a>而二因故非恶作俱。<a id="a-3j"></a>是故恶作是不善者。<a id="a-3k"></a>唯无明俱容在不共。<a id="a-3l"></a>忿等亦尔。<a id="a-3m"></a>于四不善贪嗔慢疑烦恼心品。<a id="a-3n"></a>有二十一心所俱生。<a id="a-3o"></a>二十如不共加贪等随一。<a id="a-3p"></a>于前所说忿等相应随烦恼品亦二十一心所俱生。<a id="a-3q"></a>二十如不共加忿等随一。<a id="a-3r"></a>不善恶作相应心品亦二十一心所俱生。<a id="a-3s"></a>谓即恶作等二十一。<a id="a-3t"></a>若于无记有覆心品。<a id="a-3u"></a>唯有十八心所俱生。<a id="a-3v"></a>谓二十中除大不善。<a id="a-3w"></a>欲界无记有覆心者。<a id="a-3x"></a>谓与萨迦耶见及边执见相应。<a id="a-3y"></a>不增见义如前应释。<a id="a-3z"></a>于余无记无覆心品。<a id="a-40"></a>许唯十二心所俱生。<a id="a-41"></a>谓十大地法并不定寻伺。<a id="a-42"></a>有执恶作亦通无记。<a id="a-43"></a>忧如喜根非唯有记。<a id="a-44"></a>此相应品便有十三心所俱起。<a id="a-45"></a>睡眠一切不相违故。<a id="a-46"></a>于诸心品皆可现行。<a id="a-47"></a>于善不善无记心品。<a id="a-48"></a>随何品有即说此增。<a id="a-49"></a>随其所应当各增数。<a id="a-4A"></a>工巧处等诸无记心。<a id="a-4B"></a>似有勇悍。<a id="a-4C"></a>然非称理。<a id="a-4D"></a>而起加行。<a id="a-4E"></a>故无有勤。<a id="a-4F"></a>又非染污故无懈怠。<a id="a-4G"></a>无信不信类此应知。<a id="a-4H"></a>已说欲界心所俱生诸品定量当说上界。<a id="a-4I"></a>颂曰。</p>
  <p id="a4J">初定除不善　　及恶作睡眠</p>
  <p id="a4K">中定又除寻　　上兼除伺等</p>
  <p id="a4L">论曰。<a id="a-4M"></a>初静虑中于前所说诸心所法。<a id="a-4N"></a>除唯不善恶作睡眠。<a id="a-4O"></a>余皆具有。<a id="a-4P"></a>唯不善者谓嗔烦恼及无惭愧。<a id="a-4Q"></a>除谄诳憍所余忿等。<a id="a-4R"></a>余皆有者如欲界说。<a id="a-4S"></a>中间静虑除前所除。<a id="a-4T"></a>又更除寻余皆具有。<a id="a-4U"></a>第二静虑已上乃至无色界中。<a id="a-4V"></a>除前所除。<a id="a-4W"></a>又除伺等。<a id="a-4X"></a>等者显除谄诳。<a id="a-4Y"></a>余皆如前。<a id="a-4Z"></a>具有以从欲界乃至梵天。<a id="a-4a"></a>皆有王臣众主等别。<a id="a-4b"></a>故有谄诳。<a id="a-4c"></a>上地皆无。<a id="a-4d"></a>如是已说三界所系诸心心所俱生定量有诸心所。<a id="a-4e"></a>性相似同难知差别。<a id="a-4f"></a>今随宗义辩彼别相无惭无愧。<a id="a-4g"></a>爱之与敬别相云何。<a id="a-4h"></a>颂曰。</p>
  <p id="a4i">无惭愧不重　　于罪不见怖</p>
  <p id="a4j">爱敬谓信惭　　唯于欲色有</p>
  <p id="a4k">论曰。<a id="a-4l"></a>无惭无愧差别相者。<a id="a-4m"></a>于诸功德及有德者。<a id="a-4n"></a>无敬无崇。<a id="a-4o"></a>无所忌难。<a id="a-4p"></a>无所随属。<a id="a-4q"></a>说名无惭。<a id="a-4r"></a>诸功德者谓尸罗等。<a id="a-4s"></a>有德者谓亲教等。<a id="a-4t"></a>于此二境无敬无崇。<a id="a-4u"></a>是无惭相。<a id="a-4v"></a>即是崇敬能障碍法。<a id="a-4w"></a>或缘诸德说为无敬。<a id="a-4x"></a>缘有德者说为无崇。<a id="a-4y"></a>无所忌难。<a id="a-4z"></a>无所随属。<a id="a-50"></a>总显前二。<a id="a-51"></a>或随次第。<a id="a-52"></a>于所造罪不见怖畏。<a id="a-53"></a>说名无愧。<a id="a-54"></a>诸观行者所呵厌法。<a id="a-55"></a>说名为罪。<a id="a-56"></a>于所呵厌诸罪业中。<a id="a-57"></a>不见能招此世他世。<a id="a-58"></a>讥毁讁罚。<a id="a-59"></a>非爱难忍。<a id="a-5A"></a>异熟果等。<a id="a-5B"></a>诸怖畏事。<a id="a-5C"></a>是无愧相。<a id="a-5D"></a>即不忌惮罪业果义。<a id="a-5E"></a>不见怖言。<a id="a-5F"></a>欲显何义。<a id="a-5G"></a>为不见彼怖。<a id="a-5H"></a>为见而不怖。<a id="a-5I"></a>前应显无明。<a id="a-5J"></a>后应显邪见。<a id="a-5K"></a>此言不显见与不见为无愧体。<a id="a-5L"></a>但显有法是随烦恼。<a id="a-5M"></a>能与现行无智邪智为邻近因。<a id="a-5N"></a>说名无愧。<a id="a-5O"></a>此略义者。<a id="a-5P"></a>谓能令心于德有德无所崇敬。<a id="a-5Q"></a>名曰无惭。<a id="a-5R"></a>于罪现行无所忌惮。<a id="a-5S"></a>名为无愧。<a id="a-5T"></a>有余师说。<a id="a-5U"></a>于诸烦恼不能厌毁。<a id="a-5V"></a>名曰无惭。<a id="a-5W"></a>于诸恶行不能厌毁。<a id="a-5X"></a>说为无愧。<a id="a-5Y"></a>有说独处造罪无耻。<a id="a-5Z"></a>名曰无惭若处众中造罪无耻。<a id="a-5a"></a>说为无愧。<a id="a-5b"></a>有说现起不善心时于异熟因无所顾眄。<a id="a-5c"></a>名曰无惭。<a id="a-5d"></a>于异熟果无所顾眄。<a id="a-5e"></a>说为无愧。<a id="a-5f"></a>诸不善心现在前位。<a id="a-5g"></a>皆于因果无所顾眄。<a id="a-5h"></a>故一心中二法俱起。<a id="a-5i"></a>由此翻释惭愧异相。<a id="a-5j"></a>若净意乐。<a id="a-5k"></a>为习善人所乐胜业名有惭者。<a id="a-5l"></a>为得善人所乐胜果名有愧者。<a id="a-5m"></a>诸有爱乐胜业胜果。<a id="a-5n"></a>必亦怖于恶因苦果。<a id="a-5o"></a>一切善心现在前位。<a id="a-5p"></a>定于因果皆无迷惑。<a id="a-5q"></a>故惭与愧一心并生。<a id="a-5r"></a>故有余师。<a id="a-5s"></a>以如是义摽于心首。<a id="a-5t"></a>说如是言。<a id="a-5u"></a>于所造罪自观无耻。<a id="a-5v"></a>名曰无惭。<a id="a-5w"></a>观他无耻。<a id="a-5x"></a>说为无愧。<a id="a-5y"></a>谓异熟因当时现起。<a id="a-5z"></a>故名为自。<a id="a-60"></a>其异熟果后时方有。<a id="a-61"></a>故说为他。<a id="a-62"></a>彼义意言。<a id="a-63"></a>诸造罪者意乐不净。<a id="a-64"></a>于现罪业及当苦果。<a id="a-65"></a>皆无顾眄。<a id="a-66"></a>已说无惭无愧别相。<a id="a-67"></a>爱敬别者。<a id="a-68"></a>爱谓爱乐。<a id="a-69"></a>体即是信。<a id="a-6A"></a>然爱有二。<a id="a-6B"></a>一有染污。<a id="a-6C"></a>二无染污。<a id="a-6D"></a>有染谓贪。<a id="a-6E"></a>无染谓信。<a id="a-6F"></a>信复有二。<a id="a-6G"></a>一忍许相。<a id="a-6H"></a>二愿乐相。<a id="a-6I"></a>若缘是处现前忍许。<a id="a-6J"></a>或即于中亦生愿乐。<a id="a-6K"></a>此中爱者是第二信。<a id="a-6L"></a>或于因中亦立果称。<a id="a-6M"></a>前信是爱。<a id="a-6N"></a>邻近因故。<a id="a-6O"></a>名爱无失。<a id="a-6P"></a>敬谓敬重。<a id="a-6Q"></a>体即是惭。<a id="a-6R"></a>谓如前释大善地法中。<a id="a-6S"></a>言心自在性说为愧者。<a id="a-6T"></a>应知即是此中敬体。<a id="a-6U"></a>然复有言。<a id="a-6V"></a>有所崇重故名为敬。<a id="a-6W"></a>由此为先方生惭耻。<a id="a-6X"></a>故敬非惭。<a id="a-6Y"></a>彼师应许。<a id="a-6Z"></a>无惭耻者。<a id="a-6a"></a>能起恭敬。<a id="a-6b"></a>以执先起敬时未有惭耻故。<a id="a-6c"></a>应无惭耻者能起恭敬。<a id="a-6d"></a>若谓敬时已有惭耻。<a id="a-6e"></a>则不应说由敬为先方生惭耻。<a id="a-6f"></a>若谓敬时非无惭耻。<a id="a-6g"></a>然敬非惭。<a id="a-6h"></a>此亦非理。<a id="a-6i"></a>言敬非惭。<a id="a-6j"></a>无证因故。<a id="a-6k"></a>非敬为先方生惭耻。<a id="a-6l"></a>勿无惭者能起恭敬。<a id="a-6m"></a>又勿有敬而无惭耻。<a id="a-6n"></a>然复确执敬体非惭。<a id="a-6o"></a>但有虚言都无实义。<a id="a-6p"></a>故应敬体是惭差别。<a id="a-6q"></a>谓或有惭名有崇重。<a id="a-6r"></a>此惭差别说名为敬。<a id="a-6s"></a>补特伽罗为境界故。<a id="a-6t"></a>即惭差别得崇重名。<a id="a-6u"></a>夫崇重者是心自在。<a id="a-6v"></a>心自在性已说为惭。<a id="a-6w"></a>谓于心中有自在力。<a id="a-6x"></a>能自制伏有所崇重。<a id="a-6y"></a>故说敬体是惭差别。<a id="a-6z"></a>于诸所尊有所崇重。<a id="a-70"></a>故名为敬。<a id="a-71"></a>是境第七。<a id="a-72"></a>或因第七由于所尊发随属意。<a id="a-73"></a>即名为惭。<a id="a-74"></a>此惭即是有所崇重。<a id="a-75"></a>故此敬体是惭差别。<a id="a-76"></a>义善成就。<a id="a-77"></a>即由此证。<a id="a-78"></a>补特伽罗为境信惭。<a id="a-79"></a>说名爱敬。<a id="a-7A"></a>非谓以法为境起者。<a id="a-7B"></a>故爱与敬。<a id="a-7C"></a>虽是大善地法所摄。<a id="a-7D"></a>而于无色不立为有。<a id="a-7E"></a>有余师言。<a id="a-7F"></a>信顺亲密而无耽染。<a id="a-7G"></a>说名为爱。<a id="a-7H"></a>瞻望所尊崇重随属。<a id="a-7I"></a>说名为敬。<a id="a-7J"></a>有余师说。<a id="a-7K"></a>亲近善士。<a id="a-7L"></a>因名为爱。<a id="a-7M"></a>不越彼言。<a id="a-7N"></a>因名为敬。<a id="a-7O"></a>复有说者。<a id="a-7P"></a>于和合众见等皆同。<a id="a-7Q"></a>故名为爱。<a id="a-7R"></a>于可尊重深心恭事。<a id="a-7S"></a>故名为敬。<a id="a-7T"></a>此爱与敬。<a id="a-7U"></a>欲色界有。<a id="a-7V"></a>无色界无。<a id="a-7W"></a>无依处故。<a id="a-7X"></a>如是已说爱敬别相。<a id="a-7Y"></a>寻伺憍慢别相云何。<a id="a-7Z"></a>颂曰。</p>
  <p id="a7a">寻伺心粗细　　慢对他心举</p>
  <p id="a7b">憍由染自法　　心高无所顾</p>
  <p id="a7c">论曰。<a id="a-7d"></a>寻伺别者。<a id="a-7e"></a>谓心粗细。<a id="a-7f"></a>心之粗性。<a id="a-7g"></a>说名为寻。<a id="a-7h"></a>心之细性。<a id="a-7i"></a>说名为伺。<a id="a-7j"></a>若尔寻伺体不异心。<a id="a-7k"></a>经即就心说二性故。<a id="a-7l"></a>此言非理。<a id="a-7m"></a>由不了达经义趣故。<a id="a-7n"></a>经言所有心粗细性名寻伺者。<a id="a-7o"></a>由有此法心起便粗。<a id="a-7p"></a>此法名寻。<a id="a-7q"></a>由有此法心起便细。<a id="a-7r"></a>此法名伺或作异释。<a id="a-7s"></a>故体异心。<a id="a-7t"></a>谓我不言。<a id="a-7u"></a>心之粗性名心粗性。<a id="a-7v"></a>心之细性名心细性。<a id="a-7w"></a>者尔云何依心粗性名心粗性。<a id="a-7x"></a>依心细性名心细性。<a id="a-7y"></a>虽一心中二体可得。<a id="a-7z"></a>用增时别故不相违。<a id="a-80"></a>如水与酢等分和合。<a id="a-81"></a>体虽平等而用有增。<a id="a-82"></a>粗心品中寻用增故。<a id="a-83"></a>伺用被损有而难觉。<a id="a-84"></a>细心品中伺用增故。<a id="a-85"></a>寻用被损有而难觉。<a id="a-86"></a>若谓酢用一切时增故非喻者。<a id="a-87"></a>此言非理。<a id="a-88"></a>我不定说。<a id="a-89"></a>以酢喻寻水喻于伺。<a id="a-8A"></a>但有用增者。<a id="a-8B"></a>即说如酢故。<a id="a-8C"></a>由是寻伺。<a id="a-8D"></a>虽一心中体具可得。<a id="a-8E"></a>用时别故。<a id="a-8F"></a>而无一心即粗即细。<a id="a-8G"></a>如贪痴性虽并现行。<a id="a-8H"></a>而得说心为有贪行。<a id="a-8I"></a>随何心品有法用增。<a id="a-8J"></a>此法为门。<a id="a-8K"></a>总标心品。<a id="a-8L"></a>诸无色法就用说增。<a id="a-8M"></a>如是已说寻伺别相。<a id="a-8N"></a>慢憍别者。<a id="a-8O"></a>慢谓对他心自举性。<a id="a-8P"></a>称量自他德类胜劣。<a id="a-8Q"></a>若实不实。<a id="a-8R"></a>心自举恃陵蔑于他。<a id="a-8S"></a>故名为慢。<a id="a-8T"></a>憍谓染着。<a id="a-8U"></a>自法为先。<a id="a-8V"></a>令心傲逸无所顾性。<a id="a-8W"></a>于自勇健财位戒慧族等法中先起染着。<a id="a-8X"></a>心生傲逸于诸善本无所顾眄。<a id="a-8Y"></a>故名为憍。<a id="a-8Z"></a>于诸善本无所顾者。<a id="a-8a"></a>谓由心傲。<a id="a-8b"></a>于诸善业不乐修习。<a id="a-8c"></a>是谓慢憍差别之相。<a id="a-8d"></a>如是已说诸心心所品类不同俱生决定差别之相。<a id="a-8e"></a>然心心所于契。<a id="a-8f"></a>经中随义建立种种名相。<a id="a-8g"></a>今当辩此名义差别。<a id="a-8h"></a>颂曰。</p>
  <p id="a8i">心意识体一　　心心所有依</p>
  <p id="a8j">有缘有行相　　相应义有五</p>
  <p id="a8k">论曰。<a id="a-8l"></a>心意识三体虽是一。<a id="a-8m"></a>而训词等义类有异。<a id="a-8n"></a>谓集起故名心。<a id="a-8o"></a>思量故名意。<a id="a-8p"></a>了别故名识。<a id="a-8q"></a>颇勒具那契经意遣。<a id="a-8r"></a>能了别者非无了别。<a id="a-8s"></a>或种种义故名为心。<a id="a-8t"></a>即此为他作所依止故名为意。<a id="a-8u"></a>作能依止故名为识。<a id="a-8v"></a>或界处蕴施设差别。<a id="a-8w"></a>或复增长相续业生种子差别。<a id="a-8x"></a>如是等类义门有异。<a id="a-8y"></a>故心意识三名所诠义异体一。<a id="a-8z"></a>如心意识三名所诠义异体一。<a id="a-90"></a>诸心心所名有所依。<a id="a-91"></a>所缘行相相应亦尔。<a id="a-92"></a>名义虽殊而体是一。<a id="a-93"></a>谓心心所。<a id="a-94"></a>以六内处为所依故。<a id="a-95"></a>名有所依。<a id="a-96"></a>以色等境为所缘故。<a id="a-97"></a>名有所缘。<a id="a-98"></a>即于所缘品类差别。<a id="a-99"></a>起行相故。<a id="a-9A"></a>名有行相。<a id="a-9B"></a>平等俱时与他性合。<a id="a-9C"></a>行所缘境故名相应。<a id="a-9D"></a>云何平等。<a id="a-9E"></a>五义等故。<a id="a-9F"></a>谓心心所五义平等。<a id="a-9G"></a>故说相应。<a id="a-9H"></a>所依所缘行相时事皆平等故。<a id="a-9I"></a>事平等者。<a id="a-9J"></a>一相应中如心体一。<a id="a-9K"></a>诸心所法各各亦尔。<a id="a-9L"></a>心所离心别有自性。<a id="a-9M"></a>然譬喻者。<a id="a-9N"></a>说唯有心无别心所心想俱时。<a id="a-9O"></a>行相差别不可得故。<a id="a-9P"></a>又经唯说识入胎故。<a id="a-9Q"></a>又说或心或意或识。<a id="a-9R"></a>长夜流转生诸趣故。<a id="a-9S"></a>又说士夫六界摄故。<a id="a-9T"></a>又说我今不见一法速疾回转犹如心故。<a id="a-9U"></a>又说我今不见一法若不修习则不调柔无所堪能犹如心故。<a id="a-9V"></a>又说心远行独行故。<a id="a-9W"></a>又于心所多诤论故。<a id="a-9X"></a>谓或有说心所唯三。<a id="a-9Y"></a>或复有说心所唯四。<a id="a-9Z"></a>或说有十。<a id="a-9a"></a>或说十四。<a id="a-9b"></a>故唯有识随位而流。<a id="a-9c"></a>说有多种心心所别。<a id="a-9d"></a>如甘[這-言+蔗]汁如倡伎人。<a id="a-9e"></a>故无受等别体可得。<a id="a-9f"></a>然心心所。<a id="a-9g"></a>时境性同。<a id="a-9h"></a>行相无别异相难了。<a id="a-9i"></a>故契经言。<a id="a-9j"></a>心心所法展转相应。<a id="a-9k"></a>若受若想若思若识。<a id="a-9l"></a>如是等法和杂不离。<a id="a-9m"></a>不可施设差别之相。<a id="a-9n"></a>然识与想其相各别。<a id="a-9o"></a>谓于境中。<a id="a-9p"></a>总了名识别取名相。<a id="a-9q"></a>施设名想。<a id="a-9r"></a>以心强故。<a id="a-9s"></a>诸契经中处处偏说如王来等。<a id="a-9t"></a>遮心并起。<a id="a-9u"></a>故说独行。<a id="a-9v"></a>心所难知故多诤论。<a id="a-9w"></a>岂多诤论便拨为无。<a id="a-9x"></a>勿彼此中间亦无便有失。<a id="a-9y"></a>然诸论者。<a id="a-9z"></a>皆信离心别有心所。<a id="a-A0"></a>但于多少数增减中而兴诤论。<a id="a-A1"></a>以经不说数定量故。<a id="a-A2"></a>若执受等是心差别。<a id="a-A3"></a>如何即心可名心所。<a id="a-A4"></a>据何定理说识为心。<a id="a-A5"></a>复以何缘即名心所。<a id="a-A6"></a>若谓诸识体即是心。<a id="a-A7"></a>受等诸法是心体类。<a id="a-A8"></a>心相续中有此法故。<a id="a-A9"></a>名心所者。<a id="a-AA"></a>何故不言所造诸色。<a id="a-AB"></a>即是大种体类差别。<a id="a-AC"></a>即于地等相续位中。<a id="a-AD"></a>有此法故名为所造。<a id="a-AE"></a>此既不尔。<a id="a-AF"></a>彼云何然。<a id="a-AG"></a>离大种外别有所造。<a id="a-AH"></a>如顺正理已广决择。<a id="a-AI"></a>若责何故知心所法决。<a id="a-AJ"></a>定离心别有体者。<a id="a-AK"></a>由教理故。<a id="a-AL"></a>如契经言。<a id="a-AM"></a>眼及色为缘生于眼识。<a id="a-AN"></a>三和合触俱起受想思。<a id="a-AO"></a>如是诸法是心种类。<a id="a-AP"></a>依止于心。<a id="a-AQ"></a>系属于心。<a id="a-AR"></a>故名心所。<a id="a-AS"></a>此俱生言不说无间。<a id="a-AT"></a>但显心所同时而生。<a id="a-AU"></a>又不容有心体俱生。<a id="a-AV"></a>故知但说心所俱起。<a id="a-AW"></a>无色法中已辩心心所。<a id="a-AX"></a>今次当辩心不相应行。<a id="a-AY"></a>颂曰。</p>
  <p id="aAZ">心不相应行　　得非得同分</p>
  <p id="aAa">无想二定命　　相名身等类</p>
  <p id="aAb">论曰。<a id="a-Ac"></a>等者等取。<a id="a-Ad"></a>句身文身及和合性。<a id="a-Ae"></a>类者显余所计度法。<a id="a-Af"></a>即前种类。<a id="a-Ag"></a>谓有计度。<a id="a-Ah"></a>离得等有蕴得等性。<a id="a-Ai"></a>如是诸法不与心相应故。<a id="a-Aj"></a>说名为心不相应行。<a id="a-Ak"></a>非如心所与心共一所依所缘相应而起。<a id="a-Al"></a>说心言者。<a id="a-Am"></a>为显此中所说得等。<a id="a-An"></a>是心种类。<a id="a-Ao"></a>诸心所法。<a id="a-Ap"></a>所依所缘皆与心同。<a id="a-Aq"></a>亦心种类。<a id="a-Ar"></a>为简彼故言不相应。<a id="a-As"></a>诸无为法亦心种类。<a id="a-At"></a>无所依缘故。<a id="a-Au"></a>亦是不相应。<a id="a-Av"></a>为欲简彼故复言行。<a id="a-Aw"></a>此已总标。<a id="a-Ax"></a>复应别释。<a id="a-Ay"></a>于中且辩得非得相。<a id="a-Az"></a>颂曰。</p>
  <p id="aB0">得谓获成就　　非得此相违</p>
  <p id="aB1">得非得唯于　　自相续二灭</p>
  <p id="aB2">论曰。<a id="a-B3"></a>得获成就。<a id="a-B4"></a>义虽是一。<a id="a-B5"></a>而依门异。<a id="a-B6"></a>说差别名。<a id="a-B7"></a>得有二种。<a id="a-B8"></a>谓先未得及先已得。<a id="a-B9"></a>先未得得说名为获。<a id="a-BA"></a>先已得得说名成就。<a id="a-BB"></a>应知非得与此相违。<a id="a-BC"></a>谓先未得及得已失。<a id="a-BD"></a>未得非得说名不获。<a id="a-BE"></a>已失非得名不成就。<a id="a-BF"></a>故说异生性名不获圣法。<a id="a-BG"></a>于何法中有得非得。<a id="a-BH"></a>且有为中于自相续有得非得。<a id="a-BI"></a>非他相续及非相续。<a id="a-BJ"></a>若蕴堕在自相续中。<a id="a-BK"></a>可有成就不成就故。<a id="a-BL"></a>他相续蕴及非情蕴。<a id="a-BM"></a>必无成就不成就故。<a id="a-BN"></a>然不违害轮王契经。<a id="a-BO"></a>于宝自在名成就故。<a id="a-BP"></a>非成善等可同此说。<a id="a-BQ"></a>现于过未无自在故。<a id="a-BR"></a>谓现在者。<a id="a-BS"></a>唯于现在有自在力。<a id="a-BT"></a>非于过未。<a id="a-BU"></a>如转轮王于现七宝有自在力。<a id="a-BV"></a>随意受用增上果故。<a id="a-BW"></a>恒现前故。<a id="a-BX"></a>随乐而转可名成就。<a id="a-BY"></a>善不善法则不决定。<a id="a-BZ"></a>且如善法现在前时。<a id="a-Ba"></a>彼于去来诸不善法。<a id="a-Bb"></a>若离现得有何自在。<a id="a-Bc"></a>而名成就不善现前。<a id="a-Bd"></a>征善亦尔。<a id="a-Be"></a>况执过未全无体宗。<a id="a-Bf"></a>依何如何说名成就。<a id="a-Bg"></a>若谓有力。<a id="a-Bh"></a>当能生彼。<a id="a-Bi"></a>名成就者。<a id="a-Bj"></a>理亦不然后有异生。<a id="a-Bk"></a>应名圣者。<a id="a-Bl"></a>后心无学应是异生。<a id="a-Bm"></a>如是等类有众多失。<a id="a-Bn"></a>故得非得定有别体。<a id="a-Bo"></a>有为唯在。<a id="a-Bp"></a>自蕴非余。<a id="a-Bq"></a>无为法中唯于二灭有得非得。<a id="a-Br"></a>一切有情无不成就。<a id="a-Bs"></a>非择灭者。<a id="a-Bt"></a>故对法中有如是说。<a id="a-Bu"></a>谁成无漏法。<a id="a-Bv"></a>谓一切有情除初刹那。<a id="a-Bw"></a>具缚圣者及余一切具缚异生诸余有情。<a id="a-Bx"></a>皆成择灭。<a id="a-By"></a>决定无有成就虚空。<a id="a-Bz"></a>以于虚空无有得故。<a id="a-C0"></a>亦无不成就。<a id="a-C1"></a>以无非得故。<a id="a-C2"></a>若法有得亦有非得。<a id="a-C3"></a>若法无得亦无非得。<a id="a-C4"></a>其理决定。<a id="a-C5"></a>依此得故说如是言。<a id="a-C6"></a>色蕴行蕴一得所得。<a id="a-C7"></a>余蕴行蕴说亦如是。<a id="a-C8"></a>有漏无漏一得所得。<a id="a-C9"></a>有为无为一得所得。<a id="a-CA"></a>如是等类如理应思。<a id="a-CB"></a>是已得法。<a id="a-CC"></a>不失因故。<a id="a-CD"></a>是此属彼。<a id="a-CE"></a>智幖帜故。<a id="a-CF"></a>得有此用。<a id="a-CG"></a>故别有体。<a id="a-CH"></a>若谓种子有此作用。<a id="a-CI"></a>理不应然。<a id="a-CJ"></a>种与余法体别有无。<a id="a-CK"></a>俱有过故。<a id="a-CL"></a>若体别有。<a id="a-CM"></a>体即是得。<a id="a-CN"></a>但立异名。<a id="a-CO"></a>若体别无。<a id="a-CP"></a>则善不善杂染清净。<a id="a-CQ"></a>体应成一。<a id="a-CR"></a>便爱非爱业果杂乱。<a id="a-CS"></a>既尔解脱体亦应无。<a id="a-CT"></a>又契经说。<a id="a-CU"></a>一切白法无余断者。<a id="a-CV"></a>善法还生所执种子应成无用。<a id="a-CW"></a>如世尊说。<a id="a-CX"></a>应知如是补特伽罗。<a id="a-CY"></a>善法隐没恶法出现。<a id="a-CZ"></a>有随俱行善根未断。<a id="a-Ca"></a>以未断故。<a id="a-Cb"></a>从此善根。<a id="a-Cc"></a>犹有可起余善根义。<a id="a-Cd"></a>彼于后时一切皆断。<a id="a-Ce"></a>彼后决定还续善根。<a id="a-Cf"></a>故所执种定为无用。<a id="a-Cg"></a>非对法者所说诸得是法生因。<a id="a-Ch"></a>现见离得已得未得。<a id="a-Ci"></a>法亦生故。<a id="a-Cj"></a>由此诸师所执随界。<a id="a-Ck"></a>熏习功能不失增长。<a id="a-Cl"></a>皆已遮遣。<a id="a-Cm"></a>义无别故。<a id="a-Cn"></a>如是已成得非得性。<a id="a-Co"></a>此差别义。<a id="a-Cp"></a>今广应思。<a id="a-Cq"></a>且得云何。<a id="a-Cr"></a>颂曰。</p>
  <p id="aCs">三世法各三　　善等唯善等</p>
  <p id="aCt">有系自界得　　无系得通四</p>
  <p id="aCu">非学无学三　　非所断二种</p>
  <p id="aCv">论曰。<a id="a-Cw"></a>三世法得各有三种。<a id="a-Cx"></a>谓过去法。<a id="a-Cy"></a>有过去得。<a id="a-Cz"></a>有未来得。<a id="a-D0"></a>有现在得。<a id="a-D1"></a>如是未来及现在法各有三得。<a id="a-D2"></a>约容有义且作是说。<a id="a-D3"></a>其中差别后当更辩。<a id="a-D4"></a>又善等法得唯善等。<a id="a-D5"></a>谓善不善及无记法。<a id="a-D6"></a>如其次第有善不善无记三得。<a id="a-D7"></a>又有系法得唯自界。<a id="a-D8"></a>谓欲色界无色界法。<a id="a-D9"></a>如其次第唯有欲色无色三得。<a id="a-DA"></a>若无系法得通四种。<a id="a-DB"></a>谓不系法就总种类。<a id="a-DC"></a>具四种得。<a id="a-DD"></a>即三界系及与不系。<a id="a-DE"></a>别分别者。<a id="a-DF"></a>非择灭得通三界系。<a id="a-DG"></a>若择灭得色无色系及与不系。<a id="a-DH"></a>其圣道得唯有不系。<a id="a-DI"></a>又有学法得唯有学。<a id="a-DJ"></a>若无学法得唯无学故。<a id="a-DK"></a>学无学法得各有一种。<a id="a-DL"></a>非学非无学法总类得有三。<a id="a-DM"></a>别分别者。<a id="a-DN"></a>全五取蕴及三无为。<a id="a-DO"></a>总名非学非无学法。<a id="a-DP"></a>且五取蕴。<a id="a-DQ"></a>及非择灭。<a id="a-DR"></a>并非圣道所证择灭。<a id="a-DS"></a>唯有非学非无学得。<a id="a-DT"></a>若有学道所证择灭得唯有学。<a id="a-DU"></a>若无学道所证择灭得唯无学。<a id="a-DV"></a>又见修所系法。<a id="a-DW"></a>如其次第有见修所断得。<a id="a-DX"></a>非所断法得总有二。<a id="a-DY"></a>别分别者。<a id="a-DZ"></a>诸无漏法名非所断。<a id="a-Da"></a>若非择灭及非圣道所证择灭得唯一种。<a id="a-Db"></a>谓修所断。<a id="a-Dc"></a>若以圣道所证择灭及道圣谛得唯。<a id="a-Dd"></a>一种谓非。<a id="a-De"></a>所断前言三世各有。<a id="a-Df"></a>三得诸有为法皆定尔耶。<a id="a-Dg"></a>不尔云何。<a id="a-Dh"></a>颂曰。</p>
  <p id="aDi">无记得俱起　　除二通变化</p>
  <p id="aDj">有覆色亦俱　　欲色无前起</p>
  <p id="aDk">论曰。<a id="a-Dl"></a>无覆无记得唯俱起。<a id="a-Dm"></a>无前后生。<a id="a-Dn"></a>势力劣故。<a id="a-Do"></a>一切无覆无记法得皆定尔耶。<a id="a-Dp"></a>不尔云何。<a id="a-Dq"></a>除眼耳通及能变化。<a id="a-Dr"></a>谓眼耳通慧及能变化。<a id="a-Ds"></a>心势力强故。<a id="a-Dt"></a>加行差别所成办故。<a id="a-Du"></a>虽是无覆无记性收而有前后及俱起得。<a id="a-Dv"></a>又威仪路四蕴之得。<a id="a-Dw"></a>多分世断及刹那断。<a id="a-Dx"></a>唯除诸佛马胜苾刍及余善习威仪路者。<a id="a-Dy"></a>若工巧处四蕴之得。<a id="a-Dz"></a>亦多世断及刹那断。<a id="a-E0"></a>除毗湿缚羯磨天神及余善习工巧处者。<a id="a-E1"></a>唯有无覆无记法得但俱起耶。<a id="a-E2"></a>不尔云何。<a id="a-E3"></a>有覆无记色得亦尔。<a id="a-E4"></a>谓唯色界初静虑染。<a id="a-E5"></a>身语表业得亦如前。<a id="a-E6"></a>但有俱起。<a id="a-E7"></a>虽上品染。<a id="a-E8"></a>而亦不能发无表故。<a id="a-E9"></a>势力微劣。<a id="a-EA"></a>由此定无法前后得。<a id="a-EB"></a>欲界诸色亦定唯有俱起得耶。<a id="a-EC"></a>不尔云何。<a id="a-ED"></a>谓欲界系。<a id="a-EE"></a>善不善色。<a id="a-EF"></a>得无前起。<a id="a-EG"></a>唯有俱生及后起得。</p>
 </body>
</html>