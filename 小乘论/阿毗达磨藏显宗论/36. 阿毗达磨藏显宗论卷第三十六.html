<!doctype html>
<html id="z3IBVv417X" data-ver="1118">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨藏显宗论卷第三十六</h1>
  <h2 id="a2">辩智品第八之二</h2>
  <p id="a3">于何位中顿修几智且应思择。<a id="a-4"></a>何谓为修。<a id="a-5"></a>谓习善有为令圆满自在。<a id="a-6"></a>非染无记者无胜爱果故。<a id="a-7"></a>非善无为者。<a id="a-8"></a>不在相续故。<a id="a-9"></a>又无为无果故。<a id="a-A"></a>已辩修义。<a id="a-B"></a>本问应答。<a id="a-C"></a>且于见道十五心中。<a id="a-D"></a>颂曰。</p>
  <p id="aE">见道忍智起　　即彼未来修</p>
  <p id="aF">三类智兼修　　现观边俗智</p>
  <p id="aG">不生自下地　　苦集四灭后</p>
  <p id="aH">自谛行相境　　唯加行所得</p>
  <p id="aI">论曰。<a id="a-J"></a>见道位中随起忍智。<a id="a-K"></a>皆即彼类于未来修。<a id="a-L"></a>然具修自谛诸行相念住。<a id="a-M"></a>何缘见道唯同类修。<a id="a-N"></a>所作所缘俱定别故。<a id="a-O"></a>有说此种性先未曾得故。<a id="a-P"></a>唯苦集灭三类智时。<a id="a-Q"></a>能兼修未来现观边俗智。<a id="a-R"></a>于一一谛现观后边。<a id="a-S"></a>方能兼修。<a id="a-T"></a>故立斯号。<a id="a-U"></a>由此余位未能兼修。<a id="a-V"></a>自谛所为未圆满故。<a id="a-W"></a>有言若此于法智位修。<a id="a-X"></a>应说名为现观中俗智。<a id="a-Y"></a>经不应立现观边名。<a id="a-Z"></a>三位所修何胜何劣。<a id="a-a"></a>若据相续后胜于前。<a id="a-b"></a>因增长身起彼得故。<a id="a-c"></a>若就界说。<a id="a-d"></a>上皆胜下。<a id="a-e"></a>故前所修色界系者。<a id="a-f"></a>界胜身劣。<a id="a-g"></a>后位所修欲界系者。<a id="a-h"></a>界劣身胜。<a id="a-i"></a>此有四句。<a id="a-j"></a>如理应思。<a id="a-k"></a>道类智时何不修此。<a id="a-l"></a>此智唯是见道眷属。<a id="a-m"></a>彼修道摄。<a id="a-n"></a>故不能修。<a id="a-o"></a>此意说言。<a id="a-p"></a>修七处善为种子故。<a id="a-q"></a>见道得生。<a id="a-r"></a>故见道生时说彼为眷属。<a id="a-s"></a>或世俗智从无始来。<a id="a-t"></a>于三谛中曾知断证。<a id="a-u"></a>未曾修道。<a id="a-v"></a>故今不修。<a id="a-w"></a>或由今时见真道故。<a id="a-x"></a>伪道羞避。<a id="a-y"></a>故非所修。<a id="a-z"></a>或现观边方修此智。<a id="a-10"></a>道无边故此位不修。<a id="a-11"></a>谓三谛中依事现观容一行者。<a id="a-12"></a>总得其边必无有能。<a id="a-13"></a>遍修道者。<a id="a-14"></a>异根性道不能修故。<a id="a-15"></a>于自根性虽容得修。<a id="a-16"></a>百千分中不起一故。<a id="a-17"></a>虽见道位未遍断集未遍证灭。<a id="a-18"></a>而于当位断集证灭其事已周。<a id="a-19"></a>道类智时迷道谛惑。<a id="a-1A"></a>诸对治道亦不遍修。<a id="a-1B"></a>以种性根有多品故。<a id="a-1C"></a>由此于三谛。<a id="a-1D"></a>世尊说边声。<a id="a-1E"></a>如契经中。<a id="a-1F"></a>说有身边。<a id="a-1G"></a>有身集边。<a id="a-1H"></a>有身灭边。<a id="a-1I"></a>曾无经说有身道边。<a id="a-1J"></a>无能修道至边际故。<a id="a-1K"></a>此世俗智是不生法。<a id="a-1L"></a>于一切时无容起故。<a id="a-1M"></a>此起依身定不生故。<a id="a-1N"></a>谓随信行随法行身。<a id="a-1O"></a>容有为依引此智起。<a id="a-1P"></a>在见道位此无容生。<a id="a-1Q"></a>故此依身住不生法。<a id="a-1R"></a>依不生故此必不生。<a id="a-1S"></a>若尔依何说有修义。<a id="a-1T"></a>依得修故说名为修。<a id="a-1U"></a>谓于尔时起得自在。<a id="a-1V"></a>余缘障故体不现前。<a id="a-1W"></a>即由此因说名为得。<a id="a-1X"></a>以证彼得起自在故。<a id="a-1Y"></a>以有诸法得即现前。<a id="a-1Z"></a>如尽智等。<a id="a-1a"></a>或有诸法先得后现前。<a id="a-1b"></a>如无生智等。<a id="a-1c"></a>或有诸法得永不现前。<a id="a-1d"></a>如此智等。<a id="a-1e"></a>或有诸法不得而现前。<a id="a-1f"></a>如外色等。<a id="a-1g"></a>无有情数法不得而现前。<a id="a-1h"></a>故虽不生而有修义。<a id="a-1i"></a>随于何地见道现前。<a id="a-1j"></a>能修未来自地下地。<a id="a-1k"></a>谓此俗智七地为依。<a id="a-1l"></a>即未至中间四静虑欲界。<a id="a-1m"></a>若依未至见道现前。<a id="a-1n"></a>能修未来一地见道。<a id="a-1o"></a>二地俗智至依第四见道现前。<a id="a-1p"></a>能修未来六地见道。<a id="a-1q"></a>七地俗智苦集边修四念住摄。<a id="a-1r"></a>灭边修者唯法念住。<a id="a-1s"></a>随于何谛现观边修。<a id="a-1t"></a>即以此行相缘此谛为境。<a id="a-1u"></a>谓若苦谛现观边修。<a id="a-1v"></a>即以缘苦四种行相。<a id="a-1w"></a>若欲界系缘欲界苦。<a id="a-1x"></a>色界系者缘上苦谛。<a id="a-1y"></a>若于集谛现观边修。<a id="a-1z"></a>即以缘集四种行相。<a id="a-20"></a>若欲界系缘欲界集。<a id="a-21"></a>色界系者缘上集谛。<a id="a-22"></a>若于灭谛现观边修。<a id="a-23"></a>即以缘灭四种行相。<a id="a-24"></a>若欲界系缘欲界灭。<a id="a-25"></a>色界系者缘上灭谛。<a id="a-26"></a>此世俗智唯加行得。<a id="a-27"></a>即由见道加行得故。<a id="a-28"></a>欲界摄者是思所成。<a id="a-29"></a>色界摄者是修所成。<a id="a-2A"></a>非闻所成。<a id="a-2B"></a>彼微劣故。<a id="a-2C"></a>智增故立智名。<a id="a-2D"></a>若并随行。<a id="a-2E"></a>以欲四蕴色界五蕴为其自性。<a id="a-2F"></a>次于修道离染位中。<a id="a-2G"></a>颂曰。</p>
  <p id="a2H">修道初刹那　　修六或七智</p>
  <p id="a2I">断八地无间　　及有欲余道</p>
  <p id="a2J">有顶八解脱　　各修于七智</p>
  <p id="a2K">上无间余道　　如次修六八</p>
  <p id="a2L">论曰。<a id="a-2M"></a>修道初念。<a id="a-2N"></a>谓第十六道类智时现修二智。<a id="a-2O"></a>谓道及类名异非体。<a id="a-2P"></a>未离欲者未来修六。<a id="a-2Q"></a>谓法及类苦集灭道。<a id="a-2R"></a>离欲修七。<a id="a-2S"></a>谓加他心有顶治故。<a id="a-2T"></a>不修世俗。<a id="a-2U"></a>先已离欲入圣道者。<a id="a-2V"></a>何缘见道中不修他心智。<a id="a-2W"></a>以他心智游观德摄。<a id="a-2X"></a>依容豫道方有修义。<a id="a-2Y"></a>见道位中为观谛理。<a id="a-2Z"></a>加行极速。<a id="a-2a"></a>故不能修。<a id="a-2b"></a>无间道中义亦同此。<a id="a-2c"></a>今第十六道类智时。<a id="a-2d"></a>容豫道收。<a id="a-2e"></a>故修此智。<a id="a-2f"></a>断欲修断。<a id="a-2g"></a>九无间道。<a id="a-2h"></a>八解脱道俗四法智。<a id="a-2i"></a>随应现修。<a id="a-2j"></a>断上七地。<a id="a-2k"></a>诸无间道。<a id="a-2l"></a>四类世俗。<a id="a-2m"></a>灭道法智。<a id="a-2n"></a>随应现修。<a id="a-2o"></a>断欲加行。<a id="a-2p"></a>有欲胜进。<a id="a-2q"></a>俗四法类。<a id="a-2r"></a>随应现修。<a id="a-2s"></a>此上未来皆修七智。<a id="a-2t"></a>谓俗法类苦集灭道断有顶地。<a id="a-2u"></a>前八解脱四类二法随应现修。<a id="a-2v"></a>此于未来亦唯修七。<a id="a-2w"></a>然除世俗。<a id="a-2x"></a>加他心智。<a id="a-2y"></a>断有顶地九无间道四类二法随应现修。<a id="a-2z"></a>未来修法类苦集灭道。<a id="a-30"></a>六断欲修断。<a id="a-31"></a>第九解脱俗四法智随应现修。<a id="a-32"></a>断上七地诸解脱道四类世俗。<a id="a-33"></a>灭道法智随应现修。<a id="a-34"></a>断欲修断第九胜进。<a id="a-35"></a>断上八地诸加行道。<a id="a-36"></a>俗四法类。<a id="a-37"></a>随应现修断上七地。<a id="a-38"></a>有顶八品诸胜进道。<a id="a-39"></a>俗四法类及他心智。<a id="a-3A"></a>随应现修。<a id="a-3B"></a>先所修通容现前故。<a id="a-3C"></a>此上未来皆修八智。<a id="a-3D"></a>谓俗法类四谛他心。<a id="a-3E"></a>四类不能断欲界染。<a id="a-3F"></a>苦集二法非上对治。<a id="a-3G"></a>何缘起彼治。<a id="a-3H"></a>此智未来修。<a id="a-3I"></a>若许兼修非对治者。<a id="a-3J"></a>离有顶染等。<a id="a-3K"></a>应兼修世俗。<a id="a-3L"></a>此难非理。<a id="a-3M"></a>唯同对治。<a id="a-3N"></a>于未来修。<a id="a-3O"></a>非所许故。<a id="a-3P"></a>谓亦许有相属故修。<a id="a-3Q"></a>如见道中修世俗智。<a id="a-3R"></a>或由因力相资故修。<a id="a-3S"></a>如断欲时。<a id="a-3T"></a>兼修四类。<a id="a-3U"></a>断上染位。<a id="a-3V"></a>修苦集法。<a id="a-3W"></a>若断欲染。<a id="a-3X"></a>不修类智。<a id="a-3Y"></a>断上不修。<a id="a-3Z"></a>苦集二法。<a id="a-3a"></a>则渐次得不还果者。<a id="a-3b"></a>应无容起类智现前。<a id="a-3c"></a>阿罗汉应无起苦集法智先所得者。<a id="a-3d"></a>皆已舍故。<a id="a-3e"></a>先未得者非所修故。<a id="a-3f"></a>由约种类。<a id="a-3g"></a>若先已得为同类因。<a id="a-3h"></a>力引等流智生。<a id="a-3i"></a>此智由先彼智引故。<a id="a-3j"></a>于彼智类复能为因。<a id="a-3k"></a>故此智生。<a id="a-3l"></a>因力资彼。<a id="a-3m"></a>虽非同治。<a id="a-3n"></a>亦未来修。<a id="a-3o"></a>次辩离染得无学位。<a id="a-3p"></a>颂曰。</p>
  <p id="a3q">无学初刹那　　修九或修十</p>
  <p id="a3r">钝利根别故　　胜进道亦然</p>
  <p id="a3s">论曰。<a id="a-3t"></a>无学初念。<a id="a-3u"></a>谓断有顶第九解脱。<a id="a-3v"></a>苦集类尽随应现修。<a id="a-3w"></a>缘有顶故胜进九十随应现修。<a id="a-3x"></a>未来随应修九修十。<a id="a-3y"></a>谓钝根者唯除无生。<a id="a-3z"></a>利根亦修无生智故。<a id="a-40"></a>次辩余位修智多少。<a id="a-41"></a>颂曰。</p>
  <p id="a42">练根无间道　　学六无学七</p>
  <p id="a43">余学六七八　　应八九一切</p>
  <p id="a44">杂修通无间　　学七应八九</p>
  <p id="a45">余道学修八　　应九或一切</p>
  <p id="a46">圣起余功德　　及异生诸位</p>
  <p id="a47">所修智多少　　皆如理应思</p>
  <p id="a48">论曰。<a id="a-49"></a>学位练根诸无间道四法类智随应现修。<a id="a-4A"></a>未来修六。<a id="a-4B"></a>四谛法类似见道故不修。<a id="a-4C"></a>世俗能断障故不修。<a id="a-4D"></a>他心诸解脱道四法类智随应现修。<a id="a-4E"></a>未离欲者未来修六四谛法类。<a id="a-4F"></a>已离欲者。<a id="a-4G"></a>未来修七。<a id="a-4H"></a>谓加他心。<a id="a-4I"></a>有余师言。<a id="a-4J"></a>解脱道位亦修世俗诸加行道。<a id="a-4K"></a>俗四法类随应现修。<a id="a-4L"></a>未离欲者未来修七。<a id="a-4M"></a>已离欲八。<a id="a-4N"></a>谓加他心诸胜进道。<a id="a-4O"></a>若未离欲俗四法类。<a id="a-4P"></a>随应现修。<a id="a-4Q"></a>未来亦七。<a id="a-4R"></a>若已离欲。<a id="a-4S"></a>俗四法类及他心智随应现修。<a id="a-4T"></a>未来亦八。<a id="a-4U"></a>无学练根诸无间道四类二法。<a id="a-4V"></a>随应现修。<a id="a-4W"></a>未来修七。<a id="a-4X"></a>四谛法类尽。<a id="a-4Y"></a>不修世俗。<a id="a-4Z"></a>如治有顶。<a id="a-4a"></a>故五前八解脱四类二法。<a id="a-4b"></a>随应现修。<a id="a-4c"></a>未来修八。<a id="a-4d"></a>四谛法类。<a id="a-4e"></a>他心及尽四第九解脱苦集类尽随应现修。<a id="a-4f"></a>未来修九。<a id="a-4g"></a>最后解脱苦集类尽。<a id="a-4h"></a>随应现修。<a id="a-4i"></a>未来修十。<a id="a-4j"></a>诸加行道。<a id="a-4k"></a>现修如学未来修九。<a id="a-4l"></a>诸胜进道。<a id="a-4m"></a>钝者九智。<a id="a-4n"></a>随应现修。<a id="a-4o"></a>未来亦九。<a id="a-4p"></a>利者十智。<a id="a-4q"></a>随应现修。<a id="a-4r"></a>未来亦十。<a id="a-4s"></a>学位杂修诸无间道四法类俗。<a id="a-4t"></a>随应现修。<a id="a-4u"></a>未来修七。<a id="a-4v"></a>诸解脱道唯四法类。<a id="a-4w"></a>加行增俗诸胜进道。<a id="a-4x"></a>又加他心随应现修。<a id="a-4y"></a>未来皆八。<a id="a-4z"></a>无学杂修诸无间道。<a id="a-50"></a>现修如学。<a id="a-51"></a>未来所修。<a id="a-52"></a>钝八利九。<a id="a-53"></a>诸解脱道唯四法类。<a id="a-54"></a>加行增俗。<a id="a-55"></a>随应现修。<a id="a-56"></a>未来所修。<a id="a-57"></a>钝九利十。<a id="a-58"></a>诸胜进道。<a id="a-59"></a>与练根同。<a id="a-5A"></a>学位修通五无间道。<a id="a-5B"></a>现修俗智。<a id="a-5C"></a>未来修七。<a id="a-5D"></a>宿住神境。<a id="a-5E"></a>二解脱道。<a id="a-5F"></a>五加行道。<a id="a-5G"></a>现修俗智。<a id="a-5H"></a>他心解脱。<a id="a-5I"></a>法类道俗。<a id="a-5J"></a>及他心智。<a id="a-5K"></a>一切胜进。<a id="a-5L"></a>并苦集灭。<a id="a-5M"></a>随应现修。<a id="a-5N"></a>此上未来。<a id="a-5O"></a>皆修八智。<a id="a-5P"></a>无学修通五无间道。<a id="a-5Q"></a>现修如学。<a id="a-5R"></a>未来所修。<a id="a-5S"></a>钝八利九。<a id="a-5T"></a>解脱加行。<a id="a-5U"></a>现修如学。<a id="a-5V"></a>未来所修。<a id="a-5W"></a>钝九利十。<a id="a-5X"></a>诸胜进道与练根同。<a id="a-5Y"></a>天眼天耳二解脱道无记性故。<a id="a-5Z"></a>不名为修。<a id="a-5a"></a>圣起所余四无量等。<a id="a-5b"></a>修所成摄。<a id="a-5c"></a>有漏德时。<a id="a-5d"></a>现在皆修一世俗智。<a id="a-5e"></a>有学未来。<a id="a-5f"></a>未离欲七。<a id="a-5g"></a>已离欲八。<a id="a-5h"></a>无学未来。<a id="a-5i"></a>钝九利十。<a id="a-5j"></a>除微微心。<a id="a-5k"></a>此于未来唯修俗故。<a id="a-5l"></a>若起所余无漏功德静虑摄者。<a id="a-5m"></a>四法类智随应现修。<a id="a-5n"></a>无色摄者。<a id="a-5o"></a>唯四类智随应现修。<a id="a-5p"></a>未来所修同前有漏。<a id="a-5q"></a>异生离染现修俗智。<a id="a-5r"></a>断欲三定。<a id="a-5s"></a>第九解脱。<a id="a-5t"></a>及依根本。<a id="a-5u"></a>四静虑定。<a id="a-5v"></a>起胜进道。<a id="a-5w"></a>离染加行。<a id="a-5x"></a>未来修二。<a id="a-5y"></a>谓加他心。<a id="a-5z"></a>所余未来。<a id="a-60"></a>唯修世俗。<a id="a-61"></a>修五通时。<a id="a-62"></a>诸加行道。<a id="a-63"></a>二解脱道。<a id="a-64"></a>现修俗智。<a id="a-65"></a>一解脱道。<a id="a-66"></a>现俗他心。<a id="a-67"></a>诸胜进道。<a id="a-68"></a>二随应现。<a id="a-69"></a>未来一切皆修二种。<a id="a-6A"></a>五无间道。<a id="a-6B"></a>现未唯俗。<a id="a-6C"></a>依本静虑。<a id="a-6D"></a>修余功德。<a id="a-6E"></a>皆现修俗。<a id="a-6F"></a>未来修二。<a id="a-6G"></a>唯顺决择分。<a id="a-6H"></a>必不修他心。<a id="a-6I"></a>以是见道近眷属故。<a id="a-6J"></a>依余地定修余功德。<a id="a-6K"></a>皆唯世俗现未来修。<a id="a-6L"></a>诸未来修为修几地。<a id="a-6M"></a>诸所起得皆是修耶。<a id="a-6N"></a>颂曰。</p>
  <p id="a6O">诸道依得此　　修此地有漏</p>
  <p id="a6P">为离得起此　　修此下无漏</p>
  <p id="a6Q">唯初尽遍修　　九地有漏德</p>
  <p id="a6R">生上不修下　　曾所得非修</p>
  <p id="a6S">论曰。<a id="a-6T"></a>诸道依此地。<a id="a-6U"></a>及得此地时。<a id="a-6V"></a>能修未来此地有漏谓。<a id="a-6W"></a>依此地世俗圣道现在前时。<a id="a-6X"></a>未来唯修此地有漏。<a id="a-6Y"></a>以有漏法系地坚牢难修余故。<a id="a-6Z"></a>随依何地离下地染。<a id="a-6a"></a>第九解脱现在前时。<a id="a-6b"></a>亦修未来所得上地根本近分有漏功德。<a id="a-6c"></a>离下地缚必得上故。<a id="a-6d"></a>圣为离此地。<a id="a-6e"></a>及得此地时。<a id="a-6f"></a>并此地中诸道现起。<a id="a-6g"></a>皆能修此及下无漏。<a id="a-6h"></a>谓随何地有漏无漏。<a id="a-6i"></a>加行等道正现在前。<a id="a-6j"></a>为欲断除此地烦恼。<a id="a-6k"></a>未来修此及下无漏。<a id="a-6l"></a>下于上染同能治故。<a id="a-6m"></a>虽下圣道断烦恼时。<a id="a-6n"></a>诸上地边有能同治。<a id="a-6o"></a>然由有漏系地坚牢。<a id="a-6p"></a>未离下时未能修彼。<a id="a-6q"></a>有说亦修彼起彼断得故。<a id="a-6r"></a>随依何地离下地染。<a id="a-6s"></a>第九解脱现在前时。<a id="a-6t"></a>亦修未来所得上地及诸下地无漏功德。<a id="a-6u"></a>随起此地世俗圣道现在前时。<a id="a-6v"></a>未来皆修此及下地无漏功德。<a id="a-6w"></a>唯初尽智现在前时。<a id="a-6x"></a>力能遍修九地有漏意地所摄闻思修所成不净观等无量胜功德。<a id="a-6y"></a>谓随何地尽智现前。<a id="a-6z"></a>通修未来自上下地。<a id="a-70"></a>何缘唯此初尽智时。<a id="a-71"></a>力能遍修诸有漏德。<a id="a-72"></a>创能殄灭无始时来一切善根烦恼怨故。<a id="a-73"></a>如有摧伏国所共怨。<a id="a-74"></a>一切俱来庆赖称善。<a id="a-75"></a>又烦恼缚断无余故。<a id="a-76"></a>如能缚断所缚气通。<a id="a-77"></a>又彼心王登自在位。<a id="a-78"></a>一切善法起得来朝。<a id="a-79"></a>譬如大王登祚灌顶。<a id="a-7A"></a>一切境土皆来朝贡。<a id="a-7B"></a>然此生上必不修下。<a id="a-7C"></a>谓身在欲得阿罗汉。<a id="a-7D"></a>通修三界九地善根。<a id="a-7E"></a>至生有顶唯修一地。<a id="a-7F"></a>初尽智言。<a id="a-7G"></a>显离有顶及五练根位第九解脱道。<a id="a-7H"></a>皆舍前道创得果故。<a id="a-7I"></a>于见道位三类智边。<a id="a-7J"></a>虽亦能修自下俗智。<a id="a-7K"></a>先已说故此不复论。<a id="a-7L"></a>诸所言修。<a id="a-7M"></a>唯先未得。<a id="a-7N"></a>今起今得。<a id="a-7O"></a>是能所修。<a id="a-7P"></a>谓若先时未得今得。<a id="a-7Q"></a>用功得者方是所修。<a id="a-7R"></a>若法先时曾得弃舍。<a id="a-7S"></a>今虽还得而非所修。<a id="a-7T"></a>非设劬劳而证得故。<a id="a-7U"></a>若于先时未得而起。<a id="a-7V"></a>极用功起势力胜故。<a id="a-7W"></a>此方能修未来功德。<a id="a-7X"></a>若先已得今起现前。<a id="a-7Y"></a>彼不能修未来功德。<a id="a-7Z"></a>非多功起势力劣故。<a id="a-7a"></a>修用止息故。<a id="a-7b"></a>不能修未来。<a id="a-7c"></a>若曾得现前。<a id="a-7d"></a>能修未来者。<a id="a-7e"></a>则薄伽梵得尽智时。<a id="a-7f"></a>应未具修一切功德。<a id="a-7g"></a>为具证得应更进修。<a id="a-7h"></a>便同二乘功德不满。<a id="a-7i"></a>为唯约得说名为修。<a id="a-7j"></a>不尔云何修有四种。<a id="a-7k"></a>一得修。<a id="a-7l"></a>二习修。<a id="a-7m"></a>三对治修。<a id="a-7n"></a>四除遣修。<a id="a-7o"></a>如是四修依何法立。<a id="a-7p"></a>颂曰。</p>
  <p id="a7q">立得修习修　　依善有为法</p>
  <p id="a7r">依诸有漏法　　立遣修治修</p>
  <p id="a7s">论曰。<a id="a-7t"></a>诸未曾得功德现前。<a id="a-7u"></a>及得未来所余功德。<a id="a-7v"></a>杂修得故皆名得修。<a id="a-7w"></a>曾得未曾功德现起。<a id="a-7x"></a>现修习故皆名习修。<a id="a-7y"></a>此二但依善有为立。<a id="a-7z"></a>未来唯得现具二修。<a id="a-80"></a>于身等法得能治故。<a id="a-81"></a>所治身等名对治修。<a id="a-82"></a>故于身等得对治时。<a id="a-83"></a>即说名为修于身等。<a id="a-84"></a>余有漏法类亦应然。<a id="a-85"></a>缘身等境烦恼断故。<a id="a-86"></a>说身等法名除遣修。<a id="a-87"></a>故缘身等烦恼断时。<a id="a-88"></a>亦说名为修于身等。<a id="a-89"></a>余有漏法例亦应然。<a id="a-8A"></a>此二但依有漏法立。<a id="a-8B"></a>故有漏善具足四修。<a id="a-8C"></a>无漏有为余有漏法。<a id="a-8D"></a>如次各具前后二修。<a id="a-8E"></a>有于此中约当修义。<a id="a-8F"></a>分别诸法具修多少。<a id="a-8G"></a>有法具四。<a id="a-8H"></a>名为当修。<a id="a-8I"></a>有法具三。<a id="a-8J"></a>有法具二。<a id="a-8K"></a>有法具一。<a id="a-8L"></a>有法全无。<a id="a-8M"></a>谓善有漏未永断时。<a id="a-8N"></a>可得可生具足四种。<a id="a-8O"></a>此未永断故。<a id="a-8P"></a>当具治遣修。<a id="a-8Q"></a>以可得故当具得修。<a id="a-8R"></a>是可生故当具习修。<a id="a-8S"></a>已得可生具三。<a id="a-8T"></a>除得可得。<a id="a-8U"></a>不生具三。<a id="a-8V"></a>除习已得。<a id="a-8W"></a>不生及不可得已生具二。<a id="a-8X"></a>谓治遣修染及无记。<a id="a-8Y"></a>未断亦尔。<a id="a-8Z"></a>若善有漏已永断时。<a id="a-8a"></a>可得可生具得习二。<a id="a-8b"></a>可得不生具一。<a id="a-8c"></a>谓得已得可生具一。<a id="a-8d"></a>谓习有为无漏应知亦尔。<a id="a-8e"></a>除前所说皆是全无。<a id="a-8f"></a>谓无漏法中已得不生等。<a id="a-8g"></a>若不生法不住身中。<a id="a-8h"></a>但由得故即名修者。<a id="a-8i"></a>应许择灭亦名为修。<a id="a-8j"></a>无差别故。<a id="a-8k"></a>此难非理。<a id="a-8l"></a>彼同类法住身中故。<a id="a-8m"></a>谓不生法虽不住身。<a id="a-8n"></a>同类住身名修无失。<a id="a-8o"></a>又彼由得为果住故。<a id="a-8p"></a>谓未来世不生善法。<a id="a-8q"></a>由令得生表为果住。<a id="a-8r"></a>义言我等阙缘不生。<a id="a-8s"></a>非谓今时不蒙招引。<a id="a-8t"></a>择灭异此。<a id="a-8u"></a>不可为例。<a id="a-8v"></a>又未来世不生善法。<a id="a-8w"></a>亦有因力摄益现身。<a id="a-8x"></a>择灭不然。<a id="a-8y"></a>故无修义。<a id="a-8z"></a>又由择灭唯是果故。<a id="a-90"></a>谓修本为获得胜果。<a id="a-91"></a>灭非有果。<a id="a-92"></a>故不应修。<a id="a-93"></a>又由择灭无增减故。<a id="a-94"></a>谓可修法依下至中依中至上。<a id="a-95"></a>择灭不尔。<a id="a-96"></a>于修无用。<a id="a-97"></a>故不可修。<a id="a-98"></a>如是已辩诸智差别。<a id="a-99"></a>智所成德今当显示。<a id="a-9A"></a>于中先辩佛不共德。<a id="a-9B"></a>且初成佛尽智位修。<a id="a-9C"></a>不共佛法有十八种。<a id="a-9D"></a>何谓十八。<a id="a-9E"></a>颂曰。</p>
  <p id="a9F">十八不共法　　谓佛十力等</p>
  <p id="a9G">论曰。<a id="a-9H"></a>佛十力四无畏三念住及大悲。<a id="a-9I"></a>如是合名为十八不共法。<a id="a-9J"></a>唯于诸佛尽智时修。<a id="a-9K"></a>余圣所无。<a id="a-9L"></a>故名不共。<a id="a-9M"></a>且佛十力差别云何。<a id="a-9N"></a>颂曰。</p>
  <p id="a9O">力处非处十　　业八除灭道</p>
  <p id="a9P">定根解界九　　遍趣九或十</p>
  <p id="a9Q">宿住死生俗　　尽六或十智</p>
  <p id="a9R">宿住死生智　　依静虑余通</p>
  <p id="a9S">赡部男佛身　　于境无碍故</p>
  <p id="a9T">论曰。<a id="a-9U"></a>佛十力者。<a id="a-9V"></a>一处非处智力。<a id="a-9W"></a>具以如来十智为性。<a id="a-9X"></a>知一切法自性功能。<a id="a-9Y"></a>理定是有。<a id="a-9Z"></a>名为处智。<a id="a-9a"></a>知一切法自性功能。<a id="a-9b"></a>理定非有。<a id="a-9c"></a>名非处智。<a id="a-9d"></a>此智通缘情非情境。<a id="a-9e"></a>与一切智皆不相违。<a id="a-9f"></a>恐于略说少功难悟。<a id="a-9g"></a>故复此中析出余九。<a id="a-9h"></a>二业异熟智力。<a id="a-9i"></a>八智为性。<a id="a-9j"></a>除灭道智谓善分别如是类业感如是类诸异熟果。<a id="a-9k"></a>无挂碍智。<a id="a-9l"></a>名业异熟智力。<a id="a-9m"></a>或说名为自业智力。<a id="a-9n"></a>谓善分别如是类果是自所造业力所招。<a id="a-9o"></a>非妻子等所能与夺。<a id="a-9p"></a>如是类业必招自果。<a id="a-9q"></a>不可贸易。<a id="a-9r"></a>无挂碍智。<a id="a-9s"></a>名自业智力。<a id="a-9t"></a>三静虑解脱等持等至智力。<a id="a-9u"></a>四根上下智力。<a id="a-9v"></a>五种种胜解智力。<a id="a-9w"></a>六种种界智力。<a id="a-9x"></a>如是四力皆九智性。<a id="a-9y"></a>唯除灭智。<a id="a-9z"></a>谓如实知诸静虑等自性名得方便摄持味净无漏顺退住进决择分等。<a id="a-A0"></a>无挂碍智。<a id="a-A1"></a>名静虑等智力。<a id="a-A2"></a>静虑等相。<a id="a-A3"></a>定品当辩。<a id="a-A4"></a>若如实知诸有情类。<a id="a-A5"></a>能逮胜德根品差别。<a id="a-A6"></a>无挂碍智。<a id="a-A7"></a>名根上下智力。<a id="a-A8"></a>虽有中根而待胜劣。<a id="a-A9"></a>是劣胜摄。<a id="a-AA"></a>故不别显。<a id="a-AB"></a>此中根名为目何法。<a id="a-AC"></a>谓目信等断善根者。<a id="a-AD"></a>总相续中亦有去来。<a id="a-AE"></a>信等善法或目意等。<a id="a-AF"></a>若如实知诸有情类喜乐差别。<a id="a-AG"></a>无挂碍智名种种胜解智力。<a id="a-AH"></a>喜乐胜解名差别故。<a id="a-AI"></a>若如实知诸有情类前际无始数习所成志性随眠及诸法性种种差别。<a id="a-AJ"></a>无挂碍智。<a id="a-AK"></a>名种种界智力。<a id="a-AL"></a>应知此中界与志性随眠法性。<a id="a-AM"></a>名之差别。<a id="a-AN"></a>如是四力并缘有为。<a id="a-AO"></a>故十智中惟摄九智。<a id="a-AP"></a>七遍趣行智力。<a id="a-AQ"></a>或声显此义有二途。<a id="a-AR"></a>若谓但缘诸能趣道九智除灭。<a id="a-AS"></a>若谓兼缘道所趣果十智为性。<a id="a-AT"></a>谓如实知生死因果。<a id="a-AU"></a>及知尽道。<a id="a-AV"></a>无挂碍智。<a id="a-AW"></a>名遍趣行智力。<a id="a-AX"></a>八宿住随念智力。<a id="a-AY"></a>九死生智力。<a id="a-AZ"></a>如是二力皆俗智性。<a id="a-Aa"></a>此二力相有差别故。<a id="a-Ab"></a>谓如实知自他过去宿住差别。<a id="a-Ac"></a>无挂碍智。<a id="a-Ad"></a>名第八力。<a id="a-Ae"></a>若如实知诸有情类于未来世诸有续生。<a id="a-Af"></a>无挂碍智。<a id="a-Ag"></a>名第九力。<a id="a-Ah"></a>广辩此二如六通中。<a id="a-Ai"></a>十漏尽智力。<a id="a-Aj"></a>或声亦显义有二途。<a id="a-Ak"></a>若谓但缘漏尽为境。<a id="a-Al"></a>六智除道苦集他心。<a id="a-Am"></a>若谓兼缘漏尽方便十智为性。<a id="a-An"></a>理应如是。<a id="a-Ao"></a>以辩相中言于尽及为尽。<a id="a-Ap"></a>无挂碍智。<a id="a-Aq"></a>二种俱名漏尽智力。<a id="a-Ar"></a>此后三力即是三通。<a id="a-As"></a>以六通中此三殊胜。<a id="a-At"></a>在无学位立为三明。<a id="a-Au"></a>在如来身亦名为力。<a id="a-Av"></a>神境天耳设在佛身亦无大用。<a id="a-Aw"></a>故不名力。<a id="a-Ax"></a>且如天眼能见有情善恶趣中异熟差别。<a id="a-Ay"></a>由此能引殊胜智生。<a id="a-Az"></a>亦正了知能感彼业。<a id="a-B0"></a>由此建立死生智名。<a id="a-B1"></a>神境天耳无此大用。<a id="a-B2"></a>是故彼二不立为力。<a id="a-B3"></a>然不别说他心力者。<a id="a-B4"></a>义已摄在根等力中。<a id="a-B5"></a>以他根等中有心心所故。<a id="a-B6"></a>又薄伽梵具一切智。<a id="a-B7"></a>于工论等亦得自在。<a id="a-B8"></a>而于佛事齐此已成。<a id="a-B9"></a>余智于中无别胜用。<a id="a-BA"></a>是故虽有亦不别说。<a id="a-BB"></a>唯依遍觉十种所知。<a id="a-BC"></a>佛所应为皆圆满故。<a id="a-BD"></a>何等名曰十种所知。<a id="a-BE"></a>谓诸法中因非因义。<a id="a-BF"></a>多分散地业果差别。<a id="a-BG"></a>定地功德品类不同。<a id="a-BH"></a>所化有情根解界异。<a id="a-BI"></a>所治能治因果差别。<a id="a-BJ"></a>前际后际经历不同。<a id="a-BK"></a>离染不续方便有异。<a id="a-BL"></a>但由觉此佛事已成。<a id="a-BM"></a>余设有无。<a id="a-BN"></a>不致益损。<a id="a-BO"></a>故唯十种得名为力。<a id="a-BP"></a>又佛观察所化有情。<a id="a-BQ"></a>设教应机唯须十智。<a id="a-BR"></a>谓由初智观所化生。<a id="a-BS"></a>于诸乘中堪无堪异。<a id="a-BT"></a>由第二智观所化生。<a id="a-BU"></a>于相续中业障差别。<a id="a-BV"></a>由第三智观所化生。<a id="a-BW"></a>于静虑等有味无味。<a id="a-BX"></a>烦恼为障。<a id="a-BY"></a>轻重差别。<a id="a-BZ"></a>由知此二因。<a id="a-Ba"></a>亦知异熟障。<a id="a-Bb"></a>由第四智观所化生。<a id="a-Bc"></a>趣清净品功能差别。<a id="a-Bd"></a>由第五智观所化生。<a id="a-Be"></a>于证净品加行差别。<a id="a-Bf"></a>由第六智观所化生。<a id="a-Bg"></a>于证净品禀志性别。<a id="a-Bh"></a>由第七智观所化生。<a id="a-Bi"></a>诸所施为有益无益。<a id="a-Bj"></a>种种差别正观修止。<a id="a-Bk"></a>由弟八智观所化生。<a id="a-Bl"></a>过去世中所集差别。<a id="a-Bm"></a>由弟九智观所化生。<a id="a-Bn"></a>当来世中结生差别。<a id="a-Bo"></a>由弟十智观所化生。<a id="a-Bp"></a>所证解脱方便有异。<a id="a-Bq"></a>于此十智若随阙一。<a id="a-Br"></a>便不具足化有情事。<a id="a-Bs"></a>多复无用。<a id="a-Bt"></a>故不增减。<a id="a-Bu"></a>已辩自性。<a id="a-Bv"></a>依地别者。<a id="a-Bw"></a>第八第九依四静虑。<a id="a-Bx"></a>余八通依十一地起。<a id="a-By"></a>欲四静虑未至中间。<a id="a-Bz"></a>并四无色名十一地。<a id="a-C0"></a>诸胜德地总有尔所。<a id="a-C1"></a>已辩依地依身别者。<a id="a-C2"></a>皆依赡部男子佛身。<a id="a-C3"></a>唯此堪为力所依故。<a id="a-C4"></a>如是十智二乘亦有。<a id="a-C5"></a>何故在佛方受力名。<a id="a-C6"></a>夫受力名。<a id="a-C7"></a>谓无碍转。<a id="a-C8"></a>佛智于境。<a id="a-C9"></a>无碍转故得名为力。<a id="a-CA"></a>余则不然。<a id="a-CB"></a>以诸二乘尚不能见诸有情相续顺解脱分善。<a id="a-CC"></a>况复能知所余深细。<a id="a-CD"></a>如舍利子舍求度人。<a id="a-CE"></a>不能观知鹰所逐鸽。<a id="a-CF"></a>前后二际生多少等。<a id="a-CG"></a>大目干连不能观见业风所引诸鬼差别。<a id="a-CH"></a>是故二乘天眼通等。<a id="a-CI"></a>观界远近与佛有殊。<a id="a-CJ"></a>非无碍故。<a id="a-CK"></a>不名为力。<a id="a-CL"></a>二乘与佛漏尽既同。<a id="a-CM"></a>彼智何缘唯佛名力。<a id="a-CN"></a>唯世尊有遍达有情一切漏尽别相智故。<a id="a-CO"></a>谓薄伽梵于诸有情一切漏尽品类差别智无挂碍。<a id="a-CP"></a>二乘不然。<a id="a-CQ"></a>是故力名唯属于佛。<a id="a-CR"></a>又唯诸佛智猛利故。<a id="a-CS"></a>如何猛利佛智力能。<a id="a-CT"></a>速断烦恼并习气故。<a id="a-CU"></a>如强弱力补特伽罗执利钝刀斩截草等。<a id="a-CV"></a>诸有情类蕴相无别。<a id="a-CW"></a>佛如何观有种种界。<a id="a-CX"></a>诸有情类蕴相虽同。<a id="a-CY"></a>而于其中非无差别。<a id="a-CZ"></a>谓彼诸蕴体虽无异。<a id="a-Ca"></a>而有无量品类不同。<a id="a-Cb"></a>佛如量知都无挂碍。<a id="a-Cc"></a>故世尊得有种种界智力。<a id="a-Cd"></a>或诸如来名称高远。<a id="a-Ce"></a>希有智慧妙用无边。<a id="a-Cf"></a>唯佛能知非余所测。<a id="a-Cg"></a>于余所了无别相中。<a id="a-Ch"></a>何怪如来能知别相。<a id="a-Ci"></a>已辩诸佛心力方隅。<a id="a-Cj"></a>当辩菩萨时亦所成身力。<a id="a-Ck"></a>颂曰。</p>
  <p id="aCl">身那罗延力　　或节节皆然</p>
  <p id="aCm">象等七十增　　此触处为性</p>
  <p id="aCn">论曰。<a id="a-Co"></a>佛生身力等那罗延。<a id="a-Cp"></a>有余师言。<a id="a-Cq"></a>佛身支节一一皆具那罗延力。<a id="a-Cr"></a>理实诸佛身力无边犹如心力能持无上正等菩提大功德故。<a id="a-Cs"></a>大觉独觉及转轮王。<a id="a-Ct"></a>支节相连如其次第。<a id="a-Cu"></a>似龙幡结连锁相钩。<a id="a-Cv"></a>故三相望力有胜劣。<a id="a-Cw"></a>那罗延力其量云何。<a id="a-Cx"></a>十十倍增象等七力。<a id="a-Cy"></a>谓凡象香象摩诃诺健那钵罗塞建提伐浪伽遮怒罗那罗延。<a id="a-Cz"></a>后后力增前前十倍。<a id="a-D0"></a>有说前六十十倍增敌那罗延半身之力。<a id="a-D1"></a>此力千倍成那罗延。<a id="a-D2"></a>有余师说。<a id="a-D3"></a>此量如千蔼罗伐拏天象王力。<a id="a-D4"></a>此象王力其量云何。<a id="a-D5"></a>三十三天将游戏苑。<a id="a-D6"></a>象王知已化作诸头。<a id="a-D7"></a>种种庄严往天宫所。<a id="a-D8"></a>诸天眷属数有多千。<a id="a-D9"></a>乘已腾空如持桦叶。<a id="a-DA"></a>速至戏苑随意欢娱。<a id="a-DB"></a>天大象王力势如是。<a id="a-DC"></a>此力千倍等那罗延。<a id="a-DD"></a>于诸说中唯多应理。<a id="a-DE"></a>如是身力触处为性。<a id="a-DF"></a>此应总是诸触差别。<a id="a-DG"></a>有说唯是大种差别。<a id="a-DH"></a>有说是造触离七外。<a id="a-DI"></a>有有说力是重劣者是轻。<a id="a-DJ"></a>如是名为佛生身力。<a id="a-DK"></a>佛四无畏相别云何。<a id="a-DL"></a>颂曰。</p>
  <p id="aDM">四无畏如次　　初十二七力</p>
  <p id="aDN">论曰。<a id="a-DO"></a>佛四无畏。<a id="a-DP"></a>如经广说。<a id="a-DQ"></a>一正等觉无畏。<a id="a-DR"></a>十智为性。<a id="a-DS"></a>犹如初力。<a id="a-DT"></a>二漏永尽无畏。<a id="a-DU"></a>六十智性。<a id="a-DV"></a>如第十力。<a id="a-DW"></a>三说障法无畏。<a id="a-DX"></a>八智为性。<a id="a-DY"></a>如第二力。<a id="a-DZ"></a>四说出道无畏。<a id="a-Da"></a>九十智性。<a id="a-Db"></a>如第七力。<a id="a-Dc"></a>何缘诸佛无畏唯四。<a id="a-Dd"></a>但由此量显佛世尊自他圆德俱究竟故。<a id="a-De"></a>谓初无畏显佛世尊自智圆德。<a id="a-Df"></a>第二无畏显佛世尊自断圆德。<a id="a-Dg"></a>此二显佛自利德满。<a id="a-Dh"></a>为显世尊利他圆德。<a id="a-Di"></a>是故复说后二无畏。<a id="a-Dj"></a>第三无畏遮行邪道。<a id="a-Dk"></a>第四无畏令趣正道。<a id="a-Dl"></a>谓佛处处为诸弟子说障法令断除。<a id="a-Dm"></a>即是令修断德方便。<a id="a-Dn"></a>又于处处为诸弟子说出道令正行。<a id="a-Do"></a>即是令修智德方便。<a id="a-Dp"></a>此二显佛利他德满。<a id="a-Dq"></a>但由此四随其所应显佛自他智断圆德。<a id="a-Dr"></a>至究竟故。<a id="a-Ds"></a>唯立四种。<a id="a-Dt"></a>如何可说无畏即智应言无畏。<a id="a-Du"></a>是智所成。<a id="a-Dv"></a>理实应然。<a id="a-Dw"></a>但为显示无畏。<a id="a-Dx"></a>以智为亲近因。<a id="a-Dy"></a>是故就智出无畏体。<a id="a-Dz"></a>夫无畏者。<a id="a-E0"></a>谓不怯惧。<a id="a-E1"></a>由有智故不怯惧他。<a id="a-E2"></a>故智得为无畏因性。<a id="a-E3"></a>唯佛四妙智。<a id="a-E4"></a>是四无畏因。<a id="a-E5"></a>谓诸如来于一切法一切相妙智。<a id="a-E6"></a>是初无畏因。<a id="a-E7"></a>若诸如来一切烦恼并习气断妙智。<a id="a-E8"></a>是第二无畏因。<a id="a-E9"></a>若诸如来知弟子众有损有益妙智。<a id="a-EA"></a>是后无畏因。<a id="a-EB"></a>或无畏体即四妙智。<a id="a-EC"></a>怯惧名畏。<a id="a-ED"></a>此即于法无所了达。<a id="a-EE"></a>怀恐怖义。<a id="a-EF"></a>智于此畏有近治能。<a id="a-EG"></a>与畏相违。<a id="a-EH"></a>故名无畏。<a id="a-EI"></a>岂不非无智即是畏体。<a id="a-EJ"></a>如何说智体即是无畏。<a id="a-EK"></a>此责不然。<a id="a-EL"></a>智与多法为近治故。<a id="a-EM"></a>如即无疑。<a id="a-EN"></a>谓智如能近治无智。<a id="a-EO"></a>亦于怖畏有近治能。<a id="a-EP"></a>故得智名。<a id="a-EQ"></a>亦名无畏。<a id="a-ER"></a>如治无智亦能治疑。<a id="a-ES"></a>故得智名。<a id="a-ET"></a>亦名决定。<a id="a-EU"></a>所治无智虽不即疑。<a id="a-EV"></a>而智无疑。<a id="a-EW"></a>名二体一。<a id="a-EX"></a>如是无智虽与畏殊。<a id="a-EY"></a>而无畏名即目智体。<a id="a-EZ"></a>一善能断多恶法故。<a id="a-Ea"></a>有说无智亦摄畏体。<a id="a-Eb"></a>故于此中不应为难。<a id="a-Ec"></a>力与无畏有何差别。<a id="a-Ed"></a>此无差别体俱智故。<a id="a-Ee"></a>然于智体别义名力。<a id="a-Ef"></a>复依别义立无畏名。<a id="a-Eg"></a>谓不屈因说名为力。<a id="a-Eh"></a>不怯惧因说名无畏。<a id="a-Ei"></a>或初安立说名为力。<a id="a-Ej"></a>立已不动说名无畏。<a id="a-Ek"></a>或非他伏说名为力。<a id="a-El"></a>能摧伏他说名无畏。<a id="a-Em"></a>有余师说。<a id="a-En"></a>譬如良医遍达医方。<a id="a-Eo"></a>说名为力。<a id="a-Ep"></a>善疗众疾说名无畏。<a id="a-Eq"></a>有说骁健说名为力。<a id="a-Er"></a>勇悍不怯说名无畏。<a id="a-Es"></a>如是二种义亦有别。<a id="a-Et"></a>谓成办事义是力义。<a id="a-Eu"></a>不怯惮义是无畏义。<a id="a-Ev"></a>佛三念住相别云何。<a id="a-Ew"></a>颂曰。</p>
  <p id="aEx">三念住念慧　　缘顺违俱境</p>
  <p id="aEy">论曰。<a id="a-Ez"></a>佛三念住如经广说。<a id="a-F0"></a>诸第子众一向恭敬。<a id="a-F1"></a>能正受行。<a id="a-F2"></a>如来缘之不生欢喜。<a id="a-F3"></a>舍而安住正念正知。<a id="a-F4"></a>是谓如来第一念住。<a id="a-F5"></a>诸第子众唯不恭敬。<a id="a-F6"></a>不正受行。<a id="a-F7"></a>如来缘之不生忧戚。<a id="a-F8"></a>舍而安住正念正知。<a id="a-F9"></a>是谓如来第二念住。<a id="a-FA"></a>诸弟子众一类恭敬。<a id="a-FB"></a>能正受行一类不敬不正受行。<a id="a-FC"></a>如来缘之不生欢戚。<a id="a-FD"></a>舍而安住正念正知。<a id="a-FE"></a>是谓如来第三念住。<a id="a-FF"></a>虽有所化不敬受行。<a id="a-FG"></a>而佛世尊亦雨法雨。<a id="a-FH"></a>由此方便彼于余时。<a id="a-FI"></a>或余有情入正法故。<a id="a-FJ"></a>非前说四。<a id="a-FK"></a>今复说三。<a id="a-FL"></a>可总说言念住有七。<a id="a-FM"></a>今三摄在前四中故。<a id="a-FN"></a>谓在缘外法念住摄。<a id="a-FO"></a>然此三种体通念慧。<a id="a-FP"></a>谓由安住正念正知。<a id="a-FQ"></a>于三境中不生欢戚。<a id="a-FR"></a>不可见有诸大声闻。<a id="a-FS"></a>于三境中不生欢戚。<a id="a-FT"></a>便谓此三种非佛不共法。<a id="a-FU"></a>唯佛于此并习断故。<a id="a-FV"></a>善达有情种性别故。<a id="a-FW"></a>或弟子众随属如来。<a id="a-FX"></a>有顺违俱应甚欢戚。<a id="a-FY"></a>佛能不起。<a id="a-FZ"></a>可谓希奇。<a id="a-Fa"></a>非属诸声闻。<a id="a-Fb"></a>不起非奇特。<a id="a-Fc"></a>故唯在佛得不共名。<a id="a-Fd"></a>诸佛大悲云何相别。<a id="a-Fe"></a>颂曰。</p>
  <p id="aFf">大悲唯俗智　　资粮行相境</p>
  <p id="aFg">平等上品故　　异悲由八因</p>
  <p id="aFh">论曰。<a id="a-Fi"></a>如来大悲俗智为性。<a id="a-Fj"></a>普缘一切有情为境。<a id="a-Fk"></a>作苦苦等三行相故。<a id="a-Fl"></a>非无漏智。<a id="a-Fm"></a>有如是理。<a id="a-Fn"></a>此大悲名。<a id="a-Fo"></a>依何义立。<a id="a-Fp"></a>依五义故。<a id="a-Fq"></a>此立大名。<a id="a-Fr"></a>一由资粮故大。<a id="a-Fs"></a>谓大福德智慧资粮所成办故。<a id="a-Ft"></a>二由行相故大。<a id="a-Fu"></a>谓此力能于三苦境作行相故。<a id="a-Fv"></a>三由所缘故大。<a id="a-Fw"></a>谓此总以三界有情为所缘故。<a id="a-Fx"></a>四由平等故大。<a id="a-Fy"></a>谓此等于一切有情作利乐故。<a id="a-Fz"></a>五由上品故大。<a id="a-G0"></a>谓最上品更无余悲。<a id="a-G1"></a>能齐此故。<a id="a-G2"></a>有余师说。<a id="a-G3"></a>由大加行所证得故。<a id="a-G4"></a>唯大士身所成就故。<a id="a-G5"></a>入大功德珍宝数故。<a id="a-G6"></a>能拔有情大苦恼故。<a id="a-G7"></a>立大悲名。<a id="a-G8"></a>悲与大悲有何差别。<a id="a-G9"></a>此二差别由八种因。<a id="a-GA"></a>一由自性。<a id="a-GB"></a>无嗔无痴自性异故。<a id="a-GC"></a>二由依身。<a id="a-GD"></a>通余唯佛依身异故。<a id="a-GE"></a>三由行相。<a id="a-GF"></a>一苦三苦行相异故。<a id="a-GG"></a>四由所缘。<a id="a-GH"></a>一界三界所缘异故。<a id="a-GI"></a>五由依地。<a id="a-GJ"></a>通余第四静虑异故。<a id="a-GK"></a>六由证得。<a id="a-GL"></a>离欲有顶证得异故。<a id="a-GM"></a>又悲为先。<a id="a-GN"></a>离染时得。<a id="a-GO"></a>唯离染得。<a id="a-GP"></a>有差别故。<a id="a-GQ"></a>七由救济希望事成。<a id="a-GR"></a>救济异故。<a id="a-GS"></a>八由哀愍平等不等。<a id="a-GT"></a>哀愍异故。<a id="a-GU"></a>有余师说。<a id="a-GV"></a>诸佛大悲远细遍随。<a id="a-GW"></a>能普饶益。<a id="a-GX"></a>声闻等类。<a id="a-GY"></a>所起悲心。<a id="a-GZ"></a>不能悲愍色无色界。<a id="a-Ga"></a>佛于上界起极悲愍。<a id="a-Gb"></a>心过于二乘。<a id="a-Gc"></a>悲愍无间狱。<a id="a-Gd"></a>已辩佛德异余有情。<a id="a-Ge"></a>诸佛相望法皆等不。<a id="a-Gf"></a>颂曰。</p>
  <p id="aGg">由资粮法身　　利他佛相似</p>
  <p id="aGh">寿种性量等　　诸佛有差别</p>
  <p id="aGi">论曰。<a id="a-Gj"></a>由三事故诸佛皆等。<a id="a-Gk"></a>一由资粮等圆满故。<a id="a-Gl"></a>二由法身等成办故。<a id="a-Gm"></a>三由利他等究竟故。<a id="a-Gn"></a>由寿种性身量等殊。<a id="a-Go"></a>诸佛相望容有差别。<a id="a-Gp"></a>寿异谓佛寿有短长。<a id="a-Gq"></a>种异谓佛生刹帝利婆罗门种。<a id="a-Gr"></a>姓异谓佛姓乔答摩迦葉波等。<a id="a-Gs"></a>量异谓佛身有小大。<a id="a-Gt"></a>等言显诸佛法住久近等如是有异。<a id="a-Gu"></a>由出世时所化有情机宜别故。<a id="a-Gv"></a>诸有智者思惟如来三种圆德深生爱敬。<a id="a-Gw"></a>其三者何。<a id="a-Gx"></a>一因圆德。<a id="a-Gy"></a>二果圆德。<a id="a-Gz"></a>三恩圆德。<a id="a-H0"></a>初因圆德复有四种。<a id="a-H1"></a>一无余修。<a id="a-H2"></a>福德智慧二种资粮修无遗故。<a id="a-H3"></a>二长时修。<a id="a-H4"></a>经三大劫阿僧企耶修无倦故。<a id="a-H5"></a>三无间修。<a id="a-H6"></a>精勤勇猛刹那刹那修无废故。<a id="a-H7"></a>四尊重修。<a id="a-H8"></a>恭敬所学无所顾惜修无慢故。<a id="a-H9"></a>次果圆德亦有四种。<a id="a-HA"></a>一智圆德。<a id="a-HB"></a>二断圆德。<a id="a-HC"></a>三威势圆德。<a id="a-HD"></a>四色身圆德。<a id="a-HE"></a>智圆德有四种。<a id="a-HF"></a>一无师智。<a id="a-HG"></a>二一切智。<a id="a-HH"></a>三一切种智。<a id="a-HI"></a>四无功用智。<a id="a-HJ"></a>断圆德有四种。<a id="a-HK"></a>一一切烦恼断。<a id="a-HL"></a>二一切定障断。<a id="a-HM"></a>三毕竟断。<a id="a-HN"></a>四并习断。<a id="a-HO"></a>威势圆德有四种。<a id="a-HP"></a>一于外境化变住持自在威势。<a id="a-HQ"></a>二于寿量若促若延自在威势。<a id="a-HR"></a>三于空障极远速行小大相入自在威势。<a id="a-HS"></a>四令世间种种本性法尔转胜希奇威势。<a id="a-HT"></a>威势圆德复有四种。<a id="a-HU"></a>一难化必能化。<a id="a-HV"></a>二答难必决疑。<a id="a-HW"></a>三立教必出离。<a id="a-HX"></a>四恶党必能伏。<a id="a-HY"></a>色身圆德有四种。<a id="a-HZ"></a>一具众相。<a id="a-Ha"></a>二具随好。<a id="a-Hb"></a>三具大力。<a id="a-Hc"></a>四内身骨坚越金刚。<a id="a-Hd"></a>外发神光踰百千日。<a id="a-He"></a>后恩圆德亦有四种。<a id="a-Hf"></a>谓令永解脱三恶趣生死。<a id="a-Hg"></a>或能安置善趣三乘。<a id="a-Hh"></a>总说如来圆德如是。<a id="a-Hi"></a>若别分折则有无边。<a id="a-Hj"></a>唯佛世尊能知能说。<a id="a-Hk"></a>要留命行经多大劫阿僧企耶说乃可尽。<a id="a-Hl"></a>如是则显佛世尊身具有无边殊胜奇特因果恩德如大宝山。<a id="a-Hm"></a>有诸愚夫自乏众德。<a id="a-Hn"></a>虽闻如是佛功德山及所说法。<a id="a-Ho"></a>不能信重。<a id="a-Hp"></a>诸有智者闻说如斯。<a id="a-Hq"></a>生信重心彻于骨髓。<a id="a-Hr"></a>彼由一念极信重心。<a id="a-Hs"></a>转灭无边不定恶业。<a id="a-Ht"></a>摄受殊胜人天涅槃。<a id="a-Hu"></a>故说如来出现于世。<a id="a-Hv"></a>为诸智者无上福田。<a id="a-Hw"></a>依之引生不空可爱。<a id="a-Hx"></a>殊胜速疾究竟果故。<a id="a-Hy"></a>如薄伽梵自说。<a id="a-Hz"></a>颂言。</p>
  <p id="aI0">若于佛福田　　能殖少分善</p>
  <p id="aI1">初获胜善趣　　后必得涅槃</p>
 </body>
</html>