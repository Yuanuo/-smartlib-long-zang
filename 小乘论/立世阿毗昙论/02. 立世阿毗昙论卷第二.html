<!doctype html>
<html id="z3IBWBV1Cv" data-ver="1689">
 <head>
  <meta charset="utf-8">
  <meta author="真谛">
  <meta library="龙藏">
  <meta catalog="小乘论">
  <meta period="陈">
 </head>
 <body>
  <h1 id="a1">立世阿毗昙论卷第二</h1>
  <h2 id="a2">漏阇耆利象王品第五</h2>
  <p id="a3">周罗迦罗山。<a id="a-4"></a>高一伽浮多半。<a id="a-5"></a>其广亦尔。<a id="a-6"></a>中间亦如是。<a id="a-7"></a>摩诃迦罗山。<a id="a-8"></a>高三伽浮多。<a id="a-9"></a>广亦如是。<a id="a-A"></a>中间亦尔。<a id="a-B"></a>瞿诃那山。<a id="a-C"></a>高一由旬半。<a id="a-D"></a>广及中间。<a id="a-E"></a>亦复如是。<a id="a-F"></a>修罗婆诃山。<a id="a-G"></a>高三由旬。<a id="a-H"></a>广及中间。<a id="a-I"></a>亦复如是。<a id="a-J"></a>鸡罗婆山。<a id="a-K"></a>高六由旬。<a id="a-L"></a>广及中间。<a id="a-M"></a>亦复如是。<a id="a-N"></a>干驮摩驮山。<a id="a-O"></a>高十二由旬。<a id="a-P"></a>广及中间。<a id="a-Q"></a>亦复如是。<a id="a-R"></a>修槃那般娑山。<a id="a-S"></a>高二十四由旬。<a id="a-T"></a>广及中间。<a id="a-U"></a>亦复如是。<a id="a-V"></a>修槃那般娑山。<a id="a-W"></a>于秋月时。<a id="a-X"></a>天晴不雨。<a id="a-Y"></a>最放光明。<a id="a-Z"></a>复有诸人近雪山住。<a id="a-a"></a>四月高平地会。<a id="a-b"></a>互相招呼。<a id="a-c"></a>往观天上。<a id="a-d"></a>至摩诃迦罗山顶。<a id="a-e"></a>仰观北面。<a id="a-f"></a>遥见彼山。<a id="a-g"></a>光明照曜。<a id="a-h"></a>因相谓曰。<a id="a-i"></a>是须弥山。<a id="a-j"></a>我今已见天上。<a id="a-k"></a>是修槃那般娑山北边。<a id="a-l"></a>有最胜处。<a id="a-m"></a>复有大池。<a id="a-n"></a>名曼陀基尼。<a id="a-o"></a>长五十由旬。<a id="a-p"></a>广十由旬。<a id="a-q"></a>其水清洁冷甜轻软。<a id="a-r"></a>其中莲藕根茎具足。<a id="a-s"></a>其池底岸。<a id="a-t"></a>皆以白银黄金水精琉璃四宝为塼。<a id="a-u"></a>构垒为池。<a id="a-v"></a>银最居外。<a id="a-w"></a>次第围绕。<a id="a-x"></a>水所渍处。<a id="a-y"></a>与宝同色。<a id="a-z"></a>其池四边有四阶道。<a id="a-10"></a>通至水底。<a id="a-11"></a>并四宝成。<a id="a-12"></a>池东南角。<a id="a-13"></a>直往至山。<a id="a-14"></a>其山有岩。<a id="a-15"></a>名曰难陀。<a id="a-16"></a>长五十由旬。<a id="a-17"></a>广十由旬。<a id="a-18"></a>其岩悉是琉璃。<a id="a-19"></a>平滑可爱。<a id="a-1A"></a>有似宫室。<a id="a-1B"></a>宝色不同。<a id="a-1C"></a>种种相貌。<a id="a-1D"></a>自然雕画。<a id="a-1E"></a>如北[毯-炎+瞿]毹。<a id="a-1F"></a>人兽草木。<a id="a-1G"></a>莫不毕备。<a id="a-1H"></a>是岩彩色。<a id="a-1I"></a>亦复如是。<a id="a-1J"></a>如人耳珰七宝庄严。<a id="a-1K"></a>是地色相。<a id="a-1L"></a>亦复如是。<a id="a-1M"></a>一切琉璃。<a id="a-1N"></a>平滑可爱。<a id="a-1O"></a>种种宝色。<a id="a-1P"></a>若脚所践。<a id="a-1Q"></a>即便陷没。<a id="a-1R"></a>脚若起时。<a id="a-1S"></a>还复如本。<a id="a-1T"></a>如细绵聚。<a id="a-1U"></a>及兜罗绵。<a id="a-1V"></a>其地柔软。<a id="a-1W"></a>亦复如是。<a id="a-1X"></a>是难陀岩。<a id="a-1Y"></a>蹈时没足。<a id="a-1Z"></a>举足便起。<a id="a-1a"></a>是中殿堂。<a id="a-1b"></a>其数不一。<a id="a-1c"></a>或有金堂。<a id="a-1d"></a>或有银堂。<a id="a-1e"></a>颇梨琉璃。<a id="a-1f"></a>亦复如是。<a id="a-1g"></a>或四宝合成。<a id="a-1h"></a>是诸殿堂。<a id="a-1i"></a>皆象王等之所住处。<a id="a-1j"></a>岩池中间有最胜处。<a id="a-1k"></a>有树匿瞿提王。<a id="a-1l"></a>名曰善立。<a id="a-1m"></a>根茎枝干。<a id="a-1n"></a>并皆具足。<a id="a-1o"></a>形相可爱。<a id="a-1p"></a>其叶繁密。<a id="a-1q"></a>久住不凋。<a id="a-1r"></a>风雨不侵。<a id="a-1s"></a>如世精巧装饰花鬘。<a id="a-1t"></a>及众宝耳珰。<a id="a-1u"></a>亦如伞盖高下相覆。<a id="a-1v"></a>其树形相。<a id="a-1w"></a>亦复如是高一由旬。<a id="a-1x"></a>垂枝如柱。<a id="a-1y"></a>数满八千。<a id="a-1z"></a>下皆入地。<a id="a-20"></a>故名善立。<a id="a-21"></a>池西南角外有最胜处。<a id="a-22"></a>有娑罗王树。<a id="a-23"></a>名曰善见。<a id="a-24"></a>根茎枝干。<a id="a-25"></a>并皆具足。<a id="a-26"></a>形相可爱。<a id="a-27"></a>其叶繁密。<a id="a-28"></a>久住不凋。<a id="a-29"></a>风雨不侵。<a id="a-2A"></a>如世精巧装饰花鬘。<a id="a-2B"></a>及众宝耳珰。<a id="a-2C"></a>亦如伞盖高下相覆。<a id="a-2D"></a>其树形相。<a id="a-2E"></a>亦复如是。<a id="a-2F"></a>高一由旬。<a id="a-2G"></a>下身洪直。<a id="a-2H"></a>一半由旬。<a id="a-2I"></a>方有枝叶。<a id="a-2J"></a>此树身量。<a id="a-2K"></a>刺径五寻。<a id="a-2L"></a>围十五寻横枝四出。<a id="a-2M"></a>各半由旬。<a id="a-2N"></a>又其树外有娑罗树林。<a id="a-2O"></a>高下相次。<a id="a-2P"></a>七重围绕。<a id="a-2Q"></a>枝叶相覆。<a id="a-2R"></a>外望如一。<a id="a-2S"></a>其裹重树围十三寻。<a id="a-2T"></a>如是次第各减一寻。<a id="a-2U"></a>其最外重树围七寻。<a id="a-2V"></a>内重最高。<a id="a-2W"></a>次外渐下。<a id="a-2X"></a>其树形相。<a id="a-2Y"></a>根茎枝干。<a id="a-2Z"></a>并皆具足。<a id="a-2a"></a>其状可爱。<a id="a-2b"></a>其叶繁密。<a id="a-2c"></a>久住不凋。<a id="a-2d"></a>风雨不侵。<a id="a-2e"></a>如世精巧装饰花鬘。<a id="a-2f"></a>及众宝耳珰。<a id="a-2g"></a>亦如伞盖高下相覆。<a id="a-2h"></a>其树形相。<a id="a-2i"></a>亦复如是。<a id="a-2j"></a>萎叶枯枝。<a id="a-2k"></a>若堕落时。<a id="a-2l"></a>树既繁密。<a id="a-2m"></a>溜堕林外。<a id="a-2n"></a>其林外边。<a id="a-2o"></a>四面突出。<a id="a-2p"></a>状似门屋。<a id="a-2q"></a>其树下之地。<a id="a-2r"></a>金沙所覆。<a id="a-2s"></a>香水散洒。<a id="a-2t"></a>烧众名香。<a id="a-2u"></a>散诸杂花。<a id="a-2v"></a>悬众宝衣。<a id="a-2w"></a>于其树下。<a id="a-2x"></a>是娑罗花。<a id="a-2y"></a>与诸杂花。<a id="a-2z"></a>弥覆其地。<a id="a-30"></a>甚可爱乐。<a id="a-31"></a>是娄阇耆利象王恒居其所。<a id="a-32"></a>其身洁白。<a id="a-33"></a>七支拄地。<a id="a-34"></a>六牙具足。<a id="a-35"></a>随意变化。<a id="a-36"></a>有大神通有大威德。<a id="a-37"></a>其一一重。<a id="a-38"></a>有八千象。<a id="a-39"></a>一重白特象。<a id="a-3A"></a>次重白牸象。<a id="a-3B"></a>第三黄特象。<a id="a-3C"></a>第四黄牸象。<a id="a-3D"></a>第五赤特象。<a id="a-3E"></a>第六赤牸象。<a id="a-3F"></a>第七青特象。<a id="a-3G"></a>第八青牸象。<a id="a-3H"></a>其外黑特牸象不在围数。<a id="a-3I"></a>如是象王。<a id="a-3J"></a>欲到曼陀基尼池。<a id="a-3K"></a>自洗浴时。<a id="a-3L"></a>外诸黑象即率相往。<a id="a-3M"></a>防持路渚。<a id="a-3N"></a>既防护已。<a id="a-3O"></a>是时象王众象围绕。<a id="a-3P"></a>往到池所。<a id="a-3Q"></a>其白牸象围绕象王。<a id="a-3R"></a>入池洗浴。<a id="a-3S"></a>取此池水。<a id="a-3T"></a>摩洗王身。<a id="a-3U"></a>或来洗面。<a id="a-3V"></a>或来洗耳。<a id="a-3W"></a>遍诸身分。<a id="a-3X"></a>悉皆如是。<a id="a-3Y"></a>当王浴时。<a id="a-3Z"></a>是诸象等采众杂花。<a id="a-3a"></a>以为花鬘。<a id="a-3b"></a>奉献于王。<a id="a-3c"></a>或为耳珰。<a id="a-3d"></a>或为璎珞。<a id="a-3e"></a>种种异饰。<a id="a-3f"></a>庄严王身。<a id="a-3g"></a>既洗浴已。<a id="a-3h"></a>从池登岸。<a id="a-3i"></a>往匿瞿提树下。<a id="a-3j"></a>晒身令燥。<a id="a-3k"></a>过去是处有一猎师。<a id="a-3l"></a>射杀象王。<a id="a-3m"></a>因于是中广说菩萨昔本生经。<a id="a-3n"></a>尔时诸象随色次第并入池浴。<a id="a-3o"></a>既浴竟已。<a id="a-3p"></a>往到树下。<a id="a-3q"></a>围绕象王。<a id="a-3r"></a>其黑象者。<a id="a-3s"></a>最后入浴。<a id="a-3t"></a>拔取藕根。<a id="a-3u"></a>刮洗令净。<a id="a-3v"></a>还至树下。<a id="a-3w"></a>其黑特象送与黑牸象。<a id="a-3x"></a>其黑牸象送与青特象。<a id="a-3y"></a>青特象送与青牸象。<a id="a-3z"></a>青牸象送与赤特象。<a id="a-40"></a>赤特象送与赤牸象。<a id="a-41"></a>赤牸象送与黄特象。<a id="a-42"></a>黄特象送与黄牸象。<a id="a-43"></a>黄牸象送与白特象。<a id="a-44"></a>白特象送与白牸象。<a id="a-45"></a>白牸象送与大象王。<a id="a-46"></a>令象王食。<a id="a-47"></a>象王食已。<a id="a-48"></a>以其残藕。<a id="a-49"></a>还依次第。<a id="a-4A"></a>分与众象。<a id="a-4B"></a>唯余黑象若食不足。<a id="a-4C"></a>更使黑象往池采之。<a id="a-4D"></a>令得充足。<a id="a-4E"></a>是黑象者。<a id="a-4F"></a>唯在池食。<a id="a-4G"></a>是诸象等食此藕已。<a id="a-4H"></a>成身七分。<a id="a-4I"></a>若食草木诸树叶者。<a id="a-4J"></a>则成屎尿。<a id="a-4K"></a>是诸象等若出屎尿。<a id="a-4L"></a>悉与黑象。<a id="a-4M"></a>为其拼除。<a id="a-4N"></a>送食亦尔。<a id="a-4O"></a>是白象王。<a id="a-4P"></a>于其四月。<a id="a-4Q"></a>住难陀岩。<a id="a-4R"></a>春冬八月住娑罗王善见树下。<a id="a-4S"></a>次后象王亦恒在此难陀岩住。<a id="a-4T"></a>昼则移住娑罗王善见树下。<a id="a-4U"></a>浴已食时。<a id="a-4V"></a>皆在匿瞿提树下。<a id="a-4W"></a>云何知耶。<a id="a-4X"></a>昔时净命大智舍利弗。<a id="a-4Y"></a>身带风病。<a id="a-4Z"></a>医师说言。<a id="a-4a"></a>大德此疾藕能治之。<a id="a-4b"></a>时有净命神通目连。<a id="a-4c"></a>于往昔时。<a id="a-4d"></a>已见此藕。<a id="a-4e"></a>即此大德说如是言。<a id="a-4f"></a>我往取此藕将来于是。<a id="a-4g"></a>目连即以神通往金边山作是思惟。<a id="a-4h"></a>此象王者。<a id="a-4i"></a>有大神通。<a id="a-4j"></a>有大威德。<a id="a-4k"></a>有憍慢心。<a id="a-4l"></a>是故决令象王惊怖。<a id="a-4m"></a>即如象身高耸长大。<a id="a-4n"></a>目连化身为一大象。<a id="a-4o"></a>两倍于彼。<a id="a-4p"></a>又复化为众象眷属。<a id="a-4q"></a>身形头数。<a id="a-4r"></a>亦复两倍。<a id="a-4s"></a>具足围绕当象王前。<a id="a-4t"></a>飞空而下。<a id="a-4u"></a>时白象王见是事已。<a id="a-4v"></a>心怀惊怖。<a id="a-4w"></a>身毛皆竖。<a id="a-4x"></a>作是思惟。<a id="a-4y"></a>有别象王。<a id="a-4z"></a>从别处来。<a id="a-50"></a>神通威德身形头数。<a id="a-51"></a>悉皆胜我。<a id="a-52"></a>今当摈我夺此住处。<a id="a-53"></a>是时净命大目犍连知其惊怖。<a id="a-54"></a>见其相异。<a id="a-55"></a>即舍神通所现化事。<a id="a-56"></a>仍于别处。<a id="a-57"></a>跏趺而坐。<a id="a-58"></a>是白象王见斯事已。<a id="a-59"></a>作是思惟。<a id="a-5A"></a>非别象王。<a id="a-5B"></a>是大比丘。<a id="a-5C"></a>尔时象王自化其身。<a id="a-5D"></a>为天童子。<a id="a-5E"></a>以天金宝。<a id="a-5F"></a>庄严臂手。<a id="a-5G"></a>天冠耳珰众宝璎珞庄严其身。<a id="a-5H"></a>时目犍连端坐念时。<a id="a-5I"></a>天童子默念合掌。<a id="a-5J"></a>五体投地。<a id="a-5K"></a>敬礼大德。<a id="a-5L"></a>是时目连语象王言。<a id="a-5M"></a>长老象王。<a id="a-5N"></a>汝大神通威德难及。<a id="a-5O"></a>象王答言。<a id="a-5P"></a>大德。<a id="a-5Q"></a>我是畜生。<a id="a-5R"></a>有何神力。<a id="a-5S"></a>至无威德。<a id="a-5T"></a>圣师来此。<a id="a-5U"></a>欲何所为。<a id="a-5V"></a>目连答言。<a id="a-5W"></a>我欲得藕。<a id="a-5X"></a>是时象王即敕黑象。<a id="a-5Y"></a>汝去取藕。<a id="a-5Z"></a>如大德意。<a id="a-5a"></a>是时黑象即入池中。<a id="a-5b"></a>取藕洒束。<a id="a-5c"></a>恣一象担载象背上。<a id="a-5d"></a>随大目连飞空而去。<a id="a-5e"></a>目连至已。<a id="a-5f"></a>时诸比丘即受此藕。<a id="a-5g"></a>从昔至今。<a id="a-5h"></a>故谓此处。<a id="a-5i"></a>名象下支提。<a id="a-5j"></a>又复名曰送藕支提。<a id="a-5k"></a>亦复名为受藕支提。<a id="a-5l"></a>大德舍利弗食此藕已。<a id="a-5m"></a>病即消除。<a id="a-5n"></a>时舍利弗过是病已。<a id="a-5o"></a>至般涅槃。<a id="a-5p"></a>身无病恼。<a id="a-5q"></a>其诸比丘并食此藕。<a id="a-5r"></a>如是藕者。<a id="a-5s"></a>其形可爱。<a id="a-5t"></a>味汁浓多。<a id="a-5u"></a>甜无辛苦。<a id="a-5v"></a>如细蜂蜜。<a id="a-5w"></a>方圆长短纵广一尺。<a id="a-5x"></a>节节如是。<a id="a-5y"></a>其一节汁。<a id="a-5z"></a>满下品钵。<a id="a-60"></a>有余比丘。<a id="a-61"></a>神通往彼金边山侧。<a id="a-62"></a>见如是事。<a id="a-63"></a>还此间说。<a id="a-64"></a>时佛世尊为诸比丘。<a id="a-65"></a>说此因缘。<a id="a-66"></a>是故得知如是等事。</p>
  <p data-pb></p>
  <h2 id="a67">四天下品第六</h2>
  <p id="a68">时佛说。<a id="a-69"></a>天下有四。<a id="a-6A"></a>一阎浮提。<a id="a-6B"></a>二者西瞿耶尼。<a id="a-6C"></a>三东弗于逮。<a id="a-6D"></a>四北郁单越。<a id="a-6E"></a>尔时比丘白佛言。<a id="a-6F"></a>世尊。<a id="a-6G"></a>此阎浮提其地若大。<a id="a-6H"></a>佛告比丘。<a id="a-6I"></a>阎浮提大。<a id="a-6J"></a>东边地际。<a id="a-6K"></a>二千由旬。<a id="a-6L"></a>西北二边。<a id="a-6M"></a>亦各二千由旬。<a id="a-6N"></a>南边地际。<a id="a-6O"></a>但三由旬。<a id="a-6P"></a>周回六千三由旬。<a id="a-6Q"></a>其面如车一切众生生此地上。<a id="a-6R"></a>面似地形。<a id="a-6S"></a>是阎浮提具有江山。<a id="a-6T"></a>江山中间。<a id="a-6U"></a>诸国间厕。<a id="a-6V"></a>尔时比丘白佛言。<a id="a-6W"></a>世尊。<a id="a-6X"></a>西瞿耶尼。<a id="a-6Y"></a>其形若大。<a id="a-6Z"></a>佛告比丘。<a id="a-6a"></a>西瞿耶尼大。<a id="a-6b"></a>广二千三百三十三由旬。<a id="a-6c"></a>又一由旬三分之一。<a id="a-6d"></a>周回七千由旬。<a id="a-6e"></a>地形团圆无山有江。<a id="a-6f"></a>其江中间。<a id="a-6g"></a>立诸国土。<a id="a-6h"></a>人民富乐。<a id="a-6i"></a>无有贼盗。<a id="a-6j"></a>悉多贤善。<a id="a-6k"></a>填满其中。<a id="a-6l"></a>是时比丘复白佛言。<a id="a-6m"></a>世尊。<a id="a-6n"></a>东弗毗提。<a id="a-6o"></a>地形若大。<a id="a-6p"></a>佛告比丘。<a id="a-6q"></a>东弗毗提大。<a id="a-6r"></a>广二千三百三十三由旬。<a id="a-6s"></a>又一由旬三分之一。<a id="a-6t"></a>周回七千由旬。<a id="a-6u"></a>地形团圆。<a id="a-6v"></a>犹如满月。<a id="a-6w"></a>多有诸山。<a id="a-6x"></a>唯有一江。<a id="a-6y"></a>是山中间。<a id="a-6z"></a>安置诸国。<a id="a-70"></a>人民富乐。<a id="a-71"></a>无有贼盗。<a id="a-72"></a>悉多贤善。<a id="a-73"></a>充满其国。<a id="a-74"></a>一切诸山。<a id="a-75"></a>并是金宝。<a id="a-76"></a>耕梨鋘斧及诸器物。<a id="a-77"></a>并是真金。<a id="a-78"></a>其一江者。<a id="a-79"></a>名曰萨阇。<a id="a-7A"></a>其江浦岸。<a id="a-7B"></a>并皆可爱。<a id="a-7C"></a>净命宾头卢于彼岸侧。<a id="a-7D"></a>起僧伽蓝。<a id="a-7E"></a>云何得知如是等事。<a id="a-7F"></a>昔时波罗奈国。<a id="a-7G"></a>有一比丘。<a id="a-7H"></a>及一沙弥。<a id="a-7I"></a>皆具神通。<a id="a-7J"></a>从波罗奈。<a id="a-7K"></a>往东毗提下。<a id="a-7L"></a>时此沙弥取一石子。<a id="a-7M"></a>欲以磨针。<a id="a-7N"></a>即持此石。<a id="a-7O"></a>还波罗奈。<a id="a-7P"></a>安置寺中。<a id="a-7Q"></a>即于是夜。<a id="a-7R"></a>大放光明。<a id="a-7S"></a>是时比丘问沙弥言。<a id="a-7T"></a>汝取彼物将还此不。<a id="a-7U"></a>大德。<a id="a-7V"></a>我将彼石子。<a id="a-7W"></a>还来此中。<a id="a-7X"></a>欲以磨砺剃刀针等。<a id="a-7Y"></a>比丘即便语沙弥言。<a id="a-7Z"></a>汝取此石送还彼国。<a id="a-7a"></a>是时沙弥从比丘言。<a id="a-7b"></a>即提此石。<a id="a-7c"></a>投波罗奈深江水中。<a id="a-7d"></a>是时此江大放光明。<a id="a-7e"></a>一切龟鱼诸水类等。<a id="a-7f"></a>并皆显现。<a id="a-7g"></a>其国人民争往观看。<a id="a-7h"></a>衢巷填满。<a id="a-7i"></a>无复门户。<a id="a-7j"></a>皆谓是龙现大神力。<a id="a-7k"></a>是时比丘与此沙弥。<a id="a-7l"></a>于晨朝时入城乞食。<a id="a-7m"></a>见是人众无量无数聚集河边。<a id="a-7n"></a>城门阨塞。<a id="a-7o"></a>还往难通。<a id="a-7p"></a>问沙弥言。<a id="a-7q"></a>汝前此石掷置何处。<a id="a-7r"></a>沙弥答言。<a id="a-7s"></a>大德。<a id="a-7t"></a>我以此石。<a id="a-7u"></a>掷河深处。<a id="a-7v"></a>比丘复语沙弥。<a id="a-7w"></a>汝取此石。<a id="a-7x"></a>还送本处。<a id="a-7y"></a>是时沙弥即从其语。<a id="a-7z"></a>于看众前。<a id="a-80"></a>入河深水。<a id="a-81"></a>而取此石。<a id="a-82"></a>身衣不湿。<a id="a-83"></a>踊出空中。<a id="a-84"></a>飞腾而去。<a id="a-85"></a>送还本处时。<a id="a-86"></a>诸比丘往还彼国。<a id="a-87"></a>其数无量。<a id="a-88"></a>并说如是。<a id="a-89"></a>时佛世尊为诸比丘。<a id="a-8A"></a>说此因缘。<a id="a-8B"></a>是故得知。<a id="a-8C"></a>尔时比丘。<a id="a-8D"></a>白佛言。<a id="a-8E"></a>世尊。<a id="a-8F"></a>北郁单越国土若大。<a id="a-8G"></a>佛告比丘。<a id="a-8H"></a>北郁单越大。<a id="a-8I"></a>东际长二千由旬。<a id="a-8J"></a>西际二千由旬。<a id="a-8K"></a>南北亦尔。<a id="a-8L"></a>四周八千由旬。<a id="a-8M"></a>以金山城之所围绕。<a id="a-8N"></a>黄金为地。<a id="a-8O"></a>昼夜常明。<a id="a-8P"></a>是郁单越地有四种德。<a id="a-8Q"></a>一者平等。<a id="a-8R"></a>二者寂静。<a id="a-8S"></a>三者净洁。<a id="a-8T"></a>四者无刺。<a id="a-8U"></a>谓平等者。<a id="a-8V"></a>彼国土中。<a id="a-8W"></a>无有[山*亢]阱。<a id="a-8X"></a>亦无穴居。<a id="a-8Y"></a>又不敧仄。<a id="a-8Z"></a>无有高下。<a id="a-8a"></a>亦不泥滑。<a id="a-8b"></a>故名平等。<a id="a-8c"></a>其寂静者。<a id="a-8d"></a>彼国土中。<a id="a-8e"></a>无有师子虎豹熊罴毒蛇蜂虿能害人者。<a id="a-8f"></a>故名寂静。<a id="a-8g"></a>其净洁者。<a id="a-8h"></a>于彼国中。<a id="a-8i"></a>无有死尸死蛇死狗诸不净物。<a id="a-8j"></a>若彼民人。<a id="a-8k"></a>大小便利。<a id="a-8l"></a>地坼受之。<a id="a-8m"></a>受已还合。<a id="a-8n"></a>故名净洁。<a id="a-8o"></a>其无刺者。<a id="a-8p"></a>彼国土中。<a id="a-8q"></a>无利刺树。<a id="a-8r"></a>无臭气树。<a id="a-8s"></a>故名无刺。<a id="a-8t"></a>彼中有草。<a id="a-8u"></a>名曰车毗。<a id="a-8v"></a>其色绀青。<a id="a-8w"></a>形甚可爱。<a id="a-8x"></a>如孔雀项。<a id="a-8y"></a>触时柔软。<a id="a-8z"></a>如迦真邻衣。<a id="a-90"></a>迦真邻衣者。<a id="a-91"></a>不可染污。<a id="a-92"></a>夏冷冬温。<a id="a-93"></a>又如阿时那衣。<a id="a-94"></a>烧之不然。<a id="a-95"></a>草触柔软。<a id="a-96"></a>亦复如是。<a id="a-97"></a>是车毗草遍覆其地。<a id="a-98"></a>四时不凋长唯四寸。<a id="a-99"></a>其国诸江。<a id="a-9A"></a>八功德水。<a id="a-9B"></a>岸渚及底。<a id="a-9C"></a>并布金沙。<a id="a-9D"></a>其水恒流。<a id="a-9E"></a>无有增减。<a id="a-9F"></a>金堤坚固。<a id="a-9G"></a>永无崩落。<a id="a-9H"></a>佛说如是。<a id="a-9I"></a>尔时佛告比丘。<a id="a-9J"></a>伽娄罗鸟所住四洲。<a id="a-9K"></a>其东弗毗提南阎浮提二洲中间。<a id="a-9L"></a>有伽娄罗洲。<a id="a-9M"></a>南阎浮提西瞿耶尼</p>
  <p data-pb></p>
  <h2 id="a9N">数量品第七</h2>
  <p id="a9O">尔时佛告富娄那比丘。<a id="a-9P"></a>是世界地。<a id="a-9Q"></a>形相团圆。<a id="a-9R"></a>如铜烛盘。<a id="a-9S"></a>如陶家轮。<a id="a-9T"></a>是世界地。<a id="a-9U"></a>亦复如是。<a id="a-9V"></a>犹如烛盘边缘隆起。<a id="a-9W"></a>其铁围山。<a id="a-9X"></a>亦复如是。<a id="a-9Y"></a>譬如烛盘中央耸起。<a id="a-9Z"></a>其世界中有须弥山王。<a id="a-9a"></a>亦复如是。<a id="a-9b"></a>此须弥山。<a id="a-9c"></a>七宝所成。<a id="a-9d"></a>色形可爱。<a id="a-9e"></a>四角端直。<a id="a-9f"></a>譬如工匠善用绳墨斫成板柱。<a id="a-9g"></a>其形方正。<a id="a-9h"></a>是须弥山。<a id="a-9i"></a>亦复如是。<a id="a-9j"></a>半形入水。<a id="a-9k"></a>八万由旬。<a id="a-9l"></a>半形出水。<a id="a-9m"></a>八万由旬。<a id="a-9n"></a>其山四边。<a id="a-9o"></a>各八万由旬。<a id="a-9p"></a>周回三十二万由旬。<a id="a-9q"></a>最里大海。<a id="a-9r"></a>名须弥海。<a id="a-9s"></a>深八万由旬。<a id="a-9t"></a>广四万由旬。<a id="a-9u"></a>一边长十六万由旬。<a id="a-9v"></a>周回六十四万由旬。<a id="a-9w"></a>海外有山。<a id="a-9x"></a>名由乾陀。<a id="a-9y"></a>此山入水。<a id="a-9z"></a>四万由旬。<a id="a-A0"></a>出水亦尔。<a id="a-A1"></a>广亦如是。<a id="a-A2"></a>四万由旬。<a id="a-A3"></a>是山一边。<a id="a-A4"></a>长二十四万由旬。<a id="a-A5"></a>周回九十六万由旬。<a id="a-A6"></a>此出外海。<a id="a-A7"></a>亦名由乾陀。<a id="a-A8"></a>深四万由旬。<a id="a-A9"></a>广亦如是。<a id="a-AA"></a>一边长三十二万由旬。<a id="a-AB"></a>周回百二十八万由旬。<a id="a-AC"></a>海外有山。<a id="a-AD"></a>名伊沙陀。<a id="a-AE"></a>入水二万由旬。<a id="a-AF"></a>出水亦然。<a id="a-AG"></a>广亦如是。<a id="a-AH"></a>一边长三十六万由旬。<a id="a-AI"></a>周回一百四十四万由旬。<a id="a-AJ"></a>山外有海。<a id="a-AK"></a>亦名伊沙陀。<a id="a-AL"></a>深二万由旬。<a id="a-AM"></a>广亦如是。<a id="a-AN"></a>一边长四十万由旬。<a id="a-AO"></a>周回一百六十万由旬。<a id="a-AP"></a>海外有山。<a id="a-AQ"></a>名诃罗置。<a id="a-AR"></a>入水一万由旬。<a id="a-AS"></a>出水亦尔。<a id="a-AT"></a>其广亦然。<a id="a-AU"></a>一边四十四万由旬。<a id="a-AV"></a>周回一百七十六万由旬。<a id="a-AW"></a>山外有海。<a id="a-AX"></a>亦名诃罗置。<a id="a-AY"></a>深一万由旬。<a id="a-AZ"></a>广亦如是。<a id="a-Aa"></a>一边长三十六万由旬。<a id="a-Ab"></a>周回一百八十四万由旬。<a id="a-Ac"></a>海外有山。<a id="a-Ad"></a>名修腾娑。<a id="a-Ae"></a>入水五千由旬。<a id="a-Af"></a>出上亦尔。<a id="a-Ag"></a>其广亦然。<a id="a-Ah"></a>一边长四十七万由旬。<a id="a-Ai"></a>周回一百八十八万由旬。<a id="a-Aj"></a>山外有海。<a id="a-Ak"></a>亦名修腾娑。<a id="a-Al"></a>深五千由旬。<a id="a-Am"></a>广亦如是。<a id="a-An"></a>一边长四十八万由旬。<a id="a-Ao"></a>周回一百九十二万由旬。<a id="a-Ap"></a>海外有山名阿沙千那。<a id="a-Aq"></a>入水二千五百由旬。<a id="a-Ar"></a>出水亦然。<a id="a-As"></a>广亦如是。<a id="a-At"></a>一边长四十八万五千由旬。<a id="a-Au"></a>周回一百九十四万由旬。<a id="a-Av"></a>山外有海。<a id="a-Aw"></a>亦名阿沙千那。<a id="a-Ax"></a>深二千五百由旬。<a id="a-Ay"></a>广亦如是。<a id="a-Az"></a>一边长四十九万由旬。<a id="a-B0"></a>周回一百九十六万由旬。<a id="a-B1"></a>海外有山。<a id="a-B2"></a>名毗那多。<a id="a-B3"></a>入水一千二百五十由旬。<a id="a-B4"></a>出水亦然。<a id="a-B5"></a>广亦如是。<a id="a-B6"></a>一边长四十九万二千五百由旬。<a id="a-B7"></a>周回一百九十七万由旬。<a id="a-B8"></a>山外有海。<a id="a-B9"></a>亦名毗那多。<a id="a-BA"></a>深一千二百五十由旬。<a id="a-BB"></a>广亦如是。<a id="a-BC"></a>一边长四十九万五千由旬。<a id="a-BD"></a>周回一百九十八万由旬。<a id="a-BE"></a>海外有山。<a id="a-BF"></a>名尼民陀。<a id="a-BG"></a>入水六百二十五由旬。<a id="a-BH"></a>出水亦然。<a id="a-BI"></a>广亦如是。<a id="a-BJ"></a>一边长四十九万六千二百五十由旬。<a id="a-BK"></a>周回一百九十八万五千由旬。<a id="a-BL"></a>山外有海。<a id="a-BM"></a>亦名尼民陀。<a id="a-BN"></a>深六百二十五由旬。<a id="a-BO"></a>广亦复然。<a id="a-BP"></a>一边长四十九万七千五百由旬。<a id="a-BQ"></a>周回一百九十九万由旬碱海外有山。<a id="a-BR"></a>名曰铁围。<a id="a-BS"></a>入水三百十二由旬半。<a id="a-BT"></a>出水亦然。<a id="a-BU"></a>广亦如是。<a id="a-BV"></a>周回三十六亿一万三百五十由旬。<a id="a-BW"></a>从尼民陀山际。<a id="a-BX"></a>取铁围山际。<a id="a-BY"></a>三亿六万三千二百八十八由旬。<a id="a-BZ"></a>从尼民陀海际。<a id="a-Ba"></a>取铁围山际。<a id="a-Bb"></a>三亿六万二千六百六十三由旬。<a id="a-Bc"></a>从阎浮提南际。<a id="a-Bd"></a>取铁围山。<a id="a-Be"></a>三亿六万六百六十三由旬。<a id="a-Bf"></a>从阎浮提中央。<a id="a-Bg"></a>取西瞿耶尼中央。<a id="a-Bh"></a>三亿六万六千由旬。<a id="a-Bi"></a>从南阎浮提北际。<a id="a-Bj"></a>取北郁单越北际。<a id="a-Bk"></a>四亿七万七千五百由旬。<a id="a-Bl"></a>从铁围山水际极西。<a id="a-Bm"></a>铁围山水际。<a id="a-Bn"></a>迳度十二亿二千八百二十五由旬。<a id="a-Bo"></a>铁围山水际。<a id="a-Bp"></a>周回四十六亿八千四百七十五由旬。<a id="a-Bq"></a>从此须弥山顶边。<a id="a-Br"></a>至彼须弥山顶边。<a id="a-Bs"></a>十二亿三千四百五十由旬。<a id="a-Bt"></a>从此须弥山中央。<a id="a-Bu"></a>至彼须弥山中央。<a id="a-Bv"></a>十二亿八万三千四百五十由旬。<a id="a-Bw"></a>从此须弥山根。<a id="a-Bx"></a>至彼须弥山根。<a id="a-By"></a>十二亿三千十五由旬。<a id="a-Bz"></a>如是义者。<a id="a-C0"></a>佛世尊说。<a id="a-C1"></a>如是我闻。</p>
  <h2 id="aC2">天住处品第八</h2>
  <p id="aC3">佛告比丘。<a id="a-C4"></a>是须弥山王。<a id="a-C5"></a>东西南北。<a id="a-C6"></a>凡有四边。<a id="a-C7"></a>其东边真金所成。<a id="a-C8"></a>西边白银所成。<a id="a-C9"></a>北边琉璃。<a id="a-CA"></a>南边颇梨。<a id="a-CB"></a>其一切边众宝所成。<a id="a-CC"></a>是须弥山。<a id="a-CD"></a>七性最饶。<a id="a-CE"></a>山之极顶。<a id="a-CF"></a>中央平正。<a id="a-CG"></a>最胜处所。<a id="a-CH"></a>是忉利天善见大城。<a id="a-CI"></a>周围四方。<a id="a-CJ"></a>十千由旬。<a id="a-CK"></a>纯金为城之所围绕高一由旬。<a id="a-CL"></a>城上埤堄。<a id="a-CM"></a>高半由旬。<a id="a-CN"></a>门高二由旬。<a id="a-CO"></a>其外重门。<a id="a-CP"></a>高一由旬半。<a id="a-CQ"></a>十十由旬。<a id="a-CR"></a>有一一门。<a id="a-CS"></a>城之四面。<a id="a-CT"></a>为千门楼。<a id="a-CU"></a>是诸城门。<a id="a-CV"></a>众宝所成。<a id="a-CW"></a>种种摩尼之所严饰。<a id="a-CX"></a>譬如北地妙好氍毹。<a id="a-CY"></a>人非人等。<a id="a-CZ"></a>龙兽草木。<a id="a-Ca"></a>及诸杂花莫不必备。<a id="a-Cb"></a>亦如耳珰众宝庄严填满具足。<a id="a-Cc"></a>是诸城门。<a id="a-Cd"></a>亦复如是。<a id="a-Ce"></a>或有一切诸众生相。<a id="a-Cf"></a>种种树木及杂花相庄严其外。<a id="a-Cg"></a>是城门边。<a id="a-Ch"></a>庄严象军。<a id="a-Ci"></a>庄严马军。<a id="a-Cj"></a>庄严车军。<a id="a-Ck"></a>住是城门。<a id="a-Cl"></a>是诸天子庄严铠仗。<a id="a-Cm"></a>聚集其中。<a id="a-Cn"></a>护国土故。<a id="a-Co"></a>欲游观故。<a id="a-Cp"></a>为庄严故。<a id="a-Cq"></a>城外四边。<a id="a-Cr"></a>七重宝栅。<a id="a-Cs"></a>周匝围绕。<a id="a-Ct"></a>其最里者。<a id="a-Cu"></a>真金所成。<a id="a-Cv"></a>次用白银。<a id="a-Cw"></a>第三琉璃。<a id="a-Cx"></a>四颇梨柯。<a id="a-Cy"></a>其外三重。<a id="a-Cz"></a>杂宝所成。<a id="a-D0"></a>七重之外诸多罗树。<a id="a-D1"></a>七重围绕。<a id="a-D2"></a>其最里树。<a id="a-D3"></a>真金为本。<a id="a-D4"></a>次是白银。<a id="a-D5"></a>第三琉璃。<a id="a-D6"></a>四颇梨柯。<a id="a-D7"></a>其外三重。<a id="a-D8"></a>众宝为本。<a id="a-D9"></a>金多罗者。<a id="a-DA"></a>白银琉璃颇梨众宝为其花叶。<a id="a-DB"></a>子亦如是。<a id="a-DC"></a>银多罗者。<a id="a-DD"></a>黄金琉璃颇梨柯宝为其花叶。<a id="a-DE"></a>子亦如是。<a id="a-DF"></a>琉璃多罗。<a id="a-DG"></a>金银颇梨为花子叶。<a id="a-DH"></a>颇梨多罗。<a id="a-DI"></a>金银琉璃为花子叶。<a id="a-DJ"></a>其外三重花叶果子。<a id="a-DK"></a>并众宝成。<a id="a-DL"></a>是多罗树。<a id="a-DM"></a>微风吹动。<a id="a-DN"></a>出妙音声。<a id="a-DO"></a>能令众生起五系缚。<a id="a-DP"></a>一者生爱。<a id="a-DQ"></a>二者起缚。<a id="a-DR"></a>三起迷乱。<a id="a-DS"></a>四生执着。<a id="a-DT"></a>五不厌离。<a id="a-DU"></a>譬如五分音乐。<a id="a-DV"></a>如精妙乐师五音繁奏。<a id="a-DW"></a>能起众生五种欲心。<a id="a-DX"></a>是树音声。<a id="a-DY"></a>亦复如是。<a id="a-DZ"></a>其七重树间。<a id="a-Da"></a>处处皆有众宝花池。<a id="a-Db"></a>纵广一百天弓。<a id="a-Dc"></a>天水盈满。<a id="a-Dd"></a>四宝为塼。<a id="a-De"></a>构垒底岸。<a id="a-Df"></a>金银琉璃及颇梨柯之所成就。<a id="a-Dg"></a>其池四边。<a id="a-Dh"></a>亦四宝甎以为阶道。<a id="a-Di"></a>一一池中。<a id="a-Dj"></a>有无量花。<a id="a-Dk"></a>五宝所成。<a id="a-Dl"></a>谓金银琉璃颇梨柯呵梨多。<a id="a-Dm"></a>是诸池内。<a id="a-Dn"></a>有四宝船。<a id="a-Do"></a>泛漾其中。<a id="a-Dp"></a>谓金银琉璃颇梨。<a id="a-Dq"></a>复有八种水戏之具。<a id="a-Dr"></a>一者。<a id="a-Ds"></a>跳入水楼。<a id="a-Dt"></a>二者。<a id="a-Du"></a>以七宝涵。<a id="a-Dv"></a>注水灌身。<a id="a-Dw"></a>三者。<a id="a-Dx"></a>击水之具。<a id="a-Dy"></a>以为音乐。<a id="a-Dz"></a>四者。<a id="a-E0"></a>水溅以为嬉戏。<a id="a-E1"></a>五水轮车。<a id="a-E2"></a>六者。<a id="a-E3"></a>浮屋。<a id="a-E4"></a>七者。<a id="a-E5"></a>宝轮鷿鶙。<a id="a-E6"></a>八者。<a id="a-E7"></a>绳楼自缒。<a id="a-E8"></a>旋回击荡。<a id="a-E9"></a>其中男女诸天乘船游戏。<a id="a-EA"></a>是时宝船随心迟速。<a id="a-EB"></a>男女诸天若作是意。<a id="a-EC"></a>愿欲向彼。<a id="a-ED"></a>船即到彼。<a id="a-EE"></a>是诸天等若作是意。<a id="a-EF"></a>愿取彼花。<a id="a-EG"></a>来至我所。<a id="a-EH"></a>花便自至。<a id="a-EI"></a>其中果报自然风起。<a id="a-EJ"></a>吹众名花。<a id="a-EK"></a>遍散诸天。<a id="a-EL"></a>复有别风吹诸花鬘。<a id="a-EM"></a>庄严身首。<a id="a-EN"></a>或为宝冠。<a id="a-EO"></a>或为璎珞。<a id="a-EP"></a>或为臂印。<a id="a-EQ"></a>乃至腰绳。<a id="a-ER"></a>或为足钳。<a id="a-ES"></a>池岸四边。<a id="a-ET"></a>有五种宝树。<a id="a-EU"></a>一金。<a id="a-EV"></a>二银。<a id="a-EW"></a>三琉璃。<a id="a-EX"></a>四颇梨柯。<a id="a-EY"></a>五呵梨多。<a id="a-EZ"></a>其树行间。<a id="a-Ea"></a>有众宝堂殿。<a id="a-Eb"></a>五宝所成。<a id="a-Ec"></a>诸男女天。<a id="a-Ed"></a>于其中住。<a id="a-Ee"></a>是其城外多有诸天。<a id="a-Ef"></a>遍满国土。<a id="a-Eg"></a>多罗树外宝堑三重。<a id="a-Eh"></a>其一一堑。<a id="a-Ei"></a>广二由旬深一由旬半。<a id="a-Ej"></a>下广于上。<a id="a-Ek"></a>有如壶口。<a id="a-El"></a>于其堑中。<a id="a-Em"></a>天水盈满。<a id="a-En"></a>亦四宝塼之所构成。<a id="a-Eo"></a>金银琉璃及颇梨柯。<a id="a-Ep"></a>其堑四边。<a id="a-Eq"></a>亦四宝塼以为阶道。<a id="a-Er"></a>一一堑中。<a id="a-Es"></a>又有无量四宝诸花。<a id="a-Et"></a>有四宝船。<a id="a-Eu"></a>泛漾其中。<a id="a-Ev"></a>金银琉璃颇梨等宝之所成就。<a id="a-Ew"></a>复有八种水戏之具。<a id="a-Ex"></a>一者。<a id="a-Ey"></a>跳入水楼。<a id="a-Ez"></a>二者。<a id="a-F0"></a>以七宝涵。<a id="a-F1"></a>注水灌身。<a id="a-F2"></a>三者。<a id="a-F3"></a>击水之具。<a id="a-F4"></a>以为音乐。<a id="a-F5"></a>四者。<a id="a-F6"></a>水溅以为嬉戏。<a id="a-F7"></a>五水轮车。<a id="a-F8"></a>六者。<a id="a-F9"></a>浮屋。<a id="a-FA"></a>七者。<a id="a-FB"></a>宝轮鷿鶙。<a id="a-FC"></a>八者。<a id="a-FD"></a>绳楼自缒。<a id="a-FE"></a>旋回击荡。<a id="a-FF"></a>其中男女诸天乘船游戏。<a id="a-FG"></a>是诸宝船随心迟速。<a id="a-FH"></a>男女诸天若作是意。<a id="a-FI"></a>愿欲往彼。<a id="a-FJ"></a>船即到彼。<a id="a-FK"></a>是诸天等若作是意。<a id="a-FL"></a>愿取彼花。<a id="a-FM"></a>来至我所。<a id="a-FN"></a>花便自至。<a id="a-FO"></a>其中果报自然起风。<a id="a-FP"></a>吹众名花。<a id="a-FQ"></a>遍散诸天。<a id="a-FR"></a>复有别风。<a id="a-FS"></a>吹诸花鬘。<a id="a-FT"></a>庄严身首。<a id="a-FU"></a>或为宝冠。<a id="a-FV"></a>或为璎珞。<a id="a-FW"></a>或为臂印腰绳足钳。<a id="a-FX"></a>亦复如是。<a id="a-FY"></a>堑之中间。<a id="a-FZ"></a>众宝堂殿。<a id="a-Fa"></a>天诸婇女之所住处。<a id="a-Fb"></a>于其堂间。<a id="a-Fc"></a>布置宝镬。<a id="a-Fd"></a>一一镬中。<a id="a-Fe"></a>植诸花草。<a id="a-Ff"></a>五色异相。<a id="a-Fg"></a>各为行列。<a id="a-Fh"></a>其三重堑外有七宝树之所围绕。<a id="a-Fi"></a>谓金银琉璃颇梨柯莲花色宝螺石呵梨多等。<a id="a-Fj"></a>是树林中。<a id="a-Fk"></a>处处皆有七宝花池。<a id="a-Fl"></a>天水盈满。<a id="a-Fm"></a>乃至宝船游戏。<a id="a-Fn"></a>及诸殿堂。<a id="a-Fo"></a>男女天众之所居止。<a id="a-Fp"></a>多有诸天。<a id="a-Fq"></a>遍满国土。<a id="a-Fr"></a>亦如上说。<a id="a-Fs"></a>是时堑外诸七宝树。<a id="a-Ft"></a>开七宝花。<a id="a-Fu"></a>谓金银琉璃颇梨。<a id="a-Fv"></a>乃至呵梨多等。<a id="a-Fw"></a>是其林中诸女天等讴歌作乐。<a id="a-Fx"></a>无量天子从大城出。<a id="a-Fy"></a>入林观听。<a id="a-Fz"></a>是其城中诸天子等讴歌作乐。<a id="a-G0"></a>外诸女天入城观听。<a id="a-G1"></a>因是方便往来戏乐。<a id="a-G2"></a>分于大城四分之一。<a id="a-G3"></a>中央金城。<a id="a-G4"></a>帝释住处。<a id="a-G5"></a>十二由旬。<a id="a-G6"></a>有一一门。<a id="a-G7"></a>四面四百九十九门。<a id="a-G8"></a>复有一小门。<a id="a-G9"></a>凡五百门是城形相。<a id="a-GA"></a>亦卫四兵。<a id="a-GB"></a>栅堑树池杂林宫殿。<a id="a-GC"></a>作倡伎乐及诸外戏。<a id="a-GD"></a>种种庄严。<a id="a-GE"></a>皆如前说。<a id="a-GF"></a>是城中央。<a id="a-GG"></a>释提桓因所住之处。<a id="a-GH"></a>宝楼重阁。<a id="a-GI"></a>名皮禅延多。<a id="a-GJ"></a>长五百由旬。<a id="a-GK"></a>广二百五十由旬。<a id="a-GL"></a>周回一千五百由旬。<a id="a-GM"></a>柱高九由旬。<a id="a-GN"></a>四宝所成。<a id="a-GO"></a>一金。<a id="a-GP"></a>二银。<a id="a-GQ"></a>三琉璃。<a id="a-GR"></a>四颇梨柯。<a id="a-GS"></a>四种宝塼以为柱础。<a id="a-GT"></a>其楼四方有四阶道。<a id="a-GU"></a>一切诸壁。<a id="a-GV"></a>并四宝成。<a id="a-GW"></a>三层皮持之所围绕。<a id="a-GX"></a>第一层。<a id="a-GY"></a>真金所成。<a id="a-GZ"></a>二白银。<a id="a-Ga"></a>三琉璃。<a id="a-Gb"></a>其一一层。<a id="a-Gc"></a>三重宝铃。<a id="a-Gd"></a>微风吹动。<a id="a-Ge"></a>出妙音声。<a id="a-Gf"></a>譬如五分音乐。<a id="a-Gg"></a>如前所说。<a id="a-Gh"></a>多罗树声能令众生起五欲缚。<a id="a-Gi"></a>其阁四边却敌宝楼。<a id="a-Gj"></a>东边二十六。<a id="a-Gk"></a>三面各二十五。<a id="a-Gl"></a>凡一百一所。<a id="a-Gm"></a>一一却敌。<a id="a-Gn"></a>方二由旬。<a id="a-Go"></a>周回八由旬其却敌上。<a id="a-Gp"></a>复有宝楼。<a id="a-Gq"></a>高半由旬以为观望。<a id="a-Gr"></a>一一却敌有七女天。<a id="a-Gs"></a>一一女天有七婇女。<a id="a-Gt"></a>楼阁之内有七万七百房室。<a id="a-Gu"></a>一一房内。<a id="a-Gv"></a>有七天女。<a id="a-Gw"></a>一一天女。<a id="a-Gx"></a>婇女亦七。<a id="a-Gy"></a>其天女者。<a id="a-Gz"></a>并帝释正妃。<a id="a-H0"></a>其外却敌及内诸房。<a id="a-H1"></a>凡四亿九万四千九百。<a id="a-H2"></a>正妃三十四亿六万四千三百。<a id="a-H3"></a>婇女妃及婇女。<a id="a-H4"></a>合有三十九亿五万九千二百。<a id="a-H5"></a>皮禅延多重阁最上当中央圆室。<a id="a-H6"></a>广三十由旬。<a id="a-H7"></a>周回九十由旬。<a id="a-H8"></a>高四十五由旬。<a id="a-H9"></a>释提桓因所住之处。<a id="a-HA"></a>并是琉璃所成。<a id="a-HB"></a>地皆柔滑。<a id="a-HC"></a>众宝填厕。<a id="a-HD"></a>譬如北地妙好氍毹。<a id="a-HE"></a>人非人等。<a id="a-HF"></a>龙兽草木。<a id="a-HG"></a>及诸杂花。<a id="a-HH"></a>莫不必备。<a id="a-HI"></a>亦如耳珰众宝庄严。<a id="a-HJ"></a>填满具足。<a id="a-HK"></a>帝释住处。<a id="a-HL"></a>亦复如是。<a id="a-HM"></a>皆以琉璃所成。<a id="a-HN"></a>众宝庄严。<a id="a-HO"></a>其地柔软脚所履践。<a id="a-HP"></a>即便陷没。<a id="a-HQ"></a>脚若起时。<a id="a-HR"></a>还复如本。<a id="a-HS"></a>如细绵聚。<a id="a-HT"></a>及兜罗绵。<a id="a-HU"></a>帝释住处。<a id="a-HV"></a>亦复如是。<a id="a-HW"></a>脚践则没。<a id="a-HX"></a>举足便起。<a id="a-HY"></a>洒散杂花烧香芬馥。<a id="a-HZ"></a>悬诸天衣及宝花鬘。<a id="a-Ha"></a>如是处者。<a id="a-Hb"></a>释提桓因与阿修罗女舍脂共住。<a id="a-Hc"></a>帝释化身与诸妃共住。<a id="a-Hd"></a>一切诸妃作是思惟。<a id="a-He"></a>帝释与我共住。<a id="a-Hf"></a>帝释真身与舍脂共住。<a id="a-Hg"></a>是其城内四边住处。<a id="a-Hh"></a>衢巷市廛。<a id="a-Hi"></a>并皆调直。<a id="a-Hj"></a>是诸天城。<a id="a-Hk"></a>或有住处。<a id="a-Hl"></a>四相应舍。<a id="a-Hm"></a>或有住处。<a id="a-Hn"></a>重层尖屋。<a id="a-Ho"></a>或有住处。<a id="a-Hp"></a>多层高楼。<a id="a-Hq"></a>或有住处。<a id="a-Hr"></a>台馆云耸。<a id="a-Hs"></a>或有住处。<a id="a-Ht"></a>四周却敌。<a id="a-Hu"></a>随其福德。<a id="a-Hv"></a>众宝所成。<a id="a-Hw"></a>平正端直。<a id="a-Hx"></a>是天城路。<a id="a-Hy"></a>数有五百。<a id="a-Hz"></a>四陌相通。<a id="a-I0"></a>行列分明。<a id="a-I1"></a>皆如基道。<a id="a-I2"></a>四门通达。<a id="a-I3"></a>东西相见。<a id="a-I4"></a>巷巷市廛。<a id="a-I5"></a>宝货盈满。<a id="a-I6"></a>第一谷米市。<a id="a-I7"></a>二衣服市。<a id="a-I8"></a>三众香市。<a id="a-I9"></a>四饮食市。<a id="a-IA"></a>五花鬘市。<a id="a-IB"></a>六工巧市。<a id="a-IC"></a>七淫女市。<a id="a-ID"></a>处处并有市官。<a id="a-IE"></a>是诸市中。<a id="a-IF"></a>天子天女往来贸易。<a id="a-IG"></a>商量贵贱。<a id="a-IH"></a>求索增减。<a id="a-II"></a>称量料数。<a id="a-IJ"></a>具市廛法。<a id="a-IK"></a>虽作是事。<a id="a-IL"></a>以为戏乐。<a id="a-IM"></a>无取无与。<a id="a-IN"></a>无我所心。<a id="a-IO"></a>脱欲所须。<a id="a-IP"></a>便可提去。<a id="a-IQ"></a>若业相应。<a id="a-IR"></a>随意而取。<a id="a-IS"></a>业不相应。<a id="a-IT"></a>便作是言。<a id="a-IU"></a>此物奇贵。<a id="a-IV"></a>非我所须。<a id="a-IW"></a>当四衢道。<a id="a-IX"></a>象马车兵之所庄严。<a id="a-IY"></a>及诸天子止住其中。<a id="a-IZ"></a>或为守护。<a id="a-Ia"></a>或为戏乐。<a id="a-Ib"></a>或为庄严。<a id="a-Ic"></a>市中间路。<a id="a-Id"></a>一切琉璃。<a id="a-Ie"></a>软滑可爱。<a id="a-If"></a>众宝庄严。<a id="a-Ig"></a>譬如北地妙好氍毹。<a id="a-Ih"></a>龙兽花草。<a id="a-Ii"></a>皆如前说。<a id="a-Ij"></a>乃至烧香散花。<a id="a-Ik"></a>悬诸天衣。<a id="a-Il"></a>亦复如是。<a id="a-Im"></a>复于处处。<a id="a-In"></a>竖立幡幢。<a id="a-Io"></a>天大城内。<a id="a-Ip"></a>如是等声。<a id="a-Iq"></a>恒无断绝。<a id="a-Ir"></a>所谓象声。<a id="a-Is"></a>马声。<a id="a-It"></a>车声。<a id="a-Iu"></a>螺声。<a id="a-Iv"></a>波那婆声。<a id="a-Iw"></a>鼓声。<a id="a-Ix"></a>牟澄伽声。<a id="a-Iy"></a>笳声。<a id="a-Iz"></a>音乐声。<a id="a-J0"></a>又有声言。<a id="a-J1"></a>善来善来。<a id="a-J2"></a>愿食愿饮。<a id="a-J3"></a>我今供养。<a id="a-J4"></a>是善见大城。<a id="a-J5"></a>帝释住处。<a id="a-J6"></a>复有天州天郡天县天村。<a id="a-J7"></a>周匝遍布须弥山上。<a id="a-J8"></a>善见大城。<a id="a-J9"></a>其西北角。<a id="a-JA"></a>从门阃外。<a id="a-JB"></a>二十由旬。<a id="a-JC"></a>忉利诸天有善法堂。<a id="a-JD"></a>迳三十由旬。<a id="a-JE"></a>周回九十由旬。<a id="a-JF"></a>高四十五由旬。<a id="a-JG"></a>并琉璃所成。<a id="a-JH"></a>地皆柔滑。<a id="a-JI"></a>众宝填厕。<a id="a-JJ"></a>譬如北地妙好氍毹。<a id="a-JK"></a>人非人等。<a id="a-JL"></a>龙兽草木。<a id="a-JM"></a>及诸杂花。<a id="a-JN"></a>莫不必备。<a id="a-JO"></a>亦如耳珰众宝庄严填满具足。<a id="a-JP"></a>善法妙堂。<a id="a-JQ"></a>亦复如是。<a id="a-JR"></a>柔滑可爱。<a id="a-JS"></a>脚践便没。<a id="a-JT"></a>移足还起。<a id="a-JU"></a>种种庄严。<a id="a-JV"></a>具如前说。<a id="a-JW"></a>有三皮持之所围绕。<a id="a-JX"></a>一真金所成。<a id="a-JY"></a>二白银。<a id="a-JZ"></a>三琉璃。<a id="a-Ja"></a>其一一层。<a id="a-Jb"></a>三重宝铃。<a id="a-Jc"></a>微风吹动。<a id="a-Jd"></a>出妙音声。<a id="a-Je"></a>譬如五分音乐。<a id="a-Jf"></a>如前所说。<a id="a-Jg"></a>多罗树声。<a id="a-Jh"></a>能令众生起五欲缚。<a id="a-Ji"></a>是堂中央众宝大柱。<a id="a-Jj"></a>耸出堂上。<a id="a-Jk"></a>其柱最顶。<a id="a-Jl"></a>覆金露盘。<a id="a-Jm"></a>种种庄严。<a id="a-Jn"></a>并皆具足。<a id="a-Jo"></a>是中央大柱。<a id="a-Jp"></a>围一由旬。<a id="a-Jq"></a>径三分之一。<a id="a-Jr"></a>其一椽桷有十六柱。<a id="a-Js"></a>其一一柱。<a id="a-Jt"></a>复十六柱之所围绕。<a id="a-Ju"></a>一一椽桷。<a id="a-Jv"></a>为二百七十二柱之所支持。<a id="a-Jw"></a>其诸椽桷分为三分。<a id="a-Jx"></a>一分有四千五十二周回。<a id="a-Jy"></a>三分一万二千一百五十六椽桷。<a id="a-Jz"></a>都有三十二亿六千四百三十二柱。<a id="a-K0"></a>是柱下至地。<a id="a-K1"></a>上不至桷。<a id="a-K2"></a>如一发许。<a id="a-K3"></a>或有一柱。<a id="a-K4"></a>上至于桷。<a id="a-K5"></a>下不至地。<a id="a-K6"></a>如一发许。<a id="a-K7"></a>以是义故。<a id="a-K8"></a>是善法堂。<a id="a-K9"></a>住在空中。<a id="a-KA"></a>不可了觉。<a id="a-KB"></a>四方门屋。<a id="a-KC"></a>一者。<a id="a-KD"></a>正东。<a id="a-KE"></a>二者。<a id="a-KF"></a>正西。<a id="a-KG"></a>三者。<a id="a-KH"></a>正南。<a id="a-KI"></a>四者。<a id="a-KJ"></a>正北。<a id="a-KK"></a>是善法堂外。<a id="a-KL"></a>处处有大宝池。<a id="a-KM"></a>天水盈满四宝为塼。<a id="a-KN"></a>构垒底岸。<a id="a-KO"></a>金银琉璃。<a id="a-KP"></a>及颇梨柯之所成就。<a id="a-KQ"></a>其池四边。<a id="a-KR"></a>亦以宝塼为其阶道。<a id="a-KS"></a>一一池中。<a id="a-KT"></a>有无量花。<a id="a-KU"></a>五宝所成。<a id="a-KV"></a>谓金银琉璃颇梨柯呵梨多。<a id="a-KW"></a>是诸池内。<a id="a-KX"></a>有四宝船。<a id="a-KY"></a>泛漾其中。<a id="a-KZ"></a>复有八种水戏之具。<a id="a-Ka"></a>一者。<a id="a-Kb"></a>跳入水楼。<a id="a-Kc"></a>二者。<a id="a-Kd"></a>以七宝涵。<a id="a-Ke"></a>注水灌身。<a id="a-Kf"></a>三者。<a id="a-Kg"></a>击水之具。<a id="a-Kh"></a>以为音乐。<a id="a-Ki"></a>四者。<a id="a-Kj"></a>水溅以为嬉戏五水轮车。<a id="a-Kk"></a>六者。<a id="a-Kl"></a>浮屋。<a id="a-Km"></a>七者。<a id="a-Kn"></a>宝轮鷿鶙。<a id="a-Ko"></a>八者。<a id="a-Kp"></a>绳楼自缒。<a id="a-Kq"></a>旋回击荡。<a id="a-Kr"></a>其中男女诸天乘船游戏。<a id="a-Ks"></a>随心迟速。<a id="a-Kt"></a>空中诸花自然来集。<a id="a-Ku"></a>庄严天身。<a id="a-Kv"></a>乃至多有诸天殿堂。<a id="a-Kw"></a>皆悉遍满。<a id="a-Kx"></a>亦复如是。<a id="a-Ky"></a>是法堂外有大园林。<a id="a-Kz"></a>金城围绕。<a id="a-L0"></a>周回一千由旬。<a id="a-L1"></a>城高一由旬。<a id="a-L2"></a>埤堄半由旬。<a id="a-L3"></a>其门高二由旬。<a id="a-L4"></a>十十由旬。<a id="a-L5"></a>有一一门。<a id="a-L6"></a>九十九门有一小门。<a id="a-L7"></a>是诸门者。<a id="a-L8"></a>众宝所成。<a id="a-L9"></a>摩尼妙宝之所庄严。<a id="a-LA"></a>譬如北地妙好氍毹。<a id="a-LB"></a>种种雕饰。<a id="a-LC"></a>是门又有四军防卫。<a id="a-LD"></a>并如上说。<a id="a-LE"></a>外七重宝栅。<a id="a-LF"></a>亦如上说。<a id="a-LG"></a>七重多罗树林之所围绕。<a id="a-LH"></a>亦如上说。<a id="a-LI"></a>其树中间有诸宝池。<a id="a-LJ"></a>相去百弓。<a id="a-LK"></a>种种庄严。<a id="a-LL"></a>亦如上说。<a id="a-LM"></a>五种宝花。<a id="a-LN"></a>亦如上说。<a id="a-LO"></a>及四宝船。<a id="a-LP"></a>亦如上说。<a id="a-LQ"></a>池岸五种宝树。<a id="a-LR"></a>亦如上说。<a id="a-LS"></a>乃至四宝堂殿。<a id="a-LT"></a>诸男女天之所住处。<a id="a-LU"></a>是城外边三重宝堑。<a id="a-LV"></a>余如上说。<a id="a-LW"></a>一一堑者。<a id="a-LX"></a>广二由旬。<a id="a-LY"></a>深一由旬半。<a id="a-LZ"></a>形如壶口。<a id="a-La"></a>下广上狭。<a id="a-Lb"></a>天水盈满。<a id="a-Lc"></a>并如上说。<a id="a-Ld"></a>是堑间地。<a id="a-Le"></a>有诸淫女。<a id="a-Lf"></a>堂殿罗列。<a id="a-Lg"></a>三重堑外。<a id="a-Lh"></a>七宝树林之所围绕。<a id="a-Li"></a>亦如上说。<a id="a-Lj"></a>是时外林中。<a id="a-Lk"></a>一切诸花。<a id="a-Ll"></a>开敷鲜荣。<a id="a-Lm"></a>诸女天等音乐讴歌。<a id="a-Ln"></a>时诸天子从法堂城出。<a id="a-Lo"></a>入是园中。<a id="a-Lp"></a>相与观听。<a id="a-Lq"></a>是中天子亦奏音乐时。<a id="a-Lr"></a>诸女天从善法堂。<a id="a-Ls"></a>出园观看。<a id="a-Lt"></a>因如是事。<a id="a-Lu"></a>男女诸天恒受戏乐。<a id="a-Lv"></a>从其大城西北角门。<a id="a-Lw"></a>取善法堂门。<a id="a-Lx"></a>二十由旬。<a id="a-Ly"></a>广十由旬。<a id="a-Lz"></a>其地平滑。<a id="a-M0"></a>琉璃所成。<a id="a-M1"></a>可爱柔软众宝庄严。<a id="a-M2"></a>譬如北地妙好氍毹。<a id="a-M3"></a>人非人等。<a id="a-M4"></a>象马花树。<a id="a-M5"></a>种种具足。<a id="a-M6"></a>又如耳珰众宝合成。<a id="a-M7"></a>其路亦尔。<a id="a-M8"></a>脚履即没。<a id="a-M9"></a>举足便起。<a id="a-MA"></a>如兜罗绵及以木绵。<a id="a-MB"></a>其路柔软。<a id="a-MC"></a>亦复如是。<a id="a-MD"></a>三种皮持之所庄严。<a id="a-ME"></a>一一皮持。<a id="a-MF"></a>四宝所成。<a id="a-MG"></a>一一皮持。<a id="a-MH"></a>三层宝铃之所围绕。<a id="a-MI"></a>一一宝铃。<a id="a-MJ"></a>四宝所成。<a id="a-MK"></a>微风吹动。<a id="a-ML"></a>出妙音声。<a id="a-MM"></a>能令诸天起五欲缚。<a id="a-MN"></a>是路两边夹二江水。<a id="a-MO"></a>名曰长形。<a id="a-MP"></a>亦长二十由旬。<a id="a-MQ"></a>广十由旬。<a id="a-MR"></a>八功德水自然盈满。<a id="a-MS"></a>其江两边并四宝塼之所构治。<a id="a-MT"></a>余如前说。<a id="a-MU"></a>其江四边四宝阶道。<a id="a-MV"></a>亦如前说。<a id="a-MW"></a>是江水中有五宝花。<a id="a-MX"></a>亦如前说。<a id="a-MY"></a>四宝船。<a id="a-MZ"></a>泛漾其内。<a id="a-Ma"></a>八水戏具。<a id="a-Mb"></a>乘船游戏。<a id="a-Mc"></a>迟速任心。<a id="a-Md"></a>并如前说。<a id="a-Me"></a>是中诸天须彼花来。<a id="a-Mf"></a>随念即至。<a id="a-Mg"></a>善果报故。<a id="a-Mh"></a>雨众宝花。<a id="a-Mi"></a>洒散诸天。<a id="a-Mj"></a>复有别风吹诸花鬘。<a id="a-Mk"></a>随其身分。<a id="a-Ml"></a>所须庄严。<a id="a-Mm"></a>身臂首足。<a id="a-Mn"></a>自然随着。<a id="a-Mo"></a>二江外岸。<a id="a-Mp"></a>五种宝树。<a id="a-Mq"></a>罗列遍满。<a id="a-Mr"></a>亦如前说。<a id="a-Ms"></a>其树中间有诸宝池。<a id="a-Mt"></a>及宝殿堂。<a id="a-Mu"></a>诸男女天并于中住。<a id="a-Mv"></a>无量无数。<a id="a-Mw"></a>充满其中。<a id="a-Mx"></a>是时忉利诸天欲入此园。<a id="a-My"></a>其善法堂有风名曰合聚。<a id="a-Mz"></a>聚集故花。<a id="a-N0"></a>吹令出外。<a id="a-N1"></a>其地净洁。<a id="a-N2"></a>无复萎花。<a id="a-N3"></a>复有别风。<a id="a-N4"></a>名曰剃刀。<a id="a-N5"></a>吹外园林及以池沼取诸新花。<a id="a-N6"></a>青黄赤白杂色之花。<a id="a-N7"></a>既取花已。<a id="a-N8"></a>时合聚风聚集此花。<a id="a-N9"></a>入法堂内。<a id="a-NA"></a>遍布其地。<a id="a-NB"></a>作诸形像。<a id="a-NC"></a>或现金银杖形。<a id="a-ND"></a>或现莲花形。<a id="a-NE"></a>或氍毹形。<a id="a-NF"></a>或羺羊形。<a id="a-NG"></a>或师子戏像。<a id="a-NH"></a>或现象马车步兵等像。<a id="a-NI"></a>或现獐鹿兽像。<a id="a-NJ"></a>或现迦楼龙马之像。<a id="a-NK"></a>因此次第。<a id="a-NL"></a>周匝遍满善法堂地。<a id="a-NM"></a>花厚至膝。<a id="a-NN"></a>庄严具足。<a id="a-NO"></a>是时诸天围绕帝释。<a id="a-NP"></a>恭敬为尊。<a id="a-NQ"></a>入此园裹。<a id="a-NR"></a>善法堂内最中柱边。<a id="a-NS"></a>有师子座。<a id="a-NT"></a>释提桓因升座而坐。<a id="a-NU"></a>左右二边。<a id="a-NV"></a>各十六天王行列而坐。<a id="a-NW"></a>其余诸天随其高下。<a id="a-NX"></a>依次而坐。<a id="a-NY"></a>时天帝释有二太子。<a id="a-NZ"></a>一名栴檀。<a id="a-Na"></a>二名修毗罗。<a id="a-Nb"></a>是忉利天二大将军。<a id="a-Nc"></a>在三十二天。<a id="a-Nd"></a>左右而坐。<a id="a-Ne"></a>时题头赖吒天王依东门坐。<a id="a-Nf"></a>共诸大臣及与军众。<a id="a-Ng"></a>恭敬诸天。<a id="a-Nh"></a>得入中坐。<a id="a-Ni"></a>时毗留勒叉天王依南门坐。<a id="a-Nj"></a>共诸大臣。<a id="a-Nk"></a>及与军众。<a id="a-Nl"></a>恭敬诸天。<a id="a-Nm"></a>得入中坐。<a id="a-Nn"></a>时毗留博叉天王依西门坐。<a id="a-No"></a>共诸大臣。<a id="a-Np"></a>及与军众。<a id="a-Nq"></a>恭敬诸天。<a id="a-Nr"></a>得入中坐。<a id="a-Ns"></a>时毗沙门天王依北门住。<a id="a-Nt"></a>共诸大臣。<a id="a-Nu"></a>及与军众。<a id="a-Nv"></a>恭敬诸天。<a id="a-Nw"></a>得入中坐。<a id="a-Nx"></a>是四天王。<a id="a-Ny"></a>于善法堂。<a id="a-Nz"></a>世间善恶。<a id="a-O0"></a>奏闻帝释及忉利天。<a id="a-O1"></a>时佛世尊说如是事。<a id="a-O2"></a>比丘是月八日。<a id="a-O3"></a>是四天王大臣遍行世间。<a id="a-O4"></a>次第观察。<a id="a-O5"></a>当于今日。<a id="a-O6"></a>若多若少。<a id="a-O7"></a>一切诸人受持八戒。<a id="a-O8"></a>若多若少。<a id="a-O9"></a>皆行布施。<a id="a-OA"></a>若多若少。<a id="a-OB"></a>修福德行。<a id="a-OC"></a>若多若少。<a id="a-OD"></a>恭敬父母。<a id="a-OE"></a>及沙门婆罗门。<a id="a-OF"></a>家内尊长。<a id="a-OG"></a>比丘。<a id="a-OH"></a>月十四日。<a id="a-OI"></a>是四天王太子遍行世间。<a id="a-OJ"></a>次第观察。<a id="a-OK"></a>当于今日。<a id="a-OL"></a>若多若少。<a id="a-OM"></a>一切诸人受持八戒。<a id="a-ON"></a>若多若少。<a id="a-OO"></a>皆行布施。<a id="a-OP"></a>若多若少。<a id="a-OQ"></a>修行福德。<a id="a-OR"></a>若多若少。<a id="a-OS"></a>恭敬父母及沙门婆罗门家内尊长。<a id="a-OT"></a>比丘。<a id="a-OU"></a>月十五日。<a id="a-OV"></a>时四天王自行世间。<a id="a-OW"></a>次第观察。<a id="a-OX"></a>当于今日。<a id="a-OY"></a>若多若少。<a id="a-OZ"></a>一切诸人受持八戒。<a id="a-Oa"></a>若多若少。<a id="a-Ob"></a>皆行布施。<a id="a-Oc"></a>若多若少。<a id="a-Od"></a>修行福德。<a id="a-Oe"></a>若多若少。<a id="a-Of"></a>恭敬父母及沙门婆罗门家内尊长。<a id="a-Og"></a>黑半亦如是。<a id="a-Oh"></a>比丘。<a id="a-Oi"></a>是时若无多人受持八戒。<a id="a-Oj"></a>若无多人修行布施。<a id="a-Ok"></a>若无多人修福德行。<a id="a-Ol"></a>若无多人恭敬父母沙门婆罗门及家中尊长。<a id="a-Om"></a>比丘。<a id="a-On"></a>时忉利天善法堂内政坐集时。<a id="a-Oo"></a>尔时四王往法堂所。<a id="a-Op"></a>咨闻帝释。<a id="a-Oq"></a>说世间事。<a id="a-Or"></a>白言。<a id="a-Os"></a>善尊。<a id="a-Ot"></a>无多诸人受持八戒。<a id="a-Ou"></a>无多诸人修行布施。<a id="a-Ov"></a>无多诸人恭敬父母沙门婆罗门及家中尊长。<a id="a-Ow"></a>是时忉利诸天及释提桓因闻此事已。<a id="a-Ox"></a>生忧恼心。<a id="a-Oy"></a>说如是言。<a id="a-Oz"></a>是事非善。<a id="a-P0"></a>是事非如法。<a id="a-P1"></a>若诸人等无多受八戒。<a id="a-P2"></a>无多行布施无多修行福行。<a id="a-P3"></a>无多诸人恭敬父母沙门婆罗门及家中尊长。<a id="a-P4"></a>诸天眷属方应减少。<a id="a-P5"></a>修罗伴侣日向增多。<a id="a-P6"></a>比丘。<a id="a-P7"></a>若人多受持八戒。<a id="a-P8"></a>多修行布施。<a id="a-P9"></a>多修福行。<a id="a-PA"></a>多恭敬父母沙门婆罗门及家中尊长。<a id="a-PB"></a>尔时四王往法堂所。<a id="a-PC"></a>咨闻帝释。<a id="a-PD"></a>说世间事。<a id="a-PE"></a>白言。<a id="a-PF"></a>善尊。<a id="a-PG"></a>多有诸人受持八戒。<a id="a-PH"></a>多人修行布施。<a id="a-PI"></a>多人修行福行。<a id="a-PJ"></a>多人恭敬父母沙门婆罗门及家中尊长。<a id="a-PK"></a>尔时忉利天闻四王言。<a id="a-PL"></a>心生欢喜。<a id="a-PM"></a>说如是言。<a id="a-PN"></a>是事甚善。<a id="a-PO"></a>是事如法。<a id="a-PP"></a>若诸人等多受持八戒。<a id="a-PQ"></a>多修行布施。<a id="a-PR"></a>多行福行。<a id="a-PS"></a>多恭敬父母沙门婆罗门及家中尊长。<a id="a-PT"></a>诸天眷属日向滋多。<a id="a-PU"></a>修罗伴侣稍就减少。<a id="a-PV"></a>比丘。<a id="a-PW"></a>尔时释提桓因自坐之处。<a id="a-PX"></a>是天坐处。<a id="a-PY"></a>于中正坐。<a id="a-PZ"></a>随从天心。<a id="a-Pa"></a>令其欢喜。<a id="a-Pb"></a>而说偈言。</p>
  <p id="aPc">是月初八日　　十四及十五</p>
  <p id="aPd">并月二十三　　下九及三十</p>
  <p id="aPe">三时十五斋　　受持八分戒</p>
  <p id="aPf">静心所摄治　　若受持布萨</p>
  <p id="aPg">是人修七法　　当来如我今</p>
  <p id="aPh">比丘。<a id="a-Pi"></a>是释提桓因偈。<a id="a-Pj"></a>是为邪歌。<a id="a-Pk"></a>非是善歌。<a id="a-Pl"></a>是为邪言。<a id="a-Pm"></a>非是善言。<a id="a-Pn"></a>云何如此。<a id="a-Po"></a>比丘。<a id="a-Pp"></a>是释提桓因。<a id="a-Pq"></a>未解脱生。<a id="a-Pr"></a>未解脱老。<a id="a-Ps"></a>未解脱死。<a id="a-Pt"></a>未解脱忧。<a id="a-Pu"></a>未解脱悲。<a id="a-Pv"></a>未解脱苦。<a id="a-Pw"></a>未解脱恼。<a id="a-Px"></a>未解脱五阴。<a id="a-Py"></a>比丘。<a id="a-Pz"></a>若有比丘。<a id="a-Q0"></a>成阿罗呵。<a id="a-Q1"></a>灭尽诸漏。<a id="a-Q2"></a>修道究竟。<a id="a-Q3"></a>正智解脱。<a id="a-Q4"></a>尽诸有结。<a id="a-Q5"></a>如是比丘。<a id="a-Q6"></a>若说此偈。<a id="a-Q7"></a>是说善言。</p>
  <p id="aQ8">是月初八日　　十四及十五</p>
  <p id="aQ9">并月二十三　　下九及三十</p>
  <p id="aQA">三时十五斋　　受持八分戒</p>
  <p id="aQB">静心所摄治　　若受持布萨</p>
  <p id="aQC">是人修七法　　当来如我今</p>
  <p id="aQD">比丘。<a id="a-QE"></a>是比丘偈。<a id="a-QF"></a>乃是善歌。<a id="a-QG"></a>非是邪歌。<a id="a-QH"></a>乃是善言。<a id="a-QI"></a>非是邪言。<a id="a-QJ"></a>云何如此。<a id="a-QK"></a>是比丘已解脱生。<a id="a-QL"></a>已解脱老。<a id="a-QM"></a>已解脱死。<a id="a-QN"></a>已解脱忧。<a id="a-QO"></a>已解脱悲。<a id="a-QP"></a>已解脱苦。<a id="a-QQ"></a>已解脱恼。<a id="a-QR"></a>已解脱五阴。<a id="a-QS"></a>即说祇夜言。</p>
  <p id="aQT">是四王大臣　　八日巡天下</p>
  <p id="aQU">四天王太子　　十四观世间</p>
  <p id="aQV">十五时最胜　　四王好名闻</p>
  <p id="aQW">故自行世间　　观察诸善恶</p>
  <p id="aQX">是时四天王　　上善法堂所</p>
  <p id="aQY">诸天大集会　　奏闻诸善恶</p>
  <p id="aQZ">是世间人意　　与道法相应</p>
  <p id="aQa">善尊有多人　　行施受布萨</p>
  <p id="aQb">伏真能修道　　男女福增益</p>
  <p id="aQc">是时忉利天　　得信甚欢喜</p>
  <p id="aQd">数数生随喜　　四大王善说</p>
  <p id="aQe">诸天乐眷属　　转转得增多</p>
  <p id="aQf">愿修罗伴侣　　日日就损减</p>
  <p id="aQg">随忆念正觉　　法正说圣众</p>
  <p id="aQh">诸天安乐住　　心常生欢喜</p>
  <p id="aQi">世果出世果　　人道所能得</p>
  <p id="aQj">若依佛法僧　　住于三宝境</p>
  <p id="aQk">我今为汝等　　说三贤善道</p>
  <p id="aQl">若人求真实　　舍恶修行善</p>
  <p id="aQm">无有如是货　　由少能获多</p>
  <p id="aQn">如诸忉利天　　行小善生天</p>
  <p id="aQo">帝释等诸天　　大福德名闻</p>
  <p id="aQp">聚集善法堂　　及诸余住处</p>
  <p id="aQq">男女善行香　　四王所奏闻</p>
  <p id="aQr">清净天所爱　　薰习遍诸天</p>
  <p id="aQs">是诸天子形色不同。<a id="a-Qt"></a>衣服亦异。<a id="a-Qu"></a>众宝庄严。<a id="a-Qv"></a>种种差别。<a id="a-Qw"></a>善法堂内。<a id="a-Qx"></a>四色宝华。<a id="a-Qy"></a>人华晃曜。<a id="a-Qz"></a>互相映发。<a id="a-R0"></a>譬如宝舍满中众宝。<a id="a-R1"></a>其善法堂可爱如是。<a id="a-R2"></a>云何此堂说为善法。<a id="a-R3"></a>是诸天等聚集其中。<a id="a-R4"></a>多赞叹佛。<a id="a-R5"></a>多赞叹法。<a id="a-R6"></a>多赞叹僧。<a id="a-R7"></a>分别世间邪正之事。<a id="a-R8"></a>宣说种种出世之道。<a id="a-R9"></a>园等诸处。<a id="a-RA"></a>无如是事。<a id="a-RB"></a>故名其地。<a id="a-RC"></a>为善法堂。<a id="a-RD"></a>是事佛世尊说。<a id="a-RE"></a>如是我闻。</p>
 </body>
</html>