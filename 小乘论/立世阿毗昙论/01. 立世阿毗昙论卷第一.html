<!doctype html>
<html id="z3IBWBS1Cu" data-ver="1235">
 <head>
  <meta charset="utf-8">
  <meta author="真谛">
  <meta library="龙藏">
  <meta catalog="小乘论">
  <meta period="陈">
 </head>
 <body>
  <h1 id="a1">立世阿毗昙论卷第一</h1>
  <h2 id="a2">地动品第一</h2>
  <p id="a3">如佛婆伽婆。<a id="a-4"></a>及阿罗汉说。<a id="a-5"></a>如是我闻。<a id="a-6"></a>一时佛世尊住舍卫大城。<a id="a-7"></a>毗舍佉优婆夷鹿子母精舍。<a id="a-8"></a>莲花重阁。<a id="a-9"></a>与大比丘众。<a id="a-A"></a>一切阿罗汉。<a id="a-B"></a>诸漏已尽。<a id="a-C"></a>逮得己利。<a id="a-D"></a>尽诸有结。<a id="a-E"></a>心得自在。<a id="a-F"></a>所作已办。<a id="a-G"></a>已舍重担。<a id="a-H"></a>正智解脱。<a id="a-I"></a>唯除阿难。<a id="a-J"></a>是时。<a id="a-K"></a>大地震动。<a id="a-L"></a>时富娄那弥多罗尼子。<a id="a-M"></a>在大众中。<a id="a-N"></a>即从坐起。<a id="a-O"></a>偏袒右肩。<a id="a-P"></a>右膝着地。<a id="a-Q"></a>合掌恭敬。<a id="a-R"></a>顶礼佛足。<a id="a-S"></a>而白佛言。<a id="a-T"></a>世尊。<a id="a-U"></a>何因何缘。<a id="a-V"></a>大地震动。<a id="a-W"></a>佛告富娄那比丘。<a id="a-X"></a>汝今一心谛听。<a id="a-Y"></a>善思念之。<a id="a-Z"></a>我当为汝分别解脱。<a id="a-a"></a>有二因缘。<a id="a-b"></a>令大地动。<a id="a-c"></a>何者为二。<a id="a-d"></a>比丘。<a id="a-e"></a>是地界住水界上。<a id="a-f"></a>是水界住风界上。<a id="a-g"></a>是风界住于空中。<a id="a-h"></a>比丘有时大风吹动水界。<a id="a-i"></a>水界动时。<a id="a-j"></a>即动地界。<a id="a-k"></a>是一因缘。<a id="a-l"></a>故大地动。<a id="a-m"></a>比丘。<a id="a-n"></a>复有大神通威德诸天。<a id="a-o"></a>若欲震动大地。<a id="a-p"></a>即能令动。<a id="a-q"></a>若诸比丘有大神通。<a id="a-r"></a>及大威德。<a id="a-s"></a>观地相令小。<a id="a-t"></a>水相令大。<a id="a-u"></a>欲令地动。<a id="a-v"></a>亦能震动。<a id="a-w"></a>是名第二因缘。<a id="a-x"></a>故令地动。<a id="a-y"></a>尔时世尊欲重宣此义。<a id="a-z"></a>而说偈言。</p>
  <p id="a10">水界为风动　　地动由水动</p>
  <p id="a11">是一因缘动　　是实名所说</p>
  <p id="a12">诸天及比丘　　大威神能动</p>
  <p id="a13">是二因缘动　　调伏恶人说</p>
  <p id="a14">尔时世尊复告富楼那弥多罗尼子。<a id="a-15"></a>有风名鞞岚婆。<a id="a-16"></a>比风常吹。<a id="a-17"></a>俱动不息。<a id="a-18"></a>风力上升。<a id="a-19"></a>有风下吹。<a id="a-1A"></a>有风傍动。<a id="a-1B"></a>是风平等圆转相持。<a id="a-1C"></a>厚九亿六万由旬。<a id="a-1D"></a>广十二亿三千四百五十由旬。<a id="a-1E"></a>周回三十六亿一万三百五十由旬。<a id="a-1F"></a>此风上际。<a id="a-1G"></a>即是水界。<a id="a-1H"></a>此水上下。<a id="a-1I"></a>悉皆平等停止安住。<a id="a-1J"></a>无有散溢。<a id="a-1K"></a>厚四亿八万由旬。<a id="a-1L"></a>广十二亿三千四百五十由旬。<a id="a-1M"></a>周回三十六亿一万三百五十由旬。<a id="a-1N"></a>此水上际。<a id="a-1O"></a>即是地界。<a id="a-1P"></a>上下边际。<a id="a-1Q"></a>悉皆平等安住不动。<a id="a-1R"></a>厚二亿四万由旬。<a id="a-1S"></a>广十二亿三千四百五十由旬。<a id="a-1T"></a>周回三十六亿一万三百五十由旬。<a id="a-1U"></a>如是佛世尊说。<a id="a-1V"></a>比丘。<a id="a-1W"></a>有大地狱。<a id="a-1X"></a>名曰黑闇。<a id="a-1Y"></a>各各世界外边悉有皆无覆盖。<a id="a-1Z"></a>此中众生自举其手。<a id="a-1a"></a>眼不能见。<a id="a-1b"></a>虽复日月具大威神。<a id="a-1c"></a>所有光明。<a id="a-1d"></a>不照彼色。<a id="a-1e"></a>佛说。<a id="a-1f"></a>如是黑闇地狱。<a id="a-1g"></a>住在何处。<a id="a-1h"></a>两两世界铁轮外边。<a id="a-1i"></a>名曰界外。<a id="a-1j"></a>是寒地狱。<a id="a-1k"></a>一名頞浮陀。<a id="a-1l"></a>二名涅浮陀。<a id="a-1m"></a>三名阿波波。<a id="a-1n"></a>四名阿吒吒。<a id="a-1o"></a>五名嚘吼吼。<a id="a-1p"></a>六名郁波缕。<a id="a-1q"></a>七名拘物头。<a id="a-1r"></a>八名苏健陀固。<a id="a-1s"></a>九名分陀利固。<a id="a-1t"></a>十名波头摩。<a id="a-1u"></a>佛告富娄那等比丘。<a id="a-1v"></a>如摩伽陀国量十婆诃摩一婆诃二十佉利。<a id="a-1w"></a>如是量麻。<a id="a-1x"></a>聚在一处。<a id="a-1y"></a>设有一人。<a id="a-1z"></a>满一百年。<a id="a-20"></a>来除一麻。<a id="a-21"></a>比丘。<a id="a-22"></a>如是麻聚。<a id="a-23"></a>犹尚易尽。<a id="a-24"></a>而我未说頞浮陀地狱寿命穷尽。<a id="a-25"></a>比丘。<a id="a-26"></a>十倍頞浮陀地狱。<a id="a-27"></a>是涅浮陀寿量。<a id="a-28"></a>十倍涅浮陀地狱。<a id="a-29"></a>是阿波波寿量。<a id="a-2A"></a>乃至波头摩地狱。<a id="a-2B"></a>亦复如是。<a id="a-2C"></a>比丘。<a id="a-2D"></a>是瞿伽离比丘。<a id="a-2E"></a>于舍利弗目揵连所生。<a id="a-2F"></a>不信恶心。<a id="a-2G"></a>由是心故。<a id="a-2H"></a>堕波头摩地狱。<a id="a-2I"></a>尔时世尊。<a id="a-2J"></a>而说偈言。</p>
  <p id="a2K">夫人处世间　　斧在口中生</p>
  <p id="a2L">斯由作恶言　　以是自斩身</p>
  <p id="a2M">应呵而赞叹　　应赞而呵骂</p>
  <p id="a2N">口过故得衰　　衰故不受乐</p>
  <p id="a2O">若己舍失财　　尽物及自身</p>
  <p id="a2P">其人罪尚轻　　若于修伽陀</p>
  <p id="a2Q">生恶不信心　　是罪重于彼</p>
  <p id="a2R">百千涅浮陀　　頞浮陀三亿</p>
  <p id="a2S">六万及五千　　若诽谤圣人</p>
  <p id="a2T">作恶语恶心　　如量堕地狱</p>
  <p id="a2U">瞿伽离比丘　　堕波头摩狱</p>
  <p id="a2V">诽谤大声闻　　舍利及目连</p>
  <p id="a2W">彼中众生傍行作向上想。<a id="a-2X"></a>犹如守宫。<a id="a-2Y"></a>铁轮外边。<a id="a-2Z"></a>恒作傍行。<a id="a-2a"></a>是其身量如頞多大。<a id="a-2b"></a>因冷风触。<a id="a-2c"></a>其身圻破。<a id="a-2d"></a>譬如熟瓜。<a id="a-2e"></a>如竹[竺-二+韋]林被大火烧。<a id="a-2f"></a>爆声吒吒。<a id="a-2g"></a>如是众生被寒风触。<a id="a-2h"></a>骨破。<a id="a-2i"></a>爆声吒吒远彻。<a id="a-2j"></a>因是声故。<a id="a-2k"></a>互得相知。<a id="a-2l"></a>有诸众生。<a id="a-2m"></a>此中受生。<a id="a-2n"></a>或时去来更相逢触。<a id="a-2o"></a>因此触故。<a id="a-2p"></a>互得相知。<a id="a-2q"></a>有诸众生。<a id="a-2r"></a>此中受生。<a id="a-2s"></a>是时诸佛世尊出现于世。<a id="a-2t"></a>是时大光过于诸天大威神力。<a id="a-2u"></a>遍照彼中。<a id="a-2v"></a>因此光明。<a id="a-2w"></a>互得相见。<a id="a-2x"></a>作是思惟。<a id="a-2y"></a>有诸众生。<a id="a-2z"></a>此中受生。<a id="a-30"></a>若有众生。<a id="a-31"></a>于此间死。<a id="a-32"></a>多往生此。<a id="a-33"></a>寒冰地狱。<a id="a-34"></a>在铁轮外。<a id="a-35"></a>若余世界。<a id="a-36"></a>有众生死。<a id="a-37"></a>往生寒冰地狱。<a id="a-38"></a>多彼世界铁轮外生。<a id="a-39"></a>两界中间。<a id="a-3A"></a>其最狭处。<a id="a-3B"></a>八万由旬。<a id="a-3C"></a>在下无底。<a id="a-3D"></a>向上无覆。<a id="a-3E"></a>其最广处。<a id="a-3F"></a>十六万由旬。</p>
  <p id="a3G">尔时净命阿难在大众中。<a id="a-3H"></a>即从座起。<a id="a-3I"></a>偏袒右肩。<a id="a-3J"></a>右膝着地。<a id="a-3K"></a>合掌恭敬。<a id="a-3L"></a>顶礼佛足。<a id="a-3M"></a>而白佛言。<a id="a-3N"></a>世尊。<a id="a-3O"></a>我从世尊。<a id="a-3P"></a>闻是法句。<a id="a-3Q"></a>我从世尊口。<a id="a-3R"></a>受持此正义。<a id="a-3S"></a>过去有佛。<a id="a-3T"></a>名曰尸弃。<a id="a-3U"></a>时有弟子。<a id="a-3V"></a>大神通第一。<a id="a-3W"></a>名曰阿毗吼。<a id="a-3X"></a>是比丘坐在第四禅梵处。<a id="a-3Y"></a>以一指光。<a id="a-3Z"></a>照一千世界。<a id="a-3a"></a>一音说法。<a id="a-3b"></a>一千世界。<a id="a-3c"></a>俱解正义。<a id="a-3d"></a>世尊。<a id="a-3e"></a>诸佛弟子。<a id="a-3f"></a>威神尚尔。<a id="a-3g"></a>诸佛如来。<a id="a-3h"></a>其量云何。<a id="a-3i"></a>阿难问已。<a id="a-3j"></a>时佛答言。<a id="a-3k"></a>阿难。<a id="a-3l"></a>此阿毗吼比丘。<a id="a-3m"></a>是弟子位。<a id="a-3n"></a>诸佛世尊如此之处。<a id="a-3o"></a>不可思量。</p>
  <p id="a3p">第二。<a id="a-3q"></a>净命阿难复白佛言。<a id="a-3r"></a>世尊。<a id="a-3s"></a>我从佛口。<a id="a-3t"></a>闻是法句。<a id="a-3u"></a>我从世尊。<a id="a-3v"></a>受持如是正义。<a id="a-3w"></a>过去有佛。<a id="a-3x"></a>名曰尸弃。<a id="a-3y"></a>时有弟子。<a id="a-3z"></a>神通第一。<a id="a-40"></a>名曰阿毗吼。<a id="a-41"></a>是比丘坐在四禅梵处。<a id="a-42"></a>以一指光。<a id="a-43"></a>照一千世界。<a id="a-44"></a>一音说法。<a id="a-45"></a>一千世界。<a id="a-46"></a>俱解正义。<a id="a-47"></a>世尊。<a id="a-48"></a>诸佛弟子。<a id="a-49"></a>威神尚尔。<a id="a-4A"></a>诸佛如来。<a id="a-4B"></a>其量云何。<a id="a-4C"></a>阿难问已。<a id="a-4D"></a>时佛答言。<a id="a-4E"></a>阿难。<a id="a-4F"></a>此阿毗吼比丘。<a id="a-4G"></a>是弟子位。<a id="a-4H"></a>诸佛世尊。<a id="a-4I"></a>如此之处。<a id="a-4J"></a>不可思量。<a id="a-4K"></a>乃至第三。<a id="a-4L"></a>亦如是答。<a id="a-4M"></a>第四问已。<a id="a-4N"></a>佛告阿难。<a id="a-4O"></a>若一日月所围绕处。<a id="a-4P"></a>名一世界。<a id="a-4Q"></a>从一至千。<a id="a-4R"></a>此中有千日月。<a id="a-4S"></a>千须弥山王。<a id="a-4T"></a>千四大天王。<a id="a-4U"></a>千忉利天。<a id="a-4V"></a>千夜摩天。<a id="a-4W"></a>千兜率陀天。<a id="a-4X"></a>千化乐天。<a id="a-4Y"></a>千他化自在天。<a id="a-4Z"></a>千梵辅天。<a id="a-4a"></a>千梵众天。<a id="a-4b"></a>此处大梵王。<a id="a-4c"></a>为一千世界主。<a id="a-4d"></a>王领自在。<a id="a-4e"></a>不系属他。<a id="a-4f"></a>知成他事。<a id="a-4g"></a>初禅上上品。<a id="a-4h"></a>故得自在。<a id="a-4i"></a>大梵天王。<a id="a-4j"></a>住于是处。<a id="a-4k"></a>得称第一。<a id="a-4l"></a>阿难。<a id="a-4m"></a>是梵领处。<a id="a-4n"></a>有四千大洲。<a id="a-4o"></a>四千大树。<a id="a-4p"></a>四千大龙宫。<a id="a-4q"></a>四千金翅鸟王住处。<a id="a-4r"></a>七千大河。<a id="a-4s"></a>九千大山。<a id="a-4t"></a>八千大林。<a id="a-4u"></a>八千大地狱。<a id="a-4v"></a>一千阎罗王地狱。<a id="a-4w"></a>二千大海。<a id="a-4x"></a>十六千地狱园。<a id="a-4y"></a>是名小千世界。<a id="a-4z"></a>又更千倍。<a id="a-50"></a>是名中千世界。<a id="a-51"></a>又更千倍。<a id="a-52"></a>是名大千世界。<a id="a-53"></a>阿难。<a id="a-54"></a>若如来作意欲照欲说。<a id="a-55"></a>是大千世界。<a id="a-56"></a>光照遍满。<a id="a-57"></a>所说法句。<a id="a-58"></a>一切俱解。<a id="a-59"></a>若复欲过大千世界。<a id="a-5A"></a>随如来意。<a id="a-5B"></a>是中众生。<a id="a-5C"></a>莫不见闻放光说法。<a id="a-5D"></a>阿难。<a id="a-5E"></a>若如来欲放光说法。<a id="a-5F"></a>坐阿迦尼吒天梵处。<a id="a-5G"></a>若大千。<a id="a-5H"></a>若过大千。<a id="a-5I"></a>光照遍满。<a id="a-5J"></a>以八分梵声。<a id="a-5K"></a>说法句义。<a id="a-5L"></a>遍得领解。<a id="a-5M"></a>阿难。<a id="a-5N"></a>是如来光明。<a id="a-5O"></a>及说法音声。<a id="a-5P"></a>无有众生不见不闻。<a id="a-5Q"></a>是时无有众生不具根者。<a id="a-5R"></a>阿难。<a id="a-5S"></a>如来在阿迦尼吒天上。<a id="a-5T"></a>说此音声。<a id="a-5U"></a>宣此名句。</p>
  <p id="a5V">汝等受佛教　　起恭敬正勤</p>
  <p id="a5W">观修于中住　　出离三有难</p>
  <p id="a5X">除灭死王军　　如象破苇舍</p>
  <p id="a5Y">若佛法律中　　住于不放逸</p>
  <p id="a5Z">是人舍生死　　乃至尽苦际</p>
  <p id="a5a">尔时阿难即从座起。<a id="a-5b"></a>偏袒右肩。<a id="a-5c"></a>右膝着地。<a id="a-5d"></a>合掌恭敬。<a id="a-5e"></a>顶礼佛足。<a id="a-5f"></a>而白佛言。<a id="a-5g"></a>世尊。<a id="a-5h"></a>我今希有利养。<a id="a-5i"></a>我今善得希有之利。<a id="a-5j"></a>我得大师具足神通广大威德。<a id="a-5k"></a>是时净命名曰优陀夷。<a id="a-5l"></a>在大众中。<a id="a-5m"></a>去佛不远。<a id="a-5n"></a>时优陀夷比丘语阿难言。<a id="a-5o"></a>若汝大师具诸威德大神通。<a id="a-5p"></a>汝何所得。<a id="a-5q"></a>是时世尊告优陀夷比丘。<a id="a-5r"></a>汝莫作意违阿难心。<a id="a-5s"></a>若我前不记阿难。<a id="a-5t"></a>今生得阿罗汉果。<a id="a-5u"></a>因此信心。<a id="a-5v"></a>所生业报。<a id="a-5w"></a>当三十六过。<a id="a-5x"></a>作他化自在天王。<a id="a-5y"></a>乃至三十六过。<a id="a-5z"></a>作忉利天主。<a id="a-60"></a>何况转轮圣王。<a id="a-61"></a>刹利王种。<a id="a-62"></a>受灌顶职。<a id="a-63"></a>乃至四天下王。<a id="a-64"></a>优陀夷。<a id="a-65"></a>阿难比丘。<a id="a-66"></a>吾于往昔。<a id="a-67"></a>已为授记。<a id="a-68"></a>我说欲界之中。<a id="a-69"></a>众生最多。<a id="a-6A"></a>依水生多。<a id="a-6B"></a>于地生少。<a id="a-6C"></a>其地生者。<a id="a-6D"></a>畜生道多。<a id="a-6E"></a>人道复少。<a id="a-6F"></a>人道之中。<a id="a-6G"></a>破戒者多。<a id="a-6H"></a>持戒者少。<a id="a-6I"></a>持戒之中。<a id="a-6J"></a>凡夫者多。<a id="a-6K"></a>圣弟子少。<a id="a-6L"></a>圣弟子中。<a id="a-6M"></a>有学者多。<a id="a-6N"></a>无学者少。<a id="a-6O"></a>无学之中。<a id="a-6P"></a>时解脱多。<a id="a-6Q"></a>非时解脱少。<a id="a-6R"></a>如是非时解脱阿罗汉。<a id="a-6S"></a>世间难得。<a id="a-6T"></a>我记阿难应得是处。<a id="a-6U"></a>有诸外道。<a id="a-6V"></a>作如是说。<a id="a-6W"></a>是大地界。<a id="a-6X"></a>恒去不息。<a id="a-6Y"></a>是言应答。<a id="a-6Z"></a>此事不然。<a id="a-6a"></a>若实尔者。<a id="a-6b"></a>如人掷前。<a id="a-6c"></a>物应落后。<a id="a-6d"></a>又诸外道作如是说。<a id="a-6e"></a>是大地界。<a id="a-6f"></a>恒坠向下。<a id="a-6g"></a>是言应答。<a id="a-6h"></a>此事不然。<a id="a-6i"></a>若实尔者。<a id="a-6j"></a>如向上掷。<a id="a-6k"></a>应不至地。<a id="a-6l"></a>又诸外道作如是说。<a id="a-6m"></a>日月星辰。<a id="a-6n"></a>恒住不移。<a id="a-6o"></a>大地自转。<a id="a-6p"></a>疑是天回。<a id="a-6q"></a>是言应答。<a id="a-6r"></a>此事不然。<a id="a-6s"></a>若如是者。<a id="a-6t"></a>射不至堋。<a id="a-6u"></a>又诸外道作如是说。<a id="a-6v"></a>大地恒浮。<a id="a-6w"></a>随风来去。<a id="a-6x"></a>应如是答。<a id="a-6y"></a>此事不然。<a id="a-6z"></a>若实尔者。<a id="a-70"></a>地恒并动。<a id="a-71"></a>若不尔者。<a id="a-72"></a>地作何相。<a id="a-73"></a>地住不动。<a id="a-74"></a>如是义者。<a id="a-75"></a>诸佛世尊已说。<a id="a-76"></a>如是我闻。</p>
  <p data-pb></p>
  <h2 id="a77">南阎浮提品第二</h2>
  <p id="a78">说比丘。<a id="a-79"></a>有树。<a id="a-7A"></a>名曰剡浮。<a id="a-7B"></a>因树立名。<a id="a-7C"></a>名是洲地。<a id="a-7D"></a>曰阎浮提。<a id="a-7E"></a>此树生阎浮提地北边。<a id="a-7F"></a>在泥民陀罗河南岸。<a id="a-7G"></a>是树株本。<a id="a-7H"></a>正洲中央。<a id="a-7I"></a>从树株中央。<a id="a-7J"></a>取东西角。<a id="a-7K"></a>并一千由旬。<a id="a-7L"></a>是树生长。<a id="a-7M"></a>具足形容可爱。<a id="a-7N"></a>枝叶相覆。<a id="a-7O"></a>密厚多叶。<a id="a-7P"></a>久住不凋。<a id="a-7Q"></a>一切风雨不能侵入。<a id="a-7R"></a>比丘。<a id="a-7S"></a>譬如装花鬘师。<a id="a-7T"></a>装饰花鬘及耳上庄严。<a id="a-7U"></a>其树形相可爱如是。<a id="a-7V"></a>上如华盖。<a id="a-7W"></a>次第相覆。<a id="a-7X"></a>高百由旬下本洪直。<a id="a-7Y"></a>都无瘤节。<a id="a-7Z"></a>五十由旬方有枝条。<a id="a-7a"></a>树身径刺。<a id="a-7b"></a>广五由旬。<a id="a-7c"></a>围十五由旬。<a id="a-7d"></a>其一一枝。<a id="a-7e"></a>横出五十由旬。<a id="a-7f"></a>间中亘度一百由旬。<a id="a-7g"></a>周回三百由旬。<a id="a-7h"></a>其果熟时。<a id="a-7i"></a>甘美无比。<a id="a-7j"></a>如细蜂蜜。<a id="a-7k"></a>味甜难厌。<a id="a-7l"></a>果味如是。<a id="a-7m"></a>果大如盆。<a id="a-7n"></a>其核大小。<a id="a-7o"></a>犹如世间剡浮子核。<a id="a-7p"></a>其上有鸟形。<a id="a-7q"></a>如大殿猕猴之形。<a id="a-7r"></a>知六十岁大象。<a id="a-7s"></a>是两鸟兽恒食其实。<a id="a-7t"></a>东枝有子。<a id="a-7u"></a>多落阎浮提地。<a id="a-7v"></a>少落水者。<a id="a-7w"></a>西枝果子。<a id="a-7x"></a>多落阎浮提地。<a id="a-7y"></a>少落水者。<a id="a-7z"></a>南枝果子。<a id="a-80"></a>并落阎浮提地。<a id="a-81"></a>北枝果子。<a id="a-82"></a>悉落河中。<a id="a-83"></a>为鱼所食。<a id="a-84"></a>树根悉是金砂所覆。<a id="a-85"></a>当春雨时。<a id="a-86"></a>下不漏湿。<a id="a-87"></a>夏则不热。<a id="a-88"></a>冬无风寒。<a id="a-89"></a>有乾闼婆。<a id="a-8A"></a>及药叉神。<a id="a-8B"></a>依树下住。<a id="a-8C"></a>如是之事。<a id="a-8D"></a>云何知耶。<a id="a-8E"></a>昔王舍城有两比丘。<a id="a-8F"></a>具神通力。<a id="a-8G"></a>共为朋友。<a id="a-8H"></a>从佛口。<a id="a-8I"></a>闻剡浮树相如此。<a id="a-8J"></a>是二比丘互相谓言。<a id="a-8K"></a>我等当往看彼剡浮。<a id="a-8L"></a>各云我去。<a id="a-8M"></a>遂至树所。<a id="a-8N"></a>见树果熟。<a id="a-8O"></a>堕地自破。<a id="a-8P"></a>其一比丘从其蔕孔。<a id="a-8Q"></a>授手至臂。<a id="a-8R"></a>其最长指。<a id="a-8S"></a>犹不至核。<a id="a-8T"></a>牵手而出。<a id="a-8U"></a>为果所染。<a id="a-8V"></a>手臂皆赤。<a id="a-8W"></a>犹如世间贵赤栴檀汁所染污。<a id="a-8X"></a>其果香气能染人心。<a id="a-8Y"></a>是时比丘鼻嗅果香。<a id="a-8Z"></a>第二比丘问言。<a id="a-8a"></a>汝欲食不。<a id="a-8b"></a>长老。<a id="a-8c"></a>我不乐食。<a id="a-8d"></a>是事希有。<a id="a-8e"></a>不可思议。<a id="a-8f"></a>是离欲结。<a id="a-8g"></a>最为广大。<a id="a-8h"></a>何以故。<a id="a-8i"></a>若人未离欲嗅如是香。<a id="a-8j"></a>即生心气。<a id="a-8k"></a>乃发颠狂。<a id="a-8l"></a>有诸离欲外人。<a id="a-8m"></a>若嗅此香。<a id="a-8n"></a>退失离欲之地。<a id="a-8o"></a>是二比丘。<a id="a-8p"></a>还王舍城。<a id="a-8q"></a>说如上事。<a id="a-8r"></a>时有一人。<a id="a-8s"></a>名曰长胫。<a id="a-8t"></a>本是王种。<a id="a-8u"></a>姓拘利氏。<a id="a-8v"></a>宿业果报所得神通。<a id="a-8w"></a>是人有此威神相貌。<a id="a-8x"></a>若行水中。<a id="a-8y"></a>前脚未没。<a id="a-8z"></a>后脚已移。<a id="a-90"></a>若行草上。<a id="a-91"></a>草虽未靡。<a id="a-92"></a>便得移步。<a id="a-93"></a>若行树叶。<a id="a-94"></a>树叶未低。<a id="a-95"></a>后足已度。<a id="a-96"></a>鞋履践处。<a id="a-97"></a>并不为难。<a id="a-98"></a>是长胫人从佛所闻。<a id="a-99"></a>是剡浮树。<a id="a-9A"></a>如此如此。<a id="a-9B"></a>即白佛言。<a id="a-9C"></a>世尊。<a id="a-9D"></a>我今若行至剡浮树不。<a id="a-9E"></a>答云得至。<a id="a-9F"></a>是人顶礼佛足。<a id="a-9G"></a>右绕三匝。<a id="a-9H"></a>面正向北。<a id="a-9I"></a>发此而去。<a id="a-9J"></a>行度诸山。<a id="a-9K"></a>一名小黑山。<a id="a-9L"></a>二名大黑山。<a id="a-9M"></a>三名多[犛-未+牙]牛山。<a id="a-9N"></a>四名日光山。<a id="a-9O"></a>五名银山。<a id="a-9P"></a>六名香水山。<a id="a-9Q"></a>七名金边山。<a id="a-9R"></a>是人登金边山顶。<a id="a-9S"></a>转面向北。<a id="a-9T"></a>耸身远望。<a id="a-9U"></a>唯见黑暗怖畏而反。<a id="a-9V"></a>佛问汝至剡浮树不。<a id="a-9W"></a>答言不至。<a id="a-9X"></a>佛问汝何所见。<a id="a-9Y"></a>是人答曰。<a id="a-9Z"></a>唯睹黑暗。<a id="a-9a"></a>佛言。<a id="a-9b"></a>此黑暗色。<a id="a-9c"></a>即剡浮树。<a id="a-9d"></a>是人重礼佛足。<a id="a-9e"></a>右绕三匝。<a id="a-9f"></a>更向北行。<a id="a-9g"></a>重度七山。<a id="a-9h"></a>一名周罗迦啰第二摩呵迦罗第三瞿汉山第四首罗山。<a id="a-9i"></a>第五稽罗山。<a id="a-9j"></a>第六乾陀山。<a id="a-9k"></a>第七修跋姖山。<a id="a-9l"></a>又渡六大国土。<a id="a-9m"></a>一名鸠留国。<a id="a-9n"></a>二名高腊鞞。<a id="a-9o"></a>三名毗提诃。<a id="a-9p"></a>四名摩诃毗提诃。<a id="a-9q"></a>五名郁多罗曼陀。<a id="a-9r"></a>六名沙熙摩罗野。<a id="a-9s"></a>是名六大国土。<a id="a-9t"></a>又度七大树林。<a id="a-9u"></a>林间有河。<a id="a-9v"></a>度是七河。<a id="a-9w"></a>又度阿摩罗林。<a id="a-9x"></a>及诃梨勒林。<a id="a-9y"></a>乃至阎浮提树南枝。<a id="a-9z"></a>从南枝上。<a id="a-A0"></a>行至树北枝。<a id="a-A1"></a>是人俯窥见下水相。<a id="a-A2"></a>与常水异。<a id="a-A3"></a>最澄最清。<a id="a-A4"></a>向底洞澈。<a id="a-A5"></a>都无障翳。<a id="a-A6"></a>是人观已。<a id="a-A7"></a>作是思惟。<a id="a-A8"></a>我之神通。<a id="a-A9"></a>今于此处。<a id="a-AA"></a>得成就不。<a id="a-AB"></a>因脚履水。<a id="a-AC"></a>手攀树枝。<a id="a-AD"></a>是脚至水。<a id="a-AE"></a>如石即没。<a id="a-AF"></a>于此神通。<a id="a-AG"></a>不得成就。<a id="a-AH"></a>云何如此是水。<a id="a-AI"></a>最轻最细。<a id="a-AJ"></a>若以彼水。<a id="a-AK"></a>投此涧水。<a id="a-AL"></a>如苏如油。<a id="a-AM"></a>浮在水上。<a id="a-AN"></a>若以此水。<a id="a-AO"></a>投于彼水。<a id="a-AP"></a>即沈如石。<a id="a-AQ"></a>是人从剡浮树。<a id="a-AR"></a>取一果子。<a id="a-AS"></a>还王舍城。<a id="a-AT"></a>奉上世尊。<a id="a-AU"></a>佛受此果。<a id="a-AV"></a>破为多片。<a id="a-AW"></a>施诸大众。<a id="a-AX"></a>果汁染于佛手。<a id="a-AY"></a>尔时佛以此手击于山石。<a id="a-AZ"></a>至今赤色如昔不异。<a id="a-Aa"></a>湿亦不燥。<a id="a-Ab"></a>掌迹分明。<a id="a-Ac"></a>因昔分果为片片故。<a id="a-Ad"></a>因名此石。<a id="a-Ae"></a>为片片岩。<a id="a-Af"></a>是时佛化优娄频螺迦葉。<a id="a-Ag"></a>取此阎浮提树子。<a id="a-Ah"></a>送与迦葉。<a id="a-Ai"></a>迦葉。<a id="a-Aj"></a>汝食是果。<a id="a-Ak"></a>迦葉问佛。<a id="a-Al"></a>大瞿昙沙门。<a id="a-Am"></a>那得是果。<a id="a-An"></a>佛语迦葉。<a id="a-Ao"></a>是树名曰剡浮。<a id="a-Ap"></a>此果从彼树得。<a id="a-Aq"></a>迦葉曰。<a id="a-Ar"></a>我不能食是果子。<a id="a-As"></a>沙门但取自食。<a id="a-At"></a>时诸天神又送剡浮树子。<a id="a-Au"></a>供养于佛。<a id="a-Av"></a>或在舍卫若王舍城迦毗罗卫国等。<a id="a-Aw"></a>佛得受已。<a id="a-Ax"></a>分施大众。<a id="a-Ay"></a>复余比丘住剡浮所。<a id="a-Az"></a>还此土说。<a id="a-B0"></a>目连比丘亦曾住彼还此。<a id="a-B1"></a>次第为比丘说。<a id="a-B2"></a>以是因缘。<a id="a-B3"></a>此事可知。</p>
  <p data-pb></p>
  <h2 id="aB4">六大国品第三</h2>
  <p id="aB5">是剡浮树外有二林。<a id="a-B6"></a>形如半月。<a id="a-B7"></a>围绕此树。<a id="a-B8"></a>其内有林。<a id="a-B9"></a>名呵梨勒。<a id="a-BA"></a>外名阿摩勒。<a id="a-BB"></a>阿摩勒果。<a id="a-BC"></a>是子熟时。<a id="a-BD"></a>其味最美。<a id="a-BE"></a>不辛不苦如细蜂蜜。<a id="a-BF"></a>果形大小。<a id="a-BG"></a>如二斛器。<a id="a-BH"></a>其核如自性阿摩勒核。<a id="a-BI"></a>呵梨勒果。<a id="a-BJ"></a>是子熟时。<a id="a-BK"></a>其味最美。<a id="a-BL"></a>不辛不苦。<a id="a-BM"></a>如细蜂蜜。<a id="a-BN"></a>果形大小。<a id="a-BO"></a>两倍于前。<a id="a-BP"></a>核亦如是。<a id="a-BQ"></a>阿摩勒林南。<a id="a-BR"></a>复有七林。<a id="a-BS"></a>七河相间。<a id="a-BT"></a>其最北林。<a id="a-BU"></a>名曰庵罗。<a id="a-BV"></a>次名剡浮。<a id="a-BW"></a>三名娑罗。<a id="a-BX"></a>四名多罗。<a id="a-BY"></a>五名人林。<a id="a-BZ"></a>六名石榴林。<a id="a-Ba"></a>七名劫毕他林。<a id="a-Bb"></a>如是诸果。<a id="a-Bc"></a>其子熟时。<a id="a-Bd"></a>不辛不苦。<a id="a-Be"></a>甜如蜂蜜。<a id="a-Bf"></a>是人林中果形似人。<a id="a-Bg"></a>如阎浮提胜人王种。<a id="a-Bh"></a>其姓拘梨。<a id="a-Bi"></a>若男十六岁。<a id="a-Bj"></a>女十五岁。<a id="a-Bk"></a>庄严具足。<a id="a-Bl"></a>状如行嫁。<a id="a-Bm"></a>是人林果可爱如是。<a id="a-Bn"></a>其子蔕形。<a id="a-Bo"></a>如人头髻。<a id="a-Bp"></a>未离欲者。<a id="a-Bq"></a>见此果子。<a id="a-Br"></a>便生爱心。<a id="a-Bs"></a>诸外道等有离欲人。<a id="a-Bt"></a>若见此果。<a id="a-Bu"></a>退失禅定。<a id="a-Bv"></a>欲心还生。<a id="a-Bw"></a>其子熟时。<a id="a-Bx"></a>唯鸟竞食。<a id="a-By"></a>鸟食之余。<a id="a-Bz"></a>残落在地。<a id="a-C0"></a>如尸陀林。<a id="a-C1"></a>甚可厌恶。<a id="a-C2"></a>诸退定者。<a id="a-C3"></a>见是相已。<a id="a-C4"></a>深生厌离。<a id="a-C5"></a>还得本定。<a id="a-C6"></a>是二林广五十由旬。<a id="a-C7"></a>东西达海。<a id="a-C8"></a>其一一河。<a id="a-C9"></a>广五十由旬。<a id="a-CA"></a>东西达海。<a id="a-CB"></a>林河相次。<a id="a-CC"></a>互相间错阎浮提地。<a id="a-CD"></a>林河所覆。<a id="a-CE"></a>七百由旬。<a id="a-CF"></a>其劫毕他林南有六大国。<a id="a-CG"></a>其最南国名曰高流。<a id="a-CH"></a>次名俱腊婆。<a id="a-CI"></a>三名毗提诃。<a id="a-CJ"></a>四名摩诃毗提诃。<a id="a-CK"></a>五名郁多罗曼陀。<a id="a-CL"></a>极北名舍喜摩罗耶。<a id="a-CM"></a>是六国内。<a id="a-CN"></a>人皆贞善。<a id="a-CO"></a>持十善法。<a id="a-CP"></a>自不杀生。<a id="a-CQ"></a>不教他杀。<a id="a-CR"></a>其兽将死。<a id="a-CS"></a>自至人所。<a id="a-CT"></a>既自死已。<a id="a-CU"></a>乃啖其肉。<a id="a-CV"></a>是处[犛-未+牙]牛。<a id="a-CW"></a>其数最多。<a id="a-CX"></a>以其髦尾用覆屋舍。<a id="a-CY"></a>其地生麦。<a id="a-CZ"></a>不须耕垦。<a id="a-Ca"></a>是麦成粒。<a id="a-Cb"></a>无有糠糩。<a id="a-Cc"></a>是其国人磨蒸为饭。<a id="a-Cd"></a>而是麦饭气味甘美。<a id="a-Ce"></a>如细蜂蜜。<a id="a-Cf"></a>云何知耶。<a id="a-Cg"></a>过去久远有王出家。<a id="a-Ch"></a>其王夫人亦得出家。<a id="a-Ci"></a>国师婆罗门亦随出家。<a id="a-Cj"></a>既出家已。<a id="a-Ck"></a>各相舍离。<a id="a-Cl"></a>入山学道。<a id="a-Cm"></a>是王夫人有时月水。<a id="a-Cn"></a>月水净时。<a id="a-Co"></a>往至王所。<a id="a-Cp"></a>与王相见。<a id="a-Cq"></a>即白王言。<a id="a-Cr"></a>大王我今有月水。<a id="a-Cs"></a>古昔之人尊重儿息。<a id="a-Ct"></a>王欲弃舍不从妃意。<a id="a-Cu"></a>思惟事重。<a id="a-Cv"></a>复恐不可。<a id="a-Cw"></a>遂共和合。<a id="a-Cx"></a>乃有大福德子。<a id="a-Cy"></a>男女二人俱时托胎。<a id="a-Cz"></a>舍王而去。<a id="a-D0"></a>既经时节。<a id="a-D1"></a>其后腹大。<a id="a-D2"></a>从诸村落。<a id="a-D3"></a>次到郡县。<a id="a-D4"></a>乃至诸州。<a id="a-D5"></a>人人诃骂云。<a id="a-D6"></a>此女人都无道心。<a id="a-D7"></a>出家破戒。<a id="a-D8"></a>妃闻是语。<a id="a-D9"></a>深生愧悔。<a id="a-DA"></a>是时国师大婆罗门已成仙人。<a id="a-DB"></a>得五神通。<a id="a-DC"></a>随一山林。<a id="a-DD"></a>依止而住。<a id="a-DE"></a>尔时王妃闻婆罗门在彼山住。<a id="a-DF"></a>仍往寻觅。<a id="a-DG"></a>既见师已。<a id="a-DH"></a>乃问妃言。<a id="a-DI"></a>是娠谁作。<a id="a-DJ"></a>妃即答言。<a id="a-DK"></a>是王所为。<a id="a-DL"></a>尔时仙人忆王昔恩。<a id="a-DM"></a>仍于别处。<a id="a-DN"></a>为起叶屋。<a id="a-DO"></a>即语王妃。<a id="a-DP"></a>汝止是中。<a id="a-DQ"></a>我今当采树根果子以相供赡。<a id="a-DR"></a>太妃依语。<a id="a-DS"></a>仍住其中。<a id="a-DT"></a>于是仙人。<a id="a-DU"></a>如法采拾树根果子。<a id="a-DV"></a>供给是妃。<a id="a-DW"></a>妃怀孕月满。<a id="a-DX"></a>遂产二子。<a id="a-DY"></a>一男一女至断乳已。<a id="a-DZ"></a>驱斥是妃。<a id="a-Da"></a>汝今远去。<a id="a-Db"></a>我当随得根果养饴二儿。<a id="a-Dc"></a>妃弃二子。<a id="a-Dd"></a>依语而去。<a id="a-De"></a>仙人随得根果。<a id="a-Df"></a>养育此儿。<a id="a-Dg"></a>两儿稍大。<a id="a-Dh"></a>已至识地。<a id="a-Di"></a>是时仙人以生熟杂果。<a id="a-Dj"></a>试与二儿。<a id="a-Dk"></a>于是二儿自能分别。<a id="a-Dl"></a>熟者即啖。<a id="a-Dm"></a>生者便弃。<a id="a-Dn"></a>仙人作是思惟。<a id="a-Do"></a>是儿身已长大。<a id="a-Dp"></a>心至识地。<a id="a-Dq"></a>能分别果生熟差别。<a id="a-Dr"></a>我令当住何处国土。<a id="a-Ds"></a>丰乐安隐以置立之。<a id="a-Dt"></a>以五通故。<a id="a-Du"></a>见是麦地。<a id="a-Dv"></a>即以神力携二小儿。<a id="a-Dw"></a>飞空而往。<a id="a-Dx"></a>安置是地。<a id="a-Dy"></a>教是儿言。<a id="a-Dz"></a>此草名麦。<a id="a-E0"></a>尔时仙人即自刈取。<a id="a-E1"></a>磨以为食。<a id="a-E2"></a>种种教示。<a id="a-E3"></a>汝等从今当依此法以为资粮。<a id="a-E4"></a>汝住此中。<a id="a-E5"></a>莫生愁恼。<a id="a-E6"></a>我当数数来看视汝。<a id="a-E7"></a>是两小儿乃住其中。<a id="a-E8"></a>仙人后时数往瞻视。<a id="a-E9"></a>是二小儿随年月长。<a id="a-EA"></a>男女二根各皆成就。<a id="a-EB"></a>遂为夫妻。<a id="a-EC"></a>子孙生长。<a id="a-ED"></a>分成六国。<a id="a-EE"></a>尔时大王既学道已。<a id="a-EF"></a>舍于人身。<a id="a-EG"></a>往生天上。<a id="a-EH"></a>舍上天身。<a id="a-EI"></a>还受人身。<a id="a-EJ"></a>受人身已。<a id="a-EK"></a>依佛所说无上正法。<a id="a-EL"></a>出家学道。<a id="a-EM"></a>至得无碍六种神通。<a id="a-EN"></a>以六通故。<a id="a-EO"></a>观自宿命。<a id="a-EP"></a>见六大国。<a id="a-EQ"></a>作是思惟。<a id="a-ER"></a>是六大国皆我子孙。<a id="a-ES"></a>为怜愍是六国人故。<a id="a-ET"></a>往彼乞食。<a id="a-EU"></a>得麦饭还。<a id="a-EV"></a>不问诸比丘前食。<a id="a-EW"></a>而独自食时。<a id="a-EX"></a>诸比丘称此比丘名。<a id="a-EY"></a>而大骂辱。<a id="a-EZ"></a>汝长老。<a id="a-Ea"></a>大悭嫉妒。<a id="a-Eb"></a>咄汝恶人得是麦饭。<a id="a-Ec"></a>不问诸比丘。<a id="a-Ed"></a>而独自食。<a id="a-Ee"></a>比丘答言。<a id="a-Ef"></a>我今不为嫉妒。<a id="a-Eg"></a>而不布施汝等。<a id="a-Eh"></a>何以故。<a id="a-Ei"></a>如是饮食。<a id="a-Ej"></a>未离欲人则不得食。<a id="a-Ek"></a>时是比丘三过洗钵。<a id="a-El"></a>再过弃之。<a id="a-Em"></a>以最后汁。<a id="a-En"></a>取其少分。<a id="a-Eo"></a>施诸比丘。<a id="a-Ep"></a>是阎浮提无有一味等此味者。<a id="a-Eq"></a>于是比丘为诸比丘说此食味次第因缘。<a id="a-Er"></a>彼六大国本我子孙。<a id="a-Es"></a>是故利益彼国人故。<a id="a-Et"></a>往彼乞食。<a id="a-Eu"></a>有余比丘往彼乞食。<a id="a-Ev"></a>大目揵连亦往乞食。<a id="a-Ew"></a>佛世尊为诸比丘说是六国次第因缘。<a id="a-Ex"></a>是故得知六大国事。<a id="a-Ey"></a>六大国品究竟。</p>
  <h2 id="aEz">夜叉神品第四</h2>
  <p id="aF0">时阎浮提中有两众山。<a id="a-F1"></a>恒河之南名娑多耆利山。<a id="a-F2"></a>恒河之北名醯摩跋多山。<a id="a-F3"></a>娑多耆利山中是山最大。<a id="a-F4"></a>一名萨阇。<a id="a-F5"></a>二名频诃。<a id="a-F6"></a>三名末车。<a id="a-F7"></a>四名遏车婆。<a id="a-F8"></a>五名间诃耆利。<a id="a-F9"></a>六名波梨耶多罗。<a id="a-FA"></a>醯摩跋多山中是山最大。<a id="a-FB"></a>一名周罗迦罗。<a id="a-FC"></a>二名摩诃迦三名瞿诃那。<a id="a-FD"></a>四名修罗婆计。<a id="a-FE"></a>五名鸡罗。<a id="a-FF"></a>六名干驮摩驮。<a id="a-FG"></a>七名修槃那般沙。<a id="a-FH"></a>若一切神住河南山者。<a id="a-FI"></a>皆名婆多耆利神。<a id="a-FJ"></a>若在河北山者。<a id="a-FK"></a>皆名醯摩跋多神。<a id="a-FL"></a>是婆多耆利神。<a id="a-FM"></a>领河南一切诸神。<a id="a-FN"></a>故名为王。<a id="a-FO"></a>是醯摩跋多神。<a id="a-FP"></a>领河北一切诸神。<a id="a-FQ"></a>故名为王。<a id="a-FR"></a>云何知耶。<a id="a-FS"></a>有一神王。<a id="a-FT"></a>名醯摩槃。<a id="a-FU"></a>住醯摩跋多山。<a id="a-FV"></a>是神王最长老大年至极位。<a id="a-FW"></a>重疾困苦。<a id="a-FX"></a>是神临死。<a id="a-FY"></a>其有太子。<a id="a-FZ"></a>名醯摩跋多。<a id="a-Fa"></a>呼来教示。<a id="a-Fb"></a>即语子言。<a id="a-Fc"></a>阿父。<a id="a-Fd"></a>我已得闻。<a id="a-Fe"></a>从昔夜叉神最为长老。<a id="a-Ff"></a>见过去佛。<a id="a-Fg"></a>曾值迦葉佛。<a id="a-Fh"></a>闻说释迦牟尼佛将应出世。<a id="a-Fi"></a>如我见相及我所见因缘。<a id="a-Fj"></a>是释迦佛不久应下。<a id="a-Fk"></a>阿父。<a id="a-Fl"></a>若我中间舍命不及佛者。<a id="a-Fm"></a>汝决应往令得见佛。<a id="a-Fn"></a>若汝见佛决大利益。<a id="a-Fo"></a>太子问曰。<a id="a-Fp"></a>云何令我知佛出世。<a id="a-Fq"></a>父答子言。<a id="a-Fr"></a>汝屋舍中未曾有宝而出现者。<a id="a-Fs"></a>当知是时如来出世。<a id="a-Ft"></a>复有神王。<a id="a-Fu"></a>名娑多耆利。<a id="a-Fv"></a>住摩伽陀国界中。<a id="a-Fw"></a>汝当与彼共作朋友。<a id="a-Fx"></a>同立誓愿。<a id="a-Fy"></a>我之与汝所住之处。<a id="a-Fz"></a>若见希有奇宝现者。<a id="a-G0"></a>莫不相报。<a id="a-G1"></a>是时父王教其子已。<a id="a-G2"></a>即便舍命。<a id="a-G3"></a>是时太子供养父尸。<a id="a-G4"></a>忆持尊重父之遗嘱因是度河往觅娑多耆利神王。<a id="a-G5"></a>至神所已。<a id="a-G6"></a>对面语言。<a id="a-G7"></a>共相和敬。<a id="a-G8"></a>同坐一处。<a id="a-G9"></a>醯摩跋多神语娑多耆利王言。<a id="a-GA"></a>府君。<a id="a-GB"></a>我父临死说如上言。<a id="a-GC"></a>因即过世。<a id="a-GD"></a>是故我今语汝是事。<a id="a-GE"></a>若屋室中非常宝现。<a id="a-GF"></a>决须相报。<a id="a-GG"></a>娑多耆利答如是如是。<a id="a-GH"></a>于是二人既立誓已。<a id="a-GI"></a>各还所住。<a id="a-GJ"></a>后时醯摩跋多王宅有奇宝现。<a id="a-GK"></a>莲花千叶。<a id="a-GL"></a>大如车轮。<a id="a-GM"></a>黄金为叶。<a id="a-GN"></a>众宝为茎。<a id="a-GO"></a>时有一神。<a id="a-GP"></a>见是莲花。<a id="a-GQ"></a>驰往白王。<a id="a-GR"></a>王今知不。<a id="a-GS"></a>是宝瑰异。<a id="a-GT"></a>世未曾有。<a id="a-GU"></a>今已出现。<a id="a-GV"></a>千叶莲花。<a id="a-GW"></a>大如车轮。<a id="a-GX"></a>黄金为叶。<a id="a-GY"></a>众宝为茎。<a id="a-GZ"></a>此是天物。<a id="a-Ga"></a>愿王往观。<a id="a-Gb"></a>是时神王闻是言已。<a id="a-Gc"></a>即往池所。<a id="a-Gd"></a>见是莲花。<a id="a-Ge"></a>具足千叶。<a id="a-Gf"></a>大如车轮。<a id="a-Gg"></a>众宝所成。<a id="a-Gh"></a>庄严奇特。<a id="a-Gi"></a>见是事已。<a id="a-Gj"></a>心生惊怪。<a id="a-Gk"></a>身毛皆竖。<a id="a-Gl"></a>自下池中。<a id="a-Gm"></a>恭敬合掌。<a id="a-Gn"></a>顶礼三过。<a id="a-Go"></a>旋绕三匝。<a id="a-Gp"></a>作是思惟。<a id="a-Gq"></a>我于昔时。<a id="a-Gr"></a>曾值善友。<a id="a-Gs"></a>而教我言。<a id="a-Gt"></a>汝所住处。<a id="a-Gu"></a>若有奇宝。<a id="a-Gv"></a>当遣报我。<a id="a-Gw"></a>因遣使者。<a id="a-Gx"></a>往报娑多耆利神王曰。<a id="a-Gy"></a>府君。<a id="a-Gz"></a>我今住处。<a id="a-H0"></a>希有之宝。<a id="a-H1"></a>今已出现。<a id="a-H2"></a>具说宝相。<a id="a-H3"></a>汝今当来共我观视。<a id="a-H4"></a>是时世尊已出于世。<a id="a-H5"></a>正法已说。<a id="a-H6"></a>一向寂静。<a id="a-H7"></a>今至涅槃。<a id="a-H8"></a>往向菩提。<a id="a-H9"></a>修伽陀所教。<a id="a-HA"></a>是时娑多耆利王觉忆此事。<a id="a-HB"></a>作是思惟。<a id="a-HC"></a>我昔曾有善友来报我言。<a id="a-HD"></a>汝所住处。<a id="a-HE"></a>诸佛世尊于中得道。<a id="a-HF"></a>若佛已出。<a id="a-HG"></a>汝应报我。<a id="a-HH"></a>是其所欲。<a id="a-HI"></a>故我应报。<a id="a-HJ"></a>娑多耆利王即遣使往。<a id="a-HK"></a>谓是王言。<a id="a-HL"></a>府君。<a id="a-HM"></a>若一莲花。<a id="a-HN"></a>作何利益。<a id="a-HO"></a>若百若千。<a id="a-HP"></a>亦何利益。<a id="a-HQ"></a>我国土中未曾有宝。<a id="a-HR"></a>今已出现何者名宝。<a id="a-HS"></a>谓多陀阿伽度阿罗诃三藐三佛陀今已出世。<a id="a-HT"></a>汝今应来共事此宝。<a id="a-HU"></a>醯摩跋多九月十五。<a id="a-HV"></a>是布萨时。<a id="a-HW"></a>有五百神。<a id="a-HX"></a>共相围绕。<a id="a-HY"></a>取诸莲花。<a id="a-HZ"></a>面向南行。<a id="a-Ha"></a>履空而去。<a id="a-Hb"></a>往娑多耆利王所。<a id="a-Hc"></a>彼王又将五百神众。<a id="a-Hd"></a>共相围绕。<a id="a-He"></a>来迎是王于恒河南边。<a id="a-Hf"></a>共相聚集。<a id="a-Hg"></a>既相见已。<a id="a-Hh"></a>醯摩跋多王说偈。<a id="a-Hi"></a>问彼神曰。</p>
  <p id="aHj">今十五净日　　四王来集时</p>
  <p id="aHk">我等事何师　　汝信阿罗诃</p>
  <p id="aHl">尔时娑多耆利王。<a id="a-Hm"></a>说偈答曰。</p>
  <p id="aHn">是时佛世尊　　住摩伽陀城</p>
  <p id="aHo">为灭一切苦　　说法一切智</p>
  <p id="aHp">诸苦及苦集　　苦灭不更生</p>
  <p id="aHq">八分苦灭道　　无恼向涅槃</p>
  <p id="aHr">是故汝及我　　当往事是人</p>
  <p id="aHs">一切无能比　　是我信罗诃</p>
  <p id="aHt">尔时醯摩跋多。<a id="a-Hu"></a>闻是偈已。<a id="a-Hv"></a>心大惊怖。<a id="a-Hw"></a>身毛皆竖。<a id="a-Hx"></a>怀疑未信。<a id="a-Hy"></a>三过辩定。<a id="a-Hz"></a>府君。<a id="a-I0"></a>汝今说世尊出世。<a id="a-I1"></a>答曰。<a id="a-I2"></a>府君。<a id="a-I3"></a>我说佛宝出世。<a id="a-I4"></a>第二第三。<a id="a-I5"></a>问答亦尔。<a id="a-I6"></a>是时北山神王。<a id="a-I7"></a>即时如力思度诸佛行住威仪境界四法。<a id="a-I8"></a>问南山神王。<a id="a-I9"></a>说偈问曰。</p>
  <p id="aIA">佛心于众生　　善得安立不</p>
  <p id="aIB">憎爱二思惟　　已得灭尽不</p>
  <p id="aIC">尔时南山神王。<a id="a-ID"></a>以偈答曰。</p>
  <p id="aIE">佛心于众生　　真实得安立</p>
  <p id="aIF">憎爱两思惟　　灭尽永无余</p>
  <p id="aIG">北山神王。<a id="a-IH"></a>重偈问曰。</p>
  <p id="aII">佛有妄语不　　无恼他言不</p>
  <p id="aIJ">无离间语不　　有无义语不</p>
  <p id="aIK">南山神王。<a id="a-IL"></a>以偈答曰。</p>
  <p id="aIM">佛不说妄语　　亦无苦涩语</p>
  <p id="aIN">不说离间语　　说如量义语</p>
  <p id="aIO">北山神王重说偈问曰。</p>
  <p id="aIP">佛无盗他不　　不损他命不</p>
  <p id="aIQ">远离放逸不　　不损禅定不</p>
  <p id="aIR">南山神王。<a id="a-IS"></a>说偈答曰。</p>
  <p id="aIT">佛不盗他财　　是故护他命</p>
  <p id="aIU">远离诸放逸　　不损深禅定</p>
  <p id="aIV">北山神王。<a id="a-IW"></a>又偈问曰。</p>
  <p id="aIX">佛无著爱欲　　心净无浊不</p>
  <p id="aIY">已过无明流　　得净法眼不</p>
  <p id="aIZ">南山神王。<a id="a-Ia"></a>答曰。</p>
  <p id="aIb">不着于欲尘　　心地最清净</p>
  <p id="aIc">已过于无明　　于法得净眼</p>
  <p id="aId">北山神王。<a id="a-Ie"></a>又问曰。</p>
  <p id="aIf">佛明具足不　　法足清净不</p>
  <p id="aIg">四流已绝不　　后生已尽不</p>
  <p id="aIh">南山神王。<a id="a-Ii"></a>又答曰。</p>
  <p id="aIj">佛明已具足　　法足久清净</p>
  <p id="aIk">四流已断灭　　是故无后生</p>
  <p id="aIl">尔时北山神王闻已。<a id="a-Im"></a>心生欢喜。<a id="a-In"></a>说偈赞叹。</p>
  <p id="aIo">智者意成就　　一切事已办</p>
  <p id="aIp">及身口清净　　赞叹具明足</p>
  <p id="aIq">南山神王。<a id="a-Ir"></a>心口欢喜。<a id="a-Is"></a>说偈赞曰。</p>
  <p id="aIt">佛心寂清净　　身口能利他</p>
  <p id="aIu">十力无与等　　今随喜汝赞</p>
  <p id="aIv">智者心成就　　及与身口业</p>
  <p id="aIw">具足明法足　　即共汝往观</p>
  <p id="aIx">今十五布萨　　四王游巡时</p>
  <p id="aIy">心解脱无著　　我共汝礼拜</p>
  <p id="aIz">尔时世尊。<a id="a-J0"></a>住王舍城。<a id="a-J1"></a>匿瞿提树下。<a id="a-J2"></a>是二神王千神围绕。<a id="a-J3"></a>往诣佛所。<a id="a-J4"></a>至佛所已。<a id="a-J5"></a>偏袒右肩。<a id="a-J6"></a>右膝着地。<a id="a-J7"></a>合掌恭敬。<a id="a-J8"></a>顶礼佛足。<a id="a-J9"></a>却坐一面。<a id="a-JA"></a>时北山王。<a id="a-JB"></a>以偈问曰。</p>
  <p id="aJC">能说亦能行　　度流永无漏</p>
  <p id="aJD">独步如师子　　佛不染世法</p>
  <p id="aJE">度一切法岸　　殷勤故来问</p>
  <p id="aJF">众生生何处　　数数习有处</p>
  <p id="aJG">执持是何物　　何处而受苦</p>
  <p id="aJH">尔时世尊。<a id="a-JI"></a>以偈答醯摩跋多神王曰。</p>
  <p id="aJJ">众生生六处　　数数习六处</p>
  <p id="aJK">执持六种法　　六处受苦恼</p>
  <p id="aJL">北山神王。<a id="a-JM"></a>重偈问佛。</p>
  <p id="aJN">是取名何取　　而令众生苦</p>
  <p id="aJO">愿答出离问　　云何解脱苦</p>
  <p id="aJP">尔时世尊。<a id="a-JQ"></a>以偈答醯摩跋多神王曰。</p>
  <p id="aJR">世间有五尘　　我说心第六</p>
  <p id="aJS">于中离欲着　　解脱如是苦</p>
  <p id="aJT">众生得出离　　已说如理量</p>
  <p id="aJU">汝今既有问　　是故答出离</p>
  <p id="aJV">北山神王。<a id="a-JW"></a>重偈问佛。</p>
  <p id="aJX">谁能度驶流　　日夜无疲极</p>
  <p id="aJY">无底亦无攀　　深处谁不沈</p>
  <p id="aJZ">尔时世尊。<a id="a-Ja"></a>以偈答醯摩跋多神王曰。</p>
  <p id="aJb">常持清净戒　　精进不散心</p>
  <p id="aJc">思择内正念　　由智度难度</p>
  <p id="aJd">欲想无有欲　　伏灭色系缚</p>
  <p id="aJe">永灭有喜爱　　是人终不沈</p>
  <p id="aJf">尔时南北二山王。<a id="a-Jg"></a>同时说偈。<a id="a-Jh"></a>以赞佛曰。</p>
  <p id="aJi">我等今善见　　善来今善明</p>
  <p id="aJj">我等见正觉　　演说甘露道</p>
  <p id="aJk">名无灭失见实义　　常乐问难无所著</p>
  <p id="aJl">穷智慧际悉解脱　　行于圣路大仙人</p>
  <p id="aJm">千余夜叉众　　名闻有威神</p>
  <p id="aJn">一切归依佛　　是我无上师</p>
  <p id="aJo">是三夜叉三角而坐。<a id="a-Jp"></a>是故至今路名菱角。<a id="a-Jq"></a>是时世尊住于树下。<a id="a-Jr"></a>是故此树名瞿匿昙瞿提。<a id="a-Js"></a>因此二夜叉事。<a id="a-Jt"></a>故知南北二山。<a id="a-Ju"></a>夜叉神品究竟。</p>
 </body>
</html>