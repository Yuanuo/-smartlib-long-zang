<!doctype html>
<html id="z3IBWBi1D1" data-ver="1162">
 <head>
  <meta charset="utf-8">
  <meta author="真谛">
  <meta library="龙藏">
  <meta catalog="小乘论">
  <meta period="陈">
 </head>
 <body>
  <h1 id="a1">立世阿毗昙论卷第八</h1>
  <h2 id="a2">地狱品第二十三</h2>
  <p id="a3">第一更生地狱。</p>
  <p id="a4">过现未来世　　众生还往生</p>
  <p id="a5">退起及轮转　　佛世尊证见</p>
  <p id="a6">诸业不唐捐　　有果报不失</p>
  <p id="a7">随时处成熟　　圣智者自觉</p>
  <p id="a8">瞿昙知此说　　八种大地狱</p>
  <p id="a9">世尊悉证见　　成一切法眼</p>
  <p id="aA">更生及黑绳　　山磕二叫唤</p>
  <p id="aB">小大两烧热　　及大阿毗止</p>
  <p id="aC">如是八地狱　　佛说难可度</p>
  <p id="aD">恶人恒充满　　各各十六隔</p>
  <p id="aE">四角及四门　　分分皆正等</p>
  <p id="aF">上高百由旬　　四方百由旬</p>
  <p id="aG">铁城所围绕　　铁盖覆其上</p>
  <p id="aH">下地皆是铁　　炎炽火遍满</p>
  <p id="aI">烧恶人可畏　　恒然难可近</p>
  <p id="aJ">见者必毛竖　　极苦不可看</p>
  <p id="aK">我今当为汝　　如法次第说</p>
  <p id="aL">恭敬一心听　　如我所说言</p>
  <p id="aM">有一地狱名曰更生。<a id="a-N"></a>一切皆铁昼夜烧然恒有光炎。<a id="a-O"></a>长多由旬广亦如是。<a id="a-P"></a>是中罪人狱卒捉持脚上头下。<a id="a-Q"></a>依黑绳分斫以鐇斧。<a id="a-R"></a>时被斫已唯有余骨。<a id="a-S"></a>筋所接连闷绝暂死。<a id="a-T"></a>极大重苦狱卒掷去。<a id="a-U"></a>是时冷风吹之还活。<a id="a-V"></a>由此风故皮肉复常。<a id="a-W"></a>是时罪人手爪自生坚利如剑。<a id="a-X"></a>与其同类互起怨心作是思惟。<a id="a-Y"></a>是人昔时曾经为我作如是恶。<a id="a-Z"></a>是故我先速害彼。<a id="a-a"></a>彼起害心亦复如是。<a id="a-b"></a>更互相斫如芟麻丛。<a id="a-c"></a>是地狱人受如此相害。<a id="a-d"></a>上上品苦难可堪忍。<a id="a-e"></a>极坚极强最为痛辣。<a id="a-f"></a>乃至恶业受用未尽求死不得。<a id="a-g"></a>以何行业起此果报。<a id="a-h"></a>令诸众生于彼中生。<a id="a-i"></a>昔在人中众多女人。<a id="a-j"></a>共一夫主互相嗔妒。<a id="a-k"></a>若多男子共诤一女起怨家心。<a id="a-l"></a>或邪淫他妇或诤田园及车乘等。<a id="a-m"></a>或二国王诤于邻地。<a id="a-n"></a>或劫盗他财为财主所治。<a id="a-o"></a>共结怨家如人交阵。<a id="a-p"></a>更相残戮。<a id="a-q"></a>已结怨家未相解谢。<a id="a-r"></a>怀此命终由此业报彼中受生。</p>
  <p id="as">复次种种诸恶不善业报故于彼中生。<a id="a-t"></a>复次有增上业感彼中生。<a id="a-u"></a>彼中生已受用种种恶业果报。<a id="a-v"></a>云何业因令诸罪人更相残斫。<a id="a-w"></a>昔在人中执持鐇斧及刀仗等。<a id="a-x"></a>斩斫有命众生之类。<a id="a-y"></a>是故于中受相斫报。<a id="a-z"></a>复次何业为冷风所吹而复更生。<a id="a-10"></a>昔在人中畜养饮食。<a id="a-11"></a>牛鹿猪羊鸡鸭之属得肥长已。<a id="a-12"></a>为得多肉当复烹杀。<a id="a-13"></a>由此业报感彼冷风还得暂活。<a id="a-14"></a>云何业报得生利爪如利剑。<a id="a-15"></a>昔在人中给人刀仗。<a id="a-16"></a>作如此教汝等可来。<a id="a-17"></a>某处州郡及县邑等。<a id="a-18"></a>往彼行杀或人或畜。<a id="a-19"></a>由此业报剑爪得生。</p>
  <p id="a1A">云何此狱名曰更生。<a id="a-1B"></a>彼中罪人作如此意。<a id="a-1C"></a>我今更生身肉如本故名更生。<a id="a-1D"></a>又复此狱本名更生。<a id="a-1E"></a>尔时世尊欲重明此义。<a id="a-1F"></a>而说偈言。</p>
  <p id="a1G">更生地狱中　　头下脚在上</p>
  <p id="a1H">执持鐇斧等　　随绳卒所斫</p>
  <p id="a1I">是时被斫已　　唯余骨聚在</p>
  <p id="a1J">血肉皮筋等　　还复如本生</p>
  <p id="a1K">指端利剑爪　　由业自然生</p>
  <p id="a1L">随昔怨嗔心　　更互相斩斫</p>
  <p id="a1M">受相斫害已　　冷风还更吹</p>
  <p id="a1N">生一切身分　　诤风业所感</p>
  <p id="a1O">如来人天师　　如实见是已</p>
  <p id="a1P">是故说更生　　造恶人住处</p>
  <p id="a1Q">第二黑绳地狱。</p>
  <p id="a1R">复次地狱名为黑绳一切皆铁。<a id="a-1S"></a>昼夜烧燃火恒光炎。<a id="a-1T"></a>长多由旬广亦如是。<a id="a-1U"></a>是中罪人狱卒捉持扑令卧地。<a id="a-1V"></a>如[狂-王+單]生树随黑绳界斫以鐇斧。<a id="a-1W"></a>或为八角或复六角或复四棱。<a id="a-1X"></a>有诸罪人从其足跟。<a id="a-1Y"></a>乃至颈项。<a id="a-1Z"></a>斤斧斩斫如蔗节长。<a id="a-1a"></a>复有罪人从项至足。<a id="a-1b"></a>斧斤细断亦如蔗节。<a id="a-1c"></a>是地狱人受此残戮。<a id="a-1d"></a>上上品苦难可堪忍。<a id="a-1e"></a>极坚极强最为痛恼。<a id="a-1f"></a>乃至恶业受用未尽求死不得。<a id="a-1g"></a>是何行业起此果报。<a id="a-1h"></a>令诸众生于彼中生。<a id="a-1i"></a>昔在人中作如此业。<a id="a-1j"></a>随世律制随世量决。<a id="a-1k"></a>自作教他如是重罚。<a id="a-1l"></a>如是多量斩斫其手。<a id="a-1m"></a>如是量者斩斫其脚。<a id="a-1n"></a>劓鼻刵耳亦复如是。<a id="a-1o"></a>如是多量割其背肉。<a id="a-1p"></a>或割二髀或五两或十两。<a id="a-1q"></a>由此业报是诸众生于中受生。<a id="a-1r"></a>复有种种诸恶不善业报于彼中生。<a id="a-1s"></a>复次有增上业感彼中生。<a id="a-1t"></a>彼中生已受用种种恶不善业报。<a id="a-1u"></a>彼中有时狱卒骂詈。<a id="a-1v"></a>怖畏受罪之人恶人起起莫动。<a id="a-1w"></a>时无量罪人心大惊怖。<a id="a-1x"></a>一时竦倚犹如幡林。<a id="a-1y"></a>是时铁衣铁袈裟火恒烧燃出大光炎。<a id="a-1z"></a>无数千万赤铁袈裟及赤铁衣。<a id="a-20"></a>从空来下时诸罪人作是叫唤。<a id="a-21"></a>是衣来是衣来。<a id="a-22"></a>是衣至已随一一人各各缠裹。<a id="a-23"></a>皮肉筋骨悉皆焦烂。<a id="a-24"></a>焦烂尽已铁衣自去。<a id="a-25"></a>是地狱人受此烧炙。<a id="a-26"></a>上上品苦难可堪忍。<a id="a-27"></a>极坚极强最为痛辣。<a id="a-28"></a>乃至恶业受报未尽求死不得。<a id="a-29"></a>是何行业受此果报。<a id="a-2A"></a>令诸众生于彼中生。<a id="a-2B"></a>昔在人中捉持鞭杖捶挞有命众生。<a id="a-2C"></a>或以皮杖或用萪藤。<a id="a-2D"></a>或复鱼尾鞭枷众生。<a id="a-2E"></a>复有出家破戒受用国土衣服及与腰绳。<a id="a-2F"></a>以此业报于中受生。<a id="a-2G"></a>复次种种诸恶不善果报于彼中生复次有增上业感彼中生。<a id="a-2H"></a>彼中生已受用种种不善业报。<a id="a-2I"></a>有诸罪人狱卒剥皮。<a id="a-2J"></a>从足跟至颈则止不令都离。<a id="a-2K"></a>又狱卒从颈项剥皮。<a id="a-2L"></a>至足跟而止亦不都离。<a id="a-2M"></a>复有罪人从颈剥皮至腰而止。<a id="a-2N"></a>或从腰剥皮至跟而止。<a id="a-2O"></a>令诸罪人身所带皮。<a id="a-2P"></a>垂拖披曳皆至于地。<a id="a-2Q"></a>自地践履痛苦难当。<a id="a-2R"></a>譬如世人所著衣服。<a id="a-2S"></a>纵横长短不能整齐。<a id="a-2T"></a>在其身皮亦复如是。<a id="a-2U"></a>此地狱人受自[利-禾+皮]剥。<a id="a-2V"></a>上上品苦难可堪忍。<a id="a-2W"></a>极坚极强最为痛辣。<a id="a-2X"></a>乃至恶业受报未尽求死不得。<a id="a-2Y"></a>是何行业受此果报。<a id="a-2Z"></a>令诸众生于彼中生。<a id="a-2a"></a>昔在人中作如是业。<a id="a-2b"></a>有命众生生剥其皮。<a id="a-2c"></a>令皮不脱犹着其身似如衣服为戏乐等。<a id="a-2d"></a>复次昔在人中鞭挞众生。<a id="a-2e"></a>或自作为他所教。<a id="a-2f"></a>复次出家破戒。<a id="a-2g"></a>受用国土衣服卧具等。<a id="a-2h"></a>由此业报于彼受生。<a id="a-2i"></a>复有种种诸恶不善业报于彼中生。<a id="a-2j"></a>复次有增上业感彼中生。<a id="a-2k"></a>彼中生已受用种种不善业报。<a id="a-2l"></a>是地狱中极大黑暗。<a id="a-2m"></a>密烟充满烟气燥辣。<a id="a-2n"></a>裂皮破肉彻骨至髓。<a id="a-2o"></a>此烟毒触遍身内外。<a id="a-2p"></a>狱卒驱逼令入烟中然后方置。<a id="a-2q"></a>是诸罪人畏避此烟周章驰走。<a id="a-2r"></a>无数由旬互蹋身皮更相困苦。<a id="a-2s"></a>是地狱人受此烟毒。<a id="a-2t"></a>上上品苦难可堪忍。<a id="a-2u"></a>极坚极强最为痛辣。<a id="a-2v"></a>乃至恶业受报未尽求死不得。<a id="a-2w"></a>是何行业受此果报。<a id="a-2x"></a>令诸众生于彼中生。<a id="a-2y"></a>昔在人中作高密室以烟杀人。<a id="a-2z"></a>或作牢狱人以烟苦。<a id="a-30"></a>或豪猪或陵鲤或獭或狐或狸或鼠或猾。<a id="a-31"></a>蜜蜂之属皆在坎中。<a id="a-32"></a>于其穴中作烟熏取。<a id="a-33"></a>乃至蚊蚋以烟熏逐。<a id="a-34"></a>以此业报于中受生。<a id="a-35"></a>复有种种诸恶不善业报于彼中生。<a id="a-36"></a>复次以增上业感彼中生。<a id="a-37"></a>彼中生已受用种种不善业报。<a id="a-38"></a>云何此狱名为黑绳。<a id="a-39"></a>是中罪人随黑绳界。<a id="a-3A"></a>斩斫困苦故名黑绳。<a id="a-3B"></a>又复自性本名黑绳。<a id="a-3C"></a>欲重宣此义。<a id="a-3D"></a>而说偈言。</p>
  <p id="a3E">黑绳中狱卒　　[狂-王+單]罪人如树</p>
  <p id="a3F">随黑绳界道　　执持鐇斧斫</p>
  <p id="a3G">复次赤铁衣　　昼夜恒烧热</p>
  <p id="a3H">缠压诸罪人　　血肉流及燥</p>
  <p id="a3I">剥足皮至颈　　从颈腰亦然</p>
  <p id="a3J">黑绳中罪人　　多无皮赤肉</p>
  <p id="a3K">可畏黑暗中　　毒烟悉充满</p>
  <p id="a3L">狱卒逼驱入　　入已方舍置</p>
  <p id="a3M">驰走多由旬　　烟暗无所见</p>
  <p id="a3N">更互履身皮　　自他俱困苦</p>
  <p id="a3O">此中因及果　　如实佛自知</p>
  <p id="a3P">如是说黑绳　　恶人所住处</p>
  <p id="a3Q">大巷地狱在更生黑绳二狱中间。<a id="a-3R"></a>其有地狱名曰大巷如大市巷。<a id="a-3S"></a>是中罪人或时仰眠。<a id="a-3T"></a>或时覆眠或置臼中铁杵舂捣。<a id="a-3U"></a>或有罪人从脚至颈分分斩斫。<a id="a-3V"></a>或有罪人褫皮布地。<a id="a-3W"></a>还割其肉以积皮上。<a id="a-3X"></a>复有罪人下剑手断举剑手生。<a id="a-3Y"></a>以是因缘积其手聚犹如山高。<a id="a-3Z"></a>脚耳鼻头下剑即断举剑还生。<a id="a-3a"></a>头鼻等聚亦如山高。<a id="a-3b"></a>乃至恶业受报未尽求死不得。<a id="a-3c"></a>是何行业受此果报。<a id="a-3d"></a>令诸众生于彼中生。<a id="a-3e"></a>昔在人中屠脍为业。<a id="a-3f"></a>杀羊猪牛鹿以自活命。<a id="a-3g"></a>或捕鱼鸟或辩决牢狱。<a id="a-3h"></a>或自为劫盗或刑剪罪人。<a id="a-3i"></a>由此业报彼中受生。<a id="a-3j"></a>复有种种诸恶业于彼中生。<a id="a-3k"></a>复次有增上业感彼中生。<a id="a-3l"></a>彼中生已受用种种不善业报。<a id="a-3m"></a>是地狱人头如象头身似人身。<a id="a-3n"></a>复有罪人头如马头身如人身。<a id="a-3o"></a>复有罪人头如牛头身亦似人。<a id="a-3p"></a>如是等类种种不同。<a id="a-3q"></a>是中狱卒取诸罪人驾以铁车。<a id="a-3r"></a>昼夜烧燃恒有光炎。<a id="a-3s"></a>赤铁为枙赤铁为绳。<a id="a-3t"></a>是中路地一切皆铁。<a id="a-3u"></a>长多由旬广亦如是。<a id="a-3v"></a>是中狱卒执赤铁锥驱蹙来去。<a id="a-3w"></a>受如此害。<a id="a-3x"></a>上上品苦难可堪忍。<a id="a-3y"></a>极坚极强最为痛辣。<a id="a-3z"></a>乃至恶业受用未尽求死不得。<a id="a-40"></a>彼是何业受此果报。<a id="a-41"></a>令诸众生于此中生。<a id="a-42"></a>昔在人中。<a id="a-43"></a>或调象师或调马师。<a id="a-44"></a>或复调牛诸骑乘师等。<a id="a-45"></a>由此业报彼中受生。<a id="a-46"></a>复次种种诸恶业报于彼中生。<a id="a-47"></a>彼有增上业报感彼中生。<a id="a-48"></a>彼中生已受用种种不善果报。<a id="a-49"></a>彼中复有众生头作牛头身是人身。<a id="a-4A"></a>亦有鹿头人身。<a id="a-4B"></a>复有猪头人身。<a id="a-4C"></a>如是等类种种无数。<a id="a-4D"></a>狱卒众多聚集围绕。<a id="a-4E"></a>执持弓刀种种器仗。<a id="a-4F"></a>斫刺罪人受此残害。<a id="a-4G"></a>上上品苦难可堪忍。<a id="a-4H"></a>极坚极强最为痛辣。<a id="a-4I"></a>乃至恶业受用未尽求死不得。<a id="a-4J"></a>是何行业受此果报。<a id="a-4K"></a>令诸众生于彼中生。<a id="a-4L"></a>昔在人中持捉刀杖。<a id="a-4M"></a>田猎网捕有命众生。<a id="a-4N"></a>多人围绕或斫或刺或杀或害。<a id="a-4O"></a>由此等业彼中受生。<a id="a-4P"></a>复次种种诸恶业报于彼中生。<a id="a-4Q"></a>复有增上业报感彼中生。<a id="a-4R"></a>彼中生已受用种种不善业报。<a id="a-4S"></a>彼中有树名逆刺睒浮利一切皆铁。<a id="a-4T"></a>昼夜烧燃恒有光炎。<a id="a-4U"></a>树高一由旬刺长十六寸。<a id="a-4V"></a>彼中狱卒捉罪人臂。<a id="a-4W"></a>牵上刺树而复牵下。<a id="a-4X"></a>若牵上时刺低向下。<a id="a-4Y"></a>若牵下时刺仰向上。<a id="a-4Z"></a>牵上下时腹若着树皮肉即尽。<a id="a-4a"></a>若背着树皮肉亦尽。<a id="a-4b"></a>其腹皮肉还复更生。<a id="a-4c"></a>胁背皮肉尽生亦尔。<a id="a-4d"></a>由此事故随腹胁背牵上牵下。<a id="a-4e"></a>如是罪人受此残害。<a id="a-4f"></a>上上品苦难可堪忍。<a id="a-4g"></a>极坚极强最为痛剧。<a id="a-4h"></a>乃至恶业受用未尽求死不得。<a id="a-4i"></a>昔行何业受此果报。<a id="a-4j"></a>令诸众生于彼中生。<a id="a-4k"></a>昔在人中邪淫他妇。<a id="a-4l"></a>或有妇人欺背夫主。<a id="a-4m"></a>由此等业于彼中生。<a id="a-4n"></a>复次种种诸恶业报于彼中生。<a id="a-4o"></a>复有增上业报于彼中生。<a id="a-4p"></a>彼中生已受用种种不善业报。<a id="a-4q"></a>于彼狱中复有众多赤铁炭山。<a id="a-4r"></a>昼夜烧燃恒有光炎。<a id="a-4s"></a>是中狱卒捉罪人臂牵上牵下。<a id="a-4t"></a>随腹着山皮肉焦尽。<a id="a-4u"></a>若背着山皮肉亦尽。<a id="a-4v"></a>腹还复故背胁皮肉尽生亦尔。<a id="a-4w"></a>由此事故随腹胁背牵上牵下。<a id="a-4x"></a>如是罪人受此残害。<a id="a-4y"></a>上上品苦难可堪忍。<a id="a-4z"></a>极坚极强最为痛辣。<a id="a-50"></a>乃至恶业受用未尽求死不得。<a id="a-51"></a>昔行何业受此果报。<a id="a-52"></a>令诸众生于彼中生。<a id="a-53"></a>昔在人中取有命众生掷置火中。<a id="a-54"></a>或热砂中或热灰中。<a id="a-55"></a>或掷不净秽中。<a id="a-56"></a>或以牛马驾于车乘热砂中行。<a id="a-57"></a>由此等业彼中受生。<a id="a-58"></a>复次种种诸恶业报于彼中生。<a id="a-59"></a>复有增上业报感彼中生。<a id="a-5A"></a>彼中生已受用种种不善业报。</p>
  <p id="a5B">第三聚磕地狱品。</p>
  <p id="a5C">复有地狱名为聚磕。<a id="a-5D"></a>其相犹如二山中间。<a id="a-5E"></a>是中狱卒执持种种器杖恐怖罪人。<a id="a-5F"></a>是时罪人悉皆畏惧。<a id="a-5G"></a>入二山中间无数千人。<a id="a-5H"></a>入山中央已有大火聚塞断前路。<a id="a-5I"></a>是时罪人见是猛火便欲缩退。<a id="a-5J"></a>复见其后有大火聚。<a id="a-5K"></a>周慞宛转二山便合。<a id="a-5L"></a>两山来时一切罪人。<a id="a-5M"></a>发声叫唤作如是言。<a id="a-5N"></a>是山来已是山来已。<a id="a-5O"></a>山遂相合如压麻油。<a id="a-5P"></a>山压罪人亦复如是。<a id="a-5Q"></a>既压竟已山开向上。<a id="a-5R"></a>是诸罪人见山耸起。<a id="a-5S"></a>争入其下山即复落重压其身。<a id="a-5T"></a>譬如张压压诸杂狩血流成江。<a id="a-5U"></a>唯筋骨在无复皮肉。<a id="a-5V"></a>受此残害。<a id="a-5W"></a>上上品苦难可堪忍。<a id="a-5X"></a>极坚极强最为痛苦。<a id="a-5Y"></a>乃至恶业受用未尽求死不得。<a id="a-5Z"></a>昔何行业受此果报。<a id="a-5a"></a>令诸众生于彼中生。<a id="a-5b"></a>昔在人中以竹笪覆人牵象践蹋。<a id="a-5c"></a>或斗战时作诸压车以磕于人。<a id="a-5d"></a>又悬机石缒下杀人。<a id="a-5e"></a>复于崄路作诸机阱陷杀众生。<a id="a-5f"></a>或以爪齿掏啮蚤虱。<a id="a-5g"></a>如是等业受此果报。<a id="a-5h"></a>于中受生。<a id="a-5i"></a>复有种种诸不善业于彼中生。<a id="a-5j"></a>复有增上业感彼中生。<a id="a-5k"></a>彼中生已受用种种不善业报。<a id="a-5l"></a>其中罪人但余筋骨无复血肉。<a id="a-5m"></a>是时狱卒谓其伴言。<a id="a-5n"></a>我今共汝一弹指顷。<a id="a-5o"></a>舂捣罪人即捉诸罪人。<a id="a-5p"></a>内热铁艚中以热铁杵捣碎其身。<a id="a-5q"></a>一弹指顷当人中五百年寿。<a id="a-5r"></a>受此残害上上品苦具如前说。<a id="a-5s"></a>昔行何业感是果报。<a id="a-5t"></a>令诸众生于彼中生。<a id="a-5u"></a>昔在人中或执持矛槊及叉戟等刺害众生。<a id="a-5v"></a>谷米麻麦合虫舂[白*易]。<a id="a-5w"></a>由此等业于中受生。<a id="a-5x"></a>复有种种不善业报于彼中生。<a id="a-5y"></a>复有增上业感彼中生。<a id="a-5z"></a>彼中生已受用种种不善业报。<a id="a-60"></a>云何此狱名曰聚磕。<a id="a-61"></a>是中罪人聚集一处。<a id="a-62"></a>两山聚磕故名聚磕。<a id="a-63"></a>又复此狱本名聚磕故名聚磕。<a id="a-64"></a>重说偈言。</p>
  <p id="a65">聚磕地狱中　　大二山中央</p>
  <p id="a66">无数诸罪人　　入中如鹿聚</p>
  <p id="a67">由昔业报故　　是两山相合</p>
  <p id="a68">磕压多众生　　火聚塞前后</p>
  <p id="a69">从罪人身分　　流血成江河</p>
  <p id="a6A">如是受困苦　　中间不得死</p>
  <p id="a6B">安置赤铁艚　　执杵所舂捣</p>
  <p id="a6C">受昔诸业报　　弹指五百年</p>
  <p id="a6D">如来人天师　　如实见其已</p>
  <p id="a6E">是故说聚磕　　造恶人住处</p>
  <p id="a6F">第四地狱名叫唤品。</p>
  <p id="a6G">复有地狱名为叫唤。<a id="a-6H"></a>其相犹如狭室无量千数。<a id="a-6I"></a>彼中罪人人各一室身大房小。<a id="a-6J"></a>迫迮困苦绝四威仪受烧炙害。<a id="a-6K"></a>是罪人下其火炽然。<a id="a-6L"></a>火势若猛叫声则烈。<a id="a-6M"></a>火势小羸叫声则下受此烧炙。<a id="a-6N"></a>上上品苦难可堪忍。<a id="a-6O"></a>极坚极强最为痛剧。<a id="a-6P"></a>乃至恶业受用未尽求死不得。<a id="a-6Q"></a>昔何业行受此果报。<a id="a-6R"></a>令诸众生于彼中生。<a id="a-6S"></a>昔在人中于无救济于无依止众生。<a id="a-6T"></a>自作教他行大重罚。<a id="a-6U"></a>自作教他焚燎原野。<a id="a-6V"></a>或作密室以火杀之。<a id="a-6W"></a>或作牢狱以火苦人。<a id="a-6X"></a>或豪猪陵鲤獭狐狸。<a id="a-6Y"></a>鼠等穴处之类。<a id="a-6Z"></a>于其穴口以火烧炙。<a id="a-6a"></a>乃至蚊蚋以火熏逐。<a id="a-6b"></a>以此业报于中受生。<a id="a-6c"></a>复有种种诸恶业报于彼中生。<a id="a-6d"></a>复次以增上业感彼中生。<a id="a-6e"></a>彼中生已受用种种不善业报。</p>
  <p id="a6f">第五地狱名大叫唤品。</p>
  <p id="a6g">复有地狱名大叫唤。<a id="a-6h"></a>其相犹如大陷。<a id="a-6i"></a>广长无数由旬。<a id="a-6j"></a>皆是赤铁具如前说。<a id="a-6k"></a>是中狱卒手持铁拍拟怖罪人。<a id="a-6l"></a>罪人见已生大怖畏。<a id="a-6m"></a>或走逃叛或不逃叛。<a id="a-6n"></a>或周章漫走。<a id="a-6o"></a>或面拓壁或复直视。<a id="a-6p"></a>或逢迎赞叹或辞谢乞恩。<a id="a-6q"></a>是时狱卒问逢迎者。<a id="a-6r"></a>汝等云何敢来迎我。<a id="a-6s"></a>即以铁拍打碎其头。<a id="a-6t"></a>如破酪堈头碎脑溅。<a id="a-6u"></a>亦复如尔。<a id="a-6v"></a>语不迎者。<a id="a-6w"></a>汝何敢不来。<a id="a-6x"></a>碎破其头亦复如前。<a id="a-6y"></a>漫走不走拓壁正视。<a id="a-6z"></a>叛不叛者各问打治例皆如是。<a id="a-70"></a>以此因缘悉皆破头。<a id="a-71"></a>无得免者受此残碎。<a id="a-72"></a>上上品苦难可堪忍。<a id="a-73"></a>极坚极强最为痛剧。<a id="a-74"></a>乃至恶业受报未尽求死不得。<a id="a-75"></a>昔何行业受此果报。<a id="a-76"></a>令诸众生于彼中生。<a id="a-77"></a>昔在人中凿陷为狱。<a id="a-78"></a>若犯罪者安置是中。<a id="a-79"></a>令其不见日月明光。<a id="a-7A"></a>由此业报于彼受生。<a id="a-7B"></a>复有种种诸恶业报。<a id="a-7C"></a>于彼中生。<a id="a-7D"></a>复次诸增上业感彼中生。<a id="a-7E"></a>彼中生已受用种种不善业报。<a id="a-7F"></a>复行何业受碎头报。<a id="a-7G"></a>昔在人中有命众生打破其头。<a id="a-7H"></a>或鱼蛇蜈蚣等种种众生。<a id="a-7I"></a>由是等业受碎头报。<a id="a-7J"></a>此狱烧炙困苦复剧于前。<a id="a-7K"></a>长有碎首等苦。<a id="a-7L"></a>云何此狱名大叫唤。<a id="a-7M"></a>是中罪人由拍由火。<a id="a-7N"></a>大号大叫唯大叫声无所诠辩。<a id="a-7O"></a>乃至不能唤母唤父。<a id="a-7P"></a>是故地狱名大叫唤。<a id="a-7Q"></a>又复自性名大叫唤。<a id="a-7R"></a>重说偈言。</p>
  <p id="a7S">叫唤地狱中　　多人被迫迮</p>
  <p id="a7T">下火若大燃　　叫唤声可畏</p>
  <p id="a7U">若火势羸弱　　叫声亦随下</p>
  <p id="a7V">摧折威仪苦　　及以烧炙痛</p>
  <p id="a7W">第二大叫唤　　深暗令毛竖</p>
  <p id="a7X">壁立不可登　　广大无数量</p>
  <p id="a7Y">狱卒于彼中　　执持赤铁拍</p>
  <p id="a7Z">碎头如怨家　　无量百千年</p>
  <p id="a7a">如来人天师　　如实见是已</p>
  <p id="a7b">故说二叫唤　　造恶人住处</p>
  <p id="a7c">第六地狱名烧炙品。</p>
  <p id="a7d">复有地狱名曰烧炙。<a id="a-7e"></a>其相犹如陶窖一切皆铁。<a id="a-7f"></a>昼夜烧然恒发光炎。<a id="a-7g"></a>广长无数由旬。<a id="a-7h"></a>是中罪人无数千万。<a id="a-7i"></a>闭塞烧炙熟已内外焦燥。<a id="a-7j"></a>虚脆易脱譬如肉脯。<a id="a-7k"></a>是时狱门自然开。<a id="a-7l"></a>其门外边有无数狗。<a id="a-7m"></a>或乌或驳身高长大。<a id="a-7n"></a>伺待门开争入狱里。<a id="a-7o"></a>牵出罪人咋[狂-王+單]其身。<a id="a-7p"></a>如倒生树恣意啖食。<a id="a-7q"></a>既被食已皮肉皆尽。<a id="a-7r"></a>唯余骨聚困苦难处当时闷绝。<a id="a-7s"></a>冷风来吹皮肉更复。<a id="a-7t"></a>是时狱卒复驱令入。<a id="a-7u"></a>还受先苦烧炙食啖。<a id="a-7v"></a>上上品苦具如前说。<a id="a-7w"></a>昔何行业受此果报。<a id="a-7x"></a>令诸众生于彼中生。<a id="a-7y"></a>昔在人中造作牢狱无有门户。<a id="a-7z"></a>增土象粪杂以泥壁。<a id="a-80"></a>及以涂地以盐和瞿昙婆树油。<a id="a-81"></a>溅罪人身掷置狱中。<a id="a-82"></a>日光照炙于一夜中臭烂膀胀。<a id="a-83"></a>或蒸或煮杀害罪人。<a id="a-84"></a>或复安火燃炙杀人。<a id="a-85"></a>或煮蚕茧或煎炒有命众生。<a id="a-86"></a>以此业报于中受生。<a id="a-87"></a>复有种种诸恶业报。<a id="a-88"></a>及增上业报感彼中生具如上说。<a id="a-89"></a>复由何业为狗食啖。<a id="a-8A"></a>昔在人中畜养师子虎豹熊罴豺狗之属。<a id="a-8B"></a>令其咋啮有命众生。<a id="a-8C"></a>以是等业受彼中生余如上说。<a id="a-8D"></a>昔何行业得冷风吹。<a id="a-8E"></a>昔在人中为须多肉养饴众生。<a id="a-8F"></a>以此业故得冷风触。<a id="a-8G"></a>云何此狱名之烧炙。<a id="a-8H"></a>是中罪人身心被炙故名烧炙。<a id="a-8I"></a>又复自性名为烧炙。<a id="a-8J"></a>重说偈言。</p>
  <p id="a8K">烧炙地狱中　　铁舍大炎热</p>
  <p id="a8L">气热极盛猛　　犹如烧火聚</p>
  <p id="a8M">是中造罪人　　密塞而受炙</p>
  <p id="a8N">如昔所行业　　此中受苦报</p>
  <p id="a8O">是时身已熟　　群狗竞食啖</p>
  <p id="a8P">皮肉皆消尽　　唯骨是其余</p>
  <p id="a8Q">冷风一来吹　　皮肉还复本</p>
  <p id="a8R">狱卒更驱入　　还更受前苦</p>
  <p id="a8S">如来人天师　　如实见是已</p>
  <p id="a8T">故说是烧炙　　造罪人住处</p>
  <p id="a8U">第七地狱品名大烧炙。</p>
  <p id="a8V">复有地狱名大烧炙。<a id="a-8W"></a>其相如高广山一切皆是赤铁。<a id="a-8X"></a>昼夜烧然恒发光炎。<a id="a-8Y"></a>有赤铁利串烧热最剧。<a id="a-8Z"></a>恒发光炎周圆上下皆所围绕。<a id="a-8a"></a>或有罪人一串所贯就火山炙。<a id="a-8b"></a>或两三串或十二十。<a id="a-8c"></a>乃至百千纵横穿贯就火山炙。<a id="a-8d"></a>若一边已熟其串自转复炙一边。<a id="a-8e"></a>复有罪人铁串自拔贯未伤处翻转就炙。<a id="a-8f"></a>复有罪人由上上品恶业报故无数诸串并皆自来叉刺其身。<a id="a-8g"></a>是中罪人受此串炙。<a id="a-8h"></a>上上品苦难可堪忍。<a id="a-8i"></a>极坚极强最为痛剧。<a id="a-8j"></a>乃至恶业受报未尽求死不得。<a id="a-8k"></a>昔行何业受此果报。<a id="a-8l"></a>昔在人中串贯火炙。<a id="a-8m"></a>有命众生由此业报于中受生。<a id="a-8n"></a>复有种种诸恶业报于彼中生。<a id="a-8o"></a>复次诸增上业感彼中生。<a id="a-8p"></a>彼中生已受用种种不善业报。<a id="a-8q"></a>云何此狱名大烧炙。<a id="a-8r"></a>彼中罪人为串所刺。<a id="a-8s"></a>以就火山内外烧炙。<a id="a-8t"></a>愁忧苦恼故说大烧炙。<a id="a-8u"></a>又复自性本名烧炙。<a id="a-8v"></a>重说偈言。</p>
  <p id="a8w">大烧炙地狱　　利串皆是铁</p>
  <p id="a8x">围绕铁火山　　宿世恶业感</p>
  <p id="a8y">是中行恶人　　无数被穿贯</p>
  <p id="a8z">如反覆炙鱼　　随业令其尔</p>
  <p id="a90">如来人天师　　如实见是已</p>
  <p id="a91">故说大烧炙　　造恶人住处</p>
  <p id="a92">第八阿毗止地狱品。</p>
  <p id="a93">复有地狱名阿毗止。<a id="a-94"></a>其相犹如大城一切皆是赤铁。<a id="a-95"></a>昼夜烧燃恒发光炎。<a id="a-96"></a>是狱东壁一切赤铁。<a id="a-97"></a>昼夜烧燃恒出火炎。<a id="a-98"></a>西南北壁上下并燃东壁火炎交彻西壁。<a id="a-99"></a>西壁火炎亦彻东壁。<a id="a-9A"></a>南火彻北北火彻南。<a id="a-9B"></a>上火彻下下火彻上。<a id="a-9C"></a>四方火炎遍满狱中。<a id="a-9D"></a>是中罪人无量千数重沓受烧犹如樵[卄/積]。<a id="a-9E"></a>中有罪人由此恶业上上品故。<a id="a-9F"></a>身体长大虚疏柔软。<a id="a-9G"></a>更相蹙逼身首低垂。<a id="a-9H"></a>不能行走绝四威仪。<a id="a-9I"></a>有诸罪人由此宿业下中品故恒求出离周章漫走。<a id="a-9J"></a>或有时节是大地狱东门自开。<a id="a-9K"></a>是诸罪人咸唱门开竞走求出。<a id="a-9L"></a>未至门边门自还闭。<a id="a-9M"></a>是时西门更复开辟。<a id="a-9N"></a>南门北门亦复自开。<a id="a-9O"></a>是诸罪人唱云门开。<a id="a-9P"></a>疾走向门未至门所门已自闭。<a id="a-9Q"></a>是中罪人受此无间地狱大苦。<a id="a-9R"></a>难可堪忍。<a id="a-9S"></a>极坚极强最为痛剧。<a id="a-9T"></a>乃至恶业受报未尽求死不得。<a id="a-9U"></a>昔行何业受此果报。<a id="a-9V"></a>昔在人中或杀母杀父杀阿罗汉。<a id="a-9W"></a>起杀害心出佛身血破和合僧。<a id="a-9X"></a>或复其母已是圣人生于淫逼。<a id="a-9Y"></a>杀正定聚人或杀菩萨众生。<a id="a-9Z"></a>或破坏如来四种支提。<a id="a-9a"></a>或劫夺聚集因缘四方僧物。<a id="a-9b"></a>或行杀生偷盗邪淫。<a id="a-9c"></a>妄语两舌恶口绮语。<a id="a-9d"></a>贪爱嗔恚邪见等最极上品。<a id="a-9e"></a>随其一二乃至具足。<a id="a-9f"></a>以此恶行于中受生。<a id="a-9g"></a>复有种种诸恶业报于彼中生。<a id="a-9h"></a>复次诸增上业感彼中生。<a id="a-9i"></a>彼中生已受用种种不善业报。<a id="a-9j"></a>云何此狱名阿毗止。<a id="a-9k"></a>彼中罪人恒常受苦无有间息。<a id="a-9l"></a>最上上品余地狱苦则不如此。<a id="a-9m"></a>何以故。<a id="a-9n"></a>余地狱中狱卒或时来或时不来或由冷风大苦暂息。<a id="a-9o"></a>此地狱中则不如是。<a id="a-9p"></a>从始至终受上上品苦难可堪忍。<a id="a-9q"></a>极坚极强最为痛剧。<a id="a-9r"></a>此中罪人寿命一劫。<a id="a-9s"></a>乃至半劫乃至不定。<a id="a-9t"></a>譬如炉冶竟日烧铁星炎沸涌。<a id="a-9u"></a>烧罪人身亦复如是。<a id="a-9v"></a>故说名阿毗止。<a id="a-9w"></a>又复自性亦名阿毗止。<a id="a-9x"></a>重说偈言。</p>
  <p id="a9y">阿毗止地狱　　一向最剧苦</p>
  <p id="a9z">昼夜火烧燃　　光炎聚遍满</p>
  <p id="aA0">譬如一日烧　　铁镬出光炎</p>
  <p id="aA1">如是阿毗止　　一切火光彻</p>
  <p id="aA2">是中罪人身　　犹如大火聚</p>
  <p id="aA3">汝等看业力　　由此不灰炭</p>
  <p id="aA4">或时见门开　　争竞走驰出</p>
  <p id="aA5">来至门已闭　　宿业未尽故</p>
  <p id="aA6">如天受乐人　　求生不求死</p>
  <p id="aA7">此中受苦者　　求死不求生</p>
  <p id="aA8">如来人天师　　如实见是已</p>
  <p id="aA9">故说阿毗止　　造恶人住处</p>
  <p id="aAA">第九外园隔地狱品。</p>
  <p id="aAB">八地狱外四方围绕。<a id="a-AC"></a>各有四重围隔地狱。<a id="a-AD"></a>何等为四。<a id="a-AE"></a>一热灰地狱。<a id="a-AF"></a>二者粪屎地狱。<a id="a-AG"></a>三者剑叶地狱。<a id="a-AH"></a>四烈灰汁地狱。<a id="a-AI"></a>如是四重次第围绕。<a id="a-AJ"></a>一一地狱如是应知。<a id="a-AK"></a>若次第说有地狱名热灰。<a id="a-AL"></a>是诸罪人从大地狱出。<a id="a-AM"></a>见外热灰如平坦空地。<a id="a-AN"></a>见此相已起如是心。<a id="a-AO"></a>我今决应往彼。<a id="a-AP"></a>于是罪人往到彼中。<a id="a-AQ"></a>脚践热灰皮肉即烂。<a id="a-AR"></a>譬如蜡块投猛火中。<a id="a-AS"></a>随其举脚皮肉还复。<a id="a-AT"></a>或时至膝或时至脐。<a id="a-AU"></a>或时至颈或没不现。<a id="a-AV"></a>此中无数由旬周章漫走。<a id="a-AW"></a>受上上品苦难可堪忍。<a id="a-AX"></a>极坚极强最为痛剧。<a id="a-AY"></a>乃至恶业受报未尽求死不得。<a id="a-AZ"></a>昔行何业受此果报。<a id="a-Aa"></a>昔在人中取有命众生掷置火中。<a id="a-Ab"></a>或热灰中或热砂中。<a id="a-Ac"></a>或邪淫他妇过世法则入他境界。<a id="a-Ad"></a>或出家破戒行住坐卧僧伽蓝中。<a id="a-Ae"></a>或起恶心或蹋践四支堤境界。<a id="a-Af"></a>及履支提影。<a id="a-Ag"></a>以此业报于中受生。<a id="a-Ah"></a>复有种种诸恶业报于中受生。<a id="a-Ai"></a>复次诸增上业感彼中生。<a id="a-Aj"></a>彼中生已受用种种不善业报。</p>
  <p id="aAk">第二地狱名曰粪屎。<a id="a-Al"></a>是中罪人出热灰狱外。<a id="a-Am"></a>见粪屎如凉花池。<a id="a-An"></a>见已起如是心。<a id="a-Ao"></a>我今决定必应往彼。<a id="a-Ap"></a>是时罪人往入彼中。<a id="a-Aq"></a>入其中已有无数虫。<a id="a-Ar"></a>虫口坚利皆如剑锋。<a id="a-As"></a>钻破皮肉乃至筋骨啖食其髓。<a id="a-At"></a>复有诸虫从鼻孔入食其五藏。<a id="a-Au"></a>或从耳入或从眼入或从口入。<a id="a-Av"></a>或从小大道入并唼食五藏。<a id="a-Aw"></a>复有大虫含嚼罪人。<a id="a-Ax"></a>血肉既尽吐出其骨如弃枣核。<a id="a-Ay"></a>具受如是上上品苦难可堪忍。<a id="a-Az"></a>极坚极强最为痛剧。<a id="a-B0"></a>乃至恶业受报未尽求死不得。<a id="a-B1"></a>昔行何业受此果报。<a id="a-B2"></a>昔在人中取有命众生。<a id="a-B3"></a>掷置粪坑或不净处。<a id="a-B4"></a>乃至沟渎以此业报于中受生。<a id="a-B5"></a>复有种种诸恶业报于中受生。<a id="a-B6"></a>复次诸增上业感彼中生。<a id="a-B7"></a>彼中生已受用种种不善业报。<a id="a-B8"></a>昔行何业受虫食啖困苦果报。<a id="a-B9"></a>昔在人中或令蛇狗蜈蚣鼍鳄之属。<a id="a-BA"></a>啮嚼有命众生。<a id="a-BB"></a>或起恶心受用五尘。<a id="a-BC"></a>由此业报于彼中生。<a id="a-BD"></a>受钻破食啖如是等苦。<a id="a-BE"></a>而说偈言。</p>
  <p id="aBF">已渡粪屎狱　　见可爱树林</p>
  <p id="aBG">具郁茂枝条　　往彼欲求乐</p>
  <p id="aBH">如是林中有老乌白颈鸦鹰鹗鹫鸟等。<a id="a-BI"></a>是地复有豺狗野干虎狼师子等。<a id="a-BJ"></a>身皆长大是诸禽兽啮[狂-王+單]罪人。<a id="a-BK"></a>如倒生树食啖其肉皮血肉尽。<a id="a-BL"></a>唯余骨在。<a id="a-BM"></a>时诸罪人受此啄害。<a id="a-BN"></a>上上品苦难可堪忍。<a id="a-BO"></a>极坚极强最为痛剧。<a id="a-BP"></a>当时闷绝冷风复吹皮肉更生。<a id="a-BQ"></a>复受啖食乃至受报未尽求死不得。<a id="a-BR"></a>昔行何业受此啖食。<a id="a-BS"></a>昔在人中令虎狼师子啖食有命众生。<a id="a-BT"></a>或放鹰犬猎诸禽兽。<a id="a-BU"></a>由此等业彼中受生受食啖报。<a id="a-BV"></a>有种种诸恶业报于中受生。<a id="a-BW"></a>昔行何业被冷风吹。<a id="a-BX"></a>昔在人中畜养众生。<a id="a-BY"></a>使令肥壮欲得多肉。<a id="a-BZ"></a>以是业报得冷风吹。</p>
  <p id="aBa">第三地狱名曰剑叶。<a id="a-Bb"></a>是诸罪人已度粪屎地狱。<a id="a-Bc"></a>见剑叶地狱心起爱着如庵罗林。<a id="a-Bd"></a>是剑林路有诸锵刺。<a id="a-Be"></a>匕首剃刀刀剑锋刃遍布其地。<a id="a-Bf"></a>时诸罪人行此林路。<a id="a-Bg"></a>备受钻刺等苦。<a id="a-Bh"></a>得入大林时无数千众生。<a id="a-Bi"></a>入此林已恶业因缘。<a id="a-Bj"></a>大风卒起雨诸器仗。<a id="a-Bk"></a>所谓剑雨箭雨剑雨鐇斧等雨。<a id="a-Bl"></a>随所著处身分断绝。<a id="a-Bm"></a>头首分离如斫木柄布散狼藉。<a id="a-Bn"></a>或雨铁戈从顶贯地。<a id="a-Bo"></a>动转不得受此残害。<a id="a-Bp"></a>上上品苦极坚极强最为痛剧。<a id="a-Bq"></a>乃至恶业受报未尽求死不得。<a id="a-Br"></a>昔行何业受此果报。<a id="a-Bs"></a>昔在人中行斗战事。<a id="a-Bt"></a>与人刀仗遣令斗战。<a id="a-Bu"></a>作如是言。<a id="a-Bv"></a>汝等用此器仗取彼国土。<a id="a-Bw"></a>长围四合聚集多人肆意杀害。<a id="a-Bx"></a>由此业报于彼中生。<a id="a-By"></a>复有种种业报于中受生。<a id="a-Bz"></a>复有增上业报感彼中生。<a id="a-C0"></a>彼中生已受用种种不善业报。<a id="a-C1"></a>剑叶地狱竟。</p>
  <p id="aC2">第四地狱名烈灰汁。<a id="a-C3"></a>是诸罪人从剑叶树林出。<a id="a-C4"></a>见烈灰汁言是清冷江水。<a id="a-C5"></a>心起爱着往入江中。<a id="a-C6"></a>是等罪人先在剑林。<a id="a-C7"></a>遍身破裂入此江水。<a id="a-C8"></a>身并烂坏血肉都尽。<a id="a-C9"></a>唯筋骨相连逐水浮漾受此残酷。<a id="a-CA"></a>上上品苦极坚极强最为痛剧。<a id="a-CB"></a>乃至恶业受报未尽求死不得。<a id="a-CC"></a>昔行何业受此果报。<a id="a-CD"></a>昔在人中取有命众生。<a id="a-CE"></a>热油煎灌或糖或蜡。<a id="a-CF"></a>或煮死尸取汁浇灌。<a id="a-CG"></a>或不净秽身入园人所用池井洗濯。<a id="a-CH"></a>以此业报于中受生。<a id="a-CI"></a>复有种种诸恶业报于中受生。<a id="a-CJ"></a>复有增上业报感彼中生。<a id="a-CK"></a>彼中生已受用种种不善业报。<a id="a-CL"></a>灰河两岸有诸狱卒无量千数。<a id="a-CM"></a>身并长大执叉戟等守视罪人。<a id="a-CN"></a>有时罪人语狱卒言官我今大饥。<a id="a-CO"></a>狱卒即以叉取掷置岸上。<a id="a-CP"></a>或用钳钩擘开其口。<a id="a-CQ"></a>烧热铁丸恒有光炎。<a id="a-CR"></a>捉内口中唇口焦燃。<a id="a-CS"></a>咽胸心腹五藏肠胃。<a id="a-CT"></a>并皆溃烂丸从下出。<a id="a-CU"></a>是诸罪人受此酷害。<a id="a-CV"></a>上上品苦难可堪忍。<a id="a-CW"></a>极坚极强最为痛剧。<a id="a-CX"></a>乃至恶业受报未尽求死不得。<a id="a-CY"></a>昔行何业受此果报。<a id="a-CZ"></a>昔在人中以毒食饴他或鸩杀人。<a id="a-Ca"></a>或出家破戒食国土供养。<a id="a-Cb"></a>或妄语恶口如是等业。<a id="a-Cc"></a>受此果报彼中受生。<a id="a-Cd"></a>复有种种诸恶业报于中受生。<a id="a-Ce"></a>复次诸增上业感彼中生。<a id="a-Cf"></a>彼中生已受用种种不善业报。<a id="a-Cg"></a>有时罪人语狱卒言。<a id="a-Ch"></a>官我今大渴。<a id="a-Ci"></a>狱卒即以叉取罪人掷置岸上。<a id="a-Cj"></a>或用钳钩擘开其口。<a id="a-Ck"></a>烊热铁汁恒有光炎。<a id="a-Cl"></a>灌其口中唇口焦燃。<a id="a-Cm"></a>咽胸心腹五藏肠胃。<a id="a-Cn"></a>并皆烂溃铁汁下出。<a id="a-Co"></a>是时罪人受此酷害。<a id="a-Cp"></a>上上品苦难可堪忍。<a id="a-Cq"></a>极坚极强最为痛剧。<a id="a-Cr"></a>乃至恶业果报未尽求死不得。<a id="a-Cs"></a>昔行何业受此罪苦。<a id="a-Ct"></a>昔在人中取象马等尿灌他口鼻。<a id="a-Cu"></a>或以五辛辣汁浇他鼻口。<a id="a-Cv"></a>或置毒饮中逼令他服。<a id="a-Cw"></a>或劝他饮种种诸酒。<a id="a-Cx"></a>或为利酤酒或自饮酒。<a id="a-Cy"></a>或出家破戒受用国土供养。<a id="a-Cz"></a>苏油糖蜜等饮。<a id="a-D0"></a>或复饮他非所堪饮。<a id="a-D1"></a>以此业报于中受生。<a id="a-D2"></a>复有种种诸恶业报于中受生。<a id="a-D3"></a>复有增上业报感彼中生。<a id="a-D4"></a>彼中生已。<a id="a-D5"></a>受用种种余不善业报。<a id="a-D6"></a>重说偈言。</p>
  <p id="aD7">罪人出大狱　　见此热灰中</p>
  <p id="aD8">犹如平广地　　起爱即往彼</p>
  <p id="aD9">至已漫驰走　　无数诸由旬</p>
  <p id="aDA">举下脚生烂　　备受上品苦</p>
  <p id="aDB">既出热灰狱　　便见粪屎坑</p>
  <p id="aDC">广长深百丈　　爱往谓花池</p>
  <p id="aDD">是中无数虫　　口坚利如锋</p>
  <p id="aDE">穿皮啖血肉　　破筋骨食髓</p>
  <p id="aDF">复出粪坑已　　见剑林起爱</p>
  <p id="aDG">谓枝条嫩茂　　往彼欲求乐</p>
  <p id="aDH">林中种种鸟　　口啄利如铁</p>
  <p id="aDI">[狂-王+單]人如生树　　食啖其血肉</p>
  <p id="aDJ">是时既食已　　唯余筋骨在</p>
  <p id="aDK">冷风一来吹　　皮肉更还复</p>
  <p id="aDL">怖畏起跳踊　　苦处作安想</p>
  <p id="aDM">路中受残害　　入可畏剑林</p>
  <p id="aDN">是时身破裂　　极痛血洪流</p>
  <p id="aDO">出离此林已　　便复入灰河</p>
  <p id="aDP">如煮豆涌沸　　或沈或浮转</p>
  <p id="aDQ">沸烈灰中汁　　罪人亦如是</p>
  <p id="aDR">两岸诸狱卒　　执叉刺其体</p>
  <p id="aDS">将出置地上　　逼使吞铁丸</p>
  <p id="aDT">或复烊铁汁　　求饮灌口中</p>
  <p id="aDU">焦烂遍身里　　然后从下出</p>
  <p id="aDV">如是行恶人　　受此地狱苦</p>
  <p id="aDW">昔不修善业　　修行邪曲路</p>
  <p id="aDX">由起正思惟　　能离诸恶业</p>
  <p id="aDY">一向行善行　　是人度恶道</p>
  <p id="aDZ">知善恶二业　　果报差别异</p>
  <p id="aDa">智人应离恶　　当种诸善根</p>
  <p id="aDb">复有别修行　　八直圣道分</p>
  <p id="aDc">为灭一切苦　　观无余四法</p>
  <p id="aDd">如来人天师　　如实见是已</p>
  <p id="aDe">故说园隔狱　　造恶人住处</p>
  <p id="aDf">第十阎罗地狱品。</p>
  <p id="aDg">如佛婆伽婆及阿罗汉说。<a id="a-Dh"></a>如是我闻。<a id="a-Di"></a>一时佛世尊说。<a id="a-Dj"></a>比丘我以天眼清净过于肉眼。<a id="a-Dk"></a>见诸众生退没生起。<a id="a-Dl"></a>善色恶色若妙若粗。<a id="a-Dm"></a>或住善道或住恶道。<a id="a-Dn"></a>随业受生如实我知。<a id="a-Do"></a>而说偈言。</p>
  <p id="aDp">起造邪恶心　　及说邪曲语</p>
  <p id="aDq">或作邪身业　　由昔放逸故</p>
  <p id="aDr">少闻无福德　　促命中为恶</p>
  <p id="aDs">是人舍身命　　即堕阎罗狱</p>
  <p id="aDt">佛告比丘。<a id="a-Du"></a>若人宿世不恭敬父母。<a id="a-Dv"></a>及沙门婆罗门。<a id="a-Dw"></a>不恭敬亲友尊长。<a id="a-Dx"></a>不修正善及福德行。<a id="a-Dy"></a>于现在恶及未来罪不生怖畏。<a id="a-Dz"></a>不行布施不修福德。<a id="a-E0"></a>不受八斋不持五戒。<a id="a-E1"></a>舍寿命已生地狱中。<a id="a-E2"></a>狱卒收录送与阎罗白言。<a id="a-E3"></a>此人往昔不恭敬父母。<a id="a-E4"></a>及沙门婆罗门。<a id="a-E5"></a>不恭敬亲友尊长。<a id="a-E6"></a>不修正善及福德行。<a id="a-E7"></a>于现在世恶及未来罪不生怖畏。<a id="a-E8"></a>不行布施不修福德。<a id="a-E9"></a>不受八斋不持五戒。<a id="a-EA"></a>愿王教诫是人令识善恶因果。<a id="a-EB"></a>时阎罗王依五天使正善教戒。<a id="a-EC"></a>谓众生曰。<a id="a-ED"></a>汝先不见第一天使往彼人中。<a id="a-EE"></a>大王我先不见。<a id="a-EF"></a>王曰。<a id="a-EG"></a>昔汝在人中不见年少童子婴孩。<a id="a-EH"></a>初生仰眠不能避湿就燥时耶。<a id="a-EI"></a>众生言。<a id="a-EJ"></a>法王我昔已见。<a id="a-EK"></a>王言。<a id="a-EL"></a>汝见识解何不思计。<a id="a-EM"></a>我今应生未度生法。<a id="a-EN"></a>我应随能依身口意修行善法。<a id="a-EO"></a>为长时中得于正道利益欢乐。<a id="a-EP"></a>众生言。<a id="a-EQ"></a>大王我昔放逸不能行善。<a id="a-ER"></a>王言。<a id="a-ES"></a>汝邪恶业自作自长。<a id="a-ET"></a>非父母所作。<a id="a-EU"></a>非国王所作。<a id="a-EV"></a>非天所作。<a id="a-EW"></a>非先亡沙门婆罗门等所作。<a id="a-EX"></a>自作自受。<a id="a-EY"></a>虽不愿求果报决至。<a id="a-EZ"></a>时阎罗王因是天使诃责教已。<a id="a-Ea"></a>复因第二天使。<a id="a-Eb"></a>正善教敕谓众生曰。<a id="a-Ec"></a>汝先不见第二天使往彼人中。<a id="a-Ed"></a>大王我先不见。<a id="a-Ee"></a>王曰。<a id="a-Ef"></a>汝昔在人中不见若男若女老长大等。<a id="a-Eg"></a>或复背瘘犹如角弓。<a id="a-Eh"></a>扶杖前步举身战动。<a id="a-Ei"></a>众生言。<a id="a-Ej"></a>大王我昔已见。<a id="a-Ek"></a>王言。<a id="a-El"></a>汝既识解何不思计。<a id="a-Em"></a>我今应老未度老法。<a id="a-En"></a>我应随能依身口意修行善法。<a id="a-Eo"></a>为长时中得于正道利益欢乐。<a id="a-Ep"></a>众生言。<a id="a-Eq"></a>大王我昔放逸不能行善。<a id="a-Er"></a>王言。<a id="a-Es"></a>汝邪恶业自作自长。<a id="a-Et"></a>非父母所作。<a id="a-Eu"></a>非国王所作。<a id="a-Ev"></a>非天所作。<a id="a-Ew"></a>非先亡沙门婆罗门等所作。<a id="a-Ex"></a>自作自受。<a id="a-Ey"></a>虽不愿求果报决至。<a id="a-Ez"></a>时阎罗王因是天使诃责教已。<a id="a-F0"></a>复因第三天使正善教敕。<a id="a-F1"></a>谓众生曰。<a id="a-F2"></a>汝先不见第三天使往彼人中。<a id="a-F3"></a>大王我先不见。<a id="a-F4"></a>王曰。<a id="a-F5"></a>汝昔在人中不见若男若女疾病困苦极难。<a id="a-F6"></a>或滞床席或据筌提或眠地上。<a id="a-F7"></a>是身苦受最坚最强难堪难忍。<a id="a-F8"></a>侵损寿命众苦所逼。<a id="a-F9"></a>大王我昔已见。<a id="a-FA"></a>王言汝已识解何不思计。<a id="a-FB"></a>我今应病未度病法。<a id="a-FC"></a>我应随能依身口意修行善法。<a id="a-FD"></a>为长时中得于正道利益欢乐。<a id="a-FE"></a>众生言。<a id="a-FF"></a>大王我昔放逸不能行善。<a id="a-FG"></a>王言。<a id="a-FH"></a>汝邪恶业自作自受。<a id="a-FI"></a>非父母所作。<a id="a-FJ"></a>非国王非天非先亡沙门婆罗门等所作。<a id="a-FK"></a>自作自受。<a id="a-FL"></a>虽不愿求业报决至。<a id="a-FM"></a>时阎罗王因是天使诃责教已。<a id="a-FN"></a>复因第四天使正善教敕。<a id="a-FO"></a>谓众生曰。<a id="a-FP"></a>汝等先不见第四天使往彼人中。<a id="a-FQ"></a>大王我先不见。<a id="a-FR"></a>王曰。<a id="a-FS"></a>汝昔在人中不见若男若女或一日死。<a id="a-FT"></a>或二日三日乃至七日。<a id="a-FU"></a>或膖胀或黯黑或臭烂或为禽兽食啖。<a id="a-FV"></a>众生言。<a id="a-FW"></a>大王我昔已见。<a id="a-FX"></a>王言。<a id="a-FY"></a>汝既识解何不思计。<a id="a-FZ"></a>我今应死未度死法。<a id="a-Fa"></a>我应随能依身口意修行善法。<a id="a-Fb"></a>为长时中得于正道利益欢乐。<a id="a-Fc"></a>众生言。<a id="a-Fd"></a>大王我昔放逸不能行善。<a id="a-Fe"></a>王言。<a id="a-Ff"></a>汝邪恶业自能自长。<a id="a-Fg"></a>非父母所作。<a id="a-Fh"></a>非国王非天非先亡沙门婆罗门等所作。<a id="a-Fi"></a>自作自受。<a id="a-Fj"></a>虽不愿求果报决至。<a id="a-Fk"></a>时阎罗王因是天使诃责教已。<a id="a-Fl"></a>复因第五天使正善教敕。<a id="a-Fm"></a>谓众生曰。<a id="a-Fn"></a>汝等先不见第五天使往彼人中。<a id="a-Fo"></a>大王我先不见。<a id="a-Fp"></a>王曰。<a id="a-Fq"></a>汝昔在人中不见世人或杀或盗或复邪淫。<a id="a-Fr"></a>乃至妄语恶口等罪。<a id="a-Fs"></a>为王人所录。<a id="a-Ft"></a>编头面缚打鼓。<a id="a-Fu"></a>徇令于四衢道出城南门。<a id="a-Fv"></a>至行刑所坐置标下。<a id="a-Fw"></a>随罪轻重种种治罚。<a id="a-Fx"></a>或杖或鞭或刖手足。<a id="a-Fy"></a>或劓耳鼻乃至大辟。<a id="a-Fz"></a>众生言。<a id="a-G0"></a>大王我昔已见。<a id="a-G1"></a>王言。<a id="a-G2"></a>汝见识解何不思计。<a id="a-G3"></a>一切恶业现报可见。<a id="a-G4"></a>我今属业随业力行。<a id="a-G5"></a>若善若恶所作诸业。<a id="a-G6"></a>于当来世如因受生。<a id="a-G7"></a>众生言。<a id="a-G8"></a>大王我昔放逸不能行善。<a id="a-G9"></a>王言。<a id="a-GA"></a>汝邪恶业自作自长。<a id="a-GB"></a>非父母非国王非天非先亡沙门婆罗门等所作。<a id="a-GC"></a>自作自受。<a id="a-GD"></a>虽不愿求果报决至。<a id="a-GE"></a>作是言已舍心而住。<a id="a-GF"></a>是时狱卒捉此罪人。<a id="a-GG"></a>倒悬向下入更生地狱。<a id="a-GH"></a>此狱有四角四门铁城围绕上下皆铁。<a id="a-GI"></a>昼夜烧燃恒出光炎。<a id="a-GJ"></a>其中罪人随黑绳界。<a id="a-GK"></a>受鐇斧斫血肉俱尽。<a id="a-GL"></a>唯余筋骨困苦难堪闷绝暂死。<a id="a-GM"></a>时冷风吹血肉还复。<a id="a-GN"></a>受此残害上上品苦。<a id="a-GO"></a>乃至恶业受报未尽求死不得。<a id="a-GP"></a>昔行何业受此果报。<a id="a-GQ"></a>令诸众生于彼中生。<a id="a-GR"></a>昔在人中陵慢父母。<a id="a-GS"></a>沙门及婆罗门。<a id="a-GT"></a>不恭敬亲友尊长不修正善及福德业。<a id="a-GU"></a>于现在恶及未来罪不生怖畏。<a id="a-GV"></a>不行布施不修福德。<a id="a-GW"></a>不受八斋不持五戒。<a id="a-GX"></a>由此等下品业故于彼中生。<a id="a-GY"></a>受此残害种种困苦。<a id="a-GZ"></a>次增重品生第二黑绳狱。<a id="a-Ga"></a>次增重品生第三聚磕地狱。<a id="a-Gb"></a>次复重品生第四叫唤狱。<a id="a-Gc"></a>次复重品生第五大叫唤狱。<a id="a-Gd"></a>次重品生第六烧热狱。<a id="a-Ge"></a>次复重品生第七大烧热狱。<a id="a-Gf"></a>次复增品生第八阿毗止狱。<a id="a-Gg"></a>是毗止狱四角四门。<a id="a-Gh"></a>铁城围绕上下皆铁。<a id="a-Gi"></a>昼夜烧燃遍满火炎。<a id="a-Gj"></a>是中罪人无量百千重沓受烧。<a id="a-Gk"></a>犹如樵[卄/積]犹如炼铁竟一日夜其身被烧亦复如是。<a id="a-Gl"></a>佛言比丘。<a id="a-Gm"></a>是毗止地狱。<a id="a-Gn"></a>或东门暂开罪人见已向门而走。<a id="a-Go"></a>觅依止处觅救济处求觅出离。<a id="a-Gp"></a>未达门所门已还闭。<a id="a-Gq"></a>西南北门亦复如是。<a id="a-Gr"></a>见是事已。<a id="a-Gs"></a>念望断绝。<a id="a-Gt"></a>身心苦恼悲号酸痛。<a id="a-Gu"></a>无量千岁恒受如是上上品苦。<a id="a-Gv"></a>难可堪忍最为痛剧。<a id="a-Gw"></a>乃至恶业果报受用未尽求死不得。<a id="a-Gx"></a>昔何行业受此果报。<a id="a-Gy"></a>昔在人中诽谤调善精进仙人。<a id="a-Gz"></a>或孤负恩义或反逆杀害爱念亲友。<a id="a-H0"></a>是大阿毗狱正业家。<a id="a-H1"></a>方便因故于中受生。<a id="a-H2"></a>复有种种诸恶业报于中受生。<a id="a-H3"></a>复次诸增上业感彼中生。<a id="a-H4"></a>彼中生已受用种种不善报。<a id="a-H5"></a>受正报已出大地狱。<a id="a-H6"></a>由残业故入四园隔。<a id="a-H7"></a>先入热灰灰深没膝。<a id="a-H8"></a>下膝焦烂如蜡投火。<a id="a-H9"></a>若举足时皮肉还复是中罪人求觅依止。<a id="a-HA"></a>救济出离周章漫走。<a id="a-HB"></a>无数由旬见粪屎坑。<a id="a-HC"></a>其地皆粪死尸遍满。<a id="a-HD"></a>其中有虫名攘鸠咤。<a id="a-HE"></a>其数无量形似长蛇。<a id="a-HF"></a>身白头黑口如剑锋。<a id="a-HG"></a>举头张口待罪人至。<a id="a-HH"></a>罪人入已是虫穿皮入肉彻骨食髓。<a id="a-HI"></a>受此苦时无数千年恒大叫唤。<a id="a-HJ"></a>乃至恶业未尽求死不得。<a id="a-HK"></a>出此狱已见剑叶林。<a id="a-HL"></a>求觅依止救济出离向林疾走。<a id="a-HM"></a>于其路中种种锵刺破裂身脚。<a id="a-HN"></a>次入剑林。<a id="a-HO"></a>时有热风吹动剑树。<a id="a-HP"></a>风触如火举体焦烂。<a id="a-HQ"></a>剑林复雨种种器仗斫刺身体。<a id="a-HR"></a>随所著处皮肉无余。<a id="a-HS"></a>受此残害无数千载恒大叫唤。<a id="a-HT"></a>乃至恶业未尽求死不得。<a id="a-HU"></a>复有种种禽兽食啖其身并如前说。<a id="a-HV"></a>出此狱已见热灰汁河溢满沸涌。<a id="a-HW"></a>求觅依止救济出离。<a id="a-HX"></a>驰走入河宛转颠倒犹如煮豆。<a id="a-HY"></a>边有狱卒执持铁网。<a id="a-HZ"></a>料出罪人贮赤铁岸。<a id="a-Ha"></a>狱卒问言。<a id="a-Hb"></a>罪人汝何所须。<a id="a-Hc"></a>罪人言。<a id="a-Hd"></a>我今饥不可忍是时狱卒即以铁钳。<a id="a-He"></a>格开其口投热铁丸。<a id="a-Hf"></a>随丸所至唇舌心胸肠胃五藏。<a id="a-Hg"></a>皆悉焦烂丸直下出。<a id="a-Hh"></a>渴饮铁汁亦复如是。<a id="a-Hi"></a>无数千年恒大叫唤受此困苦。<a id="a-Hj"></a>乃至恶业未尽求死不得。<a id="a-Hk"></a>出此狱已见中间巷狱。<a id="a-Hl"></a>犹如大市是中树林名睒浮梨。<a id="a-Hm"></a>中有狱卒执罪人臂。<a id="a-Hn"></a>牵上牵下并如前说。<a id="a-Ho"></a>复有铁镬铁汁沸满。<a id="a-Hp"></a>狱卒捉人掷置镬中。<a id="a-Hq"></a>人中岁数满五百年方得暂出。<a id="a-Hr"></a>时裁得唤何不展唤。<a id="a-Hs"></a>每复沉没是中。<a id="a-Ht"></a>复有罪人或仰或覆。<a id="a-Hu"></a>以赤铁钉遍钉其身着热铁地。<a id="a-Hv"></a>或牵罪人舌如牛皮大。<a id="a-Hw"></a>及身布贮地上以无数赤钉钉之。<a id="a-Hx"></a>复有罪人通身被斫如甘蔗节。<a id="a-Hy"></a>复有罪人狱卒斩斫。<a id="a-Hz"></a>下剑头断举剑头生。<a id="a-I0"></a>由此杀故头聚如山手足亦尔。<a id="a-I1"></a>复有罪人褫皮布地。<a id="a-I2"></a>剑割其肉聚置皮上。<a id="a-I3"></a>复有罪人满铁艚中。<a id="a-I4"></a>狱卒捉杵舂捣令碎。<a id="a-I5"></a>复有罪人狩头人身。<a id="a-I6"></a>或牵车等具如前说。<a id="a-I7"></a>复有无数罪人。<a id="a-I8"></a>为诸狱卒捉仗围绕犹如捕猎。<a id="a-I9"></a>是谓罪人受是残害。<a id="a-IA"></a>上上品苦难可堪忍。<a id="a-IB"></a>极坚极强最为痛剧。<a id="a-IC"></a>乃至恶业未尽求死不得。<a id="a-ID"></a>昔行何业受此罪报。<a id="a-IE"></a>昔在人中造作十恶。<a id="a-IF"></a>以轻品故不感大狱于此中生。<a id="a-IG"></a>或已受大地狱果由残业故于此受生。<a id="a-IH"></a>此中生已具受种种残业果报。<a id="a-II"></a>尔时佛言比丘。<a id="a-IJ"></a>阎罗王恒作是愿。<a id="a-IK"></a>我当何时出离于此得生人道与人同类生富贵家。<a id="a-IL"></a>多诸财宝人身柔软具相安乐。<a id="a-IM"></a>车舆游处足不践地。<a id="a-IN"></a>由年长大六根成熟。<a id="a-IO"></a>已行布施作诸功德。<a id="a-IP"></a>剃除须发被着法衣。<a id="a-IQ"></a>由正信智故舍离居家。<a id="a-IR"></a>受无家法既出家已。<a id="a-IS"></a>愿我证得究竟梵行。<a id="a-IT"></a>犹如昔时诸善男子。<a id="a-IU"></a>出家得道梵行究竟。<a id="a-IV"></a>尔时世尊而说偈言。</p>
  <p id="aIW">云何作此业　　现世生忧悔</p>
  <p id="aIX">未来啼叫唤　　受种种苦果</p>
  <p id="aIY">恶业未熟时　　痴人谓甜美</p>
  <p id="aIZ">其业既熟已　　方知是苦难</p>
  <p id="aIa">初造恶业时　　不如火即烧</p>
  <p id="aIb">如灰覆火上　　随逐烧罪人</p>
  <p id="aIc">罪人多聪黠　　一切为损害</p>
  <p id="aId">渐损自善根　　如芭蕉结实</p>
  <p id="aIe">恶智行自损　　犹如治怨家</p>
  <p id="aIf">起造诸恶业　　能感当来苦</p>
  <p id="aIg">苦行善业好　　现在无悔心</p>
  <p id="aIh">未来受果报　　欢喜恒安乐</p>
  <p id="aIi">如来人天师　　如实见是已</p>
  <p id="aIj">故说阎罗狱　　造恶人住处</p>
 </body>
</html>