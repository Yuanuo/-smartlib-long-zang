<!doctype html>
<html id="z3IBW6S1B8" data-ver="1004">
 <head>
  <meta charset="utf-8">
  <meta author="迦旃延子">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">鞞婆沙论卷第十一下</h1>
  <h2 id="a2">四等处第三十四之余</h2>
  <p id="a3">如所说。<a id="a-4"></a>舍利弗信根成就。<a id="a-5"></a>若比丘比丘尼除去不善修行于善。<a id="a-6"></a>是谓信为名。<a id="a-7"></a>或以精进为名者。<a id="a-8"></a>如所说。<a id="a-9"></a>阿难精进能转成道。<a id="a-A"></a>如所说。<a id="a-B"></a>舍利弗圣弟子成就精进力。<a id="a-C"></a>除去不善修行于善。<a id="a-D"></a>是谓精进为名。<a id="a-E"></a>或以念为名者。<a id="a-F"></a>如所说。<a id="a-G"></a>我说一切中念。<a id="a-H"></a>如所说。<a id="a-I"></a>舍利弗圣弟子成就于念。<a id="a-J"></a>如守门人。<a id="a-K"></a>除去不善修行于善。<a id="a-L"></a>是谓念为名。<a id="a-M"></a>或以定为名者。<a id="a-N"></a>如所说偈。</p>
  <p id="aO">定者是道　　非定非道　　定以自知</p>
  <p id="aP">五阴兴衰</p>
  <p id="aQ">如所说。<a id="a-R"></a>舍利弗圣弟子成就三三昧。<a id="a-S"></a>须除去不善修行于善。<a id="a-T"></a>是谓定为名。<a id="a-U"></a>或以慧为名者。<a id="a-V"></a>如所说偈。</p>
  <p id="aW">慧为世间妙　　能趣有所至</p>
  <p id="aX">能用等正智　　生老病死尽</p>
  <p id="aY">如说所说慧过一切法上。<a id="a-Z"></a>如所说。<a id="a-a"></a>诸妹圣弟子以慧刀断一切结缚使恼缠。<a id="a-b"></a>重断打重打割剥。<a id="a-c"></a>是谓慧为名。<a id="a-d"></a>或以灯为名者。<a id="a-e"></a>如所说偈。</p>
  <p id="af">勤修不放逸　　受摄及调御</p>
  <p id="ag">慧者能然灯　　痴闇不能坏</p>
  <p id="ah">是谓灯为名或以我为名者。<a id="a-i"></a>如所说。<a id="a-j"></a>比丘我者圣八道。<a id="a-k"></a>是谓我为名。<a id="a-l"></a>或以石山为名者。<a id="a-m"></a>如所说。<a id="a-n"></a>比丘大石山者坚固常住不坏。<a id="a-o"></a>一切同一体等见是。<a id="a-p"></a>是谓石山为名。<a id="a-q"></a>或以华为名者。<a id="a-r"></a>如所说。<a id="a-s"></a>比丘生七觉花者七觉是。<a id="a-t"></a>是谓花为名。<a id="a-u"></a>或以水为名者。<a id="a-v"></a>如所说。<a id="a-w"></a>比丘成就八味水者圣八道是。<a id="a-x"></a>是谓水为名如此佛说圣道多种名。<a id="a-y"></a>如是佛契经说。<a id="a-z"></a>圣道以慈为名。<a id="a-10"></a>或曰。<a id="a-11"></a>谓慈意慈解脱计慈意方便。<a id="a-12"></a>或凡夫时求阿那含果。<a id="a-13"></a>或圣人时求阿那含果。<a id="a-14"></a>谓凡夫时求阿那含果者。<a id="a-15"></a>彼除欲界结时得慈意解脱。<a id="a-16"></a>彼若取证彼得阿那含果。<a id="a-17"></a>谓圣人时求阿那含果。<a id="a-18"></a>除欲界结得阿那含果。<a id="a-19"></a>于阿那含果上得慈意解脱。<a id="a-1A"></a>以是故说。<a id="a-1B"></a>如是修慈意解脱。<a id="a-1C"></a>如是多修习得阿那含果。<a id="a-1D"></a>或复上得。<a id="a-1E"></a>但无量等不除结。<a id="a-1F"></a>问曰。<a id="a-1G"></a>无量等何者最妙。<a id="a-1H"></a>有一说者。<a id="a-1I"></a>慈为最妙。<a id="a-1J"></a>谓慈正受一切众不能伤害故。<a id="a-1K"></a>更有说者。<a id="a-1L"></a>悲为最妙。<a id="a-1M"></a>谓佛发于大悲而说法。<a id="a-1N"></a>问曰。<a id="a-1O"></a>何故但说大悲而不说大慈大喜大护。<a id="a-1P"></a>答曰。<a id="a-1Q"></a>应说如说大悲。<a id="a-1R"></a>大慈大喜大护亦尔。<a id="a-1S"></a>谓从佛意中功德可得尽应说大。<a id="a-1T"></a>何以故。<a id="a-1U"></a>佛世尊无量愍心饶益心善心。<a id="a-1V"></a>是故谓从佛意中功德可得尽应说大。<a id="a-1W"></a>更有说者。<a id="a-1X"></a>此不应难。<a id="a-1Y"></a>何以故。<a id="a-1Z"></a>若悲即是大悲者可难。<a id="a-1a"></a>但悲异大悲异。<a id="a-1b"></a>问曰。<a id="a-1c"></a>若悲异大悲异者。<a id="a-1d"></a>悲及大悲何差别。<a id="a-1e"></a>答曰。<a id="a-1f"></a>即以名为差别。<a id="a-1g"></a>一者悲。<a id="a-1h"></a>二者大悲。<a id="a-1i"></a>或曰。<a id="a-1j"></a>地亦有差别。<a id="a-1k"></a>悲在七地。<a id="a-1l"></a>大悲根本第四禅地。<a id="a-1m"></a>或曰。<a id="a-1n"></a>意亦有差别。<a id="a-1o"></a>悲佛辟支佛声闻同。<a id="a-1p"></a>大悲但佛非余。<a id="a-1q"></a>或曰。<a id="a-1r"></a>身亦有差别。<a id="a-1s"></a>悲者男女身可得。<a id="a-1t"></a>大悲者男身可得非女身。<a id="a-1u"></a>或曰。<a id="a-1v"></a>除结亦有差别。<a id="a-1w"></a>悲无贪。<a id="a-1x"></a>善根能除贪。<a id="a-1y"></a>大悲无愚痴。<a id="a-1z"></a>善根能除痴。<a id="a-20"></a>或曰。<a id="a-21"></a>行亦有差别。<a id="a-22"></a>悲者能悲不能救。<a id="a-23"></a>大悲者亦能悲亦能救。<a id="a-24"></a>如二人在河岸上。<a id="a-25"></a>彼时河中有漂溺人。<a id="a-26"></a>彼一人意虽欲拔济。<a id="a-27"></a>而无有力但索掌而住。<a id="a-28"></a>彼第二人有意亦有力。<a id="a-29"></a>拔济彼人着安隐处。<a id="a-2A"></a>如彼一人见已索掌而住无力者。<a id="a-2B"></a>悲亦如是。<a id="a-2C"></a>如彼第二人有意亦有力拔济彼人着安隐处者。<a id="a-2D"></a>大悲亦如是。<a id="a-2E"></a>尊者昙摩多罗说曰。<a id="a-2F"></a>诸尊佛世尊大悲。<a id="a-2G"></a>从久远来极微入遍一切入等摄。<a id="a-2H"></a>一切众生声闻何能悲。<a id="a-2I"></a>及色无色界众生。</p>
  <p id="a2J">问曰。<a id="a-2K"></a>何以故说大悲。<a id="a-2L"></a>答曰。<a id="a-2M"></a>以大贾得故名大悲。<a id="a-2N"></a>非如声闻道以一施以一人故。<a id="a-2O"></a>亦非如辟支佛道一杨枝施一把施故。<a id="a-2P"></a>但一切极妙事极爱物施。<a id="a-2Q"></a>除非己有。<a id="a-2R"></a>然后可得。<a id="a-2S"></a>是谓大贾得故名大悲。<a id="a-2T"></a>或曰。<a id="a-2U"></a>生大身故名大悲。<a id="a-2V"></a>非如声闻道辟支佛道不具身可得。<a id="a-2W"></a>但彼大士三十二相八十种好庄严其身。<a id="a-2X"></a>紫磨金色圆光一寻。<a id="a-2Y"></a>梵音声妙如迦毗陵鸟。<a id="a-2Z"></a>视之无厌。<a id="a-2a"></a>是谓生大身故名为大悲。<a id="a-2b"></a>或曰。<a id="a-2c"></a>以大方便求得故名大悲。<a id="a-2d"></a>非如声闻道一种二熟三解脱。<a id="a-2e"></a>亦非如尊者舍利弗六十劫中增益智慧。<a id="a-2f"></a>亦非如辟支佛百劫中增益智慧。<a id="a-2g"></a>但具足三阿僧祇劫。<a id="a-2h"></a>修无量苦行然后可得。<a id="a-2i"></a>是谓大方便求可得故名为大悲。<a id="a-2j"></a>或曰。<a id="a-2k"></a>极多饶益众生故名为大悲如此众生愿求佛道。<a id="a-2l"></a>愿求辟支佛声闻道。<a id="a-2m"></a>得大富生豪贵家。<a id="a-2n"></a>颜貌端正生天上人中。<a id="a-2o"></a>彼一切皆由大悲。<a id="a-2p"></a>是谓多饶众生故名为大悲。<a id="a-2q"></a>或曰。<a id="a-2r"></a>堕大堑众生能拔济之故名为大悲。<a id="a-2s"></a>如佛见众生堕于五趣而度脱之安处道果。<a id="a-2t"></a>彼一切皆由大悲故。<a id="a-2u"></a>是谓堕大堑众生能拔济故名为大悲。<a id="a-2v"></a>或曰。<a id="a-2w"></a>能动大护山故名为大悲。<a id="a-2x"></a>佛世尊于四禅地不共游处名为大护。<a id="a-2y"></a>谓佛护现在前时。<a id="a-2z"></a>尔时一切众生地狱饿鬼畜生炽燃。<a id="a-30"></a>如甘蔗竹[竺-二+韋]稻麻。<a id="a-31"></a>丛林炽燃。<a id="a-32"></a>佛于彼处心无倾动。<a id="a-33"></a>如大悲现在前已。<a id="a-34"></a>尔时佛身极坚固力。<a id="a-35"></a>大悲能动如风吹芭蕉树。<a id="a-36"></a>是谓能动大护山名为大悲。<a id="a-37"></a>或曰。<a id="a-38"></a>以大士能入考掠中故名为大悲。<a id="a-39"></a>如佛化作末罗力士形。<a id="a-3A"></a>或作瓦师形。<a id="a-3B"></a>或作乞人形。<a id="a-3C"></a>或作妓女形。<a id="a-3D"></a>手牵难陀至五趣中。<a id="a-3E"></a>为鸯崛魔故。<a id="a-3F"></a>回前地令后广。<a id="a-3G"></a>回后地令前广。<a id="a-3H"></a>佛常定不乱。<a id="a-3I"></a>口出广长舌而自覆面。<a id="a-3J"></a>极成就惭愧。<a id="a-3K"></a>为女人现阴马藏。<a id="a-3L"></a>舍妙禅乐。<a id="a-3M"></a>舍极妙佛法。<a id="a-3N"></a>为教化故。<a id="a-3O"></a>过百千亿铁围山大铁围山至恒沙国土。<a id="a-3P"></a>一切由大悲故。<a id="a-3Q"></a>是谓大士能入大考掠中名为大悲。<a id="a-3R"></a>如世尊律所说。<a id="a-3S"></a>世尊为众生慈满已而说法。<a id="a-3T"></a>问曰。<a id="a-3U"></a>谓世尊为众生慈满故而说法。<a id="a-3V"></a>彼众生得乐耶。<a id="a-3W"></a>不得乐耶。<a id="a-3X"></a>若众生得乐者。<a id="a-3Y"></a>何以不以慈满一切地狱饿鬼畜生天人。<a id="a-3Z"></a>而为说法。<a id="a-3a"></a>若彼众生不得乐者。<a id="a-3b"></a>此偈云何通。</p>
  <p id="a3c">如鬼心念恶　　若往着于人</p>
  <p id="a3d">不触亦不害　　能令生痛畏</p>
  <p id="a3e">彼鬼心念恶者。<a id="a-3f"></a>能动恶果。<a id="a-3g"></a>况佛心念善不动善果耶。<a id="a-3h"></a>作此论已。<a id="a-3i"></a>说曰。<a id="a-3j"></a>世尊为众生慈心满为说法。<a id="a-3k"></a>彼众生得乐。<a id="a-3l"></a>问曰。<a id="a-3m"></a>若乐者何以故。<a id="a-3n"></a>不以慈满一切地狱饿鬼畜生天人。<a id="a-3o"></a>而为说法。<a id="a-3p"></a>答曰。<a id="a-3q"></a>世尊观众生行转不转。<a id="a-3r"></a>谓众生作转行。<a id="a-3s"></a>为彼慈满而说法。<a id="a-3t"></a>谓众生作不转行。<a id="a-3u"></a>不为慈满而说法。<a id="a-3v"></a>更有说者。<a id="a-3w"></a>世尊为众生慈满说法者。<a id="a-3x"></a>彼众生不得乐。<a id="a-3y"></a>问曰。<a id="a-3z"></a>若众生不得乐者。<a id="a-40"></a>此偈云何通。</p>
  <p id="a41">如鬼心念恶　　若往着于人</p>
  <p id="a42">不触亦不害　　能令生痛畏</p>
  <p id="a43">答曰。<a id="a-44"></a>佛世尊无量种慈满。<a id="a-45"></a>或以神足。<a id="a-46"></a>或现爱缘。<a id="a-47"></a>或知乐。<a id="a-48"></a>或善细滑。<a id="a-49"></a>或清凉影。<a id="a-4A"></a>或以神足者。<a id="a-4B"></a>如所说。<a id="a-4C"></a>世尊最后游世间。<a id="a-4D"></a>至波婆国阎浮林精舍。<a id="a-4E"></a>波婆国人闻世尊游世间。<a id="a-4F"></a>到此波婆国阎浮精舍。<a id="a-4G"></a>波婆国人闻已。<a id="a-4H"></a>聚集一处共设要令。<a id="a-4I"></a>我等尽当往见世尊。<a id="a-4J"></a>若不往者。<a id="a-4K"></a>当罚旧金钱五百枚。<a id="a-4L"></a>彼设如是要令已。<a id="a-4M"></a>一切往诣世尊所。<a id="a-4N"></a>尔时大臣留枝。<a id="a-4O"></a>于世尊所无敬信意。<a id="a-4P"></a>彼亦往至世尊所。<a id="a-4Q"></a>彼时阿难遥见大臣留枝来。<a id="a-4R"></a>见已告言。<a id="a-4S"></a>善来。<a id="a-4T"></a>善哉善哉。<a id="a-4U"></a>留枝。<a id="a-4V"></a>汝能来见世尊。<a id="a-4W"></a>此世尊具足无上福田。<a id="a-4X"></a>不久无常所坏。<a id="a-4Y"></a>留枝大臣曰。<a id="a-4Z"></a>阿难。<a id="a-4a"></a>我不故来见沙门瞿昙。<a id="a-4b"></a>我但不违亲里要令故耳。<a id="a-4c"></a>尊者阿难谓留枝。<a id="a-4d"></a>不违亲里何等要令。<a id="a-4e"></a>大臣留枝曰。<a id="a-4f"></a>尊者阿难。<a id="a-4g"></a>我等亲里聚集一处共设要令。<a id="a-4h"></a>我等尽当往见世尊。<a id="a-4i"></a>若不往者当罚旧金钱五百枚。<a id="a-4j"></a>尊者阿难。<a id="a-4k"></a>我宁与旧金钱五百枚。<a id="a-4l"></a>不愿来见沙门瞿昙。<a id="a-4m"></a>但我作是念。<a id="a-4n"></a>无令于亲里有诤。<a id="a-4o"></a>于是尊者阿难牵大臣留枝臂。<a id="a-4p"></a>至世尊所。<a id="a-4q"></a>到已白世尊曰。<a id="a-4r"></a>唯世尊。<a id="a-4s"></a>此大臣留枝。<a id="a-4t"></a>本旧亲里。<a id="a-4u"></a>然于世尊无信敬心。<a id="a-4v"></a>唯愿世尊。<a id="a-4w"></a>善为说法。<a id="a-4x"></a>令于世尊有信敬心生于欢喜。<a id="a-4y"></a>彼留枝心行爱志乱不定。<a id="a-4z"></a>诸佛世尊终不为乱志者说法。<a id="a-50"></a>彼时世尊离处不远。<a id="a-51"></a>化作沸屎地狱。<a id="a-52"></a>深广无量。<a id="a-53"></a>令彼举声。<a id="a-54"></a>有大臣名留枝。<a id="a-55"></a>于世尊所无信敬心。<a id="a-56"></a>彼命终已当生此中。<a id="a-57"></a>大臣留枝见大地狱。<a id="a-58"></a>闻声已恐惧生厌。<a id="a-59"></a>佛世尊知彼恐惧生厌已。<a id="a-5A"></a>随顺说极妙法。<a id="a-5B"></a>大臣留枝闻法已。<a id="a-5C"></a>远尘离垢诸法法眼生。<a id="a-5D"></a>此佛以大慈满大臣留枝。<a id="a-5E"></a>问曰。<a id="a-5F"></a>云何说慈满。<a id="a-5G"></a>答曰。<a id="a-5H"></a>彼神足是。<a id="a-5I"></a>复次或以神足。<a id="a-5J"></a>如所说。<a id="a-5K"></a>调达劝阿阇世王。<a id="a-5L"></a>有象名檀那波勒。<a id="a-5M"></a>以清酒饮之令醉。<a id="a-5N"></a>放使奔趣害于世尊。<a id="a-5O"></a>彼时象遥见世尊。<a id="a-5P"></a>便走趣向彼。<a id="a-5Q"></a>时世尊遥见象来。<a id="a-5R"></a>见已左右面化作极高墙。<a id="a-5S"></a>后化作极大涧。<a id="a-5T"></a>深百千丈。<a id="a-5U"></a>上化极大山雷声而下。<a id="a-5V"></a>在前化五大师子。<a id="a-5W"></a>彼象见五大师子已。<a id="a-5X"></a>极大恐怖回视左右。<a id="a-5Y"></a>面有极大墙。<a id="a-5Z"></a>还回视后有极大涧。<a id="a-5a"></a>深百千丈。<a id="a-5b"></a>而仰视大火山雷声而下。<a id="a-5c"></a>见已谓生一切世火燃想。<a id="a-5d"></a>佛世尊见象大畏惧已。<a id="a-5e"></a>还摄却五大师子。<a id="a-5f"></a>却五大师子已。<a id="a-5g"></a>唯见佛足下清凉。<a id="a-5h"></a>见已至世尊所。<a id="a-5i"></a>到已头面礼世尊足。<a id="a-5j"></a>以鼻投世尊足。<a id="a-5k"></a>彼时世尊诸相庄严紫磨金色。<a id="a-5l"></a>满五千福祐一切。<a id="a-5m"></a>世尊以右手摩象头。<a id="a-5n"></a>摩象头已醉便解。<a id="a-5o"></a>醉解已。<a id="a-5p"></a>世尊为说偈曰。</p>
  <p id="a5q">象莫害大龙　　象龙出世难</p>
  <p id="a5r">象莫害大龙　　终不生善处</p>
  <p id="a5s">不应捶而捶　　无恚而生恚</p>
  <p id="a5t">当受十倍报　　速疾往生彼</p>
  <p id="a5u">当受极苦痛　　身体亦毁坏</p>
  <p id="a5v">当遭困重疾　　心乱志恼恶</p>
  <p id="a5w">或遭灾困厄　　为他所诽谤</p>
  <p id="a5x">或亲戚离别　　钱财尽亡失</p>
  <p id="a5y">居宅诸所有　　为火所焚烧</p>
  <p id="a5z">身坏无有慧　　当生地狱中</p>
  <p id="a60">彼象闻此偈已。<a id="a-61"></a>眼便泪出。<a id="a-62"></a>佛为作象音而说法。<a id="a-63"></a>彼象闻佛说法。<a id="a-64"></a>命终生三十三天。<a id="a-65"></a>此佛为象故慈满。<a id="a-66"></a>问曰。<a id="a-67"></a>此中云何慈满。<a id="a-68"></a>答曰。<a id="a-69"></a>即彼神足是。<a id="a-6A"></a>谓神足或现爱缘者。<a id="a-6B"></a>如所说。<a id="a-6C"></a>梵志有一儿守稻田。<a id="a-6D"></a>天大瀑雨为雹所杀。<a id="a-6E"></a>及坏稻田。<a id="a-6F"></a>彼梵志以二俱丧故。<a id="a-6G"></a>便意乱生狂裸形而走。<a id="a-6H"></a>乃至舍卫阿那邠邸园。<a id="a-6I"></a>彼梵志应从佛化。<a id="a-6J"></a>世尊遥见梵志从远而来。<a id="a-6K"></a>见已作是念。<a id="a-6L"></a>今此时恒沙佛为说法者不能令度。<a id="a-6M"></a>彼时世尊离彼不远。<a id="a-6N"></a>化作稻田及彼一子。<a id="a-6O"></a>梵志见此二已还得本心。<a id="a-6P"></a>彼作是念。<a id="a-6Q"></a>此是我子及以稻田。<a id="a-6R"></a>令我常抱忧患。<a id="a-6S"></a>见已便至世尊所。<a id="a-6T"></a>到已头面礼世尊足。<a id="a-6U"></a>却坐一面。<a id="a-6V"></a>彼于世尊有信敬心内怀欢喜。<a id="a-6W"></a>世尊随顺为说妙法。<a id="a-6X"></a>彼梵志闻佛说法。<a id="a-6Y"></a>远尘离垢得法法眼生。<a id="a-6Z"></a>此佛为梵志慈满。<a id="a-6a"></a>问曰。<a id="a-6b"></a>此中云何慈满。<a id="a-6c"></a>答曰。<a id="a-6d"></a>即彼现爱缘是。<a id="a-6e"></a>复次现爱缘者。<a id="a-6f"></a>如所说。<a id="a-6g"></a>婆斯吒女梵志有六子。<a id="a-6h"></a>命终念子忧戚。<a id="a-6i"></a>意乱生狂裸形而走。<a id="a-6j"></a>乃至舍卫阿那邠邸园。<a id="a-6k"></a>彼女梵志应从佛化。<a id="a-6l"></a>世尊遥见女梵志从远而来。<a id="a-6m"></a>见已作是念。<a id="a-6n"></a>今此时若恒沙佛为说法者不能令度。<a id="a-6o"></a>彼时世尊离彼不远化作六子。<a id="a-6p"></a>女梵志见六子已逮得本心。<a id="a-6q"></a>此是我子令我常抱忧患。<a id="a-6r"></a>彼有惭愧。<a id="a-6s"></a>便长跪而坐。<a id="a-6t"></a>彼时世尊告阿难。<a id="a-6u"></a>汝阿难取郁多罗僧与彼女梵志。<a id="a-6v"></a>如是世尊。<a id="a-6w"></a>彼尊者阿难受世尊教已。<a id="a-6x"></a>取郁多罗僧与女梵志。<a id="a-6y"></a>女梵志取阿难郁多罗僧被着。<a id="a-6z"></a>至世尊所。<a id="a-70"></a>到已礼世尊足。<a id="a-71"></a>礼足已却住一面。<a id="a-72"></a>彼于世尊有信敬心。<a id="a-73"></a>内怀欢喜。<a id="a-74"></a>世尊随顺为说妙法。<a id="a-75"></a>女梵志闻佛说法。<a id="a-76"></a>远尘离垢诸法法眼生。<a id="a-77"></a>此佛为彼女梵志故慈满。<a id="a-78"></a>问曰。<a id="a-79"></a>此中云何慈满。<a id="a-7A"></a>答曰。<a id="a-7B"></a>即彼现爱缘是。<a id="a-7C"></a>是谓现爱缘。<a id="a-7D"></a>或现智药者。<a id="a-7E"></a>如所说。<a id="a-7F"></a>摩诃先优婆夷。<a id="a-7G"></a>请佛及僧供养医药。<a id="a-7H"></a>彼时有一比丘。<a id="a-7I"></a>得病服药。<a id="a-7J"></a>医教敕当服肉汁。<a id="a-7K"></a>彼病比丘语侍病者。<a id="a-7L"></a>贤者汝语摩诃先优婆夷。<a id="a-7M"></a>某比丘有患服药。<a id="a-7N"></a>当须肉汁。<a id="a-7O"></a>彼时侍比丘者。<a id="a-7P"></a>便至摩诃先优婆夷所。<a id="a-7Q"></a>到已语摩诃先优婆夷。<a id="a-7R"></a>妹当知。<a id="a-7S"></a>某比丘遇患服药。<a id="a-7T"></a>当须肉汁。<a id="a-7U"></a>彼摩诃先优婆夷告使人曰。<a id="a-7V"></a>汝持此物往买肉与彼比丘。<a id="a-7W"></a>彼使人持物往周遍波罗奈城。<a id="a-7X"></a>索肉不能得。<a id="a-7Y"></a>说者彼曰。<a id="a-7Z"></a>梵摩达王生一童男。<a id="a-7a"></a>尽敕城内不得杀生。<a id="a-7b"></a>彼使人还至摩诃先优婆夷所。<a id="a-7c"></a>到已白摩诃先优婆夷曰。<a id="a-7d"></a>大家当知。<a id="a-7e"></a>周遍城中求索肉不可得。<a id="a-7f"></a>摩诃先优婆夷作是念。<a id="a-7g"></a>此为灾比丘得患而服药。<a id="a-7h"></a>若不得肉或能命终。<a id="a-7i"></a>便持利刀入屋中。<a id="a-7j"></a>割身软肉与使人。<a id="a-7k"></a>汝使人。<a id="a-7l"></a>自煮与彼比丘。<a id="a-7m"></a>彼使人如所敕持与比丘。<a id="a-7n"></a>彼比丘不知。<a id="a-7o"></a>持往与病比丘。<a id="a-7p"></a>彼病比丘亦不知而服。<a id="a-7q"></a>至病得愈。<a id="a-7r"></a>摩诃先优婆夷患身疼痛。<a id="a-7s"></a>彼时摩诃先优婆夷。<a id="a-7t"></a>夫少有事为出行不在。<a id="a-7u"></a>彼摩诃先优婆夷夫还自问内人曰。<a id="a-7v"></a>摩诃先今所在。<a id="a-7w"></a>内人对曰。<a id="a-7x"></a>大家。<a id="a-7y"></a>摩诃先在屋中极患苦痛。<a id="a-7z"></a>彼时摩诃先夫闻已极嗔恚无有敬心。<a id="a-80"></a>彼作是说。<a id="a-81"></a>若施者不知。<a id="a-82"></a>受者亦不知耶。<a id="a-83"></a>我当往向佛论之。<a id="a-84"></a>于是摩诃先夫至世尊所。<a id="a-85"></a>彼时世尊无量百千众前后围绕而为说法。<a id="a-86"></a>摩诃先夫见已作是念。<a id="a-87"></a>今不得论。<a id="a-88"></a>明当请世尊会。<a id="a-89"></a>然后当论。<a id="a-8A"></a>作是念已。<a id="a-8B"></a>便前至世尊所。<a id="a-8C"></a>到已礼世尊足礼足已却坐一面。<a id="a-8D"></a>彼时世尊为摩诃先夫。<a id="a-8E"></a>无量方便而为说法。<a id="a-8F"></a>劝进等劝进令欢喜等欢喜。<a id="a-8G"></a>无量方便为说法。<a id="a-8H"></a>劝进等劝进令欢喜等欢喜。<a id="a-8I"></a>默然住。<a id="a-8J"></a>彼时摩诃先夫从座起叉手向世尊。<a id="a-8K"></a>白世尊曰。<a id="a-8L"></a>唯世尊。<a id="a-8M"></a>明设微小会。<a id="a-8N"></a>愿世尊及僧愍故当受。<a id="a-8O"></a>世尊受彼摩诃先夫请默然而住。<a id="a-8P"></a>于是摩诃先夫知世尊默然可已。<a id="a-8Q"></a>礼世尊足绕世尊已。<a id="a-8R"></a>还本所止。<a id="a-8S"></a>到已即彼夜具诸肴膳。<a id="a-8T"></a>设种种净妙供馔。<a id="a-8U"></a>办已便白时至。<a id="a-8V"></a>彼时世尊晨着衣服。<a id="a-8W"></a>诸比丘前后围绕。<a id="a-8X"></a>往诣彼摩诃先夫舍。<a id="a-8Y"></a>到已就座。<a id="a-8Z"></a>世尊知而问内人。<a id="a-8a"></a>摩诃先优婆夷今为所在。<a id="a-8b"></a>内人曰。<a id="a-8c"></a>唯世尊。<a id="a-8d"></a>摩诃先优婆夷行来断。<a id="a-8e"></a>极患苦痛在屋中。<a id="a-8f"></a>佛世尊知内缘起。<a id="a-8g"></a>知外亦如是。<a id="a-8h"></a>于是世尊屈伸臂顷。<a id="a-8i"></a>至雪山上取药来已摩着疮上。<a id="a-8j"></a>着疮上已。<a id="a-8k"></a>告摩诃先优婆夷夫曰。<a id="a-8l"></a>呼摩诃先优婆夷出。<a id="a-8m"></a>世尊呼汝。<a id="a-8n"></a>唯然世尊。<a id="a-8o"></a>摩诃先夫受世尊教已。<a id="a-8p"></a>便至摩诃先所。<a id="a-8q"></a>到已语摩诃先。<a id="a-8r"></a>世尊呼汝。<a id="a-8s"></a>闻世尊呼疮即平服同一色。<a id="a-8t"></a>闻已于世尊所倍增信敬。<a id="a-8u"></a>内怀欢喜至世尊所。<a id="a-8v"></a>到已礼世尊足却住一面。<a id="a-8w"></a>世尊随顺为说妙法。<a id="a-8x"></a>摩诃先优婆夷及诸眷属闻说法已。<a id="a-8y"></a>远尘离垢诸法法眼生。<a id="a-8z"></a>此世尊为摩诃先优婆夷故慈满。<a id="a-90"></a>问曰。<a id="a-91"></a>此中云何慈满。<a id="a-92"></a>答曰。<a id="a-93"></a>即彼智药。<a id="a-94"></a>复次智药者。<a id="a-95"></a>如所说。<a id="a-96"></a>彼时愚痴琉璃王。<a id="a-97"></a>破迦维罗卫城。<a id="a-98"></a>将彼释种极妙六女。<a id="a-99"></a>彼在堂上而自夸说。<a id="a-9A"></a>我能坏汝亲族令无遗余。<a id="a-9B"></a>彼释女对曰。<a id="a-9C"></a>王有宿福。<a id="a-9D"></a>我亲族见谛尽是圣人。<a id="a-9E"></a>但王不应全命而来。<a id="a-9F"></a>彼王作是念故。<a id="a-9G"></a>能为彼敢有所言。<a id="a-9H"></a>彼王舍于后世无有慈心。<a id="a-9I"></a>截彼释女手足已弃着堑中。<a id="a-9J"></a>彼释种女尽应佛化。<a id="a-9K"></a>彼世尊为教化故。<a id="a-9L"></a>便至彼处见彼遭无量苦患。<a id="a-9M"></a>见已作是念。<a id="a-9N"></a>今此时此释六女若恒沙佛为说法者。<a id="a-9O"></a>彼患斯苦不能令受化。<a id="a-9P"></a>佛世尊知内缘起。<a id="a-9Q"></a>知外亦如是。<a id="a-9R"></a>于是世尊屈申臂顷。<a id="a-9S"></a>至雪山上取药来已。<a id="a-9T"></a>摩着疮上。<a id="a-9U"></a>摩着疮上已。<a id="a-9V"></a>苦痛即除便生乐痛。<a id="a-9W"></a>生乐痛已。<a id="a-9X"></a>世尊随顺为说妙法。<a id="a-9Y"></a>彼六释女闻说法已。<a id="a-9Z"></a>远尘离垢诸法法眼生。<a id="a-9a"></a>此世尊为六释女慈满。<a id="a-9b"></a>问曰。<a id="a-9c"></a>此中云何慈满。<a id="a-9d"></a>答曰。<a id="a-9e"></a>即彼智药是。<a id="a-9f"></a>是谓智药。<a id="a-9g"></a>或以更乐者。<a id="a-9h"></a>如所说。<a id="a-9i"></a>世尊游诸房到一房舍。<a id="a-9j"></a>世尊见彼房中有一比丘。<a id="a-9k"></a>遇患苦痛独自无伴。<a id="a-9l"></a>眠大小便中不能起居。<a id="a-9m"></a>世尊知而问比丘。<a id="a-9n"></a>何以故遇此患独自无伴。<a id="a-9o"></a>病比丘质直白世尊曰。<a id="a-9p"></a>唯世尊。<a id="a-9q"></a>我窳惰不能看视他。<a id="a-9r"></a>他亦不看视我。<a id="a-9s"></a>唯世尊我无所依。<a id="a-9t"></a>唯善逝我无所怙。<a id="a-9u"></a>世尊告曰。<a id="a-9v"></a>比丘。<a id="a-9w"></a>汝不为我故出家学道作沙门耶。<a id="a-9x"></a>比丘曰。<a id="a-9y"></a>唯然世尊。<a id="a-9z"></a>唯然善逝。<a id="a-A0"></a>世尊告曰。<a id="a-A1"></a>比丘。<a id="a-A2"></a>我是汝所依及天世间。<a id="a-A3"></a>彼时世尊于彼卧处徐徐扶起。<a id="a-A4"></a>将出外安徐令卧。<a id="a-A5"></a>彼时世尊还入房中。<a id="a-A6"></a>出彼荐席除大小便。<a id="a-A7"></a>泥治卧屋更布新荐席。<a id="a-A8"></a>洗浴病比丘已。<a id="a-A9"></a>更着新衣浣濯故衣。<a id="a-AA"></a>还将入房。<a id="a-AB"></a>徐徐卧新床褥上。<a id="a-AC"></a>以手摩身世尊告曰。<a id="a-AD"></a>比丘。<a id="a-AE"></a>若汝不增勤修不到欲到不获欲获不证欲证者。<a id="a-AF"></a>比丘但更遭重患复甚于此。<a id="a-AG"></a>如世尊以手摩病比丘。<a id="a-AH"></a>所苦即除便得乐痛。<a id="a-AI"></a>得乐痛已。<a id="a-AJ"></a>世尊随顺为说妙法。<a id="a-AK"></a>比丘闻说法已。<a id="a-AL"></a>远尘离垢。<a id="a-AM"></a>诸法法眼生。<a id="a-AN"></a>此世尊为彼比丘故慈满。<a id="a-AO"></a>问曰。<a id="a-AP"></a>此中云何慈满。<a id="a-AQ"></a>答曰。<a id="a-AR"></a>彼更乐是。<a id="a-AS"></a>复次更乐者。<a id="a-AT"></a>如所说。<a id="a-AU"></a>世尊游耆阇崛山一方。<a id="a-AV"></a>调达亦在一方。<a id="a-AW"></a>彼时调达遭重头痛不可堪忍。<a id="a-AX"></a>彼时世尊以具足相好紫磨金色满百千福手。<a id="a-AY"></a>贯彼山摩调达头。<a id="a-AZ"></a>除一切苦痛便得乐痛。<a id="a-Aa"></a>得乐痛已。<a id="a-Ab"></a>调达作是念。<a id="a-Ac"></a>是谁之恩。<a id="a-Ad"></a>彼还顾见是世尊手。<a id="a-Ae"></a>见已说曰。<a id="a-Af"></a>善哉悉达。<a id="a-Ag"></a>善学此医。<a id="a-Ah"></a>以此医方足得生活。<a id="a-Ai"></a>此世尊为调达故慈满。<a id="a-Aj"></a>问曰。<a id="a-Ak"></a>此中云何慈满。<a id="a-Al"></a>答曰。<a id="a-Am"></a>即更乐是。<a id="a-An"></a>是谓更乐。<a id="a-Ao"></a>或以凉冷影者。<a id="a-Ap"></a>如所说。<a id="a-Aq"></a>世尊及尊者舍利弗同游一处。<a id="a-Ar"></a>尊者阿难在佛后执拂拂佛。<a id="a-As"></a>彼时有鸟为鹰所逼。<a id="a-At"></a>怖畏飞趣尊者舍利弗影中住。<a id="a-Au"></a>身战如独摇树。<a id="a-Av"></a>彼鸟离舍利弗影。<a id="a-Aw"></a>飞至佛影中无恐畏。<a id="a-Ax"></a>阿难见已叉手白佛曰。<a id="a-Ay"></a>甚奇世尊。<a id="a-Az"></a>如此鸟在尊者舍利弗影中时。<a id="a-B0"></a>身战如独摇树。<a id="a-B1"></a>离舍利弗影。<a id="a-B2"></a>至世尊影已便无恐畏。<a id="a-B3"></a>世尊告曰。<a id="a-B4"></a>如是阿难。<a id="a-B5"></a>如是阿难。<a id="a-B6"></a>舍利弗比丘虽离于杀不极清净。<a id="a-B7"></a>是故鸟住影中。<a id="a-B8"></a>身战如独摇树。<a id="a-B9"></a>阿难。<a id="a-BA"></a>我于三阿僧祇劫离于杀。<a id="a-BB"></a>极具足清净行。<a id="a-BC"></a>是故鸟住我影中而无恐怖。<a id="a-BD"></a>此世尊为彼鸟故慈满。<a id="a-BE"></a>问曰。<a id="a-BF"></a>此中云何慈满。<a id="a-BG"></a>答曰。<a id="a-BH"></a>即凉冷影是。<a id="a-BI"></a>复次凉冷影者。<a id="a-BJ"></a>如所说。<a id="a-BK"></a>有一贼被截手足弃着堑中。<a id="a-BL"></a>彼贼世尊应化。<a id="a-BM"></a>世尊作是念。<a id="a-BN"></a>若此时恒沙佛为一贼说法者。<a id="a-BO"></a>不能度彼。<a id="a-BP"></a>时世尊往至贼所。<a id="a-BQ"></a>到已彼贼在世尊影中。<a id="a-BR"></a>即离苦痛便得乐痛。<a id="a-BS"></a>得乐痛已。<a id="a-BT"></a>世尊随顺为说妙法。<a id="a-BU"></a>贼闻法已。<a id="a-BV"></a>远尘离垢诸法法眼生。<a id="a-BW"></a>此世尊为贼故慈满。<a id="a-BX"></a>问曰。<a id="a-BY"></a>此中云何慈满。<a id="a-BZ"></a>答曰。<a id="a-Ba"></a>即凉冷影是。<a id="a-Bb"></a>是谓凉冷影。<a id="a-Bc"></a>如世尊无量种慈满非一种。<a id="a-Bd"></a>以是故律说。<a id="a-Be"></a>世尊慈满众生而说法。<a id="a-Bf"></a>如世尊契经说。<a id="a-Bg"></a>四种人受于梵福。<a id="a-Bh"></a>谓人未曾立处。<a id="a-Bi"></a>以如来舍利立作鋀婆。<a id="a-Bj"></a>是谓初人受于梵福。<a id="a-Bk"></a>复次谓人未曾立处。<a id="a-Bl"></a>作房舍已施招提僧。<a id="a-Bm"></a>是谓二人受于梵福。<a id="a-Bn"></a>复次谓人若有斗乱。<a id="a-Bo"></a>僧而和合之。<a id="a-Bp"></a>是谓三人受于梵福。<a id="a-Bq"></a>复次谓人心与慈俱满一方已成就游。<a id="a-Br"></a>如是二三四四维上下满一切诸方已。<a id="a-Bs"></a>心与慈俱成就游。<a id="a-Bt"></a>如是心与悲喜护俱满一方已成就游。<a id="a-Bu"></a>如是二三四四维上下满一切诸方已成就游。<a id="a-Bv"></a>是谓四人受于梵福。<a id="a-Bw"></a>譬喻者说曰。<a id="a-Bx"></a>此非佛契经所说。<a id="a-By"></a>亦非梵福。<a id="a-Bz"></a>佛契经说。<a id="a-C0"></a>无量等是梵福。<a id="a-C1"></a>何以故。<a id="a-C2"></a>谓无量等与果等。<a id="a-C3"></a>如此受梵福。<a id="a-C4"></a>谓金刚座及转法轮。<a id="a-C5"></a>从天下处立鋀婆。<a id="a-C6"></a>如是彼立小小鋀婆。<a id="a-C7"></a>得梵福与等等耶。<a id="a-C8"></a>如此受梵福。<a id="a-C9"></a>谓竹园只桓林深邃林立大僧坊。<a id="a-CA"></a>如是彼立小小房。<a id="a-CB"></a>得梵福与等耶。<a id="a-CC"></a>如此受梵福。<a id="a-CD"></a>谓调达斗乱。<a id="a-CE"></a>僧而和合之。<a id="a-CF"></a>如是彼拘舍弥比丘小小诤。<a id="a-CG"></a>而和合之得梵福。<a id="a-CH"></a>与等耶。<a id="a-CI"></a>是故非佛契经。<a id="a-CJ"></a>亦非梵福。<a id="a-CK"></a>佛契经说。<a id="a-CL"></a>无量等亦是梵福。<a id="a-CM"></a>如是说者是佛契经说。<a id="a-CN"></a>亦是梵福。<a id="a-CO"></a>问曰。<a id="a-CP"></a>如此果不与等。<a id="a-CQ"></a>答曰。<a id="a-CR"></a>饶益他故。<a id="a-CS"></a>世间福相。<a id="a-CT"></a>如无量饶益他。<a id="a-CU"></a>谓修无量等。<a id="a-CV"></a>如是此亦无量饶益他。<a id="a-CW"></a>谓未曾立处。<a id="a-CX"></a>以如来舍利立鋀婆。<a id="a-CY"></a>谓因彼处百千众生修善身口意行。<a id="a-CZ"></a>供养世尊缯彩华盖幢幡伎乐碎末涂香。<a id="a-Ca"></a>愿求佛道声闻辟支佛道。<a id="a-Cb"></a>得大富生豪贵家。<a id="a-Cc"></a>颜貌端正生天上人中。<a id="a-Cd"></a>观此极有饶益。<a id="a-Ce"></a>如此无量极饶益他。<a id="a-Cf"></a>谓发于无量等。<a id="a-Cg"></a>此亦如是。<a id="a-Ch"></a>无量饶益他。<a id="a-Ci"></a>谓未曾立处作房已。<a id="a-Cj"></a>施与招提僧。<a id="a-Ck"></a>谓因彼处百千众生修善身口意行。<a id="a-Cl"></a>诵习读者问者教者。<a id="a-Cm"></a>思惟契经律阿毗昙。<a id="a-Cn"></a>思惟静默除欲界结。<a id="a-Co"></a>除色界无色界结。<a id="a-Cp"></a>得须陀洹斯陀含阿那含阿罗汉果。<a id="a-Cq"></a>为佛法僧故佐助众事。<a id="a-Cr"></a>愿求佛道声闻辟支佛道。<a id="a-Cs"></a>得大富生豪贵家。<a id="a-Ct"></a>颜貌端正生天上人中。<a id="a-Cu"></a>观此极有饶益。<a id="a-Cv"></a>如此无量极饶益他。<a id="a-Cw"></a>谓发于无量等。<a id="a-Cx"></a>此亦如是无量饶益他。<a id="a-Cy"></a>谓和合斗乱僧者。<a id="a-Cz"></a>如僧斗乱坏。<a id="a-D0"></a>尔时未取证不取证。<a id="a-D1"></a>未得果不得果。<a id="a-D2"></a>不能除结。<a id="a-D3"></a>不得漏尽。<a id="a-D4"></a>亦不诵习契经律阿毗昙。<a id="a-D5"></a>亦不思惟契经律阿毗昙。<a id="a-D6"></a>亦不思惟静默。<a id="a-D7"></a>不除欲界结。<a id="a-D8"></a>亦不除色无色界结。<a id="a-D9"></a>不得须陀洹斯陀含阿那含阿罗汉果。<a id="a-DA"></a>三千大千世界不转法轮。<a id="a-DB"></a>至首陀会天。<a id="a-DC"></a>意乱。<a id="a-DD"></a>谓和合斗乱僧已。<a id="a-DE"></a>未取证取证得果。<a id="a-DF"></a>能除结得漏尽。<a id="a-DG"></a>诵习契经律阿毗昙。<a id="a-DH"></a>思惟契经律阿毗昙。<a id="a-DI"></a>亦思惟静默。<a id="a-DJ"></a>除欲界结。<a id="a-DK"></a>除色无色界结。<a id="a-DL"></a>得须陀洹斯陀含阿那含阿罗汉果。<a id="a-DM"></a>三千大千世界转于法轮。<a id="a-DN"></a>至首陀会天。<a id="a-DO"></a>意亦不乱。<a id="a-DP"></a>观此极有饶益。<a id="a-DQ"></a>或曰。<a id="a-DR"></a>谓未曾立处以如来舍利立鋀婆者。<a id="a-DS"></a>如来是梵因。<a id="a-DT"></a>彼处受梵福。<a id="a-DU"></a>谓未曾立处作房施招提僧。<a id="a-DV"></a>因梵行人处受梵福。<a id="a-DW"></a>谓和合斗乱僧者。<a id="a-DX"></a>谓圣道因。<a id="a-DY"></a>彼处受梵福。<a id="a-DZ"></a>尊者婆须蜜说曰。<a id="a-Da"></a>谓未曾立处以如来舍利立鋀婆。<a id="a-Db"></a>以四事故受梵福。<a id="a-Dc"></a>云何为四。<a id="a-Dd"></a>开极妙意。<a id="a-De"></a>广出财物。<a id="a-Df"></a>及立舍利。<a id="a-Dg"></a>所作已讫。<a id="a-Dh"></a>谓未曾立处作房施招提僧。<a id="a-Di"></a>以四事故受梵福。<a id="a-Dj"></a>开极妙意。<a id="a-Dk"></a>广出财物。<a id="a-Dl"></a>所作已讫。<a id="a-Dm"></a>诵习禅思未定得定。<a id="a-Dn"></a>谓和合斗乱僧。<a id="a-Do"></a>以四事故受梵福。<a id="a-Dp"></a>除口四过行四净口。<a id="a-Dq"></a>除诸非法住于施法。<a id="a-Dr"></a>谓修无量等。<a id="a-Ds"></a>以四事故受于梵福。<a id="a-Dt"></a>离诤不诤。<a id="a-Du"></a>除去五盖。<a id="a-Dv"></a>色界果封在色界。<a id="a-Dw"></a>问曰。<a id="a-Dx"></a>梵福福为几数。<a id="a-Dy"></a>有一说者。<a id="a-Dz"></a>谓所因行得转轮王。<a id="a-E0"></a>此是梵福数。<a id="a-E1"></a>更有说者。<a id="a-E2"></a>谓所因行得天帝释。<a id="a-E3"></a>是谓梵福数。<a id="a-E4"></a>更有说者。<a id="a-E5"></a>谓所因行得他化自在天子。<a id="a-E6"></a>是谓梵福数。<a id="a-E7"></a>更有说者。<a id="a-E8"></a>谓所因行得大梵。<a id="a-E9"></a>是谓梵福数。<a id="a-EA"></a>更有说者。<a id="a-EB"></a>世败还成时。<a id="a-EC"></a>一切众生所因行施设此大地。<a id="a-ED"></a>是梵福数。<a id="a-EE"></a>更有说者。<a id="a-EF"></a>梵天请世尊转于法轮。<a id="a-EG"></a>圣大梵请佛所转法轮受福。<a id="a-EH"></a>是梵福数。<a id="a-EI"></a>问曰。<a id="a-EJ"></a>大梵不隐没无记心请佛世尊。<a id="a-EK"></a>云何受梵福。<a id="a-EL"></a>有一说者。<a id="a-EM"></a>谓始发梵天我当往请佛世尊。<a id="a-EN"></a>即彼时大梵天受梵福。<a id="a-EO"></a>此者不论。<a id="a-EP"></a>何以故。<a id="a-EQ"></a>如汝所说应不作行而受报。<a id="a-ER"></a>问曰。<a id="a-ES"></a>若不尔者此云何。<a id="a-ET"></a>答曰。<a id="a-EU"></a>大梵天请世尊转法轮。<a id="a-EV"></a>大梵天闻已便作是念。<a id="a-EW"></a>我请故佛转法轮。<a id="a-EX"></a>彼以此怀欢喜心。<a id="a-EY"></a>发极妙善愿。<a id="a-EZ"></a>彼时受梵福。<a id="a-Ea"></a>更有说者。<a id="a-Eb"></a>除已成菩萨。<a id="a-Ec"></a>余一切众生所受福。<a id="a-Ed"></a>此是梵福数。<a id="a-Ee"></a>如是说者名梵福者。<a id="a-Ef"></a>此称誉赞叹。<a id="a-Eg"></a>但梵福者无量不可计阿僧祇不可数。<a id="a-Eh"></a>如世尊契经说。<a id="a-Ei"></a>慈修习多修习生遍净天。<a id="a-Ej"></a>悲修习多修习生空处。<a id="a-Ek"></a>喜修习多修习生识处。<a id="a-El"></a>护修习多修习生不用处。<a id="a-Em"></a>问曰。<a id="a-En"></a>若说慈修习多修习生遍净天者。<a id="a-Eo"></a>此应尔。<a id="a-Ep"></a>谓慈果报在遍净。<a id="a-Eq"></a>谓说悲修习多修习生空处。<a id="a-Er"></a>喜修习多修习生识处。<a id="a-Es"></a>护修习多修习生不用处者。<a id="a-Et"></a>此不应尔。<a id="a-Eu"></a>何以故。<a id="a-Ev"></a>此是色界功德善根。<a id="a-Ew"></a>不应受无色界报。<a id="a-Ex"></a>何以故说悲修习多修习生空处。<a id="a-Ey"></a>喜修习多修习生识处。<a id="a-Ez"></a>护修习多修习生不用处。<a id="a-F0"></a>有一说者。<a id="a-F1"></a>弥勒下已当为说之。<a id="a-F2"></a>余者不能。<a id="a-F3"></a>或曰。<a id="a-F4"></a>为相似故说。<a id="a-F5"></a>慈是乐行乐根。<a id="a-F6"></a>一切生死中最妙。<a id="a-F7"></a>彼三禅中可得。<a id="a-F8"></a>是故佛说修慈生遍净。<a id="a-F9"></a>悲者能呵责坏色。<a id="a-FA"></a>空处亦呵责坏色。<a id="a-FB"></a>是故佛说修悲生空处。<a id="a-FC"></a>喜者悦行。<a id="a-FD"></a>识处意亦悦行。<a id="a-FE"></a>是故佛说修喜生识处。<a id="a-FF"></a>护者能舍不用处。<a id="a-FG"></a>亦说名为舍。<a id="a-FH"></a>是故佛说修护生不用处。<a id="a-FI"></a>或曰。<a id="a-FJ"></a>彼行者令意悦乐故。<a id="a-FK"></a>或有行者欲得三禅。<a id="a-FL"></a>或欲得空处识处不用处。<a id="a-FM"></a>谓欲得三禅者。<a id="a-FN"></a>彼除欲界结。<a id="a-FO"></a>意不乐不悦。<a id="a-FP"></a>除初禅欲不乐不悦。<a id="a-FQ"></a>于二禅除欲时。<a id="a-FR"></a>三禅现在前意悦乐。<a id="a-FS"></a>谓欲得空处者。<a id="a-FT"></a>彼除欲界欲。<a id="a-FU"></a>意不乐不悦。<a id="a-FV"></a>乃至三禅除欲。<a id="a-FW"></a>意不乐不悦。<a id="a-FX"></a>于四禅除欲时。<a id="a-FY"></a>空处现在前意悦乐。<a id="a-FZ"></a>谓欲得识处者彼除欲界欲。<a id="a-Fa"></a>意不乐不悦。<a id="a-Fb"></a>乃至四禅除欲。<a id="a-Fc"></a>意不乐不悦。<a id="a-Fd"></a>谓空处除欲时。<a id="a-Fe"></a>识处现在前意悦乐。<a id="a-Ff"></a>谓欲得不用处者。<a id="a-Fg"></a>彼除欲界欲。<a id="a-Fh"></a>意不乐不悦。<a id="a-Fi"></a>至空处除欲。<a id="a-Fj"></a>意不乐不悦。<a id="a-Fk"></a>于识处除欲时。<a id="a-Fl"></a>不用处现在前意悦乐。<a id="a-Fm"></a>是谓行者令意悦乐故。<a id="a-Fn"></a>以故尔。<a id="a-Fo"></a>或曰。<a id="a-Fp"></a>此中说觉支道支。<a id="a-Fq"></a>谓觉支道支者能除二禅。<a id="a-Fr"></a>彼说慈为名。<a id="a-Fs"></a>谓觉支道支除四禅。<a id="a-Ft"></a>彼说悲为名。<a id="a-Fu"></a>谓觉支道支除空处者。<a id="a-Fv"></a>彼说喜为名。<a id="a-Fw"></a>谓觉支道支除识处者。<a id="a-Fx"></a>彼说护为名。<a id="a-Fy"></a>是谓说觉支道支。<a id="a-Fz"></a>以故尔。<a id="a-G0"></a>或曰。<a id="a-G1"></a>断异学意故。<a id="a-G2"></a>异学无色中计解脱想。<a id="a-G3"></a>于无量等中说道想。<a id="a-G4"></a>谓异学无色中计解脱想者。<a id="a-G5"></a>彼世尊说无等量共同。<a id="a-G6"></a>尊者瞿沙亦尔说。<a id="a-G7"></a>异学于离中者痴。<a id="a-G8"></a>于不离中计解脱想。<a id="a-G9"></a>谓计解脱想者。<a id="a-GA"></a>彼世尊说无量等共同。<a id="a-GB"></a>广说四无量等处尽。</p>
 </body>
</html>