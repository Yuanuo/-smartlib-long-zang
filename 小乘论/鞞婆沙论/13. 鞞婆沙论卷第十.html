<!doctype html>
<html id="z3IBW6P1B6" data-ver="1643">
 <head>
  <meta charset="utf-8">
  <meta author="迦旃延子">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">鞞婆沙论卷第十</h1>
  <h2 id="a2">四禅处第三十三</h2>
  <p id="a3">四禅者。<a id="a-4"></a>初禅二禅三禅四禅。<a id="a-5"></a>问曰。<a id="a-6"></a>四禅有何性。<a id="a-7"></a>答曰。<a id="a-8"></a>五阴是性。<a id="a-9"></a>此是禅性已种相身所有自然。<a id="a-A"></a>说性已当说行。<a id="a-B"></a>何以故说禅。<a id="a-C"></a>禅有何义。<a id="a-D"></a>为弃结故禅耶。<a id="a-E"></a>为正观故禅耶。<a id="a-F"></a>若弃结为禅者。<a id="a-G"></a>无色中亦有定谓能弃结。<a id="a-H"></a>若正观为禅者欲界中亦有定谓能正观。<a id="a-I"></a>作此论已。<a id="a-J"></a>有一说者。<a id="a-K"></a>弃结故名为禅。<a id="a-L"></a>问曰。<a id="a-M"></a>若弃结名为禅者。<a id="a-N"></a>无色中亦有定谓能弃结。<a id="a-O"></a>何以故不名为禅耶。<a id="a-P"></a>答曰。<a id="a-Q"></a>谓弃二种结不善及无记。<a id="a-R"></a>彼名为禅。<a id="a-S"></a>无色中定虽弃无记结非弃不善。<a id="a-T"></a>是故彼不名为禅。<a id="a-U"></a>问曰。<a id="a-V"></a>若尔者应依未来名为禅。<a id="a-W"></a>彼弃二种结。<a id="a-X"></a>不善及无记。<a id="a-Y"></a>答曰。<a id="a-Z"></a>此说呵责弃故。<a id="a-a"></a>此说二种弃。<a id="a-b"></a>断弃呵责弃。<a id="a-c"></a>彼依未来为欲界结故。<a id="a-d"></a>二种弃断弃呵责弃。<a id="a-e"></a>上地虽非断弃。<a id="a-f"></a>但是呵责弃。<a id="a-g"></a>是谓呵责弃故说。<a id="a-h"></a>问曰。<a id="a-i"></a>若尔者尽道法智分。<a id="a-j"></a>一切未知智分不应是禅。<a id="a-k"></a>谓彼欲界结亦非断弃亦非呵责弃。<a id="a-l"></a>答曰。<a id="a-m"></a>莫具取界莫具取地。<a id="a-n"></a>可得彼一界一地。<a id="a-o"></a>欲界结断弃呵责弃。<a id="a-p"></a>彼无色中一时顷不得。<a id="a-q"></a>谓此欲界结断弃及诃责弃。<a id="a-r"></a>尊者瞿沙说曰。<a id="a-s"></a>一切六地欲界结断弃亦呵责弃。<a id="a-t"></a>但彼依未来生已弃欲界结。<a id="a-u"></a>彼余地当何所弃。<a id="a-v"></a>彼亦能弃。<a id="a-w"></a>但无结可弃除。<a id="a-x"></a>如一人有六怨家其谋议。<a id="a-y"></a>若随所得处当断其命。<a id="a-z"></a>彼初怨家断此人命。<a id="a-10"></a>余者当何所断。<a id="a-11"></a>彼亦能断。<a id="a-12"></a>但无人当何所断。<a id="a-13"></a>如是一切六地欲界结断弃呵责弃。<a id="a-14"></a>但彼依未来生已弃欲界结。<a id="a-15"></a>彼余地当何所弃。<a id="a-16"></a>彼亦能弃。<a id="a-17"></a>但无结可弃。<a id="a-18"></a>如人持六灯入冥室中。<a id="a-19"></a>彼初明已弃至冥。<a id="a-1A"></a>余灯当何所弃。<a id="a-1B"></a>彼亦能弃。<a id="a-1C"></a>但无冥可弃。<a id="a-1D"></a>如是一切六地欲界结断弃呵责弃。<a id="a-1E"></a>但彼依未来生已弃欲界结。<a id="a-1F"></a>彼余地当何所弃。<a id="a-1G"></a>彼亦能弃。<a id="a-1H"></a>但无结可弃。<a id="a-1I"></a>如一切日光坏诸闇冥。<a id="a-1J"></a>初日中日西日。<a id="a-1K"></a>但初光出已弃夜闇冥。<a id="a-1L"></a>余光当何所弃。<a id="a-1M"></a>彼余光亦能弃。<a id="a-1N"></a>但无冥可弃。<a id="a-1O"></a>如是彼一切六地欲界结断弃亦呵责弃。<a id="a-1P"></a>但依未来生已弃欲界结。<a id="a-1Q"></a>彼余地当何所弃。<a id="a-1R"></a>彼亦能。<a id="a-1S"></a>但无结可弃。<a id="a-1T"></a>或曰。<a id="a-1U"></a>禅者定可得。<a id="a-1V"></a>谓一切缘中定亦弃一切结。<a id="a-1W"></a>欲界定虽一切缘中定。<a id="a-1X"></a>但不弃结。<a id="a-1Y"></a>无色界定亦不一切缘中定。<a id="a-1Z"></a>亦不弃一切结。<a id="a-1a"></a>以是故不名为禅。<a id="a-1b"></a>或曰。<a id="a-1c"></a>谓禅者普智可得道。<a id="a-1d"></a>亦能弃结。<a id="a-1e"></a>欲界定虽普智可得。<a id="a-1f"></a>但无有道弃结。<a id="a-1g"></a>无色界虽有道能弃结。<a id="a-1h"></a>但无普智可得。<a id="a-1i"></a>谓禅中普智可得道亦弃结。<a id="a-1j"></a>或曰。<a id="a-1k"></a>谓三道可得此名为禅。<a id="a-1l"></a>非欲界无色界三道可得。<a id="a-1m"></a>是故彼不名为禅。<a id="a-1n"></a>或曰。<a id="a-1o"></a>谓三地可得此名为禅。<a id="a-1p"></a>非欲界无色界三地可得。<a id="a-1q"></a>是故不名为禅。<a id="a-1r"></a>或曰。<a id="a-1s"></a>谓三根可得此名为禅。<a id="a-1t"></a>非欲界无色界三根可得。<a id="a-1u"></a>是故不名为禅。<a id="a-1v"></a>或曰。<a id="a-1w"></a>谓三学可得增戒增定增慧。<a id="a-1x"></a>此名为禅。<a id="a-1y"></a>非欲界无色界三学可得。<a id="a-1z"></a>是故不名为禅。<a id="a-20"></a>或曰。<a id="a-21"></a>谓摄四枝五枝五阴定可得。<a id="a-22"></a>是故不名为禅。<a id="a-23"></a>或曰。<a id="a-24"></a>谓三示现可得。<a id="a-25"></a>神足示现。<a id="a-26"></a>观察示现。<a id="a-27"></a>教授示现。<a id="a-28"></a>此名为禅。<a id="a-29"></a>非欲界无色界三示现可得。<a id="a-2A"></a>是故不名为禅。<a id="a-2B"></a>或曰。<a id="a-2C"></a>谓三神足可得。<a id="a-2D"></a>意解神足。<a id="a-2E"></a>意捷疾神足。<a id="a-2F"></a>身踊神足。<a id="a-2G"></a>意解神足者。<a id="a-2H"></a>如力士屈申臂顷。<a id="a-2I"></a>于中间至阿迦尼吒。<a id="a-2J"></a>意捷疾神足者。<a id="a-2K"></a>如识旋转诸界。<a id="a-2L"></a>于中间至阿迦尼吒。<a id="a-2M"></a>身踊神足者。<a id="a-2N"></a>谓一切身踊如鸟飞虚空如画人飞。<a id="a-2O"></a>此名为禅。<a id="a-2P"></a>非欲界无色界三神足可得。<a id="a-2Q"></a>是故不名为禅。<a id="a-2R"></a>或曰。<a id="a-2S"></a>谓具三十七道品可得彼名为禅。<a id="a-2T"></a>非欲界无色界具三十七道品可得。<a id="a-2U"></a>是故不名为禅。<a id="a-2V"></a>更有说者。<a id="a-2W"></a>正观故名为禅。<a id="a-2X"></a>问曰。<a id="a-2Y"></a>若正观名为禅者。<a id="a-2Z"></a>欲界中亦有定谓能正观。<a id="a-2a"></a>何以故不名为禅。<a id="a-2b"></a>答曰。<a id="a-2c"></a>欲界定虽有定名但无定用。<a id="a-2d"></a>如泥梁虽有梁名无有梁用。<a id="a-2e"></a>如是欲界定虽有定名而无定用。<a id="a-2f"></a>色界定既有定名而有定用。<a id="a-2g"></a>如木梁既有梁名而有梁用。<a id="a-2h"></a>如是色界定既有定名而有定用。<a id="a-2i"></a>或曰。<a id="a-2j"></a>欲界定娆乱不定。<a id="a-2k"></a>如四衢道然灯。<a id="a-2l"></a>四面风吹随风东西。<a id="a-2m"></a>如是欲界定娆乱不定。<a id="a-2n"></a>色界定不娆乱。<a id="a-2o"></a>常定不动如室中灯。<a id="a-2p"></a>风所不吹炎不东西。<a id="a-2q"></a>如是色界定亦不娆乱常定不动。<a id="a-2r"></a>或曰。<a id="a-2s"></a>欲界定不坚无力无士夫功。<a id="a-2t"></a>色界定坚固有力有士夫功。<a id="a-2u"></a>以是故此名为禅。<a id="a-2v"></a>说曰。<a id="a-2w"></a>此名禅十八枝。<a id="a-2x"></a>初禅有五枝。<a id="a-2y"></a>觉观喜乐一心。<a id="a-2z"></a>二禅有四枝。<a id="a-30"></a>内净喜乐一心。<a id="a-31"></a>三禅有五枝。<a id="a-32"></a>猗乐念正智一心。<a id="a-33"></a>四禅有四枝。<a id="a-34"></a>不苦不乐护念一心。<a id="a-35"></a>问曰。<a id="a-36"></a>禅枝名十八种有几。<a id="a-37"></a>答曰。<a id="a-38"></a>禅枝名十八。<a id="a-39"></a>种有十一。<a id="a-3A"></a>谓初禅五枝此名亦五种亦五。<a id="a-3B"></a>二禅增一枝信。<a id="a-3C"></a>三禅三枝增乐念正智。<a id="a-3D"></a>四禅增二枝不苦不乐护。<a id="a-3E"></a>此禅枝名十八。<a id="a-3F"></a>种有十一。<a id="a-3G"></a>更有说者。<a id="a-3H"></a>禅枝名十八种有十。<a id="a-3I"></a>问曰。<a id="a-3J"></a>何以故。<a id="a-3K"></a>答曰。<a id="a-3L"></a>谓初禅二禅乐及三禅乐。<a id="a-3M"></a>此应同共立一枝。<a id="a-3N"></a>此者不论问曰。<a id="a-3O"></a>何以故。<a id="a-3P"></a>答曰。<a id="a-3Q"></a>谓初禅二禅乐此是三禅乐者。<a id="a-3R"></a>应有禅枝名十八种有十。<a id="a-3S"></a>但初禅一禅乐异。<a id="a-3T"></a>三禅乐亦异。<a id="a-3U"></a>初禅二禅猗乐三禅痛乐。<a id="a-3V"></a>初禅二禅乐行阴所摄。<a id="a-3W"></a>三禅乐痛阴所摄。<a id="a-3X"></a>是谓禅枝名十八种有十一。<a id="a-3Y"></a>如名如种。<a id="a-3Z"></a>如是名数种数。<a id="a-3a"></a>名相种相。<a id="a-3b"></a>名异种异。<a id="a-3c"></a>名别种别。<a id="a-3d"></a>名觉种觉如是尽当知。<a id="a-3e"></a>此是禅性已种相身所有自然。<a id="a-3f"></a>说性已当说行。<a id="a-3g"></a>何以故说禅枝。<a id="a-3h"></a>禅枝有何义。<a id="a-3i"></a>答曰。<a id="a-3j"></a>顺义是枝义。<a id="a-3k"></a>助行义是枝义。<a id="a-3l"></a>摄义是枝义。<a id="a-3m"></a>顺义是枝义者。<a id="a-3n"></a>谓彼地定枝随顺即立彼地中。<a id="a-3o"></a>助行义是枝义者。<a id="a-3p"></a>此枝断结除结时助彼定行。<a id="a-3q"></a>摄义是枝义者。<a id="a-3r"></a>此枝断结除结时出入总摄。<a id="a-3s"></a>是谓顺义助行义摄义是枝义。<a id="a-3t"></a>此应作四句。<a id="a-3u"></a>问曰。<a id="a-3v"></a>谓禅枝是道品耶。<a id="a-3w"></a>答曰。<a id="a-3x"></a>初禅有觉二禅信三禅乐四禅不苦不乐。<a id="a-3y"></a>此禅枝非道品。<a id="a-3z"></a>云何道品非禅枝。<a id="a-40"></a>云何禅枝亦道品。<a id="a-41"></a>答曰。<a id="a-42"></a>余枝此是禅枝亦道品。<a id="a-43"></a>云何非禅枝亦非道品耶。<a id="a-44"></a>答曰。<a id="a-45"></a>除此行已。<a id="a-46"></a>问曰。<a id="a-47"></a>谓初禅枝亦是道品耶。<a id="a-48"></a>答曰。<a id="a-49"></a>或初禅枝非道品。<a id="a-4A"></a>云何初禅枝非道品。<a id="a-4B"></a>答曰。<a id="a-4C"></a>初禅有觉此是初禅枝非道品。<a id="a-4D"></a>云何道品非初禅枝。<a id="a-4E"></a>答曰。<a id="a-4F"></a>信念精进护正见正语正业正命此是道品非初禅枝。<a id="a-4G"></a>云何初禅枝亦道品。<a id="a-4H"></a>答曰。<a id="a-4I"></a>余枝此是初禅枝亦道品。<a id="a-4J"></a>云何非初禅枝亦非道品。<a id="a-4K"></a>除此行已。<a id="a-4L"></a>问曰。<a id="a-4M"></a>谓二禅枝是道品耶。<a id="a-4N"></a>答曰。<a id="a-4O"></a>或二禅枝非道品。<a id="a-4P"></a>云何二禅枝非道品。<a id="a-4Q"></a>答曰。<a id="a-4R"></a>二禅信此是二禅枝非道品。<a id="a-4S"></a>云何道品非二禅枝。<a id="a-4T"></a>答曰。<a id="a-4U"></a>信念精进护正见正志正语正业正命此是道品非二禅枝。<a id="a-4V"></a>云何二禅枝亦道品。<a id="a-4W"></a>答曰。<a id="a-4X"></a>余枝此是二禅枝亦道品。<a id="a-4Y"></a>云何非二禅枝亦非道品。<a id="a-4Z"></a>答曰。<a id="a-4a"></a>除此行已。<a id="a-4b"></a>问曰。<a id="a-4c"></a>谓三禅枝是道品耶。<a id="a-4d"></a>答曰。<a id="a-4e"></a>或三禅枝非道品。<a id="a-4f"></a>云何三禅枝非道品。<a id="a-4g"></a>答曰。<a id="a-4h"></a>三禅乐是三禅枝非道品。<a id="a-4i"></a>云何道品非三禅枝。<a id="a-4j"></a>答曰。<a id="a-4k"></a>信精进喜护正志正语正业正命此是道品非三禅枝。<a id="a-4l"></a>云何是三禅枝亦道品。<a id="a-4m"></a>答曰。<a id="a-4n"></a>余枝此是三禅枝亦道品。<a id="a-4o"></a>云何非三禅枝亦非道品。<a id="a-4p"></a>答曰。<a id="a-4q"></a>除此行已。<a id="a-4r"></a>问曰。<a id="a-4s"></a>谓四禅枝亦是道品耶。<a id="a-4t"></a>答曰。<a id="a-4u"></a>或四禅枝非道品。<a id="a-4v"></a>云何四禅枝非道品。<a id="a-4w"></a>答曰。<a id="a-4x"></a>四禅不苦不乐。<a id="a-4y"></a>此是四禅枝非道品。<a id="a-4z"></a>云何道品非四禅枝。<a id="a-50"></a>答曰。<a id="a-51"></a>信精进喜猗正见正志正语正业正命此是道品非四禅枝。<a id="a-52"></a>云何是四禅枝亦道品。<a id="a-53"></a>答曰。<a id="a-54"></a>禅枝此是四禅枝亦道品。<a id="a-55"></a>云何非四禅枝亦非道品。<a id="a-56"></a>答曰。<a id="a-57"></a>除此行已。<a id="a-58"></a>问曰。<a id="a-59"></a>谓禅枝是意止耶。<a id="a-5A"></a>答曰。<a id="a-5B"></a>或禅枝非意止。<a id="a-5C"></a>云何禅枝非意止。<a id="a-5D"></a>答曰。<a id="a-5E"></a>初禅有觉二禅信三禅乐四禅不苦不乐。<a id="a-5F"></a>此是禅枝非意止。<a id="a-5G"></a>云何意止非禅枝。<a id="a-5H"></a>答曰。<a id="a-5I"></a>信精进正语正业正命此是意止非禅支。<a id="a-5J"></a>云何禅支亦意止。<a id="a-5K"></a>答曰。<a id="a-5L"></a>余支此是禅枝亦意止。<a id="a-5M"></a>云何非禅枝亦非意止。<a id="a-5N"></a>答曰。<a id="a-5O"></a>除此行已。<a id="a-5P"></a>如四意止意断神足根力觉道亦如是。<a id="a-5Q"></a>问曰。<a id="a-5R"></a>谓初禅枝是意止耶。<a id="a-5S"></a>答曰。<a id="a-5T"></a>或初禅枝非意止。<a id="a-5U"></a>云何初禅枝非意止。<a id="a-5V"></a>答曰。<a id="a-5W"></a>有觉此是初禅枝非意止。<a id="a-5X"></a>云何意止非初禅枝。<a id="a-5Y"></a>答曰。<a id="a-5Z"></a>信念精进护正见正语正业正命。<a id="a-5a"></a>此是意止非初禅枝。<a id="a-5b"></a>云何初禅枝亦意止。<a id="a-5c"></a>答曰。<a id="a-5d"></a>余枝此是初禅枝亦意止。<a id="a-5e"></a>云何非初禅枝亦非意止。<a id="a-5f"></a>答曰。<a id="a-5g"></a>除此行已。<a id="a-5h"></a>问曰。<a id="a-5i"></a>谓二禅枝是意止耶。<a id="a-5j"></a>答曰。<a id="a-5k"></a>或二禅枝非意止。<a id="a-5l"></a>云何二禅枝非意止。<a id="a-5m"></a>答曰。<a id="a-5n"></a>二禅信此是二禅枝非意止。<a id="a-5o"></a>云何意止非二禅枝。<a id="a-5p"></a>答曰。<a id="a-5q"></a>信念精进护正见正志正语正业正命。<a id="a-5r"></a>此是意止非二禅枝。<a id="a-5s"></a>云何二禅枝亦意止。<a id="a-5t"></a>答曰。<a id="a-5u"></a>余枝此是二禅枝亦意止。<a id="a-5v"></a>云何非二禅枝亦非意止。<a id="a-5w"></a>答曰。<a id="a-5x"></a>除此行已。<a id="a-5y"></a>问曰。<a id="a-5z"></a>谓三禅枝是意止耶。<a id="a-60"></a>答曰。<a id="a-61"></a>三禅乐是三禅枝非意止。<a id="a-62"></a>云何意止非三禅枝。<a id="a-63"></a>答曰。<a id="a-64"></a>信精进喜护正见正志正语正业正命。<a id="a-65"></a>此是意止非三禅枝。<a id="a-66"></a>云何是三禅枝亦意止。<a id="a-67"></a>答曰。<a id="a-68"></a>余枝此是三禅枝亦意止。<a id="a-69"></a>云何非三禅枝非意止。<a id="a-6A"></a>答曰。<a id="a-6B"></a>除此行已。<a id="a-6C"></a>问曰。<a id="a-6D"></a>谓四禅枝亦是意止耶。<a id="a-6E"></a>答曰。<a id="a-6F"></a>或四禅枝非意止。<a id="a-6G"></a>云何四禅枝非意止。<a id="a-6H"></a>答曰。<a id="a-6I"></a>四禅不苦不乐。<a id="a-6J"></a>此是四禅枝非意止。<a id="a-6K"></a>云何意止非四禅枝。<a id="a-6L"></a>答曰。<a id="a-6M"></a>信精进喜猗正见正志正语正业正命。<a id="a-6N"></a>此是意止非四禅枝。<a id="a-6O"></a>云何是四禅枝亦是意止。<a id="a-6P"></a>答曰。<a id="a-6Q"></a>余枝此是四禅枝亦是意止。<a id="a-6R"></a>云何非四禅枝亦非意止。<a id="a-6S"></a>答曰。<a id="a-6T"></a>除此行已。<a id="a-6U"></a>如四意止四意断神足根力觉道亦如是。<a id="a-6V"></a>问曰。<a id="a-6W"></a>谓初禅枝亦是二禅枝耶。<a id="a-6X"></a>答曰。<a id="a-6Y"></a>或初禅枝非二禅枝。<a id="a-6Z"></a>云何初禅枝非二禅枝。<a id="a-6a"></a>答曰。<a id="a-6b"></a>初禅有觉有观此是初禅枝非二禅枝。<a id="a-6c"></a>云何二禅枝非初禅枝。<a id="a-6d"></a>答曰。<a id="a-6e"></a>二禅信此是二禅枝非初禅枝。<a id="a-6f"></a>云何初禅枝亦二禅枝。<a id="a-6g"></a>答曰。<a id="a-6h"></a>余枝此是初禅枝亦二禅枝。<a id="a-6i"></a>云何非初禅枝亦非二禅枝。<a id="a-6j"></a>答曰。<a id="a-6k"></a>除此行已。<a id="a-6l"></a>问曰。<a id="a-6m"></a>谓初禅枝是三禅枝耶。<a id="a-6n"></a>答曰。<a id="a-6o"></a>或初禅枝非三禅枝。<a id="a-6p"></a>云何初禅枝非三禅枝。<a id="a-6q"></a>答曰。<a id="a-6r"></a>初禅三枝有觉有观喜。<a id="a-6s"></a>此是初禅枝非三禅枝。<a id="a-6t"></a>云何三禅枝非初禅枝。<a id="a-6u"></a>答曰。<a id="a-6v"></a>三禅三枝乐念正智。<a id="a-6w"></a>此是三禅枝非初禅枝。<a id="a-6x"></a>云何初禅枝亦是三禅枝。<a id="a-6y"></a>答曰。<a id="a-6z"></a>余枝此是初禅枝亦三禅枝。<a id="a-70"></a>云何非初禅枝亦非三禅枝。<a id="a-71"></a>答曰。<a id="a-72"></a>除此行已。<a id="a-73"></a>问曰。<a id="a-74"></a>谓初禅枝是四禅枝耶。<a id="a-75"></a>答曰。<a id="a-76"></a>或初禅枝非四禅枝。<a id="a-77"></a>云何初禅枝非四禅枝。<a id="a-78"></a>答曰。<a id="a-79"></a>初禅有四枝有觉有观喜乐。<a id="a-7A"></a>此是初禅枝非四禅枝。<a id="a-7B"></a>云何四禅枝非初禅枝。<a id="a-7C"></a>答曰。<a id="a-7D"></a>四禅有三枝。<a id="a-7E"></a>不苦不乐护念。<a id="a-7F"></a>此是四禅枝非初禅枝。<a id="a-7G"></a>云何初禅枝亦四禅枝。<a id="a-7H"></a>答曰。<a id="a-7I"></a>一心此是初禅枝亦是四禅枝。<a id="a-7J"></a>云何非初禅枝亦非四禅枝。<a id="a-7K"></a>答曰。<a id="a-7L"></a>除此行已。<a id="a-7M"></a>问曰。<a id="a-7N"></a>谓二禅枝亦三禅枝耶。<a id="a-7O"></a>答曰。<a id="a-7P"></a>或二禅枝非三禅枝。<a id="a-7Q"></a>云何二禅枝非三禅枝。<a id="a-7R"></a>答曰。<a id="a-7S"></a>二禅有二枝信喜。<a id="a-7T"></a>此是二禅枝非三禅枝。<a id="a-7U"></a>云何三禅枝非二禅枝。<a id="a-7V"></a>答曰。<a id="a-7W"></a>三禅有三枝乐念正智。<a id="a-7X"></a>此是三禅枝非二禅枝。<a id="a-7Y"></a>云何二禅枝亦是三禅枝。<a id="a-7Z"></a>答曰。<a id="a-7a"></a>余枝此是二禅枝亦三禅枝。<a id="a-7b"></a>云何非二禅枝亦非三禅枝。<a id="a-7c"></a>答曰。<a id="a-7d"></a>除此行已。<a id="a-7e"></a>问曰。<a id="a-7f"></a>谓二禅枝是四禅枝耶。<a id="a-7g"></a>答曰。<a id="a-7h"></a>或二禅枝非四禅枝。<a id="a-7i"></a>云何二禅枝非四禅枝。<a id="a-7j"></a>答曰。<a id="a-7k"></a>二禅三枝信喜乐。<a id="a-7l"></a>此是二禅枝非是四禅枝。<a id="a-7m"></a>云何是四禅枝非二禅枝。<a id="a-7n"></a>答曰。<a id="a-7o"></a>四禅有三枝。<a id="a-7p"></a>不苦不乐护念。<a id="a-7q"></a>此是四禅枝非二禅枝。<a id="a-7r"></a>云何二禅枝亦四禅枝。<a id="a-7s"></a>答曰。<a id="a-7t"></a>一心。<a id="a-7u"></a>此是二禅枝亦四禅枝。<a id="a-7v"></a>云何非二禅枝亦非四禅枝。<a id="a-7w"></a>答曰。<a id="a-7x"></a>除此行已。<a id="a-7y"></a>问曰。<a id="a-7z"></a>谓三禅枝是四禅枝耶。<a id="a-80"></a>答曰。<a id="a-81"></a>或三禅枝非四禅枝。<a id="a-82"></a>云何三禅枝非四禅枝。<a id="a-83"></a>答曰。<a id="a-84"></a>三禅有三枝猗乐正智。<a id="a-85"></a>此是三禅枝非四禅枝。<a id="a-86"></a>云何四禅枝。<a id="a-87"></a>非三禅枝。<a id="a-88"></a>答曰。<a id="a-89"></a>四禅二枝不苦不乐护。<a id="a-8A"></a>此是四禅枝非三禅枝。<a id="a-8B"></a>云何是三禅枝亦四禅枝。<a id="a-8C"></a>答曰。<a id="a-8D"></a>余枝此是三禅枝亦四禅枝。<a id="a-8E"></a>云何非三禅枝亦非四禅枝。<a id="a-8F"></a>答曰。<a id="a-8G"></a>除此行已。<a id="a-8H"></a>问曰。<a id="a-8I"></a>初禅有觉。<a id="a-8J"></a>何以故不立道品。<a id="a-8K"></a>答曰。<a id="a-8L"></a>观坏故。<a id="a-8M"></a>问曰。<a id="a-8N"></a>二禅信何以故不立道品。<a id="a-8O"></a>答曰。<a id="a-8P"></a>二禅信者缘内心。<a id="a-8Q"></a>道品者缘四谛。<a id="a-8R"></a>问曰。<a id="a-8S"></a>三禅乐何以故不立道品。<a id="a-8T"></a>答曰。<a id="a-8U"></a>猗乐坏故。<a id="a-8V"></a>问曰。<a id="a-8W"></a>四禅不苦不乐何以故不立道品。<a id="a-8X"></a>答曰。<a id="a-8Y"></a>护坏故。<a id="a-8Z"></a>问曰。<a id="a-8a"></a>精进何以故不立禅枝。<a id="a-8b"></a>答曰。<a id="a-8c"></a>此前已说顺义是枝义。<a id="a-8d"></a>此精进防定随顺。<a id="a-8e"></a>问曰。<a id="a-8f"></a>何谓定随顺。<a id="a-8g"></a>答曰。<a id="a-8h"></a>乐是如所说乐已心定。<a id="a-8i"></a>谓众生殷勤精进彼少受乐。<a id="a-8j"></a>问曰。<a id="a-8k"></a>正语正业正命何以故不立禅枝。<a id="a-8l"></a>答曰。<a id="a-8m"></a>禅枝者相应依行己力共缘。<a id="a-8n"></a>正语正业正命者。<a id="a-8o"></a>不相应不依无行无己力不共缘。<a id="a-8p"></a>问曰。<a id="a-8q"></a>何以故初禅三禅五枝。<a id="a-8r"></a>二禅四禅四枝。<a id="a-8s"></a>答曰。<a id="a-8t"></a>前已说顺义是枝义。<a id="a-8u"></a>谓法诸地随顺彼定此立枝。<a id="a-8v"></a>或曰。<a id="a-8w"></a>起随顺从五枝至五枝。<a id="a-8x"></a>从四枝至四枝。<a id="a-8y"></a>问曰。<a id="a-8z"></a>谓三禅次第入空处。<a id="a-90"></a>彼从五枝起入无枝。<a id="a-91"></a>何得随顺。<a id="a-92"></a>答曰。<a id="a-93"></a>一切内外事要当初用随顺。<a id="a-94"></a>说者月德王及遮勒大臣。<a id="a-95"></a>十二年学成就一金凡。<a id="a-96"></a>然后师子吼。<a id="a-97"></a>我等能化令一切地为金。<a id="a-98"></a>复次如彼行者。<a id="a-99"></a>谓神足智作证成神通时。<a id="a-9A"></a>始习初如胡麻。<a id="a-9B"></a>便一寸四寸一尺二尺半寻一寻一丈丈五二丈。<a id="a-9C"></a>谓神足智作证成神通已。<a id="a-9D"></a>一发意乃至阿迦贰吒。<a id="a-9E"></a>如是彼行者入超越时。<a id="a-9F"></a>要当初用随顺。<a id="a-9G"></a>从五枝至五枝。<a id="a-9H"></a>从四枝至四枝以故尔。<a id="a-9I"></a>或曰。<a id="a-9J"></a>此欲界难可断难可破难可度。<a id="a-9K"></a>因彼故初禅立五枝。<a id="a-9L"></a>初禅非难可断非难可破易可度。<a id="a-9M"></a>是故二禅立四枝。<a id="a-9N"></a>二禅染污喜难可断难可破难可度。<a id="a-9O"></a>因彼故三禅立五枝。<a id="a-9P"></a>三禅非难可断非难可破非难可度。<a id="a-9Q"></a>以是故四禅立四枝。<a id="a-9R"></a>或曰。<a id="a-9S"></a>此欲界五欲可得。<a id="a-9T"></a>因彼故初禅立五枝。<a id="a-9U"></a>初禅无五欲可得。<a id="a-9V"></a>为彼故二禅立四枝。<a id="a-9W"></a>二禅五种喜相应爱可得。<a id="a-9X"></a>因彼故三禅立五枝。<a id="a-9Y"></a>三禅无五种喜相应爱可得。<a id="a-9Z"></a>因彼故四禅立四枝。<a id="a-9a"></a>以是故初禅三禅立五枝。<a id="a-9b"></a>二禅四禅立四枝。<a id="a-9c"></a>问曰。<a id="a-9d"></a>如初禅信可得。<a id="a-9e"></a>何以故信立二禅枝。<a id="a-9f"></a>不立初禅。<a id="a-9g"></a>答曰。<a id="a-9h"></a>前已说顺义是枝义。<a id="a-9i"></a>谓法诸地随顺定此立枝。<a id="a-9j"></a>或曰。<a id="a-9k"></a>谓处彼行者极信界弃欲。<a id="a-9l"></a>极信地弃欲。<a id="a-9m"></a>谓彼行者此欲界多诸恶。<a id="a-9n"></a>除欲已便作是念。<a id="a-9o"></a>我已度此不定界。<a id="a-9p"></a>此定界不知当云何度。<a id="a-9q"></a>如初禅已除欲。<a id="a-9r"></a>彼意极定作是念。<a id="a-9s"></a>此一切可离从欲界至第一有。<a id="a-9t"></a>谓处彼行者。<a id="a-9u"></a>极信界弃欲极信地弃欲。<a id="a-9v"></a>以是故信立二禅枝不立初禅枝。<a id="a-9w"></a>问曰。<a id="a-9x"></a>如猗一切地可得。<a id="a-9y"></a>何以故立三禅枝。<a id="a-9z"></a>答曰。<a id="a-A0"></a>此前已说。<a id="a-A1"></a>谓法诸地随顺定此立枝。<a id="a-A2"></a>或曰。<a id="a-A3"></a>二禅染污爱不定。<a id="a-A4"></a>如罗刹种可得。<a id="a-A5"></a>谓彼行者三禅地退。<a id="a-A6"></a>世尊说应止彼以是故猗立三禅枝余地不立。<a id="a-A7"></a>问曰。<a id="a-A8"></a>如猗及护一切地可得。<a id="a-A9"></a>何以故猗立三禅枝护立四禅枝。<a id="a-AA"></a>答曰。<a id="a-AB"></a>相坏故猗坏护故不立三禅枝。<a id="a-AC"></a>护坏猗故不立四禅枝。<a id="a-AD"></a>问曰。<a id="a-AE"></a>云何此法相坏。<a id="a-AF"></a>答曰。<a id="a-AG"></a>猗者能止护者不求此极相违。<a id="a-AH"></a>如诸人去住眠觉此极相违如是猗者能止护者不求此极相违。<a id="a-AI"></a>是谓相坏。<a id="a-AJ"></a>故猗立三禅枝护立四禅枝问曰。<a id="a-AK"></a>如念及正智四禅可得。<a id="a-AL"></a>何以故念立四禅枝正智不立四禅枝。<a id="a-AM"></a>答曰。<a id="a-AN"></a>三禅道娆乱。<a id="a-AO"></a>自地亦娆乱。<a id="a-AP"></a>道娆乱者。<a id="a-AQ"></a>二禅地染污喜不定如罗刹。<a id="a-AR"></a>谓令行者三禅退。<a id="a-AS"></a>世尊说当正念。<a id="a-AT"></a>莫令二禅地喜于三禅地退。<a id="a-AU"></a>已地乱者。<a id="a-AV"></a>彼三禅地乐一切生死中最妙。<a id="a-AW"></a>世尊说当知。<a id="a-AX"></a>莫着此乐令不至上地。<a id="a-AY"></a>四禅虽有道娆乱。<a id="a-AZ"></a>但无己地娆乱。<a id="a-Aa"></a>道娆乱者。<a id="a-Ab"></a>彼三禅中乐一切生死中最妙。<a id="a-Ac"></a>世尊说当正念。<a id="a-Ad"></a>莫着此三禅地乐令于四禅地退。<a id="a-Ae"></a>谓己地无娆乱。<a id="a-Af"></a>可说正智。<a id="a-Ag"></a>莫著令不能至上地。<a id="a-Ah"></a>以具故念及正智立三禅枝。<a id="a-Ai"></a>四禅立念枝不立正智。<a id="a-Aj"></a>问曰。<a id="a-Ak"></a>此中云何说禅。<a id="a-Al"></a>云何禅枝。<a id="a-Am"></a>答曰。<a id="a-An"></a>禅者定也。<a id="a-Ao"></a>枝者余法也。<a id="a-Ap"></a>问曰。<a id="a-Aq"></a>如汝说。<a id="a-Ar"></a>应初禅三禅有四枝。<a id="a-As"></a>二禅四禅有三枝。<a id="a-At"></a>答曰。<a id="a-Au"></a>定者亦是禅亦是禅枝。<a id="a-Av"></a>余枝虽是禅枝非是禅。<a id="a-Aw"></a>如正见是道亦是道枝。<a id="a-Ax"></a>余者虽是道枝非是道。<a id="a-Ay"></a>择法觉意是觉意亦觉枝。<a id="a-Az"></a>余者虽是觉枝非觉。<a id="a-B0"></a>定是神亦是神足。<a id="a-B1"></a>余虽神足非神。<a id="a-B2"></a>非时不食是斋亦是斋枝。<a id="a-B3"></a>余虽是斋枝非是斋。<a id="a-B4"></a>如是定是禅亦是禅枝。<a id="a-B5"></a>余虽是禅枝非是禅。<a id="a-B6"></a>如世尊契经说。<a id="a-B7"></a>四禅现法安乐游处。<a id="a-B8"></a>问曰。<a id="a-B9"></a>何以故世尊说四禅现法安乐游处。<a id="a-BA"></a>答曰。<a id="a-BB"></a>凡夫现法意计着乐。<a id="a-BC"></a>意不舍离欲界。<a id="a-BD"></a>欲令劝离欲界结故。<a id="a-BE"></a>世尊说契经。<a id="a-BF"></a>谓彼着少所乐。<a id="a-BG"></a>不欲弃欲界结。<a id="a-BH"></a>世尊说若欲极广受无量乐者。<a id="a-BI"></a>当弃欲界结。<a id="a-BJ"></a>根本地现在前。<a id="a-BK"></a>彼中无量乐可得。<a id="a-BL"></a>是谓凡夫现法意计着乐意不舍离欲界欲令劝离欲界结故。<a id="a-BM"></a>世尊说契经。<a id="a-BN"></a>四禅现法安乐游处。<a id="a-BO"></a>问曰。<a id="a-BP"></a>如此后世安乐游处。<a id="a-BQ"></a>何以故世尊说现法安乐游处。<a id="a-BR"></a>不说后世安乐游处。<a id="a-BS"></a>答曰。<a id="a-BT"></a>此应说如现法安乐游处。<a id="a-BU"></a>后世安乐处亦当说。<a id="a-BV"></a>若未说者是世尊有余言。<a id="a-BW"></a>此现义义门义略义度当知是义。<a id="a-BX"></a>或曰。<a id="a-BY"></a>已说现法安乐游处。<a id="a-BZ"></a>当知已说后世安乐游处。<a id="a-Ba"></a>或曰。<a id="a-Bb"></a>现法安乐游处是因。<a id="a-Bc"></a>后世安乐游处是果。<a id="a-Bd"></a>如因果已作当作已成当成已生当生已连续当连续。<a id="a-Be"></a>如是尽当知。<a id="a-Bf"></a>或曰。<a id="a-Bg"></a>现法安乐游处者是近。<a id="a-Bh"></a>后世安乐游处者是远。<a id="a-Bi"></a>或曰。<a id="a-Bj"></a>现法安乐游处者是粗。<a id="a-Bk"></a>后世安乐游处者是细。<a id="a-Bl"></a>如粗及细。<a id="a-Bm"></a>如是可见不可见。<a id="a-Bn"></a>可现不可现。<a id="a-Bo"></a>如是尽当知。<a id="a-Bp"></a>或曰。<a id="a-Bq"></a>谓一切现法安乐游处。<a id="a-Br"></a>非一切后世安乐游处。<a id="a-Bs"></a>或曰。<a id="a-Bt"></a>谓现法安乐游处者一切圣。<a id="a-Bu"></a>后世安乐游处者非一切圣。<a id="a-Bv"></a>或曰。<a id="a-Bw"></a>谓一切可信凡夫及慧者。<a id="a-Bx"></a>此法及外法。<a id="a-By"></a>或有不信后世。<a id="a-Bz"></a>何况信后世安乐游处。<a id="a-C0"></a>以是故佛契经说。<a id="a-C1"></a>四禅现法安乐游处。<a id="a-C2"></a>如世尊契经说四禅为食。<a id="a-C3"></a>问曰。<a id="a-C4"></a>何以故世尊说四禅为食。<a id="a-C5"></a>答曰。<a id="a-C6"></a>长养法身故。<a id="a-C7"></a>如余食长养众生。<a id="a-C8"></a>如是禅长养法身。<a id="a-C9"></a>是谓世尊契经说四禅为食。<a id="a-CA"></a>如世尊契经说四禅为坐。<a id="a-CB"></a>问曰。<a id="a-CC"></a>何以故世尊说四禅为坐。<a id="a-CD"></a>答曰。<a id="a-CE"></a>为高广故。<a id="a-CF"></a>高者出欲界故。<a id="a-CG"></a>广者摄无量善法故。<a id="a-CH"></a>问曰。<a id="a-CI"></a>何以故名为坐。<a id="a-CJ"></a>答曰。<a id="a-CK"></a>诸圣生死疲劳。<a id="a-CL"></a>除生死疲劳故说四禅为坐。<a id="a-CM"></a>如人涉路疲极坐休息。<a id="a-CN"></a>如是诸圣生死疲劳。<a id="a-CO"></a>坐禅休息已除生死疲劳。<a id="a-CP"></a>以是故佛契经说四禅为坐。<a id="a-CQ"></a>如世尊契经说。<a id="a-CR"></a>四禅为四功德。<a id="a-CS"></a>四无色为一功德。<a id="a-CT"></a>问曰。<a id="a-CU"></a>何以故世尊说四禅为四功德。<a id="a-CV"></a>说四无色为一功德。<a id="a-CW"></a>答曰。<a id="a-CX"></a>禅者种种若干相非相似。<a id="a-CY"></a>是故可得一一功德。<a id="a-CZ"></a>无色者非种种非若干相非不相似。<a id="a-Ca"></a>是故一切合已说一功德。<a id="a-Cb"></a>或曰。<a id="a-Cc"></a>禅者种种功德庄严。<a id="a-Cd"></a>是故一切合已说一功德。<a id="a-Ce"></a>或曰。<a id="a-Cf"></a>禅者多有妙法。<a id="a-Cg"></a>是故一一说功德。<a id="a-Ch"></a>无色者无多妙法。<a id="a-Ci"></a>是故一切合已说一功德。<a id="a-Cj"></a>或曰。<a id="a-Ck"></a>禅者粗可见可现。<a id="a-Cl"></a>是故说一一功德。<a id="a-Cm"></a>无色者细不可见难可现。<a id="a-Cn"></a>是故一切合已说一功德。<a id="a-Co"></a>以是故佛契经说四禅为四功德。<a id="a-Cp"></a>四无色为一功德。<a id="a-Cq"></a>如世尊契经说。<a id="a-Cr"></a>末那此四增心现法安乐游处。<a id="a-Cs"></a>比丘禅起已我说当还入末那。<a id="a-Ct"></a>此四息解脱度色至无色。<a id="a-Cu"></a>比丘禅起已我说当教他。<a id="a-Cv"></a>问曰。<a id="a-Cw"></a>何以故佛世尊说四禅起已当还入。<a id="a-Cx"></a>说四无色起已当教他。<a id="a-Cy"></a>答曰。<a id="a-Cz"></a>此禅者种种若干相非相似。<a id="a-D0"></a>是故彼圣起已还复欲入。<a id="a-D1"></a>无色者非种种非若干相非不相似。<a id="a-D2"></a>是故圣起已不欲还入。<a id="a-D3"></a>世尊说若不欲入者当教他。<a id="a-D4"></a>教他已。<a id="a-D5"></a>谓彼心入心起不令忘。<a id="a-D6"></a>或曰。<a id="a-D7"></a>禅者种种功德庄严。<a id="a-D8"></a>是故圣起已复欲还入。<a id="a-D9"></a>无色者非种种功德庄严。<a id="a-DA"></a>是故圣起已不欲入世尊说。<a id="a-DB"></a>若不欲入者当教他。<a id="a-DC"></a>教他已。<a id="a-DD"></a>谓彼心入心起不令忘。<a id="a-DE"></a>或曰。<a id="a-DF"></a>禅者多妙法。<a id="a-DG"></a>是故圣起已还复欲入。<a id="a-DH"></a>无色者无多妙法。<a id="a-DI"></a>是故圣起已不欲还入。<a id="a-DJ"></a>世尊说。<a id="a-DK"></a>若不欲入者当教他。<a id="a-DL"></a>教他已。<a id="a-DM"></a>谓彼心入心起不令忘。<a id="a-DN"></a>或曰。<a id="a-DO"></a>禅者粗可见。<a id="a-DP"></a>是故彼圣起已复欲还入。<a id="a-DQ"></a>无色者细不可见难可现。<a id="a-DR"></a>是故彼圣起已不欲还入。<a id="a-DS"></a>世尊说。<a id="a-DT"></a>若不欲还入者当教他。<a id="a-DU"></a>教他已。<a id="a-DV"></a>谓彼心入心起不欲令忘。<a id="a-DW"></a>是故佛世尊说四禅起已还当入。<a id="a-DX"></a>如世尊契经说四禅增意。<a id="a-DY"></a>问曰。<a id="a-DZ"></a>何以故世尊说四禅增意。<a id="a-Da"></a>答曰。<a id="a-Db"></a>一切地无有定。<a id="a-Dc"></a>极坚有力有功如根本地。<a id="a-Dd"></a>以是故佛契经说四禅增意。<a id="a-De"></a>或曰。<a id="a-Df"></a>此中可得增上心心数法。<a id="a-Dg"></a>如无量等解脱。<a id="a-Dh"></a>除入一切入。<a id="a-Di"></a>以是故佛说四禅增意。<a id="a-Dj"></a>或曰。<a id="a-Dk"></a>诸圣于此中增上门受乐。<a id="a-Dl"></a>如无量等门解脱。<a id="a-Dm"></a>除入一切入门。<a id="a-Dn"></a>是故说四禅增意。<a id="a-Do"></a>如世尊契经说。<a id="a-Dp"></a>四禅是天。<a id="a-Dq"></a>诸天道未净。<a id="a-Dr"></a>众生当净。<a id="a-Ds"></a>已净当增益净。<a id="a-Dt"></a>问曰。<a id="a-Du"></a>此为取证故说四禅天道[跳-兆+(厂@火)]耶。<a id="a-Dv"></a>为有漏尽耶。<a id="a-Dw"></a>若取证故说四禅天道者。<a id="a-Dx"></a>应六地取证依未来禅中间根本四禅。<a id="a-Dy"></a>若有漏尽者。<a id="a-Dz"></a>应九地尽有漏。<a id="a-E0"></a>此六及三无色。<a id="a-E1"></a>作此论已。<a id="a-E2"></a>答曰。<a id="a-E3"></a>为取证故。<a id="a-E4"></a>亦有漏尽故。<a id="a-E5"></a>说四禅天道。<a id="a-E6"></a>问曰。<a id="a-E7"></a>若尔者置无色故应在六地。<a id="a-E8"></a>何以故世尊说四禅诸天天道。<a id="a-E9"></a>尊者瞿沙说曰。<a id="a-EA"></a>具眷属故。<a id="a-EB"></a>世尊契经说。<a id="a-EC"></a>四禅天道依未来禅中间。<a id="a-ED"></a>是初禅眷属是谓具眷属。<a id="a-EE"></a>故世尊说四禅诸天天道。<a id="a-EF"></a>尊者婆奢说曰。<a id="a-EG"></a>此说天是净天。<a id="a-EH"></a>天者三种天。<a id="a-EI"></a>作天生天净天。<a id="a-EJ"></a>作天者如王。<a id="a-EK"></a>生天者从四天王至有想无想处。<a id="a-EL"></a>净天者如阿罗汉。<a id="a-EM"></a>彼阿罗汉者此中有二种道。<a id="a-EN"></a>见道及思惟道。<a id="a-EO"></a>忍道及智道。<a id="a-EP"></a>法智道及未知智道。<a id="a-EQ"></a>是故说天净天。<a id="a-ER"></a>或曰。<a id="a-ES"></a>谓道及娱乐道。<a id="a-ET"></a>谓道及至竟道。<a id="a-EU"></a>谓道及净天道。<a id="a-EV"></a>以故尔。<a id="a-EW"></a>或曰。<a id="a-EX"></a>佛法中现大妙事故。<a id="a-EY"></a>如彼施设所说。<a id="a-EZ"></a>谓转轮王未出世时。<a id="a-Ea"></a>大海水出高一由延。<a id="a-Eb"></a>谓不知转轮王道。<a id="a-Ec"></a>是故无能行转轮王道。<a id="a-Ed"></a>谓转轮王出世已。<a id="a-Ee"></a>彼时大海水水还减一由延。<a id="a-Ef"></a>转轮王道便净金沙布下。<a id="a-Eg"></a>令转轮王将四种兵按行天下。<a id="a-Eh"></a>如是佛世尊未出世时。<a id="a-Ei"></a>不知根本四禅。<a id="a-Ej"></a>谓众生欲除结。<a id="a-Ek"></a>非根本及无色。<a id="a-El"></a>谓世尊出世已。<a id="a-Em"></a>便知根本四禅。<a id="a-En"></a>谓佛教化无量眷属入灭尽涅槃。<a id="a-Eo"></a>是谓佛法中现大妙事故说四禅诸天天道。<a id="a-Ep"></a>或曰。<a id="a-Eq"></a>计着生天道。<a id="a-Er"></a>现第一义天道故。<a id="a-Es"></a>生天者。<a id="a-Et"></a>三十三天。<a id="a-Eu"></a>说者三十三天有四园观。<a id="a-Ev"></a>一名种种。<a id="a-Ew"></a>二名欢乐。<a id="a-Ex"></a>三名粗涩。<a id="a-Ey"></a>四名杂肆。<a id="a-Ez"></a>彼园观中地四阶道。<a id="a-F0"></a>多诸道男女玉女众游戏。<a id="a-F1"></a>有种种香种种伎乐。<a id="a-F2"></a>生种种花。<a id="a-F3"></a>种种饮食肴馔丰盈。<a id="a-F4"></a>种种飞鸟凫雁鸳鸯悲鸣相和。<a id="a-F5"></a>令三十三天无量门无量度受五欲乐。<a id="a-F6"></a>已入园观中。<a id="a-F7"></a>如是佛法中灭尽涅槃。<a id="a-F8"></a>如四园观。<a id="a-F9"></a>彼中设四禅如四阶道。<a id="a-FA"></a>无碍道解脱道如多诸男女。<a id="a-FB"></a>神通道如玉女众游戏。<a id="a-FC"></a>圣戒种种如香。<a id="a-FD"></a>四枝五枝乐如种种伎乐。<a id="a-FE"></a>觉道花如生种种花。<a id="a-FF"></a>无欲喜无上法浆如种种饮食肴馔丰盈。<a id="a-FG"></a>学无学如种种飞鸟。<a id="a-FH"></a>凫雁鸳鸯悲鸣相和。<a id="a-FI"></a>令彼圣无量门无量度受圣乐。<a id="a-FJ"></a>入灭尽涅槃如园观。<a id="a-FK"></a>是谓计着生天道现第一义故。<a id="a-FL"></a>世尊说四禅诸天天道未净众生当净已净增益净。<a id="a-FM"></a>云何为四。<a id="a-FN"></a>此比丘离欲恶不善法。<a id="a-FO"></a>有觉有观离生喜乐。<a id="a-FP"></a>初禅成行游处。<a id="a-FQ"></a>彼离欲恶不善法者。<a id="a-FR"></a>问曰。<a id="a-FS"></a>如离一切欲界。<a id="a-FT"></a>何以故世尊但说离欲恶不善法。<a id="a-FU"></a>答曰。<a id="a-FV"></a>世尊已说离欲恶不善法。<a id="a-FW"></a>当知已说离一切欲界。<a id="a-FX"></a>或曰。<a id="a-FY"></a>谓欲恶不善法难坏难破难度。<a id="a-FZ"></a>是故世尊说当离欲恶不善法。<a id="a-Fa"></a>或曰。<a id="a-Fb"></a>谓欲恶不善法增上患极重过多诸恶。<a id="a-Fc"></a>是故世尊说当离欲恶不善法。<a id="a-Fd"></a>或曰。<a id="a-Fe"></a>谓始尽已不复成就圣道与彼相违。<a id="a-Ff"></a>圣道者不与善有漏法相违。<a id="a-Fg"></a>非隐没无记。<a id="a-Fh"></a>但与欲恶不善法相违。<a id="a-Fi"></a>当弃欲恶不善法时彼弃一切。<a id="a-Fj"></a>如灯不与炷相违。<a id="a-Fk"></a>非油非灯器。<a id="a-Fl"></a>但与闇冥相违。<a id="a-Fm"></a>当除闇时亦烧炷亦消油亦热器。<a id="a-Fn"></a>如是彼圣道灯不与善有漏法相违。<a id="a-Fo"></a>亦非隐没无记。<a id="a-Fp"></a>但与欲恶不善法相违。<a id="a-Fq"></a>当弃欲恶不善法时彼弃一切。<a id="a-Fr"></a>是谓始尽已不复成就圣道与彼相违。<a id="a-Fs"></a>以是故世尊说离欲恶不善法。<a id="a-Ft"></a>或曰。<a id="a-Fu"></a>谓彼行者欲断欲恶不善法故。<a id="a-Fv"></a>修初禅地道。<a id="a-Fw"></a>以是故世尊说弃欲恶不善法。<a id="a-Fx"></a>或曰。<a id="a-Fy"></a>谓彼行者离欲恶不善法时离一切欲界。<a id="a-Fz"></a>是故世尊说离欲恶不善法。<a id="a-G0"></a>或曰。<a id="a-G1"></a>谓欲恶不善法非上行上不可得。<a id="a-G2"></a>以是故世尊说离欲恶不善法。<a id="a-G3"></a>问曰。<a id="a-G4"></a>离欲恶不善法者。<a id="a-G5"></a>何者欲何者恶不善法。<a id="a-G6"></a>答曰。<a id="a-G7"></a>欲者五欲。<a id="a-G8"></a>恶不善法者淫欲。<a id="a-G9"></a>或曰。<a id="a-GA"></a>欲者欲想。<a id="a-GB"></a>恶不善法者恚想害想。<a id="a-GC"></a>或曰。<a id="a-GD"></a>欲者欲觉。<a id="a-GE"></a>恶不善法者恚觉害觉。<a id="a-GF"></a>或曰。<a id="a-GG"></a>欲界欲有漏。<a id="a-GH"></a>恶不善法者余有漏。<a id="a-GI"></a>或曰。<a id="a-GJ"></a>欲者欲流。<a id="a-GK"></a>恶不善法者余流。<a id="a-GL"></a>或曰。<a id="a-GM"></a>欲者欲扼。<a id="a-GN"></a>恶不善法者余扼。<a id="a-GO"></a>或曰。<a id="a-GP"></a>欲者欲爱。<a id="a-GQ"></a>恶不善法者余爱。<a id="a-GR"></a>或曰。<a id="a-GS"></a>欲者欲盖。<a id="a-GT"></a>恶不善法者余盖。<a id="a-GU"></a>或曰。<a id="a-GV"></a>欲者现欲爱。<a id="a-GW"></a>恶不善法者即是爱。<a id="a-GX"></a>谓彼是不善因此爱故。<a id="a-GY"></a>说离恶不善法是谓欲。<a id="a-GZ"></a>是谓恶不善法。<a id="a-Ga"></a>是故说离欲恶不善法。<a id="a-Gb"></a>有觉有观者。<a id="a-Gc"></a>与觉俱与观俱。<a id="a-Gd"></a>是故说有觉有观。<a id="a-Ge"></a>离生喜乐者。<a id="a-Gf"></a>离恶法中生。<a id="a-Gg"></a>如从水生名为水生。<a id="a-Gh"></a>从陆生名为陆生。<a id="a-Gi"></a>如是离恶法中生。<a id="a-Gj"></a>是故说离生喜乐。<a id="a-Gk"></a>问曰。<a id="a-Gl"></a>如上地离为最上妙。<a id="a-Gm"></a>何以故说初禅地离不说余。<a id="a-Gn"></a>答曰。<a id="a-Go"></a>始得故初得故。<a id="a-Gp"></a>是故说初禅离。<a id="a-Gq"></a>或曰。<a id="a-Gr"></a>疑者现决定。<a id="a-Gs"></a>初禅此欲界极近。<a id="a-Gt"></a>为近故如此欲界设豪贵处眷属处。<a id="a-Gu"></a>初禅亦尔。<a id="a-Gv"></a>如此欲界身识现在前。<a id="a-Gw"></a>初禅亦尔。<a id="a-Gx"></a>如此欲界有觉有观。<a id="a-Gy"></a>初禅亦尔。<a id="a-Gz"></a>如此欲界出息入息。<a id="a-H0"></a>初禅亦尔。<a id="a-H1"></a>莫令作是念。<a id="a-H2"></a>彼非是离欲决定。<a id="a-H3"></a>故说彼初禅离。<a id="a-H4"></a>或曰。<a id="a-H5"></a>令彼行心欢喜故。<a id="a-H6"></a>如彼行者此欲界多诸恶。<a id="a-H7"></a>除欲已初禅现在前。<a id="a-H8"></a>己心极欢喜。<a id="a-H9"></a>非复得尽智无生智。<a id="a-HA"></a>或曰。<a id="a-HB"></a>除苦根忧根故。<a id="a-HC"></a>除无惭无愧故。<a id="a-HD"></a>除揣食淫爱故。<a id="a-HE"></a>世尊说初禅地离。<a id="a-HF"></a>或曰。<a id="a-HG"></a>谓初禅地离己地中三漏地围绕。<a id="a-HH"></a>或曰。<a id="a-HI"></a>谓初禅地离上地离依方便门。<a id="a-HJ"></a>或曰。<a id="a-HK"></a>谓依初禅三行者。<a id="a-HL"></a>取证得果无欲有漏尽。<a id="a-HM"></a>一具缚二倍弃欲。<a id="a-HN"></a>三弃淫欲。<a id="a-HO"></a>以故尔。<a id="a-HP"></a>或曰。<a id="a-HQ"></a>谓初禅具三十七品可得。<a id="a-HR"></a>以是故初禅为离。<a id="a-HS"></a>是故说离生喜乐。<a id="a-HT"></a>初禅者次第数为初。<a id="a-HU"></a>顺次数为初。<a id="a-HV"></a>复次次第顺正受。<a id="a-HW"></a>是故说初。<a id="a-HX"></a>成就游处者。<a id="a-HY"></a>谓此中善五阴到得成就。<a id="a-HZ"></a>是故说成就游处。<a id="a-Ha"></a>复次比丘有觉有观息内净。<a id="a-Hb"></a>一心无觉无观。<a id="a-Hc"></a>定生喜乐二禅成就游处。<a id="a-Hd"></a>彼有觉有观息者。<a id="a-He"></a>有觉有观已尽故。<a id="a-Hf"></a>问曰。<a id="a-Hg"></a>如是息一切初禅者。<a id="a-Hh"></a>何以故但说息有觉有观。<a id="a-Hi"></a>答曰。<a id="a-Hj"></a>已说有觉有观息。<a id="a-Hk"></a>当知已说一切初禅息。<a id="a-Hl"></a>或曰。<a id="a-Hm"></a>谓有觉有观难可断离可破难可度。<a id="a-Hn"></a>以故尔。<a id="a-Ho"></a>或曰。<a id="a-Hp"></a>谓彼行者断有觉有观故。<a id="a-Hq"></a>修二禅地道以故尔。<a id="a-Hr"></a>或曰。<a id="a-Hs"></a>谓彼行者息有觉有观。<a id="a-Ht"></a>一切初禅息以故尔。<a id="a-Hu"></a>或曰。<a id="a-Hv"></a>谓有觉有观非上行不可得。<a id="a-Hw"></a>世尊说当殷勤息。<a id="a-Hx"></a>以故尔。<a id="a-Hy"></a>是故说有觉有观息内净者。<a id="a-Hz"></a>内者心。<a id="a-I0"></a>净者信。<a id="a-I1"></a>以彼信令心净。<a id="a-I2"></a>是故说内净。<a id="a-I3"></a>尊者婆须蜜说曰。<a id="a-I4"></a>内净有何义。<a id="a-I5"></a>答曰。<a id="a-I6"></a>有觉有观心定时生浊。<a id="a-I7"></a>有觉有观息已便心净。<a id="a-I8"></a>如器中盛水。<a id="a-I9"></a>若热沸浊不定不见面像。<a id="a-IA"></a>若水清凉不沸浊便定见面像。<a id="a-IB"></a>如是有觉有观心定时生浊。<a id="a-IC"></a>有觉有观息已便心净。<a id="a-ID"></a>重说曰。<a id="a-IE"></a>有觉有观心定时生调。<a id="a-IF"></a>有觉有观息已心便净。<a id="a-IG"></a>如水波涌息已水便清。<a id="a-IH"></a>如是有觉有观心定时生调。<a id="a-II"></a>有觉有观息已心便净。<a id="a-IJ"></a>是故说内净。<a id="a-IK"></a>一心者。<a id="a-IL"></a>欲界六种意六识身。<a id="a-IM"></a>初禅四种意四识身。<a id="a-IN"></a>二禅一种意一识身独意地。<a id="a-IO"></a>是故说一心。<a id="a-IP"></a>无觉无观者。<a id="a-IQ"></a>非觉观俱。<a id="a-IR"></a>是故说无觉无观。<a id="a-IS"></a>定生喜乐者。<a id="a-IT"></a>初禅地定中生。<a id="a-IU"></a>是故说定生喜乐。<a id="a-IV"></a>问曰。<a id="a-IW"></a>如初禅有定。<a id="a-IX"></a>何以故说二禅地定。<a id="a-IY"></a>或曰。<a id="a-IZ"></a>初禅地定故说二禅地定。<a id="a-Ia"></a>或曰。<a id="a-Ib"></a>谓二禅地定从初禅定中生。<a id="a-Ic"></a>从初禅定中来。<a id="a-Id"></a>从初禅定长养。<a id="a-Ie"></a>从初禅定所转。<a id="a-If"></a>或曰。<a id="a-Ig"></a>初禅此欲界极近。<a id="a-Ih"></a>极近故知此欲界设豪贵处眷属处。<a id="a-Ii"></a>初禅亦尔。<a id="a-Ij"></a>如此欲界身识现在前。<a id="a-Ik"></a>初禅亦尔。<a id="a-Il"></a>如此欲界有觉有观。<a id="a-Im"></a>初禅亦尔。<a id="a-In"></a>如此欲界出息入息。<a id="a-Io"></a>初禅亦尔。<a id="a-Ip"></a>初禅此所娆乱不定。<a id="a-Iq"></a>二禅无此娆乱。<a id="a-Ir"></a>彼定而定。<a id="a-Is"></a>或曰。<a id="a-It"></a>谓二禅离声根本。<a id="a-Iu"></a>声根本者。<a id="a-Iv"></a>是有觉有观。<a id="a-Iw"></a>如所说。<a id="a-Ix"></a>居土觉观已然后言说。<a id="a-Iy"></a>谓二禅离声根本以故尔。<a id="a-Iz"></a>或曰。<a id="a-J0"></a>谓二禅说贤圣默然如所说。<a id="a-J1"></a>比丘贤圣默然者二禅是。<a id="a-J2"></a>谓二禅贤圣默然。<a id="a-J3"></a>以故尔。<a id="a-J4"></a>是故说定生离。<a id="a-J5"></a>喜乐二者禅。<a id="a-J6"></a>次第数便有二。<a id="a-J7"></a>顺次数有二。<a id="a-J8"></a>复次次第顺正受。<a id="a-J9"></a>是故说二。<a id="a-JA"></a>成就游处者。<a id="a-JB"></a>谓二禅地善五阴到得成就。<a id="a-JC"></a>是故说成就游处。<a id="a-JD"></a>复次比丘离喜欲无求游。<a id="a-JE"></a>念住正智觉受身乐。<a id="a-JF"></a>谓彼圣说舍念安乐游处。<a id="a-JG"></a>三禅成就游处。<a id="a-JH"></a>彼离喜欲者已断二禅喜故。<a id="a-JI"></a>问曰。<a id="a-JJ"></a>如离一切二禅欲者。<a id="a-JK"></a>何以故但说离喜。<a id="a-JL"></a>答曰。<a id="a-JM"></a>已说离喜欲。<a id="a-JN"></a>当知已说离一切二禅欲。<a id="a-JO"></a>或曰。<a id="a-JP"></a>谓喜成患极重过多诸恶以故尔。<a id="a-JQ"></a>或曰。<a id="a-JR"></a>谓彼行者断喜故。<a id="a-JS"></a>修三禅道以故尔。<a id="a-JT"></a>或曰。<a id="a-JU"></a>谓彼行者离喜离一切二禅以故尔。<a id="a-JV"></a>或曰。<a id="a-JW"></a>谓喜非上行上不可得。<a id="a-JX"></a>世尊说当殷勤离以故尔。<a id="a-JY"></a>是故说离喜欲。<a id="a-JZ"></a>无求游者。<a id="a-Ja"></a>已得三禅乐不余求。<a id="a-Jb"></a>念住者。<a id="a-Jc"></a>护三禅乐故。<a id="a-Jd"></a>正智者觉三禅乐。<a id="a-Je"></a>受身乐者。<a id="a-Jf"></a>自觉二种乐。<a id="a-Jg"></a>猗乐痛乐。<a id="a-Jh"></a>谓彼圣说舍者。<a id="a-Ji"></a>说者教他。<a id="a-Jj"></a>舍者已放舍。<a id="a-Jk"></a>问如圣一切地教他已亦放舍。<a id="a-Jl"></a>何以故但说三禅。<a id="a-Jm"></a>答曰。<a id="a-Jn"></a>谓三禅道有娆乱。<a id="a-Jo"></a>己地亦有娆乱。<a id="a-Jp"></a>道有娆乱者二禅是。<a id="a-Jq"></a>于中染污喜娆乱。<a id="a-Jr"></a>如罗刹种令彼行者三禅退。<a id="a-Js"></a>此是道娆乱。<a id="a-Jt"></a>己地娆乱者。<a id="a-Ju"></a>三禅地一切生死最妙乐。<a id="a-Jv"></a>是谓己地乱。<a id="a-Jw"></a>彼圣教初修行者当正念住。<a id="a-Jx"></a>莫令二禅地喜于三禅地退。<a id="a-Jy"></a>此亦应正念。<a id="a-Jz"></a>莫于中着乐令不至上地。<a id="a-K0"></a>如彼商人主。<a id="a-K1"></a>彼教初行商人。<a id="a-K2"></a>某方有淫家。<a id="a-K3"></a>某处有戏家。<a id="a-K4"></a>某许有酒家。<a id="a-K5"></a>莫入彼家令失钱财。<a id="a-K6"></a>如是圣教初修行者当正念住。<a id="a-K7"></a>莫令二禅地喜于三禅地退。<a id="a-K8"></a>此亦应正觉。<a id="a-K9"></a>莫于中着乐令不至上地。<a id="a-KA"></a>以是故彼圣三禅说及舍。<a id="a-KB"></a>是故说谓圣说。<a id="a-KC"></a>舍念安乐游处三禅者。<a id="a-KD"></a>次第数便有三。<a id="a-KE"></a>顺次数有三。<a id="a-KF"></a>复次次第顺正受便有三。<a id="a-KG"></a>是故说念安乐游处三禅。<a id="a-KH"></a>成就游处者。<a id="a-KI"></a>谓三禅地善五阴到得成就。<a id="a-KJ"></a>是故说成就游处。<a id="a-KK"></a>复次比丘乐断苦断。<a id="a-KL"></a>前忧喜已没。<a id="a-KM"></a>不苦不乐护念净。<a id="a-KN"></a>四禅成就游处。<a id="a-KO"></a>彼乐断苦断者。<a id="a-KP"></a>问曰。<a id="a-KQ"></a>如除欲界结时苦尽。<a id="a-KR"></a>已三禅除结乐已尽。<a id="a-KS"></a>何以故三禅除结时说苦尽。<a id="a-KT"></a>答曰。<a id="a-KU"></a>本已断断为名。<a id="a-KV"></a>如已解脱解脱为名。<a id="a-KW"></a>如所说。<a id="a-KX"></a>彼如是知如是见。<a id="a-KY"></a>欲有漏心解脱。<a id="a-KZ"></a>有有漏无明有漏心解脱。<a id="a-Ka"></a>如已未来为名。<a id="a-Kb"></a>如所说。<a id="a-Kc"></a>大王从何所来。<a id="a-Kd"></a>当尔时非是来彼已来也。<a id="a-Ke"></a>已取证为名。<a id="a-Kf"></a>如所说。<a id="a-Kg"></a>菩萨于正受中取证时得等智。<a id="a-Kh"></a>如来得尽智无生智时。<a id="a-Ki"></a>于欲得无欲无恚无愚痴。<a id="a-Kj"></a>善根本已尽尽为名。<a id="a-Kk"></a>已正受正受为名。<a id="a-Kl"></a>如所说。<a id="a-Km"></a>云何念入慈正受。<a id="a-Kn"></a>答曰。<a id="a-Ko"></a>欲令众生生乐。<a id="a-Kp"></a>已痛痛为名。<a id="a-Kq"></a>如所说。<a id="a-Kr"></a>彼觉乐痛时知乐痛如是前已断断为名。<a id="a-Ks"></a>或曰。<a id="a-Kt"></a>二俱永灭故说。<a id="a-Ku"></a>二俱者乐根苦根。<a id="a-Kv"></a>欲界除欲时。<a id="a-Kw"></a>虽有参差未来永灭。<a id="a-Kx"></a>彼三禅乐说是苦。<a id="a-Ky"></a>谓彼是无常。<a id="a-Kz"></a>如世尊契经说。<a id="a-L0"></a>比丘谓无常即是苦。<a id="a-L1"></a>或曰。<a id="a-L2"></a>彼三禅乐痛说如苦。<a id="a-L3"></a>如佛契经说。<a id="a-L4"></a>比丘乐痛当观如苦痛。<a id="a-L5"></a>当观如刺。<a id="a-L6"></a>不苦不乐痛当观如毒蛇。<a id="a-L7"></a>或曰。<a id="a-L8"></a>此出息入息说是苦。<a id="a-L9"></a>彼圣极有苦想。<a id="a-LA"></a>非凡夫地狱苦想。<a id="a-LB"></a>是故说乐断苦断。<a id="a-LC"></a>前忧喜已没者。<a id="a-LD"></a>欲界除欲时忧已尽。<a id="a-LE"></a>二禅除欲时喜已尽。<a id="a-LF"></a>是故说前忧喜已没。<a id="a-LG"></a>不苦不乐者。<a id="a-LH"></a>已除苦乐故。<a id="a-LI"></a>护者出息入息断。<a id="a-LJ"></a>不欲求余念净者。<a id="a-LK"></a>八事念净故。<a id="a-LL"></a>问曰。<a id="a-LM"></a>如一切下地无漏念清净。<a id="a-LN"></a>何以故但说四禅念清净。<a id="a-LO"></a>答曰。<a id="a-LP"></a>念离结烦恼故。<a id="a-LQ"></a>有念离结不离烦恼。<a id="a-LR"></a>有离烦恼不离结。<a id="a-LS"></a>有离结亦离烦恼。<a id="a-LT"></a>有不离结亦不离烦恼。<a id="a-LU"></a>离结不离烦恼者。<a id="a-LV"></a>三禅无漏念。<a id="a-LW"></a>离烦恼不离结者。<a id="a-LX"></a>四禅世俗念。<a id="a-LY"></a>离结离烦恼者。<a id="a-LZ"></a>四禅无漏念。<a id="a-La"></a>不离结亦不离烦恼者。<a id="a-Lb"></a>三禅世俗念及欲界念。<a id="a-Lc"></a>是谓念离结烦恼。<a id="a-Ld"></a>故说四禅念清净。<a id="a-Le"></a>或曰。<a id="a-Lf"></a>念不失不坏故。<a id="a-Lg"></a>三禅成败所及。<a id="a-Lh"></a>谓彼所依念亦坏。<a id="a-Li"></a>彼四禅一切成败所不及。<a id="a-Lj"></a>谓彼所依念亦不坏。<a id="a-Lk"></a>是谓念不失不坏故说四禅念清净。<a id="a-Ll"></a>或曰。<a id="a-Lm"></a>念离内外娆乱故。<a id="a-Ln"></a>初禅内有娆乱觉观如火。<a id="a-Lo"></a>如此内有娆乱。<a id="a-Lp"></a>外娆乱亦及火所烧。<a id="a-Lq"></a>二禅内有娆乱者喜如水。<a id="a-Lr"></a>如此内娆乱。<a id="a-Ls"></a>外娆乱亦及水所渍溺。<a id="a-Lt"></a>三禅内有娆乱者。<a id="a-Lu"></a>出息入息如刀风。<a id="a-Lv"></a>如此内娆乱。<a id="a-Lw"></a>外娆乱亦及风所吹。<a id="a-Lx"></a>四禅内无娆乱。<a id="a-Ly"></a>如此内无娆乱。<a id="a-Lz"></a>外娆乱亦不及。<a id="a-M0"></a>是谓念离内外娆乱故。<a id="a-M1"></a>或曰。<a id="a-M2"></a>谓四禅依中犹如齐。<a id="a-M3"></a>上三无漏地。<a id="a-M4"></a>下亦三无漏地。<a id="a-M5"></a>谓四禅依中如齐以故尔。<a id="a-M6"></a>或曰。<a id="a-M7"></a>谓依四禅三行者。<a id="a-M8"></a>取证得果除欲有漏尽。<a id="a-M9"></a>佛辟支佛声闻以故尔。<a id="a-MA"></a>或曰。<a id="a-MB"></a>谓四禅定不移动。<a id="a-MC"></a>普知依度无极。<a id="a-MD"></a>一切依最妙地。<a id="a-ME"></a>以故尔。<a id="a-MF"></a>或曰。<a id="a-MG"></a>世尊为身清净故说依清净。<a id="a-MH"></a>四禅中身清净轻如灯焰。<a id="a-MI"></a>谓所依念亦清净。<a id="a-MJ"></a>是谓世尊为身清净故说依亦清净。<a id="a-MK"></a>或曰。<a id="a-ML"></a>谓四禅智边智上智原。<a id="a-MM"></a>或曰。<a id="a-MN"></a>谓四禅四大边色边造色边处所边以故尔。<a id="a-MO"></a>或曰。<a id="a-MP"></a>谓四禅二广。<a id="a-MQ"></a>处所广善根广。<a id="a-MR"></a>以是故说四禅念清净。<a id="a-MS"></a>四禅者次第数便有四。<a id="a-MT"></a>顺次数有四。<a id="a-MU"></a>复次次第正受便有四。<a id="a-MV"></a>是故说四禅。<a id="a-MW"></a>成就游处者。<a id="a-MX"></a>谓四禅善五阴到得成就。<a id="a-MY"></a>是故说成就游处。<a id="a-MZ"></a>谓世尊契经说。<a id="a-Ma"></a>四禅究竟道。<a id="a-Mb"></a>初禅广说已。<a id="a-Mc"></a>说曰。<a id="a-Md"></a>梵志此说名如来尽根如来所行如来所服。<a id="a-Me"></a>彼不以为究竟。<a id="a-Mf"></a>是如来无所著等正觉。<a id="a-Mg"></a>如是二禅三禅四禅广说已。<a id="a-Mh"></a>说曰。<a id="a-Mi"></a>梵志此说如来尽根如来所行如来所服。<a id="a-Mj"></a>彼以为究竟。<a id="a-Mk"></a>是如来无所著等正觉。<a id="a-Ml"></a>问曰。<a id="a-Mm"></a>何以故世尊舍三禅。<a id="a-Mn"></a>施设四禅究竟道。<a id="a-Mo"></a>答曰。<a id="a-Mp"></a>此是佛世尊为己故说。<a id="a-Mq"></a>彼梵志闻一切恒沙三耶三佛依四禅成无上最正觉。<a id="a-Mr"></a>梵志作是念。<a id="a-Ms"></a>若沙门瞿昙施设四禅究竟道者。<a id="a-Mt"></a>沙门瞿昙应有一切智一切见。<a id="a-Mu"></a>若沙门瞿昙不施设四禅究竟道者。<a id="a-Mv"></a>沙门瞿昙非一切智非一切见。<a id="a-Mw"></a>于是彼梵志到世尊所。<a id="a-Mx"></a>到已面相慰劳。<a id="a-My"></a>面相慰劳已却坐一面。<a id="a-Mz"></a>使梵志坐一面已。<a id="a-N0"></a>白世尊曰。<a id="a-N1"></a>唯瞿昙。<a id="a-N2"></a>我欲有所问。<a id="a-N3"></a>听我所问。<a id="a-N4"></a>世尊告曰。<a id="a-N5"></a>当问恣所问。<a id="a-N6"></a>如是说已。<a id="a-N7"></a>白世尊曰。<a id="a-N8"></a>唯瞿昙。<a id="a-N9"></a>说究竟道。<a id="a-NA"></a>云何究竟道。<a id="a-NB"></a>云何沙门瞿昙施设究竟道。<a id="a-NC"></a>世尊为广说三禅已。<a id="a-ND"></a>说曰。<a id="a-NE"></a>是谓梵志如来尽根如来所行如来所服。<a id="a-NF"></a>彼不以为究竟是如来无所著等正觉。<a id="a-NG"></a>四禅广说已。<a id="a-NH"></a>说曰。<a id="a-NI"></a>梵志。<a id="a-NJ"></a>此说如来尽根如来所行如来所服。<a id="a-NK"></a>彼以为究竟是如来无所著等正觉。<a id="a-NL"></a>彼梵志闻已意得定。<a id="a-NM"></a>沙门瞿昙。<a id="a-NN"></a>真实一切智一切见。<a id="a-NO"></a>以是故四禅说究竟道。<a id="a-NP"></a>问曰。<a id="a-NQ"></a>何以故名如来尽根。<a id="a-NR"></a>答曰。<a id="a-NS"></a>智故得故。<a id="a-NT"></a>如大象于春时见多青草已彼跳象众入池中食藕根。<a id="a-NU"></a>彼见已欢喜以牙掘地。<a id="a-NV"></a>掘地已安足。<a id="a-NW"></a>如是世尊四禅地护行已。<a id="a-NX"></a>掘诸法地安智足。<a id="a-NY"></a>是谓智故得故说如来尽根。<a id="a-NZ"></a>彼如来尽根者。<a id="a-Na"></a>立止故说。<a id="a-Nb"></a>如来所行者立观故说。<a id="a-Nc"></a>如来所服者立止观故说。<a id="a-Nd"></a>如佛契经说四禅安乐游处。<a id="a-Ne"></a>答曰。<a id="a-Nf"></a>根本地易成。<a id="a-Ng"></a>佛契经说安乐游处非根本地。<a id="a-Nh"></a>及无色难成故。<a id="a-Ni"></a>佛不说安乐游处。<a id="a-Nj"></a>问曰。<a id="a-Nk"></a>云何此地难成。<a id="a-Nl"></a>答曰。<a id="a-Nm"></a>彼行者欲界行结所缚。<a id="a-Nn"></a>依未来现在前。<a id="a-No"></a>彼一向苦一向迟。<a id="a-Np"></a>如人坚反缚两手。<a id="a-Nq"></a>欲令还自解彼一向苦一向迟。<a id="a-Nr"></a>如具彼行者欲界行结所缚。<a id="a-Ns"></a>依未来现在前。<a id="a-Nt"></a>一向苦一向迟。<a id="a-Nu"></a>或有行者。<a id="a-Nv"></a>观不净恶露或安般。<a id="a-Nw"></a>谓观不净者。<a id="a-Nx"></a>彼或十年或二十年。<a id="a-Ny"></a>观白骨或成此定或不成。<a id="a-Nz"></a>谓数出入息。<a id="a-O0"></a>彼或十年或二十年数息已或成此定或不成。<a id="a-O1"></a>谓成此定已。<a id="a-O2"></a>余欲界结不极勤。<a id="a-O3"></a>初禅现在前。<a id="a-O4"></a>彼初禅谓禅中间现在前。<a id="a-O5"></a>一向苦一向迟。<a id="a-O6"></a>彼一地余灭心心数法。<a id="a-O7"></a>余心心数法现在前。<a id="a-O8"></a>灭粗已微现在前。<a id="a-O9"></a>觉俱灭已观俱现在前。<a id="a-OA"></a>如人以木破木以石破石。<a id="a-OB"></a>彼一向苦一向迟。<a id="a-OC"></a>如是行者彼一地中余心心数法灭已。<a id="a-OD"></a>余心心数法现在前。<a id="a-OE"></a>灭粗已微现在前。<a id="a-OF"></a>觉俱灭已观俱现在前。<a id="a-OG"></a>是一向苦一向迟。<a id="a-OH"></a>谓初禅除欲已不勤。<a id="a-OI"></a>二禅现在前。<a id="a-OJ"></a>二禅除欲已不勤。<a id="a-OK"></a>三禅现在前。<a id="a-OL"></a>三禅除欲已不勤。<a id="a-OM"></a>四禅现在前。<a id="a-ON"></a>问曰。<a id="a-OO"></a>谓四禅除欲已空处现在前。<a id="a-OP"></a>何以故此地难成。<a id="a-OQ"></a>答曰。<a id="a-OR"></a>无色微难觉不可见。<a id="a-OS"></a>或有不信无色。<a id="a-OT"></a>如彼契经。<a id="a-OU"></a>彼居士至尊者阿难所说曰。<a id="a-OV"></a>尊者阿难。<a id="a-OW"></a>我本闻无色已如临深。<a id="a-OX"></a>云何众生名无色。<a id="a-OY"></a>是谓根本地易成故。<a id="a-OZ"></a>佛契经说。<a id="a-Oa"></a>安乐游处非根本地。<a id="a-Ob"></a>及无色难成故。<a id="a-Oc"></a>佛不说安乐游处。<a id="a-Od"></a>或曰。<a id="a-Oe"></a>谓不勤求除欲可得。<a id="a-Of"></a>如二人乘马一乘不调一乘极调。<a id="a-Og"></a>谓乘不调者彼极勤御。<a id="a-Oh"></a>谓乘调者彼不极勤御如是多有众生除欲。<a id="a-Oi"></a>或非根本及无色。<a id="a-Oj"></a>或根本地。<a id="a-Ok"></a>谓非根本及无色者。<a id="a-Ol"></a>彼一向勤求行道。<a id="a-Om"></a>谓根本地者。<a id="a-On"></a>彼不一向勤求行道。<a id="a-Oo"></a>以是故说根本地安乐游处。<a id="a-Op"></a>或曰。<a id="a-Oq"></a>谓摄四枝五枝定可得。<a id="a-Or"></a>问曰。<a id="a-Os"></a>非根本地及无色有枝耶无枝耶。<a id="a-Ot"></a>若有者何以故根本地说枝余不说。<a id="a-Ou"></a>若无者此施设所说云何通。<a id="a-Ov"></a>彼中说颇有空处。<a id="a-Ow"></a>最妙定最妙地枝可得耶。<a id="a-Ox"></a>答曰。<a id="a-Oy"></a>有如从空处起次第入空处。<a id="a-Oz"></a>作此论已。<a id="a-P0"></a>有一说者。<a id="a-P1"></a>非根本地及无色有枝。<a id="a-P2"></a>问曰。<a id="a-P3"></a>若有者何以不说。<a id="a-P4"></a>答曰。<a id="a-P5"></a>应说谓初禅五枝。<a id="a-P6"></a>除喜已增不苦不乐。<a id="a-P7"></a>此五枝说初禅边。<a id="a-P8"></a>谓二禅有四枝。<a id="a-P9"></a>除喜增不苦不乐。<a id="a-PA"></a>此枝说三禅边。<a id="a-PB"></a>谓四禅有四枝。<a id="a-PC"></a>彼四禅边亦无色定。<a id="a-PD"></a>更有说者。<a id="a-PE"></a>根本地有枝余者无枝。<a id="a-PF"></a>问曰。<a id="a-PG"></a>若根本地有枝余者无枝者。<a id="a-PH"></a>是故此中不说。<a id="a-PI"></a>施设云何通。<a id="a-PJ"></a>答曰。<a id="a-PK"></a>彼中说觉枝道枝彼是枝。<a id="a-PL"></a>如是说者根本地有枝余者无枝。<a id="a-PM"></a>或曰。<a id="a-PN"></a>谓乐修道可得。<a id="a-PO"></a>如二人俱趣一方。<a id="a-PP"></a>一从水道。<a id="a-PQ"></a>二从陆道。<a id="a-PR"></a>虽同至一方。<a id="a-PS"></a>但水道者乐非陆道。<a id="a-PT"></a>如是多有众生除欲。<a id="a-PU"></a>或非根本地及无色。<a id="a-PV"></a>或根本地。<a id="a-PW"></a>虽至一处无余涅槃界。<a id="a-PX"></a>但彼根本者乐非余。<a id="a-PY"></a>或曰。<a id="a-PZ"></a>谓根本地现在前时。<a id="a-Pa"></a>一切身四大现在前。<a id="a-Pb"></a>非根本地。<a id="a-Pc"></a>及无色现在前时。<a id="a-Pd"></a>心边四大现在前。<a id="a-Pe"></a>更有说者。<a id="a-Pf"></a>非根本及无色现在前时。<a id="a-Pg"></a>一切身四大现在前。<a id="a-Ph"></a>但生乐不如根本地。<a id="a-Pi"></a>如二人池水浴。<a id="a-Pj"></a>一在岸上。<a id="a-Pk"></a>一入池中浴。<a id="a-Pl"></a>水俱除垢说者为乐。<a id="a-Pm"></a>谓池中者如是虽非根本地。<a id="a-Pn"></a>及无色现在前时。<a id="a-Po"></a>一切身四大现在前。<a id="a-Pp"></a>但彼乐不如根本地。<a id="a-Pq"></a>以故尔。<a id="a-Pr"></a>或曰。<a id="a-Ps"></a>谓二种乐可得。<a id="a-Pt"></a>外及内。<a id="a-Pu"></a>外乐者。<a id="a-Pv"></a>谓从禅起入非根本地及无色。<a id="a-Pw"></a>内乐者。<a id="a-Px"></a>谓从禅起还入禅。<a id="a-Py"></a>谓二种乐可得。<a id="a-Pz"></a>以故尔。<a id="a-Q0"></a>或曰。<a id="a-Q1"></a>二种乐可得。<a id="a-Q2"></a>猗乐及痛乐。<a id="a-Q3"></a>三禅有二种乐。<a id="a-Q4"></a>四禅虽无痛乐。<a id="a-Q5"></a>但猗乐极妙非彼二种。<a id="a-Q6"></a>谓二种乐可得。<a id="a-Q7"></a>以故尔。<a id="a-Q8"></a>或曰。<a id="a-Q9"></a>谓二法等行精进及止。<a id="a-QA"></a>虽一切地增精进。<a id="a-QB"></a>但因定力根本地精进及止等行。<a id="a-QC"></a>以故尔。<a id="a-QD"></a>或曰。<a id="a-QE"></a>谓无恚乐极广大可得。<a id="a-QF"></a>如所说。<a id="a-QG"></a>谓此中无恚此。<a id="a-QH"></a>是极乐以故尔。<a id="a-QI"></a>或曰。<a id="a-QJ"></a>谓乐出要道可得。<a id="a-QK"></a>如多有人渡河。<a id="a-QL"></a>或以材浮囊草束。<a id="a-QM"></a>或极大船彼虽俱渡河。<a id="a-QN"></a>但乘船渡者为乐。<a id="a-QO"></a>如是多有众生除欲。<a id="a-QP"></a>或非根本地及无色。<a id="a-QQ"></a>或根本地。<a id="a-QR"></a>彼虽同度至涅槃。<a id="a-QS"></a>但彼根本乐出要至涅槃非余地。<a id="a-QT"></a>以是故契经说四禅安乐游处。<a id="a-QU"></a>广说四禅处尽。</p>
 </body>
</html>