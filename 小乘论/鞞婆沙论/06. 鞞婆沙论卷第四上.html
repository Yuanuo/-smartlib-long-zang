<!doctype html>
<html id="z3IBW5o1Az" data-ver="1018">
 <head>
  <meta charset="utf-8">
  <meta author="迦旃延子">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">鞞婆沙论卷第四上</h1>
  <h2 id="a2">二十二根处第十六之余</h2>
  <p id="a3">如所说。<a id="a-4"></a>舍利弗圣弟子成就三三昧。<a id="a-5"></a>须除去不善修行于善。<a id="a-6"></a>如所说偈。</p>
  <p id="a7">慧为世间妙　　能起有所至</p>
  <p id="a8">能用等正智　　生老病死尽</p>
  <p id="a9">如所说。<a id="a-A"></a>慧过一切法上。<a id="a-B"></a>如所说。<a id="a-C"></a>诸妹圣弟子以慧刀断一切结缚使恼缠重断。<a id="a-D"></a>打重打割剥未知根。<a id="a-E"></a>未见处当见处为增上缘。<a id="a-F"></a>已知根已见处。<a id="a-G"></a>当除诸恶为增上缘。<a id="a-H"></a>无知根已除诸恶现法受乐为增上缘。<a id="a-I"></a>是谓事于中此二十二根为增上缘。<a id="a-J"></a>共行说已当说别行。<a id="a-K"></a>云何眼根。<a id="a-L"></a>答曰。<a id="a-M"></a>谓眼色已见当见今见。<a id="a-N"></a>及此余所有已见者过去。<a id="a-O"></a>当见者未来。<a id="a-P"></a>今见者现在。<a id="a-Q"></a>及此余所有者。<a id="a-R"></a>谓彼眼识或空或非空。<a id="a-S"></a>如眼根如是耳鼻舌身根亦尔。<a id="a-T"></a>问曰。<a id="a-U"></a>意根云何。<a id="a-V"></a>答曰。<a id="a-W"></a>谓意法已识当识今识。<a id="a-X"></a>及此余所有。<a id="a-Y"></a>已识者过去。<a id="a-Z"></a>当识者未来。<a id="a-a"></a>今识者现在。<a id="a-b"></a>及此余所有者。<a id="a-c"></a>谓彼意识相应。<a id="a-d"></a>问曰。<a id="a-e"></a>女根云何。<a id="a-f"></a>答曰。<a id="a-g"></a>身根少分。<a id="a-h"></a>男根云何。<a id="a-i"></a>身根少分。<a id="a-j"></a>问曰。<a id="a-k"></a>如身极微从足至顶满。<a id="a-l"></a>何以故。<a id="a-m"></a>于身根少处说女根男根。<a id="a-n"></a>尊者婆须蜜说曰。<a id="a-o"></a>此二根令众生得名是男是女。<a id="a-p"></a>问曰。<a id="a-q"></a>二形二形得名。<a id="a-r"></a>欲令彼二形得名耶。<a id="a-s"></a>尊者昙摩多罗说曰。<a id="a-t"></a>诸尊此二根中生佛辟支佛声闻仙人文尼善乐善御。<a id="a-u"></a>问曰。<a id="a-v"></a>云何命根。<a id="a-w"></a>答曰。<a id="a-x"></a>三界寿也。<a id="a-y"></a>问曰。<a id="a-z"></a>何以故。<a id="a-10"></a>不相应行阴中命根立。<a id="a-11"></a>根种类不立。<a id="a-12"></a>答曰。<a id="a-13"></a>命根报果。<a id="a-14"></a>一切报因行故。<a id="a-15"></a>此种类不定。<a id="a-16"></a>或报果或依果。<a id="a-17"></a>以是故。<a id="a-18"></a>命根立根中。<a id="a-19"></a>种类不立。<a id="a-1A"></a>问曰。<a id="a-1B"></a>云何乐根。<a id="a-1C"></a>答曰。<a id="a-1D"></a>乐痛触更乐。<a id="a-1E"></a>谓身心中生善乐能觉是痛。<a id="a-1F"></a>是谓乐根。<a id="a-1G"></a>问曰。<a id="a-1H"></a>苦根云何。<a id="a-1I"></a>答曰。<a id="a-1J"></a>苦更乐触。<a id="a-1K"></a>若生身不善苦觉是痛。<a id="a-1L"></a>是谓苦根。<a id="a-1M"></a>问曰。<a id="a-1N"></a>喜根云何。<a id="a-1O"></a>答曰。<a id="a-1P"></a>喜更乐触。<a id="a-1Q"></a>若心中生善乐觉是痛。<a id="a-1R"></a>是谓喜根。<a id="a-1S"></a>问曰。<a id="a-1T"></a>忧根云何。<a id="a-1U"></a>答曰。<a id="a-1V"></a>忧更乐触。<a id="a-1W"></a>若心中生不善苦觉是痛。<a id="a-1X"></a>是谓忧根。<a id="a-1Y"></a>问曰。<a id="a-1Z"></a>护根云何。<a id="a-1a"></a>答曰。<a id="a-1b"></a>不苦不乐更乐触。<a id="a-1c"></a>若心中生非善非不善觉是痛。<a id="a-1d"></a>是谓护根。<a id="a-1e"></a>问曰。<a id="a-1f"></a>信根云何。<a id="a-1g"></a>答曰。<a id="a-1h"></a>行无欲时为善法故。<a id="a-1i"></a>若信能信重信兢重。<a id="a-1j"></a>已解当解今解。<a id="a-1k"></a>屈伏意心净。<a id="a-1l"></a>是谓信根。<a id="a-1m"></a>问曰。<a id="a-1n"></a>精进根云何。<a id="a-1o"></a>答曰。<a id="a-1p"></a>行无欲时为善法故。<a id="a-1q"></a>若精进方便力精勤已能当能今能心正持。<a id="a-1r"></a>是谓精进根。<a id="a-1s"></a>问曰。<a id="a-1t"></a>念根云何。<a id="a-1u"></a>答曰。<a id="a-1v"></a>行无欲时为善法故。<a id="a-1w"></a>若念次念数念。<a id="a-1x"></a>已忆当忆今忆。<a id="a-1y"></a>不忘心正忆。<a id="a-1z"></a>是谓念根。<a id="a-20"></a>问曰。<a id="a-21"></a>定根云何。<a id="a-22"></a>答曰。<a id="a-23"></a>行无欲时为善法故。<a id="a-24"></a>若心住等住上住无乱不散摄正定。<a id="a-25"></a>是谓定根。<a id="a-26"></a>问曰。<a id="a-27"></a>慧根云何。<a id="a-28"></a>答曰。<a id="a-29"></a>行无欲时为善法故。<a id="a-2A"></a>若择选择法择视等视上视了等了上了山地眼觉黠慧行观。<a id="a-2B"></a>是谓慧根。<a id="a-2C"></a>问曰。<a id="a-2D"></a>云何未知根。<a id="a-2E"></a>答曰。<a id="a-2F"></a>若人未见未观。<a id="a-2G"></a>谓学慧慧根。<a id="a-2H"></a>及诸根坚信坚法未观四谛能观。<a id="a-2I"></a>若人未见者。<a id="a-2J"></a>谓彼不见。<a id="a-2K"></a>谛未观者。<a id="a-2L"></a>谓彼未观谛。<a id="a-2M"></a>学慧慧根者即是慧根也。<a id="a-2N"></a>及诸根坚信坚法未观四谛能观者。<a id="a-2O"></a>谓八根也。<a id="a-2P"></a>此九根合聚。<a id="a-2Q"></a>谓未知根也。<a id="a-2R"></a>问曰。<a id="a-2S"></a>何以故。<a id="a-2T"></a>慧说二名余道品一。<a id="a-2U"></a>答曰。<a id="a-2V"></a>妙说妙义故。<a id="a-2W"></a>一切彼品中何者最妙慧是。<a id="a-2X"></a>如所说。<a id="a-2Y"></a>王及眷属行。<a id="a-2Z"></a>或曰。<a id="a-2a"></a>谓慧能三观。<a id="a-2b"></a>一者事观。<a id="a-2c"></a>二者见观。<a id="a-2d"></a>三者缘观。<a id="a-2e"></a>谓彼相应法虽有二观。<a id="a-2f"></a>事观缘观但非见观。<a id="a-2g"></a>性慧非慧故。<a id="a-2h"></a>谓彼共有法虽有一观。<a id="a-2i"></a>是事观但非见观。<a id="a-2j"></a>性非慧故。<a id="a-2k"></a>亦非缘观。<a id="a-2l"></a>非缘法故。<a id="a-2m"></a>此慧能三观以故尔。<a id="a-2n"></a>或曰。<a id="a-2o"></a>谓慧见结不得久住。<a id="a-2p"></a>如地隐虫见物还入。<a id="a-2q"></a>如是慧见结不得久住。<a id="a-2r"></a>或曰。<a id="a-2s"></a>谓慧照意结贼不娆。<a id="a-2t"></a>如室有灯贼不敢娆。<a id="a-2u"></a>如是慧照意结贼不娆。<a id="a-2v"></a>或曰。<a id="a-2w"></a>谓无智则缚。<a id="a-2x"></a>智则解脱。<a id="a-2y"></a>或曰。<a id="a-2z"></a>于佛法中谓智快乐。<a id="a-30"></a>能觉则妙。<a id="a-31"></a>如盲入珍宝渚。<a id="a-32"></a>如是无智入佛法中。<a id="a-33"></a>如有目入珍宝渚。<a id="a-34"></a>如是有智入佛法中。<a id="a-35"></a>是说于佛法中有智快乐能觉则妙。<a id="a-36"></a>或曰。<a id="a-37"></a>谓慧能观余道品盲。<a id="a-38"></a>如彼盲聚一有目者而为将导。<a id="a-39"></a>如是余道品盲慧者。<a id="a-3A"></a>能观而为将导入宝真谛。<a id="a-3B"></a>或曰。<a id="a-3C"></a>谓彼如人说眼首觉觉种道道种。<a id="a-3D"></a>或曰。<a id="a-3E"></a>谓慧能照一切法。<a id="a-3F"></a>此外事。<a id="a-3G"></a>如日月星宿摩尼药璎珞宫殿。<a id="a-3H"></a>能照一界一入一阴一世少所入一界者色界。<a id="a-3I"></a>一入者色入。<a id="a-3J"></a>一阴者色阴。<a id="a-3K"></a>一世者现在。<a id="a-3L"></a>此慧能照十八界十二入五阴三世。<a id="a-3M"></a>或曰。<a id="a-3N"></a>谓慧能断诸法自相及共相。<a id="a-3O"></a>立法自相及共相。<a id="a-3P"></a>坏种痴及坏缘痴。<a id="a-3Q"></a>于法中不颠倒行。<a id="a-3R"></a>或曰。<a id="a-3S"></a>谓彼说如讲堂。<a id="a-3T"></a>如所说诸贤。<a id="a-3U"></a>我依戒立戒。<a id="a-3V"></a>升戒已登无上慧讲堂。<a id="a-3W"></a>少方便而观千世界。<a id="a-3X"></a>或曰。<a id="a-3Y"></a>谓断结时说如利刀。<a id="a-3Z"></a>如所说。<a id="a-3a"></a>诸妹圣妹圣弟子。<a id="a-3b"></a>以慧刀断结缚使烦恼缠重断。<a id="a-3c"></a>打重打割剥。<a id="a-3d"></a>或曰。<a id="a-3e"></a>谓彼说如珍宝。<a id="a-3f"></a>如所说。<a id="a-3g"></a>舍利弗圣弟子成就慧珍宝。<a id="a-3h"></a>除不善修行于善。<a id="a-3i"></a>或曰。<a id="a-3j"></a>佛世尊爱乐慧。<a id="a-3k"></a>佛世尊非爱色非族姓非力非钱财。<a id="a-3l"></a>非豪贵非眷属。<a id="a-3m"></a>但爱乐慧。<a id="a-3n"></a>以是慧二名。<a id="a-3o"></a>余道品一。<a id="a-3p"></a>问曰。<a id="a-3q"></a>已知根云何。<a id="a-3r"></a>答曰。<a id="a-3s"></a>谓人已见已观学慧慧根。<a id="a-3t"></a>及诸根信解脱见到身证已观谛能上观。<a id="a-3u"></a>谓人已见者。<a id="a-3v"></a>谓彼已见谛。<a id="a-3w"></a>已观者。<a id="a-3x"></a>谓彼已观谛。<a id="a-3y"></a>学慧慧根者。<a id="a-3z"></a>即是慧根。<a id="a-40"></a>及诸根信解脱见到身证已观谛能上观者。<a id="a-41"></a>谓八根此九根合聚谓已知根。<a id="a-42"></a>问曰。<a id="a-43"></a>如无学亦能上观。<a id="a-44"></a>如彼退法至无退法。<a id="a-45"></a>无退法至念法。<a id="a-46"></a>念法至护法。<a id="a-47"></a>护法至上法。<a id="a-48"></a>上法至无疑。<a id="a-49"></a>何以故。<a id="a-4A"></a>说学上观不说无学。<a id="a-4B"></a>答曰。<a id="a-4C"></a>应说。<a id="a-4D"></a>若不说者。<a id="a-4E"></a>是世尊有余言。<a id="a-4F"></a>此现义门现义略现义度当知义。<a id="a-4G"></a>或曰。<a id="a-4H"></a>谓更断结更受果。<a id="a-4I"></a>彼说上观。<a id="a-4J"></a>彼无学更不断结亦更不受果。<a id="a-4K"></a>以是故。<a id="a-4L"></a>不说上观。<a id="a-4M"></a>或曰。<a id="a-4N"></a>谓更断系得(得者法得之得)。<a id="a-4O"></a>更受解脱得。<a id="a-4P"></a>彼说上观。<a id="a-4Q"></a>彼无学不更断系得。<a id="a-4R"></a>亦不更受解脱得。<a id="a-4S"></a>以是故。<a id="a-4T"></a>不说上观。<a id="a-4U"></a>或曰。<a id="a-4V"></a>谓更断无智更得智。<a id="a-4W"></a>彼说上观彼无学虽更得智。<a id="a-4X"></a>不更断无智染污无智故以是说学上观不说无学。<a id="a-4Y"></a>问曰。<a id="a-4Z"></a>无知根云何。<a id="a-4a"></a>答曰。<a id="a-4b"></a>谓人已见已观。<a id="a-4c"></a>无学慧慧根。<a id="a-4d"></a>及诸根慧解脱俱解脱已观谛现法受乐。<a id="a-4e"></a>谓人已见者。<a id="a-4f"></a>谓彼已见谛。<a id="a-4g"></a>已观者。<a id="a-4h"></a>谓已观谛。<a id="a-4i"></a>无学慧慧根者。<a id="a-4j"></a>即是慧根。<a id="a-4k"></a>及诸根慧解脱俱解脱已观谛现法受乐者。<a id="a-4l"></a>谓八根。<a id="a-4m"></a>此九根合聚谓无知根。<a id="a-4n"></a>问曰。<a id="a-4o"></a>如学现法亦受乐。<a id="a-4p"></a>何以故。<a id="a-4q"></a>说无学现法受乐不说学。<a id="a-4r"></a>答曰。<a id="a-4s"></a>应说。<a id="a-4t"></a>若不说者。<a id="a-4u"></a>是世尊有余言。<a id="a-4v"></a>此现义门现义略现义度当知义。<a id="a-4w"></a>或曰。<a id="a-4x"></a>妙说妙义故。<a id="a-4y"></a>若说妙法者。<a id="a-4z"></a>学法胜非无学。<a id="a-50"></a>若说人妙无学人胜非学人。<a id="a-51"></a>或曰。<a id="a-52"></a>谓此猗乐快受彼学意结所热。<a id="a-53"></a>是故猗乐不快受。<a id="a-54"></a>此无学意结热灭。<a id="a-55"></a>是故猗乐快受。<a id="a-56"></a>或曰。<a id="a-57"></a>谓此猗乐极广大受。<a id="a-58"></a>彼学或结怨家尽或不尽。<a id="a-59"></a>是故猗乐不极广大受。<a id="a-5A"></a>如王或降怨家或未降。<a id="a-5B"></a>是故王境界不极广大受。<a id="a-5C"></a>如是彼学或结怨家尽或不尽。<a id="a-5D"></a>是故猗乐不极广大受。<a id="a-5E"></a>此无学一切结怨家尽。<a id="a-5F"></a>彼猗乐极广大受。<a id="a-5G"></a>如王降一切怨家。<a id="a-5H"></a>彼王境界极广大受。<a id="a-5I"></a>如是此无学一切结怨家尽。<a id="a-5J"></a>是故猗乐极广大受。<a id="a-5K"></a>或曰。<a id="a-5L"></a>谓现法乐非后乐。<a id="a-5M"></a>彼学现法乐后亦乐。<a id="a-5N"></a>此无学是现法乐非后乐。<a id="a-5O"></a>以是故。<a id="a-5P"></a>无学说现法受乐不说学。<a id="a-5Q"></a>问曰。<a id="a-5R"></a>此说及诸根慧解脱俱解脱已观谛现法受乐。<a id="a-5S"></a>彼三明阿罗汉有耶无耶。<a id="a-5T"></a>若有者此中何以不说。<a id="a-5U"></a>若无者彼契经云何通。<a id="a-5V"></a>彼契经尊者舍利弗至世尊所问。<a id="a-5W"></a>唯世尊。<a id="a-5X"></a>五百比丘中几比丘三明。<a id="a-5Y"></a>几比丘俱解脱。<a id="a-5Z"></a>几比丘慧解脱。<a id="a-5a"></a>世尊告曰。<a id="a-5b"></a>舍利弗。<a id="a-5c"></a>此五百比丘九十比丘三明。<a id="a-5d"></a>九十比丘俱解脱。<a id="a-5e"></a>余比丘慧解脱。<a id="a-5f"></a>舍利弗。<a id="a-5g"></a>此众无枝叶亦无节清净坚住。<a id="a-5h"></a>问曰。<a id="a-5i"></a>尊者舍利弗知耶不知耶。<a id="a-5j"></a>若知者何以问。<a id="a-5k"></a>若不知者云何称声闻波罗蜜。<a id="a-5l"></a>作此论已。<a id="a-5m"></a>说曰。<a id="a-5n"></a>知也问曰。<a id="a-5o"></a>若知者何以故问。<a id="a-5p"></a>答曰。<a id="a-5q"></a>或有知而问。<a id="a-5r"></a>如所说。<a id="a-5s"></a>佛世尊知而问。<a id="a-5t"></a>或曰。<a id="a-5u"></a>为他故而问。<a id="a-5v"></a>虽尊者舍利弗知。<a id="a-5w"></a>彼众中有不知者。<a id="a-5x"></a>彼不知者彼不成就无畏法。<a id="a-5y"></a>不能问世尊。<a id="a-5z"></a>尊者舍利弗知亦成就无畏法。<a id="a-60"></a>彼为他故问世尊。<a id="a-61"></a>或曰。<a id="a-62"></a>入等性现差降故问。<a id="a-63"></a>佛为彼五百比丘说法。<a id="a-64"></a>尽得阿罗汉果不受当来有。<a id="a-65"></a>彼世尊心欢悦故说等同。<a id="a-66"></a>谁能第一义。<a id="a-67"></a>世尊心欢悦。<a id="a-68"></a>谓断当来有。<a id="a-69"></a>尊者舍利弗作是念。<a id="a-6A"></a>虽一切得阿罗汉果断当来有。<a id="a-6B"></a>第一义世尊心欢悦。<a id="a-6C"></a>但未知谁勤精进。<a id="a-6D"></a>谁不勤精进。<a id="a-6E"></a>以是故。<a id="a-6F"></a>入等性现差降故问。<a id="a-6G"></a>或曰。<a id="a-6H"></a>佛因彼道果说等同。<a id="a-6I"></a>尊者舍利弗道差降故问。<a id="a-6J"></a>或曰。<a id="a-6K"></a>佛因彼无为解脱等同。<a id="a-6L"></a>尊者舍利弗于有为解脱差降故问。<a id="a-6M"></a>或曰施主思愿关故问。<a id="a-6N"></a>若施主夏四月受供养。<a id="a-6O"></a>彼思愿开意如是此极妙福田。<a id="a-6P"></a>莫作是念。<a id="a-6Q"></a>施种恶田。<a id="a-6R"></a>或曰。<a id="a-6S"></a>少欲灰覆功德藏显示世间故。<a id="a-6T"></a>如人灰覆藏发显示故。<a id="a-6U"></a>如是少欲灰覆功德藏显示世间故问。<a id="a-6V"></a>或曰。<a id="a-6W"></a>现弟子功德故问。<a id="a-6X"></a>此应尔如弟子问师答。<a id="a-6Y"></a>是现弟子功德故问。<a id="a-6Z"></a>或曰。<a id="a-6a"></a>不实贡高智焦增智慢。<a id="a-6b"></a>断贡高慢故问。<a id="a-6c"></a>谓彼成就增智慢。<a id="a-6d"></a>不喜问世尊说舍利弗比丘问。<a id="a-6e"></a>阎浮利十六分慧不能及。<a id="a-6f"></a>何况汝等凡智见成就。<a id="a-6g"></a>是谓不实贡高智焦增智慢。<a id="a-6h"></a>断贡高慢故问。<a id="a-6i"></a>或曰。<a id="a-6j"></a>断谤故问。<a id="a-6k"></a>异学诽谤世尊说者。<a id="a-6l"></a>沙门瞿昙从舍利弗目揵连受法而说。<a id="a-6m"></a>夜受昼说。<a id="a-6n"></a>如尊者。<a id="a-6o"></a>舍利弗叉手而问世尊答。<a id="a-6p"></a>是谓断诽谤故。<a id="a-6q"></a>或曰。<a id="a-6r"></a>断于法嫉妒故问。<a id="a-6s"></a>若嫉妒者他说功德而不喜闻。<a id="a-6t"></a>何况自说。<a id="a-6u"></a>尊者舍利弗无此咎。<a id="a-6v"></a>是故断于法嫉妒故问或曰。<a id="a-6w"></a>现无贡高及求善法故问。<a id="a-6x"></a>或曰。<a id="a-6y"></a>现世尊善说印可故问。<a id="a-6z"></a>如王縢书法令。<a id="a-70"></a>若无王印可一切关守便有留难。<a id="a-71"></a>如是若善说无如来印可。<a id="a-72"></a>于过去佛法中四部众便有留难。<a id="a-73"></a>如王縢书法令。<a id="a-74"></a>若王印可一切关守无有留难。<a id="a-75"></a>如是若善说如来印可。<a id="a-76"></a>于过去佛法中四部众无有留难。<a id="a-77"></a>是谓现世尊善说印可故。<a id="a-78"></a>尊者舍利弗问。<a id="a-79"></a>作此论已说曰有三明阿罗汉。<a id="a-7A"></a>问曰。<a id="a-7B"></a>若尔者于彼经通。<a id="a-7C"></a>此经中何以不说。<a id="a-7D"></a>答曰。<a id="a-7E"></a>应说。<a id="a-7F"></a>若不说者。<a id="a-7G"></a>世尊有余言。<a id="a-7H"></a>或曰。<a id="a-7I"></a>彼已说在此中。<a id="a-7J"></a>若有此三明阿罗汉。<a id="a-7K"></a>或性慧解脱或俱解脱。<a id="a-7L"></a>已说慧解脱。<a id="a-7M"></a>当知已说性慧解脱三明阿罗汉也。<a id="a-7N"></a>已说俱解脱。<a id="a-7O"></a>当知已说性俱解脱三明阿罗汉。<a id="a-7P"></a>说者更有二师。<a id="a-7Q"></a>尊者视违罗。<a id="a-7R"></a>尊者瞿沙披摩。<a id="a-7S"></a>尊者视违罗者称说慧妙。<a id="a-7T"></a>尊者瞿沙披摩者称说灭尽定妙。<a id="a-7U"></a>尊者视违罗说慧胜。<a id="a-7V"></a>非灭尽定。<a id="a-7W"></a>慧者等缘。<a id="a-7X"></a>灭尽定者无等缘。<a id="a-7Y"></a>尊者瞿沙披摩说。<a id="a-7Z"></a>灭尽定胜非慧。<a id="a-7a"></a>慧者凡人亦有。<a id="a-7b"></a>灭尽定者非凡人。<a id="a-7c"></a>若称说。<a id="a-7d"></a>慧者非灭尽定。<a id="a-7e"></a>彼说若有三明无八解脱者。<a id="a-7f"></a>是说三明阿罗汉。<a id="a-7g"></a>谓三明有八解脱。<a id="a-7h"></a>彼亦说三明。<a id="a-7i"></a>何以故。<a id="a-7j"></a>谓彼慧胜非灭尽定。<a id="a-7k"></a>一明二明者慧解脱。<a id="a-7l"></a>若称说。<a id="a-7m"></a>灭尽定者非慧。<a id="a-7n"></a>彼说若有八解脱无三明。<a id="a-7o"></a>是说俱解脱。<a id="a-7p"></a>若有八解脱及三明。<a id="a-7q"></a>此亦说俱解脱。<a id="a-7r"></a>何以故。<a id="a-7s"></a>谓彼灭尽定胜非慧。<a id="a-7t"></a>一明二明者慧解脱。<a id="a-7u"></a>说者彼此但虚论。<a id="a-7v"></a>不益经不益义。<a id="a-7w"></a>如是好。<a id="a-7x"></a>如前所说。<a id="a-7y"></a>此三明阿罗汉。<a id="a-7z"></a>或得灭尽定。<a id="a-80"></a>或不得。<a id="a-81"></a>若得灭尽定彼说俱解脱。<a id="a-82"></a>不得者说慧解脱复次未知根已知根无知根。<a id="a-83"></a>更别说行未知根云何。<a id="a-84"></a>答曰。<a id="a-85"></a>未知当知未观当观未断当断。<a id="a-86"></a>是故说未知根。<a id="a-87"></a>问曰。<a id="a-88"></a>若未知当知未观当观未断当断是说未知根者。<a id="a-89"></a>彼苦法忍生已。<a id="a-8A"></a>观欲界五阴。<a id="a-8B"></a>于上生苦法智。<a id="a-8C"></a>欲界五阴已观重观。<a id="a-8D"></a>如此已观当观。<a id="a-8E"></a>何以故说未知根不说已知根。<a id="a-8F"></a>答曰。<a id="a-8G"></a>苦法忍生欲界始观五阴。<a id="a-8H"></a>未已观于彼上苦法智生已观欲界五阴。<a id="a-8I"></a>或曰。<a id="a-8J"></a>苦法忍生欲界五阴。<a id="a-8K"></a>虽观欲界五阴。<a id="a-8L"></a>但未知彼上苦法智生。<a id="a-8M"></a>知欲界五阴因智。<a id="a-8N"></a>故名为观非是忍。<a id="a-8O"></a>或曰。<a id="a-8P"></a>于彼上当生道未曾所观意阴覆堕下。<a id="a-8Q"></a>以是故说未。<a id="a-8R"></a>知根非已知根。<a id="a-8S"></a>问曰已知根云何。<a id="a-8T"></a>答曰已知当知已观当观未断当断。<a id="a-8U"></a>是故说已知根。<a id="a-8V"></a>问曰。<a id="a-8W"></a>若已知当知已观当观未断当断。<a id="a-8X"></a>是说已知根者。<a id="a-8Y"></a>道未知忍生。<a id="a-8Z"></a>除共有相应法。<a id="a-8a"></a>余一切法智及观。<a id="a-8b"></a>于彼上生道未知智彼共有相应法智及观。<a id="a-8c"></a>如此中未知当知未观当观。<a id="a-8d"></a>何以说已知根。<a id="a-8e"></a>不说未知根。<a id="a-8f"></a>答曰。<a id="a-8g"></a>外者十六心见道。<a id="a-8h"></a>彼初道未知智时。<a id="a-8i"></a>于见谛道中彼共有相应品智及观。<a id="a-8j"></a>是故彼已知而知非未知。<a id="a-8k"></a>已观而观非未观问曰。<a id="a-8l"></a>此中依外不问不答若十五意见道此说云何。<a id="a-8m"></a>尊者僧伽婆修说曰。<a id="a-8n"></a>当道未知忍现在前时。<a id="a-8o"></a>修当来无量道未知忍。<a id="a-8p"></a>若彼当来修无量道未知忍者。<a id="a-8q"></a>是彼观共有相应法。<a id="a-8r"></a>说曰。<a id="a-8s"></a>此不论。<a id="a-8t"></a>问曰。<a id="a-8u"></a>何以故此不论。<a id="a-8v"></a>答曰。<a id="a-8w"></a>非是当来道能观。<a id="a-8x"></a>问曰。<a id="a-8y"></a>若不尔者。<a id="a-8z"></a>此云何。<a id="a-90"></a>答曰。<a id="a-91"></a>多故多已观当观少未观当观。<a id="a-92"></a>如地无量无边。<a id="a-93"></a>知是已观当观。<a id="a-94"></a>如地一丸。<a id="a-95"></a>如是未观当观。<a id="a-96"></a>如空无量无边如是已观当观。<a id="a-97"></a>如空一蚊蚋处。<a id="a-98"></a>如是未观当观。<a id="a-99"></a>如海无量无边。<a id="a-9A"></a>如是已观当观。<a id="a-9B"></a>如海一渧。<a id="a-9C"></a>如是未观当观。<a id="a-9D"></a>如须弥山王无量无边。<a id="a-9E"></a>如是已观当观。<a id="a-9F"></a>如须弥山芥子数。<a id="a-9G"></a>如是未观当观。<a id="a-9H"></a>是谓多故。<a id="a-9I"></a>或曰。<a id="a-9J"></a>于彼上当生道。<a id="a-9K"></a>已曾所观。<a id="a-9L"></a>已曾所观意阴覆堕下。<a id="a-9M"></a>以是故说已知根非未知根。<a id="a-9N"></a>问曰。<a id="a-9O"></a>无知根云何。<a id="a-9P"></a>答曰。<a id="a-9Q"></a>已知当知已观当观无有未断可断。<a id="a-9R"></a>是谓无知根。<a id="a-9S"></a>问曰。<a id="a-9T"></a>若已知当知已观当观无有未断可断者。<a id="a-9U"></a>佛辟支佛声闻。<a id="a-9V"></a>亦已知当知已观当观无有未断可断。<a id="a-9W"></a>何以故三等一说佛不说余。<a id="a-9X"></a>答曰。<a id="a-9Y"></a>谓始觉觉一切法不破正智。<a id="a-9Z"></a>或曰谓始得尽智。<a id="a-9a"></a>除二种障结障及解脱障。<a id="a-9b"></a>或曰。<a id="a-9c"></a>谓意中除二种无知闇痴染着。<a id="a-9d"></a>及不染着等及第一义。<a id="a-9e"></a>或曰。<a id="a-9f"></a>谓意中除二种。<a id="a-9g"></a>疑惑犹豫处处及结处。<a id="a-9h"></a>或曰。<a id="a-9i"></a>谓多闻无厌。<a id="a-9j"></a>或曰。<a id="a-9k"></a>谓得尽甚深缘起底。<a id="a-9l"></a>非如一切声闻辟支佛。<a id="a-9m"></a>作譬喻三兽渡河兔马香象。<a id="a-9n"></a>兔者浮而渡河。<a id="a-9o"></a>马者少多触沙而渡。<a id="a-9p"></a>香象者尽底蹈沙而渡。<a id="a-9q"></a>如是三乘渡缘起河。<a id="a-9r"></a>佛辟支佛声闻。<a id="a-9s"></a>如兔浮渡河。<a id="a-9t"></a>如是当观声闻缘起智。<a id="a-9u"></a>如马少多触沙而渡。<a id="a-9v"></a>如是当观辟支佛缘起智。<a id="a-9w"></a>如香象尽底蹈沙而渡。<a id="a-9x"></a>如是当观佛世尊缘起智。<a id="a-9y"></a>是故说谓得尽甚深缘起底。<a id="a-9z"></a>非如一切声闻辟支佛。<a id="a-A0"></a>或曰。<a id="a-A1"></a>谓四圣谛的智箭极深入。<a id="a-A2"></a>如非一切声闻辟支佛。<a id="a-A3"></a>作譬喻如一的三人共射。<a id="a-A4"></a>一者摩诃能伽。<a id="a-A5"></a>二者钵骞提。<a id="a-A6"></a>三者那罗延。<a id="a-A7"></a>摩诃能伽者虽着的不能入。<a id="a-A8"></a>何况能过钵骞提者虽着的能入不能令过。<a id="a-A9"></a>那罗延者射破的彻过入地。<a id="a-AA"></a>彼的亦不现。<a id="a-AB"></a>坚软随彼力软中上。<a id="a-AC"></a>射破的亦有软中上。<a id="a-AD"></a>如是三乘射四圣谛的。<a id="a-AE"></a>佛辟支佛声闻。<a id="a-AF"></a>如摩诃能伽虽着的不能入。<a id="a-AG"></a>况当能过。<a id="a-AH"></a>如是当观声闻四圣谛智。<a id="a-AI"></a>如钵骞提虽着的能入不能令过。<a id="a-AJ"></a>如是当观辟支佛四圣谛智。<a id="a-AK"></a>如那罗延射破的彻过入地。<a id="a-AL"></a>如是当观佛四圣谛智。<a id="a-AM"></a>此四圣谛的亦不现。<a id="a-AN"></a>坚软随彼智力有软中上。<a id="a-AO"></a>四圣谛的便有软中上。<a id="a-AP"></a>是故说谓。<a id="a-AQ"></a>四圣谛的智箭极深入如非一切声闻辟支佛。<a id="a-AR"></a>或曰。<a id="a-AS"></a>谓知自觉尽及具。<a id="a-AT"></a>辟支佛者虽自觉及具非是尽。<a id="a-AU"></a>声闻者不能自觉。<a id="a-AV"></a>何况具尽。<a id="a-AW"></a>是说谓知自觉具及尽。<a id="a-AX"></a>或曰。<a id="a-AY"></a>谓缘自觉及尽行。<a id="a-AZ"></a>辟支佛者虽有自觉不能尽行。<a id="a-Aa"></a>声闻不能自觉。<a id="a-Ab"></a>何况尽行。<a id="a-Ac"></a>或曰。<a id="a-Ad"></a>谓说无二种辩才不尽所说无异。<a id="a-Ae"></a>或曰。<a id="a-Af"></a>成就身及身所依明行成。<a id="a-Ag"></a>转轮圣王虽身成就无身所依。<a id="a-Ah"></a>声闻辟支佛虽成就身。<a id="a-Ai"></a>所依非是身。<a id="a-Aj"></a>佛亦成就身。<a id="a-Ak"></a>及身所依明行成。<a id="a-Al"></a>或曰。<a id="a-Am"></a>谓三成就色挨妙语。<a id="a-An"></a>复三成就誓果教授。<a id="a-Ao"></a>或曰。<a id="a-Ap"></a>三不护及三不共意止。<a id="a-Aq"></a>或曰。<a id="a-Ar"></a>谓四不护及四不谏。<a id="a-As"></a>或曰。<a id="a-At"></a>谓成就四智因智时智想智他说智。<a id="a-Au"></a>复有四智。<a id="a-Av"></a>无滞智无住智无错智无碍智。<a id="a-Aw"></a>或曰。<a id="a-Ax"></a>谓觉种种因觉种种果觉种种治觉种种意。<a id="a-Ay"></a>或曰。<a id="a-Az"></a>一无二独福力降魔。<a id="a-B0"></a>如非一切声闻辟支佛。<a id="a-B1"></a>说者谓菩萨食难陀难陀波罗乳糜已。<a id="a-B2"></a>作如是意。<a id="a-B3"></a>坐道树下要不破结加坐至尽有漏。<a id="a-B4"></a>彼时魔波旬宫殿六反震动。<a id="a-B5"></a>彼作是念。<a id="a-B6"></a>不知是谁力。<a id="a-B7"></a>彼见菩萨坐道树下。<a id="a-B8"></a>作如是意。<a id="a-B9"></a>要不破结加趺坐至尽有漏。<a id="a-BA"></a>彼时魔波旬雨华而至菩萨所。<a id="a-BB"></a>到已善言语菩萨悉达阿[少/兔]。<a id="a-BC"></a>是浊世时众生意刚强。<a id="a-BD"></a>如此时难可得成无上正真道。<a id="a-BE"></a>且起我当给汝七宝及以千子。<a id="a-BF"></a>领四天下为转轮圣王。<a id="a-BG"></a>菩萨说曰。<a id="a-BH"></a>波旬。<a id="a-BI"></a>汝唐疲劳。<a id="a-BJ"></a>速令此地及泉源池水庄严村城舍宅人民飞在空中。<a id="a-BK"></a>空及日月星辰速令堕地。<a id="a-BL"></a>要不与汝起至尽有漏。<a id="a-BM"></a>魔波旬说曰。<a id="a-BN"></a>我以爱善之言用告汝。<a id="a-BO"></a>汝不起者当见极恶。<a id="a-BP"></a>作是语已。<a id="a-BQ"></a>还至天上告六欲天。<a id="a-BR"></a>诸贤。<a id="a-BS"></a>当持鉾戟刀钩金椎钺斧罥索长钩。<a id="a-BT"></a>我有怨家今在道树下坐。<a id="a-BU"></a>彼时菩萨魔波旬还去不久。<a id="a-BV"></a>便作是念。<a id="a-BW"></a>常凡人共诤由当防护不应默住。<a id="a-BX"></a>何况欲界豪贵菩萨。<a id="a-BY"></a>去欲结迹先已备习彼速除欲。<a id="a-BZ"></a>已发于神足种种变化。<a id="a-Ba"></a>谓作鼠形者化作猫。<a id="a-Bb"></a>谓作猫形化作狗。<a id="a-Bc"></a>谓狗形化作豹形。<a id="a-Bd"></a>谓豹形化作虎。<a id="a-Be"></a>谓虎形化作师子。<a id="a-Bf"></a>谓戴火化作雨。<a id="a-Bg"></a>谓雨化作盖。<a id="a-Bh"></a>菩萨自化作琉璃台。<a id="a-Bi"></a>在中结加趺坐。<a id="a-Bj"></a>谓障形不障眼。<a id="a-Bk"></a>变化已菩萨作是念。<a id="a-Bl"></a>我种种变化若我他行法时有所娆乱者。<a id="a-Bm"></a>魔波旬必能娆乱我。<a id="a-Bn"></a>若我他行法时不作娆乱者。<a id="a-Bo"></a>魔波旬终不能娆乱我。<a id="a-Bp"></a>菩萨因此事念宿命。<a id="a-Bq"></a>神通作证发已。<a id="a-Br"></a>观百众生千众生行法时极供给所。<a id="a-Bs"></a>当菩萨作是念。<a id="a-Bt"></a>如我种种变化。<a id="a-Bu"></a>如本行善因。<a id="a-Bv"></a>令如此魔百千亿来者。<a id="a-Bw"></a>彼终不能娆乱我。<a id="a-Bx"></a>何况一魔。<a id="a-By"></a>菩萨作是念住。<a id="a-Bz"></a>于是魔波旬及十八亿魔作丑陋面牙齿。<a id="a-C0"></a>恐怖声极恶音声。<a id="a-C1"></a>执持种种鉾戟。<a id="a-C2"></a>满三十六由延往诣道树所。<a id="a-C3"></a>到已语菩萨曰。<a id="a-C4"></a>悉达阿[少/兔]。<a id="a-C5"></a>汝见此恶众不。<a id="a-C6"></a>速起莫于此中受无量苦。<a id="a-C7"></a>菩萨说曰。<a id="a-C8"></a>波旬汝语如小儿。<a id="a-C9"></a>汝昔一斋之施。<a id="a-CA"></a>谓因果力今得如是自在。<a id="a-CB"></a>魔说曰。<a id="a-CC"></a>我一斋之施汝施几斋。<a id="a-CD"></a>菩萨说曰。<a id="a-CE"></a>我施无量百千斋。<a id="a-CF"></a>魔说曰。<a id="a-CG"></a>我斋之施得汝为证。<a id="a-CH"></a>谁为汝证。<a id="a-CI"></a>彼时菩萨满百千福相好庄严紫磨金色。<a id="a-CJ"></a>以合曼掌按地。<a id="a-CK"></a>地即大动。<a id="a-CL"></a>此以为证。<a id="a-CM"></a>彼时此地如七宝器声。<a id="a-CN"></a>彼魔众闻已。<a id="a-CO"></a>恐怖散坏顾面奔走放恶音声复道而还。<a id="a-CP"></a>菩萨所生眼。<a id="a-CQ"></a>魔众过一由延不复见。<a id="a-CR"></a>菩萨因此天眼神通作证发已。<a id="a-CS"></a>但见而耳不闻。<a id="a-CT"></a>菩萨因此天耳神通作证发已。<a id="a-CU"></a>能闻不知以何意来。<a id="a-CV"></a>菩萨因此知他心神通作证发已。<a id="a-CW"></a>观释释众妙意来。<a id="a-CX"></a>魔魔众恶意来。<a id="a-CY"></a>菩萨作是念。<a id="a-CZ"></a>魔波旬何因来此观守境界故来。<a id="a-Ca"></a>以何故守境界。<a id="a-Cb"></a>便作是念。<a id="a-Cc"></a>以结故。<a id="a-Cd"></a>菩萨因此断一切结已。<a id="a-Ce"></a>三十四心顷成无上正真等正觉道。<a id="a-Cf"></a>三十四心顷者。<a id="a-Cg"></a>见道十五心道未知智第十六。<a id="a-Ch"></a>谓道已知智。<a id="a-Ci"></a>此菩萨有想无想处除欲时。<a id="a-Cj"></a>是方便道。<a id="a-Ck"></a>有想无想处断九品结。<a id="a-Cl"></a>九无碍道九解脱道。<a id="a-Cm"></a>是谓三十四心顷。<a id="a-Cn"></a>谓一切三耶三佛。<a id="a-Co"></a>依此以降魔及官属成最正觉。<a id="a-Cp"></a>是说谓一无二独。<a id="a-Cq"></a>以福力降魔及官属已。<a id="a-Cr"></a>成无上正真道已。<a id="a-Cs"></a>如非一切声闻辟支佛。<a id="a-Ct"></a>或曰。<a id="a-Cu"></a>谓已知智满及觉道行及行缘及缘根及根义。<a id="a-Cv"></a>或曰。<a id="a-Cw"></a>谓有十力四无所畏十八不共法。<a id="a-Cx"></a>或曰。<a id="a-Cy"></a>谓离世八法。<a id="a-Cz"></a>不可得功德边。<a id="a-D0"></a>救诸危厄而为作归。<a id="a-D1"></a>或曰。<a id="a-D2"></a>谓大悲久远来微入普入一切众生等转行。<a id="a-D3"></a>久远来者。<a id="a-D4"></a>三阿僧祇具修行远来也。<a id="a-D5"></a>微入者。<a id="a-D6"></a>觉三苦微入也(一者苦苦二者行苦三者变易苦也)。<a id="a-D7"></a>普来者三界缘普入也。<a id="a-D8"></a>一切众生等转行者怨亲中间等意故。<a id="a-D9"></a>一切众生等转行也。<a id="a-DA"></a>是故说谓。<a id="a-DB"></a>大悲久远来微入普入一切众生等转行。<a id="a-DC"></a>以是故等三说一佛。<a id="a-DD"></a>非声闻辟支佛。<a id="a-DE"></a>问曰。<a id="a-DF"></a>何以故色阴中。<a id="a-DG"></a>眼根耳鼻舌身根立根。<a id="a-DH"></a>色声香味细滑不立根。<a id="a-DI"></a>答曰。<a id="a-DJ"></a>谓内彼立根。<a id="a-DK"></a>外者不立根。<a id="a-DL"></a>谓现在时众生数彼立根。<a id="a-DM"></a>不定者不立根。<a id="a-DN"></a>谓受彼立根。<a id="a-DO"></a>不受者不立根。<a id="a-DP"></a>谓断时痛痒重担彼立根。<a id="a-DQ"></a>不定者不立根。<a id="a-DR"></a>谓根彼立根。<a id="a-DS"></a>谓根义不立根。<a id="a-DT"></a>以故尔。<a id="a-DU"></a>问曰。<a id="a-DV"></a>何以故痛阴中。<a id="a-DW"></a>乐痛立二根。<a id="a-DX"></a>乐根及喜根。<a id="a-DY"></a>苦痛亦立二根。<a id="a-DZ"></a>苦根及忧根。<a id="a-Da"></a>何以故不苦不乐立一根护根。<a id="a-Db"></a>答曰。<a id="a-Dc"></a>应说若不说者。<a id="a-Dd"></a>世尊有余言。<a id="a-De"></a>现义现义门现义略现义度当知义。<a id="a-Df"></a>或曰。<a id="a-Dg"></a>现二门二略二度二炬二明二光现二处。<a id="a-Dh"></a>如乐痛苦痛立二根。<a id="a-Di"></a>不苦不乐亦应立二根。<a id="a-Dj"></a>此有差降。<a id="a-Dk"></a>谓于彼可得起二根。<a id="a-Dl"></a>如不苦不乐立一根。<a id="a-Dm"></a>如是乐痛苦痛亦应一根。<a id="a-Dn"></a>有此等行。<a id="a-Do"></a>谓彼起一根。<a id="a-Dp"></a>是说现二门二略二度二炬二明二光现二数。<a id="a-Dq"></a>或曰。<a id="a-Dr"></a>离相违故。<a id="a-Ds"></a>乐痛苦痛相违。<a id="a-Dt"></a>苦痛亦乐痛相违。<a id="a-Du"></a>彼不苦不乐痛更无余痛相违。<a id="a-Dv"></a>是离相违故。<a id="a-Dw"></a>以故尔。<a id="a-Dx"></a>或曰。<a id="a-Dy"></a>转行余故。<a id="a-Dz"></a>此乐痛异乐根。<a id="a-E0"></a>转行异喜根。<a id="a-E1"></a>痛苦亦异苦根。<a id="a-E2"></a>转行异忧根。<a id="a-E3"></a>彼不苦不乐痛一切转行。<a id="a-E4"></a>余以故尔。<a id="a-E5"></a>或曰。<a id="a-E6"></a>乐痛或利或不利。<a id="a-E7"></a>或狂或不狂。<a id="a-E8"></a>或住或不住。<a id="a-E9"></a>或定或不定。<a id="a-EA"></a>谓彼不利狂狂不住定彼立一根。<a id="a-EB"></a>是乐根利狂不住不定彼立喜根。<a id="a-EC"></a>苦痛亦尔。<a id="a-ED"></a>彼不苦不乐痛一切不利不狂住定。<a id="a-EE"></a>以是故乐痛立二根。<a id="a-EF"></a>乐根及喜根。<a id="a-EG"></a>苦痛亦立二根。<a id="a-EH"></a>苦根及忧根。<a id="a-EI"></a>不苦不乐立一根。<a id="a-EJ"></a>护根。<a id="a-EK"></a>问曰。<a id="a-EL"></a>想何以故不立根。<a id="a-EM"></a>答曰。<a id="a-EN"></a>多有法不立根中。<a id="a-EO"></a>何以独问想。<a id="a-EP"></a>问曰。<a id="a-EQ"></a>色阴或立根或不立根。<a id="a-ER"></a>如是行阴或立根或不立根。<a id="a-ES"></a>痛阴及识阴尽立根。<a id="a-ET"></a>此想何以故尽不立根耶。<a id="a-EU"></a>答曰。<a id="a-EV"></a>谓无根相。<a id="a-EW"></a>无根相故不立根。<a id="a-EX"></a>或曰。<a id="a-EY"></a>根自力转行此想因他力转行。<a id="a-EZ"></a>如弟子及庸作人随彼教敕。<a id="a-Ea"></a>教取即取。<a id="a-Eb"></a>教舍即舍。<a id="a-Ec"></a>如是想。<a id="a-Ed"></a>若痛所觉彼想即想。<a id="a-Ee"></a>若思所思彼想即想。<a id="a-Ef"></a>若识所识彼想即想。<a id="a-Eg"></a>尊者婆须蜜说曰。<a id="a-Eh"></a>何以故想不立根者。<a id="a-Ei"></a>增上义是根义。<a id="a-Ej"></a>想非增上。<a id="a-Ek"></a>问曰。<a id="a-El"></a>如一切有为法各各相增。<a id="a-Em"></a>无为法有为法增。<a id="a-En"></a>何以故想非增上。<a id="a-Eo"></a>答曰。<a id="a-Ep"></a>谓诸法能增结彼立根。<a id="a-Eq"></a>非想能坏结。<a id="a-Er"></a>问曰。<a id="a-Es"></a>想亦能坏结。<a id="a-Et"></a>世尊所说无常想。<a id="a-Eu"></a>修习多修习。<a id="a-Ev"></a>坏一切欲爱及色爱无色爱。<a id="a-Ew"></a>坏一切无明及慢。<a id="a-Ex"></a>何以故说想不能坏结。<a id="a-Ey"></a>尊者昙摩多罗说曰。<a id="a-Ez"></a>诸尊想者因他受想。<a id="a-F0"></a>彼从他起。<a id="a-F1"></a>如受所依。<a id="a-F2"></a>如彼余心数法作缘已然后受想。<a id="a-F3"></a>是故说诸尊想者因他受想。<a id="a-F4"></a>彼从他起如所受依。<a id="a-F5"></a>以是故想不立根。<a id="a-F6"></a>问曰。<a id="a-F7"></a>结何以故不立根。<a id="a-F8"></a>答曰。<a id="a-F9"></a>增上义是根义。<a id="a-FA"></a>结非增上。<a id="a-FB"></a>痛于结增上故。<a id="a-FC"></a>问曰。<a id="a-FD"></a>结增上于解脱中退没。<a id="a-FE"></a>在生死远离于善。<a id="a-FF"></a>何以故说结非增上。<a id="a-FG"></a>答曰。<a id="a-FH"></a>不如是增上。<a id="a-FI"></a>如于解脱中退没在生死远离于善。<a id="a-FJ"></a>此是说下贱弊恶非增上。<a id="a-FK"></a>问曰。<a id="a-FL"></a>此痛因结增上。<a id="a-FM"></a>何以故痛立根结不立。<a id="a-FN"></a>答曰。<a id="a-FO"></a>虽痛因结起。<a id="a-FP"></a>因结得增上。<a id="a-FQ"></a>但结是下贱。<a id="a-FR"></a>如城中豪贵主立守门人。<a id="a-FS"></a>彼守门者虽极增恶但非此增上缘。<a id="a-FT"></a>如是增上主。<a id="a-FU"></a>如是痛虽因结起。<a id="a-FV"></a>因结得增上。<a id="a-FW"></a>但结下贱。<a id="a-FX"></a>以是故痛立根结不立。<a id="a-FY"></a>问曰。<a id="a-FZ"></a>何以故。<a id="a-Fa"></a>痛善染污不隐没无记一切立根。<a id="a-Fb"></a>慧者谓善彼立根。<a id="a-Fc"></a>染污不隐没无记不立根。<a id="a-Fd"></a>答曰。<a id="a-Fe"></a>痛者结所宗。<a id="a-Ff"></a>是故善染污不隐没无记尽立根。<a id="a-Fg"></a>慧者善法所宗。<a id="a-Fh"></a>谓善彼属善法。<a id="a-Fi"></a>谓染污彼断善法。<a id="a-Fj"></a>谓不隐没无记不可用。<a id="a-Fk"></a>以是故痛善染污隐没无记尽立根。<a id="a-Fl"></a>慧者谓善彼立根。<a id="a-Fm"></a>染污不隐没无记不立根。<a id="a-Fn"></a>问曰。<a id="a-Fo"></a>若妙义是根义者。<a id="a-Fp"></a>涅槃于一切法最妙。<a id="a-Fq"></a>何以故不立根。<a id="a-Fr"></a>答曰。<a id="a-Fs"></a>彼涅槃坏根非根。<a id="a-Ft"></a>非根如车坏非车。<a id="a-Fu"></a>瓶坏非瓶。<a id="a-Fv"></a>财物坏非财物。<a id="a-Fw"></a>如是涅槃根坏非根。<a id="a-Fx"></a>或曰。<a id="a-Fy"></a>根者堕生老无常。<a id="a-Fz"></a>涅槃者不堕生老无常。<a id="a-G0"></a>或曰。<a id="a-G1"></a>根者有因得有为相。<a id="a-G2"></a>涅槃者无因得无为相。<a id="a-G3"></a>或曰。<a id="a-G4"></a>根者转世作行受果能知缘。<a id="a-G5"></a>涅槃者非转世不作行不受果不知缘。<a id="a-G6"></a>或曰。<a id="a-G7"></a>根者前后可得。<a id="a-G8"></a>涅槃者无前后。<a id="a-G9"></a>或曰。<a id="a-GA"></a>根者软中上可得。<a id="a-GB"></a>涅槃者离软中上。<a id="a-GC"></a>或曰。<a id="a-GD"></a>根者堕世。<a id="a-GE"></a>涅槃者离世。<a id="a-GF"></a>或曰。<a id="a-GG"></a>根者是阴。<a id="a-GH"></a>涅槃者离阴。<a id="a-GI"></a>或曰。<a id="a-GJ"></a>根者缚苦。<a id="a-GK"></a>涅槃者离苦。<a id="a-GL"></a>或曰。<a id="a-GM"></a>有为法者因行故。<a id="a-GN"></a>说妙义根义。<a id="a-GO"></a>但涅槃一切有为法中妙广说。<a id="a-GP"></a>二十二根处尽。</p>
 </body>
</html>