<!doctype html>
<html id="z3IBW5l1Ax" data-ver="934">
 <head>
  <meta charset="utf-8">
  <meta author="迦旃延子">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">鞞婆沙论卷第三下</h1>
  <h2 id="a2">五见处第十一</h2>
  <p id="a3">五见者。<a id="a-4"></a>身见边见邪见见盗戒盗。<a id="a-5"></a>问曰。<a id="a-6"></a>此五见有何性。<a id="a-7"></a>答曰。<a id="a-8"></a>身见三界一种此三种。<a id="a-9"></a>边见亦尔。<a id="a-A"></a>邪见者三界有四种。<a id="a-B"></a>此十二种。<a id="a-C"></a>见盗亦尔。<a id="a-D"></a>戒盗者三界有二种此六种。<a id="a-E"></a>是三十六种五见性。<a id="a-F"></a>是见性已种性身所有自然。<a id="a-G"></a>性说已当说行。<a id="a-H"></a>何以故名为见。<a id="a-I"></a>见有何义。<a id="a-J"></a>答曰。<a id="a-K"></a>观故行故坚受故缘深入故。<a id="a-L"></a>观者能视也。<a id="a-M"></a>问曰。<a id="a-N"></a>如邪观颠倒观云何是视。<a id="a-O"></a>答曰。<a id="a-P"></a>虽邪观颠倒观但慧故名视。<a id="a-Q"></a>此是慧性。<a id="a-R"></a>如人见不了了亦名为见。<a id="a-S"></a>如是邪观颠倒观但慧故名为视。<a id="a-T"></a>此是慧性故。<a id="a-U"></a>曰观行者能有所行。<a id="a-V"></a>问曰。<a id="a-W"></a>一时顷云何行。<a id="a-X"></a>答曰。<a id="a-Y"></a>捷利故名为行。<a id="a-Z"></a>故曰行。<a id="a-a"></a>坚受者。<a id="a-b"></a>邪事坚受故。<a id="a-c"></a>此见邪事极坚受。<a id="a-d"></a>非圣道刀不舍。<a id="a-e"></a>如佛佛弟子兴已。<a id="a-f"></a>以圣道刀堕见牙然后舍。<a id="a-g"></a>以是故说颂曰。</p>
  <p id="ah">若受恶慧　　如鳣鱼啮　　失搔摩衔</p>
  <p id="ai">非斧不离</p>
  <p id="aj">说者大海中有虫。<a id="a-k"></a>名失搔摩罗。<a id="a-l"></a>彼虫若有所衔时。<a id="a-m"></a>若草若木彼极衔非刀不离。<a id="a-n"></a>要以刀堕其牙然后得离。<a id="a-o"></a>如是此见邪事极坚受。<a id="a-p"></a>非圣道刀不舍。<a id="a-q"></a>若佛佛弟子兴已。<a id="a-r"></a>以圣道刀。<a id="a-s"></a>堕见牙然后舍。<a id="a-t"></a>故曰坚受。<a id="a-u"></a>缘深入者。<a id="a-v"></a>此见缘中极入如针堕泥。<a id="a-w"></a>是观故行故坚受故缘深入故名为见。<a id="a-x"></a>或曰。<a id="a-y"></a>二事故名为见。<a id="a-z"></a>明故行故也。<a id="a-10"></a>或曰更有二事故名为见。<a id="a-11"></a>彼相成就故。<a id="a-12"></a>彼事办故也。<a id="a-13"></a>或曰。<a id="a-14"></a>三事故名为见。<a id="a-15"></a>彼相成就故彼事办故。<a id="a-16"></a>缘深入故也。<a id="a-17"></a>或曰。<a id="a-18"></a>更有三事故名为见。<a id="a-19"></a>意故着故行故也。<a id="a-1A"></a>或曰。<a id="a-1B"></a>更有三事故名为见。<a id="a-1C"></a>意故方便故无智故。<a id="a-1D"></a>意者恶意也。<a id="a-1E"></a>方便者恶方便也。<a id="a-1F"></a>无智者此二事俱也。<a id="a-1G"></a>复说意者正受人也。<a id="a-1H"></a>方便者察行人也。<a id="a-1I"></a>无智者依二闻也。<a id="a-1J"></a>如是共行说已今当别说。<a id="a-1K"></a>何以故名为身见。<a id="a-1L"></a>答曰。<a id="a-1M"></a>此见己身转行。<a id="a-1N"></a>是故说身见。<a id="a-1O"></a>问曰。<a id="a-1P"></a>余见亦己身转行。<a id="a-1Q"></a>何以故说一身见不说余。<a id="a-1R"></a>答曰。<a id="a-1S"></a>此身见一向己身转行。<a id="a-1T"></a>非是他身亦非非身。<a id="a-1U"></a>余见亦己身转行。<a id="a-1V"></a>亦他身转行。<a id="a-1W"></a>亦非身转行。<a id="a-1X"></a>己身转行者。<a id="a-1Y"></a>己界缘也。<a id="a-1Z"></a>他身转行者。<a id="a-1a"></a>他界缘也。<a id="a-1b"></a>非身转行者。<a id="a-1c"></a>尽道缘也。<a id="a-1d"></a>此身见一向己身转行。<a id="a-1e"></a>非他身非非身转行。<a id="a-1f"></a>是故说一身见非余。<a id="a-1g"></a>或曰。<a id="a-1h"></a>谓己身转行我。<a id="a-1i"></a>是我转行此是身行。<a id="a-1j"></a>余者虽己身转行无此事。<a id="a-1k"></a>或曰。<a id="a-1l"></a>谓己身转行我作。<a id="a-1m"></a>是我作转行是身见。<a id="a-1n"></a>余者虽己身转行无此事。<a id="a-1o"></a>或曰谓己身转行着行惜行。<a id="a-1p"></a>我所行转行此是身见。<a id="a-1q"></a>余者虽己身转行无此事。<a id="a-1r"></a>或曰。<a id="a-1s"></a>谓己身转行诸事我受尽是己身所转行。<a id="a-1t"></a>余者虽己身转行无此事。<a id="a-1u"></a>或曰受己身故名为身见。<a id="a-1v"></a>己身者五盛阴。<a id="a-1w"></a>此见受彼故曰身见。<a id="a-1x"></a>余见者虽己身转行无此事。<a id="a-1y"></a>问曰。<a id="a-1z"></a>何以故名为边见。<a id="a-20"></a>答曰。<a id="a-21"></a>受二边故名为边见。<a id="a-22"></a>二边者。<a id="a-23"></a>一者断二者常。<a id="a-24"></a>此见受彼二边故曰边见。<a id="a-25"></a>如彼契经说。<a id="a-26"></a>迦旃延。<a id="a-27"></a>世间习者。<a id="a-28"></a>正观如实世间有非有。<a id="a-29"></a>如观阴持入展转相生。<a id="a-2A"></a>便作是念。<a id="a-2B"></a>此起已灭非是常也。<a id="a-2C"></a>迦旃延。<a id="a-2D"></a>世间灭者。<a id="a-2E"></a>正观如实世间无者非有。<a id="a-2F"></a>如观身转生上。<a id="a-2G"></a>彼作是念。<a id="a-2H"></a>此终亦生非是断。<a id="a-2I"></a>或曰。<a id="a-2J"></a>此因二行所转断行及常行。<a id="a-2K"></a>故曰边见。<a id="a-2L"></a>或曰。<a id="a-2M"></a>彼异学边受痴受不正受谓有我彼或常或断。<a id="a-2N"></a>如佛契经说诸比丘。<a id="a-2O"></a>我不共世间诤。<a id="a-2P"></a>世间共我诤。<a id="a-2Q"></a>问曰。<a id="a-2R"></a>世尊以何故不共世间诤。<a id="a-2S"></a>答曰。<a id="a-2T"></a>世尊善等能共事不粗言。<a id="a-2U"></a>若断见异学共俱。<a id="a-2V"></a>彼断见异学有因无果谓彼果断。<a id="a-2W"></a>世尊说者。<a id="a-2X"></a>汝有因我亦有因。<a id="a-2Y"></a>如汝谤果汝自当知。<a id="a-2Z"></a>若常见异学共俱。<a id="a-2a"></a>彼常见异学无有因而有果。<a id="a-2b"></a>谓彼无因是有常。<a id="a-2c"></a>世尊说者。<a id="a-2d"></a>汝有果我亦有果。<a id="a-2e"></a>汝谤因汝自当知。<a id="a-2f"></a>彼世尊取一边因取二边果。<a id="a-2g"></a>已离断常处中说法。<a id="a-2h"></a>是故说。<a id="a-2i"></a>比丘我不共世间诤。<a id="a-2j"></a>世间共我诤。<a id="a-2k"></a>尊者婆须蜜说曰。<a id="a-2l"></a>如世尊所说。<a id="a-2m"></a>比丘我不共世间诤。<a id="a-2n"></a>世间共我诤。<a id="a-2o"></a>何以故佛不共世间诤。<a id="a-2p"></a>世间共佛诤。<a id="a-2q"></a>答曰。<a id="a-2r"></a>世尊说法世间说非法。<a id="a-2s"></a>不可说法共非说法诤。<a id="a-2t"></a>重说曰。<a id="a-2u"></a>世尊于等中随顺。<a id="a-2v"></a>世间不与世尊第一义随顺。<a id="a-2w"></a>是故说。<a id="a-2x"></a>比丘我不共世间诤。<a id="a-2y"></a>重说曰。<a id="a-2z"></a>善除二诤根故。<a id="a-30"></a>二诤者爱及见。<a id="a-31"></a>此二世尊已尽世间未尽。<a id="a-32"></a>是故说。<a id="a-33"></a>比丘我不共世间诤。<a id="a-34"></a>尊者昙摩多罗说曰。<a id="a-35"></a>诸尊如马依恶道。<a id="a-36"></a>当观不得正道。<a id="a-37"></a>如是彼异学不正说。<a id="a-38"></a>当观是非正说。<a id="a-39"></a>世尊现义现法现善现妙故。<a id="a-3A"></a>当观是正说。<a id="a-3B"></a>是故说比丘我不共世间诤。<a id="a-3C"></a>世间共我诤。<a id="a-3D"></a>问曰。<a id="a-3E"></a>何以故说邪见。<a id="a-3F"></a>答曰。<a id="a-3G"></a>邪行故说邪见。<a id="a-3H"></a>问曰。<a id="a-3I"></a>如一切见邪行。<a id="a-3J"></a>何以故说一邪见不说余。<a id="a-3K"></a>答曰。<a id="a-3L"></a>二事故名邪见。<a id="a-3M"></a>及无行转说邪见。<a id="a-3N"></a>余者虽邪行转无此二事。<a id="a-3O"></a>或曰。<a id="a-3P"></a>谓邪行转谤众生恩及法恩。<a id="a-3Q"></a>谤众生恩者。<a id="a-3R"></a>说无有父母。<a id="a-3S"></a>谤法恩者。<a id="a-3T"></a>说世间无阿罗汉善逝等正法等正趣。<a id="a-3U"></a>谓此世后世自知作证成就游也。<a id="a-3V"></a>余者虽行转无此事。<a id="a-3W"></a>或曰。<a id="a-3X"></a>谓邪行转及无行转。<a id="a-3Y"></a>说无有施无有齐无有说。<a id="a-3Z"></a>无善行恶行果报。<a id="a-3a"></a>无有此世后世。<a id="a-3b"></a>如是广说。<a id="a-3c"></a>余者虽邪行转无此事。<a id="a-3d"></a>或曰。<a id="a-3e"></a>谓邪行转尽谤因及果。<a id="a-3f"></a>亦谤过去当来现在如来。<a id="a-3g"></a>无著等正觉道。<a id="a-3h"></a>亦谤三宝及四谛。<a id="a-3i"></a>余者虽邪行转无此事。<a id="a-3j"></a>或曰。<a id="a-3k"></a>谓邪行转谤现事。<a id="a-3l"></a>如人堕大火坑中。<a id="a-3m"></a>诳他故说我极乐。<a id="a-3n"></a>如是众生受有如热铁丸。<a id="a-3o"></a>邪见故说无苦。<a id="a-3p"></a>余者虽邪行转无此事。<a id="a-3q"></a>或曰。<a id="a-3r"></a>谓邪行转说恶。<a id="a-3s"></a>如所说居士邪见人。<a id="a-3t"></a>诸身行口行意行思愿及彼相应行。<a id="a-3u"></a>一切彼法不爱不念不喜不喜不欲而转。<a id="a-3v"></a>何以故居士见恶谓邪见居士。<a id="a-3w"></a>如苦瓠子婆檀鞮伽子摩楼多子尸婆梨子种着地中。<a id="a-3x"></a>若受地味水味火味风味。<a id="a-3y"></a>彼一切味转苦无味不甜。<a id="a-3z"></a>何以故居士谓种子苦也。<a id="a-40"></a>如是居士邪见人。<a id="a-41"></a>诸身行口行意行思愿及彼相应行。<a id="a-42"></a>一切彼法不爱不念不喜不喜不欲而转。<a id="a-43"></a>何以故居士见恶谓邪见故。<a id="a-44"></a>余者虽邪行转无此事。<a id="a-45"></a>问曰。<a id="a-46"></a>何以故说见盗。<a id="a-47"></a>答曰。<a id="a-48"></a>见故名为见盗。<a id="a-49"></a>问曰。<a id="a-4A"></a>如此盗一切五阴。<a id="a-4B"></a>何以见盗故名为见盗答曰。<a id="a-4C"></a>因见起盗。<a id="a-4D"></a>一切五阴故说见盗。<a id="a-4E"></a>或曰。<a id="a-4F"></a>设见盗及盗五阴但第一行故名为见盗。<a id="a-4G"></a>问曰。<a id="a-4H"></a>何以故说戒盗。<a id="a-4I"></a>答曰。<a id="a-4J"></a>戒故名为戒盗。<a id="a-4K"></a>问曰。<a id="a-4L"></a>如此盗一切五阴。<a id="a-4M"></a>何以故戒盗故名为戒盗。<a id="a-4N"></a>答曰。<a id="a-4O"></a>因戒起盗。<a id="a-4P"></a>一切五阴故说戒盗。<a id="a-4Q"></a>或曰。<a id="a-4R"></a>说戒盗及盗五阴但净行故说戒盗。<a id="a-4S"></a>问曰。<a id="a-4T"></a>何以故说盗。<a id="a-4U"></a>答曰。<a id="a-4V"></a>他所见而盗故说盗。<a id="a-4W"></a>谓彼身见受我。<a id="a-4X"></a>边见者受断及常。<a id="a-4Y"></a>邪见谤言无彼见盗。<a id="a-4Z"></a>而受第一戒盗受清净。<a id="a-4a"></a>是他所见而盗故说盗。<a id="a-4b"></a>广说五见处尽。</p>
  <p data-pb></p>
  <h2 id="a4c">六身爱处第十二</h2>
  <p id="a4d">身爱者。<a id="a-4e"></a>眼更爱耳鼻舌身意更爱。<a id="a-4f"></a>问曰。<a id="a-4g"></a>应说一爱。<a id="a-4h"></a>如九结中三界爱立爱结。<a id="a-4i"></a>应说二如七使中欲界爱立欲使。<a id="a-4j"></a>色无色界爱立有使。<a id="a-4k"></a>应说三如所说欲爱色爱无色爱。<a id="a-4l"></a>应说四如起四爱。<a id="a-4m"></a>彼说比丘比丘尼。<a id="a-4n"></a>因依爱起而起着而着立而立。<a id="a-4o"></a>因食床卧。<a id="a-4p"></a>依此有比丘比丘尼爱起而起着而着立而立。<a id="a-4q"></a>应说五如见苦断见习尽道思惟断。<a id="a-4r"></a>应说九如九种增上。<a id="a-4s"></a>增上上增上中增上下。<a id="a-4t"></a>中上中中中下。<a id="a-4u"></a>下上下中下下。<a id="a-4v"></a>应说十八。<a id="a-4w"></a>如说十八意行。<a id="a-4x"></a>应说三十六如三十六刀。<a id="a-4y"></a>应说百八爱。<a id="a-4z"></a>如百八痛。<a id="a-50"></a>时故意故无量爱云何一爱广施六中云何无量爱略施六中。<a id="a-51"></a>云何立六身爱。<a id="a-52"></a>答曰。<a id="a-53"></a>依故立六身爱。<a id="a-54"></a>若有一爱及无量。<a id="a-55"></a>彼一切依六行六门六迹六道六度六识身相应。<a id="a-56"></a>是依故说六身爱。<a id="a-57"></a>问曰。<a id="a-58"></a>恚及无明亦依六行六门六迹六道六度六识身相应。<a id="a-59"></a>何以故说六爱身。<a id="a-5A"></a>不说六恚及无明身。<a id="a-5B"></a>答曰。<a id="a-5C"></a>是世尊有余言。<a id="a-5D"></a>此现义义门义略义爱当知义。<a id="a-5E"></a>如说六身爱恚无明亦尔。<a id="a-5F"></a>若不说何意。<a id="a-5G"></a>答曰。<a id="a-5H"></a>谓爱界断地断种断。<a id="a-5I"></a>或曰。<a id="a-5J"></a>谓爱盛一切诸结。<a id="a-5K"></a>或曰。<a id="a-5L"></a>谓爱不大增恶难除。<a id="a-5M"></a>恚大增恶易除。<a id="a-5N"></a>无明亦大增恶难除以故尔。<a id="a-5O"></a>问曰。<a id="a-5P"></a>何以故说身。<a id="a-5Q"></a>答曰。<a id="a-5R"></a>多身故说身。<a id="a-5S"></a>非一爱时名眼更爱。<a id="a-5T"></a>非一爱时乃至意更爱。<a id="a-5U"></a>但多爱时说眼更爱。<a id="a-5V"></a>多爱时说乃至意更爱。<a id="a-5W"></a>如非一象名象军。<a id="a-5X"></a>非一马名马军。<a id="a-5Y"></a>非一车名车军。<a id="a-5Z"></a>非一步名步军。<a id="a-5a"></a>但多象名象军。<a id="a-5b"></a>多马名马军。<a id="a-5c"></a>多车名车军。<a id="a-5d"></a>多步名步军。<a id="a-5e"></a>如是非一爱时说眼更爱。<a id="a-5f"></a>非一爱时说乃至意更爱。<a id="a-5g"></a>但多爱时说眼更爱。<a id="a-5h"></a>多爱时说乃至意更爱。<a id="a-5i"></a>是多身故名为身。<a id="a-5j"></a>广说六身爱处尽。</p>
  <p data-pb></p>
  <h2 id="a5k">七使处第十三</h2>
  <p id="a5l">使者。<a id="a-5m"></a>欲使恚使有使慢使无明使见使疑使。<a id="a-5n"></a>问曰。<a id="a-5o"></a>七使有何性。<a id="a-5p"></a>答曰。<a id="a-5q"></a>欲使者欲界爱五种六识身。<a id="a-5r"></a>恚使者恚五种六识身。<a id="a-5s"></a>有使者色无色界爱五种。<a id="a-5t"></a>慢使者三界五种。<a id="a-5u"></a>此十五种。<a id="a-5v"></a>无明使亦尔。<a id="a-5w"></a>见使者三十六种。<a id="a-5x"></a>疑使者三界四种。<a id="a-5y"></a>此十二种。<a id="a-5z"></a>此九十八种是七使性。<a id="a-60"></a>是使性已种相身所有自然。<a id="a-61"></a>说性已当说行。<a id="a-62"></a>何以故说使。<a id="a-63"></a>使有何义。<a id="a-64"></a>答曰。<a id="a-65"></a>罽宾说三句。<a id="a-66"></a>如豪使亦尔。<a id="a-67"></a>所使是使相逐是使。<a id="a-68"></a>如豪使亦尔者。<a id="a-69"></a>豪者说细如豪。<a id="a-6A"></a>所说七使成一豪。<a id="a-6B"></a>是说豪使亦尔。<a id="a-6C"></a>所使是使者。<a id="a-6D"></a>至一时中所使。<a id="a-6E"></a>一使中亦所使。<a id="a-6F"></a>是所使是使也。<a id="a-6G"></a>相逐是使者。<a id="a-6H"></a>彼意中所使。<a id="a-6I"></a>犹影相逐。<a id="a-6J"></a>如空行水行此亦尔。<a id="a-6K"></a>空行者鸟。<a id="a-6L"></a>水行者虫说者如鸟飞空迳游大海。<a id="a-6M"></a>彼诸水虫作是念。<a id="a-6N"></a>此大海水无量深广。<a id="a-6O"></a>非是凡鸟能从此岸至彼岸。<a id="a-6P"></a>除一金翅鸟。<a id="a-6Q"></a>虫知此鸟飞必堕水。<a id="a-6R"></a>见影便逐鸟极堕水虫得而食。<a id="a-6S"></a>如是未除欲众生。<a id="a-6T"></a>一切时七使得现在相逐。<a id="a-6U"></a>若结现在前。<a id="a-6V"></a>当尔时爱非爱依果报果。<a id="a-6W"></a>是故相逐是使。<a id="a-6X"></a>或曰。<a id="a-6Y"></a>如豪使亦尔者。<a id="a-6Z"></a>熏坚着故。<a id="a-6a"></a>所使是使者行也。<a id="a-6b"></a>相逐是使者事也。<a id="a-6c"></a>或曰。<a id="a-6d"></a>如豪使亦尔者。<a id="a-6e"></a>细事也所使是使者性也。<a id="a-6f"></a>相逐是使者。<a id="a-6g"></a>熏坚着也。<a id="a-6h"></a>或曰。<a id="a-6i"></a>如豪使亦尔者。<a id="a-6j"></a>过去使也。<a id="a-6k"></a>所使是使者现在也。<a id="a-6l"></a>相逐是使者当来也。<a id="a-6m"></a>或曰。<a id="a-6n"></a>如豪使亦尔。<a id="a-6o"></a>所使是使者。<a id="a-6p"></a>心相应使也。<a id="a-6q"></a>相逐是使者。<a id="a-6r"></a>心不相应使也。<a id="a-6s"></a>问曰。<a id="a-6t"></a>如使无不心相应。<a id="a-6u"></a>答曰。<a id="a-6v"></a>彼使得以使为名。<a id="a-6w"></a>外者说四句。<a id="a-6x"></a>如豪使亦尔。<a id="a-6y"></a>相入是使。<a id="a-6z"></a>所使是使。<a id="a-70"></a>相逐是使。<a id="a-71"></a>如豪使亦尔者。<a id="a-72"></a>豪者说细也。<a id="a-73"></a>如所说此极细行也。<a id="a-74"></a>相入是使者。<a id="a-75"></a>于意中相入。<a id="a-76"></a>如麻中有油。<a id="a-77"></a>如杏人中腻。<a id="a-78"></a>所使是使者。<a id="a-79"></a>于意中所使如乳母为婴儿所使。<a id="a-7A"></a>相逐是使者。<a id="a-7B"></a>于意中相逐如影逐身。<a id="a-7C"></a>或曰。<a id="a-7D"></a>如豪使亦尔者性也。<a id="a-7E"></a>相入是使者事也。<a id="a-7F"></a>所使是使者行也。<a id="a-7G"></a>相逐是使者。<a id="a-7H"></a>熏坚着也。<a id="a-7I"></a>或曰。<a id="a-7J"></a>以三事得知使。<a id="a-7K"></a>一者性二者果三者人。<a id="a-7L"></a>性者欲使者如甜药草。<a id="a-7M"></a>恚使者如苦果子。<a id="a-7N"></a>有使者如乳母衣。<a id="a-7O"></a>慢使者如憍贵人。<a id="a-7P"></a>无明使者如盲人。<a id="a-7Q"></a>见使者如迷失道。<a id="a-7R"></a>疑使者如惑二道。<a id="a-7S"></a>是说性也。<a id="a-7T"></a>果者欲使修习多修习生雀鸳鸯鸽中。<a id="a-7U"></a>恚使修习多修习生蛇蚖中。<a id="a-7V"></a>有使修习多修习生色无色界中。<a id="a-7W"></a>慢使修习多修习生下贱中。<a id="a-7X"></a>无明使修习多修习生愚闇中。<a id="a-7Y"></a>见使修习多修习生异道中。<a id="a-7Z"></a>疑使修习多修习生边地中。<a id="a-7a"></a>是说果也。<a id="a-7b"></a>人者欲使者当观如难陀。<a id="a-7c"></a>恚使者当观如贳合及鸯掘摩。<a id="a-7d"></a>有使者当观如阿私陀阿罗兰郁头蓝子也。<a id="a-7e"></a>慢使者当观如摩那多陀。<a id="a-7f"></a>无明使者当观如郁鞞罗。<a id="a-7g"></a>见使者当观如鬘童真。<a id="a-7h"></a>疑使者当观如须那刹多罗。<a id="a-7i"></a>是说人。<a id="a-7j"></a>以是三事得知使。<a id="a-7k"></a>一者性。<a id="a-7l"></a>二者果。<a id="a-7m"></a>三者人。<a id="a-7n"></a>问曰。<a id="a-7o"></a>悭嫉何以故不立使中。<a id="a-7p"></a>答曰。<a id="a-7q"></a>佛世尊于法真谛。<a id="a-7r"></a>余真无能过。<a id="a-7s"></a>彼尽知法相尽知行。<a id="a-7t"></a>谓有使相立使中。<a id="a-7u"></a>谓无使相不立使中。<a id="a-7v"></a>或曰。<a id="a-7w"></a>说结二种。<a id="a-7x"></a>一者具结。<a id="a-7y"></a>二者不具结。<a id="a-7z"></a>具结者立使中。<a id="a-80"></a>不具者不立使中。<a id="a-81"></a>或曰。<a id="a-82"></a>谓结见断思惟断彼立使中。<a id="a-83"></a>此悭嫉一向思惟断。<a id="a-84"></a>以是故不立使中。<a id="a-85"></a>或曰。<a id="a-86"></a>此悭嫉者厚浊使者清薄。<a id="a-87"></a>或曰。<a id="a-88"></a>悭嫉熏不坚着。<a id="a-89"></a>使者熏坚着。<a id="a-8A"></a>如处所烧草树皮。<a id="a-8B"></a>火灭地即冷。<a id="a-8C"></a>悭嫉行亦尔。<a id="a-8D"></a>如处所烧狗骨木。<a id="a-8E"></a>彼火灭久地故。<a id="a-8F"></a>热使行亦尔。<a id="a-8G"></a>以是故悭嫉不立使中。<a id="a-8H"></a>广说八使处尽。</p>
  <h2 id="a8I">九结处第十四。</h2>
  <p id="a8J">九结者。<a id="a-8K"></a>爱结恚结慢结无明结见结失愿结疑结悭结嫉结。<a id="a-8L"></a>问曰。<a id="a-8M"></a>九结有何性。<a id="a-8N"></a>答曰。<a id="a-8O"></a>爱结三界五种是十五种。<a id="a-8P"></a>慢结无明结亦尔。<a id="a-8Q"></a>恚结五种六识身。<a id="a-8R"></a>见结十八种。<a id="a-8S"></a>失愿结亦尔。<a id="a-8T"></a>疑结三界四种是十二种。<a id="a-8U"></a>悭嫉结欲界思惟断。<a id="a-8V"></a>此五种是九结性。<a id="a-8W"></a>是结性已种相身所有自然。<a id="a-8X"></a>说性已当说行。<a id="a-8Y"></a>何以故说结。<a id="a-8Z"></a>结有何义。<a id="a-8a"></a>答曰。<a id="a-8b"></a>缚义是结义。<a id="a-8c"></a>苦系义是结义。<a id="a-8d"></a>结杂毒义是结义。<a id="a-8e"></a>缚义是结义者。<a id="a-8f"></a>缚是结结是缚。<a id="a-8g"></a>云何知。<a id="a-8h"></a>答曰。<a id="a-8i"></a>有契经。<a id="a-8j"></a>彼契经尊者舍利弗问尊者摩诃拘絺罗。<a id="a-8k"></a>云何贤者拘絺罗。<a id="a-8l"></a>眼系色耶色系眼耶。<a id="a-8m"></a>答曰。<a id="a-8n"></a>尊者舍利弗。<a id="a-8o"></a>不眼系色不色系眼。<a id="a-8p"></a>至意法不意系法不法系意。<a id="a-8q"></a>但此中若淫若欲是彼系也。<a id="a-8r"></a>尊者舍利弗。<a id="a-8s"></a>譬如二牛一黑一白一扼一鞅缚系。<a id="a-8t"></a>尊者舍利弗。<a id="a-8u"></a>若有作是说。<a id="a-8v"></a>黑牛系白牛白牛系黑牛。<a id="a-8w"></a>尊者舍利弗。<a id="a-8x"></a>彼为等说不。<a id="a-8y"></a>答曰。<a id="a-8z"></a>不也。<a id="a-90"></a>贤者拘絺罗。<a id="a-91"></a>何以故。<a id="a-92"></a>答曰。<a id="a-93"></a>贤者拘絺罗。<a id="a-94"></a>非黑牛系白牛非白牛系黑牛。<a id="a-95"></a>但以扼鞅系是彼系。<a id="a-96"></a>如是尊者舍利弗。<a id="a-97"></a>不眼系色不色系眼至意法不意系法不法系意。<a id="a-98"></a>但此中若淫若欲是彼系。<a id="a-99"></a>是谓缚义是结义。<a id="a-9A"></a>苦系义是结义者。<a id="a-9B"></a>欲界结欲界众生欲界中苦系。<a id="a-9C"></a>色界结色界众生色界中苦系。<a id="a-9D"></a>无色界结无色界众生无色界中苦系。<a id="a-9E"></a>诸欲界结彼是系相。<a id="a-9F"></a>系苦中非是乐。<a id="a-9G"></a>诸色无色界结彼是系相。<a id="a-9H"></a>系苦中非是乐。<a id="a-9I"></a>是谓苦系义是结义。<a id="a-9J"></a>结杂毒义是结义者。<a id="a-9K"></a>极妙生处世俗世受。<a id="a-9L"></a>如解脱除入一切。<a id="a-9M"></a>入彼圣所除结杂毒故。<a id="a-9N"></a>如极妙食杂毒。<a id="a-9O"></a>慧者能除。<a id="a-9P"></a>以杂毒故。<a id="a-9Q"></a>如是极妙生处世俗正受。<a id="a-9R"></a>彼圣能除结杂毒故。<a id="a-9S"></a>是谓系义是缚义。<a id="a-9T"></a>苦系义是结。<a id="a-9U"></a>义杂毒义是结义。<a id="a-9V"></a>共行说已当别说行。<a id="a-9W"></a>爱结云何。<a id="a-9X"></a>答曰。<a id="a-9Y"></a>三界爱也。<a id="a-9Z"></a>问曰。<a id="a-9a"></a>何以故使中欲界爱立欲使。<a id="a-9b"></a>色无色界爱立有使。<a id="a-9c"></a>如是余契经中说三爱。<a id="a-9d"></a>欲爱色爱无色爱。<a id="a-9e"></a>何以故。<a id="a-9f"></a>此契经一切三界爱立一爱结。<a id="a-9g"></a>答曰。<a id="a-9h"></a>佛世尊于法真谛。<a id="a-9i"></a>余真无能过。<a id="a-9j"></a>彼尽知法相尽知行。<a id="a-9k"></a>谓法独能担彼独立。<a id="a-9l"></a>若不能独担彼立品。<a id="a-9m"></a>或曰。<a id="a-9n"></a>世尊教化或有利根或中根或软根。<a id="a-9o"></a>利根者一切三界爱说一爱结。<a id="a-9p"></a>中根者说二爱。<a id="a-9q"></a>如使中欲界爱立欲使。<a id="a-9r"></a>色无色界爱立有使。<a id="a-9s"></a>软根者说三爱如所说三爱欲爱色爱无色爱。<a id="a-9t"></a>或曰。<a id="a-9u"></a>复次世尊教化。<a id="a-9v"></a>或欲略或欲广或欲略广。<a id="a-9w"></a>谓欲略者彼三界爱说一爱结。<a id="a-9x"></a>谓欲广者彼说三爱。<a id="a-9y"></a>如所说三爱。<a id="a-9z"></a>欲爱色爱无色爱谓欲广略者彼说二爱。<a id="a-A0"></a>如使中欲界爱立欲使。<a id="a-A1"></a>色无色界爱立有使。<a id="a-A2"></a>或曰。<a id="a-A3"></a>复次世尊教化或始行或少习行或已成行。<a id="a-A4"></a>谓始行者彼说三爱如所说三爱。<a id="a-A5"></a>欲爱色爱无色爱。<a id="a-A6"></a>谓少习行者彼说二爱。<a id="a-A7"></a>如使中欲界爱立欲使。<a id="a-A8"></a>色无色爱立有使。<a id="a-A9"></a>谓已成行者彼三界爱说一爱结。<a id="a-AA"></a>或曰。<a id="a-AB"></a>前已说苦系义是结义。<a id="a-AC"></a>谓欲界爱此是系相。<a id="a-AD"></a>系苦中非是乐。<a id="a-AE"></a>谓色无色界爱彼一切系相。<a id="a-AF"></a>系苦中非是乐。<a id="a-AG"></a>是等共一相故。<a id="a-AH"></a>以是故世尊一切三界爱立爱结。<a id="a-AI"></a>问曰。<a id="a-AJ"></a>恚结云何。<a id="a-AK"></a>答曰。<a id="a-AL"></a>于众生起恶。<a id="a-AM"></a>问曰。<a id="a-AN"></a>如非众生亦起恶。<a id="a-AO"></a>何以故说于众生起恶。<a id="a-AP"></a>答曰。<a id="a-AQ"></a>因众生起恶。<a id="a-AR"></a>于非众生亦起恶。<a id="a-AS"></a>或曰。<a id="a-AT"></a>多故多因众生起恶少非众生。<a id="a-AU"></a>或曰。<a id="a-AV"></a>多增恶故。<a id="a-AW"></a>多增恶于众生起恶。<a id="a-AX"></a>少增恶非众生。<a id="a-AY"></a>问曰。<a id="a-AZ"></a>慢结云何。<a id="a-Aa"></a>答曰。<a id="a-Ab"></a>七慢谓之慢结。<a id="a-Ac"></a>七慢者。<a id="a-Ad"></a>慢增上慢慢增慢我慢欺慢不如慢邪慢此七慢谓之慢结。<a id="a-Ae"></a>问曰。<a id="a-Af"></a>无明结云何。<a id="a-Ag"></a>答曰。<a id="a-Ah"></a>三界无知也。<a id="a-Ai"></a>问曰。<a id="a-Aj"></a>见结云何。<a id="a-Ak"></a>答曰。<a id="a-Al"></a>三见谓之见结。<a id="a-Am"></a>三见者。<a id="a-An"></a>身见边见邪见。<a id="a-Ao"></a>是三见谓之见结。<a id="a-Ap"></a>问曰。<a id="a-Aq"></a>失愿结云何。<a id="a-Ar"></a>答曰。<a id="a-As"></a>二盗谓之失愿结二盗者。<a id="a-At"></a>见盗及戒盗。<a id="a-Au"></a>是二盗谓之失愿结。<a id="a-Av"></a>问曰。<a id="a-Aw"></a>何以故使中五见立一见使。<a id="a-Ax"></a>结中二见立见结。<a id="a-Ay"></a>二见立失愿结。<a id="a-Az"></a>答曰。<a id="a-B0"></a>佛世尊于法真谛余真无能过。<a id="a-B1"></a>彼尽知法相尽知行。<a id="a-B2"></a>谓法能独担彼独立。<a id="a-B3"></a>谓不能独担彼立品。<a id="a-B4"></a>或曰。<a id="a-B5"></a>前已说苦系是结义。<a id="a-B6"></a>谓身见彼名女系。<a id="a-B7"></a>苦中非是乐。<a id="a-B8"></a>谓边见及邪见彼亦名女系。<a id="a-B9"></a>苦中非是乐。<a id="a-BA"></a>是等共一名一性故。<a id="a-BB"></a>三立一见结。<a id="a-BC"></a>谓戒盗彼名界。<a id="a-BD"></a>系苦中非是乐。<a id="a-BE"></a>谓见盗亦名界。<a id="a-BF"></a>系苦中非是乐。<a id="a-BG"></a>是共一名一性故。<a id="a-BH"></a>是二见立一失愿结。<a id="a-BI"></a>或曰。<a id="a-BJ"></a>谓彼种等摄亦等。<a id="a-BK"></a>种等者谓见结十八种。<a id="a-BL"></a>失愿结亦十八种。<a id="a-BM"></a>摄等者见结摄十八使。<a id="a-BN"></a>失愿结亦摄十八使。<a id="a-BO"></a>谓彼种等摄亦等。<a id="a-BP"></a>以是故结中三见立见结。<a id="a-BQ"></a>二见立失愿结。<a id="a-BR"></a>问曰。<a id="a-BS"></a>疑结云何答曰。<a id="a-BT"></a>于谛犹豫也。<a id="a-BU"></a>问曰。<a id="a-BV"></a>何以作是说于谛犹豫。<a id="a-BW"></a>答曰。<a id="a-BX"></a>不定者欲令定故。<a id="a-BY"></a>欲令定者。<a id="a-BZ"></a>若远见生犹豫。<a id="a-Ba"></a>是女耶非女耶。<a id="a-Bb"></a>是男耶非男耶。<a id="a-Bc"></a>见二道已生犹豫。<a id="a-Bd"></a>是道耶非道耶。<a id="a-Be"></a>见二衣生犹豫。<a id="a-Bf"></a>是我衣耶非我衣耶。<a id="a-Bg"></a>莫作是念。<a id="a-Bh"></a>是根本疑结。<a id="a-Bi"></a>此是一切欲界不隐没无记耶行也。<a id="a-Bj"></a>谓彼不定说欲令定。<a id="a-Bk"></a>问曰。<a id="a-Bl"></a>疑结云何。<a id="a-Bm"></a>答曰。<a id="a-Bn"></a>于谛犹豫是谓根本疑结。<a id="a-Bo"></a>问曰。<a id="a-Bp"></a>嫉结云何。<a id="a-Bq"></a>答曰。<a id="a-Br"></a>心恚也。<a id="a-Bs"></a>心恚者此结恚相也。<a id="a-Bt"></a>问曰。<a id="a-Bu"></a>悭结云何。<a id="a-Bv"></a>答曰。<a id="a-Bw"></a>心不欲舍也。<a id="a-Bx"></a>心不欲舍者此结贪相也。<a id="a-By"></a>问曰。<a id="a-Bz"></a>何以作是说。<a id="a-C0"></a>答曰。<a id="a-C1"></a>不定者欲令定故。<a id="a-C2"></a>欲令定者。<a id="a-C3"></a>此世间嫉中悭想悭中嫉想。<a id="a-C4"></a>嫉中悭想者谓见他好物而起嫉彼物于我好。<a id="a-C5"></a>彼物于我好。<a id="a-C6"></a>世间见已作是念。<a id="a-C7"></a>此人极悭。<a id="a-C8"></a>彼非悭是嫉也。<a id="a-C9"></a>悭中嫉。<a id="a-CA"></a>想者。<a id="a-CB"></a>如守己妻子财宝。<a id="a-CC"></a>是物于此中莫出。<a id="a-CD"></a>是物于此中莫出。<a id="a-CE"></a>世间见已作是念。<a id="a-CF"></a>此人极嫉。<a id="a-CG"></a>此非嫉是悭也。<a id="a-CH"></a>谓彼不定嫉中悭想悭中嫉想。<a id="a-CI"></a>说欲令定。<a id="a-CJ"></a>问曰。<a id="a-CK"></a>嫉结云何。<a id="a-CL"></a>答曰。<a id="a-CM"></a>心恚也。<a id="a-CN"></a>心恚者此结恚相也。<a id="a-CO"></a>问曰。<a id="a-CP"></a>悭结云何。<a id="a-CQ"></a>答曰。<a id="a-CR"></a>心不欲舍也。<a id="a-CS"></a>心不欲舍者此结贪相也。<a id="a-CT"></a>问曰。<a id="a-CU"></a>何以故十缠悭嫉立九结中余不立。<a id="a-CV"></a>答曰。<a id="a-CW"></a>佛世尊于法真谛余真无能过。<a id="a-CX"></a>彼尽知法相尽知行。<a id="a-CY"></a>谓有结相立结中。<a id="a-CZ"></a>谓无结相不立结中。<a id="a-Ca"></a>或曰。<a id="a-Cb"></a>现后现边。<a id="a-Cc"></a>彼十缠何谓后何谓边。<a id="a-Cd"></a>悭嫉也。<a id="a-Ce"></a>以是故十缠中悭嫉立九结中。<a id="a-Cf"></a>余不立也。<a id="a-Cg"></a>或曰。<a id="a-Ch"></a>谓卑结贱妾结秽结弊结。<a id="a-Ci"></a>若见他得恭敬供养。<a id="a-Cj"></a>何故见已起嫉者。<a id="a-Ck"></a>有百千无量钱财。<a id="a-Cl"></a>于中不能持一钱。<a id="a-Cm"></a>从今世至后世于中何故起悭。<a id="a-Cn"></a>是谓卑结贱妾结秽结弊结。<a id="a-Co"></a>故十缠悭嫉立九结中不立余。<a id="a-Cp"></a>或曰。<a id="a-Cq"></a>谓因此悭嫉众生生死中受无量轻易。<a id="a-Cr"></a>世间二所轻易。<a id="a-Cs"></a>一者贫穷。<a id="a-Ct"></a>二者丑陋。<a id="a-Cu"></a>嫉结修习多修习便丑陋。<a id="a-Cv"></a>悭结修习多修习便贫穷。<a id="a-Cw"></a>此二贫穷及丑陋。<a id="a-Cx"></a>父母轻易兄弟姊妹亦轻易。<a id="a-Cy"></a>至己妻子亦轻易。<a id="a-Cz"></a>以是故十缠悭嫉立九结中不立余。<a id="a-D0"></a>或曰。<a id="a-D1"></a>谓此悭嫉如守狱卒。<a id="a-D2"></a>如众生系在狱中。<a id="a-D3"></a>立二狱卒守门令不得出。<a id="a-D4"></a>如园观极严治已。<a id="a-D5"></a>立二人守门不令入。<a id="a-D6"></a>如是此众生不出恶趣如狱囚者。<a id="a-D7"></a>由悭嫉故。<a id="a-D8"></a>不入天人如园观者。<a id="a-D9"></a>由悭嫉故。<a id="a-DA"></a>以是故十缠悭嫉立九结中不立余。<a id="a-DB"></a>或曰。<a id="a-DC"></a>谓因悭嫉天阿须罗数数共斗。<a id="a-DD"></a>如彼契经。<a id="a-DE"></a>释提桓因至世尊所而问。<a id="a-DF"></a>大仙人。<a id="a-DG"></a>天及人阿须罗揵沓和迦留罗罗刹如是及余各异身有几结。<a id="a-DH"></a>世尊告曰。<a id="a-DI"></a>拘翼。<a id="a-DJ"></a>天及人阿须罗揵沓和迦留罗罗刹。<a id="a-DK"></a>各异身有二结。<a id="a-DL"></a>悭及嫉。<a id="a-DM"></a>问曰。<a id="a-DN"></a>如此天及人或九结或六结或三结或无结。<a id="a-DO"></a>有九结者一切凡夫人。<a id="a-DP"></a>有六结者如凡夫欲爱尽。<a id="a-DQ"></a>及圣人欲爱未尽。<a id="a-DR"></a>有三结者如圣人欲爱尽。<a id="a-DS"></a>无结者阿罗汉。<a id="a-DT"></a>天及人独成就二结。<a id="a-DU"></a>悭及嫉。<a id="a-DV"></a>何以故。<a id="a-DW"></a>告拘翼。<a id="a-DX"></a>天及人阿须罗揵沓和迦留罗罗刹。<a id="a-DY"></a>如是及余各异身有二结悭及嫉耶。<a id="a-DZ"></a>答曰。<a id="a-Da"></a>谓悭嫉是豪贵结。<a id="a-Db"></a>彼释提桓因于二天中增上豪贵主。<a id="a-Dc"></a>彼为此重担悭嫉所缠。<a id="a-Dd"></a>世尊为彼讥刺义故说。<a id="a-De"></a>拘翼天及人阿须罗揵沓和迦留罗罗刹。<a id="a-Df"></a>如是及余各异身有二结。<a id="a-Dg"></a>悭及嫉。<a id="a-Dh"></a>汝因悭嫉重担所缠。<a id="a-Di"></a>或曰。<a id="a-Dj"></a>以此悭嫉故。<a id="a-Dk"></a>令天阿须罗数数共斗。<a id="a-Dl"></a>彼释提桓因畏阿须罗。<a id="a-Dm"></a>为阿须罗所娆。<a id="a-Dn"></a>离战处不久。<a id="a-Do"></a>至世尊所而说义。<a id="a-Dp"></a>世尊。<a id="a-Dq"></a>何因何缘天及阿须罗数数共斗。<a id="a-Dr"></a>世尊为说义。<a id="a-Ds"></a>拘翼。<a id="a-Dt"></a>因悭嫉故天及阿须罗数数共斗。<a id="a-Du"></a>天上食妙。<a id="a-Dv"></a>阿须罗有美女。<a id="a-Dw"></a>彼诸天于食悭。<a id="a-Dx"></a>不欲令阿须罗得。<a id="a-Dy"></a>于女嫉令我得。<a id="a-Dz"></a>阿须罗于女悭。<a id="a-E0"></a>不欲令天得。<a id="a-E1"></a>于食嫉令我得。<a id="a-E2"></a>彼天来下为女故。<a id="a-E3"></a>阿须罗至天上为食故。<a id="a-E4"></a>如是天及阿须罗数数共斗。<a id="a-E5"></a>彼释提桓因畏阿须罗所娆。<a id="a-E6"></a>离战处不久至世尊所而问。<a id="a-E7"></a>大仙人。<a id="a-E8"></a>天及人阿须罗揵沓和迦留罗罗刹。<a id="a-E9"></a>如是余各异身有几结。<a id="a-EA"></a>世尊告曰。<a id="a-EB"></a>拘翼。<a id="a-EC"></a>天及人阿须罗揵沓和迦留罗罗刹。<a id="a-ED"></a>及余各异身有二结悭及嫉。<a id="a-EE"></a>以是故十缠悭嫉立九结中不立余。<a id="a-EF"></a>广说九结处尽。</p>
  <h2 id="aEG">九十八使处第十五。</h2>
  <p id="aEH">九十八使者。<a id="a-EI"></a>欲爱五恚五。<a id="a-EJ"></a>色无色爱十慢十五无明十五见三十六疑十二。<a id="a-EK"></a>问曰。<a id="a-EL"></a>何以故作此论。<a id="a-EM"></a>答曰。<a id="a-EN"></a>如守本文沙门。<a id="a-EO"></a>断彼意故作此论。<a id="a-EP"></a>如名守本文沙门者。<a id="a-EQ"></a>是一切佛契经如本所说而执持。<a id="a-ER"></a>问曰。<a id="a-ES"></a>彼何以故作是念。<a id="a-ET"></a>答曰。<a id="a-EU"></a>彼作是说。<a id="a-EV"></a>更谁有力胜于佛者。<a id="a-EW"></a>谓佛契经说七使。<a id="a-EX"></a>彼当能作九十八使耶。<a id="a-EY"></a>谓彼欲尔者欲断彼意故。<a id="a-EZ"></a>此中九十八使说如实相。<a id="a-Ea"></a>以是故作此论。<a id="a-Eb"></a>佛契经说七使。<a id="a-Ec"></a>彼分别界行种起九十八使。<a id="a-Ed"></a>分别种者。<a id="a-Ee"></a>谓七使。<a id="a-Ef"></a>欲爱使中分别种。<a id="a-Eg"></a>于九十八使中起五种恚使亦尔。<a id="a-Eh"></a>分别界种者。<a id="a-Ei"></a>谓七使中有爱使者。<a id="a-Ej"></a>使分别界种。<a id="a-Ek"></a>于九十八使中起十使。<a id="a-El"></a>若七使中慢使。<a id="a-Em"></a>亦分别界种。<a id="a-En"></a>于九十八使中起十五种。<a id="a-Eo"></a>无明使亦尔。<a id="a-Ep"></a>谓七使中疑使。<a id="a-Eq"></a>彼亦分别界种。<a id="a-Er"></a>于九十八使中起十二种。<a id="a-Es"></a>分别界行种者。<a id="a-Et"></a>谓七使中见使。<a id="a-Eu"></a>分别界起十五欲界五见色无色界五见。<a id="a-Ev"></a>分别行者。<a id="a-Ew"></a>十八欲界六色无色界六。<a id="a-Ex"></a>分别种者有四。<a id="a-Ey"></a>如是五见分别界行种。<a id="a-Ez"></a>于九十八使中起三十六使。<a id="a-F0"></a>是谓七使分别界分别行分别种。<a id="a-F1"></a>便起九十八使。<a id="a-F2"></a>广说九十八使处尽。<a id="a-F3"></a>鞞婆沙说不善品小章竟。</p>
 </body>
</html>