<!doctype html>
<html id="z3IBW6W1BB" data-ver="1456">
 <head>
  <meta charset="utf-8">
  <meta author="迦旃延子">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">鞞婆沙论卷第十四</h1>
  <h2 id="a2">中阴处第四十一(出阿毗昙结使揵度人品非次)</h2>
  <p id="a3">中阴者。<a id="a-4"></a>何以故作此论。<a id="a-5"></a>答曰。<a id="a-6"></a>断他意故作此论。<a id="a-7"></a>或有欲令有中阴。<a id="a-8"></a>或有欲令无中阴。<a id="a-9"></a>鞞婆阇婆提欲令无中阴。<a id="a-A"></a>育多婆提欲令有中阴。<a id="a-B"></a>问曰。<a id="a-C"></a>鞞婆阇婆提何意欲令无中阴。<a id="a-D"></a>答曰。<a id="a-E"></a>彼从佛契经欲令无有中阴。<a id="a-F"></a>五无间罪作已。<a id="a-G"></a>增长无间必生地狱中。<a id="a-H"></a>若以无间生地狱者。<a id="a-I"></a>是故无中阴。<a id="a-J"></a>余契经说偈曰。</p>
  <p id="aK">梵志命根尽　　未至阎王所</p>
  <p id="aL">中无顿止处　　必往不可除</p>
  <p id="aM">若中无顿止处者。<a id="a-N"></a>是故无有中阴。<a id="a-O"></a>复更说世俗喻事。<a id="a-P"></a>如光如影无有中间。<a id="a-Q"></a>如是若终若生无有中间。<a id="a-R"></a>以此契经证故。<a id="a-S"></a>鞞婆阇婆提说无有中阴。<a id="a-T"></a>问曰。<a id="a-U"></a>育多婆提何意欲令有中阴。<a id="a-V"></a>答曰。<a id="a-W"></a>从契经起。<a id="a-X"></a>欲令有中阴。<a id="a-Y"></a>彼言。<a id="a-Z"></a>世尊契经说。<a id="a-a"></a>三事合故入母胎中。<a id="a-b"></a>父母共会。<a id="a-c"></a>母或时满。<a id="a-d"></a>有所堪任香阴已至。<a id="a-e"></a>若香阴至者。<a id="a-f"></a>是故有中阴。<a id="a-g"></a>余契经说五阿那含。<a id="a-h"></a>中般涅槃生般涅槃行般涅槃无行般涅槃上流至阿迦腻吒。<a id="a-i"></a>若说中般涅槃者。<a id="a-j"></a>是故有中阴。<a id="a-k"></a>余契经婆蹉梵志至世尊所问曰。<a id="a-l"></a>瞿昙。<a id="a-m"></a>若是时舍此身已未至余处。<a id="a-n"></a>众生乘意行。<a id="a-o"></a>瞿昙。<a id="a-p"></a>当尔时此众生依受何住。<a id="a-q"></a>沙门瞿昙。<a id="a-r"></a>为彼众生说依受何住。<a id="a-s"></a>世尊说曰。<a id="a-t"></a>婆蹉。<a id="a-u"></a>若是时舍此身已未生余处。<a id="a-v"></a>众生乘意行。<a id="a-w"></a>婆蹉。<a id="a-x"></a>当尔时彼众生依受爱住。<a id="a-y"></a>我说彼依受爱住。<a id="a-z"></a>若说众生舍此身已未生余处。<a id="a-10"></a>众生乘意行者。<a id="a-11"></a>是故有中阴。<a id="a-12"></a>复更说诘责事。<a id="a-13"></a>若言无中阴者。<a id="a-14"></a>谓从阎浮提终生郁单越者。<a id="a-15"></a>彼于此中断彼间未有而有。<a id="a-16"></a>若尔者应无有法而有。<a id="a-17"></a>莫言有咎。<a id="a-18"></a>是故有中阴。<a id="a-19"></a>如是一说如是二但说有中阴好。<a id="a-1A"></a>问曰。<a id="a-1B"></a>若有中阴者。<a id="a-1C"></a>此育多婆提云何通。<a id="a-1D"></a>彼鞞婆阇婆提所说契经证。<a id="a-1E"></a>答曰。<a id="a-1F"></a>此契经证有意可通。<a id="a-1G"></a>问曰。<a id="a-1H"></a>有何意云何通。<a id="a-1I"></a>答曰。<a id="a-1J"></a>谓佛说契经五无间罪作已。<a id="a-1K"></a>增长无间必生地狱中者。<a id="a-1L"></a>佛于此契经除余趣除余行。<a id="a-1M"></a>除余趣者。<a id="a-1N"></a>谓五无间罪作已增长。<a id="a-1O"></a>必生地狱中不生余趣。<a id="a-1P"></a>除余行者。<a id="a-1Q"></a>谓五无间罪要受生报。<a id="a-1R"></a>不受现报不受后报。<a id="a-1S"></a>是谓此契经意之所通。<a id="a-1T"></a>如汝所说。<a id="a-1U"></a>此契经五无间罪作已。<a id="a-1V"></a>增长无间必生地狱中者。<a id="a-1W"></a>有此要当具五无间罪作已增长必生地狱耶。<a id="a-1X"></a>颇有四三二一生地狱耶。<a id="a-1Y"></a>或有。<a id="a-1Z"></a>除五更余罪生地狱耶。<a id="a-1a"></a>颇有时时五无间罪作已增长即生地狱耶。<a id="a-1b"></a>为或住世百岁耶。<a id="a-1c"></a>此契经或有意或无意。<a id="a-1d"></a>但不说无有中阴。<a id="a-1e"></a>问曰。<a id="a-1f"></a>若尔者如此偈云何通。</p>
  <p id="a1g">梵志命根尽　　未至阎王所</p>
  <p id="a1h">中无止顿处　　必往不可除</p>
  <p id="a1i">答曰。<a id="a-1j"></a>佛于此偈除余趣除余行。<a id="a-1k"></a>除余趣者。<a id="a-1l"></a>谓此梵志作恶行增长已。<a id="a-1m"></a>必生地狱不生余趣。<a id="a-1n"></a>除余行者。<a id="a-1o"></a>谓此梵志作恶行增长已。<a id="a-1p"></a>必受生报非现法报后报。<a id="a-1q"></a>问曰。<a id="a-1r"></a>此世间喻云何通。<a id="a-1s"></a>如光如影无有中间。<a id="a-1t"></a>如是若终若生无有中间。<a id="a-1u"></a>答曰。<a id="a-1v"></a>此不应通。<a id="a-1w"></a>此非契经非律非阿毗昙。<a id="a-1x"></a>不可以世间喻坏贤圣法。<a id="a-1y"></a>世间喻异。<a id="a-1z"></a>贤圣法异。<a id="a-20"></a>复次应坏。<a id="a-21"></a>若坏喻以亦应坏义。<a id="a-22"></a>光及影非命根无意非众生数。<a id="a-23"></a>若终若生有命根有意是众生数。<a id="a-24"></a>设通此喻当有何意。<a id="a-25"></a>答曰。<a id="a-26"></a>此喻乃说有中阴非说无中阴。<a id="a-27"></a>如光如影无有中间。<a id="a-28"></a>如是死阴中阴无有中间。<a id="a-29"></a>中阴生阴亦无中间。<a id="a-2A"></a>如是此喻乃说有中阴。<a id="a-2B"></a>非说无中阴。<a id="a-2C"></a>问曰。<a id="a-2D"></a>此鞞婆阇婆提云何通。<a id="a-2E"></a>彼育多婆提所说契经证。<a id="a-2F"></a>答曰。<a id="a-2G"></a>彼说者如所说。<a id="a-2H"></a>三事合故入母胎中父母共合会母。<a id="a-2I"></a>或时满有所堪任香阴已至者。<a id="a-2J"></a>此不应说香阴已至。<a id="a-2K"></a>何以故不应说。<a id="a-2L"></a>此为弹琴耶而言香阴以至。<a id="a-2M"></a>问曰。<a id="a-2N"></a>若不应说者此云何。<a id="a-2O"></a>答曰。<a id="a-2P"></a>当言名阴行。<a id="a-2Q"></a>何以故。<a id="a-2R"></a>彼因阴行。<a id="a-2S"></a>是故说当言名阴行。<a id="a-2T"></a>说者此不论。<a id="a-2U"></a>何以故。<a id="a-2V"></a>若说香阴若说阴行。<a id="a-2W"></a>故不能除中阴。<a id="a-2X"></a>问曰。<a id="a-2Y"></a>此云何通五阿那含。<a id="a-2Z"></a>中般涅槃生般涅槃行般涅槃无行般涅槃上流至阿迦腻吒。<a id="a-2a"></a>答曰。<a id="a-2b"></a>彼说者有天名中。<a id="a-2c"></a>彼生中天命未尽而终。<a id="a-2d"></a>说者此不论。<a id="a-2e"></a>何以故佛契经不说名中天。<a id="a-2f"></a>佛契经说。<a id="a-2g"></a>从四天王至非想非不想天不闻有中天。<a id="a-2h"></a>复次此契经说。<a id="a-2i"></a>生般涅槃行般涅槃无行般涅槃。<a id="a-2j"></a>欲令有天命。<a id="a-2k"></a>生般涅槃行般涅槃无行般涅槃耶。<a id="a-2l"></a>复次如汝说。<a id="a-2m"></a>命未尽而终名中般涅槃者。<a id="a-2n"></a>除菩萨及郁单越人。<a id="a-2o"></a>余一切众生命未尽而终。<a id="a-2p"></a>欲令一切众生中般涅槃耶。<a id="a-2q"></a>问曰。<a id="a-2r"></a>云何通。<a id="a-2s"></a>婆蹉梵志至世尊所问曰。<a id="a-2t"></a>瞿昙。<a id="a-2u"></a>若是时舍此身已未生余处。<a id="a-2v"></a>众生乘意行。<a id="a-2w"></a>瞿昙。<a id="a-2x"></a>当尔时此众生依受何住。<a id="a-2y"></a>沙门瞿昙。<a id="a-2z"></a>为彼众生说依受何住。<a id="a-30"></a>世尊说曰。<a id="a-31"></a>婆蹉。<a id="a-32"></a>若是时舍此身已未生余处。<a id="a-33"></a>众生乘意行。<a id="a-34"></a>婆蹉。<a id="a-35"></a>当尔时彼众生依受爱住。<a id="a-36"></a>我说彼依受爱住。<a id="a-37"></a>此云何通。<a id="a-38"></a>答曰。<a id="a-39"></a>彼说者。<a id="a-3A"></a>此中说无色界天乘意行。<a id="a-3B"></a>彼梵志有朋友。<a id="a-3C"></a>极敬念而命终。<a id="a-3D"></a>以天眼观欲界而不见。<a id="a-3E"></a>观色界亦不见。<a id="a-3F"></a>如不见已彼便作念。<a id="a-3G"></a>为断灭耶。<a id="a-3H"></a>为云何。<a id="a-3I"></a>彼闻有沙门瞿昙一切智一切见。<a id="a-3J"></a>我当往至彼问其本末。<a id="a-3K"></a>尔时梵志至世尊所。<a id="a-3L"></a>到已白世尊曰。<a id="a-3M"></a>瞿昙。<a id="a-3N"></a>为是时舍此身以未生余处众生乘意行。<a id="a-3O"></a>瞿昙。<a id="a-3P"></a>当尔时此众生依受何住。<a id="a-3Q"></a>沙门瞿昙。<a id="a-3R"></a>为彼众生说依受何住。<a id="a-3S"></a>世尊说曰。<a id="a-3T"></a>婆蹉。<a id="a-3U"></a>若尔时舍此身已未生余处众生乘意行。<a id="a-3V"></a>婆蹉。<a id="a-3W"></a>当尔时彼众生依受爱住。<a id="a-3X"></a>我说依受爱住。<a id="a-3Y"></a>以此知说无色界天乘意行。<a id="a-3Z"></a>问曰。<a id="a-3a"></a>佛契经多说乘意行。<a id="a-3b"></a>或化或中阴或色无色天或始人或地狱。<a id="a-3c"></a>此中云何知无色天乘意行。<a id="a-3d"></a>彼亦问。<a id="a-3e"></a>此云何知中阴乘意行。<a id="a-3f"></a>答曰。<a id="a-3g"></a>即此契经知此中说舍此身已未生余处。<a id="a-3h"></a>以是故此契经说中阴乘意行。<a id="a-3i"></a>问曰。<a id="a-3j"></a>若无中阴者。<a id="a-3k"></a>谓阎浮提命终已生郁单越。<a id="a-3l"></a>彼于此断于彼无有而有。<a id="a-3m"></a>若无有而有者。<a id="a-3n"></a>是则无有法而有。<a id="a-3o"></a>答曰。<a id="a-3p"></a>彼说者彼终不舍死时阴。<a id="a-3q"></a>要当受生时阴。<a id="a-3r"></a>得生时阴已。<a id="a-3s"></a>然彼舍死时阴。<a id="a-3t"></a>如虫名蚇蠖。<a id="a-3u"></a>终不舍后足要当安前足。<a id="a-3v"></a>安前足已然后举后足。<a id="a-3w"></a>如是彼终不舍死时阴。<a id="a-3x"></a>要前受生阴。<a id="a-3y"></a>受生名然后舍死时阴。</p>
  <p id="a3z">问曰。<a id="a-40"></a>如汝说。<a id="a-41"></a>谓人间命终生地狱中。<a id="a-42"></a>彼不应舍人间阴得地狱阴。<a id="a-43"></a>若不舍人间阴得地狱阴者。<a id="a-44"></a>彼应即人为地狱。<a id="a-45"></a>若即人为地狱者。<a id="a-46"></a>是则极坏。<a id="a-47"></a>如世尊说五趣。<a id="a-48"></a>地狱饿鬼畜生天人与相违。<a id="a-49"></a>但彼无智果闇果愚痴果不勤果。<a id="a-4A"></a>谓言无中阴。<a id="a-4B"></a>但有中阴真实有种相。<a id="a-4C"></a>是谓断他意现己意。<a id="a-4D"></a>说如等法故作此论莫令断他意。<a id="a-4E"></a>亦莫现己意。<a id="a-4F"></a>但说如等法故作此论。<a id="a-4G"></a>问曰。<a id="a-4H"></a>若有中阴者形为大小。<a id="a-4I"></a>答曰。<a id="a-4J"></a>如四五月小儿。<a id="a-4K"></a>是中阴形大小。<a id="a-4L"></a>问曰。<a id="a-4M"></a>若形如此者不应有颠倒想。<a id="a-4N"></a>于母所有淫心。<a id="a-4O"></a>于父所有害心。<a id="a-4P"></a>于父所有淫心。<a id="a-4Q"></a>于母所有害心。<a id="a-4R"></a>答曰。<a id="a-4S"></a>虽此形小但彼捷疾诸根利。<a id="a-4T"></a>如人画壁作老人形像形小而老。<a id="a-4U"></a>如是彼中阴形虽小。<a id="a-4V"></a>但彼捷疾诸根利。</p>
  <p id="a4W">问曰。<a id="a-4X"></a>菩萨中阴形为大小。<a id="a-4Y"></a>答曰。<a id="a-4Z"></a>如本身有三十二相八十种好庄严其身。<a id="a-4a"></a>紫磨金色圆光一寻。<a id="a-4b"></a>梵音声妙声伽毗陵伽鸟视之无厌。<a id="a-4c"></a>以是故住中阴时。<a id="a-4d"></a>百亿天下妙光普遍。<a id="a-4e"></a>谓日月最妙多力犹不能遍照。<a id="a-4f"></a>彼以妙光普遍。<a id="a-4g"></a>见妙光已众生各各相知。<a id="a-4h"></a>异众生生异众生生。<a id="a-4i"></a>问曰。<a id="a-4j"></a>若如此菩萨生中阴者。<a id="a-4k"></a>尊者法实偈云何通。</p>
  <p id="a4l">菩萨妙清净　　乘大白龙象</p>
  <p id="a4m">从兜术天下　　降神入母胎</p>
  <p id="a4n">问曰。<a id="a-4o"></a>此偈不必通。<a id="a-4p"></a>何以故。<a id="a-4q"></a>非契经非律非阿毗昙。<a id="a-4r"></a>但作颂者。<a id="a-4s"></a>欲令句义合故。<a id="a-4t"></a>若必通此偈者当何意。<a id="a-4u"></a>答曰。<a id="a-4v"></a>此现方俗吉故。<a id="a-4w"></a>菩萨母梦中见顺。<a id="a-4x"></a>彼相书所记故。<a id="a-4y"></a>但菩萨从九十一劫除畜生。<a id="a-4z"></a>彼岂乘畜生入母胎耶。<a id="a-50"></a>问曰。<a id="a-51"></a>趣中阴为云何。<a id="a-52"></a>答曰。<a id="a-53"></a>谓生地狱者足在上头向下。<a id="a-54"></a>如佛所说偈。</p>
  <p id="a55">诸堕地狱者　　足上头向下</p>
  <p id="a56">恶意于仙人　　戒德及苦行</p>
  <p id="a57">谓生天上者。<a id="a-58"></a>头上足在下。<a id="a-59"></a>如箭射虚空。<a id="a-5A"></a>谓生诸方者倾身而去。<a id="a-5B"></a>如鸟飞虚空如神足飞。<a id="a-5C"></a>问曰。<a id="a-5D"></a>中阴形为云何。<a id="a-5E"></a>答曰。<a id="a-5F"></a>地狱者如地狱形。<a id="a-5G"></a>如是乃至天为天形。</p>
  <p id="a5H">问曰。<a id="a-5I"></a>中阴者自相见耶。<a id="a-5J"></a>答曰。<a id="a-5K"></a>相见。</p>
  <p id="a5L">问曰。<a id="a-5M"></a>若相见者何者见耶。<a id="a-5N"></a>答曰。<a id="a-5O"></a>地狱者还见地狱。<a id="a-5P"></a>如是乃至天还见天。<a id="a-5Q"></a>更有说者。<a id="a-5R"></a>天中阴见五趣中阴。<a id="a-5S"></a>人见四饿鬼见三畜生见二地狱见一。<a id="a-5T"></a>如是说者地狱见地狱。<a id="a-5U"></a>如是至天。</p>
  <p id="a5V">问曰。<a id="a-5W"></a>此所生眼见中阴耶。<a id="a-5X"></a>答曰。<a id="a-5Y"></a>不也。<a id="a-5Z"></a>问曰。<a id="a-5a"></a>云何知。<a id="a-5b"></a>答曰有。<a id="a-5c"></a>契经佛契经说。<a id="a-5d"></a>谓若男若女犯戒与恶法俱。<a id="a-5e"></a>彼身坏时未至恶趣。<a id="a-5f"></a>意所乘行如黑羊毛。<a id="a-5g"></a>光如夜闇冥。<a id="a-5h"></a>谓极净天眼彼能见。<a id="a-5i"></a>谓若男若女持戒行与善法俱。<a id="a-5j"></a>彼身坏时未生善趣。<a id="a-5k"></a>意所乘行如白净衣。<a id="a-5l"></a>光如夜月盛明。<a id="a-5m"></a>谓极净天眼彼能见。<a id="a-5n"></a>以此契经可知。<a id="a-5o"></a>谓天眼不极净彼不能见。<a id="a-5p"></a>况所生眼当能见耶。<a id="a-5q"></a>问曰。<a id="a-5r"></a>住中为几时。<a id="a-5s"></a>答曰。<a id="a-5t"></a>生天及地狱者。<a id="a-5u"></a>速生饿鬼畜生。<a id="a-5v"></a>人如合会时不久终已便生。</p>
  <p id="a5w">问曰。<a id="a-5x"></a>或有众生合会便生者可尔。<a id="a-5y"></a>谓不合会母或在天竺。<a id="a-5z"></a>父或至震旦。<a id="a-60"></a>而彼命终当云何生。<a id="a-61"></a>答曰。<a id="a-62"></a>当观彼众生缘转不转。<a id="a-63"></a>若彼于母缘不转于父缘转。<a id="a-64"></a>彼时母极守贞正。<a id="a-65"></a>要趣至他人所令彼得生。<a id="a-66"></a>若于父缘不转于母缘转。<a id="a-67"></a>彼时父极守贞正。<a id="a-68"></a>要当趣他女人所令彼得生。<a id="a-69"></a>问曰。<a id="a-6A"></a>若二俱缘不转二俱不合此终当云何生。<a id="a-6B"></a>答曰。<a id="a-6C"></a>彼众生缘行故。<a id="a-6D"></a>父所营事未讫市肆未成便有还心。<a id="a-6E"></a>彼寻路行时不为刀兵火毒所中。<a id="a-6F"></a>亦不因他终要还己。<a id="a-6G"></a>俱缘合会彼便得生。</p>
  <p id="a6H">问曰。<a id="a-6I"></a>谓众生常行欲者此可尔。<a id="a-6J"></a>谓众生时节行欲者。<a id="a-6K"></a>如马春时行欲。<a id="a-6L"></a>犎牛夏时行欲。<a id="a-6M"></a>狗秋时行欲。<a id="a-6N"></a>豹冬时行欲。<a id="a-6O"></a>彼众生命终时云何生。<a id="a-6P"></a>答曰。<a id="a-6Q"></a>彼众生缘故。<a id="a-6R"></a>非时所行欲彼便得生。<a id="a-6S"></a>或曰。<a id="a-6T"></a>彼生相似处此名。<a id="a-6U"></a>牛亦名犎牛。<a id="a-6V"></a>犎牛者时节行欲。<a id="a-6W"></a>牛者常行欲。<a id="a-6X"></a>谓应生犎牛者便生牛中。<a id="a-6Y"></a>名为狗亦名为狐。<a id="a-6Z"></a>狐者常行欲。<a id="a-6a"></a>狗者时节行欲。<a id="a-6b"></a>谓应生狗中者便生狐中。<a id="a-6c"></a>名为熊亦名为罴。<a id="a-6d"></a>罴者常行欲。<a id="a-6e"></a>熊者时节行欲。<a id="a-6f"></a>应生熊者便生罴中。<a id="a-6g"></a>尊者婆须蜜说曰。<a id="a-6h"></a>中阴者当言七日住。<a id="a-6i"></a>当言过耶。<a id="a-6j"></a>答曰。<a id="a-6k"></a>中阴住当言七日。<a id="a-6l"></a>何以故。<a id="a-6m"></a>身羸故住七日不过七日。<a id="a-6n"></a>问曰。<a id="a-6o"></a>谓满七日父母不合会者。<a id="a-6p"></a>彼时为断耶。<a id="a-6q"></a>答曰。<a id="a-6r"></a>不断但还生中阴。<a id="a-6s"></a>重说曰。<a id="a-6t"></a>中阴者当言七七日。<a id="a-6u"></a>尊者昙摩多罗说曰。<a id="a-6v"></a>中阴者父母不合会亦可久时住。<a id="a-6w"></a>问曰。<a id="a-6x"></a>中阴者有衣无衣耶。<a id="a-6y"></a>答曰。<a id="a-6z"></a>色界一切诸天有衣。<a id="a-70"></a>何以故。<a id="a-71"></a>如法身不裸形。<a id="a-72"></a>生身亦尔。<a id="a-73"></a>欲界中菩萨有衣。<a id="a-74"></a>及白净比丘尼有衣。<a id="a-75"></a>余一切众生无衣。<a id="a-76"></a>更有说者。<a id="a-77"></a>白净比丘尼有衣。<a id="a-78"></a>菩萨无衣。<a id="a-79"></a>问曰。<a id="a-7A"></a>何以故。<a id="a-7B"></a>白净比丘尼有衣菩萨无衣。<a id="a-7C"></a>答曰。<a id="a-7D"></a>白净比丘尼以衣布施圣众故。<a id="a-7E"></a>问曰。<a id="a-7F"></a>菩萨所施衣多。<a id="a-7G"></a>非白净比丘尼所施衣毛数。<a id="a-7H"></a>何以故。<a id="a-7I"></a>白净比丘尼有衣菩萨无衣。<a id="a-7J"></a>答曰。<a id="a-7K"></a>白净比丘尼以衣施圣众作誓愿。<a id="a-7L"></a>令我于中阴有衣。<a id="a-7M"></a>以是故于中阴有衣。<a id="a-7N"></a>即以此衣入母胎中。<a id="a-7O"></a>以此衣出母胎。<a id="a-7P"></a>谓白净比丘尼增长衣亦随身增长。<a id="a-7Q"></a>谓大己出家学道。<a id="a-7R"></a>取所著衣割截作五衣。<a id="a-7S"></a>成阿罗汉果。<a id="a-7T"></a>舍有余涅槃界。<a id="a-7U"></a>入无余涅槃界而般涅槃。<a id="a-7V"></a>即以衣缠身而耶维之。<a id="a-7W"></a>菩萨所作功德。<a id="a-7X"></a>尽愿求无上正真道。<a id="a-7Y"></a>是故最后身于一切众生中成最妙果。<a id="a-7Z"></a>以是故。<a id="a-7a"></a>白净比丘尼有衣菩萨无衣。</p>
  <p id="a7b">问曰。<a id="a-7c"></a>中阴食为云何。<a id="a-7d"></a>答曰。<a id="a-7e"></a>诸仓厨中器所盛食而取食之。<a id="a-7f"></a>问曰。<a id="a-7g"></a>如雨下甚多。<a id="a-7h"></a>如是众生堕阿鼻地狱。<a id="a-7i"></a>中阴其数如此。<a id="a-7j"></a>何况余趣中阴数耶。<a id="a-7k"></a>若尽来食者。<a id="a-7l"></a>此诸众生当何所食。<a id="a-7m"></a>复次此食极重。<a id="a-7n"></a>化身甚细。<a id="a-7o"></a>云何食此而得消化。<a id="a-7p"></a>答曰。<a id="a-7q"></a>此者不论。</p>
  <p id="a7r">问曰。<a id="a-7s"></a>若不尔者当云何。<a id="a-7t"></a>答曰。<a id="a-7u"></a>以香为食。<a id="a-7v"></a>诸有德众生食花果香妙食香。<a id="a-7w"></a>诸无德众生圊厕不净及污泥气以为食。<a id="a-7x"></a>问曰。<a id="a-7y"></a>中阴何处。<a id="a-7z"></a>答曰。<a id="a-80"></a>欲界色界非无色界。<a id="a-81"></a>问曰。<a id="a-82"></a>何以故。<a id="a-83"></a>欲界色界非无色界。<a id="a-84"></a>答曰。<a id="a-85"></a>谓有色者便有中阴。<a id="a-86"></a>无色中无色是故无中阴。<a id="a-87"></a>问曰。<a id="a-88"></a>何以故。<a id="a-89"></a>有色便有中阴。<a id="a-8A"></a>答曰。<a id="a-8B"></a>如印印泥则有文现。<a id="a-8C"></a>如是本有中有。<a id="a-8D"></a>若有色者见已便知有如此中阴。<a id="a-8E"></a>是故谓有色者便有中阴。<a id="a-8F"></a>或曰。<a id="a-8G"></a>谓有来往便有中阴。<a id="a-8H"></a>无色界中无有来往。<a id="a-8I"></a>是故无色中无有中阴。<a id="a-8J"></a>问曰。<a id="a-8K"></a>于此身终即生此身。<a id="a-8L"></a>彼云何有来往。<a id="a-8M"></a>答曰。<a id="a-8N"></a>谓此众生或有识从足指灭者。<a id="a-8O"></a>或从顶灭。<a id="a-8P"></a>或从脐灭。<a id="a-8Q"></a>或从心灭。<a id="a-8R"></a>谓从足指灭者。<a id="a-8S"></a>当知生恶趣中。<a id="a-8T"></a>谓从顶灭者。<a id="a-8U"></a>当知必生天上。<a id="a-8V"></a>谓从脐灭者。<a id="a-8W"></a>当知必生诸方。<a id="a-8X"></a>谓从心灭者。<a id="a-8Y"></a>当知必般涅槃。<a id="a-8Z"></a>谓此众生多爱着面。<a id="a-8a"></a>谓识从足指灭者。<a id="a-8b"></a>还来趣面是彼往来。<a id="a-8c"></a>复次从足指灭即趣足指。<a id="a-8d"></a>无色界中亦无有此。<a id="a-8e"></a>以是故。<a id="a-8f"></a>无色界无有中阴。<a id="a-8g"></a>问曰。<a id="a-8h"></a>中阴趣所摄趣耶。<a id="a-8i"></a>若趣所摄者。<a id="a-8j"></a>此施设云何通。<a id="a-8k"></a>彼所问四生为摄五趣耶。<a id="a-8l"></a>五趣为摄四生耶。<a id="a-8m"></a>彼中答。<a id="a-8n"></a>四生摄五趣。<a id="a-8o"></a>非五趣摄四生。<a id="a-8p"></a>问曰。<a id="a-8q"></a>不摄何等。<a id="a-8r"></a>答曰。<a id="a-8s"></a>中阴也。<a id="a-8t"></a>若离趣者。<a id="a-8u"></a>此尊者昙摩难陀所说云何通。<a id="a-8v"></a>彼所说中阴者随趣所摄。<a id="a-8w"></a>如种子萌芽未成实名为稻。<a id="a-8x"></a>如是地狱中阴。<a id="a-8y"></a>虽未至地狱名为地狱。<a id="a-8z"></a>如是至天作此论已。<a id="a-90"></a>答曰。<a id="a-91"></a>中阴趣所摄。<a id="a-92"></a>问曰。<a id="a-93"></a>若中阴趣所摄者。<a id="a-94"></a>尊者昙摩难陀所说为善通。<a id="a-95"></a>如施设所问。<a id="a-96"></a>四生摄五趣耶。<a id="a-97"></a>为五趣摄四生耶。<a id="a-98"></a>彼中答。<a id="a-99"></a>四生摄五趣非五趣摄四生。<a id="a-9A"></a>问曰。<a id="a-9B"></a>不摄何等。<a id="a-9C"></a>答曰。<a id="a-9D"></a>中阴也。<a id="a-9E"></a>此云何通。<a id="a-9F"></a>答曰。<a id="a-9G"></a>此所说应当尔。<a id="a-9H"></a>四生摄五趣耶。<a id="a-9I"></a>五趣摄四生耶。<a id="a-9J"></a>答曰。<a id="a-9K"></a>随种相摄此应当尔。<a id="a-9L"></a>更有说者。<a id="a-9M"></a>中阴离趣。<a id="a-9N"></a>问曰。<a id="a-9O"></a>若中阴离趣者。<a id="a-9P"></a>施设所说善通。<a id="a-9Q"></a>如尊者昙摩难提所说。<a id="a-9R"></a>中阴随趣所摄。<a id="a-9S"></a>如稻子萌芽未成实名为稻。<a id="a-9T"></a>如是地狱中阴虽未至地狱名为地狱。<a id="a-9U"></a>如是至天。<a id="a-9V"></a>答曰。<a id="a-9W"></a>彼尊者说不向余趣不说摄。<a id="a-9X"></a>谓彼地狱中阴彼不趣余趣。<a id="a-9Y"></a>要当生地狱。<a id="a-9Z"></a>如是至天。<a id="a-9a"></a>是故尊者昙摩难提说。<a id="a-9b"></a>不向余趣不说摄。<a id="a-9c"></a>如是说者中阴离趣。<a id="a-9d"></a>何以故。<a id="a-9e"></a>中阴者是乱趣者非乱。<a id="a-9f"></a>不应非乱摄乱。<a id="a-9g"></a>亦不应乱摄非乱。<a id="a-9h"></a>或曰。<a id="a-9i"></a>中阴者不定趣者定。<a id="a-9j"></a>不应不定摄定。<a id="a-9k"></a>亦不应定摄不定。<a id="a-9l"></a>或曰。<a id="a-9m"></a>趣者已到为名中阴者方当趣。<a id="a-9n"></a>以是故中阴离趣。<a id="a-9o"></a>问曰。<a id="a-9p"></a>中阴者具诸根耶。<a id="a-9q"></a>为不具诸根耶。<a id="a-9r"></a>有一说者具诸根。<a id="a-9s"></a>更有说者不具诸根。<a id="a-9t"></a>问曰。<a id="a-9u"></a>若不具诸根者。<a id="a-9v"></a>诸本有不具诸根。<a id="a-9w"></a>彼即是中阴耶。<a id="a-9x"></a>有一根者即是。<a id="a-9y"></a>更有说者异。<a id="a-9z"></a>如是说者中阴具诸根。<a id="a-A0"></a>何以故。<a id="a-A1"></a>中阴者始行。<a id="a-A2"></a>复次彼众生六门常求有。<a id="a-A3"></a>是故中阴具诸根。<a id="a-A4"></a>问曰。<a id="a-A5"></a>中阴去速耶。<a id="a-A6"></a>为神足去速耶。<a id="a-A7"></a>有一说者神足去速非中阴。<a id="a-A8"></a>更有说者。<a id="a-A9"></a>中阴去速非神足。<a id="a-AA"></a>何以故。<a id="a-AB"></a>行力强非神足力。<a id="a-AC"></a>如是说者神足去速非中阴。</p>
  <p id="aAD">问曰。<a id="a-AE"></a>若神足去速非中阴者。<a id="a-AF"></a>何以故。<a id="a-AG"></a>说行力强非神足。<a id="a-AH"></a>答曰。<a id="a-AI"></a>当听所以说行力强非神足力者。<a id="a-AJ"></a>神足者能止神足佛能止一切众生。<a id="a-AK"></a>一切众生不能止佛。<a id="a-AL"></a>辟支佛者除佛能止一切众生。<a id="a-AM"></a>一切众生不能止辟支佛。<a id="a-AN"></a>尊者舍利弗者。<a id="a-AO"></a>除佛辟支佛已能止一切众生。<a id="a-AP"></a>一切众生不能止。<a id="a-AQ"></a>尊者舍利弗。<a id="a-AR"></a>乃至利根止钝根。<a id="a-AS"></a>钝根不能止利根。<a id="a-AT"></a>中阴者非众生所能止。<a id="a-AU"></a>非法非咒术亦非药。<a id="a-AV"></a>非佛辟支佛及声闻度无极能止。<a id="a-AW"></a>要当往生。<a id="a-AX"></a>是故说行力强非神足力。<a id="a-AY"></a>但神足去速非中阴。<a id="a-AZ"></a>如世尊契经所说。<a id="a-Aa"></a>三事合会已入于母胎。<a id="a-Ab"></a>父母合会为淫欲故。<a id="a-Ac"></a>母或时满。<a id="a-Ad"></a>时满者。<a id="a-Ae"></a>彼女人以欲满体如满溢河。<a id="a-Af"></a>如是彼女人淫欲满体。<a id="a-Ag"></a>更有说者。<a id="a-Ah"></a>母或时满者。<a id="a-Ai"></a>是女人病。<a id="a-Aj"></a>是故说或时满。<a id="a-Ak"></a>有所堪任者。<a id="a-Al"></a>彼女人极有力。<a id="a-Am"></a>怀妊持至九月十月。<a id="a-An"></a>是故说有所堪任。<a id="a-Ao"></a>香阴已至。<a id="a-Ap"></a>香阴者中阴也。<a id="a-Aq"></a>香阴于彼时有二意爱心及害心。<a id="a-Ar"></a>若女者彼于父有爱心于母有害心。<a id="a-As"></a>作是念。<a id="a-At"></a>无此女者我共此男合会。<a id="a-Au"></a>彼不见母自见共父合会。<a id="a-Av"></a>谓父母不净彼作是念是我有。<a id="a-Aw"></a>见已便闷。<a id="a-Ax"></a>闷已此阴转厚。<a id="a-Ay"></a>阴转厚已便舍中阴得生阴。<a id="a-Az"></a>若男者彼于母有爱心于父有害心。<a id="a-B0"></a>作是念。<a id="a-B1"></a>若无此男者我与此女合会。<a id="a-B2"></a>彼不见父便与女人合会。<a id="a-B3"></a>谓父母不净彼作是念是我有。<a id="a-B4"></a>见已便闷。<a id="a-B5"></a>闷已此阴转厚。<a id="a-B6"></a>阴转厚已便舍中阴得生阴。<a id="a-B7"></a>一切凡夫如是颠倒意入母胎。<a id="a-B8"></a>唯一菩萨无颠倒心入母胎。<a id="a-B9"></a>谓世尊说此契经。<a id="a-BA"></a>父母有德香阴无德。<a id="a-BB"></a>不得入母胎。<a id="a-BC"></a>香阴有德父母无德。<a id="a-BD"></a>亦不得入母胎。<a id="a-BE"></a>父母有德香阴亦有德。<a id="a-BF"></a>三事等合得入母胎。<a id="a-BG"></a>问曰。<a id="a-BH"></a>如此豪贵者亦与贱女共会。<a id="a-BI"></a>或贱男共贵女合会。<a id="a-BJ"></a>云何三事等和合。<a id="a-BK"></a>答曰。<a id="a-BL"></a>谓豪贵与贱女人共会者。<a id="a-BM"></a>彼贱女人随彼得贵。<a id="a-BN"></a>谓若贱男与贵女共会。<a id="a-BO"></a>彼贵女随彼得贱处。<a id="a-BP"></a>如是三事等和合。<a id="a-BQ"></a>问曰。<a id="a-BR"></a>中阴由何处入母胎。<a id="a-BS"></a>答曰。<a id="a-BT"></a>中阴随所欲入。<a id="a-BU"></a>何以故。<a id="a-BV"></a>谓中阴者。<a id="a-BW"></a>于垣墙树木山河石壁尽无所阂。<a id="a-BX"></a>如是说者。<a id="a-BY"></a>中阴从产门入母胎。<a id="a-BZ"></a>以此事故。<a id="a-Ba"></a>双生儿前出为小后出为大。<a id="a-Bb"></a>何以故。<a id="a-Bc"></a>谓彼先入故。<a id="a-Bd"></a>问曰。<a id="a-Be"></a>如一胎中有五趣中阴可得。<a id="a-Bf"></a>如猪狗鱼虾蟆。<a id="a-Bg"></a>谓胎中地狱中阴可得。<a id="a-Bh"></a>云何不烧彼胎。<a id="a-Bi"></a>答曰。<a id="a-Bj"></a>彼火行所作。<a id="a-Bk"></a>谓作恶行者便被烧。<a id="a-Bl"></a>谓不作恶行者便不被烧。<a id="a-Bm"></a>复次彼根本大地狱。<a id="a-Bn"></a>犹尚不恒被烧。<a id="a-Bo"></a>何况中阴恒被烧耶。<a id="a-Bp"></a>如彼目连施设所说。<a id="a-Bq"></a>或有时活大地狱有冷风起。<a id="a-Br"></a>展转唱音言。<a id="a-Bs"></a>等活众生等活众生。<a id="a-Bt"></a>彼众生还活肌肉血脉还生。<a id="a-Bu"></a>如彼根本大地狱犹尚不恒被烧。<a id="a-Bv"></a>何况中阴恒被烧耶。<a id="a-Bw"></a>此说中阴四种。<a id="a-Bx"></a>一中阴。<a id="a-By"></a>二意乘行。<a id="a-Bz"></a>三香阴。<a id="a-C0"></a>四求有。<a id="a-C1"></a>问曰。<a id="a-C2"></a>何以故说中阴。<a id="a-C3"></a>答曰。<a id="a-C4"></a>二阴中间故名为中阴。<a id="a-C5"></a>二阴者死阴生阴。<a id="a-C6"></a>此二阴中间生故名为中阴。<a id="a-C7"></a>问曰。<a id="a-C8"></a>何以故说意乘行。<a id="a-C9"></a>答曰。<a id="a-CA"></a>意所生故名意乘行。<a id="a-CB"></a>众生或以行生。<a id="a-CC"></a>或以结生。<a id="a-CD"></a>或意生行生者地狱是。<a id="a-CE"></a>要毕其行终不中死。<a id="a-CF"></a>结生者卵生胎生及欲界化生天。<a id="a-CG"></a>意生者化中阴及色无色界天始初人。<a id="a-CH"></a>此中意生故中阴名意乘行。<a id="a-CI"></a>问曰。<a id="a-CJ"></a>何以故说香阴。<a id="a-CK"></a>答曰。<a id="a-CL"></a>以香存命故。<a id="a-CM"></a>中阴名香阴。<a id="a-CN"></a>问曰。<a id="a-CO"></a>何以故说求有。<a id="a-CP"></a>答曰。<a id="a-CQ"></a>于六入门常求有。<a id="a-CR"></a>是故中阴说求有。<a id="a-CS"></a>如世尊契经说。<a id="a-CT"></a>调达即身入地狱。<a id="a-CU"></a>问曰。<a id="a-CV"></a>调达有中阴耶无中阴耶。<a id="a-CW"></a>答曰。<a id="a-CX"></a>调达有中阴。<a id="a-CY"></a>但死阴即灭中阴寻生。<a id="a-CZ"></a>中阴即灭生阴寻生。<a id="a-Ca"></a>说者释提桓因以契经白世尊。<a id="a-Cb"></a>偈曰。</p>
  <p id="aCc">于此坐终已　　大仙我天身</p>
  <p id="aCd">既还复其命　　净眼我自知</p>
  <p id="aCe">问曰。<a id="a-Cf"></a>释提桓因为终更生。<a id="a-Cg"></a>为不终不生。<a id="a-Ch"></a>若终更生者彼中阴云何。<a id="a-Ci"></a>若不终不生者此偈云何通(偈如上也)。<a id="a-Cj"></a>作此论已。<a id="a-Ck"></a>答曰。<a id="a-Cl"></a>释提桓因终已更生问曰。<a id="a-Cm"></a>若终已更生者云何。<a id="a-Cn"></a>答曰。<a id="a-Co"></a>诸天中阴生阴化生也。<a id="a-Cp"></a>化者死身不现不可知。<a id="a-Cq"></a>问曰。<a id="a-Cr"></a>如所说。<a id="a-Cs"></a>此天如十六男女形。<a id="a-Ct"></a>在天膝上坐。<a id="a-Cu"></a>尔时诸天不见耶。<a id="a-Cv"></a>答曰见。<a id="a-Cw"></a>但诸天作是念。<a id="a-Cx"></a>此释提桓因极大力极大德极大神足。<a id="a-Cy"></a>于如来前现其神足。<a id="a-Cz"></a>更有说者。<a id="a-D0"></a>彼诸大威德天。<a id="a-D1"></a>如因陀罗披楼那伊沙那(此三释子亦如五)。<a id="a-D2"></a>如是彼诸大天等本有中有大小。<a id="a-D3"></a>一种如是释提桓因终已更生身大。<a id="a-D4"></a>但诸天不知。<a id="a-D5"></a>如是说者释提桓因不终不生。<a id="a-D6"></a>问曰。<a id="a-D7"></a>若释提桓因不终不生者。<a id="a-D8"></a>此偈云何通(偈如上也)。<a id="a-D9"></a>答曰。<a id="a-DA"></a>除五衰相故说偈。<a id="a-DB"></a>诸天有五衰相有五死相。<a id="a-DC"></a>五衰相者。<a id="a-DD"></a>诸天身洁净柔软从香池浴。<a id="a-DE"></a>还出池已水不着身。<a id="a-DF"></a>衰时。<a id="a-DG"></a>便着。<a id="a-DH"></a>诸天身力强目初不眴。<a id="a-DI"></a>衰时便眴。<a id="a-DJ"></a>诸天五欲境界极妙极好端正无比。<a id="a-DK"></a>常不乐一处意如陶轮。<a id="a-DL"></a>衰时便守一处。<a id="a-DM"></a>诸天衣裳璎珞相[打-丁+棠]。<a id="a-DN"></a>声妙。<a id="a-DO"></a>犹五乐音。<a id="a-DP"></a>衰时便无音声。<a id="a-DQ"></a>诸天遍有光明。<a id="a-DR"></a>如摩尼宝。<a id="a-DS"></a>影不可见。<a id="a-DT"></a>衰时便有影现。<a id="a-DU"></a>更有说者。<a id="a-DV"></a>影不可见但光不极妙是谓五衰相。<a id="a-DW"></a>五死相者。<a id="a-DX"></a>诸天花冠未曾萎而萎。<a id="a-DY"></a>宝衣未曾有垢而有垢。<a id="a-DZ"></a>腋下汗流。<a id="a-Da"></a>形色变易。<a id="a-Db"></a>不乐本座。<a id="a-Dc"></a>是谓五死相。<a id="a-Dd"></a>衰相者犹可禁制。<a id="a-De"></a>死相者不可禁制。<a id="a-Df"></a>释提桓因生五衰相。<a id="a-Dg"></a>不久当生五死相便作是念。<a id="a-Dh"></a>我当何恃怙脱五死相。<a id="a-Di"></a>观唯有佛。<a id="a-Dj"></a>便往至世尊所听微妙法。<a id="a-Dk"></a>欢喜见谛即除五衰相。<a id="a-Dl"></a>故彼以软爱言白世尊。<a id="a-Dm"></a>说此偈(偈如上也)。<a id="a-Dn"></a>或曰。<a id="a-Do"></a>除恶道故说此偈。<a id="a-Dp"></a>佛于恶道拔济释提桓因。<a id="a-Dq"></a>安处天人中。<a id="a-Dr"></a>彼即除恶道故。<a id="a-Ds"></a>以软爱言白世尊。<a id="a-Dt"></a>我应于恶道即灭断坏。<a id="a-Du"></a>遭遇世尊拔济恶道。<a id="a-Dv"></a>如人出狱中囚着安隐处。<a id="a-Dw"></a>彼囚数至人所。<a id="a-Dx"></a>以软爱言答谢彼人。<a id="a-Dy"></a>我应于狱中断坏。<a id="a-Dz"></a>遭蒙仁恩得脱此难。<a id="a-E0"></a>如是佛世尊于恶道拔济释提桓因。<a id="a-E1"></a>安处天人中。<a id="a-E2"></a>彼即除恶道故。<a id="a-E3"></a>以软爱言白世尊。<a id="a-E4"></a>我应于恶道即灭断坏。<a id="a-E5"></a>遭遇世尊拔济恶道。<a id="a-E6"></a>以无上慧得存此命。<a id="a-E7"></a>皆世尊恩。<a id="a-E8"></a>是谓除恶道故说偈。<a id="a-E9"></a>或曰。<a id="a-EA"></a>见断结病尽故说偈。<a id="a-EB"></a>世尊脱释提桓因见断结病。<a id="a-EC"></a>安处第一义如医疗病令得除愈。<a id="a-ED"></a>彼人数数至医所。<a id="a-EE"></a>以软爱言答谢彼人。<a id="a-EF"></a>我应于病断坏。<a id="a-EG"></a>遭蒙仁恩得免此疾。<a id="a-EH"></a>如是佛世尊说释提桓因见断结病。<a id="a-EI"></a>安处第一义。<a id="a-EJ"></a>彼即除见断结病尽故。<a id="a-EK"></a>以软爱言白世尊。<a id="a-EL"></a>我应于见断结病断坏。<a id="a-EM"></a>遭遇世尊拔济见断结病。<a id="a-EN"></a>以无上慧得存此命。<a id="a-EO"></a>皆世尊恩。<a id="a-EP"></a>是谓除见断结病故说此偈。<a id="a-EQ"></a>或曰。<a id="a-ER"></a>谓欲令现法报行增益长寿。<a id="a-ES"></a>释提桓因见佛听法。<a id="a-ET"></a>受现法报增益长寿。<a id="a-EU"></a>是谓现法受报故说此偈。<a id="a-EV"></a>问曰。<a id="a-EW"></a>中阴为转耶为不转耶。<a id="a-EX"></a>答曰不转。<a id="a-EY"></a>界趣处所故。<a id="a-EZ"></a>问曰。<a id="a-Ea"></a>若中阴界不转者。<a id="a-Eb"></a>此不多闻比丘。<a id="a-Ec"></a>生经云何通。<a id="a-Ed"></a>说者一比丘不多闻坐禅。<a id="a-Ee"></a>因宿缘故得世俗初禅彼作是念。<a id="a-Ef"></a>我得须陀洹果。<a id="a-Eg"></a>得世俗二禅。<a id="a-Eh"></a>复作是念。<a id="a-Ei"></a>我得斯陀含果。<a id="a-Ej"></a>得世俗三禅。<a id="a-Ek"></a>复作是念。<a id="a-El"></a>我得阿那含果。<a id="a-Em"></a>得世俗四禅。<a id="a-En"></a>复作是念。<a id="a-Eo"></a>我得阿罗汉果。<a id="a-Ep"></a>彼于此中未得想得。<a id="a-Eq"></a>舍方便不增求未得欲得未获欲获未证欲证。<a id="a-Er"></a>彼即命终生第四禅地中阴。<a id="a-Es"></a>便作是念。<a id="a-Et"></a>我一切结尽断一切生死。<a id="a-Eu"></a>应般涅槃不应更生。<a id="a-Ev"></a>何以故有此中阴。<a id="a-Ew"></a>必无解脱。<a id="a-Ex"></a>若令有者我今应有。<a id="a-Ey"></a>彼生邪见诽谤涅槃便于四禅地中阴。<a id="a-Ez"></a>转生阿毗大地狱中。<a id="a-F0"></a>答曰。<a id="a-F1"></a>彼本有时转非入中阴转。<a id="a-F2"></a>彼于此中未得想得。<a id="a-F3"></a>舍方便不增求未得欲得未获欲获未证欲证。<a id="a-F4"></a>彼临欲命终时。<a id="a-F5"></a>生第四禅地瑞应。<a id="a-F6"></a>彼见已便作是念。<a id="a-F7"></a>我一切结尽。<a id="a-F8"></a>我断一切生死。<a id="a-F9"></a>应般涅槃不应更生何以故有此瑞应。<a id="a-FA"></a>必无解脱。<a id="a-FB"></a>若令有者我今应有。<a id="a-FC"></a>彼生邪见诽谤涅槃。<a id="a-FD"></a>便于四禅地瑞应转生阿毗大地狱中。<a id="a-FE"></a>是谓本有时转非入中阴转。</p>
  <p id="aFF">问曰。<a id="a-FG"></a>若中阴趣不转者。<a id="a-FH"></a>彼善行恶行生经云何通。<a id="a-FI"></a>说者舍卫城有二人。<a id="a-FJ"></a>一人行善。<a id="a-FK"></a>一人行恶。<a id="a-FL"></a>彼行善者彼即命终。<a id="a-FM"></a>因后生报行故生地狱中阴。<a id="a-FN"></a>便作是念。<a id="a-FO"></a>我当极修善不作恶行。<a id="a-FP"></a>应生天上不堕地狱。<a id="a-FQ"></a>何以故生地狱中阴。<a id="a-FR"></a>彼忆修善已转生地狱中阴。<a id="a-FS"></a>得天中阴即生天上。<a id="a-FT"></a>行不善者命终。<a id="a-FU"></a>因后生报行生天中阴。<a id="a-FV"></a>彼作是念。<a id="a-FW"></a>我常极作恶行不修善行。<a id="a-FX"></a>应堕地狱不应生天。<a id="a-FY"></a>何以故生天中阴。<a id="a-FZ"></a>见已作是念。<a id="a-Fa"></a>必无善恶报果。<a id="a-Fb"></a>若有者我今应有。<a id="a-Fc"></a>彼生邪见诽谤因果。<a id="a-Fd"></a>转天中阴得地狱中阴即生地狱。<a id="a-Fe"></a>若中阴趣不转者。<a id="a-Ff"></a>此二人云何转。<a id="a-Fg"></a>答曰。<a id="a-Fh"></a>彼本有时转非入中阴转。<a id="a-Fi"></a>凡一切众生命欲终时。<a id="a-Fj"></a>必有善恶瑞应。<a id="a-Fk"></a>彼善行者善瑞应。<a id="a-Fl"></a>不善行者恶瑞应。<a id="a-Fm"></a>善瑞应者如所说偈。</p>
  <p id="aFn">若见善行者　　终时作是言</p>
  <p id="aFo">我视苑园观　　流河水花池</p>
  <p id="aFp">恶瑞应者。<a id="a-Fq"></a>如所说偈。</p>
  <p id="aFr">若见恶行者　　终时作是言</p>
  <p id="aFs">我视火刀剑　　鸱犬及狐狼</p>
  <p id="aFt">彼善行者。<a id="a-Fu"></a>因后生报行。<a id="a-Fv"></a>命欲终时生地狱瑞应。<a id="a-Fw"></a>见已作是念。<a id="a-Fx"></a>我常极修善不作恶行。<a id="a-Fy"></a>应生天上不应堕地狱。<a id="a-Fz"></a>何以故生地狱瑞应。<a id="a-G0"></a>彼忆修善已。<a id="a-G1"></a>转地狱瑞应终已生天上。<a id="a-G2"></a>彼不善行因后生报行。<a id="a-G3"></a>命欲终时生天瑞应。<a id="a-G4"></a>见已作是念。<a id="a-G5"></a>我常极作恶行不修善行。<a id="a-G6"></a>应堕地狱不应生天。<a id="a-G7"></a>何以故生天瑞应。<a id="a-G8"></a>必无善恶报果。<a id="a-G9"></a>若令有者我今应有。<a id="a-GA"></a>彼生邪见诽谤因果。<a id="a-GB"></a>转天瑞应终已生阿鼻大地狱中。<a id="a-GC"></a>是谓本有时转非入中阴转。<a id="a-GD"></a>问曰。<a id="a-GE"></a>若中阴处所不转者。<a id="a-GF"></a>瓶沙王生经云何通。<a id="a-GG"></a>如所说从兜术中阴至兜术天。<a id="a-GH"></a>当尔时四天王毗沙门大天王。<a id="a-GI"></a>设肴馔食香气极妙。<a id="a-GJ"></a>瓶沙王闻彼香已。<a id="a-GK"></a>转兜术中阴生四天王。<a id="a-GL"></a>若中阴处所不转者。<a id="a-GM"></a>瓶沙王云何转。<a id="a-GN"></a>答曰。<a id="a-GO"></a>瓶沙王亦本有时转非入中阴转。<a id="a-GP"></a>说者阿阇世王父王法王无过无恶。<a id="a-GQ"></a>捡在牢狱刑刀削足。<a id="a-GR"></a>禁制饮食使不得通。<a id="a-GS"></a>长抱苦恼不能堪忍。<a id="a-GT"></a>便作是念。<a id="a-GU"></a>世尊不见我苦。<a id="a-GV"></a>善逝不念我苦。</p>
  <p id="aGW">尔时世尊及五百比丘游摩竭国耆阇崛山。<a id="a-GX"></a>尔时世尊知瓶沙王意之所念。<a id="a-GY"></a>告尊者目揵连曰。<a id="a-GZ"></a>目揵连。<a id="a-Ga"></a>汝往至瓶沙王所。<a id="a-Gb"></a>持我言善慰劳大王。<a id="a-Gc"></a>世尊作是说。<a id="a-Gd"></a>大王。<a id="a-Ge"></a>我与汝所作已作免于恶趣。<a id="a-Gf"></a>汝所作恶行定当受报。<a id="a-Gg"></a>恶行报者如来尚不免。<a id="a-Gh"></a>况今大王。<a id="a-Gi"></a>尔时尊者大目揵连受世尊教已。<a id="a-Gj"></a>即入三昧。<a id="a-Gk"></a>于耆阇崛山没至彼牢狱。<a id="a-Gl"></a>尔时尊者目揵连从三昧起。<a id="a-Gm"></a>告瓶沙王曰。<a id="a-Gn"></a>大王。<a id="a-Go"></a>世尊作是说。<a id="a-Gp"></a>大王我与汝所作已作免于恶趣。<a id="a-Gq"></a>汝今所作恶行定当受报。<a id="a-Gr"></a>恶行报者如来尚不免。<a id="a-Gs"></a>况今大王如是尊者目揵连广为说法。<a id="a-Gt"></a>瓶沙王饥渴所逼不知法妙。<a id="a-Gu"></a>尔时瓶沙王问尊者目揵连。<a id="a-Gv"></a>目揵连何处天有极妙食。<a id="a-Gw"></a>我生已得食。<a id="a-Gx"></a>尊者目揵连称叹四天王天至他化自在天有极妙食。<a id="a-Gy"></a>瓶沙王应生兜术天。<a id="a-Gz"></a>闻彼饮食已作是念。<a id="a-H0"></a>我先食此近食已。<a id="a-H1"></a>然后当生兜术天。<a id="a-H2"></a>彼命终已生四天王。<a id="a-H3"></a>作毗沙门太子名最胜子。<a id="a-H4"></a>是谓本有时转非入中阴转。<a id="a-H5"></a>以此事可知。<a id="a-H6"></a>中阴界亦不转。<a id="a-H7"></a>趣亦不转。<a id="a-H8"></a>处所亦不转。<a id="a-H9"></a>如尊者目揵连施设所说。<a id="a-HA"></a>始人者以胸臆行名为摩睺勒。<a id="a-HB"></a>生三手众生名为象。<a id="a-HC"></a>问曰。<a id="a-HD"></a>彼众生为终已作摩睺勒象。<a id="a-HE"></a>为不终不生。<a id="a-HF"></a>若终已更生者中阴云何。<a id="a-HG"></a>若不终不生者。<a id="a-HH"></a>何以故说。<a id="a-HI"></a>人或是摩睺勒或是象。<a id="a-HJ"></a>作此论已。<a id="a-HK"></a>答曰。<a id="a-HL"></a>彼众生终已更生。<a id="a-HM"></a>问曰。<a id="a-HN"></a>若终已更生者。<a id="a-HO"></a>彼中阴云何。<a id="a-HP"></a>答曰。<a id="a-HQ"></a>谓彼本阴中阴尽是化。<a id="a-HR"></a>化者身不可见。<a id="a-HS"></a>更有说者。<a id="a-HT"></a>彼众生亦不终亦不生。<a id="a-HU"></a>问曰。<a id="a-HV"></a>若不终不生者。<a id="a-HW"></a>何以故说。<a id="a-HX"></a>人或是摩睺勒或是象。<a id="a-HY"></a>答曰。<a id="a-HZ"></a>谓彼众生从光音终来此彼当尔。<a id="a-Ha"></a>是畜生中但形如人。<a id="a-Hb"></a>后转饮食恶时恶众生意恶。<a id="a-Hc"></a>巧诈滋多故。<a id="a-Hd"></a>人形转灭遂成畜生形如虾蟆。<a id="a-He"></a>初色黑身圆。<a id="a-Hf"></a>后色苍形方。<a id="a-Hg"></a>如是彼众生从光音天来生畜生中。<a id="a-Hh"></a>但人形。<a id="a-Hi"></a>以生四恶事故。<a id="a-Hj"></a>人形转灭遂成畜生形。<a id="a-Hk"></a>是谓彼众生说或摩睺勒或是象。<a id="a-Hl"></a>但不终不生。<a id="a-Hm"></a>广说中阴处尽。</p>
  <p data-pb></p>
  <h2 id="aHn">四生处第四十二</h2>
  <p id="aHo">四生者。<a id="a-Hp"></a>卵生胎生湿生化生。<a id="a-Hq"></a>问曰。<a id="a-Hr"></a>卵生云何。<a id="a-Hs"></a>答曰。<a id="a-Ht"></a>谓众生卵生。<a id="a-Hu"></a>入卵卵所缠卵所裹啄破生等生起等起成转成有。<a id="a-Hv"></a>此云何。<a id="a-Hw"></a>答曰。<a id="a-Hx"></a>如雁鸳鸯孔雀鹦鹉鸲鹆千秋。<a id="a-Hy"></a>或龙或金翅鸟或人。<a id="a-Hz"></a>如是比众生卵生。<a id="a-I0"></a>入卵卵所缠卵所裹啄破生转生起等起成转成有。<a id="a-I1"></a>是谓卵生。</p>
  <p id="aI2">问曰。<a id="a-I3"></a>胎生云何。<a id="a-I4"></a>答曰。<a id="a-I5"></a>谓众生胎网生。<a id="a-I6"></a>入胎网胎网所缠胎网所裹裂坏生等生起等起成转成有。<a id="a-I7"></a>此云何。<a id="a-I8"></a>答曰。<a id="a-I9"></a>象马猪羊骡驴骆驼水牛野鹿。<a id="a-IA"></a>或龙或金翅鸟或人。<a id="a-IB"></a>如是比众生胎网生。<a id="a-IC"></a>入胎网胎网所缠胎网所裹裂坏生等生起等起成转成有。<a id="a-ID"></a>是谓胎生。</p>
  <p id="aIE">问曰。<a id="a-IF"></a>湿生云何。<a id="a-IG"></a>答曰。<a id="a-IH"></a>谓众生因竹[竺-二+韋]孔腐树孔。<a id="a-II"></a>因臭鱼臭肉或因秽食。<a id="a-IJ"></a>或因圊厕污泥。<a id="a-IK"></a>或因诸粪除。<a id="a-IL"></a>或因热气郁烝。<a id="a-IM"></a>或各各相近。<a id="a-IN"></a>或各各相逼。<a id="a-IO"></a>生等生起等起成转成有。<a id="a-IP"></a>此云何。<a id="a-IQ"></a>答曰。<a id="a-IR"></a>蛣蜣蚊虻飞蛾蝇虫蚁子。<a id="a-IS"></a>或龙或金翅鸟或人。<a id="a-IT"></a>如是比众生因竹[竺-二+韋]孔腐树孔。<a id="a-IU"></a>因臭鱼臭肉。<a id="a-IV"></a>或因秽食。<a id="a-IW"></a>或因圊厕污泥。<a id="a-IX"></a>或因诸粪除。<a id="a-IY"></a>或因热气郁烝。<a id="a-IZ"></a>或各各相近。<a id="a-Ia"></a>或各各相逼。<a id="a-Ib"></a>生等生起等起成转成有。<a id="a-Ic"></a>是谓湿生。</p>
  <p id="aId">问曰。<a id="a-Ie"></a>化生云何。<a id="a-If"></a>答曰。<a id="a-Ig"></a>谓众生成就一切根具足身支节。<a id="a-Ih"></a>一时生等生起等起成转成有。<a id="a-Ii"></a>此云何。<a id="a-Ij"></a>答曰。<a id="a-Ik"></a>一切地狱一切饿鬼一切中阴一切天。<a id="a-Il"></a>或龙或金翅鸟或人。<a id="a-Im"></a>如是比众生成就一切根具足身支节。<a id="a-In"></a>一时生等生起等起成转成有。<a id="a-Io"></a>是谓化生。</p>
  <p id="aIp">问曰。<a id="a-Iq"></a>四生有何性。<a id="a-Ir"></a>答曰。<a id="a-Is"></a>四阴五阴性。<a id="a-It"></a>欲色界五阴性。<a id="a-Iu"></a>无色界四阴性。<a id="a-Iv"></a>是谓四生性。<a id="a-Iw"></a>已种相身已有自然。<a id="a-Ix"></a>说性已当说行。<a id="a-Iy"></a>何以故说生。<a id="a-Iz"></a>生有何义。<a id="a-J0"></a>答曰。<a id="a-J1"></a>众生已生扼故名为生。<a id="a-J2"></a>问曰。<a id="a-J3"></a>若众生已生扼故名为生者。<a id="a-J4"></a>界趣亦扼众生。<a id="a-J5"></a>何以故不说生耶。<a id="a-J6"></a>答曰。<a id="a-J7"></a>谓唯有众生扼及一切众生扼。<a id="a-J8"></a>谓界者虽一切众生扼。<a id="a-J9"></a>但非众生数。<a id="a-JA"></a>亦扼趣者。<a id="a-JB"></a>虽众生扼但非一切众生扼。<a id="a-JC"></a>离中阴故。<a id="a-JD"></a>此生唯众生扼及一切众生扼。<a id="a-JE"></a>是故说四生。<a id="a-JF"></a>问曰。<a id="a-JG"></a>四生界有几生。<a id="a-JH"></a>答曰。<a id="a-JI"></a>欲界一切四生可得。<a id="a-JJ"></a>色无色界唯一切化生。<a id="a-JK"></a>问曰。<a id="a-JL"></a>此四生趣有几生。<a id="a-JM"></a>答曰。<a id="a-JN"></a>地狱饿鬼天唯一化生。<a id="a-JO"></a>更有说者。<a id="a-JP"></a>饿鬼胎生可得。<a id="a-JQ"></a>如彼饿鬼女。<a id="a-JR"></a>向尊者目揵连。<a id="a-JS"></a>说偈。</p>
  <p id="aJT">昼有二五子　　夜间亦二五</p>
  <p id="aJU">寻生我已食　　我意犹不饱</p>
  <p id="aJV">畜生及人一切四生可得。<a id="a-JW"></a>问曰。<a id="a-JX"></a>云何知人中有卵生。<a id="a-JY"></a>答曰。<a id="a-JZ"></a>如所说阎浮利地多有商人。<a id="a-Ja"></a>入海采宝得二鹄鸟。<a id="a-Jb"></a>形色极妙随意所化。<a id="a-Jc"></a>失一一在。<a id="a-Jd"></a>谓在者与共游戏覆卧一室。<a id="a-Je"></a>彼合会时遂渐生二卵。<a id="a-Jf"></a>卵后渐熟便生二童子。<a id="a-Jg"></a>极妙端正。<a id="a-Jh"></a>后大出家学道得阿罗汉果。<a id="a-Ji"></a>一名尊者耆尸披罗。<a id="a-Jj"></a>二名尊者复钵尸披罗。<a id="a-Jk"></a>闻久作南山寺主。</p>
  <p id="aJl">问曰。<a id="a-Jm"></a>云何知人中有湿生。<a id="a-Jn"></a>答曰。<a id="a-Jo"></a>如所说有顶生王尊者遮罗尊者优波遮罗利女。</p>
  <p id="aJp">问曰。<a id="a-Jq"></a>云何知人中有化生。<a id="a-Jr"></a>答曰。<a id="a-Js"></a>劫初人是也。<a id="a-Jt"></a>说曰。<a id="a-Ju"></a>一切从四生生尽得圣法。<a id="a-Jv"></a>圣人已得圣法者。<a id="a-Jw"></a>不复卵生湿生。<a id="a-Jx"></a>问曰。<a id="a-Jy"></a>何以故圣人已得圣法不复卵生湿生。<a id="a-Jz"></a>答曰。<a id="a-K0"></a>卵生湿生畜生趣所摄。<a id="a-K1"></a>圣人者已离畜生趣。<a id="a-K2"></a>或曰。<a id="a-K3"></a>此二生多有愚。<a id="a-K4"></a>圣人者已得观。<a id="a-K5"></a>或曰。<a id="a-K6"></a>卵生湿生者逼迮。<a id="a-K7"></a>圣人者意广。<a id="a-K8"></a>或曰。<a id="a-K9"></a>卵生湿生无可恃怙。<a id="a-KA"></a>圣人者成就恃怙法。<a id="a-KB"></a>若披梨女有恃怙者。<a id="a-KC"></a>不应有轻易女彼极下贱。<a id="a-KD"></a>檀提梵志无喻女无敢轻易者。<a id="a-KE"></a>以有主故。<a id="a-KF"></a>或曰。<a id="a-KG"></a>圣人者湿生卵生二生。<a id="a-KH"></a>若卵从母胎出啄卵出。<a id="a-KI"></a>以此事故鸟名二生。<a id="a-KJ"></a>如沙门及梵志。<a id="a-KK"></a>名为二生。<a id="a-KL"></a>从母胎生出家学道。<a id="a-KM"></a>尊者瞿沙说曰。<a id="a-KN"></a>何以故圣人已得圣法不复卵生湿生。<a id="a-KO"></a>答曰。<a id="a-KP"></a>如父趣向子亦尔。<a id="a-KQ"></a>问曰。<a id="a-KR"></a>云何如父趣向子亦尔。<a id="a-KS"></a>答曰。<a id="a-KT"></a>如已成菩萨不卵生湿生。<a id="a-KU"></a>如是圣人已得圣法。<a id="a-KV"></a>不卵生湿生。<a id="a-KW"></a>是故说如父趣向子亦尔。<a id="a-KX"></a>是谓圣人已得圣法不卵生湿生。<a id="a-KY"></a>问曰。<a id="a-KZ"></a>四生何生最广。<a id="a-Ka"></a>有一说者。<a id="a-Kb"></a>卵生最广。<a id="a-Kc"></a>说者外国四海边山腹岩腹平泽卵满其中。<a id="a-Kd"></a>驴骡骆驼象马猪羊水牛野鹿尽蹈破之。<a id="a-Ke"></a>如是卵生最广。<a id="a-Kf"></a>更有说者。<a id="a-Kg"></a>胎生最广。<a id="a-Kh"></a>说者一鱼一虾蟆生子。<a id="a-Ki"></a>满七稻田七河。<a id="a-Kj"></a>如是胎生最广。<a id="a-Kk"></a>更有说者。<a id="a-Kl"></a>湿生最广。<a id="a-Km"></a>说者如夏月时卤土灰牛屎肉及诸湿处积聚。<a id="a-Kn"></a>从欲界至梵天。<a id="a-Ko"></a>须臾一时顷虫满其中。<a id="a-Kp"></a>如是湿生最广。<a id="a-Kq"></a>如是说者化生最广。<a id="a-Kr"></a>何以故。<a id="a-Ks"></a>谓化生尽摄三趣。<a id="a-Kt"></a>二趣少所入。<a id="a-Ku"></a>尽三趣者。<a id="a-Kv"></a>地狱饿鬼天。<a id="a-Kw"></a>二趣少所入者。<a id="a-Kx"></a>畜生及人。<a id="a-Ky"></a>复次欲色界一切众生皆生中阴。<a id="a-Kz"></a>中阴者是生生他。<a id="a-L0"></a>以是故化生最广。</p>
  <p id="aL1">问曰。<a id="a-L2"></a>四生何生最妙。<a id="a-L3"></a>答曰。<a id="a-L4"></a>化生最妙。<a id="a-L5"></a>问曰。<a id="a-L6"></a>若化生最妙者。<a id="a-L7"></a>何以故佛世尊不从化生。<a id="a-L8"></a>答曰。<a id="a-L9"></a>不等和合故。<a id="a-LA"></a>谓有化人时尔时无佛。<a id="a-LB"></a>谓有佛时尔时无化生人。<a id="a-LC"></a>是谓不等和合故佛世尊不化生。<a id="a-LD"></a>或曰。<a id="a-LE"></a>化生身无力故。<a id="a-LF"></a>不胜十力四无所畏。<a id="a-LG"></a>或曰。<a id="a-LH"></a>化身柔软不胜无上正真道。<a id="a-LI"></a>或曰。<a id="a-LJ"></a>此一向极爱念与亲相续。<a id="a-LK"></a>菩萨恒一向极爱修善。<a id="a-LL"></a>以是故胎生不化生。<a id="a-LM"></a>或曰。<a id="a-LN"></a>菩萨长夜作行求尊父母。<a id="a-LO"></a>父母亦长夜作行求孝顺子。<a id="a-LP"></a>若菩萨从化生者。<a id="a-LQ"></a>则誓愿行无果无报。<a id="a-LR"></a>以是故菩萨胎生不化生。<a id="a-LS"></a>或曰。<a id="a-LT"></a>说法受故。<a id="a-LU"></a>若世尊从化生已。<a id="a-LV"></a>诣聚论所呵责者。<a id="a-LW"></a>彼比丘当作念。<a id="a-LX"></a>此人无父母无兄弟姊妹及诸亲族。<a id="a-LY"></a>但来呵责我等。<a id="a-LZ"></a>如阎浮利地最豪贵家亲族众多。<a id="a-La"></a>迦维罗卫最为人中。<a id="a-Lb"></a>世尊生彼。<a id="a-Lc"></a>如口含唾不乐久停。<a id="a-Ld"></a>出家学道住一林中叹誉一林。<a id="a-Le"></a>以是故说法时多有受化。<a id="a-Lf"></a>是谓说法受故佛世尊胎生不化生。<a id="a-Lg"></a>或曰。<a id="a-Lh"></a>断诽谤故。<a id="a-Li"></a>世尊胎生不化生。<a id="a-Lj"></a>如世尊在大众中。<a id="a-Lk"></a>一切人无不见者。<a id="a-Ll"></a>从兜术天终降生母胎。<a id="a-Lm"></a>十月已满在林毗园生。<a id="a-Ln"></a>即行七步。<a id="a-Lo"></a>二龙浴身二十九出家。<a id="a-Lp"></a>三十五得道。<a id="a-Lq"></a>六年苦行已。<a id="a-Lr"></a>食二女乳糜。<a id="a-Ls"></a>降魔官属成无上道。<a id="a-Lt"></a>犹有异学来诽谤者。<a id="a-Lu"></a>过百劫已。<a id="a-Lv"></a>于大海中生一幻士食一切施。<a id="a-Lw"></a>何况世尊化生者。<a id="a-Lx"></a>异学岂不增诽谤耶。<a id="a-Ly"></a>是谓断诽谤故世尊胎生不化生。<a id="a-Lz"></a>或曰。<a id="a-M0"></a>饶益他故。<a id="a-M1"></a>世尊胎生不化生。<a id="a-M2"></a>若世尊化生者。<a id="a-M3"></a>般涅槃时不见身舍利。<a id="a-M4"></a>若不见者。<a id="a-M5"></a>如今般涅槃灭千载。<a id="a-M6"></a>舍利如芥子。<a id="a-M7"></a>百千众生皆悉供养恭敬。<a id="a-M8"></a>供养恭敬已。<a id="a-M9"></a>愿求佛辟支佛声闻道。<a id="a-MA"></a>豪贵家天上人中形貌端正无有双比。<a id="a-MB"></a>乃至入无余涅槃界。<a id="a-MC"></a>若世尊化生者。<a id="a-MD"></a>尔所功德尽断灭不现。<a id="a-ME"></a>以是故佛世尊胎生不化生。<a id="a-MF"></a>问曰。<a id="a-MG"></a>何以故化生终时身不可见。<a id="a-MH"></a>答曰。<a id="a-MI"></a>化生身者。<a id="a-MJ"></a>一时生。<a id="a-MK"></a>一时灭。<a id="a-ML"></a>如人入水。<a id="a-MM"></a>一时没一时出。<a id="a-MN"></a>出已还没不复现。<a id="a-MO"></a>如是化生身。<a id="a-MP"></a>一时生一时灭。<a id="a-MQ"></a>或曰。<a id="a-MR"></a>化生身者多有造色少四大。<a id="a-MS"></a>多四大故终时可见。<a id="a-MT"></a>或曰。<a id="a-MU"></a>化生身者多根少非根。<a id="a-MV"></a>多非根故终时可见。<a id="a-MW"></a>化生者少发毛爪齿骨。<a id="a-MX"></a>以是故化生身终时身不可见。<a id="a-MY"></a>问曰。<a id="a-MZ"></a>若化生身终时不可见者。<a id="a-Ma"></a>彼契经云何通。<a id="a-Mb"></a>化生金翅鸟搏撮化生龙而食。<a id="a-Mc"></a>若化生不现者。<a id="a-Md"></a>云何以彼为食。<a id="a-Me"></a>答曰。<a id="a-Mf"></a>意欲食故取之。<a id="a-Mg"></a>但不除饥渴。<a id="a-Mh"></a>或曰。<a id="a-Mi"></a>化身妙软入腹即当食。<a id="a-Mj"></a>如油如酥入腹当食。<a id="a-Mk"></a>如是化身妙软入腹即当食。<a id="a-Ml"></a>或曰。<a id="a-Mm"></a>一时吞是故当食。<a id="a-Mn"></a>或曰。<a id="a-Mo"></a>彼金翅鸟有方便意。<a id="a-Mp"></a>先吞其尾然后至头。<a id="a-Mq"></a>命未断时以当食。<a id="a-Mr"></a>是故化身当食。<a id="a-Ms"></a>问曰。<a id="a-Mt"></a>若化身终时不现者。<a id="a-Mu"></a>彼余契经云何通。<a id="a-Mv"></a>彼地狱卒取彼罪人。<a id="a-Mw"></a>从脚剥皮至颈。<a id="a-Mx"></a>从颈至足。<a id="a-My"></a>云何可见。<a id="a-Mz"></a>答曰。<a id="a-N0"></a>着身故可见。<a id="a-N1"></a>离身不可见。<a id="a-N2"></a>如重云电光。<a id="a-N3"></a>出则见没则不见。<a id="a-N4"></a>如是着身故可见。<a id="a-N5"></a>离身不可见。<a id="a-N6"></a>问曰。<a id="a-N7"></a>天上鸟是卵生耶。<a id="a-N8"></a>为化生耶。<a id="a-N9"></a>若卵生者应终时身见。<a id="a-NA"></a>诸天见已何得不起憎恶心耶。<a id="a-NB"></a>诸天有六种乐。<a id="a-NC"></a>谓眼见色尽见可乐不见非乐。<a id="a-ND"></a>喜非不喜。<a id="a-NE"></a>念非不念。<a id="a-NF"></a>善色非不善色。<a id="a-NG"></a>快色非不快色。<a id="a-NH"></a>妙非不妙。<a id="a-NI"></a>如是至意作此论已。<a id="a-NJ"></a>有一说者。<a id="a-NK"></a>天上鸟卵生。<a id="a-NL"></a>问曰。<a id="a-NM"></a>若卵生者应终时身可见。<a id="a-NN"></a>诸天见已何得不起憎恶心耶。<a id="a-NO"></a>答曰。<a id="a-NP"></a>天上鸟终时可见。<a id="a-NQ"></a>但风吹去速。<a id="a-NR"></a>如是说者。<a id="a-NS"></a>天上鸟化生。<a id="a-NT"></a>广说四生处尽。</p>
 </body>
</html>