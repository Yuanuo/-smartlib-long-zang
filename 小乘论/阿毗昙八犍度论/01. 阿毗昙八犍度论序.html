<!doctype html>
<html id="z3IBW0F197" data-ver="85">
 <head>
  <meta charset="utf-8">
  <meta author="迦旃延子">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗昙八犍度论序</h1>
  <p id="a2">晋释道安撰</p>
  <p id="a3">阿毗昙者。<a id="a-4"></a>秦言大法也。<a id="a-5"></a>众祐有以见道果之至赜。<a id="a-6"></a>拟性形容。<a id="a-7"></a>执乎真像。<a id="a-8"></a>谓之大也。<a id="a-9"></a>有以道慧之至齐。<a id="a-A"></a>观如司南察乎一相。<a id="a-B"></a>谓之法。<a id="a-C"></a>故曰大法也。<a id="a-D"></a>中阿含世尊责优陀耶曰。<a id="a-E"></a>汝诘阿毗昙乎。<a id="a-F"></a>夫然。<a id="a-G"></a>佛以身子五法为大阿毗昙也(戒定慧名无漏也)。<a id="a-H"></a>佛般涅槃后迦旃延(义第一)。<a id="a-I"></a>以十部经浩博难究。<a id="a-J"></a>撰其大法为一部八犍度四十四品也。<a id="a-K"></a>其为经也。<a id="a-L"></a>富莫上焉。<a id="a-M"></a>邃莫加焉。<a id="a-N"></a>要道无行而不由。<a id="a-O"></a>可不谓之富乎。<a id="a-P"></a>至德无妙而不出。<a id="a-Q"></a>可不谓之邃乎。<a id="a-R"></a>富邃洽备故。<a id="a-S"></a>故能微显阐幽也。<a id="a-T"></a>其说智也周。<a id="a-U"></a>其说根也密。<a id="a-V"></a>其说禅也悉。<a id="a-W"></a>其说道也具。<a id="a-X"></a>周则二八用各适时。<a id="a-Y"></a>密则二十迭为宾主。<a id="a-Z"></a>悉则味净遍游其门。<a id="a-a"></a>具则利钝各别其所以。<a id="a-b"></a>故为高座者所咨嗟。<a id="a-c"></a>三藏者所鼓舞也。<a id="a-d"></a>其身毒来诸沙门。<a id="a-e"></a>莫不祖述此经。<a id="a-f"></a>宪章鞞婆沙。<a id="a-g"></a>咏歌有余味者也。<a id="a-h"></a>然乃在大荒之外。<a id="a-i"></a>葱岭之表。<a id="a-j"></a>虽欲从之。<a id="a-k"></a>未由见也。<a id="a-l"></a>以建元十九年罽宾沙门僧伽禘婆诵此经甚利。<a id="a-m"></a>来诣长安。<a id="a-n"></a>比丘释法和请令出之。<a id="a-o"></a>佛念译传。<a id="a-p"></a>慧力僧茂笔受。<a id="a-q"></a>和理其指归。<a id="a-r"></a>自四月二十日出至十月二十三日乃讫。<a id="a-s"></a>其日捡校译人颇杂义辞。<a id="a-t"></a>龙蛇同渊。<a id="a-u"></a>金鋀共肆者。<a id="a-v"></a>救救如也。<a id="a-w"></a>和抚然恨之。<a id="a-x"></a>余亦深谓不可。<a id="a-y"></a>遂令更出。<a id="a-z"></a>夙夜匪懈。<a id="a-10"></a>四十六日而得尽定损可损者四卷焉。<a id="a-11"></a>至于事须悬解起尽之处皆为细其下。<a id="a-12"></a>梵本十五千七十二首卢(四十八万二千五百四言)。<a id="a-13"></a>秦语十九万五千二百五十言。<a id="a-14"></a>其人忘因缘一品云。<a id="a-15"></a>言数可与十门等也。<a id="a-16"></a>周览斯经有硕人所尚者三焉。<a id="a-17"></a>以高座者尚其博。<a id="a-18"></a>以尽漏者尚其要。<a id="a-19"></a>以研机者尚其密。<a id="a-1A"></a>密者龙象翘鼻鸣不造耳。<a id="a-1B"></a>非人中之至恬。<a id="a-1C"></a>其孰能与于此也。<a id="a-1D"></a>要者八忍九断。<a id="a-1E"></a>巨细毕载。<a id="a-1F"></a>非人中之至练。<a id="a-1G"></a>其孰能致于此也。<a id="a-1H"></a>博者众微众妙。<a id="a-1I"></a>六八曲备。<a id="a-1J"></a>非人中之至懿。<a id="a-1K"></a>其孰能综于此也。<a id="a-1L"></a>其将来诸学者游槃于其中。<a id="a-1M"></a>何求而不得乎。</p>
 </body>
</html>