<!doctype html>
<html id="z3IBVbb12B" data-ver="712">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第五十六</h1>
  <h2 id="a2">结蕴第二中一行纳息第二之一</h2>
  <p id="a3">有九结。<a id="a-4"></a>谓爱结乃至悭结。<a id="a-5"></a>若于此事有爱结系亦有恚结系耶。<a id="a-6"></a>如是等章及解章义。<a id="a-7"></a>既领会已。<a id="a-8"></a>次应广释。<a id="a-9"></a>此中事者。<a id="a-A"></a>事有五种。<a id="a-B"></a>一自体事。<a id="a-C"></a>二所缘事。<a id="a-D"></a>三系事。<a id="a-E"></a>四因事。<a id="a-F"></a>五摄受事。<a id="a-G"></a>自体事者。<a id="a-H"></a>如见蕴说。<a id="a-I"></a>若事能通达彼事能遍知耶。<a id="a-J"></a>设事能遍知彼事能通达耶彼于诸忍诸智自体以事声说即彼复说若事已得彼事成就耶。<a id="a-K"></a>设事成就彼事已得耶。<a id="a-L"></a>此中有说。<a id="a-M"></a>一切法自体以事声说。<a id="a-N"></a>有作是说。<a id="a-O"></a>若法有得者以事声说。<a id="a-P"></a>所缘事者。<a id="a-Q"></a>如品类足说。<a id="a-R"></a>一切法皆是智所知随其事。<a id="a-S"></a>云何随其事。<a id="a-T"></a>谓若法是此智所行境。<a id="a-U"></a>彼于所缘以事声说。<a id="a-V"></a>然契经说。<a id="a-W"></a>当为汝等说四十四智事及七十七智事者。<a id="a-X"></a>阿毗达磨诸论师言。<a id="a-Y"></a>彼经说自体事。<a id="a-Z"></a>谓诸忍智缘有支者以事声说。<a id="a-a"></a>尊者妙音作如是说。<a id="a-b"></a>彼经说所缘事。<a id="a-c"></a>谓诸忍智所缘有支以事声说。<a id="a-d"></a>系事者。<a id="a-e"></a>如此中说。<a id="a-f"></a>若于此事有爱结系亦有恚结系耶。<a id="a-g"></a>乃至广说。<a id="a-h"></a>此中五部法以事声说。<a id="a-i"></a>谓见苦集灭道修所断法。<a id="a-j"></a>是五部烦恼所系事故说名系事。<a id="a-k"></a>因事者。<a id="a-l"></a>如品类足说。<a id="a-m"></a>云何有事法。<a id="a-n"></a>云何无事法。<a id="a-o"></a>彼意说有因法无因法。<a id="a-p"></a>又伽他说。</p>
  <p id="aq">苾刍心寂静　　能永断诸事</p>
  <p id="ar">彼生死尽故　　不受于后有</p>
  <p id="as">彼颂意说。<a id="a-t"></a>一切生死皆依于因。<a id="a-u"></a>有因故有生死。<a id="a-v"></a>因断故生死尽。<a id="a-w"></a>由此不复受未来三有生摄受事者。<a id="a-x"></a>如契经说。<a id="a-y"></a>应舍田事宅事财事摄受之心。<a id="a-z"></a>应离田事宅事财事摄受之业。<a id="a-10"></a>又伽他说。</p>
  <p id="a11">若于田事财　　牛马等僮仆</p>
  <p id="a12">男女亲别欲　　是人名极贪</p>
  <p id="a13">又在家者作如是言。<a id="a-14"></a>我摄此事我持此事。<a id="a-15"></a>诸如是等名摄受事。<a id="a-16"></a>复有五事。<a id="a-17"></a>一界事。<a id="a-18"></a>二处事。<a id="a-19"></a>三蕴事。<a id="a-1A"></a>四世事。<a id="a-1B"></a>五刹那事。<a id="a-1C"></a>于此十事。<a id="a-1D"></a>此中但依系事作论。<a id="a-1E"></a>不依余九。</p>
  <p id="a1F">阿毗达磨诸论师言。<a id="a-1G"></a>所系事是实能系结亦实。<a id="a-1H"></a>补特伽罗是假。<a id="a-1I"></a>犊子部说。<a id="a-1J"></a>所系事是实。<a id="a-1K"></a>能系结亦实。<a id="a-1L"></a>补特伽罗亦是实。<a id="a-1M"></a>譬喻者说能系结是实。<a id="a-1N"></a>所系事是假补特伽罗亦假。<a id="a-1O"></a>问彼何故说所系事是假耶。<a id="a-1P"></a>答彼说有染与无染境不决定故知境非实。<a id="a-1Q"></a>谓如有一端正女人种种庄严来入众会。<a id="a-1R"></a>有见起敬有见起贪。<a id="a-1S"></a>有见起嗔。<a id="a-1T"></a>有见起嫉。<a id="a-1U"></a>有见起厌有见起悲。<a id="a-1V"></a>有见生舍。<a id="a-1W"></a>应知此中子见起敬。<a id="a-1X"></a>诸耽欲者见而起贪。<a id="a-1Y"></a>诸怨憎者见而起嗔。<a id="a-1Z"></a>诸同夫者见而起嫉。<a id="a-1a"></a>诸有修习不净观者见而起厌。<a id="a-1b"></a>诸离欲仙见起悲愍。<a id="a-1c"></a>作如是念。<a id="a-1d"></a>此妙色相不久当为无常所灭。<a id="a-1e"></a>诸阿罗汉见而生舍。<a id="a-1f"></a>由此故知境无实体。<a id="a-1g"></a>彼说非理。<a id="a-1h"></a>所以者何。<a id="a-1i"></a>若境非实。<a id="a-1j"></a>应不作缘生心心所。<a id="a-1k"></a>若尔应无染净品法。<a id="a-1l"></a>补特伽罗定非实有。<a id="a-1m"></a>佛说无我无我所故。</p>
  <p id="a1n">诸烦恼有与五识相应。<a id="a-1o"></a>有与意识相应。<a id="a-1p"></a>五识相应者。<a id="a-1q"></a>若在过去系过去事。<a id="a-1r"></a>若在现在系现在事。<a id="a-1s"></a>若在未来生法者系未来事。<a id="a-1t"></a>不生法者系三世事。<a id="a-1u"></a>意识相应者。<a id="a-1v"></a>若在过去若在未来若在现在。<a id="a-1w"></a>皆容系三世事。<a id="a-1x"></a>复次眼识相应烦恼于色处作所缘系。<a id="a-1y"></a>于彼相应意处法处作相应系。<a id="a-1z"></a>耳识相应烦恼于声处作所缘系。<a id="a-20"></a>于彼相应意处法处作相应系。<a id="a-21"></a>鼻识相应烦恼于香处作所缘系。<a id="a-22"></a>于彼相应意处法处作相应系。<a id="a-23"></a>舌识相应烦恼于味处。<a id="a-24"></a>作所缘系。<a id="a-25"></a>于彼相应意处法处作相应系。<a id="a-26"></a>身识相应烦恼于触处作所缘系。<a id="a-27"></a>于彼相应意处法处作相应系意识相应烦恼于十二处作所缘系。<a id="a-28"></a>于彼相应意处法处作相应系。<a id="a-29"></a>是谓一行略毗婆沙。<a id="a-2A"></a>若于此事有爱结系亦有恚结系耶。<a id="a-2B"></a>答若于此事有恚结系必有爱结系。<a id="a-2C"></a>或有爱结系无恚结系。<a id="a-2D"></a>谓于色无色界法有爱结未断。<a id="a-2E"></a>此中爱结通三界五部。<a id="a-2F"></a>唯有漏缘非遍行。<a id="a-2G"></a>恚结唯欲界通五部。<a id="a-2H"></a>唯有漏缘非遍行。<a id="a-2I"></a>诸具缚者于欲界五部事。<a id="a-2J"></a>若有爱结系亦有恚结系。<a id="a-2K"></a>若有恚结系亦有爱结系。<a id="a-2L"></a>于色无色界五部事。<a id="a-2M"></a>有爱结系无恚结系。<a id="a-2N"></a>不具缚者于欲界五部事。<a id="a-2O"></a>随未断处有爱结系。<a id="a-2P"></a>亦有恚结系。<a id="a-2Q"></a>若已断处无爱结系。<a id="a-2R"></a>亦无恚结系。<a id="a-2S"></a>于色无色界五部事。<a id="a-2T"></a>随未断处有爱结系。<a id="a-2U"></a>无恚结系。<a id="a-2V"></a>若已断处无爱结系。<a id="a-2W"></a>亦无恚结系。<a id="a-2X"></a>由爱结长恚结短故。<a id="a-2Y"></a>所问应作顺后句答。<a id="a-2Z"></a>若于此事有恚结系必有爱结系。<a id="a-2a"></a>谓于欲界五部未断尽事。<a id="a-2b"></a>或有爱结系。<a id="a-2c"></a>无恚结系。<a id="a-2d"></a>谓于色无色界法有爱结未断。<a id="a-2e"></a>此中或有八地未断。<a id="a-2f"></a>乃至或有非想非非想处未断。<a id="a-2g"></a>于此地中或有五部未断。<a id="a-2h"></a>乃至或有修所断未断。<a id="a-2i"></a>于此部中或有九品未断。<a id="a-2j"></a>乃至或有下下品未断。<a id="a-2k"></a>此中总相说未断言。<a id="a-2l"></a>问何故色无色界五部法无恚结系耶。<a id="a-2m"></a>答以上二界无恚结故。<a id="a-2n"></a>问何故上二界无恚结耶。<a id="a-2o"></a>答彼于恚结非田器故。<a id="a-2p"></a>复次诸瑜伽师厌患恚结求上二界。<a id="a-2q"></a>若上二界有恚结者。<a id="a-2r"></a>诸瑜伽师不应求彼勤修加行。<a id="a-2s"></a>若法下地有上地亦有者。<a id="a-2t"></a>是则应无渐次灭法。<a id="a-2u"></a>此若无者亦应无有究竟灭法。<a id="a-2v"></a>是所引故。<a id="a-2w"></a>若复拨无究竟灭法则亦应拨解脱出离。<a id="a-2x"></a>勿有斯过故上二界无有恚结。<a id="a-2y"></a>复次恚结必依粗涩相续。<a id="a-2z"></a>色无色界相续细滑胜奢摩他所滋润故无有恚结。<a id="a-30"></a>复次若于此界有忧苦根则有恚结。<a id="a-31"></a>诸有情类依忧苦根于他相续起嗔恚故。<a id="a-32"></a>色无色界无忧苦根故无恚结。<a id="a-33"></a>复次若欲界中有无惭无愧则有恚结。<a id="a-34"></a>有情依止无惭无愧于他相续起嗔恚故。<a id="a-35"></a>上二界无无惭无愧故无恚结。<a id="a-36"></a>复次若于是界有嫉与悭则有恚结。<a id="a-37"></a>诸有情类依止嫉悭于他相续起嗔恚故。<a id="a-38"></a>色无色界无嫉无悭故无恚结。<a id="a-39"></a>复次若于是界有女男根则有恚结。<a id="a-3A"></a>诸有情类依女男根于他相续起嗔恚故。<a id="a-3B"></a>色无色界无女男根故无恚结。<a id="a-3C"></a>复次若于此界有段食贪则有恚结。<a id="a-3D"></a>诸有情类依段食贪于他相续起嗔恚故。<a id="a-3E"></a>色无色界无段食贪故无恚结。<a id="a-3F"></a>复次若于此界有淫欲爱则有恚结。<a id="a-3G"></a>诸有情类依淫欲爱于他相续起嗔恚故。<a id="a-3H"></a>色无色界无淫欲爱故无恚结。<a id="a-3I"></a>复次若于此界有五重盖则有恚结。<a id="a-3J"></a>诸有情类依五重盖于他相续起嗔恚故。<a id="a-3K"></a>色无色界无五重盖故无恚结。<a id="a-3L"></a>复次若于是界有五妙欲则有恚结。<a id="a-3M"></a>诸有情类依五妙欲起嗔恚故。<a id="a-3N"></a>色无色界无五妙欲故无恚结。<a id="a-3O"></a>复次若于是界有怨憎相则有恚结。<a id="a-3P"></a>怨憎相者。<a id="a-3Q"></a>谓九恼事。<a id="a-3R"></a>色无色界无怨憎相故无恚结。<a id="a-3S"></a>由此尊者妙音说言。<a id="a-3T"></a>有情若遇诸怨憎相便起恚结。<a id="a-3U"></a>诸怨憎相上二界无故无恚结。<a id="a-3V"></a>复次慈是恚结近对治道。<a id="a-3W"></a>色界有慈故无恚结。<a id="a-3X"></a>如处若有吠岚婆风。<a id="a-3Y"></a>是处云烟必不得住。<a id="a-3Z"></a>色界无故无色亦无。<a id="a-3a"></a>非诸烦恼下地所无上地得有渐次断故。<a id="a-3b"></a>若于此事有爱结系亦有慢结系耶。<a id="a-3c"></a>答如是。<a id="a-3d"></a>设有慢结系复有爱结系耶。<a id="a-3e"></a>答如是。<a id="a-3f"></a>谓爱慢结俱通三界五部。<a id="a-3g"></a>唯有漏缘非遍行长短等故。<a id="a-3h"></a>所问应作如是句答。<a id="a-3i"></a>若具缚者。<a id="a-3j"></a>三界五部事皆为二结系。<a id="a-3k"></a>不具缚者。<a id="a-3l"></a>随已断处无二结系。<a id="a-3m"></a>若未断处有二结系。<a id="a-3n"></a>或有九地乃至或有一地于此地中或有五部乃至或有一部。<a id="a-3o"></a>于此部中或有九品乃至或有一品。<a id="a-3p"></a>故言如是。</p>
  <p id="a3q">若于此事有爱结系亦有无明结系耶。<a id="a-3r"></a>答若于此事有爱结系必有无明结系或有无明结系无爱结系。<a id="a-3s"></a>谓苦智已生集智未生。<a id="a-3t"></a>于见苦所断法。<a id="a-3u"></a>有见集所断无明结未断。<a id="a-3v"></a>此中爱结通三界五部。<a id="a-3w"></a>唯有漏缘非遍行。<a id="a-3x"></a>无明结通三界五部。<a id="a-3y"></a>有漏无漏缘遍行非遍行。<a id="a-3z"></a>诸具缚者于三界五部事。<a id="a-40"></a>若有爱结系亦有无明结系。<a id="a-41"></a>若有无明结系亦有爱结系。<a id="a-42"></a>不具缚者于已断处。<a id="a-43"></a>或有遍行无明结系无爱结系。<a id="a-44"></a>无明结长。<a id="a-45"></a>爱结短故。<a id="a-46"></a>所问应作顺前句答谓于三界五部事中若有爱结系必有无明结系。<a id="a-47"></a>或有无明结系无爱结系。<a id="a-48"></a>广说如前。<a id="a-49"></a>谓苦智已生集智未生。<a id="a-4A"></a>见苦所断爱无明结。<a id="a-4B"></a>于自部事已断尽。<a id="a-4C"></a>故俱不能系。<a id="a-4D"></a>见集所断遍行无明结于见苦所断事。<a id="a-4E"></a>为所缘系。<a id="a-4F"></a>见集所断爱结于见苦所断事。<a id="a-4G"></a>非所缘系非遍行故。<a id="a-4H"></a>非相应系。<a id="a-4I"></a>是他聚故。<a id="a-4J"></a>若于此事有爱结系亦有见结系耶。<a id="a-4K"></a>答应作四句。<a id="a-4L"></a>此中爱结通三界五部。<a id="a-4M"></a>唯有漏缘非遍行。<a id="a-4N"></a>见结通三界唯四部通有漏无漏缘遍行非遍行。<a id="a-4O"></a>诸具缚者于三界五部事。<a id="a-4P"></a>若有爱结系亦有见结系。<a id="a-4Q"></a>若有见结系亦有爱结系。<a id="a-4R"></a>不具缚者爱结通五部故长。<a id="a-4S"></a>唯有漏缘非遍行故短。<a id="a-4T"></a>见结唯四部故短。<a id="a-4U"></a>通有漏无漏缘遍行非遍行故长此二互有长短义故。<a id="a-4V"></a>所问应作四句而答。<a id="a-4W"></a>或有爱结系无见结系。<a id="a-4X"></a>谓集智已生灭智未生。<a id="a-4Y"></a>于见灭道所断见结不相应法。<a id="a-4Z"></a>及于修所断法有爱结未断。<a id="a-4a"></a>此中见灭道所断见结不相应法者。<a id="a-4b"></a>谓彼邪见自性及见取戒禁取疑贪嗔慢不共无明等聚相应不相应法。<a id="a-4c"></a>于此诸法爱未断故。<a id="a-4d"></a>有爱结系。<a id="a-4e"></a>彼于自聚为所缘系及相应系。<a id="a-4f"></a>若于他聚为所缘系。<a id="a-4g"></a>非相应系无见结系。<a id="a-4h"></a>所以者何。<a id="a-4i"></a>遍行见结缘五部者彼已断故。<a id="a-4j"></a>余未断者于此见结不相应法。<a id="a-4k"></a>非所缘系。<a id="a-4l"></a>无漏缘故。<a id="a-4m"></a>非相应系。<a id="a-4n"></a>是他聚故。<a id="a-4o"></a>自性与自性不相应故。<a id="a-4p"></a>彼于修所断法爱未断故有爱结系。<a id="a-4q"></a>或有九地爱结未断。<a id="a-4r"></a>乃至或有一地爱结未断。<a id="a-4s"></a>于此地中或有九品爱结未断。<a id="a-4t"></a>乃至或有一品爱结未断无见结系所以者何遍行见结缘五部者彼已断故。<a id="a-4u"></a>修所断部无见结故。<a id="a-4v"></a>复次灭智已生道智未生。<a id="a-4w"></a>于见道所断见结不相应法。<a id="a-4x"></a>及于修所断法。<a id="a-4y"></a>有爱结未断。<a id="a-4z"></a>此中见道所断见结不相应法如前说。<a id="a-50"></a>于此诸法及于修所断法。<a id="a-51"></a>有爱结系无见结系亦如前说。<a id="a-52"></a>复次具见世尊弟子于修所断法有爱结未断。<a id="a-53"></a>此中道类智已生具见三界四圣谛故名为具见。<a id="a-54"></a>彼于修所断法爱未断故。<a id="a-55"></a>有爱结系或有九地爱结未断乃至或有一地爱结未断。<a id="a-56"></a>于此地中或有九品爱结未断乃至或有一品爱结未断无见结系。<a id="a-57"></a>所以者何。<a id="a-58"></a>一切见结彼已断故。<a id="a-59"></a>或有见结系无爱结系。<a id="a-5A"></a>谓苦智已生集智未生。<a id="a-5B"></a>于见苦所断法有见集所断见结未断。<a id="a-5C"></a>此中苦智已生集智未生。<a id="a-5D"></a>见苦所断爱结见结二俱已断。<a id="a-5E"></a>见集所断见结未断故。<a id="a-5F"></a>于见苦所断法为所缘系。<a id="a-5G"></a>见集所断爱结虽未断而于见苦所断法。<a id="a-5H"></a>非所缘系非遍行故。<a id="a-5I"></a>非相应系。<a id="a-5J"></a>是他聚故。<a id="a-5K"></a>或有二俱系。<a id="a-5L"></a>谓具缚者于见修所断法有二结系。<a id="a-5M"></a>问何故名具缚者。<a id="a-5N"></a>答由此有情一切支分皆能缚故。<a id="a-5O"></a>一切支分皆被缚故。<a id="a-5P"></a>名为具缚。<a id="a-5Q"></a>一切支分皆能缚者。<a id="a-5R"></a>五部烦恼皆能为缚。<a id="a-5S"></a>一切支分皆被缚者。<a id="a-5T"></a>五部诸法皆被系缚。<a id="a-5U"></a>此具缚者于见苦所断法有一部爱结系二部见结系。<a id="a-5V"></a>于见集所断法亦尔。<a id="a-5W"></a>于见灭所断见结相应法。<a id="a-5X"></a>有一部爱结系三部见结系。<a id="a-5Y"></a>于见结不相应法有一部爱结系三部见结系。<a id="a-5Z"></a>于见道所断法亦尔。<a id="a-5a"></a>于修所断法有一部爱结系二部见结系。<a id="a-5b"></a>复次苦智已生集智未生。<a id="a-5c"></a>于见集灭道修所断法有二结系。<a id="a-5d"></a>此中于见集所断法。<a id="a-5e"></a>有一部爱结系一部见结系。<a id="a-5f"></a>于见灭所断见结相应法。<a id="a-5g"></a>有一部爱结系二部见结系。<a id="a-5h"></a>于见结不相应法。<a id="a-5i"></a>有一部爱结系一部见结系。<a id="a-5j"></a>于见道所断法亦尔。<a id="a-5k"></a>于修所断法有一部爱结系一部见结系。<a id="a-5l"></a>尔时于见苦所断法。<a id="a-5m"></a>虽有见结系而无爱结系。<a id="a-5n"></a>故此不说。<a id="a-5o"></a>复次集智已生灭智未生。<a id="a-5p"></a>于见灭道所断见结相应法有二结系。<a id="a-5q"></a>此中于见灭道所断见结相应法。<a id="a-5r"></a>各有一部爱结系一部见结系。<a id="a-5s"></a>尔时于见灭道所断见结不相应法及修所断法。<a id="a-5t"></a>虽有爱结系而无见结系。<a id="a-5u"></a>故此不说。<a id="a-5v"></a>复次灭智已生道智未生。<a id="a-5w"></a>于见道所断见结相应法有二结系。<a id="a-5x"></a>此中于见道所断见结相应法。<a id="a-5y"></a>有一部爱结系一部见结系。<a id="a-5z"></a>尔时于见道所断见结不相应法及修所断法。<a id="a-60"></a>虽有爱结系而无见结系。<a id="a-61"></a>故此不说。<a id="a-62"></a>或有二俱不系。<a id="a-63"></a>谓集智已生灭智未生。<a id="a-64"></a>于见苦集所断法无二结系。<a id="a-65"></a>灭智已生道智未生。<a id="a-66"></a>于见苦集灭所断法无二结系。<a id="a-67"></a>具见世尊弟子于见所断法无二结系。<a id="a-68"></a>已离欲染于欲界法无二结系。<a id="a-69"></a>已离色染于欲色界法无二结系。<a id="a-6A"></a>已离无色染于三界法无二结系。<a id="a-6B"></a>此中诸法能系所系俱已断故皆离二结。<a id="a-6C"></a>谓爱见结俱离系故。<a id="a-6D"></a>此复应作颇设问答。<a id="a-6E"></a>颇有见灭道所断见结相应法。<a id="a-6F"></a>有爱结系无见结系。<a id="a-6G"></a>非不见随眠之所随增耶。<a id="a-6H"></a>答有。<a id="a-6I"></a>谓六品结断已入正性离生。<a id="a-6J"></a>集智已生灭智未生。<a id="a-6K"></a>见灭道所断前六品见结相应法有爱结系。<a id="a-6L"></a>后三品爱结缘彼未断故。<a id="a-6M"></a>无见结系遍行见结缘五部者彼已断故。<a id="a-6N"></a>自部前六品无漏缘见结亦已断故。<a id="a-6O"></a>自部后三品无漏缘见结虽未断而于前六品已断见结相应法非所缘系无漏缘故非相应系。<a id="a-6P"></a>是他聚故。<a id="a-6Q"></a>而见随眠非不随增。<a id="a-6R"></a>见取戒禁取自部后三品于前六品犹随增故。<a id="a-6S"></a>见随眠通五见。<a id="a-6T"></a>见结唯是前三见故。<a id="a-6U"></a>如对见结。<a id="a-6V"></a>对疑结亦尔。<a id="a-6W"></a>谓如见结通三界唯四部。<a id="a-6X"></a>通有漏无漏缘遍行非遍行。<a id="a-6Y"></a>疑结亦尔。<a id="a-6Z"></a>是故爱结若对疑结如对见结。<a id="a-6a"></a>若于此事有爱结系亦有取结系耶。<a id="a-6b"></a>答应作四句。<a id="a-6c"></a>此中爱结通三界五部唯有漏缘非遍行。<a id="a-6d"></a>取结通三界唯四部有漏缘。<a id="a-6e"></a>通遍行非遍行。<a id="a-6f"></a>诸具缚者于三界五部事。<a id="a-6g"></a>若有爱结系亦有取结系。<a id="a-6h"></a>若有取结系。<a id="a-6i"></a>亦有爱结系不具缚者爱结通五部故长。<a id="a-6j"></a>唯非遍行故短取结通遍行非遍行故长。<a id="a-6k"></a>唯四部故短。<a id="a-6l"></a>此二互有长短义故所问应作四句而答。<a id="a-6m"></a>或有爱结系无取结系。<a id="a-6n"></a>谓集智已生灭智未生。<a id="a-6o"></a>于修所断法有爱结未断。<a id="a-6p"></a>灭智已生道智未生。<a id="a-6q"></a>于修所断法有爱结未断。<a id="a-6r"></a>具见世尊弟子于修所断法有爱结未断。<a id="a-6s"></a>此中或有九地爱结未断。<a id="a-6t"></a>乃至或有一地爱结未断。<a id="a-6u"></a>于此地中或有九品爱结未断乃至或有一品爱结未断。<a id="a-6v"></a>由未断故有爱结系无取结系。<a id="a-6w"></a>所以者何。<a id="a-6x"></a>遍行取结缘五部者彼已断故。<a id="a-6y"></a>非遍行取结未断。<a id="a-6z"></a>已断于修所断法非能系故。<a id="a-70"></a>修所断部无取结故。<a id="a-71"></a>或有取结系无爱结系。<a id="a-72"></a>谓苦智已生集智未生。<a id="a-73"></a>于见苦所断法有见集所断取结未断。<a id="a-74"></a>此中苦智已生集智未生。<a id="a-75"></a>见苦所断爱结取结二俱已断。<a id="a-76"></a>见集所断取结未断故。<a id="a-77"></a>于见苦所断法为所缘系。<a id="a-78"></a>见集所断爱结虽未断而于见苦所断法。<a id="a-79"></a>非所缘系非遍行故。<a id="a-7A"></a>非相应系是他聚故。</p>
  <p id="a7B">或有二俱系。<a id="a-7C"></a>谓具缚者于见修所断法有二结系。<a id="a-7D"></a>此中具缚者于见苦所断法。<a id="a-7E"></a>有一部爱结系二部取结系。<a id="a-7F"></a>于见集所断法亦尔。<a id="a-7G"></a>于见灭所断法。<a id="a-7H"></a>有一部爱结系三部取结系。<a id="a-7I"></a>于见道所断法亦尔。<a id="a-7J"></a>于修所断法。<a id="a-7K"></a>有一部爱结系二部取结系。<a id="a-7L"></a>复次苦智已生集智未生。<a id="a-7M"></a>于见集灭道修所断法有二结系。<a id="a-7N"></a>此中于见集所断法。<a id="a-7O"></a>有一部爱结系一部取结系。<a id="a-7P"></a>于见灭道所断法。<a id="a-7Q"></a>各有一部爱结系二部取结系。<a id="a-7R"></a>于修所断法。<a id="a-7S"></a>有一部爱结系一部取结系尔时于见苦所断法。<a id="a-7T"></a>虽有取结系而无爱结系。<a id="a-7U"></a>故此不说。<a id="a-7V"></a>复次集智已生灭智未生。<a id="a-7W"></a>于见灭道所断法有二结系。<a id="a-7X"></a>此中于见灭道所断法。<a id="a-7Y"></a>各有一部爱结系一部取结系。<a id="a-7Z"></a>尔时于修所断法。<a id="a-7a"></a>虽有爱结系而无取结系。<a id="a-7b"></a>故此不说。<a id="a-7c"></a>复次灭智已生道智未生。<a id="a-7d"></a>于见道所断法有二结系。<a id="a-7e"></a>此中于见道所断法。<a id="a-7f"></a>有一部爱结系一部取结系。<a id="a-7g"></a>尔时于修所断法虽有爱结系而无取结系。<a id="a-7h"></a>故此不说。<a id="a-7i"></a>或有二俱不系。<a id="a-7j"></a>谓集智已生灭智未生。<a id="a-7k"></a>于见苦集所断法无二结系。<a id="a-7l"></a>灭智已生道智未生。<a id="a-7m"></a>于见苦集灭所断法无二结系。<a id="a-7n"></a>具见世尊弟子。<a id="a-7o"></a>于见所断法无二结系。<a id="a-7p"></a>已离欲染于欲界法无二结系。<a id="a-7q"></a>已离色染于欲色界法无二结系。<a id="a-7r"></a>已离无色染于三界法无二结系。<a id="a-7s"></a>此中诸法能系所系俱已断故皆离二结。<a id="a-7t"></a>谓爱取结俱离系故。<a id="a-7u"></a>若于此事有爱结系亦有嫉结系耶。<a id="a-7v"></a>答若于此事有嫉结系必有爱结系。<a id="a-7w"></a>或有爱结系无嫉结系。<a id="a-7x"></a>谓于欲界见所断法及于色无色界法有爱结未断。<a id="a-7y"></a>此中爱结通三界五部。<a id="a-7z"></a>唯有漏缘非遍行。<a id="a-80"></a>嫉结唯欲界修所断有漏缘非遍行。<a id="a-81"></a>诸具缚者于欲界修所断事。<a id="a-82"></a>若有爱结系亦有嫉结系。<a id="a-83"></a>若有嫉结系亦有爱结系。<a id="a-84"></a>于欲界见所断四部事及色无色五部事。<a id="a-85"></a>有爱结系无嫉结系。<a id="a-86"></a>不具缚者若未离欲染于欲界修所断事具二结系。<a id="a-87"></a>于三界见所断四部事。<a id="a-88"></a>随未断处有爱结系无嫉结系。<a id="a-89"></a>若已断处无二结系。<a id="a-8A"></a>于色无色界修所断事。<a id="a-8B"></a>有爱结系。<a id="a-8C"></a>无嫉结系。<a id="a-8D"></a>已离欲染于欲界五部事无二结系。<a id="a-8E"></a>于色无色界五部事。<a id="a-8F"></a>随未断处有爱结系无嫉结系。<a id="a-8G"></a>若已断处无二结系。<a id="a-8H"></a>由爱结长嫉结短故。<a id="a-8I"></a>所问应作顺后句答。<a id="a-8J"></a>若于此事有嫉结系必有爱结系。<a id="a-8K"></a>谓于欲界修所断未离系事。<a id="a-8L"></a>或有爱结系无嫉结系。<a id="a-8M"></a>谓于欲界见所断法有爱结未断。<a id="a-8N"></a>此中或有四部爱结未断。<a id="a-8O"></a>乃至或有一部爱结未断。<a id="a-8P"></a>于色无色界法有爱结未断。<a id="a-8Q"></a>此中或有八地爱结未断。<a id="a-8R"></a>乃至或有一地爱结未断。<a id="a-8S"></a>于此地中或有五部爱结未断。<a id="a-8T"></a>乃至或有一部爱结未断。<a id="a-8U"></a>于此部中或有九品爱结未断。<a id="a-8V"></a>乃至或有一品爱结未断。<a id="a-8W"></a>由未断故有爱结系无嫉结系。<a id="a-8X"></a>所以者何。<a id="a-8Y"></a>见所断部无嫉结故。<a id="a-8Z"></a>色无色界亦无嫉结。<a id="a-8a"></a>彼无嫉悭如前恚说。<a id="a-8b"></a>如对嫉结。<a id="a-8c"></a>对悭结亦尔。<a id="a-8d"></a>谓嫉与悭俱唯欲界修所断。<a id="a-8e"></a>有漏缘非遍行故。<a id="a-8f"></a>如爱结对后作一行。<a id="a-8g"></a>慢结对后作一行亦尔。<a id="a-8h"></a>谓爱与慢俱通三界五部。<a id="a-8i"></a>唯有漏缘非遍行故若于此事有恚结系亦有慢结系耶。<a id="a-8j"></a>答若于此事有恚结系必有慢结系。<a id="a-8k"></a>或有慢结系无恚结系。<a id="a-8l"></a>谓于色无色界法。<a id="a-8m"></a>有慢结未断。<a id="a-8n"></a>此中恚结唯欲界通五部唯有漏缘非遍行。<a id="a-8o"></a>慢结通三界五部。<a id="a-8p"></a>唯有漏缘非遍行。<a id="a-8q"></a>诸具缚者于欲界五部事。<a id="a-8r"></a>若有恚结系亦有慢结系。<a id="a-8s"></a>若有慢结系。<a id="a-8t"></a>亦有恚结系。<a id="a-8u"></a>于色无色界五部事。<a id="a-8v"></a>有慢结系无恚结系。<a id="a-8w"></a>不具缚者于欲界五部事。<a id="a-8x"></a>随未断处有恚结系亦有慢结系。<a id="a-8y"></a>若已断处无恚结系亦无慢结系于色无色界五部事。<a id="a-8z"></a>随未断处有慢结系无恚结系。<a id="a-90"></a>若已断处无慢结系亦无恚结系。<a id="a-91"></a>由恚结短慢结长故。<a id="a-92"></a>所问应作顺前句答。<a id="a-93"></a>若于此事有恚结系必有慢结系谓于欲界五部未断尽事。<a id="a-94"></a>或有慢结系无恚结系。<a id="a-95"></a>谓于色无色界法。<a id="a-96"></a>有慢结未断此中或有八地未断。<a id="a-97"></a>乃至或有一地未断。<a id="a-98"></a>于此地中或有五部未断。<a id="a-99"></a>乃至或有一部未断。<a id="a-9A"></a>于此部中或有九品未断。<a id="a-9B"></a>乃至或有一品未断。<a id="a-9C"></a>若于此事有恚结系亦有无明结系耶。<a id="a-9D"></a>答若于此事有恚结系必有无明结系。<a id="a-9E"></a>或有无明结系无恚结系谓未离欲染。<a id="a-9F"></a>苦智已生集智未生。<a id="a-9G"></a>于欲界见苦所断法。<a id="a-9H"></a>有见集所断无明结未断。<a id="a-9I"></a>此中恚结唯欲界通五部唯有漏缘非遍行无明结通三界五部有漏无漏缘遍行非遍行。<a id="a-9J"></a>诸具缚者于欲界五部事。<a id="a-9K"></a>若有恚结系亦有无明结系。<a id="a-9L"></a>若有无明结系亦有恚结系。<a id="a-9M"></a>于色无色界五部事。<a id="a-9N"></a>有无明结系无恚结系。<a id="a-9O"></a>不具缚者于欲界已断处。<a id="a-9P"></a>或有遍行无明结系无恚结系。<a id="a-9Q"></a>于色无色界未断处亦尔。<a id="a-9R"></a>由恚结短无明长故。<a id="a-9S"></a>所问应作顺前句答。<a id="a-9T"></a>若于此事有恚结系必有无明结系。<a id="a-9U"></a>谓于欲界五部未断尽事。<a id="a-9V"></a>或有无明结系无恚结系。<a id="a-9W"></a>谓未离欲染苦智已生集智未生。<a id="a-9X"></a>于欲界见苦所断法。<a id="a-9Y"></a>有见集所断无明结未断。<a id="a-9Z"></a>此中未离欲染者。<a id="a-9a"></a>若已离欲染于欲界法二结俱无故说未离彼。<a id="a-9b"></a>苦智已生集智未生。<a id="a-9c"></a>见苦所断恚与无明二俱已断。<a id="a-9d"></a>见集所断遍行无明犹未断故。<a id="a-9e"></a>于见苦所断法为所缘系。<a id="a-9f"></a>见集所断恚结于见苦所断法非所缘系非遍行故。<a id="a-9g"></a>非相应系是他聚故。<a id="a-9h"></a>复次于色无色界法有无明结未断。<a id="a-9i"></a>此中或有八地无明结未断。<a id="a-9j"></a>乃至或有一地无明结未断。<a id="a-9k"></a>于此地中或有五部无明结未断。<a id="a-9l"></a>乃至或有一部无明结未断。<a id="a-9m"></a>于此部中或有九品无明结未断。<a id="a-9n"></a>乃至或有一品无明结未断。<a id="a-9o"></a>由未断故有无明结系。<a id="a-9p"></a>无恚结系彼无恚结故。<a id="a-9q"></a>若于此事有恚结系亦有见结系耶。<a id="a-9r"></a>答应作四句。<a id="a-9s"></a>此中恚结唯欲界通五部唯有漏缘非遍行。<a id="a-9t"></a>见结通三界唯四部。<a id="a-9u"></a>通有漏无漏缘遍行非遍行。<a id="a-9v"></a>诸具缚者于欲界五部事。<a id="a-9w"></a>若有恚结系亦有见结系。<a id="a-9x"></a>若有见结系亦有恚结系。<a id="a-9y"></a>于色无色界五部事。<a id="a-9z"></a>有见结系无恚结系。<a id="a-A0"></a>不具缚者恚结通五事故长。<a id="a-A1"></a>唯欲界有漏缘非遍行故短。<a id="a-A2"></a>见结通三界有漏无漏缘遍行非遍行故长。<a id="a-A3"></a>唯四部故短。<a id="a-A4"></a>此二互有长短义故。<a id="a-A5"></a>所问应作四句而答。<a id="a-A6"></a>或有恚结系无见结系。<a id="a-A7"></a>谓未离欲染集智已生灭智未生。<a id="a-A8"></a>于欲界见灭道所断见结不相应法。<a id="a-A9"></a>及于欲界修所断法有恚结未断。<a id="a-AA"></a>此中见灭道所断见结不相应法者。<a id="a-AB"></a>谓邪见自性及见取戒禁取疑贪嗔慢不共无明等聚相应不相应法。<a id="a-AC"></a>于此诸法恚未断故有恚结系。<a id="a-AD"></a>彼于自聚为所缘系及相应系。<a id="a-AE"></a>若于他聚为所缘系非相应系无见结系。<a id="a-AF"></a>所以者何。<a id="a-AG"></a>遍行见结缘五部者彼已断故。<a id="a-AH"></a>余未断者于此见结不相应法非所缘系无漏缘故。<a id="a-AI"></a>非相应系是他聚故。<a id="a-AJ"></a>自性与自性不相应故。<a id="a-AK"></a>彼于欲界修所断法。<a id="a-AL"></a>恚未断故有恚结系。<a id="a-AM"></a>或有九品恚结未断。<a id="a-AN"></a>乃至或有一品恚结未断无见结系。<a id="a-AO"></a>所以者何。<a id="a-AP"></a>遍行见结缘五部者彼已断故。<a id="a-AQ"></a>修所断部无见结故。<a id="a-AR"></a>复次灭智已生道智未生。<a id="a-AS"></a>于欲界见道所断见结不相应法。<a id="a-AT"></a>及于欲界修所断法有恚结未断。<a id="a-AU"></a>此中见道所断见结不相应法如前说。<a id="a-AV"></a>于此诸法及于欲界修所断法。<a id="a-AW"></a>有恚结系无见结系亦如前说复次具见世尊弟子。<a id="a-AX"></a>未离欲染于欲界修所断法有恚结未断。<a id="a-AY"></a>彼于欲界修所断法。<a id="a-AZ"></a>恚未断故有恚结系无见结系如前应知。<a id="a-Aa"></a>或有见结系无恚结系。<a id="a-Ab"></a>谓未离欲染苦智已生集智未生。<a id="a-Ac"></a>于欲界见苦所断法。<a id="a-Ad"></a>有见集所断见结未断。<a id="a-Ae"></a>于色无色界法有见结未断。<a id="a-Af"></a>此中苦智已生集智未生。<a id="a-Ag"></a>见苦所断恚结见结二俱已断。<a id="a-Ah"></a>见集所断见结未断故。<a id="a-Ai"></a>于见苦所断法为所缘系。<a id="a-Aj"></a>见集所断恚结虽未断。<a id="a-Ak"></a>而于见苦所断法非所缘系非遍行故。<a id="a-Al"></a>非相应系是他聚故。<a id="a-Am"></a>于色无色界法。<a id="a-An"></a>有见结未断者。<a id="a-Ao"></a>或有八地见结未断。<a id="a-Ap"></a>乃至或有一地见结未断。<a id="a-Aq"></a>于此地中或有四部见结未断。<a id="a-Ar"></a>乃至或有一部见结未断。<a id="a-As"></a>由未断故有见结系无恚结系彼无恚故。<a id="a-At"></a>或有二俱系。<a id="a-Au"></a>谓具缚者于欲界见修所断法有二结系。<a id="a-Av"></a>此具缚者于欲界见苦所断法。<a id="a-Aw"></a>有一部恚结系二部见结系。<a id="a-Ax"></a>于欲界见集所断法亦尔。<a id="a-Ay"></a>于欲界见灭所断见结相应法。<a id="a-Az"></a>有一部恚结系三部见结系。<a id="a-B0"></a>于彼见结不相应法。<a id="a-B1"></a>有一部恚结系二部见结系。<a id="a-B2"></a>于欲界见道所断法亦尔。<a id="a-B3"></a>于欲界修所断法。<a id="a-B4"></a>有一部恚结系二部见结系复次未离欲染苦智已生集智未生。<a id="a-B5"></a>于欲界见集灭道修所断法有二结系。<a id="a-B6"></a>此中于欲界见集所断法。<a id="a-B7"></a>有一部恚结系一部见结系。<a id="a-B8"></a>于欲界见灭所断见结相应法。<a id="a-B9"></a>有一部恚结系二部见结系。<a id="a-BA"></a>于彼见结不相应法。<a id="a-BB"></a>有一部恚结系一部见结系。<a id="a-BC"></a>于欲界见道所断法亦尔。<a id="a-BD"></a>于欲界修所断法。<a id="a-BE"></a>有一部恚结系一部见结系。<a id="a-BF"></a>尔时于欲界见苦所断法。<a id="a-BG"></a>虽有见结系而无恚结系。<a id="a-BH"></a>故此不说。<a id="a-BI"></a>复次集智已生灭智未生。<a id="a-BJ"></a>于欲界见灭道所断见结相应法有二结系。<a id="a-BK"></a>此中未离欲染于欲界见灭道所断见结相应法。<a id="a-BL"></a>各有一部恚结系一部见结系。<a id="a-BM"></a>尔时于欲界见灭道所断见结不相应法及修所断法。<a id="a-BN"></a>虽有恚结系而无见结系故此不说。<a id="a-BO"></a>复次灭智已生道智未生。<a id="a-BP"></a>于欲界见道所断见结相应法有二结系。<a id="a-BQ"></a>此中未离欲染于欲界见道所断见结相应法。<a id="a-BR"></a>有一部恚结系一部见结系尔时于欲界见道所断见结不相应法及修所断法。<a id="a-BS"></a>虽有恚结系而无见结系。<a id="a-BT"></a>故此不说。</p>
 </body>
</html>