<!doctype html>
<html id="z3IBVbp12H" data-ver="899">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第六十二</h1>
  <h2 id="a2">结蕴第二中一行纳息第二之七</h2>
  <p id="a3">问何处有退。<a id="a-4"></a>答欲界有退非余界。<a id="a-5"></a>人趣有退非余趣。<a id="a-6"></a>问欲界天中何故无退。<a id="a-7"></a>答无退具故。<a id="a-8"></a>问岂不彼天有五妙欲胜于人趣宁说为无。<a id="a-9"></a>答诸契经中说五退具天中非有故说为无。<a id="a-A"></a>复次六欲天中初入圣道得圣果者皆是利根诸利根者皆不退故。<a id="a-B"></a>问钝根人中入圣道已后生天上为有退不。<a id="a-C"></a>答彼亦不退。<a id="a-D"></a>所以者何。<a id="a-E"></a>经生圣者决定不退。<a id="a-F"></a>亦不转根。<a id="a-G"></a>亦不得生色无色界。<a id="a-H"></a>圣道于彼相续中住既经多时极坚牢故。<a id="a-I"></a>问三恶趣中何故不退。<a id="a-J"></a>答彼无离染入圣道义。<a id="a-K"></a>既无胜德。<a id="a-L"></a>于何说退。<a id="a-M"></a>问色无色界既有胜德何故无退。<a id="a-N"></a>答彼无退具功德坚牢。<a id="a-O"></a>是故不退问何等人可退。<a id="a-P"></a>何等人不可退耶。<a id="a-Q"></a>答有人信他随他意欲而入圣道。<a id="a-R"></a>有人自信随自意欲而入圣道。<a id="a-S"></a>初人可退。<a id="a-T"></a>后人不可退。<a id="a-U"></a>复次有不思量观察得失而入圣道。<a id="a-V"></a>有极思量观察得失而入圣道。<a id="a-W"></a>初人可退。<a id="a-X"></a>后人不可退。<a id="a-Y"></a>复次有人因力加行力不放逸力皆不广大。<a id="a-Z"></a>有人三力悉皆广大。<a id="a-a"></a>初人可退后人不可退。<a id="a-b"></a>复次有信为先而入圣道。<a id="a-c"></a>有慧为先而入圣道。<a id="a-d"></a>初人可退。<a id="a-e"></a>后人不可退。<a id="a-f"></a>复次有奢摩他为先而入圣道。<a id="a-g"></a>有毗钵舍那为先而入圣道。<a id="a-h"></a>初人可退。<a id="a-i"></a>后人不可退。<a id="a-j"></a>复次有行止行。<a id="a-k"></a>有行观行。<a id="a-l"></a>初人可退。<a id="a-m"></a>后人不可退。<a id="a-n"></a>复次有多爱乐希求于止。<a id="a-o"></a>有多爱乐希求于观。<a id="a-p"></a>初人可退。<a id="a-q"></a>后人不可退。<a id="a-r"></a>复次有止增上。<a id="a-s"></a>有观增上。<a id="a-t"></a>初人可退。<a id="a-u"></a>后人不可退。<a id="a-v"></a>复次有止熏心依观得解脱。<a id="a-w"></a>有观熏心依止得解脱。<a id="a-x"></a>初人可退后人不可退。<a id="a-y"></a>复次有得内心止不得增上慧法观有得增上慧法观不得内心止。<a id="a-z"></a>初人可退。<a id="a-10"></a>后人不可退。<a id="a-11"></a>复次有乐习定不乐多闻。<a id="a-12"></a>有乐多闻不乐习定。<a id="a-13"></a>初人可退。<a id="a-14"></a>后人不可退。<a id="a-15"></a>复次有乐自利不乐利他。<a id="a-16"></a>有乐利他不乐自利。<a id="a-17"></a>初人可退。<a id="a-18"></a>后人不可退。<a id="a-19"></a>复次有随信行种性。<a id="a-1A"></a>有随法行种性。<a id="a-1B"></a>初人可退。<a id="a-1C"></a>后人不可退。<a id="a-1D"></a>复次有钝根者。<a id="a-1E"></a>有利根者。<a id="a-1F"></a>初人可退。<a id="a-1G"></a>后人不可退。<a id="a-1H"></a>复次有缘力入道。<a id="a-1I"></a>有因力入道。<a id="a-1J"></a>初人可退。<a id="a-1K"></a>后人不可退。<a id="a-1L"></a>复次有外友力入道。<a id="a-1M"></a>有内友力入道。<a id="a-1N"></a>初人可退。<a id="a-1O"></a>后人不可退。<a id="a-1P"></a>复次有从他闻法力入道。<a id="a-1Q"></a>有内正思惟力入道。<a id="a-1R"></a>初人可退后人不可退。<a id="a-1S"></a>复次有无贪增上。<a id="a-1T"></a>有无痴增上。<a id="a-1U"></a>初人可退。<a id="a-1V"></a>后人不可退。<a id="a-1W"></a>复次契经中说。<a id="a-1X"></a>人有四法能多所作。<a id="a-1Y"></a>一亲近善士。<a id="a-1Z"></a>二听闻正法。<a id="a-1a"></a>三如理作意。<a id="a-1b"></a>四法随法行。<a id="a-1c"></a>初二法增上者可退。<a id="a-1d"></a>后二法增上者不可退。<a id="a-1e"></a>复次有心善解脱慧不善解脱。<a id="a-1f"></a>有慧善解脱心不善解脱。<a id="a-1g"></a>初人可退。<a id="a-1h"></a>后人不可退。<a id="a-1i"></a>有作是说。<a id="a-1j"></a>有心善解脱慧不善解脱。<a id="a-1k"></a>有慧善解脱心不善解脱。<a id="a-1l"></a>此二人可退。<a id="a-1m"></a>有心善解脱慧善解脱。<a id="a-1n"></a>此人不可退。<a id="a-1o"></a>问诸已退者住经几时。<a id="a-1p"></a>答住经少时。<a id="a-1q"></a>乃至未觉彼寻觉已速修胜进复次彼起烦恼现前退时深生惭愧速即令断。<a id="a-1r"></a>如明眼人昼日平地忽自颠蹶。<a id="a-1s"></a>速起四顾勿有他人见我者不。<a id="a-1t"></a>如是行者起烦恼时深生惭愧。<a id="a-1u"></a>勿有诸佛或佛弟子或余善人知我者不。<a id="a-1v"></a>故速令断还复本位。<a id="a-1w"></a>复次彼起烦恼现前退时烧身心故速令还灭。<a id="a-1x"></a>如软体者迸火触身不能堪耐速即除灭。<a id="a-1y"></a>复次彼起烦恼现前退时嫌臭秽故速便除断。<a id="a-1z"></a>如乐净人有少粪秽堕彼身上速即除洗。<a id="a-20"></a>复次彼起烦恼现前退时身心重故速便弃舍。<a id="a-21"></a>如羸弱者忽得重担力所不逮速即弃之。<a id="a-22"></a>有作是说。<a id="a-23"></a>退者不定。<a id="a-24"></a>不自在故起诸烦恼或速能断还复本位。<a id="a-25"></a>或经久时方得本果。<a id="a-26"></a>谓以欲界闻思慧力引起修慧圣道现前。<a id="a-27"></a>转信胜解成见至根。<a id="a-28"></a>然后复趣阿罗汉果。<a id="a-29"></a>故彼退已迟速不定。<a id="a-2A"></a>问若退不还阿罗汉果。<a id="a-2B"></a>已为复作彼不应作事耶。<a id="a-2C"></a>答不复能作。<a id="a-2D"></a>所以者何。<a id="a-2E"></a>退上果者所作事业与先未得上果圣人事业异故。</p>
  <p id="a2F">阿罗汉有六种。<a id="a-2G"></a>一退法。<a id="a-2H"></a>二思法。<a id="a-2I"></a>三护法。<a id="a-2J"></a>四安住法。<a id="a-2K"></a>五堪达法。<a id="a-2L"></a>六不动法。<a id="a-2M"></a>此中退法者谓彼应退思法者谓彼思已持刀自害。<a id="a-2N"></a>护法者谓彼殷重守护解脱。<a id="a-2O"></a>安住法者谓彼不退亦不升进。<a id="a-2P"></a>堪达法者谓彼堪能达至不动。<a id="a-2Q"></a>不动法者谓彼本得不动种性。<a id="a-2R"></a>或由练根而得不动。<a id="a-2S"></a>问退法阿罗汉必退耶。<a id="a-2T"></a>乃至堪达法阿罗汉必练根至不动耶。<a id="a-2U"></a>有作是说。<a id="a-2V"></a>阿罗汉中退法必退。<a id="a-2W"></a>思法必思持刀自害。<a id="a-2X"></a>护法必能守护解脱。<a id="a-2Y"></a>安住法必能不退亦不升进。<a id="a-2Z"></a>堪达法必能练根至不动。<a id="a-2a"></a>以是事故。<a id="a-2b"></a>彼名退法。<a id="a-2c"></a>乃至名堪达法。<a id="a-2d"></a>若作是说。<a id="a-2e"></a>依六作用建立六种阿罗汉名。<a id="a-2f"></a>彼说欲界具有六种。<a id="a-2g"></a>色无色界唯有二种。<a id="a-2h"></a>谓安住及不动法。<a id="a-2i"></a>如是说者。<a id="a-2j"></a>退法阿罗汉不必退。<a id="a-2k"></a>乃至堪达法阿罗汉不必练根至不动法。<a id="a-2l"></a>问若尔何故彼名退法。<a id="a-2m"></a>乃至彼名堪达法耶。<a id="a-2n"></a>答阿罗汉中退法者不必退若退从此种性非余乃至堪达法者不必练根至不动法。<a id="a-2o"></a>若能练根至不动者。<a id="a-2p"></a>决定从此种性非余。<a id="a-2q"></a>若作是说。<a id="a-2r"></a>依六种性建立六种阿罗汉名。<a id="a-2s"></a>此说三界皆具六种。<a id="a-2t"></a>六种种性遍三界故。<a id="a-2u"></a>问云何建立如是六种阿罗汉耶。<a id="a-2v"></a>答依根建立。<a id="a-2w"></a>问根有九品。<a id="a-2x"></a>谓下下下中下上。<a id="a-2y"></a>中下中中中上。<a id="a-2z"></a>上下上中上上。<a id="a-30"></a>云何依根建立六种不立九耶。<a id="a-31"></a>有作是说。<a id="a-32"></a>此六种中退法成就二品根。<a id="a-33"></a>谓下下下中。<a id="a-34"></a>思法成就一种根。<a id="a-35"></a>谓下上。<a id="a-36"></a>护法成就一种根。<a id="a-37"></a>谓中下。<a id="a-38"></a>安住法成就一种根。<a id="a-39"></a>谓中中。<a id="a-3A"></a>堪达法成就一种根。<a id="a-3B"></a>谓中上。<a id="a-3C"></a>不动法阿罗汉成就一种根。<a id="a-3D"></a>谓上下。<a id="a-3E"></a>独觉成就一种根。<a id="a-3F"></a>谓上中。<a id="a-3G"></a>佛成就一种根。<a id="a-3H"></a>谓上上。<a id="a-3I"></a>评曰。<a id="a-3J"></a>彼不应作是说。<a id="a-3K"></a>无一成就二品根故。<a id="a-3L"></a>利根尚无具二品根者。<a id="a-3M"></a>况钝根者有具二品根。<a id="a-3N"></a>应作是说。<a id="a-3O"></a>阿罗汉中退法成就下下品根。<a id="a-3P"></a>思法成就下中品根。<a id="a-3Q"></a>护法成就下上品根。<a id="a-3R"></a>安住法成就中下品根。<a id="a-3S"></a>堪达法成就中中品根。<a id="a-3T"></a>从时解脱练根至不动法。<a id="a-3U"></a>成就中上品根本种性。<a id="a-3V"></a>不动法成就上下品根。<a id="a-3W"></a>独觉成就上中品根。<a id="a-3X"></a>如来成就上上品根。</p>
  <p id="a3Y">有说。<a id="a-3Z"></a>六种阿罗汉中。<a id="a-3a"></a>退法作一事。<a id="a-3b"></a>谓退。<a id="a-3c"></a>思法作二事。<a id="a-3d"></a>谓退及思。<a id="a-3e"></a>护法作三事。<a id="a-3f"></a>谓退思护。<a id="a-3g"></a>安住法作四事。<a id="a-3h"></a>谓退思护及安住。<a id="a-3i"></a>堪达法作五事。<a id="a-3j"></a>谓退思护安住及练根至不动。<a id="a-3k"></a>如是说者。<a id="a-3l"></a>退法作三事。<a id="a-3m"></a>一退住学根。<a id="a-3n"></a>二练根至思。<a id="a-3o"></a>三即住彼般涅槃。<a id="a-3p"></a>思法作四事。<a id="a-3q"></a>一退住学根。<a id="a-3r"></a>二退住退法根。<a id="a-3s"></a>三练根至护。<a id="a-3t"></a>四即住彼般涅槃。<a id="a-3u"></a>护法作五事。<a id="a-3v"></a>一退住学根。<a id="a-3w"></a>二退住退法根。<a id="a-3x"></a>三退住思法根。<a id="a-3y"></a>四练根至安住。<a id="a-3z"></a>五即住彼般涅槃。<a id="a-40"></a>安住法作六事。<a id="a-41"></a>一退住学根。<a id="a-42"></a>二退住退法根。<a id="a-43"></a>三退住思法根。<a id="a-44"></a>四退住护法根。<a id="a-45"></a>五练根至堪达。<a id="a-46"></a>六即住彼般涅槃。<a id="a-47"></a>堪达法作七事。<a id="a-48"></a>一退住学根。<a id="a-49"></a>二退住退法根。<a id="a-4A"></a>三退住思法根。<a id="a-4B"></a>四退住护法根。<a id="a-4C"></a>五退住安住法根。<a id="a-4D"></a>六练根至不动法。<a id="a-4E"></a>七即住彼般涅槃。<a id="a-4F"></a>问思法阿罗汉退住学根时得何学根。<a id="a-4G"></a>为得退法种性学根。<a id="a-4H"></a>为得思法种性学根。<a id="a-4I"></a>答彼得退法种性学根。<a id="a-4J"></a>非思法种性学根。<a id="a-4K"></a>所以者何。<a id="a-4L"></a>彼先于学位未得思法学根故。<a id="a-4M"></a>今若退得思法学根。<a id="a-4N"></a>是进非退不应正理。<a id="a-4O"></a>契经中说。<a id="a-4P"></a>有阿罗汉名乔底迦。<a id="a-4Q"></a>是时爱心解脱彼六反退失阿罗汉果已。<a id="a-4R"></a>第七反还得阿罗汉果时。<a id="a-4S"></a>恐复退失以刀自害。<a id="a-4T"></a>问彼为是退法为是思法耶。<a id="a-4U"></a>设尔何失。<a id="a-4V"></a>二俱有过。<a id="a-4W"></a>所以者何。<a id="a-4X"></a>若是退法何缘自害。<a id="a-4Y"></a>若是思法何故退耶。<a id="a-4Z"></a>答应作是说。<a id="a-4a"></a>彼是退法。<a id="a-4b"></a>问若尔何故以刀自害。<a id="a-4c"></a>答彼厌退故以刀自害。<a id="a-4d"></a>若先不退而自害者乃是思法。<a id="a-4e"></a>有作是说。<a id="a-4f"></a>彼从退法练根至思。<a id="a-4g"></a>仍恐退故以刀自害。<a id="a-4h"></a>故不违理。<a id="a-4i"></a>若本性思至无学位决定无有退住学义。</p>
  <p id="a4j">诸用此道断欲界结。<a id="a-4k"></a>退此道时还得彼结系不。<a id="a-4l"></a>答还得彼结系。<a id="a-4m"></a>诸用此道断色无色界结。<a id="a-4n"></a>退此道时还得彼结系不。<a id="a-4o"></a>答还得彼结系。<a id="a-4p"></a>此中有说。<a id="a-4q"></a>结用名系。<a id="a-4r"></a>谓先离染时断诸结系用。<a id="a-4s"></a>退时还得彼结系用。<a id="a-4t"></a>有作是说。<a id="a-4u"></a>结得名系。<a id="a-4v"></a>谓离染时断诸结得。<a id="a-4w"></a>今退道时还得结得。<a id="a-4x"></a>结用结得互相资助。<a id="a-4y"></a>但有一时。<a id="a-4z"></a>必有第二。<a id="a-50"></a>为缚不舍名为结用不必现在。<a id="a-51"></a>得结属已是结得用。<a id="a-52"></a>此唯现在过去未来无得用故。<a id="a-53"></a>问若道能断结住此道不退。<a id="a-54"></a>若住此道退此道不断结。<a id="a-55"></a>谓无间道能断诸结。<a id="a-56"></a>无住此道而有退者。<a id="a-57"></a>住解脱道容有退者。<a id="a-58"></a>无用此道断诸结义。<a id="a-59"></a>今何故说诸用此道断三界诸结。<a id="a-5A"></a>退此道时还得彼结系。<a id="a-5B"></a>答此不违理。<a id="a-5C"></a>所以者何。<a id="a-5D"></a>无间道是解脱道因。<a id="a-5E"></a>解脱道是无间道果。<a id="a-5F"></a>退此果时亦说因退。<a id="a-5G"></a>复次诸无间道是烦恼得对治。<a id="a-5H"></a>退起烦恼得时亦说退彼。<a id="a-5I"></a>复次为断烦恼故立无间道。<a id="a-5J"></a>退起烦恼时亦说退彼。<a id="a-5K"></a>复次断名有二。<a id="a-5L"></a>一通二别。<a id="a-5M"></a>别唯无间道。<a id="a-5N"></a>通通解脱道。<a id="a-5O"></a>今依通义故不相违。<a id="a-5P"></a>尊者僧伽筏苏说曰。<a id="a-5Q"></a>住无间道及解脱道俱有退义。<a id="a-5R"></a>如预流者已断前五品烦恼起上上品缠。<a id="a-5S"></a>退时名退前五品无间解脱道。<a id="a-5T"></a>评曰。<a id="a-5U"></a>彼不应作是说。<a id="a-5V"></a>所以者何。<a id="a-5W"></a>必无有住无间道退。<a id="a-5X"></a>亦无退已住无间道。<a id="a-5Y"></a>是故前说于理为善。<a id="a-5Z"></a>谓退果时名退。<a id="a-5a"></a>因等。</p>
  <p id="a5b">有九遍知。<a id="a-5c"></a>谓欲界见苦集所断结尽第一遍知。<a id="a-5d"></a>色无色界见苦集所断结尽第二遍知。<a id="a-5e"></a>欲界见灭所断结尽第三遍知。<a id="a-5f"></a>色无色界见灭所断结尽第四遍知。<a id="a-5g"></a>欲界见道所断结尽第五遍知。<a id="a-5h"></a>色无色界见道所断结尽第六遍知。<a id="a-5i"></a>五顺下分结尽第七遍知。<a id="a-5j"></a>色爱结尽第八遍知。<a id="a-5k"></a>一切结尽第九遍知。<a id="a-5l"></a>问何故作此论。<a id="a-5m"></a>答为止他宗显正理故。<a id="a-5n"></a>谓或有说。<a id="a-5o"></a>无断遍知诸无为法无自性故。<a id="a-5p"></a>为止彼宗显无为法实有自性故。<a id="a-5q"></a>断遍知决定实有。<a id="a-5r"></a>或复有说。<a id="a-5s"></a>此断遍知非唯有九。<a id="a-5t"></a>一切择灭皆得名为断遍知故。<a id="a-5u"></a>为遮彼说显断遍知唯有九种。<a id="a-5v"></a>后当显说立九因缘。<a id="a-5w"></a>有说。<a id="a-5x"></a>断遍知唯有一种。<a id="a-5y"></a>以一切择灭体唯一故。<a id="a-5z"></a>为遮彼意显断遍知体非唯一故作斯论。</p>
  <p id="a60">问断是无为不能缘虑。<a id="a-61"></a>无决了用。<a id="a-62"></a>何名遍知。<a id="a-63"></a>答此虽不能缘虑决了。<a id="a-64"></a>而是智果故名遍知。<a id="a-65"></a>如阿罗汉是解果故亦名为解。<a id="a-66"></a>如六触处是业果故亦名旧业。<a id="a-67"></a>如天眼耳是通果故亦名为通。<a id="a-68"></a>此断亦尔。<a id="a-69"></a>是智果故亦名遍知问修所断断是智果故可名遍知。<a id="a-6A"></a>见所断断乃是忍果何名遍知。<a id="a-6B"></a>答彼断亦是世俗智果。<a id="a-6C"></a>谓世俗道离欲界乃至无所有处染。<a id="a-6D"></a>彼八地中见所断断是世俗智果故亦名遍知。<a id="a-6E"></a>问若世俗道有作用处。<a id="a-6F"></a>见所断断是智果故可名遍知。<a id="a-6G"></a>此于非想非非想处无断作用。<a id="a-6H"></a>彼见所断断云何名遍知。<a id="a-6I"></a>尊者僧伽筏苏说曰。<a id="a-6J"></a>彼是慧果故名遍知。<a id="a-6K"></a>断有二种。<a id="a-6L"></a>一是智果。<a id="a-6M"></a>二是慧果。<a id="a-6N"></a>此中慧果说名遍知。<a id="a-6O"></a>评曰。<a id="a-6P"></a>彼不应作是说。<a id="a-6Q"></a>所以者何。<a id="a-6R"></a>契经但说有二遍知。<a id="a-6S"></a>一智遍知。<a id="a-6T"></a>二断遍知。<a id="a-6U"></a>佛曾不说有慧遍知。<a id="a-6V"></a>又慧非智应名遍慧。<a id="a-6W"></a>何名遍知知。<a id="a-6X"></a>是智故应作是说。<a id="a-6Y"></a>忍所得断金刚喻定现在前时。<a id="a-6Z"></a>复能证故亦名智果。<a id="a-6a"></a>谓金刚喻定是胜义。<a id="a-6b"></a>沙门彼所证灭名沙门果。<a id="a-6c"></a>由此定证得阿罗汉果时总证得三界见修所断断。<a id="a-6d"></a>是故此断亦名遍知。<a id="a-6e"></a>复次忍是智眷属故亦名智。<a id="a-6f"></a>此忍所得灭亦名遍知。<a id="a-6g"></a>复次此断既由智种族得故名遍知。<a id="a-6h"></a>如瞿答摩种族所出名乔答摩。<a id="a-6i"></a>复次此断既有遍知相故亦名遍知。<a id="a-6j"></a>由此亦为智所证故。<a id="a-6k"></a>如过去未来眼虽不见色而不舍眼相故亦名为眼。<a id="a-6l"></a>尊者妙音作如是说。<a id="a-6m"></a>此断应立理遍知名。<a id="a-6n"></a>谓遍了知胜义谛理究竟谛理而证得故。<a id="a-6o"></a>胁尊者言。<a id="a-6p"></a>此断应立舍遍知名。<a id="a-6q"></a>谓遍了知生死过失。<a id="a-6r"></a>永舍生死而证得故。<a id="a-6s"></a>如是二说虽不违理而经但说断遍知名。<a id="a-6t"></a>故三说中初说为善。</p>
  <p id="a6u">然断自性亦名为断。<a id="a-6v"></a>亦名为离。<a id="a-6w"></a>亦名为灭。<a id="a-6x"></a>亦名为谛。<a id="a-6y"></a>亦名遍知。<a id="a-6z"></a>亦名沙门果。<a id="a-70"></a>亦名有余依涅槃界。<a id="a-71"></a>亦名无余依涅槃界。<a id="a-72"></a>如是八种于诸位中有具不具。<a id="a-73"></a>谓苦法智忍灭苦法智生时。<a id="a-74"></a>彼所得断。<a id="a-75"></a>名断名离名灭名谛。<a id="a-76"></a>未名遍知。<a id="a-77"></a>未名沙门果。<a id="a-78"></a>未名有余依涅槃界。<a id="a-79"></a>未名无余依涅槃界。<a id="a-7A"></a>苦类智忍灭苦类智生时。<a id="a-7B"></a>彼所得断。<a id="a-7C"></a>名断名离名灭名谛。<a id="a-7D"></a>未名遍知。<a id="a-7E"></a>未名沙门果。<a id="a-7F"></a>未名有余依涅槃界。<a id="a-7G"></a>未名无余依涅槃界。<a id="a-7H"></a>集法智忍灭集法智生时。<a id="a-7I"></a>彼所得断。<a id="a-7J"></a>名断名离名灭名谛名遍知。<a id="a-7K"></a>谓欲界见苦集所断结尽遍知。<a id="a-7L"></a>未名沙门果。<a id="a-7M"></a>未名有余依涅槃界。<a id="a-7N"></a>未名无余依涅槃界。<a id="a-7O"></a>集类智忍灭集类智生时。<a id="a-7P"></a>彼所得断。<a id="a-7Q"></a>名断名离名灭名谛名遍知。<a id="a-7R"></a>谓色无色见苦集所断结尽遍知。<a id="a-7S"></a>未名沙门果。<a id="a-7T"></a>未名有余依涅槃界。<a id="a-7U"></a>未名无余依涅槃界。<a id="a-7V"></a>灭法智忍灭灭法智生时。<a id="a-7W"></a>彼所得断。<a id="a-7X"></a>名断名离名灭名谛名遍知。<a id="a-7Y"></a>谓欲界见灭所断结尽遍知。<a id="a-7Z"></a>未名沙门果。<a id="a-7a"></a>未名有余依涅槃界。<a id="a-7b"></a>未名无余依涅槃界。<a id="a-7c"></a>灭类智忍灭灭类智生时。<a id="a-7d"></a>彼所得断。<a id="a-7e"></a>名断名离名灭名谛名遍知。<a id="a-7f"></a>谓色无色界见灭所断结尽遍知。<a id="a-7g"></a>未名沙门果。<a id="a-7h"></a>未名有余依涅槃界。<a id="a-7i"></a>未名无余依涅槃界。<a id="a-7j"></a>道法智忍灭道法智生时。<a id="a-7k"></a>彼所得断。<a id="a-7l"></a>名断名离名灭名谛名遍知。<a id="a-7m"></a>谓欲界见道所断结尽遍知。<a id="a-7n"></a>未名沙门果。<a id="a-7o"></a>未名有余依涅槃界。<a id="a-7p"></a>未名无余依涅槃界。<a id="a-7q"></a>道类智忍灭道类智生时。<a id="a-7r"></a>彼所得断。<a id="a-7s"></a>名断名离名灭名谛名遍知。<a id="a-7t"></a>谓色无色界见道所断结尽遍知。<a id="a-7u"></a>名沙门果。<a id="a-7v"></a>谓预流果。<a id="a-7w"></a>未名有余依涅槃界。<a id="a-7x"></a>未名无余依涅槃界。<a id="a-7y"></a>尔时此断及三界见苦集灭所断结断。<a id="a-7z"></a>并欲界见道所断结断。<a id="a-80"></a>总证一味离系得。<a id="a-81"></a>彼断尔时名断名离名灭名谛名遍知。<a id="a-82"></a>即前所得名沙门果。<a id="a-83"></a>谓预流果。<a id="a-84"></a>未名有余依涅槃界。<a id="a-85"></a>未名无余依涅槃界。<a id="a-86"></a>预流求证一来果。<a id="a-87"></a>断欲界一品乃至五品结时。<a id="a-88"></a>彼所得断名断名离名灭名谛。<a id="a-89"></a>未名遍知。<a id="a-8A"></a>未名沙门果。<a id="a-8B"></a>未名有余依涅槃界。<a id="a-8C"></a>未名无余依涅槃界。<a id="a-8D"></a>断第六品结无间道灭。<a id="a-8E"></a>解脱道生时。<a id="a-8F"></a>彼所得断。<a id="a-8G"></a>名断名离名灭名谛。<a id="a-8H"></a>未名遍知。<a id="a-8I"></a>名沙门果。<a id="a-8J"></a>谓一来果。<a id="a-8K"></a>未名有余依涅槃界。<a id="a-8L"></a>未名无余依涅槃界。<a id="a-8M"></a>尔时此断及三界见所断结断。<a id="a-8N"></a>并欲界修所断前五品结断。<a id="a-8O"></a>总证一味离系得。<a id="a-8P"></a>彼断尔时名断名离名灭名谛。<a id="a-8Q"></a>未名遍知。<a id="a-8R"></a>即前所得名沙门果。<a id="a-8S"></a>谓一来果。<a id="a-8T"></a>未名有余依涅槃界。<a id="a-8U"></a>未名无余依涅槃界。<a id="a-8V"></a>一来求证不还果。<a id="a-8W"></a>断第七第八品结时。<a id="a-8X"></a>彼所得断名断名离名灭名谛。<a id="a-8Y"></a>未名遍知。<a id="a-8Z"></a>未名沙门果。<a id="a-8a"></a>未名有余依涅槃界。<a id="a-8b"></a>未名无余依涅槃界。<a id="a-8c"></a>断第九品结无间道灭。<a id="a-8d"></a>解脱道生时。<a id="a-8e"></a>彼所得断。<a id="a-8f"></a>名断名离名灭名谛名遍知。<a id="a-8g"></a>谓五顺下分结尽遍知。<a id="a-8h"></a>名沙门果。<a id="a-8i"></a>谓不还果。<a id="a-8j"></a>未名有余依涅槃界。<a id="a-8k"></a>未名无余依涅槃界。<a id="a-8l"></a>尔时此断及三界见所断结断。<a id="a-8m"></a>并欲界修所断前八品结断。<a id="a-8n"></a>总证一味离系得。<a id="a-8o"></a>彼断尔时名断名离名灭名谛名遍知。<a id="a-8p"></a>谓五顺下分结尽遍知名沙门果。<a id="a-8q"></a>谓不还果。<a id="a-8r"></a>未名有余依涅槃界。<a id="a-8s"></a>未名无余依涅槃界。<a id="a-8t"></a>离初静虑乃至第三静虑各九品结。<a id="a-8u"></a>及离第四静虑前八品结时。<a id="a-8v"></a>彼所得断。<a id="a-8w"></a>名断名离名灭名谛。<a id="a-8x"></a>未名遍知。<a id="a-8y"></a>未名沙门果。<a id="a-8z"></a>未名有余依涅槃界。<a id="a-90"></a>未名无余依涅槃界。<a id="a-91"></a>离第四静虑第九品结无间道灭。<a id="a-92"></a>解脱道生时。<a id="a-93"></a>彼所断名断名离名灭名谛名遍知。<a id="a-94"></a>谓色爱尽遍知。<a id="a-95"></a>未名沙门果。<a id="a-96"></a>未名有余依涅槃界。<a id="a-97"></a>未名无余依涅槃界。</p>
  <p id="a98">问此色爱尽遍知云何建立。<a id="a-99"></a>为色界一切修所断结尽。<a id="a-9A"></a>为第四静虑一切修所断结尽。<a id="a-9B"></a>为第四静虑修所断下下品结尽耶。<a id="a-9C"></a>有作是说。<a id="a-9D"></a>唯第四静虑修所断下下品结尽。<a id="a-9E"></a>有余师说。<a id="a-9F"></a>唯第四静虑一切修所断结尽。<a id="a-9G"></a>评曰。<a id="a-9H"></a>应作是说。<a id="a-9I"></a>色界一切修所断结尽。<a id="a-9J"></a>皆是色爱尽遍知。<a id="a-9K"></a>然断下下品结时得遍知名离空无边处。<a id="a-9L"></a>乃至无所有处各九品结。<a id="a-9M"></a>及离非想非非相处前八品结时。<a id="a-9N"></a>彼所得断。<a id="a-9O"></a>名断名离名灭名谛。<a id="a-9P"></a>未名遍知。<a id="a-9Q"></a>未名沙门果。<a id="a-9R"></a>未名有余依涅槃界。<a id="a-9S"></a>未名无余依涅槃界。<a id="a-9T"></a>离彼第九品结金刚喻定灭。<a id="a-9U"></a>初尽智生时。<a id="a-9V"></a>彼所得断。<a id="a-9W"></a>名断名离名灭名谛名遍知。<a id="a-9X"></a>谓一切结尽遍知名沙门果。<a id="a-9Y"></a>谓阿罗汉果。<a id="a-9Z"></a>名有余依涅槃界。<a id="a-9a"></a>未名无余依涅槃界。<a id="a-9b"></a>尔时此断及三界见所断结断。<a id="a-9c"></a>及下八地修所断结断。<a id="a-9d"></a>并非想非非想处前八品修所断结断。<a id="a-9e"></a>总证一味离系得。<a id="a-9f"></a>彼断尔时名断名离名灭名谛名遍知。<a id="a-9g"></a>谓一切结尽遍知名沙门果。<a id="a-9h"></a>谓阿罗汉果。<a id="a-9i"></a>名有余依涅槃界。<a id="a-9j"></a>未名无余依涅槃界。<a id="a-9k"></a>若阿罗汉蕴界处灭。<a id="a-9l"></a>后更不续。<a id="a-9m"></a>入无余依涅槃界已。<a id="a-9n"></a>尔时彼断名断名离名灭名谛名遍知。<a id="a-9o"></a>即前所得名沙门果。<a id="a-9p"></a>谓阿罗汉果。<a id="a-9q"></a>不名有余依涅槃界。<a id="a-9r"></a>而名无余依涅槃界。<a id="a-9s"></a>问一切择灭皆名为断。<a id="a-9t"></a>断是智果故皆应名遍知。<a id="a-9u"></a>何故此名唯在九位。<a id="a-9v"></a>余位不得遍知名耶。<a id="a-9w"></a>答唯九位中。<a id="a-9x"></a>或四缘具或五缘具得遍知名。<a id="a-9y"></a>余位不然故唯立九。<a id="a-9z"></a>谓前六位唯见道果。<a id="a-A0"></a>具四缘故得遍知名。<a id="a-A1"></a>一灭双因。<a id="a-A2"></a>二离俱系。<a id="a-A3"></a>三得无漏离系得。<a id="a-A4"></a>四缺有顶诸遍行。<a id="a-A5"></a>后之三位是修道果。<a id="a-A6"></a>具五缘故得遍知名。<a id="a-A7"></a>即前四缘及永度界。<a id="a-A8"></a>谓苦法智忍灭苦法智生时。<a id="a-A9"></a>未灭双因。<a id="a-AA"></a>虽灭见苦所断因。<a id="a-AB"></a>未灭见集所断因故。<a id="a-AC"></a>未离俱系。<a id="a-AD"></a>虽离见苦所断系。<a id="a-AE"></a>未离见集所断系故。<a id="a-AF"></a>唯得无漏离系得未缺有顶诸遍行。<a id="a-AG"></a>虽有一缘阙三缘故。<a id="a-AH"></a>彼所得断未名遍知。<a id="a-AI"></a>苦类智忍灭苦类智生时。<a id="a-AJ"></a>未灭双因。<a id="a-AK"></a>虽灭见苦所断因。<a id="a-AL"></a>未灭见集所断因故。<a id="a-AM"></a>未离俱系。<a id="a-AN"></a>虽离见苦所断系。<a id="a-AO"></a>未离见集所断系故。<a id="a-AP"></a>然得无漏离系得。<a id="a-AQ"></a>及缺有顶诸遍行。<a id="a-AR"></a>虽有二缘阙二缘故。<a id="a-AS"></a>彼所得断未名遍知。<a id="a-AT"></a>集法智忍灭集法智生时名灭双因。<a id="a-AU"></a>先灭见苦所断因。<a id="a-AV"></a>今灭见集所断因故。<a id="a-AW"></a>亦离俱系。<a id="a-AX"></a>先离见苦所断系。<a id="a-AY"></a>今离见集所断系故。<a id="a-AZ"></a>既得无漏离系得。<a id="a-Aa"></a>及缺有顶诸遍行。<a id="a-Ab"></a>具四缘故。<a id="a-Ac"></a>彼所得及前断名第一遍知。<a id="a-Ad"></a>集类智忍灭集类智生时名灭双因。<a id="a-Ae"></a>先灭见苦所断因。<a id="a-Af"></a>今灭见集所断因故亦离俱系。<a id="a-Ag"></a>先离见苦所断系。<a id="a-Ah"></a>今离见集所断系故。<a id="a-Ai"></a>既得无漏离系得。<a id="a-Aj"></a>及缺有顶诸遍行。<a id="a-Ak"></a>具四缘故。<a id="a-Al"></a>彼所得及前断名第二遍知。<a id="a-Am"></a>灭法智忍灭灭法智生时名灭双因。<a id="a-An"></a>先灭见苦集所断因。<a id="a-Ao"></a>今灭见灭所断因故。<a id="a-Ap"></a>亦离俱系。<a id="a-Aq"></a>先离见苦集所断系。<a id="a-Ar"></a>今离见灭所断系故。<a id="a-As"></a>既得无漏离系得。<a id="a-At"></a>及缺有顶诸遍行。<a id="a-Au"></a>具四缘故。<a id="a-Av"></a>彼所得断名第三遍知。<a id="a-Aw"></a>灭类智忍灭灭类智生时名灭双因。<a id="a-Ax"></a>先灭见苦集所断因。<a id="a-Ay"></a>今灭见灭所断因故。<a id="a-Az"></a>亦离俱系。<a id="a-B0"></a>先离见苦集所断系。<a id="a-B1"></a>今离见灭所断系故。<a id="a-B2"></a>既得无漏离系得。<a id="a-B3"></a>及缺有顶诸遍行具四缘故。<a id="a-B4"></a>彼所得断名第四遍知。<a id="a-B5"></a>道法智忍灭道法智生时名灭双因。<a id="a-B6"></a>先灭见苦集所断因。<a id="a-B7"></a>今灭见道所断因故。<a id="a-B8"></a>亦离俱系。<a id="a-B9"></a>先离见苦集所断系。<a id="a-BA"></a>今离见道所断系故。<a id="a-BB"></a>既得无漏离系得。<a id="a-BC"></a>及缺有顶诸遍行。<a id="a-BD"></a>具四缘故。<a id="a-BE"></a>彼所得断名第五遍知。<a id="a-BF"></a>道类智忍灭道类智生时名灭双因。<a id="a-BG"></a>先灭见苦集所断因。<a id="a-BH"></a>今灭见道所断因故。<a id="a-BI"></a>亦离俱系。<a id="a-BJ"></a>先离见苦集所断系。<a id="a-BK"></a>今离见道所断系故。<a id="a-BL"></a>既得无漏离系得。<a id="a-BM"></a>及缺有顶诸遍行。<a id="a-BN"></a>具四缘故。<a id="a-BO"></a>彼所得断名第六遍知。<a id="a-BP"></a>如是六种唯见道果。<a id="a-BQ"></a>具四缘立离欲界修所断一品乃至八品染时未灭双因。<a id="a-BR"></a>虽灭一品乃至八品因。<a id="a-BS"></a>未灭八品乃至一品因故。<a id="a-BT"></a>亦未离俱系。<a id="a-BU"></a>虽离一品乃至八品系。<a id="a-BV"></a>未离八品乃至一品系故。<a id="a-BW"></a>虽得无漏离系得及缺有顶诸遍行。<a id="a-BX"></a>而未永度界。<a id="a-BY"></a>虽有二缘阙三缘故。<a id="a-BZ"></a>彼所得断未名遍知。<a id="a-Ba"></a>离彼第九品染无间道灭解脱道生时名灭双因。<a id="a-Bb"></a>先灭八品因今灭第九品因故。<a id="a-Bc"></a>亦离俱系。<a id="a-Bd"></a>先离八品系。<a id="a-Be"></a>今离第九品系故。<a id="a-Bf"></a>既得无漏离系得及缺有顶诸遍行。<a id="a-Bg"></a>并永度欲界具五缘故。<a id="a-Bh"></a>彼所得及前断名第七遍知。<a id="a-Bi"></a>谓五顺下分结为尽遍知。<a id="a-Bj"></a>离四静虑修所断各一品乃至八品染时未灭双因虽灭一品乃至八品因。<a id="a-Bk"></a>未灭八品乃至一品因故。<a id="a-Bl"></a>未离俱系。<a id="a-Bm"></a>虽离一品乃至八品系未离八品乃至一品系故。<a id="a-Bn"></a>虽得无漏离系得及缺有顶诸遍行。<a id="a-Bo"></a>而未永度界。<a id="a-Bp"></a>虽有二缘阙三缘故。<a id="a-Bq"></a>彼所得断未名遍知。<a id="a-Br"></a>离前三静虑修所断各第九品染。<a id="a-Bs"></a>无间道灭解脱道生时名灭双因。<a id="a-Bt"></a>先灭八品因。<a id="a-Bu"></a>今灭第九品因故。<a id="a-Bv"></a>亦离俱系。<a id="a-Bw"></a>先离八品系。<a id="a-Bx"></a>今离第九品系故。<a id="a-By"></a>虽得无漏离系得。<a id="a-Bz"></a>及缺有顶诸遍行而未永度界。<a id="a-C0"></a>虽有四缘阙一缘故。<a id="a-C1"></a>彼所得断未名遍知离第四静虑修所断第九品染。<a id="a-C2"></a>无间道灭解脱道生时名灭双因。<a id="a-C3"></a>先灭八品因。<a id="a-C4"></a>今灭第九品因故。<a id="a-C5"></a>亦离俱系。<a id="a-C6"></a>先离八品系。<a id="a-C7"></a>今离第九品系故。<a id="a-C8"></a>既得无漏离系得。<a id="a-C9"></a>及缺有顶诸遍行并永度色界。<a id="a-CA"></a>具五缘故。<a id="a-CB"></a>彼所得及前断名第八遍知。<a id="a-CC"></a>谓色爱尽遍知。<a id="a-CD"></a>离四无色修所断各一品乃至八品染时未灭双因。<a id="a-CE"></a>虽灭一品乃至八品因。<a id="a-CF"></a>未灭八品乃至一品因故。<a id="a-CG"></a>亦未离俱系。<a id="a-CH"></a>虽离一品乃至八品系。<a id="a-CI"></a>未离八品乃至一品系故。<a id="a-CJ"></a>虽得无漏离系得。<a id="a-CK"></a>及缺有顶诸遍行而未永度界。<a id="a-CL"></a>虽有二缘阙三缘故。<a id="a-CM"></a>彼所得断未名遍知。<a id="a-CN"></a>离前三无色修所断各第九品染。<a id="a-CO"></a>无间道灭解脱道生时名灭双因。<a id="a-CP"></a>先灭八品因。<a id="a-CQ"></a>今灭第九品因故。<a id="a-CR"></a>亦离俱系。<a id="a-CS"></a>先离八品系。<a id="a-CT"></a>今离第九品系故。<a id="a-CU"></a>虽得无漏离系得。<a id="a-CV"></a>及缺有顶诸遍行。<a id="a-CW"></a>而未永度界。<a id="a-CX"></a>虽有四缘阙一缘故。<a id="a-CY"></a>彼所得断未名遍知。<a id="a-CZ"></a>离非想非非想处修所断第九品染。<a id="a-Ca"></a>金刚喻定灭初尽智生时名灭双因。<a id="a-Cb"></a>先灭八品因。<a id="a-Cc"></a>今灭第九品因故。<a id="a-Cd"></a>亦离俱系。<a id="a-Ce"></a>先离八品系今离第九品系故。<a id="a-Cf"></a>既得无漏离系得。<a id="a-Cg"></a>及缺有顶诸遍行并永度无色界。<a id="a-Ch"></a>具五缘故。<a id="a-Ci"></a>彼所得及前断名第九遍知。<a id="a-Cj"></a>谓一切结尽遍知。<a id="a-Ck"></a>此后三种是修道果具五缘立。<a id="a-Cl"></a>问四沙门果是稣息处。<a id="a-Cm"></a>于诸断皆证一味离系得。<a id="a-Cn"></a>何故不还阿罗汉果总集诸断立一遍知。<a id="a-Co"></a>预流一来不说总集诸断立一遍知。<a id="a-Cp"></a>答虽得四果位皆总集断。<a id="a-Cq"></a>而后二果时具二义故。<a id="a-Cr"></a>总集诸断立一遍知。<a id="a-Cs"></a>二义者何。<a id="a-Ct"></a>一者得果二者越界。<a id="a-Cu"></a>得预流果一来果时虽是得果而非越界。<a id="a-Cv"></a>离第四静虑第九品染时。<a id="a-Cw"></a>虽是越界而非得果。<a id="a-Cx"></a>得不还果时二义无阙。<a id="a-Cy"></a>一者得果。<a id="a-Cz"></a>谓得不还果。<a id="a-D0"></a>二者越界。<a id="a-D1"></a>谓越欲界。<a id="a-D2"></a>得阿罗汉果时亦具二义。<a id="a-D3"></a>一者得果。<a id="a-D4"></a>谓得阿罗汉果。<a id="a-D5"></a>二者越界。<a id="a-D6"></a>谓越无色界。<a id="a-D7"></a>言总集者是合一义。<a id="a-D8"></a>于无色界分离染故得预流果。<a id="a-D9"></a>全离染故得阿罗汉果。<a id="a-DA"></a>于欲界分离染故得一来果。<a id="a-DB"></a>全离染故得不还果。<a id="a-DC"></a>于色界分离全离染俱不得果。<a id="a-DD"></a>唯于二处二义无阙。<a id="a-DE"></a>谓得果时亦即越界故。<a id="a-DF"></a>阿罗汉及不还果总集诸断立一遍知。<a id="a-DG"></a>复次要具二义处方总集遍知。<a id="a-DH"></a>一者于三界中随越一界。<a id="a-DI"></a>二者于顺下顺上分结中随尽一种。<a id="a-DJ"></a>得预流果一来果时二义皆阙。<a id="a-DK"></a>离第四静虑第九品染时。<a id="a-DL"></a>虽越色界而阙一义。<a id="a-DM"></a>得不还果时二义无阙。<a id="a-DN"></a>一越欲界。<a id="a-DO"></a>二顺下分结尽。<a id="a-DP"></a>得阿罗汉果时亦具二义。<a id="a-DQ"></a>一越无色界。<a id="a-DR"></a>二顺上分结尽故。<a id="a-DS"></a>后二果位方总集遍知。<a id="a-DT"></a>复次要具二义处方总集遍知。<a id="a-DU"></a>一者于三界中随越一界。<a id="a-DV"></a>二者于不善无记烦恼中随尽一种。<a id="a-DW"></a>得预流果一来果时二义皆阙。<a id="a-DX"></a>离第四静虑第九品染时。<a id="a-DY"></a>虽越色界而阙一义。<a id="a-DZ"></a>得不还果时二义无阙。<a id="a-Da"></a>一越欲界。<a id="a-Db"></a>二不善烦恼尽。<a id="a-Dc"></a>得阿罗汉果时亦具二义。<a id="a-Dd"></a>一越无色界。<a id="a-De"></a>二无记烦恼尽故。<a id="a-Df"></a>后二果位方总集遍知。<a id="a-Dg"></a>复次要具二义处方总集遍知。<a id="a-Dh"></a>一者于三界中随越一界。<a id="a-Di"></a>二者于有异熟无异熟烦恼中随尽一种。<a id="a-Dj"></a>得预流果一来果时二义皆阙。<a id="a-Dk"></a>离第四静虑第九品染时。<a id="a-Dl"></a>虽越色界而阙一义。<a id="a-Dm"></a>得不还果时二义无阙。<a id="a-Dn"></a>一越欲界。<a id="a-Do"></a>二有异熟烦恼尽。<a id="a-Dp"></a>得阿罗汉果时亦具二义。<a id="a-Dq"></a>一越无色界。<a id="a-Dr"></a>二无异熟烦恼尽故。<a id="a-Ds"></a>后二果位方总集遍知。<a id="a-Dt"></a>复次要具二义处方总集遍知。<a id="a-Du"></a>一者于三界中随越一界。<a id="a-Dv"></a>二者于感二果一果烦恼中随尽一种。<a id="a-Dw"></a>得预流果一来果时二义皆阙。<a id="a-Dx"></a>离第四静虑第九品染时。<a id="a-Dy"></a>虽越色界而阙一义。<a id="a-Dz"></a>得不还果时二义无阙。<a id="a-E0"></a>一越欲界。<a id="a-E1"></a>二感等流异熟二果烦恼尽。<a id="a-E2"></a>得阿罗汉果时亦具二义。<a id="a-E3"></a>一越无色界二唯感等流一果烦恼尽故。<a id="a-E4"></a>后二果位方总集遍知。<a id="a-E5"></a>复次要具二义处方总集遍知。<a id="a-E6"></a>一者于三界中随越一界。<a id="a-E7"></a>二者于无惭无愧相应不相应烦恼中随尽一种。<a id="a-E8"></a>得预流果一来果时二义皆阙。<a id="a-E9"></a>离第四静虑第九品染时。<a id="a-EA"></a>虽越色界而阙一义。<a id="a-EB"></a>得不还果时二义无阙。<a id="a-EC"></a>一越欲界。<a id="a-ED"></a>二无惭无愧相应烦恼尽。<a id="a-EE"></a>得阿罗汉果时亦具二义。<a id="a-EF"></a>一越无色界。<a id="a-EG"></a>二无惭无愧不相应烦恼尽故。<a id="a-EH"></a>后二果位方总集遍知。<a id="a-EI"></a>复次要具二义处方总集遍知。<a id="a-EJ"></a>一者于三界中随越一界。<a id="a-EK"></a>二者于五趣四生中随尽一种。<a id="a-EL"></a>得预流果一来果时二义皆阙。<a id="a-EM"></a>离第四静虑第九品染时。<a id="a-EN"></a>虽越色界而阙一义。<a id="a-EO"></a>得不还果时二义无阙。<a id="a-EP"></a>一越欲界。<a id="a-EQ"></a>二尽人趣胎生。<a id="a-ER"></a>得阿罗汉果时亦具二义。<a id="a-ES"></a>一越无色界。<a id="a-ET"></a>二尽天趣化生故。<a id="a-EU"></a>后二果位方总集遍知。</p>
 </body>
</html>