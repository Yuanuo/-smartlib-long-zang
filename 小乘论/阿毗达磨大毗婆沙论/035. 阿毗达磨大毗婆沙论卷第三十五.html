<!doctype html>
<html id="z3IBVb111q" data-ver="704">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第三十五</h1>
  <h2 id="a2">杂蕴第一中无惭愧纳息第五之二</h2>
  <p id="a3">云何惭云何愧乃至广说。<a id="a-4"></a>问何故作此论。<a id="a-5"></a>答为广分别契经义故。<a id="a-6"></a>谓契经说有惭有愧。<a id="a-7"></a>虽作是说而不广辨。<a id="a-8"></a>云何为惭云何为愧。<a id="a-9"></a>经是此论所依根本彼所不分别者今应广分别之。<a id="a-A"></a>复次欲令疑者得决定故。<a id="a-B"></a>谓此二法展转相似。<a id="a-C"></a>世间有情见有惭者言是有愧。<a id="a-D"></a>见有愧者言是有惭。<a id="a-E"></a>勿谓此二其体是一。<a id="a-F"></a>今欲显示性相差别令彼疑者得决定解。<a id="a-G"></a>复次前虽已说无惭无愧而未说彼近对治法。<a id="a-H"></a>今欲说彼近对治法所谓惭愧。<a id="a-I"></a>复次如是二法唯是善性亦是施设善法胜因。<a id="a-J"></a>如说何法相应心品一向是善。<a id="a-K"></a>谓惭与愧欲显其相令勤修习。<a id="a-L"></a>复次如是二法守护世间。<a id="a-M"></a>如世尊说有二白法能护世间。<a id="a-N"></a>谓惭与愧。<a id="a-O"></a>若无此二是则应无善趣解脱。<a id="a-P"></a>欲显其相令勤修习。<a id="a-Q"></a>复次如是二法能令有情种种差别。<a id="a-R"></a>所谓父母兄弟姊妹男女眷属尊卑长幼。<a id="a-S"></a>若无此二如牛羊等。<a id="a-T"></a>便无尊卑长幼差别。<a id="a-U"></a>欲显其相令勤修习故作斯论。</p>
  <p id="aV">云何惭。<a id="a-W"></a>答诸有惭有所惭有异惭。<a id="a-X"></a>有羞有所羞有异羞。<a id="a-Y"></a>有敬有敬性。<a id="a-Z"></a>有自在有自在性。<a id="a-a"></a>于自在者有怖畏转。<a id="a-b"></a>是谓惭。<a id="a-c"></a>此本论主于异名义得善巧故作种种说。<a id="a-d"></a>文虽差别而体无异。<a id="a-e"></a>问此中所说差别名言。<a id="a-f"></a>为显自性。<a id="a-g"></a>为显行相。<a id="a-h"></a>为显所缘。<a id="a-i"></a>有作是说。<a id="a-j"></a>此显惭自性。<a id="a-k"></a>问若尔惭行相云何。<a id="a-l"></a>答如一切善心心所法行相此行相亦尔。<a id="a-m"></a>所以者何。<a id="a-n"></a>彼相应故。<a id="a-o"></a>问惭所缘云何。<a id="a-p"></a>答一切法。<a id="a-q"></a>有余师说。<a id="a-r"></a>此显惭行相。<a id="a-s"></a>此行相对余应作四句。<a id="a-t"></a>有惭非惭行相转。<a id="a-u"></a>谓惭作余行相转。<a id="a-v"></a>有惭行相转非惭谓惭相应法作惭行相转。<a id="a-w"></a>有惭亦惭行相转。<a id="a-x"></a>谓惭作惭行相转。<a id="a-y"></a>有非惭亦非惭行相转。<a id="a-z"></a>谓若取此种类应说惭相应法作余行相转若不尔者应说除前相。<a id="a-10"></a>如说转有四句。<a id="a-11"></a>已转当转应知亦尔。<a id="a-12"></a>如惭行相有三四句诸余行相应知亦尔。<a id="a-13"></a>问若尔惭自性云何。<a id="a-14"></a>答自体自相即彼自性。<a id="a-15"></a>如说诸法自性即是诸法自相。<a id="a-16"></a>同类性是共相。<a id="a-17"></a>问惭所缘云何。<a id="a-18"></a>答一切法。<a id="a-19"></a>复有说者。<a id="a-1A"></a>此显惭所缘。<a id="a-1B"></a>谓诸有惭。<a id="a-1C"></a>有所惭有异惭有羞有所羞。<a id="a-1D"></a>有异羞者说缘苦集谛。<a id="a-1E"></a>有敬有敬性有自在有自在性。<a id="a-1F"></a>于自在者有怖畏转者说缘灭道谛。<a id="a-1G"></a>自性行相皆如前说。</p>
  <p id="a1H">云何愧答诸有愧。<a id="a-1I"></a>有所愧有异愧。<a id="a-1J"></a>有耻有所耻有异耻。<a id="a-1K"></a>于诸罪中有怖有畏深见怖畏是谓愧。<a id="a-1L"></a>此本论主于异名义得善巧故作种种说。<a id="a-1M"></a>文虽差别而体无异。<a id="a-1N"></a>问此中所说差别名言为显自性。<a id="a-1O"></a>为显行相。<a id="a-1P"></a>为显所缘。<a id="a-1Q"></a>有作是说。<a id="a-1R"></a>此显愧自性。<a id="a-1S"></a>问若尔愧行相云何。<a id="a-1T"></a>答如一切善心心所法行相此行相亦尔。<a id="a-1U"></a>所以者何。<a id="a-1V"></a>彼相应故。<a id="a-1W"></a>问愧所缘云何。<a id="a-1X"></a>答一切法。<a id="a-1Y"></a>有余师说。<a id="a-1Z"></a>此显愧行相。<a id="a-1a"></a>此行相对余应作四句。<a id="a-1b"></a>有愧非愧行相转。<a id="a-1c"></a>谓愧作余行相转。<a id="a-1d"></a>有愧行相转非愧。<a id="a-1e"></a>谓愧相应法作愧行相转。<a id="a-1f"></a>有愧亦愧行相转。<a id="a-1g"></a>谓愧作愧行相转。<a id="a-1h"></a>有非愧亦非愧行相转。<a id="a-1i"></a>谓若取此种类应说愧相应法作余行相转。<a id="a-1j"></a>若不尔者应说除前相。<a id="a-1k"></a>如说转有四句。<a id="a-1l"></a>已转当转应知亦尔。<a id="a-1m"></a>如愧行相有三四句。<a id="a-1n"></a>诸余行相应知亦尔。<a id="a-1o"></a>问若尔愧自性云何。<a id="a-1p"></a>答自体自相即彼自性如说诸法自性即是诸法自相。<a id="a-1q"></a>同类性是共相。<a id="a-1r"></a>问愧所缘云何。<a id="a-1s"></a>答一切法。<a id="a-1t"></a>复有说者。<a id="a-1u"></a>此显愧所缘。<a id="a-1v"></a>谓诸有愧有所愧有异愧有耻有所耻有异耻者。<a id="a-1w"></a>说缘灭道谛。<a id="a-1x"></a>于诸罪中有怖有畏深见怖畏者说缘苦集谛。<a id="a-1y"></a>自性行相皆如前说。<a id="a-1z"></a>惭愧何差别。<a id="a-20"></a>答于自在者有怖畏转是惭。<a id="a-21"></a>于诸罪中深见怖畏是愧。<a id="a-22"></a>如是差别。<a id="a-23"></a>问何故复作此论。<a id="a-24"></a>答阿毗达磨说此二法展转相应其相相似。<a id="a-25"></a>今欲分别惭愧二种性相差别故作此论。<a id="a-26"></a>谓于自在者有怖畏转是惭。<a id="a-27"></a>于诸罪中深见怖畏是愧。<a id="a-28"></a>复次有所恭敬是惭。<a id="a-29"></a>有所怖畏是愧。<a id="a-2A"></a>如是次第与前所说无惭无愧差别相违应随广说。<a id="a-2B"></a>如是二法俱三界系及不系。<a id="a-2C"></a>唯是善遍与一切善心相应。<a id="a-2D"></a>问若尔施设论说当云何通。<a id="a-2E"></a>如说七力几有漏几无漏。<a id="a-2F"></a>答二。<a id="a-2G"></a>唯有漏。<a id="a-2H"></a>谓惭愧。<a id="a-2I"></a>五通有漏无漏。<a id="a-2J"></a>谓信等答彼论应说七力皆通有漏无漏。<a id="a-2K"></a>而不尔者有别意趣。<a id="a-2L"></a>谓彼说力加行根本。<a id="a-2M"></a>加行位中惭愧增故说唯有漏。<a id="a-2N"></a>根本位中信等增故说通二种。<a id="a-2O"></a>若不尔者圣道应不与惭愧相应。<a id="a-2P"></a>则圣者不应惭愧增上是故惭愧定通无漏。<a id="a-2Q"></a>或有无惭似惭而转。<a id="a-2R"></a>谓作恶时有羞如嫁娶等。<a id="a-2S"></a>或复有惭似无惭转。<a id="a-2T"></a>谓作善时无羞如行施等。<a id="a-2U"></a>或有无惭似无惭转。<a id="a-2V"></a>谓作恶时无羞如屠猎等。<a id="a-2W"></a>或复有惭似惭而转。<a id="a-2X"></a>谓作善时有羞如悔过等。<a id="a-2Y"></a>或有无愧似愧而转。<a id="a-2Z"></a>谓作恶时有耻如嫁娶等。<a id="a-2a"></a>或复有愧似无愧转。<a id="a-2b"></a>谓作善时无耻如行施等。<a id="a-2c"></a>或有无愧似无愧转。<a id="a-2d"></a>谓作恶时无耻如屠猎等。<a id="a-2e"></a>或复有愧似愧而转。<a id="a-2f"></a>谓作善时有耻如悔过等。</p>
  <p id="a2g">云何增上不善根。<a id="a-2h"></a>云何微俱行不善根乃至广说。<a id="a-2i"></a>问何故作此论。<a id="a-2j"></a>答为广分别契经义故。<a id="a-2k"></a>如契经说彼犹有微俱行不善根未断。<a id="a-2l"></a>从此有余不善法生由是当退。<a id="a-2m"></a>契经虽作是说而不广辨其义。<a id="a-2n"></a>亦不说云何增上不善根。<a id="a-2o"></a>云何微俱行不善根。<a id="a-2p"></a>经是此论所依根本彼所不分别者今应广分别之故作斯论。<a id="a-2q"></a>问何故此中不说中品不善根耶。<a id="a-2r"></a>答是作论者意欲尔故乃至广说。<a id="a-2s"></a>复次应说而不说者当知此义有余。<a id="a-2t"></a>复次已说初后即已显中。<a id="a-2u"></a>如初后上下趣入已出加行究竟应知亦尔。<a id="a-2v"></a>复次若粗现易了易可施设易显易说者此中说之。<a id="a-2w"></a>中品不尔是故不说。<a id="a-2x"></a>谓利根者如指鬘等。<a id="a-2y"></a>钝根者如蛇奴等。<a id="a-2z"></a>粗现易了易可施设易显易说中根不尔。<a id="a-30"></a>复次中品摄在上下品中故不别说。<a id="a-31"></a>谓说上品时中在下品劣于上故。<a id="a-32"></a>说下品时中在上品胜于下故。<a id="a-33"></a>复次上下品少世所希奇是以故说。<a id="a-34"></a>中品极多非希奇故略而不说。<a id="a-35"></a>云何增上不善根。<a id="a-36"></a>答诸不善根能断善根及离欲染时最初所舍。<a id="a-37"></a>问诸不善根能断善根者。<a id="a-38"></a>为即是离欲染时最初所舍。<a id="a-39"></a>为有异耶。<a id="a-3A"></a>设尔何失。<a id="a-3B"></a>若即是者如何言及。<a id="a-3C"></a>若有异者能断善根诸不善根何时当断。<a id="a-3D"></a>有说即是问若尔者如何言及。<a id="a-3E"></a>答义有异故。<a id="a-3F"></a>谓增上不善根极猛利故能断善根。<a id="a-3G"></a>极粗重故离欲染时最初而舍。<a id="a-3H"></a>复次此不善根由二义故说名增上。<a id="a-3I"></a>一能断灭诸善根故。<a id="a-3J"></a>二离欲染时最初所舍故。<a id="a-3K"></a>有说有异。<a id="a-3L"></a>问若尔者能断善根诸不善根何时当断。<a id="a-3M"></a>答离欲染时最初当断。<a id="a-3N"></a>问如何有异。<a id="a-3O"></a>答多少有异。<a id="a-3P"></a>谓能断善根者少。<a id="a-3Q"></a>最初所舍者多。<a id="a-3R"></a>非离欲时最初所断一切皆能断善根故。<a id="a-3S"></a>问唯有邪见能断善根。<a id="a-3T"></a>何缘乃说不善根耶。<a id="a-3U"></a>答虽根本时由邪见断而加行位由不善根。<a id="a-3V"></a>显加行时势用胜故说不善根能断善根。<a id="a-3W"></a>谓染净法皆加行时势用增上非究竟时。<a id="a-3X"></a>如说菩萨见老病死逼恼世间深心厌离。<a id="a-3Y"></a>最初发起阿耨多罗三藐三菩提心。<a id="a-3Z"></a>由此心故经三大劫阿僧企耶。<a id="a-3a"></a>修集种种难行苦行而无退转。<a id="a-3b"></a>此甚为难非尽智时。<a id="a-3c"></a>修未来世三界所系增上善根故加行时势用为胜。<a id="a-3d"></a>有作是说。<a id="a-3e"></a>邪见所以能断善根当知皆是不善根力。<a id="a-3f"></a>谓不善根摧伏善根令渐羸劣无势力已。<a id="a-3g"></a>然后邪见乃能断之故作是说。<a id="a-3h"></a>复有说者。<a id="a-3i"></a>此说邪见相应痴不善根能断善根不说前位贪等。<a id="a-3j"></a>虽实邪见能断善根尔时痴增故作是说如念住等。<a id="a-3k"></a>有余师说。<a id="a-3l"></a>此中但说痴不善根转。<a id="a-3m"></a>随转时俱增上故。<a id="a-3n"></a>谓贪嗔转时增上非随转时。<a id="a-3o"></a>邪见随转时增上非于转时。<a id="a-3p"></a>唯痴一切时增上是故偏说。<a id="a-3q"></a>即由如是所说因缘不立邪见为不善根。<a id="a-3r"></a>云何微俱行不善根。<a id="a-3s"></a>答诸不善根离欲染时最后所舍。<a id="a-3t"></a>由舍彼故名离欲染。<a id="a-3u"></a>谓欲界下下品贪嗔痴名微俱行不善根。<a id="a-3v"></a>故舍彼时名离欲染微细难断故最后离。</p>
  <p id="a3w">问邪见断善根时为作一品断为作九品断耶。<a id="a-3x"></a>设尔何失。<a id="a-3y"></a>若作一品断者何故前说诸不善根能断善根。<a id="a-3z"></a>诸言所表非唯一故。<a id="a-40"></a>次后所说复云何通。<a id="a-41"></a>如说云何微俱行善根。<a id="a-42"></a>答断善根时最后所舍。<a id="a-43"></a>若作九品断者。<a id="a-44"></a>云何前说诸不善根能断善根。<a id="a-45"></a>离欲染时最初所舍名增上不善根耶。<a id="a-46"></a>如何一品所断邪见能作九品断善根耶。<a id="a-47"></a>如何一品邪见所断而名九品所断善耶。<a id="a-48"></a>有作是说作一品断。<a id="a-49"></a>问若尔何故前说诸不善根能断善根。<a id="a-4A"></a>答前文但应说不善根能断善根。<a id="a-4B"></a>不应说诸。<a id="a-4C"></a>而说诸者。<a id="a-4D"></a>欲显断善邪见相应痴不善根。<a id="a-4E"></a>未来种类有多刹那故作是说。<a id="a-4F"></a>复次正断善时虽无多品而加行位品类有多。<a id="a-4G"></a>所说诸言通显加行伏断正断俱名断故。<a id="a-4H"></a>问次后所说复云何通。<a id="a-4I"></a>如说云何微俱行善根。<a id="a-4J"></a>答断善根时最后所舍。<a id="a-4K"></a>答依现行断故作是说。<a id="a-4L"></a>谓下下品邪见现前令上上品善根不行。<a id="a-4M"></a>如是乃至若上中品邪见现前。<a id="a-4N"></a>令下中品善根不行。<a id="a-4O"></a>若上上品邪见现前。<a id="a-4P"></a>令下下品善根不行。<a id="a-4Q"></a>及令九品皆不成就。<a id="a-4R"></a>故前八品善根先得不现行。<a id="a-4S"></a>后得不成就。<a id="a-4T"></a>第九品善根得不现行时即得不成就以渐次得不现行故。<a id="a-4U"></a>后作是说断善根时最后所舍名微俱行善根。<a id="a-4V"></a>以一时得不成就故。<a id="a-4W"></a>前作是说离欲染时最初所舍名能断善增上不善根。<a id="a-4X"></a>是故前后二说善通。<a id="a-4Y"></a>应作是说。<a id="a-4Z"></a>作九品断。<a id="a-4a"></a>问若尔云何前说诸不善根能断善根。<a id="a-4b"></a>离欲染时最初所舍名增上不善根乃至广说。<a id="a-4c"></a>答有多种九品。<a id="a-4d"></a>谓有现行九品。<a id="a-4e"></a>有异熟九品。<a id="a-4f"></a>有对治九品。<a id="a-4g"></a>有断善根九品。<a id="a-4h"></a>现行九品者。<a id="a-4i"></a>谓有时下下品现行。<a id="a-4j"></a>乃至有时上上品现行。<a id="a-4k"></a>有即说此为因九品。<a id="a-4l"></a>谓加行得者下下品为九品因。<a id="a-4m"></a>乃至上中品为二品因。<a id="a-4n"></a>上上品但为上上品因。<a id="a-4o"></a>劣为胜因。<a id="a-4p"></a>非胜劣因。<a id="a-4q"></a>非所尚故。<a id="a-4r"></a>非加行得者九品皆得展转为因。<a id="a-4s"></a>异熟九品者。<a id="a-4t"></a>谓上上品业受上上品异熟。<a id="a-4u"></a>乃至下下品业受下下品异熟。<a id="a-4v"></a>如施设论说。<a id="a-4w"></a>若作杀生罪上上者生无间地狱。<a id="a-4x"></a>上中者生大热地狱。<a id="a-4y"></a>乃至下下者生傍生鬼趣。<a id="a-4z"></a>乃至广说。<a id="a-50"></a>对治九品者。<a id="a-51"></a>谓下下品明断上上品无明。<a id="a-52"></a>乃至上上品明断下下品无明。<a id="a-53"></a>断善根九品者。<a id="a-54"></a>谓下下品邪见断上上品善根。<a id="a-55"></a>乃至上上品邪见断下下品善根。<a id="a-56"></a>若依断善九品说者。<a id="a-57"></a>彼邪见则有九品。<a id="a-58"></a>若依对治九品说者。<a id="a-59"></a>彼邪见则唯一品以对治九品故。<a id="a-5A"></a>前说离欲染时最初所舍。<a id="a-5B"></a>以断善九品故后说断善根时最后所舍。<a id="a-5C"></a>是故前后二说善通。<a id="a-5D"></a>复次断法有二种。<a id="a-5E"></a>一如见所断是故能断九品邪见。<a id="a-5F"></a>离欲染时一品顿断。<a id="a-5G"></a>二如修所断是故所断九品善根断善根时九品渐断。<a id="a-5H"></a>问断善根者是何义耶。<a id="a-5I"></a>答非如世间斧等断木。<a id="a-5J"></a>邪见与善不相触故。<a id="a-5K"></a>然相续中邪见现在前时。<a id="a-5L"></a>令诸善根成就得灭不成就得生说名为断。<a id="a-5M"></a>若相续中无善根得尔时名为善根已断。<a id="a-5N"></a>问此善根断自性是何。<a id="a-5O"></a>有作是说。<a id="a-5P"></a>以不信为自性。<a id="a-5Q"></a>谓信故善根续。<a id="a-5R"></a>不信故善根断。<a id="a-5S"></a>有余师说。<a id="a-5T"></a>以邪见为自性。<a id="a-5U"></a>谓由邪见善根断故。<a id="a-5V"></a>或有说者。<a id="a-5W"></a>以断善时诸烦恼缠为自性。<a id="a-5X"></a>谓由彼力善根断故。<a id="a-5Y"></a>复有说者。<a id="a-5Z"></a>以一切法为自性。<a id="a-5a"></a>谓断善根时一切法皆随顺故。<a id="a-5b"></a>譬喻者言。<a id="a-5c"></a>无实自性。<a id="a-5d"></a>谓彼相续先有善根。<a id="a-5e"></a>今时断灭有何自性。<a id="a-5f"></a>所引现喻如顶中说。<a id="a-5g"></a>评曰应作是说。<a id="a-5h"></a>诸善根断以不成就为自性。<a id="a-5i"></a>是无覆无记心不相应行蕴所摄。<a id="a-5j"></a>此即说在复有所余如是类法不相应中。<a id="a-5k"></a>问何界趣处能断善根。<a id="a-5l"></a>答在欲界。<a id="a-5m"></a>非色无色界。<a id="a-5n"></a>人趣非余趣。<a id="a-5o"></a>三洲除北洲。<a id="a-5p"></a>尊者瞿沙伐摩说曰。<a id="a-5q"></a>唯赡部洲能断善根。<a id="a-5r"></a>以此洲人于善恶业所作猛利非余洲故。<a id="a-5s"></a>问若尔根蕴所说当云何通。<a id="a-5t"></a>如说赡部洲人极多成就十九根。<a id="a-5u"></a>极少成就八根。<a id="a-5v"></a>如赡部洲。<a id="a-5w"></a>东胜身洲西牛货洲亦尔。<a id="a-5x"></a>答彼文应说东西洲人极多成就十九根极少成就十三根。<a id="a-5y"></a>而不作是说者应知是诵者错谬。<a id="a-5z"></a>评曰彼不应作是说。<a id="a-60"></a>一切所诵皆无异故。<a id="a-61"></a>三洲所作皆猛利故应知前说于理为善。<a id="a-62"></a>问何等补特伽罗能断善根。<a id="a-63"></a>答唯见行者能断善根。<a id="a-64"></a>非爱行者。<a id="a-65"></a>以见行者意乐坚固于善恶业所作猛利。<a id="a-66"></a>爱行轻动于染净品俱不猛故。<a id="a-67"></a>于见行中男子女人俱能断善。<a id="a-68"></a>尊者瞿沙伐摩说曰。<a id="a-69"></a>唯男子能断善根以志性强故。<a id="a-6A"></a>如施设论说。<a id="a-6B"></a>男子造业胜非女人。<a id="a-6C"></a>男子练根胜非女人。<a id="a-6D"></a>男子意乐胜非女人。<a id="a-6E"></a>故知女人不能断善。<a id="a-6F"></a>问若尔根蕴所说复云何通。<a id="a-6G"></a>如说若成就女根定成就八根男根亦尔。<a id="a-6H"></a>答彼文应说若成就女根定成就十三根。<a id="a-6I"></a>若成就男根定成就八根。<a id="a-6J"></a>而不作是说者应知是诵者错谬。<a id="a-6K"></a>评曰彼不应作是说一切所诵皆无异故。<a id="a-6L"></a>男女所作皆猛利故。<a id="a-6M"></a>如栴酌迦婆罗门女恶心谤佛过诸丈夫。<a id="a-6N"></a>然施设论。<a id="a-6O"></a>说男胜者依多分说非谓一切。<a id="a-6P"></a>由此应知前说为善。<a id="a-6Q"></a>问所搋半择迦无形二形能断善不。<a id="a-6R"></a>答不能。<a id="a-6S"></a>所以者何。<a id="a-6T"></a>前说意乐坚固所作猛利者能断善根。<a id="a-6U"></a>彼扇搋等意乐轻动所作劣故。<a id="a-6V"></a>复次见行者能断善根彼是爱行故。<a id="a-6W"></a>复次多嗔者能断善根彼多贪故。<a id="a-6X"></a>问断何等善根。<a id="a-6Y"></a>唯欲界耶通三界耶。<a id="a-6Z"></a>设尔何失。<a id="a-6a"></a>若唯断欲界者。<a id="a-6b"></a>识身论说当云何通。<a id="a-6c"></a>如说若害蚁卵无少悔心应说是人断三界善。<a id="a-6d"></a>若通断三界者彼上界善。<a id="a-6e"></a>先不成就今云何断。<a id="a-6f"></a>答应说唯断欲界善根。<a id="a-6g"></a>问若尔识身论说当云何通。<a id="a-6h"></a>答彼文应说若害蚁卵无少悔心。<a id="a-6i"></a>应说彼断三界中善。<a id="a-6j"></a>而不作是说者欲令三数满故。<a id="a-6k"></a>谓先成就欲界善根。<a id="a-6l"></a>上界善根已不成就。<a id="a-6m"></a>今时复断欲界善根则三界善根皆不成就。<a id="a-6n"></a>由断善位三数乃满故说彼人断三界善。<a id="a-6o"></a>有说通断三界善根。<a id="a-6p"></a>问彼上界善根先不成就今云何断。<a id="a-6q"></a>答于不成就中更不成就以转远故说名为断。<a id="a-6r"></a>复次上界善根依欲界善生长滋茂。<a id="a-6s"></a>若欲界善断彼则干枯故说断彼。<a id="a-6t"></a>复次欲界善根与上界善为门为加行为足依处。<a id="a-6u"></a>若欲界善断彼无门等亦说为断。<a id="a-6v"></a>复次若当欲界善根不断彼上界善容有生长积集之义。<a id="a-6w"></a>今欲界善断故彼善无容生长积集故说为断。<a id="a-6x"></a>由此尊者妙音说曰。<a id="a-6y"></a>若不断欲界善根则色无色善根可得生长。<a id="a-6z"></a>由此断故彼更不生亦说为断。<a id="a-70"></a>问何故但说杀害蚁卵心无有悔不说余耶。<a id="a-71"></a>答彼全无过无所用故。<a id="a-72"></a>谓诸蚁卵于人无过亦无所用而故杀害尚无悔心。<a id="a-73"></a>况复有过有所用者。<a id="a-74"></a>故知彼类已断善根是以偏说。<a id="a-75"></a>问为断加行善根。<a id="a-76"></a>为断生得善根。<a id="a-77"></a>答应说唯断生得善根。<a id="a-78"></a>所以者何。<a id="a-79"></a>加行善根先已舍故。<a id="a-7A"></a>有作是说。<a id="a-7B"></a>亦断加行善根。<a id="a-7C"></a>问彼先已不成就如何名今断。<a id="a-7D"></a>答于不成就中更不成就。<a id="a-7E"></a>以转远故说名为断。<a id="a-7F"></a>如是等有多义如三界中广说。<a id="a-7G"></a>此中复有一不共义谓加行善根以生得善为因缘为根本。<a id="a-7H"></a>为等起。<a id="a-7I"></a>故此断时亦说断彼。<a id="a-7J"></a>问为但有漏缘邪见能断善根。<a id="a-7K"></a>为亦无漏缘耶。<a id="a-7L"></a>有作是说。<a id="a-7M"></a>唯有漏缘邪见能断善根。<a id="a-7N"></a>所以者何。<a id="a-7O"></a>具二种缚势力强故。<a id="a-7P"></a>评曰应作是说。<a id="a-7Q"></a>无漏缘邪见亦能断善根。<a id="a-7R"></a>彼虽无所缘缚。<a id="a-7S"></a>而因力长养亦增盛故。<a id="a-7T"></a>问为但有为缘邪见能断善根。<a id="a-7U"></a>为亦无为缘耶。<a id="a-7V"></a>有作是说。<a id="a-7W"></a>唯有为缘邪见能断善根。<a id="a-7X"></a>义如前说。<a id="a-7Y"></a>评曰应作是说无为缘邪见亦能断善根。<a id="a-7Z"></a>义如前说问为但同分界地缘邪见能断善根。<a id="a-7a"></a>为亦不同分界地缘耶。<a id="a-7b"></a>有作是说。<a id="a-7c"></a>唯同分界地缘邪见能断善根。<a id="a-7d"></a>义如前说。<a id="a-7e"></a>评曰应作是说不同分界地缘邪见亦能断善根。<a id="a-7f"></a>义如前说。<a id="a-7g"></a>问同分界地缘中。<a id="a-7h"></a>为谤因邪见能断善根。<a id="a-7i"></a>为谤果耶。<a id="a-7j"></a>有作是说唯谤因邪见能断善根。<a id="a-7k"></a>如说若害蚁卵无少悔心。<a id="a-7l"></a>应说是人断三界善。<a id="a-7m"></a>有余师说。<a id="a-7n"></a>唯谤果邪见能断善根。<a id="a-7o"></a>如说。<a id="a-7p"></a>若决定执无善无恶业果异熟。<a id="a-7q"></a>应说是人断三界善。<a id="a-7r"></a>评曰应说谤因谤果邪见俱能断善。<a id="a-7s"></a>谤因邪见如无间道。<a id="a-7t"></a>谤果邪见如解脱道。<a id="a-7u"></a>谤因者与善根成就得俱灭。<a id="a-7v"></a>谤果者与善根不成就得俱生。<a id="a-7w"></a>是故此二俱能断善。<a id="a-7x"></a>问断九品善根时。<a id="a-7y"></a>为不起断为数起耶。<a id="a-7z"></a>有作是说。<a id="a-80"></a>不起断如见道。<a id="a-81"></a>有余师说。<a id="a-82"></a>数起断如修道评曰应说不定。<a id="a-83"></a>或有不起而能相续断九品尽。<a id="a-84"></a>或有唯断一品便起。<a id="a-85"></a>或二或三乃至或八。<a id="a-86"></a>然后方起复断后品。<a id="a-87"></a>问住律仪者断善根时。<a id="a-88"></a>为先舍律仪然后断善。<a id="a-89"></a>为断时舍耶。<a id="a-8A"></a>有作是说。<a id="a-8B"></a>先舍律仪然后断善。<a id="a-8C"></a>谓彼身中先起一类邪见舍律仪。<a id="a-8D"></a>后起一类邪见断诸善根。<a id="a-8E"></a>如猛风吹树先摧枝叶然后拔根。<a id="a-8F"></a>彼亦如是。<a id="a-8G"></a>评曰应说不定。<a id="a-8H"></a>所以者何。<a id="a-8I"></a>随彼彼类心起彼彼律仪。<a id="a-8J"></a>彼心舍时彼律仪随舍。</p>
  <p id="a8K">问续善根时为九品顿续。<a id="a-8L"></a>为一一品渐续耶。<a id="a-8M"></a>有作是说。<a id="a-8N"></a>一一品渐续。<a id="a-8O"></a>有余师说。<a id="a-8P"></a>若应从地狱中。<a id="a-8Q"></a>死当生地狱者能续三品。<a id="a-8R"></a>若应从地狱中死当生傍生鬼趣者能续六品。<a id="a-8S"></a>若应从地狱中死当生人天趣者能续九品评曰应作是说。<a id="a-8T"></a>九品顿续。<a id="a-8U"></a>渐次现前。<a id="a-8V"></a>如病差者一时病除后渐生力。<a id="a-8W"></a>然彼应从地狱中死当生地狱者。<a id="a-8X"></a>三品善根得亦在身成就亦现前。<a id="a-8Y"></a>六品善根得而不在身成就不现前。<a id="a-8Z"></a>当生傍生鬼趣者。<a id="a-8a"></a>六品善根得亦在身成就亦现前。<a id="a-8b"></a>三品善根得而不在身成就不现前。<a id="a-8c"></a>当生人天趣者。<a id="a-8d"></a>九品善根得。<a id="a-8e"></a>亦在身成就亦现前。<a id="a-8f"></a>问善根为断者多为续者多耶。<a id="a-8g"></a>答随尔所断还尔所续。<a id="a-8h"></a>谓断欲界欲界续。<a id="a-8i"></a>断生得生得续。<a id="a-8j"></a>断九品九品续。<a id="a-8k"></a>问断善根已于现法中还能续不。<a id="a-8l"></a>答且依施设论说彼于现法中不能续善。<a id="a-8m"></a>决定于地狱中生时或死时方能续善如彼论说。<a id="a-8n"></a>若害蚁卵无少悔心应说是人断三界善。<a id="a-8o"></a>彼于现法不能续善根。<a id="a-8p"></a>定于地狱中生时或死时方能续善。<a id="a-8q"></a>问谁于地狱生时能续善根。<a id="a-8r"></a>谁于地狱死时能续善根耶。<a id="a-8s"></a>答若于地狱中有中未受断善根邪见异熟果者。<a id="a-8t"></a>彼于地狱生时能续。<a id="a-8u"></a>若于地狱中有中即受彼邪见异熟果者。<a id="a-8v"></a>乃至地狱死时彼果尽故能续善根。<a id="a-8w"></a>所以者何。<a id="a-8x"></a>如邪见与善根相妨彼果亦尔。<a id="a-8y"></a>复次若由因力断善根者地狱死时方续。<a id="a-8z"></a>若由缘力断善根者地狱生时能续。<a id="a-90"></a>复次若由自力断善根者。<a id="a-91"></a>死时方续。<a id="a-92"></a>若由他力断善根者生时能续复次若由自性力断者死时方续。<a id="a-93"></a>若由资粮力断者生时能续。<a id="a-94"></a>复次若见戒俱坏而断者死时方续若见坏戒不坏而断者生时能续。<a id="a-95"></a>复次若意乐加行俱坏而断者死时方续。<a id="a-96"></a>若意乐坏加行不坏而断者生时能续。<a id="a-97"></a>复次若常见为加行而断者死时方续若断见为加行而断者生时能续。<a id="a-98"></a>尊者妙音说曰。<a id="a-99"></a>彼断善者或有地狱生时。<a id="a-9A"></a>见不善业异熟果相现在前。<a id="a-9B"></a>便作是念。<a id="a-9C"></a>我先自作如是恶业今当受此不如意果。<a id="a-9D"></a>起此信时名为续善。<a id="a-9E"></a>或有生地狱已即受苦异熟果作如是念。<a id="a-9F"></a>我先自作如是恶业今还自受如是苦果。<a id="a-9G"></a>起此信时名为续善。<a id="a-9H"></a>复次若依理说断善根者于现法中亦有能续。<a id="a-9I"></a>谓彼若遇多闻善友具戒辩才言词威肃。<a id="a-9J"></a>能为说法引发其心。<a id="a-9K"></a>告言汝于因果正理应生信解勿起邪谤。<a id="a-9L"></a>如于我所以淳净心恭敬供养。<a id="a-9M"></a>于余尊重同梵行边亦应如是。<a id="a-9N"></a>由此令汝长夜获安。<a id="a-9O"></a>彼闻其言欢喜领受。<a id="a-9P"></a>当知即是已续善根。<a id="a-9Q"></a>是故善根有现法续。<a id="a-9R"></a>有转身续。<a id="a-9S"></a>问谁现法续。<a id="a-9T"></a>谁转身续耶。<a id="a-9U"></a>答若断善根不造无间业者现法能续。<a id="a-9V"></a>若断善根亦造无间业者转身乃续。<a id="a-9W"></a>复次若由缘力断善根者现法能续。<a id="a-9X"></a>若由因力断善根者转身乃续。<a id="a-9Y"></a>复次若由他力断者现法能续。<a id="a-9Z"></a>若由自力断者转身乃续。<a id="a-9a"></a>复次若由资粮力断者现法能续。<a id="a-9b"></a>若由自性力断者转身乃续。<a id="a-9c"></a>复次若见坏戒不坏而断者现法能续。<a id="a-9d"></a>若见戒俱坏而断者转身乃续。<a id="a-9e"></a>复次若意乐坏加行不坏而断者现法能续。<a id="a-9f"></a>若意乐加行俱坏而断者转身乃续。<a id="a-9g"></a>问若现法中亦能续者。<a id="a-9h"></a>前施设论当云何通。<a id="a-9i"></a>答彼说现法不能续者。<a id="a-9j"></a>即是所说有断善根亦造无间。<a id="a-9k"></a>或由因力断善根等。<a id="a-9l"></a>问若现法中续善根者。<a id="a-9m"></a>彼命终已生地狱耶。<a id="a-9n"></a>答彼不决定。<a id="a-9o"></a>生于地狱唯有转身续善根者定生地狱。<a id="a-9p"></a>问住何等心能续善根。<a id="a-9q"></a>答或住疑心。<a id="a-9r"></a>或住正见。<a id="a-9s"></a>谓于因果。<a id="a-9t"></a>有时生疑此或应有。<a id="a-9u"></a>或生正见此决定有。<a id="a-9v"></a>尔时善根得还续起。<a id="a-9w"></a>善得起故名续善根。<a id="a-9x"></a>问谁住疑心续。<a id="a-9y"></a>谁住正见续耶。<a id="a-9z"></a>有作是说。<a id="a-A0"></a>转身续者住疑心续。<a id="a-A1"></a>现法续者住正见续。<a id="a-A2"></a>评曰应作是说。<a id="a-A3"></a>此不决定。<a id="a-A4"></a>问善根若续便能起耶。<a id="a-A5"></a>有作是说。<a id="a-A6"></a>现法续者能起现前。<a id="a-A7"></a>转身续者但是成就。<a id="a-A8"></a>评曰应作是说。<a id="a-A9"></a>此不决定。<a id="a-AA"></a>问若现法中续善根者。<a id="a-AB"></a>彼现身能入正性离生不。<a id="a-AC"></a>有说。<a id="a-AD"></a>不能。<a id="a-AE"></a>以彼邪见坏相续故。<a id="a-AF"></a>善根羸劣尚不能生顺决择分。<a id="a-AG"></a>何况能入正性离生。<a id="a-AH"></a>有说。<a id="a-AI"></a>彼虽现不能入正性离生而能引起顺决择分。<a id="a-AJ"></a>评曰应作是说。<a id="a-AK"></a>彼能引起顺决择分。<a id="a-AL"></a>亦复能入正性离生。<a id="a-AM"></a>乃至能得阿罗汉果。<a id="a-AN"></a>如嗢羯吒婆罗门等断善根已。<a id="a-AO"></a>尊者舍利子为其说法令续善根渐得见谛乃至究竟。<a id="a-AP"></a>如毗奈耶中广说。<a id="a-AQ"></a>问杀断善人与害蚁卵何者罪重。<a id="a-AR"></a>答且依施设论说。<a id="a-AS"></a>若住等缠其罪正等所受异熟无差别故。<a id="a-AT"></a>若缠不等罪随有异。<a id="a-AU"></a>有作是说。<a id="a-AV"></a>害蚁卵重非断善人。<a id="a-AW"></a>所以者何。<a id="a-AX"></a>蚁卵成就诸善根故。<a id="a-AY"></a>复有说者。<a id="a-AZ"></a>杀断善人得罪为重。<a id="a-Aa"></a>所以者何。<a id="a-Ab"></a>人是善趣害之重故。<a id="a-Ac"></a>评曰应作是说。<a id="a-Ad"></a>若依罚罪杀断善人得罪为重得边罪故。<a id="a-Ae"></a>若依业道害蚁卵重以彼成就诸善法故。<a id="a-Af"></a>问诸断善根者彼皆是邪性定聚耶。<a id="a-Ag"></a>有作是说诸断善根者彼皆是邪性定聚。<a id="a-Ah"></a>或有是邪性定聚而非断善根。<a id="a-Ai"></a>如未生怨王等。<a id="a-Aj"></a>彼造无间业不断善根故。<a id="a-Ak"></a>评曰应作是说。<a id="a-Al"></a>此有四句有断善根非邪性定聚。<a id="a-Am"></a>如布刺拏等六师是也。<a id="a-An"></a>彼断善根不造无间业故。<a id="a-Ao"></a>有是邪性定聚非断善根。<a id="a-Ap"></a>如未生怨王等。<a id="a-Aq"></a>有断善根亦邪性定聚。<a id="a-Ar"></a>如提婆达多等。<a id="a-As"></a>彼断善根亦造无间业故。<a id="a-At"></a>有不断善根亦非邪性定聚。<a id="a-Au"></a>谓除前相。<a id="a-Av"></a>问于何处受断善邪见异熟果耶。<a id="a-Aw"></a>答于无间地狱受彼异熟果。<a id="a-Ax"></a>如阿罗汉所趣最上到于涅槃。<a id="a-Ay"></a>断善根者所趣最下到无间狱。<a id="a-Az"></a>复次如有顶定思有漏善中胜故受有顶异熟果。<a id="a-B0"></a>如是断善邪见恶中胜故。<a id="a-B1"></a>于无间狱受异熟果。<a id="a-B2"></a>问于何处受无间业果。<a id="a-B3"></a>答若断善者。<a id="a-B4"></a>诸无间业。<a id="a-B5"></a>及余破僧。<a id="a-B6"></a>定于无间地狱中受。<a id="a-B7"></a>若不断善者。<a id="a-B8"></a>余四无间业。<a id="a-B9"></a>或于无间地狱。<a id="a-BA"></a>或余地狱中受异熟果。<a id="a-BB"></a>问断善邪见于众同分为但能满亦能引耶。<a id="a-BC"></a>答亦能牵引。<a id="a-BD"></a>亦能圆满。<a id="a-BE"></a>有作是说。<a id="a-BF"></a>但能圆满不能牵引。<a id="a-BG"></a>所以者何。<a id="a-BH"></a>业能牵引众同分果彼非业故。<a id="a-BI"></a>如是说者。<a id="a-BJ"></a>前说者好。<a id="a-BK"></a>邪见相应有思业故。<a id="a-BL"></a>邪见与彼同一果故。</p>
 </body>
</html>