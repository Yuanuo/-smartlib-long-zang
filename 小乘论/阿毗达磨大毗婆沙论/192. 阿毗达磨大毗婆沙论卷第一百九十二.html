<!doctype html>
<html id="z3IBVhb14N" data-ver="690">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百九十二</h1>
  <h2 id="a2">见蕴第八中念住纳息第一之六</h2>
  <p id="a3">尔时世尊说此语已便入初静虑。<a id="a-4"></a>次第乃至入灭尽定。<a id="a-5"></a>时尊者阿难则问尊者阿泥律陀言。<a id="a-6"></a>世尊今者已般涅槃耶。<a id="a-7"></a>答言未也。<a id="a-8"></a>但是入灭尽定耳。<a id="a-9"></a>复问云何知耶。<a id="a-A"></a>答言我亲从佛闻。<a id="a-B"></a>世尊入第四静虑依不动寂静定而般涅槃世间眼灭。<a id="a-C"></a>问尊者阿难为知故问为不知耶。<a id="a-D"></a>若知者何故复问。<a id="a-E"></a>若不知者云何名知佛心耶。<a id="a-F"></a>有说。<a id="a-G"></a>彼尊者知之问。</p>
  <p id="aH">若尔者何故复问。<a id="a-I"></a>答亦有知而故问为发起言论故。<a id="a-J"></a>如说世尊知而故问。<a id="a-K"></a>复次尊者阿难欲显尊者阿泥律陀有胜德故虽知而问。<a id="a-L"></a>谓彼尊者虽有胜德而众不知。<a id="a-M"></a>欲令其知是以故问。<a id="a-N"></a>有说。<a id="a-O"></a>彼尊者不知问。<a id="a-P"></a>若尔者云何名知佛心耶。<a id="a-Q"></a>答佛出定已阿难知其前心而彼时不知者以佛犹在定故。<a id="a-R"></a>复次彼尊者若住常性心时能知佛心。<a id="a-S"></a>尔时彼心由二忧恼所覆没故不知佛心。<a id="a-T"></a>一者失眷属忧恼。<a id="a-U"></a>二者失大师忧恼。<a id="a-V"></a>问尊者阿泥律陀云何知耶。<a id="a-W"></a>有说。<a id="a-X"></a>世尊临涅槃时入共声闻等至故彼得知。<a id="a-Y"></a>评曰。<a id="a-Z"></a>不应作是说。<a id="a-a"></a>以佛尔时现入不共一切声闻独觉静虑解脱等持等至故。<a id="a-b"></a>问若然者彼云何知。<a id="a-c"></a>答世尊尔时起共声闻独觉入出定心。<a id="a-d"></a>彼由此知是彼境故。<a id="a-e"></a>犹如象王渡深河时。<a id="a-f"></a>若正在河中则人无知者。<a id="a-g"></a>但观入出水迹则知象王所入出处。<a id="a-h"></a>如是世尊若住甚深等至河时。<a id="a-i"></a>一切声闻独觉不能现见。<a id="a-j"></a>但观如入出水迹入出定心便知。<a id="a-k"></a>入如是定从如是定出。</p>
  <p id="al">如说尔时尊者大迦葉波作是念。<a id="a-m"></a>我当以何灭焚如来身火。<a id="a-n"></a>寻作是念。<a id="a-o"></a>我今应以香乳灭之。<a id="a-p"></a>则起心时便有四道香乳从空而下由此令焚如来身火一时而灭。<a id="a-q"></a>问何故必以香乳灭焚如来身火耶。<a id="a-r"></a>答欲显与诸仙人相似法故。<a id="a-s"></a>谓彼国俗若仙人命终则以乳灭焚身之火。<a id="a-t"></a>若受欲者命终则以酒灭焚身之火。<a id="a-u"></a>佛于诸仙中胜则是第一仙人。<a id="a-v"></a>故今亦以香乳灭火。<a id="a-w"></a>复次欲令佛设利罗极清净故以乳灌之。<a id="a-x"></a>复次佛生身是乳所长养故。<a id="a-y"></a>今设利罗亦以乳浴之。<a id="a-z"></a>复次乳性肥而能灭火。<a id="a-10"></a>或有物虽性肥而不能灭火。<a id="a-11"></a>乃令其炽如酥油等。<a id="a-12"></a>有物虽能灭火而性不肥如水酒等。<a id="a-13"></a>唯乳性肥又能灭火故唯以乳。<a id="a-14"></a>由此义故尊者大迦葉波。<a id="a-15"></a>现四道香乳用灭如来焚身之火。</p>
  <p id="a16">如说尔时尊者阿难佛涅槃已经七昼夜右绕焚如来火聚。<a id="a-17"></a>说伽他言。</p>
  <p id="a18">千衣缠佛葬　　唯二衣不烧</p>
  <p id="a19">谓外及衬身　　此为奇特事</p>
  <p id="a1A">问何故世尊唯二衣不烧耶。<a id="a-1B"></a>答有信敬佛诸天神等威力所持令不烧故。<a id="a-1C"></a>有说。<a id="a-1D"></a>是佛愿力所持令内外净故。<a id="a-1E"></a>谓一衣在内持如来驮都令不散染。</p>
  <p id="a1F">一衣在外持所有灰令不飘坌。<a id="a-1G"></a>有说。<a id="a-1H"></a>此表如来正法有内外二种护故。<a id="a-1I"></a>内护者谓清净苾刍苾刍尼等。<a id="a-1J"></a>外护者谓净信国王大臣等。<a id="a-1K"></a>此则正法威力令其不烧。<a id="a-1L"></a>有说。<a id="a-1M"></a>此表如来内心外身俱清净故。<a id="a-1N"></a>心清净者谓已永离一切烦恼并习气故。<a id="a-1O"></a>身清净者谓从最胜相异熟业所引生故。</p>
  <p id="a1P">如说四有。<a id="a-1Q"></a>谓本有中有生有死有。<a id="a-1R"></a>有声目多义如前广说。<a id="a-1S"></a>此中有声说属众同分有情数五蕴名有。<a id="a-1T"></a>云何本有。<a id="a-1U"></a>答除生分死分诸蕴中间诸有。<a id="a-1V"></a>此则一期五蕴四蕴为性。<a id="a-1W"></a>问何故此有说名本有。<a id="a-1X"></a>答此是前时所造业生故名本有。<a id="a-1Y"></a>问若尔余有亦是本有皆前时所造业所生故。<a id="a-1Z"></a>答若是前时所造业生粗显易觉明了现见者说名本有。<a id="a-1a"></a>余虽前时所造业生而微隐难觉非明了现见是以不说。<a id="a-1b"></a>云何死有。<a id="a-1c"></a>答死分诸蕴则命终时五蕴四蕴为性。<a id="a-1d"></a>云何中有。<a id="a-1e"></a>答除死分生分诸蕴中间诸有则二有中间五蕴为性。<a id="a-1f"></a>问何故此有说名中有。<a id="a-1g"></a>答此于二有中间生故。<a id="a-1h"></a>名中有。<a id="a-1i"></a>问若尔余有亦是中有皆于二有中间生故。<a id="a-1j"></a>答若于二有中间生非趣所摄者名中有。<a id="a-1k"></a>余虽二有中间生而是趣摄不名中有。<a id="a-1l"></a>云何生有。<a id="a-1m"></a>答生分诸蕴则结生时五蕴四蕴为性。<a id="a-1n"></a>问此四有几刹那几相续。<a id="a-1o"></a>答二刹那谓死有生有二相续谓余有。<a id="a-1p"></a>问此四有几染污几不染污。<a id="a-1q"></a>答皆通二种。<a id="a-1r"></a>问此四有心几染污几不染污。<a id="a-1s"></a>答生有心唯染污。<a id="a-1t"></a>余心染污不染污。<a id="a-1u"></a>问此四有几有漏几无漏。<a id="a-1v"></a>答皆唯有漏。<a id="a-1w"></a>问此四有时心几有漏几无漏。<a id="a-1x"></a>答二唯有漏谓死有生有时心。<a id="a-1y"></a>二通有漏无漏谓余有时心。<a id="a-1z"></a>问此四有时几起同分心几起不同分心。<a id="a-20"></a>答二唯起同分心谓死有生有时。<a id="a-21"></a>二起同分不同分心谓余有时。</p>
  <p id="a22">诸欲有彼一切有五行耶乃至广说。<a id="a-23"></a>此中诸蕴以行声说。<a id="a-24"></a>过去如来应正等觉说蕴为行。<a id="a-25"></a>今释迦牟尼如来应正等觉说行为蕴。<a id="a-26"></a>以先佛说五行今佛说五取蕴故。<a id="a-27"></a>此阿毗达磨中说五行者。<a id="a-28"></a>欲显今佛所说五蕴则是先佛所说五行故。<a id="a-29"></a>问何故先佛说蕴为行今佛说行为蕴耶。<a id="a-2A"></a>答佛观所化有情随所应而说故。<a id="a-2B"></a>谓先佛所化应闻说行而得正解。<a id="a-2C"></a>今佛所化应闻说蕴而得正解。<a id="a-2D"></a>问何故名行。<a id="a-2E"></a>答流转故名行谓前生诸蕴由后生诸蕴故流转。<a id="a-2F"></a>或后生诸蕴由前生诸蕴故流转。<a id="a-2G"></a>若生欲界以欲界心为同分心与彼命根众同分为同分故。<a id="a-2H"></a>以色无色界及无漏心为不同分心。<a id="a-2I"></a>不与彼命根众同分为同分故。<a id="a-2J"></a>若生色界以色界心为同分心。<a id="a-2K"></a>以欲无色界及无漏心为不同分心。<a id="a-2L"></a>若生无色界以无色界心为同分心。<a id="a-2M"></a>以无漏心为不同分心。</p>
  <p id="a2N">诸欲有彼一切五行耶。<a id="a-2O"></a>设五行彼一切欲有耶。<a id="a-2P"></a>答应作四句。<a id="a-2Q"></a>有欲有非五行。<a id="a-2R"></a>谓欲界有情住不同分心及住无想灭尽定。<a id="a-2S"></a>彼时欲有唯二行故。<a id="a-2T"></a>有五行非欲有。<a id="a-2U"></a>谓色界有想天住同分心。<a id="a-2V"></a>若无想天不得无想。<a id="a-2W"></a>尔时皆具五行彼无想天有心位。<a id="a-2X"></a>必不起不同分心故而彼行非欲有。<a id="a-2Y"></a>有欲有亦五行。<a id="a-2Z"></a>谓欲界有情住同分心。<a id="a-2a"></a>彼时欲有具五行故。<a id="a-2b"></a>有非欲有亦非五行。<a id="a-2c"></a>谓色界有想天住不同分心及住无想灭尽定。<a id="a-2d"></a>若无想天得无想若生无色界。<a id="a-2e"></a>尔时但有二行或四行或一行。<a id="a-2f"></a>彼行又非欲有故。<a id="a-2g"></a>诸色有有想天彼一切五行耶。<a id="a-2h"></a>设五行彼一切色有有想天耶。<a id="a-2i"></a>答应作四句。<a id="a-2j"></a>有色有有想天非五行。<a id="a-2k"></a>谓色界有想天住不同分心。<a id="a-2l"></a>及住无想灭尽定。<a id="a-2m"></a>尔时色有有想天皆唯二行故。<a id="a-2n"></a>有五行非色有有想天。<a id="a-2o"></a>谓欲界有情住同分心。<a id="a-2p"></a>若无想天不得无想。<a id="a-2q"></a>尔时虽皆五行。<a id="a-2r"></a>而彼行非色有有想天故。<a id="a-2s"></a>有色有有想天亦五行。<a id="a-2t"></a>谓色界有想天住同分心。<a id="a-2u"></a>尔时色有有想天具五行故。<a id="a-2v"></a>有非色有有想天亦非五行。<a id="a-2w"></a>谓欲界有情住不同分心。<a id="a-2x"></a>及住无想灭尽定。<a id="a-2y"></a>若无想天得无想若生无色界。<a id="a-2z"></a>尔时但有二行或四行或一行。<a id="a-30"></a>彼行又非色有有想天故。<a id="a-31"></a>诸色有无想天彼一切二行耶。<a id="a-32"></a>设二行彼一切色有无想天耶。<a id="a-33"></a>答应作四句。<a id="a-34"></a>有色有无想天非二行。<a id="a-35"></a>谓无想天不得无想。<a id="a-36"></a>尔时彼色有无想天具五行故所以如前。<a id="a-37"></a>有二行非色有无想天。<a id="a-38"></a>谓欲界有情住不同分心。<a id="a-39"></a>及住无想灭尽定。<a id="a-3A"></a>若色界有想天住不同分心。<a id="a-3B"></a>及住无想灭尽定。<a id="a-3C"></a>尔时虽皆二行而彼行非色有无想天故。<a id="a-3D"></a>有色有无想天亦二行。<a id="a-3E"></a>谓无想天得无想。<a id="a-3F"></a>尔时彼色有无想天唯二行故。<a id="a-3G"></a>有非色有无想天亦非二行。<a id="a-3H"></a>谓欲界有情及色界有想天住同分心若生无色界。<a id="a-3I"></a>尔时乃有五行或四行或一行。<a id="a-3J"></a>彼行又非色有无想天故。<a id="a-3K"></a>诸无色有彼一切四行耶。<a id="a-3L"></a>设四行彼一切无色有耶。<a id="a-3M"></a>答诸四行彼一切无色有。<a id="a-3N"></a>非欲色界有情有四行故。<a id="a-3O"></a>有无色有非四行。<a id="a-3P"></a>谓无色界有情住不同分心。<a id="a-3Q"></a>尔时彼无色有唯一行故。<a id="a-3R"></a>颇有有五行耶。<a id="a-3S"></a>乃至广说。<a id="a-3T"></a>问何故复作此论。<a id="a-3U"></a>答前文虽成立有二行有而未遮止有三行有。<a id="a-3V"></a>亦未成立有一行有今为遮止有三行有。<a id="a-3W"></a>及欲成立有一行有故作斯论。<a id="a-3X"></a>颇有有五行耶。<a id="a-3Y"></a>答有。<a id="a-3Z"></a>谓欲界有情及色界有想天住同分心。<a id="a-3a"></a>若无想天不得无想彼必有自地现在五行故。<a id="a-3b"></a>颇有有四行耶。<a id="a-3c"></a>答有。<a id="a-3d"></a>谓无色界有情住同分心。<a id="a-3e"></a>颇有有三行耶。<a id="a-3f"></a>答无。<a id="a-3g"></a>以无有情三蕴成故。<a id="a-3h"></a>所以者何。<a id="a-3i"></a>心心所法定不相离受想思等恒相应故。<a id="a-3j"></a>颇有有二行耶。<a id="a-3k"></a>答有。<a id="a-3l"></a>谓欲界有情及色界有想天住不同分心。<a id="a-3m"></a>若住无想灭尽定。<a id="a-3n"></a>若无想天得无想彼但有二行故。<a id="a-3o"></a>颇有有一行耶。<a id="a-3p"></a>答有。<a id="a-3q"></a>谓无色界有情住不同分心彼但有一行故。<a id="a-3r"></a>颇有有无行耶。<a id="a-3s"></a>答无。<a id="a-3t"></a>以无有情非蕴成故。<a id="a-3u"></a>一切有情必有自地命根等故。</p>
  <p data-pb></p>
  <h2 id="a3v">见蕴第八中三有纳息第二之一</h2>
  <p id="a3w">诸舍欲有欲有相续。<a id="a-3x"></a>彼一切欲界法灭。<a id="a-3y"></a>欲界法现在前耶。<a id="a-3z"></a>如是等章及解章义既领会已。<a id="a-40"></a>应广分别然有声目多义。<a id="a-41"></a>此中说属众同分有情数五蕴名有。<a id="a-42"></a>如说欲界死生欲界。<a id="a-43"></a>彼一切欲有相续耶。<a id="a-44"></a>乃至广说。<a id="a-45"></a>彼亦说属众同分有情数五蕴名有。<a id="a-46"></a>如说诸缠所缠地狱有相续。<a id="a-47"></a>彼初所得诸根大种与此心心所法为一增上。<a id="a-48"></a>乃至广说。<a id="a-49"></a>又复如说欲有相续时。<a id="a-4A"></a>最初得几业所生根。<a id="a-4B"></a>乃至广说。<a id="a-4C"></a>又如说四有。<a id="a-4D"></a>谓本有死有中有生有。<a id="a-4E"></a>当知彼文皆说属众同分有情数五蕴名有。<a id="a-4F"></a>如说颇勒窭那识食所引能感后有令其现前。<a id="a-4G"></a>彼说续生时心眷属名有。<a id="a-4H"></a>如说阿难陀。<a id="a-4I"></a>如是业有能牵后有。<a id="a-4J"></a>彼说牵后有思名有。<a id="a-4K"></a>如说取缘有彼说分位五蕴名有。<a id="a-4L"></a>尊者妙音说曰。<a id="a-4M"></a>彼说牵后有业名有。<a id="a-4N"></a>如说云何有法谓一切有漏。<a id="a-4O"></a>彼说诸有漏法名有。<a id="a-4P"></a>如说七有谓地狱有傍生有鬼界有人有天有业有中有。<a id="a-4Q"></a>彼说五趣五趣因五趣方便名有。<a id="a-4R"></a>如说欲有云何。<a id="a-4S"></a>谓业能感欲界后有。<a id="a-4T"></a>乃至广说。<a id="a-4U"></a>彼说业及异熟名有。<a id="a-4V"></a>不说取所缘有。<a id="a-4W"></a>问若尔彼后所说当云何通。<a id="a-4X"></a>如说欲有欲界一切随眠随增。<a id="a-4Y"></a>乃至广说。<a id="a-4Z"></a>欲有五部业皆能感异熟可说欲界一切随眠随增。<a id="a-4a"></a>色无色有唯修所断业能感异熟。<a id="a-4b"></a>如何可说色无色界一切随眠随增耶。<a id="a-4c"></a>答后文应作是说。<a id="a-4d"></a>欲有欲界一切随眠随增。<a id="a-4e"></a>色无色有色无色界遍行。<a id="a-4f"></a>及修所断随眠随增。<a id="a-4g"></a>应作是说。<a id="a-4h"></a>而不说者当知彼说有及眷属悉名为有。<a id="a-4i"></a>和合有法亦名有故。<a id="a-4j"></a>有余师说。<a id="a-4k"></a>前说业及异熟名有。<a id="a-4l"></a>不说取所缘有。<a id="a-4m"></a>后说业及异熟名有。<a id="a-4n"></a>亦说取所缘有。<a id="a-4o"></a>彼不应作是说。<a id="a-4p"></a>诸作论者。<a id="a-4q"></a>依章立门不可章所说异门所说异。<a id="a-4r"></a>是故如前所说者好。<a id="a-4s"></a>问何故名有。<a id="a-4t"></a>答能有能非有故名有。<a id="a-4u"></a>问若尔圣道应名有圣道亦是能有能非有故。<a id="a-4v"></a>答若能有能非有能长养摄益任持诸有者名有。<a id="a-4w"></a>圣道虽能有能非有而于诸有损坏离散故不名有。<a id="a-4x"></a>复次若能有能非有能令诸有相续流转令老死道不断者名有。<a id="a-4y"></a>圣道虽能有能非有而令诸有不相续不流转。<a id="a-4z"></a>断老死道故不名有。<a id="a-50"></a>复次若能有能非有是趣苦集行趣有世间。<a id="a-51"></a>流转生死老死集行者名有。<a id="a-52"></a>圣道虽能有能非有。<a id="a-53"></a>而是趣苦灭行趣有世间流转生死老死灭行故不名有。<a id="a-54"></a>复次若能有能非有。<a id="a-55"></a>是有身见事颠倒事随眠事爱事。<a id="a-56"></a>贪嗔痴安足处。<a id="a-57"></a>有垢有毒诸有所摄。<a id="a-58"></a>堕苦集谛者名有。<a id="a-59"></a>圣道虽能有能非有而非有身见事乃至爱事非贪嗔痴安足处。<a id="a-5A"></a>无垢无秽无浊无毒非诸有摄。<a id="a-5B"></a>不堕苦集谛故不名有。<a id="a-5C"></a>有余师说。<a id="a-5D"></a>是苦器故名有。<a id="a-5E"></a>问若尔此亦是乐器。<a id="a-5F"></a>如说大名若色一向是苦非乐非随顺乐不增长喜乐。<a id="a-5G"></a>唯是离乐因者则诸有情不应于色起贪起染。<a id="a-5H"></a>大名以色非一向苦亦是乐亦随顺乐亦增长喜乐。<a id="a-5I"></a>非唯是离乐因故。<a id="a-5J"></a>有情于色起贪起染。<a id="a-5K"></a>又佛决定建立三受不相杂乱。<a id="a-5L"></a>谓乐受苦受不苦不乐受。<a id="a-5M"></a>如是有漏法亦是乐器。<a id="a-5N"></a>何故但说是苦器故名为有耶。<a id="a-5O"></a>答以苦多故。<a id="a-5P"></a>谓生死中苦多乐少顺苦法多顺乐法少。<a id="a-5Q"></a>以乐少故置在苦品。<a id="a-5R"></a>如一渧蜜堕毒器中不名蜜器。<a id="a-5S"></a>犹名毒器。<a id="a-5T"></a>以毒多故此亦如是。<a id="a-5U"></a>复有说者。<a id="a-5V"></a>可怖畏故名有。<a id="a-5W"></a>问若尔涅槃应亦名。<a id="a-5X"></a>有如说苾刍诸愚夫类无闻异生于涅槃中生大怖畏。<a id="a-5Y"></a>谓我不有我所不有我当不有我所当不有。<a id="a-5Z"></a>彼于涅槃既生怖畏是则涅槃亦应名有。<a id="a-5a"></a>答于有生怖是则为正。<a id="a-5b"></a>于涅槃生怖是则为邪。<a id="a-5c"></a>以涅槃非可怖故。<a id="a-5d"></a>由此不名为有。<a id="a-5e"></a>复次若令异生圣者皆生怖畏乃名为有。<a id="a-5f"></a>涅槃但令异生生怖故不名有。</p>
  <p id="a5g">相续有五。<a id="a-5h"></a>一中有相续。<a id="a-5i"></a>二生有相续。<a id="a-5j"></a>三分位相续。<a id="a-5k"></a>四法相续。<a id="a-5l"></a>五刹那相续。<a id="a-5m"></a>中有相续者。<a id="a-5n"></a>谓死有蕴灭中有蕴生。<a id="a-5o"></a>死有诸蕴由中有诸蕴说名相续故名中有相续。<a id="a-5p"></a>生有相续者。<a id="a-5q"></a>谓中有蕴灭生有蕴生。<a id="a-5r"></a>中有诸蕴由生有诸蕴说名相续故名生有相续。<a id="a-5s"></a>分位相续者。<a id="a-5t"></a>谓羯逻蓝分位灭頞部昙分位生。<a id="a-5u"></a>羯逻蓝分位由頞部昙分位说名相续。<a id="a-5v"></a>乃至壮年分位灭老年分位生。<a id="a-5w"></a>壮年分位由老年分位说名相续。<a id="a-5x"></a>故名分位相续。<a id="a-5y"></a>法相续者。<a id="a-5z"></a>谓善法无间染或无记法现在前。<a id="a-60"></a>善法由染及无记法说名相续。<a id="a-61"></a>染法无记法无间各二现前广说亦尔故名法相续。<a id="a-62"></a>刹那相续者。<a id="a-63"></a>前刹那无间后刹那现在前。<a id="a-64"></a>前刹那由后刹那说名相续故名刹那相续。<a id="a-65"></a>此五相续皆摄二相续中。<a id="a-66"></a>谓法相续刹那相续。<a id="a-67"></a>以中有生有分位相续皆名为法及刹那故。<a id="a-68"></a>欲界具五相续。<a id="a-69"></a>色界有四除分位。<a id="a-6A"></a>无色界有三除中有及分位。<a id="a-6B"></a>天那落迦及化生有四相续除分位。<a id="a-6C"></a>余皆具五。<a id="a-6D"></a>有说。<a id="a-6E"></a>天及化生亦具五相续。<a id="a-6F"></a>于五相续中。<a id="a-6G"></a>此中依二相续而作论。<a id="a-6H"></a>谓中有生有。<a id="a-6I"></a>诸舍欲有。<a id="a-6J"></a>欲有相续。<a id="a-6K"></a>彼一切欲界法灭。<a id="a-6L"></a>欲界法现在前耶。<a id="a-6M"></a>答诸舍欲有。<a id="a-6N"></a>欲有相续彼一切欲界法灭。<a id="a-6O"></a>欲界法现在前。<a id="a-6P"></a>谓欲界命终还生欲界。<a id="a-6Q"></a>从死有往中有时。<a id="a-6R"></a>舍欲有者。<a id="a-6S"></a>谓欲界死有。<a id="a-6T"></a>欲有相续者谓欲界中有。<a id="a-6U"></a>欲界法灭者谓欲界死有诸蕴。<a id="a-6V"></a>欲界法现在前者谓欲界中有诸蕴。<a id="a-6W"></a>若从中有往生有时。<a id="a-6X"></a>舍欲有者谓欲界中有。<a id="a-6Y"></a>欲有相续者谓欲界生有。<a id="a-6Z"></a>欲界法灭者。</p>
  <p id="a6a">谓欲界中有诸蕴。<a id="a-6b"></a>欲界法现在前者谓欲界生有诸蕴。<a id="a-6c"></a>问若住欲界无覆无记心命终者住中有时。<a id="a-6d"></a>不成就死有住生有时。<a id="a-6e"></a>不成就中有可名为舍。<a id="a-6f"></a>若住善或染心而命终者住中有时。<a id="a-6g"></a>成就死有。<a id="a-6h"></a>住生有时。<a id="a-6i"></a>成就中有。<a id="a-6j"></a>云何名舍。<a id="a-6k"></a>有说。<a id="a-6l"></a>此中但依住无覆无记心命终者。<a id="a-6m"></a>说是故无过。<a id="a-6n"></a>有说。<a id="a-6o"></a>此中依现行舍说虽住中有成就死有住生有成就中有。<a id="a-6p"></a>而不现行故说为舍。<a id="a-6q"></a>有说。<a id="a-6r"></a>此中弃背前蕴说名为舍。<a id="a-6s"></a>不说成就不成就义。<a id="a-6t"></a>有欲界法灭欲界法现在前。<a id="a-6u"></a>而非舍欲有欲有相续。<a id="a-6v"></a>谓不命终而欲界法灭欲界法现在前其事云何。<a id="a-6w"></a>谓羯逻蓝位无间頞部昙位现在前。<a id="a-6x"></a>乃至庄年位无间老年位现在前。<a id="a-6y"></a>善法无间染或无记法现在前。<a id="a-6z"></a>染法无间善或无记法现在前。<a id="a-70"></a>无记法无间善及染法现在前。<a id="a-71"></a>前刹那无间后刹那现在前。<a id="a-72"></a>诸舍欲有色有相续。<a id="a-73"></a>彼一切欲界法灭色界法现在前耶。<a id="a-74"></a>答诸舍欲有色有相续。<a id="a-75"></a>彼一切欲界法灭色界法现在前。<a id="a-76"></a>谓欲界命终生色界。<a id="a-77"></a>从死有往中有时舍欲有者。<a id="a-78"></a>谓欲界死有。<a id="a-79"></a>色有相续者谓色界中有。<a id="a-7A"></a>欲界法灭者谓欲界死有诸蕴。<a id="a-7B"></a>色界法现在前者谓色界中有诸蕴。<a id="a-7C"></a>有欲界法灭色界法现在前。<a id="a-7D"></a>而非舍欲有色有相续。<a id="a-7E"></a>谓不命终欲界法灭色界法现在前其事云何。<a id="a-7F"></a>此中有说。<a id="a-7G"></a>欲界善心无间未至定现在前。<a id="a-7H"></a>有说。<a id="a-7I"></a>欲界善心无间未至定初静虑现在前。<a id="a-7J"></a>有说。<a id="a-7K"></a>欲界善心无间未至定初静虑静虑中间现在前。<a id="a-7L"></a>尊者妙音说曰。<a id="a-7M"></a>欲界善心无间未至定初静虑静虑中间第二静虑现在前。<a id="a-7N"></a>所以者何。<a id="a-7O"></a>如超定时。<a id="a-7P"></a>初静虑无间第三静虑现在前此亦应尔。<a id="a-7Q"></a>又欲界有四种变化心。<a id="a-7R"></a>谓初静虑果乃至第四静虑果。<a id="a-7S"></a>欲界初静虑果变化心无间净初静虑现在前。<a id="a-7T"></a>乃至欲界第四静虑果变化心无间净第四静虑现在前。<a id="a-7U"></a>诸舍欲有无色有相续。<a id="a-7V"></a>彼一切欲界法灭无色界法现在前耶。<a id="a-7W"></a>答如是。<a id="a-7X"></a>设欲界法灭无色界法现在前。<a id="a-7Y"></a>彼一切舍欲有无色有相续耶。<a id="a-7Z"></a>答如是。<a id="a-7a"></a>问此中何故不说不命终欲界法灭。<a id="a-7b"></a>无色界法现在前耶。<a id="a-7c"></a>答理必无有在无色界不命终而有欲界法灭。<a id="a-7d"></a>无色界法现在前故。<a id="a-7e"></a>问岂不容有在欲界不命终。<a id="a-7f"></a>而欲界得灭无色界得现在前耶。<a id="a-7g"></a>答此中说同类法灭同类法现在前。<a id="a-7h"></a>无有在欲界。<a id="a-7i"></a>不命终而欲界同类法得灭。<a id="a-7j"></a>无色界同类法得而现在前是以不说。<a id="a-7k"></a>有说。<a id="a-7l"></a>此中说心心所法灭。<a id="a-7m"></a>心心所法现在前无有在欲界不命终而欲界心心所法灭。<a id="a-7n"></a>无色界心心所法现在前是故不说。<a id="a-7o"></a>诸舍色有色有相续。<a id="a-7p"></a>彼一切色界法灭色界法现在前耶。<a id="a-7q"></a>答诸舍色有色有相续彼一切色界法灭。<a id="a-7r"></a>色界法现在前。<a id="a-7s"></a>谓色界命终还生色界。<a id="a-7t"></a>从死有往中有时。<a id="a-7u"></a>舍色有者谓色界死有。<a id="a-7v"></a>色有相续者谓色界中有。<a id="a-7w"></a>色界法灭者谓色界死有诸蕴。<a id="a-7x"></a>色界法现在前者谓色界中有诸蕴。<a id="a-7y"></a>从中有往生有时。<a id="a-7z"></a>舍色有者谓色界中有。<a id="a-80"></a>色有相续者谓色界生有。<a id="a-81"></a>色界法灭者谓色界中有诸蕴。<a id="a-82"></a>色界法现在前者谓色界生有诸蕴。<a id="a-83"></a>此中若住无覆无记心命终。<a id="a-84"></a>及住善心或染心命终时皆名舍色有。<a id="a-85"></a>问答分别如前应知。<a id="a-86"></a>有色界法灭色界法现在前。<a id="a-87"></a>而非舍色有色有相续。<a id="a-88"></a>谓不命终色界法灭。<a id="a-89"></a>色界法现在前其事云何。<a id="a-8A"></a>谓初静虑无间第二第三静虑现在前。<a id="a-8B"></a>第二静虑无间初第三第四静虑现在前。<a id="a-8C"></a>第三静虑无间初第二第四静虑现在前。<a id="a-8D"></a>第四静虑无间第二第三静虑现在前。<a id="a-8E"></a>善法无间染或无记法现在前。<a id="a-8F"></a>染法无记法说亦尔。<a id="a-8G"></a>前刹那无间后刹那现在前。<a id="a-8H"></a>诸舍色有欲有相续。<a id="a-8I"></a>彼一切色界法灭欲界法现在前耶。<a id="a-8J"></a>答诸舍色有欲有相续。<a id="a-8K"></a>彼一切色界法灭欲界法现在前。<a id="a-8L"></a>谓色界命终生欲界。<a id="a-8M"></a>从死有往中有时。<a id="a-8N"></a>舍色有者谓色界死有。<a id="a-8O"></a>欲有相续者谓欲界中有。<a id="a-8P"></a>色界法灭者谓色界死有诸蕴。<a id="a-8Q"></a>欲界法现前者谓欲界中有诸蕴。<a id="a-8R"></a>有色界法灭欲界法现在前。<a id="a-8S"></a>而非舍色有欲有相续。<a id="a-8T"></a>谓不命终而色界法灭欲界法现在前其事云何。<a id="a-8U"></a>此中有说。<a id="a-8V"></a>未至定无间欲界善心现在前。<a id="a-8W"></a>有说。<a id="a-8X"></a>未至定初静虑无间欲界善心现在前。<a id="a-8Y"></a>有说。<a id="a-8Z"></a>未至定初静虑静虑中间无间欲界善心现在前。<a id="a-8a"></a>尊者妙音说曰。<a id="a-8b"></a>未至定初静虑静虑中间第二静虑无间欲界善心现在前。<a id="a-8c"></a>所以者何。<a id="a-8d"></a>如超定时第三静虑无间初静虑现在前此亦应尔。<a id="a-8e"></a>又欲界有四种变化心。<a id="a-8f"></a>谓初静虑果乃至第四静虑果。<a id="a-8g"></a>净初静虑无间欲界初静虑果变化心现在前。<a id="a-8h"></a>乃至净第四静虑无间欲界第四静虑果变化心现在前。<a id="a-8i"></a>诸舍色有无色有相续。<a id="a-8j"></a>彼一切色界法灭无色界法现在前耶。<a id="a-8k"></a>答诸舍色有无色有相续。<a id="a-8l"></a>彼一切色界法灭无色界法现在前。<a id="a-8m"></a>谓色界命终生无色界从死有往生有时。<a id="a-8n"></a>舍色有者谓色界死有。<a id="a-8o"></a>无色有相续者谓无色界生有。<a id="a-8p"></a>色界法灭者谓色界死有诸蕴。<a id="a-8q"></a>无色界法现在前者谓无色界生有诸蕴。<a id="a-8r"></a>有色界法灭无色界法现在前。<a id="a-8s"></a>而非舍色有无色有相续。<a id="a-8t"></a>谓不命终色界法灭。<a id="a-8u"></a>无色界法现在前其事云何。<a id="a-8v"></a>谓第三静虑无间空无边处现在前。<a id="a-8w"></a>第四静虑无间空识无边处现在前。</p>
  <p id="a8x">诸舍无色有无色有相续。<a id="a-8y"></a>彼一切无色界法灭无色界法现在前耶。<a id="a-8z"></a>答诸舍无色有无色有相续。<a id="a-90"></a>彼一切无色界法灭无色界。<a id="a-91"></a>法现在前谓无色界命终。<a id="a-92"></a>还生无色界。<a id="a-93"></a>从死有至生有时。<a id="a-94"></a>舍无色有者谓无色界死有。<a id="a-95"></a>无色有相续者谓无色界生有。<a id="a-96"></a>无色界法灭者谓无色界死有诸蕴。<a id="a-97"></a>无色界法现在前者谓无色界生有诸蕴。<a id="a-98"></a>有无色界法灭无色界法现在前。<a id="a-99"></a>而非舍无色有无色有相续。<a id="a-9A"></a>谓不命终无色界法灭无色界法现在前其事云何。<a id="a-9B"></a>谓空无边处无间识无边处无所有处现在前。<a id="a-9C"></a>识无边处无间空无边处无所有处非想非非想处现在前。<a id="a-9D"></a>无所有处无间空识无边处非想非非想处现在前。<a id="a-9E"></a>非想非非想处无间识无边处无所有处现在前。<a id="a-9F"></a>善法无间染或无记法现在前。<a id="a-9G"></a>染法无记法说亦尔。<a id="a-9H"></a>前刹那无间后刹那现在前。<a id="a-9I"></a>诸舍无色有欲有相续。<a id="a-9J"></a>彼一切无色界法灭欲界法现在前耶。<a id="a-9K"></a>答如是。<a id="a-9L"></a>设无色界法灭欲界法现在前。<a id="a-9M"></a>彼一切舍无色有欲有相续耶。<a id="a-9N"></a>答如是。<a id="a-9O"></a>问此中何故不说不命终无色界法灭欲界法现在前耶。<a id="a-9P"></a>答理必无有在无色界不命终。<a id="a-9Q"></a>而有无色界法灭欲界法现在前故。<a id="a-9R"></a>余问答如前。<a id="a-9S"></a>诸舍无色有色有相续。<a id="a-9T"></a>彼一切无色界法灭色界法现在前耶。<a id="a-9U"></a>答诸舍无色有色有相续。<a id="a-9V"></a>彼一切无色界法灭色界法现在前。<a id="a-9W"></a>谓无色界命终生色界。<a id="a-9X"></a>从死有往中有时。<a id="a-9Y"></a>舍无色有者谓无色界死有。<a id="a-9Z"></a>色有相续者谓色界中有。<a id="a-9a"></a>无色界法灭者谓无色界死有诸蕴。<a id="a-9b"></a>色界法现在前者谓色界中有诸蕴。<a id="a-9c"></a>有无色界法灭色界法现在前而非舍无色有色有相续。<a id="a-9d"></a>谓不命终而无色界法灭色界法现在前其事云何。<a id="a-9e"></a>谓识无边处无间第四静虑现在前。<a id="a-9f"></a>空无边处无间第三第四静虑现在前。</p>
  <p id="a9g">且随本文分别义已当随其义复广分别。<a id="a-9h"></a>问若欲界命终还生欲界。<a id="a-9i"></a>彼何所舍何所得何法灭何法现在前。<a id="a-9j"></a>乃至若无色界命终生色界。<a id="a-9k"></a>彼何所舍何所得何法灭何法现在前。<a id="a-9l"></a>答诸欲界命终还生欲界。<a id="a-9m"></a>若本住别解脱律仪无不善身语表。<a id="a-9n"></a>设有已失者若住善心命终。<a id="a-9o"></a>彼舍善蕴二无记蕴二。<a id="a-9p"></a>得无记蕴二。<a id="a-9q"></a>即于彼时善五蕴染一蕴无记二蕴灭。<a id="a-9r"></a>善一蕴染四蕴无记二蕴现在前。<a id="a-9s"></a>若住染心命终。<a id="a-9t"></a>彼舍善蕴二无记蕴二。<a id="a-9u"></a>得无记蕴二。<a id="a-9v"></a>即于彼时善二蕴染四蕴无记二蕴灭。<a id="a-9w"></a>善一蕴染四蕴无记二蕴现在前。<a id="a-9x"></a>若住无记心命终。<a id="a-9y"></a>彼舍善蕴二无记蕴五。<a id="a-9z"></a>得无记蕴二。<a id="a-A0"></a>即于彼时善二蕴染一蕴无记五蕴灭。<a id="a-A1"></a>善一蕴染四蕴无记二蕴现在前。<a id="a-A2"></a>则彼若有不善身语表不失者。<a id="a-A3"></a>若住善心命终。<a id="a-A4"></a>彼舍善蕴二染蕴二无记蕴二。<a id="a-A5"></a>得无记蕴二。<a id="a-A6"></a>则于彼时善五蕴染二蕴无记二蕴灭。<a id="a-A7"></a>善一蕴染四蕴无记二蕴现在前。<a id="a-A8"></a>若住染心命终。<a id="a-A9"></a>彼舍善蕴二染蕴二无记蕴二。<a id="a-AA"></a>得无记蕴二。<a id="a-AB"></a>则于彼时善二蕴染五蕴无记二蕴灭。<a id="a-AC"></a>善一蕴染四蕴无记二蕴现在前。<a id="a-AD"></a>若住无记心命终。<a id="a-AE"></a>彼舍善蕴二染蕴二无记蕴五。<a id="a-AF"></a>得无记蕴二。<a id="a-AG"></a>则于彼时善二蕴染二蕴无记五蕴灭。<a id="a-AH"></a>善一蕴染四蕴无记二蕴现在前。<a id="a-AI"></a>若本住不律仪无善身语表。<a id="a-AJ"></a>设有已失者。</p>
  <p id="aAK">若住善心命终。<a id="a-AL"></a>彼舍染蕴二无记蕴二。<a id="a-AM"></a>得无记蕴二。<a id="a-AN"></a>则于彼时善四蕴染二蕴无记二蕴灭。<a id="a-AO"></a>善一蕴染四蕴无记。<a id="a-AP"></a>二蕴现在前。<a id="a-AQ"></a>若住染心命终。<a id="a-AR"></a>彼舍染蕴二无记蕴二。<a id="a-AS"></a>得无记蕴二。<a id="a-AT"></a>则于彼时善一蕴。<a id="a-AU"></a>染五蕴无记二蕴灭。<a id="a-AV"></a>善一蕴染四蕴无记二蕴现在前。<a id="a-AW"></a>若住无记心命终。<a id="a-AX"></a>彼舍染蕴二无记蕴五。<a id="a-AY"></a>得无记蕴二。<a id="a-AZ"></a>则于彼时善一蕴染二蕴无记五蕴灭。<a id="a-Aa"></a>善一蕴染四蕴无记二蕴现在前。<a id="a-Ab"></a>即彼若有善身语表不失者。<a id="a-Ac"></a>若住善心命终等广如住别解脱律仪。<a id="a-Ad"></a>有不善身语表说。<a id="a-Ae"></a>若本住非律仪非不律仪无善不善身语表设有已失者。<a id="a-Af"></a>若住前心命终。<a id="a-Ag"></a>彼舍无记蕴二。<a id="a-Ah"></a>得无记蕴二。<a id="a-Ai"></a>则于彼时善四蕴染一蕴无记二蕴灭。<a id="a-Aj"></a>善一蕴染四蕴无记二蕴现在前。<a id="a-Ak"></a>若住染心命终。<a id="a-Al"></a>彼舍无记蕴二得无记蕴二。<a id="a-Am"></a>则于彼时善一蕴染四蕴无记二蕴灭。<a id="a-An"></a>善一蕴染四蕴无记二蕴现在前。<a id="a-Ao"></a>若住无记心命终。<a id="a-Ap"></a>彼舍无记蕴五。<a id="a-Aq"></a>得无记蕴二。<a id="a-Ar"></a>则于彼时善一蕴染一蕴无记五蕴灭。<a id="a-As"></a>善一蕴染四蕴无记二蕴现在前。<a id="a-At"></a>即彼若有善身语表不失。<a id="a-Au"></a>无不善身语表设有已失者。<a id="a-Av"></a>若住善染无记心命终。<a id="a-Aw"></a>如住别解脱律仪。<a id="a-Ax"></a>无不善身语表设有已失者住三种心命终说。<a id="a-Ay"></a>即彼若有不善身语表不失无善身语表设有已失者。<a id="a-Az"></a>若住善染无记心命终。<a id="a-B0"></a>如住不律仪无善身语表设有已失者。<a id="a-B1"></a>住三种心命终说。<a id="a-B2"></a>则彼若有善不善身语表不失者。<a id="a-B3"></a>若住善染无记心命终。<a id="a-B4"></a>如住别解脱律仪。<a id="a-B5"></a>有不善身语表不失者。<a id="a-B6"></a>及住不律仪有善身语表不失者。<a id="a-B7"></a>住三种心命终说。</p>
 </body>
</html>