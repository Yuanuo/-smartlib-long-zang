<!doctype html>
<html id="z3IBVcn12j" data-ver="777">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第九十</h1>
  <h2 id="a2">结蕴第二中十门纳息第四之二十</h2>
  <p id="a3">眼根乃至无色界修所断无明随眠。<a id="a-4"></a>一一所增随眠当言有寻有伺无寻唯伺无寻无伺耶。<a id="a-5"></a>问何故作此论。<a id="a-6"></a>答为止他宗显正理故。<a id="a-7"></a>谓或有说。<a id="a-8"></a>寻伺是心粗细相故乃至有顶。<a id="a-9"></a>诸染污心皆有寻伺。<a id="a-A"></a>是故寻伺三界皆有。<a id="a-B"></a>如譬喻者。<a id="a-C"></a>为遮彼执显唯欲界及初静虑。<a id="a-D"></a>未至定中有寻有伺。<a id="a-E"></a>静虑中间无寻唯伺。<a id="a-F"></a>第二静虑乃至有顶无寻无伺。<a id="a-G"></a>由此因缘故作斯论。<a id="a-H"></a>眼根所增随眠具三者。<a id="a-I"></a>谓缘眼根所增随眠。<a id="a-J"></a>通欲界四静虑五地遍行及修所断。<a id="a-K"></a>如是随眠若在欲界及初静虑有寻有伺。<a id="a-L"></a>若在静虑中间无寻唯伺。<a id="a-M"></a>若在第二第三第四静虑无寻无伺故说具三。<a id="a-N"></a>后说具三者皆准此应知。<a id="a-O"></a>然无寻无伺地。<a id="a-P"></a>或多或少。<a id="a-Q"></a>女根所增随眠。<a id="a-R"></a>有寻有伺者。<a id="a-S"></a>彼所增随眠唯在欲界故。<a id="a-T"></a>眼耳身识界所增随眠。<a id="a-U"></a>或有寻有伺或无寻唯伺者。<a id="a-V"></a>眼等五识虽有寻有伺。<a id="a-W"></a>而在初静虑者。<a id="a-X"></a>亦为静虑中间随眠作所缘缚故。<a id="a-Y"></a>彼所增随眠亦通无寻唯伺。<a id="a-Z"></a>初静虑所增随眠。<a id="a-a"></a>或有寻有伺或无寻唯伺者。<a id="a-b"></a>初静虑言总显未至根本静虑中间三地诸法故说有二。<a id="a-c"></a>设唯显根本亦必有二。<a id="a-d"></a>静虑中间初静虑等所有随眠缘三地故。<a id="a-e"></a>余文易了故不分别。</p>
  <p id="af">眼根乃至无色界修所断无明随眠一一所增随眠。<a id="a-g"></a>当言乐根苦根喜根忧根舍根相应耶。<a id="a-h"></a>问何故作此论。<a id="a-i"></a>答为止他宗显正理故。<a id="a-j"></a>谓或有执。<a id="a-k"></a>乐苦二受随所依身。<a id="a-l"></a>从欲界乃至第四静虑皆有。<a id="a-m"></a>喜忧二受随所依心。<a id="a-n"></a>从欲界乃至非想非非想处皆有。<a id="a-o"></a>为遮彼意欲显乐受唯在欲界初及第三静虑。<a id="a-p"></a>苦忧二受唯在欲界。<a id="a-q"></a>喜受唯在欲界初二静虑。<a id="a-r"></a>唯有舍受遍在诸地。<a id="a-s"></a>或复有执。<a id="a-t"></a>心心所法次第而起互不相应。<a id="a-u"></a>如譬喻者。<a id="a-v"></a>为遮彼意显心心所俱时而生有相应义。<a id="a-w"></a>由此因缘故作斯论。<a id="a-x"></a>眼根所增随眠四根相应除苦根者。<a id="a-y"></a>眼根所增随眠通欲色界五地遍行及修所断。<a id="a-z"></a>若在欲界喜忧舍根相应。<a id="a-10"></a>若在初二静虑喜舍根相应。<a id="a-11"></a>若在第三静虑乐舍根相应。<a id="a-12"></a>若在第四静虑唯舍根相应。<a id="a-13"></a>是故总说四根相应。<a id="a-14"></a>苦根唯与五识相应。<a id="a-15"></a>五识中无缘眼根等诸随眠故彼定不与苦根相应。<a id="a-16"></a>女根所增随眠三根相应除乐苦根者。<a id="a-17"></a>女根所增随眠唯在欲界。<a id="a-18"></a>欲界乐苦俱在五识故。<a id="a-19"></a>彼不与乐苦相应。<a id="a-1A"></a>意根所增随眠五根相应者。<a id="a-1B"></a>意根通与五受相应故相应缚五根相应。<a id="a-1C"></a>若所缘缚有四除苦。<a id="a-1D"></a>三重三摩地所增随眠。<a id="a-1E"></a>四根相应除苦根者。<a id="a-1F"></a>苦根唯缘色等五境非定等故。<a id="a-1G"></a>三三摩地唯无漏故。<a id="a-1H"></a>不增随眠非此所说余文易了不复分别。<a id="a-1I"></a>恐诸智者生厌惓故。</p>
  <p id="a1J">眼根乃至无色界修所断无明随眠。<a id="a-1K"></a>谁成就。<a id="a-1L"></a>谁不成就。<a id="a-1M"></a>问何故作此论。<a id="a-1N"></a>答为止他宗显正理故。<a id="a-1O"></a>谓或有执。<a id="a-1P"></a>无实成就不成就性唯假建立。<a id="a-1Q"></a>欲显成就不成就性是实有物。<a id="a-1R"></a>若不尔者。<a id="a-1S"></a>便违契经。<a id="a-1T"></a>如契经说。<a id="a-1U"></a>应知如是补特伽罗成就善法及不善法。<a id="a-1V"></a>又契经说。<a id="a-1W"></a>我成就十力四无所畏等。<a id="a-1X"></a>若无成就不成就性。<a id="a-1Y"></a>异生圣者有学无学断善根者不断善者。<a id="a-1Z"></a>决定建立皆不得成。<a id="a-1a"></a>决定因缘不可得故。<a id="a-1b"></a>然成就者不成就者是世俗有。<a id="a-1c"></a>若成就性不成就性是胜义有。<a id="a-1d"></a>如死生者是世俗有。<a id="a-1e"></a>诸死生法是胜义有。<a id="a-1f"></a>入出定者是世俗有。<a id="a-1g"></a>所入出定是胜义有。<a id="a-1h"></a>作者受者是世俗有。<a id="a-1i"></a>业异熟果是胜义有。<a id="a-1j"></a>如是成就不成就性是胜义有。<a id="a-1k"></a>施设成就不成就者是世俗有。<a id="a-1l"></a>谓若身中有成就性名成就者。<a id="a-1m"></a>若彼身中有不成就性名不成就者。<a id="a-1n"></a>如树等是假色等。<a id="a-1o"></a>四尘是实。<a id="a-1p"></a>如是补特伽罗是假。<a id="a-1q"></a>色等五蕴是实。<a id="a-1r"></a>于此假者身相续中。<a id="a-1s"></a>依得非得说有成就不成就法。<a id="a-1t"></a>由此因缘故作斯论。</p>
  <p id="a1u">眼根色界及欲界已得不失。<a id="a-1v"></a>成就者。<a id="a-1w"></a>色界诸天皆具根故。<a id="a-1x"></a>决定成就眼等五根。<a id="a-1y"></a>此具根言依显者说。<a id="a-1z"></a>女男根不显无亦名具根。<a id="a-20"></a>又容有者彼皆成就故说具根。<a id="a-21"></a>非一切有勿忧苦等彼亦有故。<a id="a-22"></a>及欲界已得者。<a id="a-23"></a>谓钵罗奢佉位以彼不失者。<a id="a-24"></a>谓不烂坏不堕落不虫食不被害。<a id="a-25"></a>无色界及欲界未得已失不成就者。<a id="a-26"></a>无色界无色故不成就眼等根。<a id="a-27"></a>及欲界未得者。<a id="a-28"></a>谓羯刺蓝頞部昙闭尸键南位。<a id="a-29"></a>已失者。<a id="a-2A"></a>谓烂坏堕落虫食被害耳鼻舌根亦尔者。<a id="a-2B"></a>如眼根说身根欲色界成就者。<a id="a-2C"></a>有色界生必有身根故。<a id="a-2D"></a>无色界不成就者彼无色故。<a id="a-2E"></a>女男根欲界已得不失成就者。<a id="a-2F"></a>如眼根说。<a id="a-2G"></a>色无色界及欲界。<a id="a-2H"></a>未得已失不成就者。<a id="a-2I"></a>色无色界无女男根无淫爱故。<a id="a-2J"></a>厌舍此根生彼界故。<a id="a-2K"></a>色无色界无段食故。<a id="a-2L"></a>必因段食有此根故。<a id="a-2M"></a>因无惭愧有此根故。<a id="a-2N"></a>又女男根彼无用故。<a id="a-2O"></a>问若尔。<a id="a-2P"></a>鼻舌彼亦应无。<a id="a-2Q"></a>彼无嗅香尝味事故。<a id="a-2R"></a>答鼻舌二根于彼有用。<a id="a-2S"></a>谓庄严身及起言说。<a id="a-2T"></a>女男二根令身丑陋。<a id="a-2U"></a>有惭愧者必隐覆之。<a id="a-2V"></a>尊者妙音作如是说。<a id="a-2W"></a>上二界无招彼业故。<a id="a-2X"></a>问色无色界既无男根应非丈夫。<a id="a-2Y"></a>答色无色界有丈夫用故名丈夫。<a id="a-2Z"></a>丈夫用者。<a id="a-2a"></a>谓能离欲能成善事故名丈夫。<a id="a-2b"></a>如契经说。<a id="a-2c"></a>四向四果皆名丈夫。<a id="a-2d"></a>非诸女人皆无向果。<a id="a-2e"></a>如契经说。<a id="a-2f"></a>此大生主。<a id="a-2g"></a>虽是女人而入圣道。<a id="a-2h"></a>得果尽漏亦名丈夫。<a id="a-2i"></a>于此义中应作四句。<a id="a-2j"></a>或有丈夫不成就男根。<a id="a-2k"></a>谓生色无色界等。<a id="a-2l"></a>或有成就男根而不名丈夫。<a id="a-2m"></a>如扇搋半择迦等。<a id="a-2n"></a>或有丈夫亦成就男根。<a id="a-2o"></a>谓具男根离欲染等。<a id="a-2p"></a>或有非丈夫亦不成就男根。<a id="a-2q"></a>谓除前相。<a id="a-2r"></a>胎卵湿生渐命终者。<a id="a-2s"></a>渐舍眼等六种色根。<a id="a-2t"></a>于身根中亦有渐舍。<a id="a-2u"></a>谓手足等。<a id="a-2v"></a>若舍一切身根极微即便命终。<a id="a-2w"></a>若地狱中解诸支节。<a id="a-2x"></a>乃至糜烂亦有身根。<a id="a-2y"></a>有说。<a id="a-2z"></a>尔时亦有眼等。<a id="a-30"></a>若全无者。<a id="a-31"></a>后应不生。<a id="a-32"></a>异熟断已后不续故。<a id="a-33"></a>有作是说。<a id="a-34"></a>诸地狱中眼等六根断已更续。<a id="a-35"></a>业所引故。<a id="a-36"></a>趣法尔故。<a id="a-37"></a>如人等中支节断坏不可还续。<a id="a-38"></a>地狱等中支节断已寻复续生。<a id="a-39"></a>诸趣法尔不可相例。<a id="a-3A"></a>故彼眼等断已还生。<a id="a-3B"></a>身根必无全分断者。<a id="a-3C"></a>若全分断无更续义。<a id="a-3D"></a>是诸色根所依止故。<a id="a-3E"></a>彼有少分身根极微。<a id="a-3F"></a>依此后时还生支节。<a id="a-3G"></a>诸支节内所有身根断已还生如眼根等。<a id="a-3H"></a>有余师说。<a id="a-3I"></a>诸地狱中虽解身支为百千分。<a id="a-3J"></a>而诸分内皆有身根。<a id="a-3K"></a>诸分中间有连续故。<a id="a-3L"></a>如碎杜仲及藕根茎。<a id="a-3M"></a>亦如破苽蔕不相离。<a id="a-3N"></a>若相离者身根即无。<a id="a-3O"></a>非一有情有二身故。<a id="a-3P"></a>而世现见断诸虫身。<a id="a-3Q"></a>为多分已犹行动者。<a id="a-3R"></a>风势所转非有身根。<a id="a-3S"></a>命意舍根一切有情皆成就者。<a id="a-3T"></a>皆通三界九地诸位恒成就故。<a id="a-3U"></a>乐根遍净以下及圣者生上成就。<a id="a-3V"></a>异生生上不成就者乐根唯在欲界初及第三静虑。<a id="a-3W"></a>通有漏无漏。<a id="a-3X"></a>欲界初静虑者唯有漏。<a id="a-3Y"></a>第三静虑者通二种。<a id="a-3Z"></a>诸有漏者生上舍下故不成就。<a id="a-3a"></a>诸无漏者生上地时不舍下地。<a id="a-3b"></a>无漏唯有得果转根退时舍故。<a id="a-3c"></a>问若生第二静虑未离第二静虑染。<a id="a-3d"></a>彼成就何地乐根。<a id="a-3e"></a>答彼成就第三静虑染污乐根。<a id="a-3f"></a>若彼已离第二静虑染。<a id="a-3g"></a>复得第三静虑无染乐根。<a id="a-3h"></a>是故若生遍净以下皆成就乐根。<a id="a-3i"></a>此遍净言总显自地举后显前。<a id="a-3j"></a>余皆准此。<a id="a-3k"></a>问颇有圣者生在第四静虑以上不成就乐根耶。<a id="a-3l"></a>有说亦有。<a id="a-3m"></a>谓已离第三静虑染。<a id="a-3n"></a>依第二静虑及下三地入正性离生。<a id="a-3o"></a>得不还果已不起后向。<a id="a-3p"></a>命终往生第四静虑以上诸地。<a id="a-3q"></a>彼不成就乐根。<a id="a-3r"></a>评曰。<a id="a-3s"></a>彼不应作是说。<a id="a-3t"></a>若已离上地染依下地入正性离生者。<a id="a-3u"></a>彼得果已必起胜果道。<a id="a-3v"></a>修上地无漏得上地灭然后命终。<a id="a-3w"></a>如已离欲界三四品。<a id="a-3x"></a>或七八品染。<a id="a-3y"></a>入正性离生。<a id="a-3z"></a>彼得果已必起胜果道。<a id="a-40"></a>修胜品无漏得胜品灭然后命终。<a id="a-41"></a>问若已离第三静虑染。<a id="a-42"></a>依第二静虑及下三地。<a id="a-43"></a>信胜解练根作见至。<a id="a-44"></a>彼不起后向命终往生第四静虑以上诸地。<a id="a-45"></a>彼成就何乐根。<a id="a-46"></a>答彼于上地若得自在当练根时。<a id="a-47"></a>亦能修上无漏乐根。<a id="a-48"></a>设于上地不得自在。<a id="a-49"></a>彼得果已亦必起胜果道修上无漏然后命终是故圣者生遍净上。<a id="a-4A"></a>决定成就无漏乐根。<a id="a-4B"></a>成就喜根准此应说。<a id="a-4C"></a>苦根欲界成就。<a id="a-4D"></a>色无色界不成就者。<a id="a-4E"></a>欲界有情乃至佛亦成就苦根。<a id="a-4F"></a>违境逼时不由分别而生苦故。<a id="a-4G"></a>色无色界无苦根者。<a id="a-4H"></a>由胜定力所滋润故。<a id="a-4I"></a>无违境故。<a id="a-4J"></a>无有不善业烦恼故。<a id="a-4K"></a>又色无色是胜界故。<a id="a-4L"></a>谓劣界中胜身亦有苦受。<a id="a-4M"></a>如欲界声闻及独觉大觉。<a id="a-4N"></a>若胜界中劣身亦无苦受。<a id="a-4O"></a>如色无色界异生。<a id="a-4P"></a>如有灾秋时嘉苗。<a id="a-4Q"></a>亦遭虫食等事。<a id="a-4R"></a>无灾秋时秽草亦无虫食等事。<a id="a-4S"></a>忧根未离欲染成就。<a id="a-4T"></a>已离欲染不成就者。<a id="a-4U"></a>忧根必由分别而起。<a id="a-4V"></a>未离欲者分别生忧。<a id="a-4W"></a>已离欲者起分别时不生忧戚。<a id="a-4X"></a>是故忧根是善性者若离欲染亦不成就。<a id="a-4Y"></a>欲界烦恼所引发故。<a id="a-4Z"></a>三无漏根已得不失。<a id="a-4a"></a>成就未得。<a id="a-4b"></a>已失不成就者。<a id="a-4c"></a>谓未知当知根已入见道名已得。<a id="a-4d"></a>道类智未现在前名不失。<a id="a-4e"></a>苦法智忍未现在前名未得。<a id="a-4f"></a>道类智现前以后名已失。<a id="a-4g"></a>已知根已起道类智或退阿罗汉果名已得。<a id="a-4h"></a>尽智未现在前名不失。<a id="a-4i"></a>道类智未现在前或未退阿罗汉果名未得。<a id="a-4j"></a>尽智现前以后名已失。<a id="a-4k"></a>具知根尽智现在前名已得。<a id="a-4l"></a>不退阿罗汉果名不失。<a id="a-4m"></a>尽智未现在前名未得。<a id="a-4n"></a>退阿罗汉果名已失。<a id="a-4o"></a>身色声触界。<a id="a-4p"></a>欲色界成就。<a id="a-4q"></a>无色界不成就者。<a id="a-4r"></a>问身色触界可尔。<a id="a-4s"></a>声界云何恒时成就。<a id="a-4t"></a>有作是说。<a id="a-4u"></a>大种合离必生声界。<a id="a-4v"></a>有情若在欲色界中。<a id="a-4w"></a>大种恒有故常发声。<a id="a-4x"></a>评曰彼不应作是说。<a id="a-4y"></a>若四大种必恒生声。<a id="a-4z"></a>此所生声何大种造。<a id="a-50"></a>若即此造应名有对色一四大种生。<a id="a-51"></a>若说余造余四大种复必生声。<a id="a-52"></a>如是展转有无穷过。<a id="a-53"></a>应作是说。<a id="a-54"></a>生欲色界有情身中。<a id="a-55"></a>多四大种在一身内。<a id="a-56"></a>有相击者便发生声。<a id="a-57"></a>不相击者即无声起。<a id="a-58"></a>虽一身中必有声界。<a id="a-59"></a>非诸身分皆遍发声。<a id="a-5A"></a>尊者觉天作如是说。<a id="a-5B"></a>非欲色界恒成就声。<a id="a-5C"></a>此本论文依多分说。<a id="a-5D"></a>眼耳身识界。<a id="a-5E"></a>梵世以下及生上三静虑。<a id="a-5F"></a>现在前成就。<a id="a-5G"></a>不现在前。<a id="a-5H"></a>及无色界不成就者。<a id="a-5I"></a>谓生欲界及初静虑。<a id="a-5J"></a>随其所应成就。<a id="a-5K"></a>染污或善三识诸无记中。<a id="a-5L"></a>有惯习者亦恒成就。<a id="a-5M"></a>如胜威仪工巧通果。<a id="a-5N"></a>若生第二静虑以上。<a id="a-5O"></a>唯无记者时有现前即便成就。<a id="a-5P"></a>若不现前则不成就。<a id="a-5Q"></a>以五识身性羸劣故。<a id="a-5R"></a>他地现起势不坚强。<a id="a-5S"></a>若意识中变化心等。<a id="a-5T"></a>设生他地势亦坚强故不现前亦得成就。<a id="a-5U"></a>无漏无为如意界等恒成就者。<a id="a-5V"></a>谓非择灭一切有情无不成就非择灭故。<a id="a-5W"></a>后无断法准此应知。<a id="a-5X"></a>三重三摩地如道谛等。<a id="a-5Y"></a>已得成就未得不成就者。<a id="a-5Z"></a>得已必无退舍事故。<a id="a-5a"></a>将般涅槃方修得故。<a id="a-5b"></a>般涅槃已非有情数。<a id="a-5c"></a>故不可说不成就言。<a id="a-5d"></a>余文易了故不分别。</p>
  <p id="a5e">眼根乃至无色界。<a id="a-5f"></a>修所断无明随眠一一得遍知时。<a id="a-5g"></a>于九十八随眠中。<a id="a-5h"></a>几随眠得遍知。<a id="a-5i"></a>于九结中几结尽。<a id="a-5j"></a>问何故作此论。<a id="a-5k"></a>答为止他宗显正理故。<a id="a-5l"></a>谓或有执。<a id="a-5m"></a>色法亦有见所断者。<a id="a-5n"></a>为遮彼意显诸色法非见所断。<a id="a-5o"></a>或复有执。<a id="a-5p"></a>异生不能断见所断随眠。<a id="a-5q"></a>有余复执。<a id="a-5r"></a>异生不能断诸随眠唯能制伏。<a id="a-5s"></a>为遮彼意显诸异生能断欲界乃至无所有处见修所断随眠。<a id="a-5t"></a>唯除有顶。<a id="a-5u"></a>故作斯论。<a id="a-5v"></a>然诸遍知略有二种。<a id="a-5w"></a>一智遍知。<a id="a-5x"></a>二断遍知。<a id="a-5y"></a>此中但依断遍知而作论。<a id="a-5z"></a>断是择灭虽非遍知是遍知果故名遍知。<a id="a-60"></a>如六触处说名故业果立因名。<a id="a-61"></a>遍知亦尔又此中说得遍知者。<a id="a-62"></a>谓断彼尽随断何法。<a id="a-63"></a>究竟尽时名得遍知。<a id="a-64"></a>非要唯依九遍知说。<a id="a-65"></a>眼根得遍知时色爱尽者。<a id="a-66"></a>谓眼根在五地。<a id="a-67"></a>即欲界四静虑欲爱尽时。<a id="a-68"></a>欲界眼根得遍知。<a id="a-69"></a>乃至第四静虑爱尽时第四静虑眼根得遍知。<a id="a-6A"></a>今依究竟得遍知说。<a id="a-6B"></a>故色爱尽名得遍知。<a id="a-6C"></a>余皆准此。<a id="a-6D"></a>异生三十一随眠得遍知者。<a id="a-6E"></a>异生尔时断色界见修所断三十一随眠尽。<a id="a-6F"></a>故无结尽者。<a id="a-6G"></a>谓九结中尔时无一究竟尽故。<a id="a-6H"></a>虽诸随眠亦名为结。<a id="a-6I"></a>而此中说差别法门。<a id="a-6J"></a>谓说随眠依九十八。<a id="a-6K"></a>说结依九。<a id="a-6L"></a>余例应知。<a id="a-6M"></a>圣者三随眠得遍知者。<a id="a-6N"></a>圣者尔时唯色界修所断三随眠得遍知故。<a id="a-6O"></a>无结尽者。<a id="a-6P"></a>谓九结中无一结尽。<a id="a-6Q"></a>女男根得遍知时欲爱尽者。<a id="a-6R"></a>谓女男根唯在欲界故。<a id="a-6S"></a>欲爱尽名得遍知。<a id="a-6T"></a>异生三十六随眠得遍知者。<a id="a-6U"></a>异生尔时断欲界见修所断三十六随眠尽故。<a id="a-6V"></a>三结尽者。<a id="a-6W"></a>谓九结中尔时恚嫉悭结究竟尽故。<a id="a-6X"></a>圣者四随眠得遍知者。<a id="a-6Y"></a>圣者尔时唯欲界修所断四随眠得遍知故。<a id="a-6Z"></a>三结尽者如异生说。<a id="a-6a"></a>然恚结中唯修所断命根得遍知时。<a id="a-6b"></a>无色爱尽者。<a id="a-6c"></a>谓命根在九地欲爱尽时。<a id="a-6d"></a>欲界命根得遍知。<a id="a-6e"></a>乃至非想非非想处爱尽时。<a id="a-6f"></a>非想非非想处命根得遍知。<a id="a-6g"></a>今依究竟得遍知说。<a id="a-6h"></a>故无色爱尽名得遍知。<a id="a-6i"></a>三随眠得遍知者。<a id="a-6j"></a>尔时断无色界修所断三随眠尽故。<a id="a-6k"></a>三结尽者。<a id="a-6l"></a>谓九结中爱慢无明三结尽故。<a id="a-6m"></a>乐根得遍知时。<a id="a-6n"></a>遍净爱尽即乐根得遍知者。<a id="a-6o"></a>尔时不得九十八随眠中一随眠究竟尽。<a id="a-6p"></a>故作是说。<a id="a-6q"></a>余例应知。<a id="a-6r"></a>然得遍知有十七位。<a id="a-6s"></a>谓四法忍智四类忍智时。<a id="a-6t"></a>唯得见所断诸法遍知。<a id="a-6u"></a>欲界乃至无所有处。<a id="a-6v"></a>八地爱尽时通得见修所断诸法遍知。<a id="a-6w"></a>非想非非想处一地爱尽时。<a id="a-6x"></a>唯得修所断诸法遍知。<a id="a-6y"></a>诸法于此十七位中名得遍知。<a id="a-6z"></a>随相应说恐文繁广不别显示。</p>
  <p id="a70">眼根乃至无色界修所断无明随眠。<a id="a-71"></a>一一灭作证时。<a id="a-72"></a>于九十八随眠中。<a id="a-73"></a>几随眠灭作证。<a id="a-74"></a>于九结中几结尽。<a id="a-75"></a>问何故作此论。<a id="a-76"></a>答为止他宗显正理故。<a id="a-77"></a>谓或有执。<a id="a-78"></a>金刚喻定现在前时。<a id="a-79"></a>顿断一切三界见修所断烦恼。<a id="a-7A"></a>此前诸位唯能伏缠于诸随眠皆未能断。<a id="a-7B"></a>如顿断沙门。<a id="a-7C"></a>彼说顿觉得无学果。<a id="a-7D"></a>如梦觉时顿舍惛睡。<a id="a-7E"></a>为遮彼意显断随眠。<a id="a-7F"></a>分位差别有八十九。<a id="a-7G"></a>此诸位中皆证灭故。<a id="a-7H"></a>或复有执。<a id="a-7I"></a>唯无间道断随眠得。<a id="a-7J"></a>唯解脱道能证彼灭。<a id="a-7K"></a>如西方沙门彼作是说。<a id="a-7L"></a>非无间道不断烦恼。<a id="a-7M"></a>非解脱道不证彼灭。<a id="a-7N"></a>为遮彼意显无间道能断烦恼。<a id="a-7O"></a>隔烦恼得令不续故。<a id="a-7P"></a>亦能证灭引离系得令正起故。<a id="a-7Q"></a>诸解脱道唯名证灭。<a id="a-7R"></a>与离系得俱现前故。<a id="a-7S"></a>又为显示灭作证理令智者知故作斯论。<a id="a-7T"></a>于法作证略有二种。<a id="a-7U"></a>一智作证。<a id="a-7V"></a>二得作证。<a id="a-7W"></a>智作证者。<a id="a-7X"></a>谓一切法智。<a id="a-7Y"></a>能证知。<a id="a-7Z"></a>得作证者。<a id="a-7a"></a>谓诸善法通果无记得能证获。<a id="a-7b"></a>此中唯依得作证说。<a id="a-7c"></a>于中但依灭作证说。<a id="a-7d"></a>灭谓择灭。<a id="a-7e"></a>于诸位中起得证灭名灭作证。<a id="a-7f"></a>此灭作证随位差别有八十九。<a id="a-7g"></a>谓四法忍智四类忍智时。<a id="a-7h"></a>及九地各九无间解脱道时四法类忍智时唯证见所断法灭。<a id="a-7i"></a>非想非非想处前八无间解脱道时。<a id="a-7j"></a>唯证修所断法灭。<a id="a-7k"></a>余七十三时通证见修所断法灭。<a id="a-7l"></a>又灭作证总有五位。<a id="a-7m"></a>谓各自品对治道时。<a id="a-7n"></a>及证得四沙门果时。<a id="a-7o"></a>并练根时。<a id="a-7p"></a>应说有六而练根时必得果故即四果摄故说五时。<a id="a-7q"></a>三界见修所断烦恼于此五位。<a id="a-7r"></a>灭作证时有具不具。<a id="a-7s"></a>或有烦恼唯有一时。<a id="a-7t"></a>谓非想非非想处第九品修所断。<a id="a-7u"></a>即证得阿罗汉果时。<a id="a-7v"></a>或有烦恼唯有二时。<a id="a-7w"></a>谓非想非非想处前八品修所断。<a id="a-7x"></a>及下七地各九品修所断。<a id="a-7y"></a>即各自品对治道时。<a id="a-7z"></a>及证得阿罗汉果时。<a id="a-80"></a>欲界第九品修所断亦二时。<a id="a-81"></a>谓证得后二果时。<a id="a-82"></a>或有烦恼唯有三时。<a id="a-83"></a>谓欲界第七八品修所断即各自品对治道时。<a id="a-84"></a>及证得后二沙门果时。<a id="a-85"></a>欲界第六品修所断亦三时。<a id="a-86"></a>谓证得后三沙门果时。<a id="a-87"></a>或有烦恼唯有四时。<a id="a-88"></a>谓色无色界见道所断。<a id="a-89"></a>即证得四沙门果时。<a id="a-8A"></a>欲界前五品修所断亦四时。<a id="a-8B"></a>谓各自品对治道时。<a id="a-8C"></a>及证得后三沙门果时。<a id="a-8D"></a>或有烦恼具有五时。<a id="a-8E"></a>谓三界见苦集灭所断。<a id="a-8F"></a>及欲界见道所断。<a id="a-8G"></a>即各自品对治道时。<a id="a-8H"></a>及证得四沙门果时。<a id="a-8I"></a>此依圣者灭作证说。<a id="a-8J"></a>若依异生八地见修所断烦恼。<a id="a-8K"></a>皆唯自品对治道时名灭作证。<a id="a-8L"></a>余有漏法灭作证时准前烦恼应知。<a id="a-8M"></a>分位历眼根等四十二章辩灭作证如本论说。</p>
  <p id="a8N">问前遍知门与此灭作证门有何差别。<a id="a-8O"></a>答前遍知门显眼根等究竟尽时得断差别。<a id="a-8P"></a>灭作证门显眼根等究竟尽时。<a id="a-8Q"></a>及后诸位证灭差别。<a id="a-8R"></a>谓后诸位复数证得眼根等灭一味得故。<a id="a-8S"></a>西方诸师作如是说。<a id="a-8T"></a>前遍知门显无间道断烦恼得。<a id="a-8U"></a>灭作证门显解脱道证离系得。<a id="a-8V"></a>此国诸师作如是说。<a id="a-8W"></a>前遍知门唯显无间道断烦恼得。<a id="a-8X"></a>灭作证门通显无间解脱道证离系得。<a id="a-8Y"></a>复次前遍知门唯显初位得断遍知。<a id="a-8Z"></a>灭作证门通显初后于灭作证。<a id="a-8a"></a>是谓遍知与灭作证二门差别。</p>
  <p id="a8b">此十门中通前所说四十二章有五位别。<a id="a-8c"></a>谓前所说四十二章总有三类。<a id="a-8d"></a>谓二十二根。<a id="a-8e"></a>乃至见修所断。<a id="a-8f"></a>无断法名境界类。<a id="a-8g"></a>四圣谛乃至三重三摩地名功德类。<a id="a-8h"></a>三结乃至九十八随眠名过失类。<a id="a-8i"></a>境界类中二十二根。<a id="a-8j"></a>最初多故别作一位。<a id="a-8k"></a>过失类中九十八随眠。<a id="a-8l"></a>最后多故别作一位。<a id="a-8m"></a>余三类法各作一位故合有五。<a id="a-8n"></a>于五位中有相似者各略相类。<a id="a-8o"></a>不相似者各广分别。<a id="a-8p"></a>智者于此应善了知。</p>
  <p id="a8q">此中尊者略以十门。<a id="a-8r"></a>通前所说四十二章。<a id="a-8s"></a>于中差别复有多种。<a id="a-8t"></a>谓眼根乃至无色界修所断无明随眠灭。<a id="a-8u"></a>缘识及缘缘识。<a id="a-8v"></a>于九十八随眠中。<a id="a-8w"></a>一一有几随眠随增。<a id="a-8x"></a>眼根乃至无色界修所断无明随眠断道缘识。<a id="a-8y"></a>及缘缘识一一有几随眠随增。<a id="a-8z"></a>眼根乃至无色界修所断无明随眠。<a id="a-90"></a>缘识及缘缘识所增随眠。<a id="a-91"></a>几无所缘缚非相应缚。<a id="a-92"></a>几为相应缚非所缘缚。<a id="a-93"></a>几为所缘缚亦相应缚。<a id="a-94"></a>几非所缘缚亦非相应缚。<a id="a-95"></a>眼根乃至无色界修所断无明随眠灭。<a id="a-96"></a>缘识及缘缘识所增随眠。<a id="a-97"></a>几为所缘缚非相应缚。<a id="a-98"></a>几为相应缚非所缘缚。<a id="a-99"></a>几为所缘缚亦相应缚。<a id="a-9A"></a>几非所缘缚亦非相应缚。<a id="a-9B"></a>眼根乃至无色界修所断无明随眠断道。<a id="a-9C"></a>缘识及缘缘识所增随眠。<a id="a-9D"></a>几为所缘缚非相应缚。<a id="a-9E"></a>几为相应缚非所缘缚。<a id="a-9F"></a>几为所缘缚亦为相应缚。<a id="a-9G"></a>几非所缘缚亦非相应缚。<a id="a-9H"></a>眼根乃至无色界修所断无明随眠。<a id="a-9I"></a>缘识及缘缘识。<a id="a-9J"></a>于三界十五部心中。<a id="a-9K"></a>一一等无间生几心。<a id="a-9L"></a>眼根乃至无色界修所断无明随眠。<a id="a-9M"></a>缘识及缘缘识所增随眠。<a id="a-9N"></a>一一等无间生几心。<a id="a-9O"></a>眼根乃至无色界修所断无明随眠灭。<a id="a-9P"></a>缘识及缘缘识一一等无间生几心。<a id="a-9Q"></a>眼根乃至无色界修所断无明随眠灭。<a id="a-9R"></a>缘识及缘缘识所增随眠。<a id="a-9S"></a>一一等无间生几心。<a id="a-9T"></a>眼根乃至无色界修所断无明随眠断道。<a id="a-9U"></a>缘识及缘缘识。<a id="a-9V"></a>一一等无间生几心。<a id="a-9W"></a>眼根乃至无色界修所断无明随眠断道。<a id="a-9X"></a>缘识及缘缘识所增随眠。<a id="a-9Y"></a>一一等无间生几心。<a id="a-9Z"></a>眼根乃至无色界修所断无明随眠。<a id="a-9a"></a>缘识及缘缘识。<a id="a-9b"></a>当言有寻有伺。<a id="a-9c"></a>无寻唯伺。<a id="a-9d"></a>无寻无伺耶。<a id="a-9e"></a>眼根乃至无色界修所断无明随眠。<a id="a-9f"></a>缘识及缘缘识所增随眠。<a id="a-9g"></a>当言有寻有伺。<a id="a-9h"></a>无寻唯伺。<a id="a-9i"></a>无寻无伺耶。<a id="a-9j"></a>眼根乃至无色界修所断无明随眠灭。<a id="a-9k"></a>缘识及缘缘识。<a id="a-9l"></a>当言有寻有伺。<a id="a-9m"></a>无寻唯伺。<a id="a-9n"></a>无寻无伺耶。<a id="a-9o"></a>眼根乃至无色界修所断无明随眠灭。<a id="a-9p"></a>缘识及缘缘识所增随眠。<a id="a-9q"></a>当言有寻有伺。<a id="a-9r"></a>无寻唯伺。<a id="a-9s"></a>无寻无伺耶。<a id="a-9t"></a>眼根乃至无色界修所断无明随眠断道。<a id="a-9u"></a>缘识及缘缘识。<a id="a-9v"></a>当言有寻有伺。<a id="a-9w"></a>无寻唯伺。<a id="a-9x"></a>无寻无伺耶。<a id="a-9y"></a>眼根乃至无色界修所断无明随眠断道。<a id="a-9z"></a>缘识及缘缘识所增随眠当言有寻有伺。<a id="a-A0"></a>无寻唯伺。<a id="a-A1"></a>无寻无伺耶。<a id="a-A2"></a>眼根乃至无色界修所断无明随眠。<a id="a-A3"></a>缘识及缘缘识当言乐苦喜忧舍根相应耶。<a id="a-A4"></a>眼根乃至无色界修所断无明随眠。<a id="a-A5"></a>缘识及缘缘识所增随眠。<a id="a-A6"></a>当言乐乃至舍根相应耶。<a id="a-A7"></a>眼根乃至无色界修所断无明随眠灭。<a id="a-A8"></a>缘识及缘缘识。<a id="a-A9"></a>当言乐乃至舍根相应耶。<a id="a-AA"></a>眼根乃至无色界修所断无明随眠灭。<a id="a-AB"></a>缘识及缘缘识所增随眠。<a id="a-AC"></a>当言乐乃至舍根相应耶。<a id="a-AD"></a>眼根乃至无色界修所断无明随眠断道。<a id="a-AE"></a>缘识及缘缘识。<a id="a-AF"></a>当言乐乃至舍根相应耶。<a id="a-AG"></a>眼根乃至无色界修所断无明随眠断道。<a id="a-AH"></a>缘识及缘缘识所增随眠。<a id="a-AI"></a>当言乐乃至舍根相应耶。<a id="a-AJ"></a>眼根乃至无色界修所断无明随眠。<a id="a-AK"></a>缘识及缘缘识。<a id="a-AL"></a>谁成就谁不成就。<a id="a-AM"></a>眼根乃至无色界修所断无明随眠。<a id="a-AN"></a>缘识及缘缘识所增随眠。<a id="a-AO"></a>谁成就谁不成就。<a id="a-AP"></a>眼根乃至无色界修所断无明随眠灭。<a id="a-AQ"></a>缘识及缘缘识。<a id="a-AR"></a>谁成就谁不成就。<a id="a-AS"></a>眼根乃至无色界修所断无明随眠灭。<a id="a-AT"></a>缘识及缘缘识所增随眠。<a id="a-AU"></a>谁成就谁不成就眼根乃至无色界修所断无明随眠断道。<a id="a-AV"></a>缘识及缘缘识。<a id="a-AW"></a>谁成就谁不成就。<a id="a-AX"></a>眼根乃至无色界修所断无明随眠断道。<a id="a-AY"></a>缘识及缘缘识所增随眠。<a id="a-AZ"></a>谁成就谁不成就。<a id="a-Aa"></a>眼根乃至无色界修所断无明随眠。<a id="a-Ab"></a>缘识及缘缘识。<a id="a-Ac"></a>得遍知时。<a id="a-Ad"></a>于九十八随眠中。<a id="a-Ae"></a>几随眠得遍知。<a id="a-Af"></a>于九结中几结尽。<a id="a-Ag"></a>眼根乃至无色界修所断无明随眠。<a id="a-Ah"></a>缘识及缘缘识所增随眠得遍知时。<a id="a-Ai"></a>几随眠得遍知。<a id="a-Aj"></a>几结尽。<a id="a-Ak"></a>眼根乃至无色界修所断无明随眠灭。<a id="a-Al"></a>缘识及缘缘识。<a id="a-Am"></a>得遍知时。<a id="a-An"></a>几随眠得遍知。<a id="a-Ao"></a>几结尽。<a id="a-Ap"></a>眼根乃至无色界修所断无明随眠灭。<a id="a-Aq"></a>缘识及缘缘识所增随眠。<a id="a-Ar"></a>得遍知时。<a id="a-As"></a>几随眠得遍知。<a id="a-At"></a>几结尽。<a id="a-Au"></a>眼根乃至无色界修所断无明随眠断道。<a id="a-Av"></a>缘识及缘缘识得遍知时。<a id="a-Aw"></a>几随眠得遍知。<a id="a-Ax"></a>几结尽。<a id="a-Ay"></a>眼根乃至无色界修所断无明随眠断道。<a id="a-Az"></a>缘识及缘缘识所增随眠。<a id="a-B0"></a>得遍知时。<a id="a-B1"></a>几随眠得遍知。<a id="a-B2"></a>几结尽。<a id="a-B3"></a>眼根乃至无色界修所断无明随眠。<a id="a-B4"></a>缘识及缘缘识。<a id="a-B5"></a>灭作证时。<a id="a-B6"></a>于九十八随眠中。<a id="a-B7"></a>几随眠灭作证。<a id="a-B8"></a>于九结中几结尽。<a id="a-B9"></a>眼根乃至无色界修所断无明随眠。<a id="a-BA"></a>缘识及缘缘识所增随眠。<a id="a-BB"></a>灭作证时。<a id="a-BC"></a>几随眠灭作证。<a id="a-BD"></a>几结尽。<a id="a-BE"></a>眼根乃至无色界修所断无明随眠灭。<a id="a-BF"></a>缘识及缘缘识所增随眠。<a id="a-BG"></a>灭作证时。<a id="a-BH"></a>几随眠灭作证。<a id="a-BI"></a>几结尽。<a id="a-BJ"></a>眼根乃至无色界修所断无明随眠灭。<a id="a-BK"></a>缘识及缘缘识所增随眠。<a id="a-BL"></a>灭作证时。<a id="a-BM"></a>几随眠灭作证。<a id="a-BN"></a>几结尽。<a id="a-BO"></a>眼根乃至无色界修所断无明随眠断道。<a id="a-BP"></a>缘识及缘缘识。<a id="a-BQ"></a>灭作证时。<a id="a-BR"></a>几随眠灭作证。<a id="a-BS"></a>几结尽。<a id="a-BT"></a>眼根乃至无色界修所断无明随眠断道。<a id="a-BU"></a>缘识及缘缘识所增随眠。<a id="a-BV"></a>灭作证时。<a id="a-BW"></a>几随眠灭作证。<a id="a-BX"></a>几结尽。<a id="a-BY"></a>眼根乃至无色界修所断无明随眠。<a id="a-BZ"></a>各九结中几结所系。<a id="a-Ba"></a>三缚中几缚所缚。<a id="a-Bb"></a>十随眠中几随眠随增。<a id="a-Bc"></a>六垢中几垢所染。<a id="a-Bd"></a>十缠中几缠所缠。<a id="a-Be"></a>眼根乃至无色界修所断无明随眠。<a id="a-Bf"></a>缘识及缘缘识。<a id="a-Bg"></a>几结所系。<a id="a-Bh"></a>乃至几缠所缠。<a id="a-Bi"></a>眼根乃至无色界修所断无明随眠灭。<a id="a-Bj"></a>缘识及缘缘识几结所系。<a id="a-Bk"></a>乃至几缠所缠。<a id="a-Bl"></a>眼根乃至无色界修所断无明随眠断道。<a id="a-Bm"></a>缘识及缘缘识几结所系。<a id="a-Bn"></a>乃至几缠所缠成就。<a id="a-Bo"></a>眼根乃至无色界修所断无明随眠者。<a id="a-Bp"></a>几结所系。<a id="a-Bq"></a>乃至几缠所缠成就。<a id="a-Br"></a>眼根乃至无色界修所断无明随眠。<a id="a-Bs"></a>缘识及缘缘识者。<a id="a-Bt"></a>几结所系。<a id="a-Bu"></a>乃至几缠所缠成就。<a id="a-Bv"></a>眼根乃至无色界修所断无明随眠灭者。<a id="a-Bw"></a>几结所系。<a id="a-Bx"></a>乃至几缠所缠成就。<a id="a-By"></a>眼根乃至无色界修所断无明随眠灭。<a id="a-Bz"></a>缘识及缘缘识者。<a id="a-C0"></a>几结所系。<a id="a-C1"></a>乃至几缠所缠成就。<a id="a-C2"></a>眼根乃至无色界修所断无明随眠断道者。<a id="a-C3"></a>几结所系。<a id="a-C4"></a>乃至几缠所缠成就。<a id="a-C5"></a>眼根乃至无色界修所断无明随眠断道。<a id="a-C6"></a>缘识及缘缘识者。<a id="a-C7"></a>几结所系。<a id="a-C8"></a>乃至几缠所缠不成就。<a id="a-C9"></a>眼根乃至无色界修所断无明随眠者。<a id="a-CA"></a>几结所系。<a id="a-CB"></a>乃至几缠所缠不成就。<a id="a-CC"></a>眼根乃至无色界修所断无明随眠。<a id="a-CD"></a>缘识及缘缘识者。<a id="a-CE"></a>几结所系。<a id="a-CF"></a>乃至几缠所缠不成就。<a id="a-CG"></a>眼根乃至无色界修所断无明随眠灭者。<a id="a-CH"></a>几结所系。<a id="a-CI"></a>乃至几缠所缠不成就。<a id="a-CJ"></a>眼根乃至无色界修所断无明随眠灭。<a id="a-CK"></a>缘识及缘缘识者。<a id="a-CL"></a>几结所系。<a id="a-CM"></a>乃至几缠所缠不成就。<a id="a-CN"></a>眼根乃至无色界修所断无明随眠断道者。<a id="a-CO"></a>几结所系。<a id="a-CP"></a>乃至几缠所缠不成就。<a id="a-CQ"></a>眼根乃至无色界修所断无明随眠断道。<a id="a-CR"></a>缘识及缘缘识者。<a id="a-CS"></a>几结所系。<a id="a-CT"></a>乃至几缠所缠。<a id="a-CU"></a>如是种类有无量门。<a id="a-CV"></a>通前所说四十二章。<a id="a-CW"></a>诸有智者应随决择。</p>
 </body>
</html>