<!doctype html>
<html id="z3IBVaF11O" data-ver="1145">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第七</h1>
  <h2 id="a2">杂蕴第一中世第一法纳息第一之六</h2>
  <p id="a3">西方尊者以十七门分别此四如彼颂言。</p>
  <p id="a4">意趣依因所缘果　　等流异熟及胜利</p>
  <p id="a5">行相二缘慧界定　　寻等根心退为后</p>
  <p id="a6">问暖有何意趣。<a id="a-7"></a>答先所修集。<a id="a-8"></a>一切善根。<a id="a-9"></a>谓从布施。<a id="a-A"></a>乃至七处善。<a id="a-B"></a>皆以回向解脱。<a id="a-C"></a>是其意趣。<a id="a-D"></a>问暖依何而起。<a id="a-E"></a>答依自地定。<a id="a-F"></a>问暖以何为因。<a id="a-G"></a>答前生自地同类善根。<a id="a-H"></a>问暖谁为所缘。<a id="a-I"></a>答四圣谛。<a id="a-J"></a>问暖以何为果。<a id="a-K"></a>答以顶为近士用果。<a id="a-L"></a>问暖谁为等流。<a id="a-M"></a>答后生自地同类善根。<a id="a-N"></a>问暖谁为异熟。<a id="a-O"></a>答色界五蕴。<a id="a-P"></a>问顺决择分。<a id="a-Q"></a>亦能牵引众同分不。<a id="a-R"></a>有说不能。<a id="a-S"></a>所以者何。<a id="a-T"></a>厌背有故。<a id="a-U"></a>谓此善根。<a id="a-V"></a>厌背诸有于众同分。<a id="a-W"></a>但能圆满不能牵引。<a id="a-X"></a>有说亦能。<a id="a-Y"></a>谓此善根。<a id="a-Z"></a>虽厌背有。<a id="a-a"></a>而能牵引。<a id="a-b"></a>随顺圣道。<a id="a-c"></a>众同分果。<a id="a-d"></a>谓此所招众同分果。<a id="a-e"></a>增上炽盛。<a id="a-f"></a>微妙殊胜。<a id="a-g"></a>无有灾横顺胜善品。<a id="a-h"></a>问暖有何胜利。<a id="a-i"></a>答能与涅槃作决定因。<a id="a-j"></a>有说得暖定不断善。<a id="a-k"></a>问暖有几行相。<a id="a-l"></a>答十六行相。<a id="a-m"></a>问暖为缘名为缘义。<a id="a-n"></a>答名义俱缘。<a id="a-o"></a>问暖为闻所成。<a id="a-p"></a>为思所成。<a id="a-q"></a>为修所成。<a id="a-r"></a>答唯修所成。<a id="a-s"></a>问暖为欲界系。<a id="a-t"></a>为色界系。<a id="a-u"></a>为无色界系。<a id="a-v"></a>答唯色界系。<a id="a-w"></a>问暖为在定。<a id="a-x"></a>为不在定。<a id="a-y"></a>答唯在定。<a id="a-z"></a>问暖为有寻有伺。<a id="a-10"></a>为无寻唯伺。<a id="a-11"></a>为无寻无伺。<a id="a-12"></a>答具三种。<a id="a-13"></a>问暖为乐根相应。<a id="a-14"></a>为喜根相应。<a id="a-15"></a>为舍根相应。<a id="a-16"></a>答三根相应。<a id="a-17"></a>问暖为一心。<a id="a-18"></a>为多心。<a id="a-19"></a>答多心。<a id="a-1A"></a>问暖为可退。<a id="a-1B"></a>为不可退。<a id="a-1C"></a>答可退。<a id="a-1D"></a>顶意趣者。<a id="a-1E"></a>谓从布施。<a id="a-1F"></a>乃至暖果者。<a id="a-1G"></a>以忍为近士用果。<a id="a-1H"></a>胜利者。<a id="a-1I"></a>不断善根。<a id="a-1J"></a>有说亦不作无间业。<a id="a-1K"></a>余如暖说。<a id="a-1L"></a>忍意趣者。<a id="a-1M"></a>谓从布施。<a id="a-1N"></a>乃至顶果者。<a id="a-1O"></a>以世第一法。<a id="a-1P"></a>为近士用果。<a id="a-1Q"></a>胜利者不退。<a id="a-1R"></a>不作无间业。<a id="a-1S"></a>不堕恶趣。<a id="a-1T"></a>有说亦不执我。<a id="a-1U"></a>余如顶说。<a id="a-1V"></a>世第一法意趣者。<a id="a-1W"></a>谓从布施。<a id="a-1X"></a>乃至忍所缘者。<a id="a-1Y"></a>唯苦谛果者。<a id="a-1Z"></a>以苦法智忍。<a id="a-1a"></a>为近士用果。<a id="a-1b"></a>胜利者。<a id="a-1c"></a>为等无间入正性离生。<a id="a-1d"></a>行相者。<a id="a-1e"></a>苦谛四行相。<a id="a-1f"></a>一心多心者。<a id="a-1g"></a>当言一心。<a id="a-1h"></a>余如忍说。<a id="a-1i"></a>初暖缘三谛。<a id="a-1j"></a>法念住现在修未来。<a id="a-1k"></a>修四念住。<a id="a-1l"></a>一行相现在修未来。<a id="a-1m"></a>修四行相俱同类修。<a id="a-1n"></a>非不同类缘灭谛。<a id="a-1o"></a>法念住现在修未来。<a id="a-1p"></a>亦唯修法念住。<a id="a-1q"></a>一行相现在修未来。<a id="a-1r"></a>修四行相亦同类修。<a id="a-1s"></a>非不同类。<a id="a-1t"></a>所以者何。<a id="a-1u"></a>非初观蕴灭能修缘蕴道。<a id="a-1v"></a>故增长暖。<a id="a-1w"></a>缘三谛四念住随一。<a id="a-1x"></a>现在修未来。<a id="a-1y"></a>修四念住此同类修。<a id="a-1z"></a>亦不同类。<a id="a-20"></a>一行相现在修未来。<a id="a-21"></a>修十六行相。<a id="a-22"></a>缘灭谛。<a id="a-23"></a>法念住现在修未来。<a id="a-24"></a>修四念住。<a id="a-25"></a>一行相现在修未来。<a id="a-26"></a>修十六行相。<a id="a-27"></a>问何故初暖。<a id="a-28"></a>唯同类修非不同类。<a id="a-29"></a>增长暖能修同类不同类耶。<a id="a-2A"></a>答初暖未曾得种性。<a id="a-2B"></a>初学观谛故。<a id="a-2C"></a>唯修同类。<a id="a-2D"></a>增长暖已曾得种性。<a id="a-2E"></a>串习观谛。<a id="a-2F"></a>故同类修亦不同类。<a id="a-2G"></a>初顶缘四谛。<a id="a-2H"></a>法念住现在修未来。<a id="a-2I"></a>修四念住。<a id="a-2J"></a>一行相现在修未来。<a id="a-2K"></a>修十六行相。<a id="a-2L"></a>增长顶。<a id="a-2M"></a>缘三谛四念住随一。<a id="a-2N"></a>现在修未来。<a id="a-2O"></a>修四念住。<a id="a-2P"></a>一行相现在修未来。<a id="a-2Q"></a>修十六行相缘灭谛。<a id="a-2R"></a>法念住现在修未来。<a id="a-2S"></a>修四念住。<a id="a-2T"></a>一行相现在修未来。<a id="a-2U"></a>修十六行相。<a id="a-2V"></a>初及增长忍缘四谛。<a id="a-2W"></a>法念住现在修未来。<a id="a-2X"></a>修四念住。<a id="a-2Y"></a>一行相现在修未来。<a id="a-2Z"></a>修十六行相。<a id="a-2a"></a>问何故忍初及增长皆唯法念住现在修。<a id="a-2b"></a>暖顶不尔。<a id="a-2c"></a>答忍近见道。<a id="a-2d"></a>与见道相似。<a id="a-2e"></a>如见道中。<a id="a-2f"></a>唯起法念住。<a id="a-2g"></a>忍亦如是。<a id="a-2h"></a>尊者妙音作如是说。<a id="a-2i"></a>初忍及增长忍。<a id="a-2j"></a>如初暖及增长暖说。<a id="a-2k"></a>于色界善根。<a id="a-2l"></a>未曾得种性。<a id="a-2m"></a>及已曾得种性故。<a id="a-2n"></a>彼不应作是说。<a id="a-2o"></a>此四善根。<a id="a-2p"></a>皆是色界修所成故。<a id="a-2q"></a>忍近见道。<a id="a-2r"></a>如见道起法念住故。<a id="a-2s"></a>问增长忍一切时。<a id="a-2t"></a>修十六行相耶。<a id="a-2u"></a>答不尔或时十六。<a id="a-2v"></a>或时十二或时八或时四。<a id="a-2w"></a>所以者何。<a id="a-2x"></a>如如渐次略所缘谛。<a id="a-2y"></a>如是如是略修行相。<a id="a-2z"></a>由此渐能近于见道。<a id="a-30"></a>如见道故。<a id="a-31"></a>世第一法。<a id="a-32"></a>法念住现在修未来。<a id="a-33"></a>修四念住。<a id="a-34"></a>一行相现在修未来。<a id="a-35"></a>修四行相。<a id="a-36"></a>唯同类修。<a id="a-37"></a>非不同类。<a id="a-38"></a>问世第一法。<a id="a-39"></a>已曾得种性。<a id="a-3A"></a>串习观谛。<a id="a-3B"></a>何故但修同类。<a id="a-3C"></a>非异类耶。<a id="a-3D"></a>答世第一法。<a id="a-3E"></a>唯有尔所行相可修。<a id="a-3F"></a>无余行相。<a id="a-3G"></a>如人唯有一衣。<a id="a-3H"></a>夺已更无可夺。<a id="a-3I"></a>此亦如是故不应问。<a id="a-3J"></a>复次世第一法。<a id="a-3K"></a>邻逼见道。<a id="a-3L"></a>似见道故。<a id="a-3M"></a>复次世第一法。<a id="a-3N"></a>开见道门。<a id="a-3O"></a>导生见道。<a id="a-3P"></a>如见道故。<a id="a-3Q"></a>问初暖顶忍于四圣谛。<a id="a-3R"></a>为相续观。<a id="a-3S"></a>为不相续。<a id="a-3T"></a>有说相续。<a id="a-3U"></a>如见道中十五心顷。<a id="a-3V"></a>于四圣谛相续现观。<a id="a-3W"></a>此亦如是。<a id="a-3X"></a>有说不相续。<a id="a-3Y"></a>谓观欲界苦圣谛已。<a id="a-3Z"></a>即便止住。<a id="a-3a"></a>次起加行。<a id="a-3b"></a>观色无色界苦圣谛已。<a id="a-3c"></a>复便止住。<a id="a-3d"></a>余谛亦尔。<a id="a-3e"></a>如是说者。<a id="a-3f"></a>此不决定。<a id="a-3g"></a>或相续观或不相续。<a id="a-3h"></a>随彼加行。<a id="a-3i"></a>势力转故。<a id="a-3j"></a>问何等作意无间。<a id="a-3k"></a>引起暖耶。<a id="a-3l"></a>答色界定。<a id="a-3m"></a>修所成行相摄。<a id="a-3n"></a>有厌离有渴仰。<a id="a-3o"></a>有恶贱有思慕。<a id="a-3p"></a>作意无间引起暖。<a id="a-3q"></a>暖无间引起顶。<a id="a-3r"></a>顶无间引起忍。<a id="a-3s"></a>忍无间引起世第一法。<a id="a-3t"></a>问已离欲染者可尔。<a id="a-3u"></a>未离欲染者云何。<a id="a-3v"></a>答欲界亦有似彼作意。<a id="a-3w"></a>思所成行相摄。<a id="a-3x"></a>有厌离有渴仰。<a id="a-3y"></a>有恶贱有思慕。<a id="a-3z"></a>未离欲染者。<a id="a-40"></a>此作意无间引起暖。<a id="a-41"></a>余如前说。<a id="a-42"></a>问修暖满已将欲起顶。<a id="a-43"></a>遂便命终。<a id="a-44"></a>彼余生中。<a id="a-45"></a>为即起顶。<a id="a-46"></a>为从本起。<a id="a-47"></a>答若遇明师。<a id="a-48"></a>随彼应起。<a id="a-49"></a>分齐说者。<a id="a-4A"></a>即能起顶。<a id="a-4B"></a>若不尔者还从本起。<a id="a-4C"></a>然能速起。<a id="a-4D"></a>非如初修。<a id="a-4E"></a>问若余生中即起顶者。<a id="a-4F"></a>从何作意无间起耶。<a id="a-4G"></a>答如起暖时所有作意。<a id="a-4H"></a>如说从暖起顶。<a id="a-4I"></a>从顶起忍亦尔。<a id="a-4J"></a>问若尔何故。<a id="a-4K"></a>说暖无间起顶。<a id="a-4L"></a>顶无间起忍耶。<a id="a-4M"></a>答依一身中相续起者作如是说。<a id="a-4N"></a>然非一切。<a id="a-4O"></a>问若退暖已还生暖时。<a id="a-4P"></a>为得先时曾得暖不。<a id="a-4Q"></a>答应言不得随尔所度。<a id="a-4R"></a>退已还生。<a id="a-4S"></a>即尔所度。<a id="a-4T"></a>新新而得。<a id="a-4U"></a>所以者何。<a id="a-4V"></a>极难得故。<a id="a-4W"></a>未曾习故。<a id="a-4X"></a>用功成故。<a id="a-4Y"></a>如别解脱戒。<a id="a-4Z"></a>随尔所度。<a id="a-4a"></a>舍已复受。<a id="a-4b"></a>即尔所度。<a id="a-4c"></a>新新而得。<a id="a-4d"></a>此亦如是。<a id="a-4e"></a>如说暖顶亦尔。<a id="a-4f"></a>依根本静虑所起暖顶。<a id="a-4g"></a>亦必不退。<a id="a-4h"></a>以所依定自在坚牢故。<a id="a-4i"></a>依未至定静虑中间所起暖顶。<a id="a-4j"></a>则不决定。<a id="a-4k"></a>以可退故。<a id="a-4l"></a>问暖顶忍位。<a id="a-4m"></a>依下生中。<a id="a-4n"></a>依中生上。<a id="a-4o"></a>中上品后。<a id="a-4p"></a>起下中不。<a id="a-4q"></a>答决定不起。<a id="a-4r"></a>所以者何。<a id="a-4s"></a>居胜进位于先所得不欣尚故。<a id="a-4t"></a>问起暖以后为离染不。<a id="a-4u"></a>有作是说。<a id="a-4v"></a>不乐离染。<a id="a-4w"></a>所以者何。<a id="a-4x"></a>彼宁起顶。<a id="a-4y"></a>不乐发起第一有思。<a id="a-4z"></a>况下地定。<a id="a-50"></a>如是说者。<a id="a-51"></a>此则不定。<a id="a-52"></a>若彼行者。<a id="a-53"></a>自知有力能生顶者。<a id="a-54"></a>即便起顶。<a id="a-55"></a>若知无力能生顶者。<a id="a-56"></a>则求离染。<a id="a-57"></a>所以者何。<a id="a-58"></a>若得离染。<a id="a-59"></a>当生胜处。<a id="a-5A"></a>离下界故。</p>
  <p id="a5B">暖顶忍等。<a id="a-5C"></a>种类差别。<a id="a-5D"></a>有七十三。<a id="a-5E"></a>其事云何。<a id="a-5F"></a>谓于欲界染具离。<a id="a-5G"></a>有十具缚。<a id="a-5H"></a>为一离一品染。<a id="a-5I"></a>乃至离九。<a id="a-5J"></a>并前为十。<a id="a-5K"></a>于初静虑染。<a id="a-5L"></a>离一乃至离九为九。<a id="a-5M"></a>无别具缚。<a id="a-5N"></a>即是欲界第十摄故。<a id="a-5O"></a>后位亦尔。<a id="a-5P"></a>如是乃至。<a id="a-5Q"></a>于无所有处染。<a id="a-5R"></a>离一乃至离九为九。<a id="a-5S"></a>于此诸位。<a id="a-5T"></a>所起暖等。<a id="a-5U"></a>有七十三种类差别。<a id="a-5V"></a>问随一所起。<a id="a-5W"></a>与余所起。<a id="a-5X"></a>为一为异。<a id="a-5Y"></a>有说是一。<a id="a-5Z"></a>问若尔何故。<a id="a-5a"></a>说七十三种类差别。<a id="a-5b"></a>答体虽是一而位有异。<a id="a-5c"></a>依位差别。<a id="a-5d"></a>故说尔所。<a id="a-5e"></a>有说各异。<a id="a-5f"></a>谓具缚者。<a id="a-5g"></a>所起异离一品者所起异。<a id="a-5h"></a>广说乃至。<a id="a-5i"></a>离无所有处。<a id="a-5j"></a>第九染者所起异。<a id="a-5k"></a>然具缚者。<a id="a-5l"></a>于具缚者。<a id="a-5m"></a>所起暖等。<a id="a-5n"></a>亦得亦在身。<a id="a-5o"></a>亦成就亦现在前。<a id="a-5p"></a>于离缚者。<a id="a-5q"></a>所起暖等。<a id="a-5r"></a>不得不在身。<a id="a-5s"></a>不成就不现在前。<a id="a-5t"></a>离欲界一品染者。<a id="a-5u"></a>于离欲界一品染者。<a id="a-5v"></a>所起暖等。<a id="a-5w"></a>亦得亦在身。<a id="a-5x"></a>亦成就亦现在前。<a id="a-5y"></a>于具缚者。<a id="a-5z"></a>所起暖等。<a id="a-60"></a>得而不在身不成就不现在前。<a id="a-61"></a>于余所起。<a id="a-62"></a>不得不在身。<a id="a-63"></a>不成就不现在前。<a id="a-64"></a>广说乃至。<a id="a-65"></a>离无所有处第九品染者。<a id="a-66"></a>于自所起暖等亦得。<a id="a-67"></a>亦在身亦成就。<a id="a-68"></a>亦现在前。<a id="a-69"></a>于余所起暖等。<a id="a-6A"></a>得而不在身。<a id="a-6B"></a>不成就不现在前。</p>
  <p id="a6C">依根本静虑。<a id="a-6D"></a>起暖等者。<a id="a-6E"></a>现身必入正性离生。<a id="a-6F"></a>所以者何。<a id="a-6G"></a>彼由圣道。<a id="a-6H"></a>引暖等故。<a id="a-6I"></a>依未至定静虑中间。<a id="a-6J"></a>起暖等者。<a id="a-6K"></a>此则不定。<a id="a-6L"></a>所以者何。<a id="a-6M"></a>彼由暖等。<a id="a-6N"></a>引圣道故。<a id="a-6O"></a>问若依此地。<a id="a-6P"></a>起顺决择分。<a id="a-6Q"></a>即依此地。<a id="a-6R"></a>入正性离生耶。<a id="a-6S"></a>有作是说。<a id="a-6T"></a>若依此地。<a id="a-6U"></a>起顺决择分。<a id="a-6V"></a>即依此地。<a id="a-6W"></a>入正性离生。<a id="a-6X"></a>如是说者。<a id="a-6Y"></a>此则不定。<a id="a-6Z"></a>或即依此地。<a id="a-6a"></a>或复依余地。<a id="a-6b"></a>或即依此地者。<a id="a-6c"></a>谓声闻种性。<a id="a-6d"></a>若依未至定起暖。<a id="a-6e"></a>即依此地起顶忍世第一法。<a id="a-6f"></a>入正性离生。<a id="a-6g"></a>乃至若依第四静虑起暖。<a id="a-6h"></a>即依此地起顶忍世第一法。<a id="a-6i"></a>入正性离生。<a id="a-6j"></a>或复依余地者。<a id="a-6k"></a>谓声闻种性。<a id="a-6l"></a>若依未至定起暖。<a id="a-6m"></a>彼依初静虑。<a id="a-6n"></a>起暖顶忍世第一法。<a id="a-6o"></a>入正性离生。<a id="a-6p"></a>乃至第四静虑亦尔。<a id="a-6q"></a>若依未至定起暖顶。<a id="a-6r"></a>彼依初静虑。<a id="a-6s"></a>起顶忍世第一法。<a id="a-6t"></a>入正性离生。<a id="a-6u"></a>乃至第四静虑亦尔。<a id="a-6v"></a>若依未至定。<a id="a-6w"></a>起暖顶忍。<a id="a-6x"></a>彼依初静虑。<a id="a-6y"></a>起忍世第一法。<a id="a-6z"></a>入正性离生。<a id="a-70"></a>乃至第四静虑亦尔。<a id="a-71"></a>有说若依未至定起暖。<a id="a-72"></a>彼依初静虑。<a id="a-73"></a>起顶忍世第一法。<a id="a-74"></a>入正性离生。<a id="a-75"></a>乃至第四静虑亦尔。<a id="a-76"></a>若依未至定起暖顶。<a id="a-77"></a>彼依初静虑。<a id="a-78"></a>起忍世第一法。<a id="a-79"></a>入正性离生。<a id="a-7A"></a>乃至第四静虑亦尔。<a id="a-7B"></a>若依未至定。<a id="a-7C"></a>起暖顶忍彼依初静虑。<a id="a-7D"></a>起忍世第一法。<a id="a-7E"></a>入正性离生。<a id="a-7F"></a>乃至第四静虑亦尔。<a id="a-7G"></a>有说若依未至定起暖。<a id="a-7H"></a>彼依初静虑起暖顶忍世第一法。<a id="a-7I"></a>入正性离生。<a id="a-7J"></a>乃至第四静虑亦尔。<a id="a-7K"></a>若依未至定起暖顶。<a id="a-7L"></a>彼依初静虑。<a id="a-7M"></a>起暖顶忍世第一法。<a id="a-7N"></a>入正性离生。<a id="a-7O"></a>乃至第四静虑亦尔。<a id="a-7P"></a>若依未至定起暖顶忍。<a id="a-7Q"></a>彼依初静虑。<a id="a-7R"></a>起暖顶忍世第一法。<a id="a-7S"></a>入正性离生。<a id="a-7T"></a>乃至第四静虑亦尔。<a id="a-7U"></a>问顺决择分。<a id="a-7V"></a>中上品后。<a id="a-7W"></a>不起下中。<a id="a-7X"></a>云何今时作如是说。<a id="a-7Y"></a>答同地不起。<a id="a-7Z"></a>异地得起。<a id="a-7a"></a>如是等说声闻种性。<a id="a-7b"></a>问菩萨云何。<a id="a-7c"></a>有作是说菩萨若依未至定起暖。<a id="a-7d"></a>依初静虑乃至第三静虑。<a id="a-7e"></a>起暖顶忍。<a id="a-7f"></a>依第四静虑。<a id="a-7g"></a>起暖顶忍世第一法。<a id="a-7h"></a>入正性离生。<a id="a-7i"></a>若依未至定起暖顶。<a id="a-7j"></a>依初静虑乃至第三静虑。<a id="a-7k"></a>起暖顶忍。<a id="a-7l"></a>依第四静虑。<a id="a-7m"></a>起暖顶忍世第一法。<a id="a-7n"></a>入正性离生若依未至定。<a id="a-7o"></a>起暖顶忍。<a id="a-7p"></a>依初静虑乃至第三静虑。<a id="a-7q"></a>亦起暖顶忍。<a id="a-7r"></a>依第四静虑。<a id="a-7s"></a>起暖顶忍世第一法。<a id="a-7t"></a>入正性离生。<a id="a-7u"></a>问顺决择分。<a id="a-7v"></a>中上品后。<a id="a-7w"></a>不起下中。<a id="a-7x"></a>云何今时。<a id="a-7y"></a>作如是说。<a id="a-7z"></a>答同地不起。<a id="a-80"></a>异地得起。<a id="a-81"></a>有说声闻不起。<a id="a-82"></a>菩萨能起。<a id="a-83"></a>有余为离如是过失。<a id="a-84"></a>作如是言。<a id="a-85"></a>菩萨若依未至定起暖。<a id="a-86"></a>乃至第四静虑亦尔。<a id="a-87"></a>若依未至定起顶。<a id="a-88"></a>乃至第四静虑亦尔。<a id="a-89"></a>若依未至定起忍。<a id="a-8A"></a>乃至第四静虑亦尔。<a id="a-8B"></a>即依第四静虑。<a id="a-8C"></a>起忍世第一法。<a id="a-8D"></a>入正性离生。<a id="a-8E"></a>如是说者。<a id="a-8F"></a>菩萨唯依第四静虑。<a id="a-8G"></a>起暖顶忍世第一法。<a id="a-8H"></a>入正性离生。<a id="a-8I"></a>所以者何。<a id="a-8J"></a>菩萨一切殊胜功德。<a id="a-8K"></a>唯依第四静虑引起。<a id="a-8L"></a>谓从不净观。<a id="a-8M"></a>乃至无生智。<a id="a-8N"></a>问独觉云何。<a id="a-8O"></a>答麟角喻独觉。<a id="a-8P"></a>如菩萨说部行独觉不定。<a id="a-8Q"></a>如声闻说。<a id="a-8R"></a>问菩萨昔余生中。<a id="a-8S"></a>曾起顺决择分善根不。<a id="a-8T"></a>设尔何失。<a id="a-8U"></a>若曾起者何故说言。<a id="a-8V"></a>菩萨所有殊胜善根。<a id="a-8W"></a>谓从不净观。<a id="a-8X"></a>乃至无生智。<a id="a-8Y"></a>皆一坐得。<a id="a-8Z"></a>若不起者。<a id="a-8a"></a>菩萨九十一劫。<a id="a-8b"></a>不堕恶趣。<a id="a-8c"></a>是谁威力耶。<a id="a-8d"></a>有作是说。<a id="a-8e"></a>菩萨昔余生中。<a id="a-8f"></a>曾起顺决择分。<a id="a-8g"></a>由忍力故。<a id="a-8h"></a>九十一劫。<a id="a-8i"></a>不堕恶趣。<a id="a-8j"></a>问若尔何故说言。<a id="a-8k"></a>菩萨善根皆一坐得。<a id="a-8l"></a>答昔所起者。<a id="a-8m"></a>是他种性。<a id="a-8n"></a>非自种性。<a id="a-8o"></a>一坐得者。<a id="a-8p"></a>说自种性。<a id="a-8q"></a>故不相违。<a id="a-8r"></a>有说不起。<a id="a-8s"></a>所以者何。<a id="a-8t"></a>菩萨善根。<a id="a-8u"></a>不经历世。<a id="a-8v"></a>菩提树下。<a id="a-8w"></a>一坐得故。<a id="a-8x"></a>问若尔菩萨。<a id="a-8y"></a>九十一劫。<a id="a-8z"></a>不堕恶趣。<a id="a-90"></a>是谁力耶。<a id="a-91"></a>答能障恶趣。<a id="a-92"></a>不必要由顺决择分。<a id="a-93"></a>所以者何。<a id="a-94"></a>或施或戒或闻或思。<a id="a-95"></a>或暖或顶。<a id="a-96"></a>能障恶趣。<a id="a-97"></a>若钝根者。<a id="a-98"></a>得忍方能。<a id="a-99"></a>然诸菩萨行一施时。<a id="a-9A"></a>亦摄戒慧。<a id="a-9B"></a>行一戒时。<a id="a-9C"></a>亦摄施慧。<a id="a-9D"></a>行一慧时。<a id="a-9E"></a>亦摄施戒。<a id="a-9F"></a>由此能障那庾多恶趣。<a id="a-9G"></a>况三恶趣而不能障耶。<a id="a-9H"></a>如是说者。<a id="a-9I"></a>菩萨所有殊胜善根。<a id="a-9J"></a>谓从不净观。<a id="a-9K"></a>乃至无生智。<a id="a-9L"></a>皆此生中依第四静虑一坐引起。<a id="a-9M"></a>尚非此生余位何况前生。<a id="a-9N"></a>麟角喻独觉亦尔。<a id="a-9O"></a>部行独觉善根不定。<a id="a-9P"></a>如声闻说。</p>
  <p id="a9Q">暖顶忍世第一法。<a id="a-9R"></a>各有六种种性差别。<a id="a-9S"></a>谓退法种性思法护法。<a id="a-9T"></a>住法堪达不动法种性。<a id="a-9U"></a>此中转退法种性暖。<a id="a-9V"></a>起思法种性暖。<a id="a-9W"></a>乃至转堪达种性暖。<a id="a-9X"></a>起不动法种性暖。<a id="a-9Y"></a>转声闻种性暖。<a id="a-9Z"></a>起独觉或佛种性暖转独觉种性暖。<a id="a-9a"></a>起佛或声闻种性暖。<a id="a-9b"></a>佛种性暖定不可转。<a id="a-9c"></a>如说暖说顶亦尔。<a id="a-9d"></a>转声闻种性忍。<a id="a-9e"></a>起独觉种性忍。<a id="a-9f"></a>非转声闻独觉种性忍。<a id="a-9g"></a>能起佛种性忍。<a id="a-9h"></a>所以者何。<a id="a-9i"></a>忍违恶趣。<a id="a-9j"></a>菩萨发愿生恶趣故。<a id="a-9k"></a>亦非转独觉种性忍。<a id="a-9l"></a>能起声闻种性忍。<a id="a-9m"></a>所以者何。<a id="a-9n"></a>忍不退故。<a id="a-9o"></a>有说转声闻种性暖顶忍。<a id="a-9p"></a>能起独觉种性暖顶忍。<a id="a-9q"></a>若起独觉种性暖顶。<a id="a-9r"></a>亦不能起余乘暖顶。<a id="a-9s"></a>所以者何。<a id="a-9t"></a>独觉善根。<a id="a-9u"></a>始从不净观。<a id="a-9v"></a>乃至无生智。<a id="a-9w"></a>一坐得故。<a id="a-9x"></a>评曰彼不应作是说。<a id="a-9y"></a>所以者何。<a id="a-9z"></a>麟角喻独觉种性。<a id="a-A0"></a>善根虽一坐得。<a id="a-A1"></a>部行独觉种性不定如声闻说。<a id="a-A2"></a>故世第一法。<a id="a-A3"></a>六种种性。<a id="a-A4"></a>及三乘种性。<a id="a-A5"></a>皆不可转。<a id="a-A6"></a>一刹那故。</p>
  <p id="aA7">问顺决择分。<a id="a-A8"></a>何处起耶。<a id="a-A9"></a>答欲界能起。<a id="a-AA"></a>非色无色界。<a id="a-AB"></a>于欲界中人天能起。<a id="a-AC"></a>非三恶趣。<a id="a-AD"></a>胜善根故。<a id="a-AE"></a>人中三洲能起非北俱卢。<a id="a-AF"></a>天中虽能起。<a id="a-AG"></a>而后起非初。<a id="a-AH"></a>谓先人中起已。<a id="a-AI"></a>后退生欲天中。<a id="a-AJ"></a>由先习力续复能起。<a id="a-AK"></a>问何故天中不能初起。<a id="a-AL"></a>答彼处无胜厌离等作意故。<a id="a-AM"></a>问恶趣中有胜厌离等作意。<a id="a-AN"></a>何故不起此善根耶。<a id="a-AO"></a>答恶趣中无胜依身故。<a id="a-AP"></a>若有胜厌离等作意。<a id="a-AQ"></a>亦有胜依身者。<a id="a-AR"></a>则能初起此类善根。<a id="a-AS"></a>欲天中虽有胜依身。<a id="a-AT"></a>而无胜厌离等作意。<a id="a-AU"></a>恶趣中虽有胜厌离等作意。<a id="a-AV"></a>而无胜依身。<a id="a-AW"></a>人中具二。<a id="a-AX"></a>故能初起。<a id="a-AY"></a>问色无色界。<a id="a-AZ"></a>何故不起此善根耶。<a id="a-Aa"></a>答若处能入正性离生彼处能起。<a id="a-Ab"></a>色无色界既不能入正性离生。<a id="a-Ac"></a>故不能起。<a id="a-Ad"></a>问因论生论。<a id="a-Ae"></a>何故色无色界。<a id="a-Af"></a>不能入正性离生耶。<a id="a-Ag"></a>答非田非器。<a id="a-Ah"></a>乃至广说。<a id="a-Ai"></a>复次若处能起忍智彼处能入正性离生。<a id="a-Aj"></a>色无色界虽能起智。<a id="a-Ak"></a>而不起忍故不能入正性离生。<a id="a-Al"></a>复次若处能起法智类智。<a id="a-Am"></a>彼处能入正性离生。<a id="a-An"></a>色无色界虽起类智。<a id="a-Ao"></a>而不起法智故不能入正性离生。<a id="a-Ap"></a>复次若处有胜依身及有苦受。<a id="a-Aq"></a>彼处能入正性离生。<a id="a-Ar"></a>色无色界虽有胜依身。<a id="a-As"></a>而无苦受故。<a id="a-At"></a>不能入正性离生。</p>
  <p id="aAu">问此暖顶忍世第一法。<a id="a-Av"></a>依何身起。<a id="a-Aw"></a>答依男女身。<a id="a-Ax"></a>问依女身得女身所起暖为。<a id="a-Ay"></a>亦得男身所起暖耶。<a id="a-Az"></a>答得。<a id="a-B0"></a>如得暖。<a id="a-B1"></a>得顶忍亦尔。<a id="a-B2"></a>问依男身得男身所起暖为。<a id="a-B3"></a>亦得女身所起暖耶。<a id="a-B4"></a>答得如得暖。<a id="a-B5"></a>得顶忍亦尔。<a id="a-B6"></a>女身于女身所起暖。<a id="a-B7"></a>亦得亦在身。<a id="a-B8"></a>亦成就亦现在前。<a id="a-B9"></a>于男身所起暖得。<a id="a-BA"></a>而不在身成就。<a id="a-BB"></a>不现在前。<a id="a-BC"></a>如说暖说顶忍亦尔。<a id="a-BD"></a>男身于男身所起暖。<a id="a-BE"></a>亦得亦在身。<a id="a-BF"></a>亦成就亦现在前。<a id="a-BG"></a>于女身所起暖。<a id="a-BH"></a>得而不在身成就。<a id="a-BI"></a>不现在前。<a id="a-BJ"></a>如说暖说顶忍亦尔。<a id="a-BK"></a>女身所起暖。<a id="a-BL"></a>与女身所起暖为因。<a id="a-BM"></a>与男身所起暖亦为因。<a id="a-BN"></a>如说暖说顶忍亦尔。<a id="a-BO"></a>男身所起暖。<a id="a-BP"></a>与男身所起暖为因。<a id="a-BQ"></a>不与女身所起暖为因。<a id="a-BR"></a>所以者何。<a id="a-BS"></a>胜非劣因彼是劣故。<a id="a-BT"></a>如说暖说顶忍亦尔。<a id="a-BU"></a>问依男身。<a id="a-BV"></a>起顺决择分善根已。<a id="a-BW"></a>更可受女身不。<a id="a-BX"></a>答更可受。<a id="a-BY"></a>唯前三非世第一法。<a id="a-BZ"></a>所以者何。<a id="a-Ba"></a>一刹那故。<a id="a-Bb"></a>问起顺决择分善根已。<a id="a-Bc"></a>更可受扇搋半择迦。<a id="a-Bd"></a>无形二形身不。<a id="a-Be"></a>答更可受。<a id="a-Bf"></a>唯暖顶非余。<a id="a-Bg"></a>所以者何。<a id="a-Bh"></a>若得忍已。<a id="a-Bi"></a>便违恶趣。<a id="a-Bj"></a>彼扇搋等身形鄙陋。<a id="a-Bk"></a>是人中恶趣。<a id="a-Bl"></a>若得忍等殊胜善根。<a id="a-Bm"></a>必更不受彼类身故。<a id="a-Bn"></a>问得忍异生。<a id="a-Bo"></a>于命终位。<a id="a-Bp"></a>既舍众同分亦舍忍不。<a id="a-Bq"></a>设尔何失。<a id="a-Br"></a>若舍者应堕恶趣。<a id="a-Bs"></a>何故乃言若得忍者不堕恶趣。<a id="a-Bt"></a>又若舍者。<a id="a-Bu"></a>何故异生命终时舍。<a id="a-Bv"></a>圣者不然。<a id="a-Bw"></a>若不舍者。<a id="a-Bx"></a>何故业蕴。<a id="a-By"></a>及大种蕴。<a id="a-Bz"></a>俱不说耶。<a id="a-C0"></a>如说异生住胎藏等。<a id="a-C1"></a>但成就身。<a id="a-C2"></a>不成就身业。<a id="a-C3"></a>答此应言舍。<a id="a-C4"></a>有说不舍。<a id="a-C5"></a>有说不定。<a id="a-C6"></a>或舍不舍。<a id="a-C7"></a>此中一一。<a id="a-C8"></a>广释所以。<a id="a-C9"></a>如后业蕴害生纳息中说。<a id="a-CA"></a>如是说者。<a id="a-CB"></a>异生命终定舍于忍。<a id="a-CC"></a>善根劣故。<a id="a-CD"></a>异生依此地。<a id="a-CE"></a>起此类善根。<a id="a-CF"></a>若有命终还生此地。<a id="a-CG"></a>舍同分故。<a id="a-CH"></a>尚决定舍况此善根。<a id="a-CI"></a>是色界法。<a id="a-CJ"></a>经欲界生。<a id="a-CK"></a>而当不舍。<a id="a-CL"></a>问修暖加行其相云何。<a id="a-CM"></a>答以要言之。<a id="a-CN"></a>三慧为相。<a id="a-CO"></a>谓闻所成慧。<a id="a-CP"></a>思所成慧。<a id="a-CQ"></a>修所成慧。<a id="a-CR"></a>问云何修习闻所成慧。<a id="a-CS"></a>答修观行者。<a id="a-CT"></a>或遇明师。<a id="a-CU"></a>为其略说诸法要者。<a id="a-CV"></a>唯有十八界。<a id="a-CW"></a>十二处五蕴。<a id="a-CX"></a>或自读诵素怛缆藏。<a id="a-CY"></a>毗奈耶藏。<a id="a-CZ"></a>阿毗达磨藏。<a id="a-Ca"></a>令善熟已作如是念。<a id="a-Cb"></a>三藏文义甚为广博。<a id="a-Cc"></a>若恒忆持令心厌倦三藏所说要者。<a id="a-Cd"></a>唯有十八界十二处五蕴。<a id="a-Ce"></a>作是念已。<a id="a-Cf"></a>先观察十八界。<a id="a-Cg"></a>彼观察时立为三分。<a id="a-Ch"></a>谓名故自相故共相故。<a id="a-Ci"></a>名者谓此名眼界乃至此名意识界。<a id="a-Cj"></a>自相者。<a id="a-Ck"></a>谓此是眼界自相。<a id="a-Cl"></a>乃至此是意识界自相。<a id="a-Cm"></a>共相者。<a id="a-Cn"></a>谓十六行相。<a id="a-Co"></a>所观十八界。<a id="a-Cp"></a>十六种共相。<a id="a-Cq"></a>彼缘此界修智修止。<a id="a-Cr"></a>于十八界修智止已。<a id="a-Cs"></a>复生厌倦作如是念。<a id="a-Ct"></a>此十八界即十二处。<a id="a-Cu"></a>故应略之入十二处。<a id="a-Cv"></a>谓十色界。<a id="a-Cw"></a>即十色处。<a id="a-Cx"></a>七心界即意处。<a id="a-Cy"></a>法界即法处。<a id="a-Cz"></a>彼观察此十二处时。<a id="a-D0"></a>立为三分。<a id="a-D1"></a>谓名故自相故共相故。<a id="a-D2"></a>名者谓此名眼处。<a id="a-D3"></a>乃至此名法处。<a id="a-D4"></a>自相者。<a id="a-D5"></a>谓此是眼处自相。<a id="a-D6"></a>乃至此是法处自相。<a id="a-D7"></a>共相者。<a id="a-D8"></a>谓十六行相。<a id="a-D9"></a>所观十二处。<a id="a-DA"></a>十六种共相。<a id="a-DB"></a>彼缘此处修智修止。<a id="a-DC"></a>于十二处修智止已。<a id="a-DD"></a>复生厌倦作如是念。<a id="a-DE"></a>此十二处。<a id="a-DF"></a>除无为即五蕴故。<a id="a-DG"></a>应略之入于五蕴谓十色处。<a id="a-DH"></a>及法处所摄色即色蕴。<a id="a-DI"></a>意处即识蕴。<a id="a-DJ"></a>法处中受即受蕴。<a id="a-DK"></a>想即想蕴。<a id="a-DL"></a>余心所法不相应行即行蕴。<a id="a-DM"></a>彼观察此五蕴时。<a id="a-DN"></a>立为三分。<a id="a-DO"></a>谓名故自相故共相故。<a id="a-DP"></a>名者谓此名色蕴。<a id="a-DQ"></a>乃至此名识蕴。<a id="a-DR"></a>自相者。<a id="a-DS"></a>谓此是色蕴自相。<a id="a-DT"></a>乃至此是识蕴自相。<a id="a-DU"></a>共相者。<a id="a-DV"></a>谓十二行相。<a id="a-DW"></a>所观五蕴。<a id="a-DX"></a>十二种共相。<a id="a-DY"></a>彼缘此蕴修智修止。<a id="a-DZ"></a>于五蕴修智止已。<a id="a-Da"></a>复生厌倦作如是念。<a id="a-Db"></a>此五蕴并无为。<a id="a-Dc"></a>即四念住故。<a id="a-Dd"></a>应略之入四念住。<a id="a-De"></a>谓色蕴即身念住。<a id="a-Df"></a>受蕴即受念住。<a id="a-Dg"></a>识蕴即心念住。<a id="a-Dh"></a>想行蕴并无为。<a id="a-Di"></a>即法念住。<a id="a-Dj"></a>彼观察此四念住时。<a id="a-Dk"></a>立为三分。<a id="a-Dl"></a>谓名故自相故共相故。<a id="a-Dm"></a>名者谓此名身念住。<a id="a-Dn"></a>乃至此名法念住。<a id="a-Do"></a>自相者。<a id="a-Dp"></a>谓此是身念住自相。<a id="a-Dq"></a>乃至此是法念住自相。<a id="a-Dr"></a>共相者。<a id="a-Ds"></a>谓十六行相。<a id="a-Dt"></a>所观四念住。<a id="a-Du"></a>十六种共相。<a id="a-Dv"></a>彼缘此念住。<a id="a-Dw"></a>修智修止。<a id="a-Dx"></a>于四念住修智止已。<a id="a-Dy"></a>复生厌倦作如是念。<a id="a-Dz"></a>此四念住。<a id="a-E0"></a>除虚空非择灭。<a id="a-E1"></a>即四圣谛故。<a id="a-E2"></a>应略之入四圣谛。<a id="a-E3"></a>谓有漏法果分即苦谛。<a id="a-E4"></a>因分即集谛。<a id="a-E5"></a>择灭即灭谛。<a id="a-E6"></a>对治即道谛。<a id="a-E7"></a>彼观察此四圣谛时。<a id="a-E8"></a>立为三分。<a id="a-E9"></a>谓名故自相故共相故。<a id="a-EA"></a>名者谓此名苦谛。<a id="a-EB"></a>乃至此名道谛自相者。<a id="a-EC"></a>谓此是苦谛自相。<a id="a-ED"></a>乃至此是道谛自相。<a id="a-EE"></a>共相者。<a id="a-EF"></a>谓四行相。<a id="a-EG"></a>所观苦谛四种共相。<a id="a-EH"></a>一苦二非常三空四非我。<a id="a-EI"></a>四行相所观集谛。<a id="a-EJ"></a>四种共相。<a id="a-EK"></a>一因二集三生四缘。<a id="a-EL"></a>四行相所观灭谛。<a id="a-EM"></a>四种共相。<a id="a-EN"></a>一灭二静三妙四离。<a id="a-EO"></a>四行相所观道谛。<a id="a-EP"></a>四种共相。<a id="a-EQ"></a>一道二如三行四出。<a id="a-ER"></a>彼缘此谛修智修止。<a id="a-ES"></a>于四圣谛修智止时。<a id="a-ET"></a>如见道中。<a id="a-EU"></a>渐次观谛。<a id="a-EV"></a>谓先别观欲界苦。<a id="a-EW"></a>后合观色无色界苦。<a id="a-EX"></a>先别观欲界集。<a id="a-EY"></a>后合观色无色界集。<a id="a-EZ"></a>先别观欲界灭。<a id="a-Ea"></a>后合观色无色界灭。<a id="a-Eb"></a>先别观欲界道后合观色无色界道。<a id="a-Ec"></a>如是观察四圣谛时。<a id="a-Ed"></a>犹如隔绢观诸色像。<a id="a-Ee"></a>齐此修习闻所成慧。<a id="a-Ef"></a>方得圆满。<a id="a-Eg"></a>依此发生思所成慧。<a id="a-Eh"></a>修圆满已。<a id="a-Ei"></a>次复发生修所成慧。<a id="a-Ej"></a>即名为暖。<a id="a-Ek"></a>暖次生顶。<a id="a-El"></a>顶次生忍。<a id="a-Em"></a>忍次生于世第一法。<a id="a-En"></a>世第一法次生见道。<a id="a-Eo"></a>见道次生修道。<a id="a-Ep"></a>修道次生无学道。<a id="a-Eq"></a>如是次第善根满足。</p>
  <p id="aEr">善根有三种。<a id="a-Es"></a>一顺福分。<a id="a-Et"></a>二顺解脱分。<a id="a-Eu"></a>三顺决择分。<a id="a-Ev"></a>顺福分善根者。<a id="a-Ew"></a>谓种生人生天种子。<a id="a-Ex"></a>生人种子者。<a id="a-Ey"></a>谓此种子。<a id="a-Ez"></a>能生人中高族大贵。<a id="a-F0"></a>多饶财宝眷属圆满。<a id="a-F1"></a>颜貌端严身体细渜乃至或作转轮圣王。<a id="a-F2"></a>生天种子者。<a id="a-F3"></a>谓此种子。<a id="a-F4"></a>能生欲色无色天中。<a id="a-F5"></a>受胜妙果。<a id="a-F6"></a>或作帝释魔王梵王。<a id="a-F7"></a>有大威势多所统领。<a id="a-F8"></a>顺解脱分善根者。<a id="a-F9"></a>谓种决定解脱种子。<a id="a-FA"></a>因此决定得般涅槃。<a id="a-FB"></a>顺决择分善根者。<a id="a-FC"></a>谓暖顶忍世第一法。<a id="a-FD"></a>此中应广分别顺解脱分善根。<a id="a-FE"></a>问此善根以何为自性。<a id="a-FF"></a>答以身语意业为自性。<a id="a-FG"></a>然意业增上。<a id="a-FH"></a>问此善根为在意地。<a id="a-FI"></a>为五识身。<a id="a-FJ"></a>答在意地。<a id="a-FK"></a>非五识身。<a id="a-FL"></a>问此善根为加行得为离染得。<a id="a-FM"></a>为生得耶。<a id="a-FN"></a>答唯加行得。<a id="a-FO"></a>有说。<a id="a-FP"></a>亦是生得。<a id="a-FQ"></a>评曰。<a id="a-FR"></a>前说者好。<a id="a-FS"></a>加行起故。<a id="a-FT"></a>问此善根为闻所成。<a id="a-FU"></a>为思所成。<a id="a-FV"></a>为修所成耶。<a id="a-FW"></a>答闻思所成非修所成。<a id="a-FX"></a>有说亦是修所成。<a id="a-FY"></a>评曰。<a id="a-FZ"></a>前说者好。<a id="a-Fa"></a>唯欲界系故。<a id="a-Fb"></a>问此善根于何处起。<a id="a-Fc"></a>答于欲界起非色无色界欲界中人趣起非余趣。<a id="a-Fd"></a>人趣中三洲起非北俱卢。<a id="a-Fe"></a>问此善根于何时种。<a id="a-Ff"></a>答佛出世时。<a id="a-Fg"></a>要有佛法方能种故。<a id="a-Fh"></a>有余师说。<a id="a-Fi"></a>虽无佛法。<a id="a-Fj"></a>若遇独觉。<a id="a-Fk"></a>亦能种此善根。<a id="a-Fl"></a>问此善根依何身起。<a id="a-Fm"></a>答亦依男身亦依女身。<a id="a-Fn"></a>问为因何事种此善根。<a id="a-Fo"></a>答或因施。<a id="a-Fp"></a>或因戒或因闻。<a id="a-Fq"></a>而不决定。<a id="a-Fr"></a>所以者何。<a id="a-Fs"></a>意乐异故。<a id="a-Ft"></a>谓或有人因施一抟食。<a id="a-Fu"></a>或乃至一净齿木。<a id="a-Fv"></a>即能种殖解脱种子。<a id="a-Fw"></a>如战达罗等。<a id="a-Fx"></a>彼随所施皆作是言。<a id="a-Fy"></a>愿我因斯定得解脱。<a id="a-Fz"></a>或有虽设无遮大会而不能种解脱种子。<a id="a-G0"></a>如无暴恶等。<a id="a-G1"></a>彼随所施皆求世间富贵名称。<a id="a-G2"></a>不求解脱。<a id="a-G3"></a>或有受持一昼一夜八分斋戒。<a id="a-G4"></a>即能种殖解脱种子。<a id="a-G5"></a>或有受持尽众同分别解脱戒。<a id="a-G6"></a>而不能种解脱种子。<a id="a-G7"></a>或有读诵四句伽他。<a id="a-G8"></a>即能种殖解脱种子。<a id="a-G9"></a>或有善通三藏文义。<a id="a-GA"></a>而不能种解脱种子。<a id="a-GB"></a>问谁决定能。<a id="a-GC"></a>种此顺解脱分善根。<a id="a-GD"></a>答若有增上意乐。<a id="a-GE"></a>欣求涅槃。<a id="a-GF"></a>厌背生死者。<a id="a-GG"></a>随起少分施戒闻善。<a id="a-GH"></a>即能决定种此善根。<a id="a-GI"></a>若无增上意乐。<a id="a-GJ"></a>欣求涅槃。<a id="a-GK"></a>厌背生死者。<a id="a-GL"></a>虽起多分施戒闻善。<a id="a-GM"></a>而亦不能种此善根。<a id="a-GN"></a>问若有种殖此善根已。<a id="a-GO"></a>为经久如能得解脱。<a id="a-GP"></a>答若极速者。<a id="a-GQ"></a>要经三生。<a id="a-GR"></a>谓初生中种此种子。<a id="a-GS"></a>第二生中令其成熟。<a id="a-GT"></a>第三生中即能解脱。<a id="a-GU"></a>余则不定。<a id="a-GV"></a>谓或有人种顺解脱分善根已。<a id="a-GW"></a>或经一劫。<a id="a-GX"></a>或经百劫。<a id="a-GY"></a>或经千劫流转生死。<a id="a-GZ"></a>而不能起顺决择分。<a id="a-Ga"></a>或复有人。<a id="a-Gb"></a>起顺决择分善根已。<a id="a-Gc"></a>或经一生。<a id="a-Gd"></a>或经百生。<a id="a-Ge"></a>或经千生流转生死。<a id="a-Gf"></a>而不能入正性离生。<a id="a-Gg"></a>顺解脱分。<a id="a-Gh"></a>亦有六种。<a id="a-Gi"></a>谓退法种性。<a id="a-Gj"></a>乃至不动。<a id="a-Gk"></a>法种性。<a id="a-Gl"></a>转退法种性顺解脱分。<a id="a-Gm"></a>起思法种性顺解脱分。<a id="a-Gn"></a>乃至转堪达种性顺解脱分。<a id="a-Go"></a>起不动法种性顺解脱分。<a id="a-Gp"></a>转声闻种性顺解脱分。<a id="a-Gq"></a>起独觉及佛种性顺解脱分。<a id="a-Gr"></a>转独觉种性顺解脱分。<a id="a-Gs"></a>起声闻及佛种性顺解脱分。<a id="a-Gt"></a>若起佛种性顺解脱分已。<a id="a-Gu"></a>则不可转极猛利故。<a id="a-Gv"></a>问暖加行中有生灭观。<a id="a-Gw"></a>此生灭观加行云何。<a id="a-Gx"></a>答诸瑜伽师。<a id="a-Gy"></a>将观生灭。<a id="a-Gz"></a>先取内外兴衰相已。<a id="a-H0"></a>还所住处。<a id="a-H1"></a>调适身心。<a id="a-H2"></a>观一期身前生后灭。<a id="a-H3"></a>次观分位。<a id="a-H4"></a>次年次时次月。<a id="a-H5"></a>次半月次一昼夜。<a id="a-H6"></a>次牟呼栗多。<a id="a-H7"></a>次腊缚。<a id="a-H8"></a>次怛刹那。<a id="a-H9"></a>次复渐减。<a id="a-HA"></a>乃至于一切有为法。<a id="a-HB"></a>观二刹那生二刹那灭。<a id="a-HC"></a>齐此名为加行成满。<a id="a-HD"></a>次复于有为法。<a id="a-HE"></a>观一刹那生一刹那灭。<a id="a-HF"></a>此则名为生灭观成。<a id="a-HG"></a>问此生灭观。<a id="a-HH"></a>观生灭时。<a id="a-HI"></a>为一心观。<a id="a-HJ"></a>为二心观。<a id="a-HK"></a>若一心观者。<a id="a-HL"></a>为作一解。<a id="a-HM"></a>为作二解。<a id="a-HN"></a>若作一解者。<a id="a-HO"></a>如观生为生。<a id="a-HP"></a>亦应观灭为生。<a id="a-HQ"></a>观生为生可名正观。<a id="a-HR"></a>观灭为生应是邪观。<a id="a-HS"></a>如观灭为灭亦应观生为灭。<a id="a-HT"></a>观灭为灭可名正观。<a id="a-HU"></a>观生为灭应是邪观。<a id="a-HV"></a>如何一解。<a id="a-HW"></a>亦正亦邪。<a id="a-HX"></a>若作二解者。<a id="a-HY"></a>应有二体。<a id="a-HZ"></a>一心二体。<a id="a-Ha"></a>无有是处。<a id="a-Hb"></a>若二心观者。<a id="a-Hc"></a>一心观生。<a id="a-Hd"></a>一心观灭。<a id="a-He"></a>应无生灭观。<a id="a-Hf"></a>云何名为生灭观耶。<a id="a-Hg"></a>答二刹那顷。<a id="a-Hh"></a>一心观生。<a id="a-Hi"></a>一心观灭。<a id="a-Hj"></a>依相续说名生灭观。<a id="a-Hk"></a>不依刹那。<a id="a-Hl"></a>故无有失。<a id="a-Hm"></a>有说。<a id="a-Hn"></a>一心双观生灭。<a id="a-Ho"></a>而无如前所说过失。<a id="a-Hp"></a>以见生时比知有灭。<a id="a-Hq"></a>以有生法。<a id="a-Hr"></a>必有灭故。<a id="a-Hs"></a>若见灭时比知有生。<a id="a-Ht"></a>以有灭法必有生故。<a id="a-Hu"></a>评曰。<a id="a-Hv"></a>彼说非理。<a id="a-Hw"></a>云何一心可有二解。<a id="a-Hx"></a>现比二量体不同故。<a id="a-Hy"></a>前说为善。<a id="a-Hz"></a>问此生灭观。<a id="a-I0"></a>为胜解作意。<a id="a-I1"></a>为真实作意。<a id="a-I2"></a>有说。<a id="a-I3"></a>真实作意。<a id="a-I4"></a>问若尔诸行实无来去。<a id="a-I5"></a>见有来去云何真实。<a id="a-I6"></a>答此观未成见有来去。<a id="a-I7"></a>成时但见生灭。<a id="a-I8"></a>不见有去来相。<a id="a-I9"></a>如舞独乐。<a id="a-IA"></a>缓见来去急则不见。<a id="a-IB"></a>旋火轮喻。<a id="a-IC"></a>陶家轮喻。<a id="a-ID"></a>应知亦尔。<a id="a-IE"></a>有说。<a id="a-IF"></a>胜解作意。<a id="a-IG"></a>问若尔伽他所说。<a id="a-IH"></a>当云何通。<a id="a-II"></a>如说。</p>
  <p id="aIJ">若有知见能尽漏　　若无知见云何尽</p>
  <p id="aIK">若能观蕴生灭者　　是则解脱烦恼意</p>
  <p id="aIL">非胜解作意能断烦恼。<a id="a-IM"></a>答依传因说。<a id="a-IN"></a>如子孙法。<a id="a-IO"></a>谓胜解作意。<a id="a-IP"></a>引生真实作意。<a id="a-IQ"></a>由真实作意。<a id="a-IR"></a>断诸烦恼。<a id="a-IS"></a>故不相违。</p>
 </body>
</html>