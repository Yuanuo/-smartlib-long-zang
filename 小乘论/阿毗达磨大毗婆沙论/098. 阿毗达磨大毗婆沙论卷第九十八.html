<!doctype html>
<html id="z3IBVd312r" data-ver="878">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第九十八</h1>
  <h2 id="a2">智蕴第三中五种纳息第二之二</h2>
  <p id="a3">如契经说。<a id="a-4"></a>云何邪见。<a id="a-5"></a>谓无施与无爱乐无祠祀。<a id="a-6"></a>乃至广说。<a id="a-7"></a>云何正见。<a id="a-8"></a>谓有施与有爱乐有祠祀。<a id="a-9"></a>乃至广说。<a id="a-A"></a>问施与爱乐祠祀有何差别。<a id="a-B"></a>有作是说。<a id="a-C"></a>无有差别施与爱乐祠祀三声。<a id="a-D"></a>同显一义无差别故。<a id="a-E"></a>如有颂言。</p>
  <p id="aF">若施僧福田　　名善施爱祀</p>
  <p id="aG">世间解所赞　　彼当获大果</p>
  <p id="aH">复有说者。<a id="a-I"></a>亦有差别。<a id="a-J"></a>谓名即差别。<a id="a-K"></a>此名施与。<a id="a-L"></a>此名爱乐。<a id="a-M"></a>此名祠祀。<a id="a-N"></a>三名别故。<a id="a-O"></a>有说此三义亦差别。<a id="a-P"></a>外论者言。<a id="a-Q"></a>无施与者谓无施三类福。<a id="a-R"></a>无爱乐者。<a id="a-S"></a>谓无施别婆罗门福。<a id="a-T"></a>无祠祀者。<a id="a-U"></a>谓无施众婆罗门福。<a id="a-V"></a>复次无施与者。<a id="a-W"></a>谓无施三类福。<a id="a-X"></a>无爱乐者。<a id="a-Y"></a>谓无施非大祠中婆罗门福。<a id="a-Z"></a>无祠祀者。<a id="a-a"></a>谓无施大祠中婆罗门福。<a id="a-b"></a>复次无施与者。<a id="a-c"></a>谓无施三类福。<a id="a-d"></a>无爱乐者。<a id="a-e"></a>谓无施不住天祠婆罗门福。<a id="a-f"></a>无祠祀者。<a id="a-g"></a>谓无施住天祠婆罗门福。<a id="a-h"></a>复次无施与者。<a id="a-i"></a>谓无施三类福。<a id="a-j"></a>无爱乐者。<a id="a-k"></a>谓无施非祀火婆罗门福。<a id="a-l"></a>无祠祀者。<a id="a-m"></a>谓无施祀火婆罗门福。<a id="a-n"></a>复次无施与者。<a id="a-o"></a>谓无施三类福。<a id="a-p"></a>无爱乐者。<a id="a-q"></a>谓无施在家婆罗门福。<a id="a-r"></a>无祠祀者。<a id="a-s"></a>谓无施出家婆罗门福。<a id="a-t"></a>复次无施与者。<a id="a-u"></a>谓无施三类福。<a id="a-v"></a>无爱乐者。<a id="a-w"></a>谓无施不修定婆罗门福。<a id="a-x"></a>无祠祀者。<a id="a-y"></a>谓无施修定婆罗门福。<a id="a-z"></a>复次无施与者。<a id="a-10"></a>谓无施三类福。<a id="a-11"></a>无爱乐者。<a id="a-12"></a>谓无施不修苦行婆罗门福。<a id="a-13"></a>无祠祀者。<a id="a-14"></a>谓无施修苦行婆罗门福。<a id="a-15"></a>复次无施与者。<a id="a-16"></a>谓无施三类福。<a id="a-17"></a>无爱乐者。<a id="a-18"></a>谓无施非善习诵吠陀。<a id="a-19"></a>及吠陀支论婆罗门福。<a id="a-1A"></a>无祠祀者。<a id="a-1B"></a>谓无施善习诵吠陀。<a id="a-1C"></a>及吠陀支论婆罗门福。<a id="a-1D"></a>复次无施与者。<a id="a-1E"></a>谓无施三类福。<a id="a-1F"></a>无爱乐者。<a id="a-1G"></a>谓无施不具解行婆罗门福。<a id="a-1H"></a>无祠祀者。<a id="a-1I"></a>谓无施具解行婆罗门福。<a id="a-1J"></a>复次无施与者。<a id="a-1K"></a>谓无施三类等福。<a id="a-1L"></a>无爱乐者。<a id="a-1M"></a>谓无施婆罗门福。<a id="a-1N"></a>无祠祀者。<a id="a-1O"></a>谓无祠天福。<a id="a-1P"></a>内论者言。<a id="a-1Q"></a>无施与者。<a id="a-1R"></a>谓无过去福。<a id="a-1S"></a>无爱乐者。<a id="a-1T"></a>谓无未来福。<a id="a-1U"></a>无祠祀者。<a id="a-1V"></a>谓无现在福。</p>
  <p id="a1W">复次无施与者。<a id="a-1X"></a>谓无身业福。<a id="a-1Y"></a>无爱乐者。<a id="a-1Z"></a>谓无语业福。<a id="a-1a"></a>无祠祀者。<a id="a-1b"></a>谓无意业福。<a id="a-1c"></a>复次无施与者。<a id="a-1d"></a>谓无施性福。<a id="a-1e"></a>无爱乐者。<a id="a-1f"></a>谓无戒性福。<a id="a-1g"></a>无祠祀者。<a id="a-1h"></a>谓无修性福。<a id="a-1i"></a>复次无施与者。<a id="a-1j"></a>谓无施悲田福。<a id="a-1k"></a>无爱乐者。<a id="a-1l"></a>谓无施恩田福。<a id="a-1m"></a>无祠祀者。<a id="a-1n"></a>谓无施福田福。<a id="a-1o"></a>复次无施与者。<a id="a-1p"></a>谓无将施时欣乐福。<a id="a-1q"></a>无爱乐者。<a id="a-1r"></a>谓无正施时心净福。<a id="a-1s"></a>无祠祀者。<a id="a-1t"></a>谓无施已欢喜无悔福。<a id="a-1u"></a>复次无施与者。<a id="a-1v"></a>谓无能施净信。<a id="a-1w"></a>无爱乐者。<a id="a-1x"></a>谓无所舍财法。<a id="a-1y"></a>无祠祀者。<a id="a-1z"></a>谓无所施受者。<a id="a-20"></a>复次无施与者。<a id="a-21"></a>谓无所舍财法。<a id="a-22"></a>无爱乐者。<a id="a-23"></a>谓无所施受者。<a id="a-24"></a>无祠祀者。<a id="a-25"></a>谓无能施福业。<a id="a-26"></a>复次无施与者。<a id="a-27"></a>谓无将施时福。<a id="a-28"></a>无爱乐者。<a id="a-29"></a>谓无正施时福无祠祀者。<a id="a-2A"></a>谓无受用时福。<a id="a-2B"></a>复次无施与者。<a id="a-2C"></a>谓无布施时福。<a id="a-2D"></a>无爱乐者。<a id="a-2E"></a>谓无受用时福。<a id="a-2F"></a>无祠祀者。<a id="a-2G"></a>谓无后随念福。<a id="a-2H"></a>复次无施与者。<a id="a-2I"></a>谓无作意舍福。<a id="a-2J"></a>无爱乐者。<a id="a-2K"></a>谓无身语舍福。<a id="a-2L"></a>无祠祀者。<a id="a-2M"></a>谓无彼受用福。<a id="a-2N"></a>复次无施与者。<a id="a-2O"></a>谓无能施福。<a id="a-2P"></a>无爱乐者。<a id="a-2Q"></a>谓无施所得果。<a id="a-2R"></a>无祠祀者。<a id="a-2S"></a>谓无所施田。<a id="a-2T"></a>复次无施与者。<a id="a-2U"></a>谓无施恶趣福。<a id="a-2V"></a>无爱乐者。<a id="a-2W"></a>谓无施人趣福。<a id="a-2X"></a>无祠祀者。<a id="a-2Y"></a>谓无施天趣福。<a id="a-2Z"></a>复次无施与者。<a id="a-2a"></a>谓无施异生福。<a id="a-2b"></a>无爱乐者。<a id="a-2c"></a>谓无施有学圣者福。<a id="a-2d"></a>无祠祀者。<a id="a-2e"></a>谓无施无学圣者福。<a id="a-2f"></a>此等名为三种差别。</p>
  <p id="a2g">诸左慧皆是结耶。<a id="a-2h"></a>乃至广说。<a id="a-2i"></a>问何故作此论。<a id="a-2j"></a>答为止他宗显正理故。<a id="a-2k"></a>谓或有说。<a id="a-2l"></a>诸染污慧非结自性。<a id="a-2m"></a>彼作是说。<a id="a-2n"></a>云何是慧而有缚义。<a id="a-2o"></a>为遣彼执显染污慧见为性者是结所摄。<a id="a-2p"></a>故作斯论。<a id="a-2q"></a>诸左慧皆是结耶。<a id="a-2r"></a>答应作四句。<a id="a-2s"></a>左慧与结互广狭故。<a id="a-2t"></a>有左慧非结。<a id="a-2u"></a>谓除二结余染污慧。<a id="a-2v"></a>除二结者。<a id="a-2w"></a>谓除见结取结。<a id="a-2x"></a>余染污慧者。<a id="a-2y"></a>谓贪嗔慢疑不共无明。<a id="a-2z"></a>及余缠垢相应慧。<a id="a-30"></a>此有左慧相无结相故。<a id="a-31"></a>有结非左慧。<a id="a-32"></a>谓七结即爱等七。<a id="a-33"></a>此有结相无左慧相故。<a id="a-34"></a>有左慧亦结。<a id="a-35"></a>谓二结即见结取结具二相故。<a id="a-36"></a>有非左慧亦非结。<a id="a-37"></a>谓除前相。<a id="a-38"></a>相谓所名如前广说。<a id="a-39"></a>此复是何。<a id="a-3A"></a>谓行蕴中除染污慧。<a id="a-3B"></a>及余七结。<a id="a-3C"></a>诸余行蕴及四蕴全。<a id="a-3D"></a>并无为法作第四句。</p>
  <p id="a3E">问何故名左。<a id="a-3F"></a>左是何义。<a id="a-3G"></a>答意乐左故堕左品故。<a id="a-3H"></a>说名为左。<a id="a-3I"></a>即是偏僻用非便义。<a id="a-3J"></a>复次彼于解脱正理善品。<a id="a-3K"></a>皆违越故说名为左。<a id="a-3L"></a>复次不吉祥故说名为左。<a id="a-3M"></a>如有于佛贤圣制多及天灵庙。<a id="a-3N"></a>不右绕者以不吉祥故名为左。<a id="a-3O"></a>复次用非巧便故名为左。<a id="a-3P"></a>如世见有诸用左人。<a id="a-3Q"></a>咸谓此人非巧便者。<a id="a-3R"></a>复次所行不正故名为左。<a id="a-3S"></a>如说外道是左道人。<a id="a-3T"></a>所说所行皆不正故。<a id="a-3U"></a>问若染污慧名左慧者。<a id="a-3V"></a>何故说佛身有左光。<a id="a-3W"></a>答立左名因义各别故。<a id="a-3X"></a>谓染污慧违越解脱正理善品故立左名。<a id="a-3Y"></a>佛有常光附身而起。<a id="a-3Z"></a>以恒安住故立左名。<a id="a-3a"></a>不同余光起灭不定。<a id="a-3b"></a>以佛身有常光一寻。<a id="a-3c"></a>乃至微尘及细虫等。<a id="a-3d"></a>光威所铄皆不近身。<a id="a-3e"></a>复有说者。<a id="a-3f"></a>佛有三光映夺余光皆令成左。<a id="a-3g"></a>是故说佛身有左光。<a id="a-3h"></a>佛三光者。<a id="a-3i"></a>一佛身光作真金色。<a id="a-3j"></a>此光照触诸金山时令彼威光隐没不现。<a id="a-3k"></a>二佛齿光极鲜白色。<a id="a-3l"></a>此光照触雪山王时令彼威光隐没不现。<a id="a-3m"></a>三佛智光清净遍照。<a id="a-3n"></a>此光照触外道邪论皆令摧伏隐没不现。<a id="a-3o"></a>如是三光令余退没。<a id="a-3p"></a>皆成左性故名为左。<a id="a-3q"></a>有作是说。<a id="a-3r"></a>佛身金光照齿所发鲜白光时。<a id="a-3s"></a>显佛面门威严增盛。<a id="a-3t"></a>如秋丽日光照雪山。<a id="a-3u"></a>令彼山王威严转盛。</p>
  <p id="a3v">问诸佛皆有如是左光。<a id="a-3w"></a>遍身一寻恒发照不。<a id="a-3x"></a>答诸佛皆有如是左光。<a id="a-3y"></a>遍身一寻恒时发照。<a id="a-3z"></a>问若尔燃灯佛本事云何通如契经说。<a id="a-40"></a>然灯如来应正等觉。<a id="a-41"></a>身光赫奕照灯光城。<a id="a-42"></a>周匝围绕踰缮那量。<a id="a-43"></a>经十二年昼夜无别观华开合以知昼夜。<a id="a-44"></a>既尔云何诸佛皆有常光一寻。<a id="a-45"></a>答彼经不说。<a id="a-46"></a>然灯如来遍身所发常光一寻。<a id="a-47"></a>但说彼佛为化有情。<a id="a-48"></a>现大神变发化光照。<a id="a-49"></a>于十二年施作佛事。<a id="a-4A"></a>有作是说。<a id="a-4B"></a>非诸佛身皆有如是常光一寻。<a id="a-4C"></a>以佛身光非相好摄。<a id="a-4D"></a>或大或小起灭不定。<a id="a-4E"></a>评曰应作是说。<a id="a-4F"></a>诸佛皆有如是左光遍身一寻恒时发照。<a id="a-4G"></a>虽非相好摄而法尔恒有。<a id="a-4H"></a>诸佛身常有胜妙威光故。</p>
  <p id="a4I">云何学见。<a id="a-4J"></a>乃至广说。<a id="a-4K"></a>问何故作此论。<a id="a-4L"></a>答前虽总说见智慧三。<a id="a-4M"></a>而未别说云何学见云何学智云何学慧。<a id="a-4N"></a>前论是此所依根本。<a id="a-4O"></a>彼未说者今应说之。<a id="a-4P"></a>故作斯论。<a id="a-4Q"></a>云何学见。<a id="a-4R"></a>答学慧。<a id="a-4S"></a>谓无漏忍及学八智。<a id="a-4T"></a>从苦法智忍。<a id="a-4U"></a>乃至金刚喻定诸无漏慧皆名学见。<a id="a-4V"></a>云何学智。<a id="a-4W"></a>答学八智。<a id="a-4X"></a>谓四法智及四类智。<a id="a-4Y"></a>云何学慧。<a id="a-4Z"></a>谓学见学智总名学慧见智俱有择法相故。<a id="a-4a"></a>已说学见智慧自性。<a id="a-4b"></a>杂不杂相今当说。<a id="a-4c"></a>诸学见是学智耶。<a id="a-4d"></a>答诸学智亦学见。<a id="a-4e"></a>学智必有推度相故。<a id="a-4f"></a>有学见非学智。<a id="a-4g"></a>谓无漏忍此忍未有审决相故。<a id="a-4h"></a>诸学见是学慧耶。<a id="a-4i"></a>答如是。<a id="a-4j"></a>设学慧是学见耶。<a id="a-4k"></a>答如是。<a id="a-4l"></a>学位见与慧遍无漏心故。<a id="a-4m"></a>诸学智是学慧耶。<a id="a-4n"></a>答诸学智亦学慧。<a id="a-4o"></a>有学慧非学智。<a id="a-4p"></a>谓无漏忍义如前说。<a id="a-4q"></a>此三摄义准定应知。<a id="a-4r"></a>诸成就学见彼学智耶。<a id="a-4s"></a>答诸成就学智亦学见智即见故。<a id="a-4t"></a>有成就学见非学智。<a id="a-4u"></a>谓苦法智忍现在前时。<a id="a-4v"></a>尔时未有无漏智故。<a id="a-4w"></a>诸成就学见彼学慧耶。<a id="a-4x"></a>答如是。<a id="a-4y"></a>设成就学慧彼学见耶。<a id="a-4z"></a>答如是。<a id="a-50"></a>学位见慧必俱成故。<a id="a-51"></a>诸成就学智彼学慧耶。<a id="a-52"></a>答诸成就学智亦学慧。<a id="a-53"></a>有成就学慧非学智。<a id="a-54"></a>谓苦法智忍现在前时。<a id="a-55"></a>忍有慧相无智相故。</p>
  <p id="a56">云何无学见。<a id="a-57"></a>乃至广说。<a id="a-58"></a>问何故作此论。<a id="a-59"></a>答前虽总说见智慧三。<a id="a-5A"></a>而未别说云何无学见云何无学智云何无学慧。<a id="a-5B"></a>前论是此所依根本。<a id="a-5C"></a>彼未说者今应说之。<a id="a-5D"></a>故作斯论。<a id="a-5E"></a>云何无学见。<a id="a-5F"></a>答尽无生智所不摄无学慧谓无学正见。<a id="a-5G"></a>云何无学智。<a id="a-5H"></a>答无学八智。<a id="a-5I"></a>谓四法智及四类智。<a id="a-5J"></a>云何无学慧。<a id="a-5K"></a>答无学见无学智总名无学慧见智。<a id="a-5L"></a>定有择法相故。<a id="a-5M"></a>已说此三自性杂不杂相今当说。<a id="a-5N"></a>诸无学见是无学智耶。<a id="a-5O"></a>答诸无学见亦无学智。<a id="a-5P"></a>无学位中能推度者必审决故。<a id="a-5Q"></a>有无学智非无学见。<a id="a-5R"></a>谓尽无生智此智息求不推度故。<a id="a-5S"></a>诸无学见是无学慧耶。<a id="a-5T"></a>答诸无学见亦无学慧。<a id="a-5U"></a>有无学慧非无学见。<a id="a-5V"></a>谓尽无生智。<a id="a-5W"></a>此智唯有择法审决二种相故。<a id="a-5X"></a>诸无学智是无学慧耶。<a id="a-5Y"></a>答如是。<a id="a-5Z"></a>设无学慧是无学智耶。<a id="a-5a"></a>答如是。<a id="a-5b"></a>无学智慧俱遍无学无漏心故。<a id="a-5c"></a>此三摄义准定应知。<a id="a-5d"></a>诸阿罗汉无不成就此三种者。<a id="a-5e"></a>是故此三展转相问皆答如是。<a id="a-5f"></a>学无学三不说断者俱无断故。</p>
  <p id="a5g">云何非学非无学见。<a id="a-5h"></a>乃至广说。<a id="a-5i"></a>问何故作此论。<a id="a-5j"></a>答前虽总说见智慧三。<a id="a-5k"></a>而未别说。<a id="a-5l"></a>云何非学非无学见。<a id="a-5m"></a>云何非学非无学智云何非学非无学慧。<a id="a-5n"></a>前论是此所依根本。<a id="a-5o"></a>彼未说者今应说之。<a id="a-5p"></a>故作斯论。<a id="a-5q"></a>云何非学非无学见。<a id="a-5r"></a>答眼根五见世俗正见。<a id="a-5s"></a>此三见相。<a id="a-5t"></a>广如前说。<a id="a-5u"></a>谓观视等。<a id="a-5v"></a>云何非学非无学智。<a id="a-5w"></a>答五识相应慧。<a id="a-5x"></a>及意识相应有漏慧俱通三种。<a id="a-5y"></a>谓善染污无覆无记。<a id="a-5z"></a>广如前说。<a id="a-60"></a>云何非学非无学慧。<a id="a-61"></a>答五识相应慧。<a id="a-62"></a>及意识相应有漏慧。<a id="a-63"></a>有漏智慧俱遍一切有漏心品。<a id="a-64"></a>皆有审决择法相故。<a id="a-65"></a>已说此三自性杂不杂相今当说。<a id="a-66"></a>诸非学非无学见。<a id="a-67"></a>是非学非无学智耶。<a id="a-68"></a>答应作四句。<a id="a-69"></a>此见与智互广狭故。<a id="a-6A"></a>此中初句谓眼根者。<a id="a-6B"></a>唯能观视非审决故。<a id="a-6C"></a>第二句谓五识相应慧等者。<a id="a-6D"></a>有审决相。<a id="a-6E"></a>无推度相故。<a id="a-6F"></a>第三句谓五见世俗正见者。<a id="a-6G"></a>皆有推度审决相故。<a id="a-6H"></a>第四句谓除前相者。<a id="a-6I"></a>相谓所名。<a id="a-6J"></a>如前广说。<a id="a-6K"></a>此复是何。<a id="a-6L"></a>谓色蕴中除眼根诸余色蕴。<a id="a-6M"></a>行蕴中除有漏慧诸余行蕴。<a id="a-6N"></a>及三蕴全。<a id="a-6O"></a>并无为法作第四句。<a id="a-6P"></a>非学非无学见慧相对作四句亦尔。<a id="a-6Q"></a>非学非无学智慧相对自性等故。<a id="a-6R"></a>皆答如是。<a id="a-6S"></a>此三摄义准定应知。<a id="a-6T"></a>成就与断广说准前初纳息说应知其相。<a id="a-6U"></a>若成就一定有余二。<a id="a-6V"></a>随一已断已得遍知余二亦尔。<a id="a-6W"></a>故更相问。<a id="a-6X"></a>皆答如是。</p>
  <p id="a6Y">如大梵天作如是说。<a id="a-6Z"></a>我是梵是大梵得自在。<a id="a-6a"></a>乃至广说。<a id="a-6b"></a>问何故作此论。<a id="a-6c"></a>答诸恶见趣于生死中令诸有情起大染着引大无义。<a id="a-6d"></a>与生死苦作大依处。<a id="a-6e"></a>谓有此者定于三界。<a id="a-6f"></a>往返轮回受诸苦恼。<a id="a-6g"></a>数数趣入秽闇母胎。<a id="a-6h"></a>住生藏下熟藏之上。<a id="a-6i"></a>为诸不净恒所逼切。<a id="a-6j"></a>出产门时受诸剧苦。<a id="a-6k"></a>生堕草等如利刀割。<a id="a-6l"></a>此等苦事无量无边。<a id="a-6m"></a>皆由不知见趣过患。<a id="a-6n"></a>欲令知已厌恶断灭故作斯论。<a id="a-6o"></a>如大梵天作如是说。<a id="a-6p"></a>我是梵是大梵得自在。<a id="a-6q"></a>我于世间能造化能出生是彼父。<a id="a-6r"></a>此于五见何见摄。<a id="a-6s"></a>见何谛断此见耶。<a id="a-6t"></a>此中以二事推求诸见趣。<a id="a-6u"></a>一以自性。<a id="a-6v"></a>二以对治。<a id="a-6w"></a>以自性者。<a id="a-6x"></a>谓此诸见趣以何为自性。<a id="a-6y"></a>以对治者。<a id="a-6z"></a>谓此诸见趣以何为对治。<a id="a-70"></a>杂蕴见蕴生智论中。<a id="a-71"></a>皆亦以二事推求诸见趣。<a id="a-72"></a>谓以自性及以对治。<a id="a-73"></a>如生智论作如是说。<a id="a-74"></a>沙门乔答摩是幻化者诳惑世间。<a id="a-75"></a>佛由此道已超幻诳。<a id="a-76"></a>彼谤此道是邪见摄。<a id="a-77"></a>是彼自性见道所断。<a id="a-78"></a>是彼对治道智生时能断。<a id="a-79"></a>如是不实推求不实分别颠倒恶见令永灭故。<a id="a-7A"></a>又彼论说。<a id="a-7B"></a>世尊何故悭阿罗汉。<a id="a-7C"></a>佛由此道已超悭吝。<a id="a-7D"></a>彼谤此道是邪见摄。<a id="a-7E"></a>是彼自性见道所断。<a id="a-7F"></a>是彼对治道智生时。<a id="a-7G"></a>能断如是不实推求。<a id="a-7H"></a>乃至广说。<a id="a-7I"></a>梵网经中。<a id="a-7J"></a>亦以二事推求见趣。<a id="a-7K"></a>一以自性。<a id="a-7L"></a>二以等起。<a id="a-7M"></a>梵问经中但以一事推求见趣。<a id="a-7N"></a>谓以等起。<a id="a-7O"></a>如是诸处合以三事推求见趣。<a id="a-7P"></a>一以自性。<a id="a-7Q"></a>二以等起。<a id="a-7R"></a>三以对治。<a id="a-7S"></a>胁尊者曰。<a id="a-7T"></a>不应推求诸恶见趣。<a id="a-7U"></a>所以者何。<a id="a-7V"></a>谁有智者劳烦诘问无明者暗盲者堕坑。<a id="a-7W"></a>评曰。<a id="a-7X"></a>应以三事推求见趣。<a id="a-7Y"></a>所以者何。<a id="a-7Z"></a>若以三事推求见趣。<a id="a-7a"></a>虽是异生具烦恼缚。<a id="a-7b"></a>而同圣者诸恶见趣永不现行。<a id="a-7c"></a>此中应说实法师因缘。<a id="a-7d"></a>如杂蕴中已广说其事。</p>
  <p id="a7e">答我是梵是大梵得自在者。<a id="a-7f"></a>取劣法为胜见取摄见苦所断。<a id="a-7g"></a>此中梵王实非真梵。<a id="a-7h"></a>非真大梵。<a id="a-7i"></a>非于一切皆得自在。<a id="a-7j"></a>而谓自身实是真梵是真大梵。<a id="a-7k"></a>普于一切皆得自在。<a id="a-7l"></a>彼于下劣法而计为最胜。<a id="a-7m"></a>故见取摄是彼自性。<a id="a-7n"></a>所以者何。<a id="a-7o"></a>法中最胜唯有涅槃。<a id="a-7p"></a>有情中胜唯有圣者佛。<a id="a-7q"></a>心得自在于法亦自在。<a id="a-7r"></a>声闻独觉虽于诸法未得自在。<a id="a-7s"></a>而于自心已得自在。<a id="a-7t"></a>梵王于此二种自在俱未能得。<a id="a-7u"></a>而彼自谓已得自在。<a id="a-7v"></a>于劣计胜故见取摄。<a id="a-7w"></a>苦智生时能断如是不实推求不实分别。<a id="a-7x"></a>颠倒恶见令永灭故。<a id="a-7y"></a>名见苦断是彼对治。<a id="a-7z"></a>由此见取于苦处生。<a id="a-80"></a>故见苦时此见永灭。<a id="a-81"></a>如日才出轻霜即除。<a id="a-82"></a>如草端露风摇便堕。<a id="a-83"></a>我于世间能造化能出生。<a id="a-84"></a>是彼父者非因计因。<a id="a-85"></a>戒禁取摄见苦所断。<a id="a-86"></a>此中意说。<a id="a-87"></a>诸有情类各自业感内身外物。<a id="a-88"></a>而彼梵王。<a id="a-89"></a>谓自能化出生。<a id="a-8A"></a>为父非因计因。<a id="a-8B"></a>戒禁取摄是彼自性。<a id="a-8C"></a>见苦所断是彼对治如前应知。<a id="a-8D"></a>如梵众天作如是说。<a id="a-8E"></a>此是梵是大梵得自在。<a id="a-8F"></a>此于世间能造化能出生。<a id="a-8G"></a>是我等父。<a id="a-8H"></a>此于五见何见摄。<a id="a-8I"></a>见何谛断此见耶。<a id="a-8J"></a>答此是梵是大梵得自在者取劣法为胜见取摄见苦所断。<a id="a-8K"></a>此中梵众。<a id="a-8L"></a>执大梵王是梵是大梵普得自在。<a id="a-8M"></a>于劣计胜见取所摄。<a id="a-8N"></a>是彼自性见苦所断是彼对治。<a id="a-8O"></a>广说如前。<a id="a-8P"></a>此于世间能造化能出生。<a id="a-8Q"></a>是我等父者。<a id="a-8R"></a>非因计因戒禁取摄见苦所断。<a id="a-8S"></a>此中梵众。<a id="a-8T"></a>执大梵王普于世间是造化者。<a id="a-8U"></a>是出生者与彼为父。<a id="a-8V"></a>非因计因戒禁取摄是彼自性。<a id="a-8W"></a>见苦所断是彼对治。<a id="a-8X"></a>广说如前。</p>
  <p id="a8Y">问此中是梵是大梵得自在有何差别。<a id="a-8Z"></a>答是梵者。<a id="a-8a"></a>谓执梵王五取蕴果。<a id="a-8b"></a>是真清净寂静安乐。<a id="a-8c"></a>是大梵者。<a id="a-8d"></a>谓执梵王五取蕴果。<a id="a-8e"></a>于诸真净寂乐中尊。<a id="a-8f"></a>得自在者。<a id="a-8g"></a>谓执梵王五取蕴果。<a id="a-8h"></a>有最胜用统摄一切皆得自在。<a id="a-8i"></a>如是皆名取劣为胜。<a id="a-8j"></a>谓执秽苦为真净乐。<a id="a-8k"></a>及有净乐最胜用故。<a id="a-8l"></a>真乐净者谓灭道谛。<a id="a-8m"></a>灭道二谛俱是真胜。<a id="a-8n"></a>一切法中涅槃最胜。<a id="a-8o"></a>是善是常超余法故。<a id="a-8p"></a>有为法中圣道最胜。<a id="a-8q"></a>能永超越生死法故。<a id="a-8r"></a>一切随眠不随增故。<a id="a-8s"></a>如有颂言。</p>
  <p id="a8t">灭于诸法胜　　道于有为胜</p>
  <p id="a8u">一切有情中　　如来为最胜</p>
  <p id="a8v">问于梵世中梵王最胜。<a id="a-8w"></a>观彼为胜应是正见。<a id="a-8x"></a>如何说彼是恶见耶。<a id="a-8y"></a>答若谓唯于梵世中胜容非恶见。<a id="a-8z"></a>然彼谓于一切最胜故恶见摄。<a id="a-90"></a>彼于诸佛独觉声闻及上诸天皆为劣故。<a id="a-91"></a>又彼妄执五取蕴果同真灭道故恶见摄。<a id="a-92"></a>问此中于世间能造化能出生是彼父等。<a id="a-93"></a>有何差别。<a id="a-94"></a>答于世间者。<a id="a-95"></a>谓于有情世间及器世间。<a id="a-96"></a>能造化者。<a id="a-97"></a>谓能造作器世间。<a id="a-98"></a>及能化作有情世间能出生者。<a id="a-99"></a>谓能出生非情数物重显造义。<a id="a-9A"></a>是彼父等者。<a id="a-9B"></a>谓是一切有情之父重显化义。<a id="a-9C"></a>此执皆是非因计因。<a id="a-9D"></a>谓执梵王五取蕴果。<a id="a-9E"></a>能造化作一切世间。<a id="a-9F"></a>然诸世间有情数者。<a id="a-9G"></a>各从自业烦恼而生。<a id="a-9H"></a>非情数者。<a id="a-9I"></a>一切有情业增上力共所引起。<a id="a-9J"></a>彼于劣果执为胜因。<a id="a-9K"></a>既非因计因故戒禁取摄。<a id="a-9L"></a>此及前见取俱迷果处。<a id="a-9M"></a>苦谛生故皆见苦所断。<a id="a-9N"></a>又我常执力所引故。<a id="a-9O"></a>如彼皆成见苦所断。</p>
  <p id="a9P">已说如是恶见自性。<a id="a-9Q"></a>及彼对治等起。<a id="a-9R"></a>云何梵网经中说彼等起。<a id="a-9S"></a>如彼经说前劫坏时。<a id="a-9T"></a>诸有情类多从此殁生极光净众同分中。<a id="a-9U"></a>此劫成时空中先有梵天宫起。<a id="a-9V"></a>时极光净有一有情。<a id="a-9W"></a>寿业福尽从彼天殁来生梵宫。<a id="a-9X"></a>独一长时俨然而住。<a id="a-9Y"></a>后便起爱思念同侣。<a id="a-9Z"></a>云何当令诸余有情生我同分为我等侣。<a id="a-9a"></a>问彼由何缘起斯爱念。<a id="a-9b"></a>胁尊者曰。<a id="a-9c"></a>不应诘问无明者愚盲者颠蹶。<a id="a-9d"></a>有作是说。<a id="a-9e"></a>往彼处者。<a id="a-9f"></a>尔时法尔起此爱念。<a id="a-9g"></a>谓法尔力是彼生缘。<a id="a-9h"></a>复有说者。<a id="a-9i"></a>无始时来诸有情类乐相习近。<a id="a-9j"></a>由串习力引彼爱生故彼爱念由因力起。<a id="a-9k"></a>或有说者。<a id="a-9l"></a>彼未除灭摄众爱故。<a id="a-9m"></a>谓先于此为众导师后生彼天犹有余习由此势力引起彼爱。<a id="a-9n"></a>有余师说。<a id="a-9o"></a>极光净天来至梵世。<a id="a-9p"></a>作初静虑种种化身。<a id="a-9q"></a>与大梵王共相娱乐。<a id="a-9r"></a>彼后息化还自天宫。<a id="a-9s"></a>于是梵王追慕同侣。<a id="a-9t"></a>起斯爱念有作是言。<a id="a-9u"></a>梵王自起初静虑化作梵众身而自娱乐。<a id="a-9v"></a>后既疲惓便息神通化众没已。<a id="a-9w"></a>作如是念。<a id="a-9x"></a>谁能常起诸化众身。<a id="a-9y"></a>云何当令余有情类生我同分为我徒侣。<a id="a-9z"></a>有余复言。<a id="a-A0"></a>梵王先起自地天眼傍见余界。<a id="a-A1"></a>大梵天王梵辅梵众恭敬围绕见已念言彼之形色容貌威光非胜于我。<a id="a-A2"></a>彼有徒众而我独无。<a id="a-A3"></a>云何当令余有情类来生我所为我徒众。<a id="a-A4"></a>彼经复说。<a id="a-A5"></a>梵王当起此思念时。<a id="a-A6"></a>极光净天余有情类。<a id="a-A7"></a>诸有寿尽业尽福尽。<a id="a-A8"></a>皆从彼殁来生梵世。<a id="a-A9"></a>梵王见已作是念言。<a id="a-AA"></a>此诸有情是我化作。<a id="a-AB"></a>问梵王何故起此念耶。<a id="a-AC"></a>答由彼梵王先起思愿。<a id="a-AD"></a>彼有情类应念而生。<a id="a-AE"></a>故彼梵王起如是念。<a id="a-AF"></a>有作是说。<a id="a-AG"></a>梵王化作诸梵众已。<a id="a-AH"></a>入中间定既入定已。<a id="a-AI"></a>化众便没时极光净有情命终来生梵世。<a id="a-AJ"></a>后大梵王从定起已既见梵众作是念言。<a id="a-AK"></a>前所化众应已隐没。<a id="a-AL"></a>今诸有情现在前者。<a id="a-AM"></a>或应是我化力引生。<a id="a-AN"></a>或可是先思愿所作。<a id="a-AO"></a>由斯大梵作是念言。<a id="a-AP"></a>此诸有情是我化作。<a id="a-AQ"></a>彼经复说。<a id="a-AR"></a>梵众生已作是念言。<a id="a-AS"></a>我等曾见如是有情长寿久住。<a id="a-AT"></a>问彼住何处曾见梵王答即住梵世曾见梵王。<a id="a-AU"></a>然不忆知何处曾见。<a id="a-AV"></a>如于集会曾见一人。<a id="a-AW"></a>后经久时复遇相见。<a id="a-AX"></a>虽醒曾相见而不忆处所。<a id="a-AY"></a>有作是说。<a id="a-AZ"></a>彼住中有曾见梵王。<a id="a-Aa"></a>若尔云何曾见大梵长寿久住。<a id="a-Ab"></a>以中有身速求生处不久住故。<a id="a-Ac"></a>复有说者。<a id="a-Ad"></a>彼从极光净来至梵宫为娱乐。<a id="a-Ae"></a>梵王尔时曾见。<a id="a-Af"></a>问彼既已失第二静虑。<a id="a-Ag"></a>云何能忆上宿住事。<a id="a-Ah"></a>答彼诸梵众离自地染。<a id="a-Ai"></a>复依第二静虑起宿住随念智通。<a id="a-Aj"></a>能忆上地曾所见事。<a id="a-Ak"></a>问若尔何故缘大梵王起斯恶见。<a id="a-Al"></a>答从离染退故缘梵王复起恶见。<a id="a-Am"></a>问岂不色界无退义耶。<a id="a-An"></a>答劫初成时彼亦有退。<a id="a-Ao"></a>有余师说。<a id="a-Ap"></a>彼以本性念生智忆上曾见事。<a id="a-Aq"></a>问岂不色界无有本性念生智耶。<a id="a-Ar"></a>答劫初成时色界亦得有本性念生智。<a id="a-As"></a>或有说者。<a id="a-At"></a>梵王先入中间静虑住经多时。<a id="a-Au"></a>彼诸梵众从上地殁。<a id="a-Av"></a>生梵世中见大梵王长寿久住威光赫奕。<a id="a-Aw"></a>不敢亲附后出定已。<a id="a-Ax"></a>命诸梵众共相慰问。<a id="a-Ay"></a>时诸梵众互相谓言。<a id="a-Az"></a>我等曾见如是有情长寿久住。<a id="a-B0"></a>彼经复说。<a id="a-B1"></a>时诸梵众作是念言。<a id="a-B2"></a>我等皆是梵王化作。<a id="a-B3"></a>从彼而生是我等父。<a id="a-B4"></a>问何缘彼起如是念耶。<a id="a-B5"></a>答彼闻梵王数作是说。<a id="a-B6"></a>我能造化我能出生。<a id="a-B7"></a>是汝等父闻已深信。<a id="a-B8"></a>复曾见梵王长寿久住。<a id="a-B9"></a>既深生信重故起是念。<a id="a-BA"></a>如有国王实无技用。<a id="a-BB"></a>然对臣众而自矜夸。<a id="a-BC"></a>我于昔时有大威勇。<a id="a-BD"></a>亲率士众摧伏勍敌。<a id="a-BE"></a>臣众既闻无不信受。<a id="a-BF"></a>咸言我等幸遇大王。<a id="a-BG"></a>亲友国人皆获安乐。<a id="a-BH"></a>复有说者。<a id="a-BI"></a>彼闻梵王数如前说。<a id="a-BJ"></a>为审决故便起宿住随念智通。<a id="a-BK"></a>观察自他先蕴相续渐次乃至初结生心。<a id="a-BL"></a>而不能观前命终位。<a id="a-BM"></a>下通不能观上境故。<a id="a-BN"></a>彼由通力知大梵王先生久住。<a id="a-BO"></a>后起思念我等便生由此定知。<a id="a-BP"></a>我等皆是梵王化作。<a id="a-BQ"></a>从彼而生是我等父。<a id="a-BR"></a>故由通力彼起是念。</p>
  <p id="aBS">问劫初成时几有情类。<a id="a-BT"></a>问时发起如前所说颠倒想见。<a id="a-BU"></a>有作是说。<a id="a-BV"></a>小千界中有一大梵十独梵千梵众。<a id="a-BW"></a>中千界中有千大梵十千独梵千千梵众。<a id="a-BX"></a>大千界中有千千大梵俱胝独梵百俱胝梵众。<a id="a-BY"></a>复有说者。<a id="a-BZ"></a>小千界中有一大梵千独梵十千梵众。<a id="a-Ba"></a>中千界中有千大梵十千独梵俱胝梵众。<a id="a-Bb"></a>大千界中有十千大梵俱胝独梵百俱胝梵众。<a id="a-Bc"></a>有依杂说。<a id="a-Bd"></a>大千界中有俱胝大梵百俱胝独梵百千俱胝梵众。<a id="a-Be"></a>评曰。<a id="a-Bf"></a>应作是说。<a id="a-Bg"></a>大千界中有俱胝大梵百俱胝独梵十俱胝那庾多梵众。<a id="a-Bh"></a>劫初成时同时发起如前所说。<a id="a-Bi"></a>颠倒想见。</p>
  <p id="aBj">问大梵天王住在何处。<a id="a-Bk"></a>梵辅梵众住何处耶。<a id="a-Bl"></a>西方诸师。<a id="a-Bm"></a>作如是说。<a id="a-Bn"></a>初静虑地处别有三。<a id="a-Bo"></a>一梵众天处。<a id="a-Bp"></a>二梵辅天处。<a id="a-Bq"></a>三大梵天处。<a id="a-Br"></a>此处即是静虑中间。<a id="a-Bs"></a>迦湿弥罗诸论师说。<a id="a-Bt"></a>初静虑地唯有二处。<a id="a-Bu"></a>即梵辅天中有高胜静处。<a id="a-Bv"></a>如近聚落有胜园林是大梵王常所居处。<a id="a-Bw"></a>此处即是静虑中间。<a id="a-Bx"></a>问大梵天等身量云何。<a id="a-By"></a>答大梵王身量一踰缮那半。<a id="a-Bz"></a>梵辅天身量一踰缮那。<a id="a-C0"></a>梵众天身量半踰缮那。<a id="a-C1"></a>问大梵天等寿量云何。<a id="a-C2"></a>答大梵王寿量一劫半。<a id="a-C3"></a>梵辅天寿量一劫。<a id="a-C4"></a>梵众天寿量半劫。<a id="a-C5"></a>应知此处四十中劫合为一劫。<a id="a-C6"></a>问大梵天王经几时量独一而住。<a id="a-C7"></a>经几时量与众共住。<a id="a-C8"></a>经几时量复与众别。<a id="a-C9"></a>有作是说。<a id="a-CA"></a>经五中劫独一而住。<a id="a-CB"></a>经五中劫与众共住。<a id="a-CC"></a>经五中劫复与众别。<a id="a-CD"></a>复有说者。<a id="a-CE"></a>经十中劫独一而住。<a id="a-CF"></a>经十中劫与众共住。<a id="a-CG"></a>经十中劫复与众别。<a id="a-CH"></a>评曰。<a id="a-CI"></a>应作是说。<a id="a-CJ"></a>经于半劫独一而住。<a id="a-CK"></a>经于半劫与众共住。<a id="a-CL"></a>经于半劫复与众别。<a id="a-CM"></a>二十中劫是半劫量。<a id="a-CN"></a>梵辅梵众依未至地心命终结生。<a id="a-CO"></a>大梵依静虑中间心命终结生所以者何。<a id="a-CP"></a>命终结生心唯舍受相应。<a id="a-CQ"></a>舍受唯在初静虑近分地有。<a id="a-CR"></a>非根本地故。<a id="a-CS"></a>诸起此见我一切忍此于五见何见摄。<a id="a-CT"></a>乃至广说。<a id="a-CU"></a>问何故作此论。<a id="a-CV"></a>答为欲分别契经义故。<a id="a-CW"></a>谓契经说。<a id="a-CX"></a>长爪梵志。<a id="a-CY"></a>来诣佛所而白佛言。<a id="a-CZ"></a>乔答摩。<a id="a-Ca"></a>当知我一切不忍。<a id="a-Cb"></a>乃至广说。<a id="a-Cc"></a>契经虽作是说。<a id="a-Cd"></a>而不说此于五见何见摄。<a id="a-Ce"></a>见何谛断此见。<a id="a-Cf"></a>经是此论所依根本。<a id="a-Cg"></a>彼未说者今应说之。<a id="a-Ch"></a>故作斯论。<a id="a-Ci"></a>问何故名为长爪梵志。<a id="a-Cj"></a>答由彼梵志身爪俱长。<a id="a-Ck"></a>而且说为长爪梵志。<a id="a-Cl"></a>问彼复何缘留此长爪。<a id="a-Cm"></a>答彼贪习业无容剪故。<a id="a-Cn"></a>有作是说。<a id="a-Co"></a>彼恒山居爪发虽长无人剪剃。<a id="a-Cp"></a>复有说者。<a id="a-Cq"></a>彼在家时乐习弦管。<a id="a-Cr"></a>后虽出家犹爱长爪故不剪之。<a id="a-Cs"></a>有余师说。<a id="a-Ct"></a>彼在外道法中出家。<a id="a-Cu"></a>外道法中有留爪者。<a id="a-Cv"></a>故说彼为长爪梵志。<a id="a-Cw"></a>此中以二事推求见趣。<a id="a-Cx"></a>一以自性。<a id="a-Cy"></a>二以对治。<a id="a-Cz"></a>如文应知。<a id="a-D0"></a>问此恶见趣等起云何。<a id="a-D1"></a>答尊者舍利子。<a id="a-D2"></a>及大目干连。<a id="a-D3"></a>投佛出家是此等起。<a id="a-D4"></a>谓长爪梵志。<a id="a-D5"></a>是舍利子舅。<a id="a-D6"></a>曾教尊者外道书论。<a id="a-D7"></a>闻舍利子与大目连归佛出家。<a id="a-D8"></a>深心忧悔作如是念。<a id="a-D9"></a>智境无穷设解深远终有回义。<a id="a-DA"></a>彼乔答摩多闻智慧虽定应胜舍利子等。<a id="a-DB"></a>而必应有胜。<a id="a-DC"></a>乔答摩定复有余能胜彼者。<a id="a-DD"></a>如是展转智境无穷。<a id="a-DE"></a>故我不应不设方便。<a id="a-DF"></a>作是念已来诣佛所而白佛言。<a id="a-DG"></a>乔答摩。<a id="a-DH"></a>当知我一切不忍。<a id="a-DI"></a>世尊告曰。<a id="a-DJ"></a>汝为忍此所起见不。<a id="a-DK"></a>时彼梵志作是思惟。<a id="a-DL"></a>若答言。<a id="a-DM"></a>忍便违所立。<a id="a-DN"></a>若言不忍便无所宗。<a id="a-DO"></a>若无所宗则非论道。<a id="a-DP"></a>思已愧耻默然而住。<a id="a-DQ"></a>复次长爪梵志是断见者。<a id="a-DR"></a>彼观一切后当必断。<a id="a-DS"></a>故佛告言。<a id="a-DT"></a>汝所起见亦当断不。<a id="a-DU"></a>复次长爪梵志是犹豫者。<a id="a-DV"></a>彼观一切皆可犹豫。<a id="a-DW"></a>故佛告言。<a id="a-DX"></a>汝于自见亦犹豫不。<a id="a-DY"></a>然彼梵志有占相智。<a id="a-DZ"></a>自知所立必当堕负故。<a id="a-Da"></a>彼梵志默然而住。<a id="a-Db"></a>世尊告曰。<a id="a-Dc"></a>无量有情同汝所见汝亦同彼。<a id="a-Dd"></a>谓诸世间依三种见。<a id="a-De"></a>一有一类。<a id="a-Df"></a>起如是见。<a id="a-Dg"></a>立如是论。<a id="a-Dh"></a>我一切忍。<a id="a-Di"></a>二有一类。<a id="a-Dj"></a>起如是见。<a id="a-Dk"></a>立如是论。<a id="a-Dl"></a>我一切不忍。<a id="a-Dm"></a>三有一类。<a id="a-Dn"></a>起如是见。<a id="a-Do"></a>立如是论。<a id="a-Dp"></a>我一分忍一分不忍。<a id="a-Dq"></a>此中若言一切我皆忍者。<a id="a-Dr"></a>彼依此见生爱贪着。<a id="a-Ds"></a>若言一切我皆不忍者。<a id="a-Dt"></a>彼依此见不生爱贪着。<a id="a-Du"></a>若言我一分忍一分不忍者。<a id="a-Dv"></a>彼依此见一分生爱贪着。<a id="a-Dw"></a>一分不生爱贪着。<a id="a-Dx"></a>问一切见趣无不皆能生爱贪着。<a id="a-Dy"></a>世尊何故说依彼见有不生者。<a id="a-Dz"></a>答应知彼经有别意趣。<a id="a-E0"></a>谓常见者执有后世。<a id="a-E1"></a>于能引发后有业思生爱贪着。<a id="a-E2"></a>若断见者执无后世。<a id="a-E3"></a>于能引发后有业思不爱贪着。<a id="a-E4"></a>是彼契经所说意趣。<a id="a-E5"></a>然诸见趣无不皆能生爱贪着。<a id="a-E6"></a>谓断见者信有现在入胎为初命终为后。<a id="a-E7"></a>拨无他世。<a id="a-E8"></a>于此见中生爱贪着。<a id="a-E9"></a>与常见者保执无异。</p>
 </body>
</html>