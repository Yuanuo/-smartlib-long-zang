<!doctype html>
<html id="z3IBVdG12x" data-ver="845">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百四</h1>
  <h2 id="a2">智蕴第三中他心智纳息第三之六</h2>
  <p id="a3">诸预流者。<a id="a-4"></a>于四颠倒几已断。<a id="a-5"></a>几未断耶。<a id="a-6"></a>答一切已断。<a id="a-7"></a>问何故作此论。<a id="a-8"></a>答为止他宗显正理故。<a id="a-9"></a>谓或说有十二颠倒。<a id="a-A"></a>八唯见所断。<a id="a-B"></a>四通修所断。<a id="a-C"></a>如分别论者。<a id="a-D"></a>问彼依何量作如是说。<a id="a-E"></a>答依契经故。<a id="a-F"></a>谓契经说。<a id="a-G"></a>于无常起常想颠倒心颠倒见颠倒。<a id="a-H"></a>于苦起乐。<a id="a-I"></a>于无我起我。<a id="a-J"></a>于不净起净想颠倒心颠倒见颠倒。<a id="a-K"></a>由此故知一切颠倒有十二种。<a id="a-L"></a>于中八种唯见所断。<a id="a-M"></a>谓常我中各取三种乐。<a id="a-N"></a>净中各唯取见颠倒。<a id="a-O"></a>四种通修所断。<a id="a-P"></a>谓乐净中各取想心二颠倒。<a id="a-Q"></a>此中见所断者。<a id="a-R"></a>苦类智忍现在前时方毕竟断。<a id="a-S"></a>修所断者。<a id="a-T"></a>金刚喻定现在前时方毕竟断。<a id="a-U"></a>为止彼意显诸颠倒唯有四种唯见所断故作斯论。<a id="a-V"></a>谓此问言诸预流者于四颠倒几已断几未断。<a id="a-W"></a>即止颠倒有十二种。<a id="a-X"></a>此复答言一切已断即止颠倒通修所断无修所断法预流已断故。<a id="a-Y"></a>又若颠倒有十二种通修所断便违契经。<a id="a-Z"></a>如契经说。<a id="a-a"></a>佛告苾刍。<a id="a-b"></a>若四颠倒所颠倒者。<a id="a-c"></a>当知彼是愚夫异生。<a id="a-d"></a>此经既说有四颠倒。<a id="a-e"></a>应知颠倒非十二种。<a id="a-f"></a>既说颠倒所颠倒者。<a id="a-g"></a>当知彼是愚夫异生。<a id="a-h"></a>应知颠倒非修所断。<a id="a-i"></a>问若诸颠倒唯有四种。<a id="a-j"></a>分别论者所引契经当云何通。<a id="a-k"></a>答想心二种实非颠倒。<a id="a-l"></a>亲近颠倒故。<a id="a-m"></a>颠倒相应故。<a id="a-n"></a>亦名颠倒。<a id="a-o"></a>问若尔受等诸心所法亦应名颠倒。<a id="a-p"></a>彼与心想义相似故。<a id="a-q"></a>答世间但于心想二种说颠倒名。<a id="a-r"></a>非受思等是故但说心想颠倒。<a id="a-s"></a>佛随世俗而说法故。</p>
  <p id="at">问此四颠倒自性是何。<a id="a-u"></a>答见为自性。<a id="a-v"></a>问若尔五见中几见为自性。<a id="a-w"></a>答此以见苦所断二见半为自性。<a id="a-x"></a>谓有身见见取全。<a id="a-y"></a>及边执见中常见。<a id="a-z"></a>二见半非颠倒自性。<a id="a-10"></a>谓邪见戒禁取全。<a id="a-11"></a>及边执见中断见。<a id="a-12"></a>有作是说。<a id="a-13"></a>此四颠倒于五见中三见各一分以为自性。<a id="a-14"></a>谓有身见中我见是我颠倒自性非我所见。<a id="a-15"></a>边执见中常见是常颠倒自性非断见。<a id="a-16"></a>见取中见苦所断执乐净见是乐净颠倒自性非余见取。<a id="a-17"></a>问何故唯此是颠倒耶。<a id="a-18"></a>答以三事故建立颠倒一推度性故。<a id="a-19"></a>二妄增益故。<a id="a-1A"></a>三一向倒故。<a id="a-1B"></a>邪见断见虽是推度性及一向倒。<a id="a-1C"></a>而非妄增益坏事转故。<a id="a-1D"></a>戒禁取虽是推度性及妄增益。<a id="a-1E"></a>而非一向倒。<a id="a-1F"></a>亦于少分实处转故。<a id="a-1G"></a>谓有色界道能净欲界有。<a id="a-1H"></a>无色界道能净色界有。<a id="a-1I"></a>上地道能净下地。<a id="a-1J"></a>与无漏道断染证灭义相似故。<a id="a-1K"></a>如是名为颠倒自性我物自体相分本性。</p>
  <p id="a1L">已说自性所以今当说。<a id="a-1M"></a>问何故名颠倒。<a id="a-1N"></a>颠倒是何义。<a id="a-1O"></a>答于粗谛理颠倒而转故名颠倒。<a id="a-1P"></a>由此四颠倒唯见苦所断。<a id="a-1Q"></a>问何故四颠倒唯见苦所断。<a id="a-1R"></a>答由此唯于苦处转故。<a id="a-1S"></a>见苦谛时此便永断。<a id="a-1T"></a>复次由此唯于果处转故。<a id="a-1U"></a>若见果时此便永断。<a id="a-1V"></a>复次此四颠倒有是有身见。<a id="a-1W"></a>有依有身见有身见断时。<a id="a-1X"></a>余亦随断对治同故。<a id="a-1Y"></a>由此四颠倒唯见苦所断。<a id="a-1Z"></a>复次苦谛粗显于中迷谬过失极重。<a id="a-1a"></a>贤圣所诃故立颠倒。<a id="a-1b"></a>三谛微隐于中迷谬过非极重。<a id="a-1c"></a>不甚被诃不立颠倒。<a id="a-1d"></a>如人昼日平地颠蹶。<a id="a-1e"></a>世共诃笑非夜崄处。<a id="a-1f"></a>复次诸瑜伽师现观苦已心无颠倒。<a id="a-1g"></a>故见苦时颠倒皆断。<a id="a-1h"></a>设见苦已未见余三。<a id="a-1i"></a>便出观者若有问言。<a id="a-1j"></a>此五取蕴为常无常。<a id="a-1k"></a>彼便定答皆是无常。<a id="a-1l"></a>一刹那后必不住故。<a id="a-1m"></a>复若问言此五取蕴为乐为苦。<a id="a-1n"></a>彼便定答一切是苦如热铁丸。<a id="a-1o"></a>复若问言此五取蕴为净不净。<a id="a-1p"></a>彼便定答皆是不净如粪秽聚。<a id="a-1q"></a>复若问言此五取蕴有我无我。<a id="a-1r"></a>彼便定答皆无有我。<a id="a-1s"></a>定无作者。<a id="a-1t"></a>无遣作者。<a id="a-1u"></a>亦无受者。<a id="a-1v"></a>无遣受者。<a id="a-1w"></a>唯空行聚。<a id="a-1x"></a>故四颠倒唯见苦所断。<a id="a-1y"></a>苦类智时一切已断故。</p>
  <p id="a1z">问若尔亦有随信随法行者。<a id="a-20"></a>已断此四颠倒。<a id="a-21"></a>此中何故不说。<a id="a-22"></a>而但说言诸预流者一切已断耶。<a id="a-23"></a>答应说而不说者当知此义有余。<a id="a-24"></a>复次随信随法行者有差别相有已断尽。<a id="a-25"></a>谓苦类智已生。<a id="a-26"></a>有未断尽。<a id="a-27"></a>谓苦类智未生。<a id="a-28"></a>是故不说。<a id="a-29"></a>诸预流者无差别相。<a id="a-2A"></a>皆已断故此中说之。<a id="a-2B"></a>复次欲令疑者得决定故偏说预流。<a id="a-2C"></a>谓预流者。<a id="a-2D"></a>犹畜妻子处妙卧具。<a id="a-2E"></a>摩执女人着妙衣服。<a id="a-2F"></a>涂饰香花驱役僮仆。<a id="a-2G"></a>捶打缚录诸有情类。<a id="a-2H"></a>同诸异生有见生疑未断颠倒。<a id="a-2I"></a>是故说彼已断颠倒。<a id="a-2J"></a>一来准此故不别说。<a id="a-2K"></a>诸随信行随法行者。<a id="a-2L"></a>有漏善心尚不现起。<a id="a-2M"></a>况起染污无覆无记。<a id="a-2N"></a>于彼无疑是故不说。</p>
  <p id="a2O">问预流一来。<a id="a-2P"></a>于五欲境起染爱时。<a id="a-2Q"></a>为起乐净想。<a id="a-2R"></a>为起苦不净想耶。<a id="a-2S"></a>设尔何失。<a id="a-2T"></a>若起乐净想者如何非颠倒。<a id="a-2U"></a>若起苦不净想者。<a id="a-2V"></a>如何于境起染爱耶答应作是说。<a id="a-2W"></a>起乐净想。<a id="a-2X"></a>问若尔何故非颠倒耶。<a id="a-2Y"></a>答先作是说。<a id="a-2Z"></a>由三事故建立颠倒。<a id="a-2a"></a>预流一来于境所起乐及净想。<a id="a-2b"></a>虽是妄增益。<a id="a-2c"></a>而非推度性。<a id="a-2d"></a>非见性故。<a id="a-2e"></a>亦非一向颠倒。<a id="a-2f"></a>有少实事故。<a id="a-2g"></a>复次于谛理所起乐净想者是颠倒摄预流一来皆已断尽。<a id="a-2h"></a>于境事所起乐净想者非颠倒摄。<a id="a-2i"></a>预流一来犹未断尽容有现前。<a id="a-2j"></a>有作是说。<a id="a-2k"></a>预流一来于五欲境起染爱时。<a id="a-2l"></a>于彼唯起苦不净想。<a id="a-2m"></a>问若尔何故起染爱耶。<a id="a-2n"></a>答彼虽于境知苦不净。<a id="a-2o"></a>而无始来串习烦恼。<a id="a-2p"></a>烧然身心热痛所逼。<a id="a-2q"></a>不觉于境而起染爱。<a id="a-2r"></a>如有乐净婆罗门子。<a id="a-2s"></a>其指有时遇触不净。<a id="a-2t"></a>诣锻师所求火净之。<a id="a-2u"></a>锻师语言。<a id="a-2v"></a>幸有灰等洗以清水足可使净。<a id="a-2w"></a>何能忍苦求火锻之。<a id="a-2x"></a>婆罗门言。<a id="a-2y"></a>灰水等洗不能令净。<a id="a-2z"></a>要当为我以火净之。<a id="a-30"></a>于是锻师以热铁钳而钳其指。<a id="a-31"></a>时婆罗门热苦所逼。<a id="a-32"></a>不觉振手内指口中。<a id="a-33"></a>彼虽审知指为不净。<a id="a-34"></a>苦逼不觉内置口中。<a id="a-35"></a>预流一来染爱亦尔。<a id="a-36"></a>复次彼虽于境知苦不净。<a id="a-37"></a>而无始来串习烦恼。<a id="a-38"></a>烧然身心热痛所逼。<a id="a-39"></a>为止息故于境染爱。<a id="a-3A"></a>如软弱者身患痈疮苦痛难忍。<a id="a-3B"></a>医语之言。<a id="a-3C"></a>汝可当以湿狗粪涂苦痛可息。<a id="a-3D"></a>其人闻已速取涂之。<a id="a-3E"></a>彼虽审知狗粪不净。<a id="a-3F"></a>为止苦故而取涂之。<a id="a-3G"></a>预流一来染爱亦尔。<a id="a-3H"></a>故彼虽起苦不净想。<a id="a-3I"></a>而于五欲起染爱事。<a id="a-3J"></a>诸预流者。<a id="a-3K"></a>于空无愿无相三三摩地。<a id="a-3L"></a>成就过去几未来几现在几。<a id="a-3M"></a>问何故作此论。<a id="a-3N"></a>答为止他宗显正理故。<a id="a-3O"></a>谓或有说。<a id="a-3P"></a>过去未来无实自性。<a id="a-3Q"></a>或复有说。<a id="a-3R"></a>无实成就不成就性为遮彼意欲显实有过去未来成就性等故作斯论。<a id="a-3S"></a>答未来一切。<a id="a-3T"></a>过去若已灭不失。<a id="a-3U"></a>现在若现在前。<a id="a-3V"></a>此中未来一切者具成就三。<a id="a-3W"></a>过去若已灭不失者。<a id="a-3X"></a>随一二三已灭非练根故。<a id="a-3Y"></a>失则成就过去尔所。<a id="a-3Z"></a>现在若现在前者。<a id="a-3a"></a>若随一现在前则成就现在一。<a id="a-3b"></a>且道类智初刹那时不成就过去。<a id="a-3c"></a>无一刹那已生灭故。<a id="a-3d"></a>已生灭者得果舍故。<a id="a-3e"></a>成就未来三具得修故。<a id="a-3f"></a>成就现在一。<a id="a-3g"></a>谓道无愿此灭已不失。<a id="a-3h"></a>若空现在前彼成就过去一。<a id="a-3i"></a>谓无愿。<a id="a-3j"></a>未来三现在一。<a id="a-3k"></a>谓空此灭已不失。<a id="a-3l"></a>若无相现在前彼成就过去二。<a id="a-3m"></a>谓空无愿未来三现在一。<a id="a-3n"></a>谓无相。<a id="a-3o"></a>此灭已不失。<a id="a-3p"></a>若三三摩地随一现在前。<a id="a-3q"></a>彼成就过去未来三现在一。<a id="a-3r"></a>谓现在前者。</p>
  <p id="a3s">有三三摩地。<a id="a-3t"></a>谓空无愿无相。<a id="a-3u"></a>然三摩地。<a id="a-3v"></a>或应说一。<a id="a-3w"></a>谓心所中大地法内名三摩地。<a id="a-3x"></a>又五根中名定根。<a id="a-3y"></a>五力中名定力。<a id="a-3z"></a>七觉支中名定觉支。<a id="a-40"></a>八道支中名正定。<a id="a-41"></a>或应说二。<a id="a-42"></a>谓有漏无漏三摩地。<a id="a-43"></a>或系缚解脱。<a id="a-44"></a>或系不系三摩地。<a id="a-45"></a>或应说三谓此所说。<a id="a-46"></a>或应说四谓三界系及不系。<a id="a-47"></a>或应说五谓三界系及学无学。<a id="a-48"></a>广说乃至。<a id="a-49"></a>若以相续刹那分别。<a id="a-4A"></a>则有无量三摩地。<a id="a-4B"></a>问若尔世尊何故增一减无量等。<a id="a-4C"></a>建立三种三摩地耶。<a id="a-4D"></a>答由三缘故唯建立三。<a id="a-4E"></a>一对治故。<a id="a-4F"></a>二期心故。<a id="a-4G"></a>三所缘故。<a id="a-4H"></a>对治故者。<a id="a-4I"></a>谓空三摩地是有身见近对治故。<a id="a-4J"></a>问空三摩地有空非我二行相。<a id="a-4K"></a>有身见有我我所二行相。<a id="a-4L"></a>此中以何等行相。<a id="a-4M"></a>对治何等行相耶。<a id="a-4N"></a>答以非我行相对治我行相。<a id="a-4O"></a>以空行相对治我所行相。<a id="a-4P"></a>复次以非我行相对治五我见行相。<a id="a-4Q"></a>以空行相对治十五我所见行相。<a id="a-4R"></a>如对治我见我所见行相。<a id="a-4S"></a>如是对治己见己所见行相。<a id="a-4T"></a>是我属我行相。<a id="a-4U"></a>是己属己行相。<a id="a-4V"></a>应知亦尔。<a id="a-4W"></a>复次以非我行相对治我爱。<a id="a-4X"></a>以空行相对治我所爱。<a id="a-4Y"></a>如对治我爱我所爱。<a id="a-4Z"></a>如是对治己爱己所爱。<a id="a-4a"></a>我痴我所痴己痴己所痴等应知亦尔。<a id="a-4b"></a>复次以非我行相对治执蕴是我行相。<a id="a-4c"></a>以空行相对治执蕴中有我行相。<a id="a-4d"></a>如对治执蕴是我执蕴中有我行相。<a id="a-4e"></a>如是对治执处是我。<a id="a-4f"></a>执处中有我执界。<a id="a-4g"></a>是我执界中有我。<a id="a-4h"></a>若总若别行相应知亦尔。<a id="a-4i"></a>期心故者。<a id="a-4j"></a>谓无愿三摩地诸修行者期心。<a id="a-4k"></a>不愿三有法故。<a id="a-4l"></a>问彼于圣道亦不愿耶。<a id="a-4m"></a>答虽于圣道非全不愿。<a id="a-4n"></a>而彼期心不愿三有圣道。<a id="a-4o"></a>依有故亦不愿。<a id="a-4p"></a>又彼期心不愿五蕴圣道。<a id="a-4q"></a>是蕴故亦不愿。<a id="a-4r"></a>又彼期心不愿三世圣道。<a id="a-4s"></a>堕世故亦不愿。<a id="a-4t"></a>又彼期心不愿众苦圣道。<a id="a-4u"></a>与苦展转相续故亦不愿。<a id="a-4v"></a>问若尔何故修圣道耶。<a id="a-4w"></a>答为趣涅槃故修圣道。<a id="a-4x"></a>谓修行者作是思惟。<a id="a-4y"></a>究竟涅槃由何趣证。<a id="a-4z"></a>思已定知必由圣道。<a id="a-50"></a>故虽不愿而要修之。<a id="a-51"></a>如越瀑流要凭船筏。<a id="a-52"></a>所缘故者。<a id="a-53"></a>谓无相三摩地此定所缘离十相故。<a id="a-54"></a>谓离色声香味触及女男三有为相。<a id="a-55"></a>复次蕴名为相。<a id="a-56"></a>此定所缘离诸蕴相故名无相。<a id="a-57"></a>复次世名为相。<a id="a-58"></a>前后名相上中下等名相。<a id="a-59"></a>此定所缘离世等相故名无相。<a id="a-5A"></a>有作是说。<a id="a-5B"></a>三三摩地皆由对治差别建立。<a id="a-5C"></a>谓空三摩地。<a id="a-5D"></a>近对治有身见。<a id="a-5E"></a>无愿三摩地。<a id="a-5F"></a>近对治戒禁取。<a id="a-5G"></a>无相三摩地。<a id="a-5H"></a>近对治疑。<a id="a-5I"></a>由此为先对治一切。<a id="a-5J"></a>复有说者。<a id="a-5K"></a>三三摩地皆依行相差别建立。<a id="a-5L"></a>谓空三摩地。<a id="a-5M"></a>有空非我二行相。<a id="a-5N"></a>无愿三摩地。<a id="a-5O"></a>有苦非常。<a id="a-5P"></a>及集道各四行相。<a id="a-5Q"></a>无相三摩地。<a id="a-5R"></a>有灭四行相。<a id="a-5S"></a>故三摩地唯建立三。<a id="a-5T"></a>施设论中初作是说。<a id="a-5U"></a>空三摩地是空。<a id="a-5V"></a>非无愿无相。<a id="a-5W"></a>无愿三摩地是无愿非空无相。<a id="a-5X"></a>无相三摩地是无相非空无愿。<a id="a-5Y"></a>所以者何。<a id="a-5Z"></a>由此三种行相别故。<a id="a-5a"></a>即彼论中次作是说。<a id="a-5b"></a>空三摩地是空亦无愿非无相。<a id="a-5c"></a>无愿三摩地是无愿亦空非无相。<a id="a-5d"></a>无相三摩地唯是无相非空无愿。<a id="a-5e"></a>问何故空无愿展转相。<a id="a-5f"></a>亦而无相独立耶。<a id="a-5g"></a>答依初得时有同异故。<a id="a-5h"></a>谓若依空三摩地入正性离生。<a id="a-5i"></a>苦现观四心顷亦修无愿。<a id="a-5j"></a>若依无愿三摩地入正性离生。<a id="a-5k"></a>苦现观四心顷亦修空故。<a id="a-5l"></a>空无愿展转相亦初得无相修自非余。<a id="a-5m"></a>复次依初对治有同异故。<a id="a-5n"></a>谓空无愿初对治时。<a id="a-5o"></a>俱能对治见苦所断烦恼等故。<a id="a-5p"></a>无相初对治时。<a id="a-5q"></a>独能对治见灭所断烦恼等故。<a id="a-5r"></a>即彼论中复作是说。<a id="a-5s"></a>空三摩地是空亦无愿无相。<a id="a-5t"></a>无愿三摩地是无愿亦空无相。<a id="a-5u"></a>无相三摩地是无相亦空无愿。<a id="a-5v"></a>问此三何故一一具三。<a id="a-5w"></a>答一一自体有三义故。<a id="a-5x"></a>谓此一一非常非恒非不变易。<a id="a-5y"></a>非我我所故皆名空。<a id="a-5z"></a>不愿生长贪嗔痴等及后有故皆名无愿。<a id="a-60"></a>离色声香味触女男七种相。<a id="a-61"></a>故皆名无相。<a id="a-62"></a>是名三三摩地自性我物自体相分本性。<a id="a-63"></a>已说自性所以今当说。<a id="a-64"></a>问何故名三摩地。<a id="a-65"></a>三摩地是何义耶。<a id="a-66"></a>答由三缘故名三摩地。<a id="a-67"></a>一平等故。<a id="a-68"></a>二摄持故。<a id="a-69"></a>三相似相续故。<a id="a-6A"></a>平等故者。<a id="a-6B"></a>谓无始来烦恼恶行邪见颠倒。<a id="a-6C"></a>令心心所偏曲而转。<a id="a-6D"></a>由此定力令心心所于境正直平等而转。<a id="a-6E"></a>故名三摩地。<a id="a-6F"></a>摄持故者。<a id="a-6G"></a>谓无始来心心所法于境驰散。<a id="a-6H"></a>由此定力方便摄持令住一境。<a id="a-6I"></a>故名三摩地。<a id="a-6J"></a>相似相续故者。<a id="a-6K"></a>谓无始来心心所法善染无记异类相续。<a id="a-6L"></a>由此定力前后一类唯善相续。<a id="a-6M"></a>故名三摩地。<a id="a-6N"></a>复次由三缘故名三摩地。<a id="a-6O"></a>谓住一境故。<a id="a-6P"></a>相续住故。<a id="a-6Q"></a>正审虑故。<a id="a-6R"></a>复次由三缘故名三摩地。<a id="a-6S"></a>谓能持身令平等故。<a id="a-6T"></a>摄诸善法。<a id="a-6U"></a>令不散故。<a id="a-6V"></a>能令善心平等转故。<a id="a-6W"></a>复次由三缘。<a id="a-6X"></a>故名三摩地。<a id="a-6Y"></a>谓于所缘恒不舍故。<a id="a-6Z"></a>任持种种胜善法故。<a id="a-6a"></a>令奢摩他毗钵舍那住一所缘平等转故。<a id="a-6b"></a>尊者世友作如是说。<a id="a-6c"></a>何故名三摩地。<a id="a-6d"></a>摄持多种善心心所。<a id="a-6e"></a>令于一境平等相续故名等持。<a id="a-6f"></a>复作是说。<a id="a-6g"></a>能持平等故名等持。<a id="a-6h"></a>如能持婴儿故名持。<a id="a-6i"></a>婴儿者能持水故名持水者。<a id="a-6j"></a>能持枰故名持枰者。<a id="a-6k"></a>此亦如是。<a id="a-6l"></a>能持种种胜平等法故名等持。<a id="a-6m"></a>大德说曰。<a id="a-6n"></a>即此等持亦名等至。<a id="a-6o"></a>此复多种。<a id="a-6p"></a>谓善法等至。<a id="a-6q"></a>不善法等至。<a id="a-6r"></a>无记法等至。<a id="a-6s"></a>九次第等至。<a id="a-6t"></a>两两交会亦名等至。<a id="a-6u"></a>于此义中。<a id="a-6v"></a>唯说能持善心心所。<a id="a-6w"></a>令其相续平等而转故名等持。<a id="a-6x"></a>不善无记等非此所说。</p>
  <p id="a6y">三三摩地界者。<a id="a-6z"></a>若有漏是三界。<a id="a-70"></a>若无漏是不系地者。<a id="a-71"></a>若有漏在十一地。<a id="a-72"></a>若无漏在九地。<a id="a-73"></a>所依者依三界相续。<a id="a-74"></a>行相者空三摩地有二行相。<a id="a-75"></a>无愿三摩地有十行相。<a id="a-76"></a>无相三摩地有四行相。<a id="a-77"></a>问诸空三摩地皆作空行相转耶。<a id="a-78"></a>答应作四句。<a id="a-79"></a>有空三摩地非作空行相转。<a id="a-7A"></a>谓空三摩地作非我行相转。<a id="a-7B"></a>有作空行相转非空三摩地。<a id="a-7C"></a>谓空行相转空三摩地相应诸法。<a id="a-7D"></a>有空三摩地亦作空行相转。<a id="a-7E"></a>谓空行相转空三摩地。<a id="a-7F"></a>有非空三摩地亦非作空行相转。<a id="a-7G"></a>谓若唯说此种类者。<a id="a-7H"></a>即非我行相转空三摩地相应诸法。<a id="a-7I"></a>若不唯说此种类者即除前相。<a id="a-7J"></a>如转作四句。<a id="a-7K"></a>已转当转应知亦尔。<a id="a-7L"></a>如空行相作三四句。<a id="a-7M"></a>非我行相应知亦尔。<a id="a-7N"></a>如是空三摩地有六四句。<a id="a-7O"></a>无愿三摩地有三十四句。<a id="a-7P"></a>无相三摩地有十二四句。<a id="a-7Q"></a>如是三三摩地合有四十八四句。<a id="a-7R"></a>所缘者。<a id="a-7S"></a>空三摩地若有漏缘一切法。<a id="a-7T"></a>若无漏唯缘苦谛。<a id="a-7U"></a>无愿三摩地缘三谛除灭谛。<a id="a-7V"></a>无相三摩地唯缘灭谛。<a id="a-7W"></a>念住者。<a id="a-7X"></a>空无愿三摩地各四念住俱。<a id="a-7Y"></a>无相三摩地唯法念住俱。<a id="a-7Z"></a>智者空三摩地四智俱。<a id="a-7a"></a>谓法类苦世俗智。<a id="a-7b"></a>无愿三摩地七智俱。<a id="a-7c"></a>除灭智。<a id="a-7d"></a>无相三摩地四智俱。<a id="a-7e"></a>谓法类灭世俗智。<a id="a-7f"></a>三摩地者即三摩地。<a id="a-7g"></a>根相应者。<a id="a-7h"></a>三根相应。<a id="a-7i"></a>谓乐喜舍。<a id="a-7j"></a>三世者。<a id="a-7k"></a>是三世。<a id="a-7l"></a>缘三世者。<a id="a-7m"></a>空三摩地若有漏缘三世及离世。<a id="a-7n"></a>若无漏及无愿三摩地缘三世。<a id="a-7o"></a>无相三摩地缘离世。<a id="a-7p"></a>善不善无记者。<a id="a-7q"></a>皆是善。<a id="a-7r"></a>缘善不善无记者。<a id="a-7s"></a>空无愿三摩地缘三种。<a id="a-7t"></a>无相三摩地唯缘善。<a id="a-7u"></a>三界系不系者。<a id="a-7v"></a>若有漏是三界系。<a id="a-7w"></a>若无漏是不系。<a id="a-7x"></a>缘三界系不系者。<a id="a-7y"></a>空三摩地若有漏缘三界系及不系。<a id="a-7z"></a>若无漏唯缘三界系。<a id="a-80"></a>无愿三摩地缘三界系及不系。<a id="a-81"></a>无相三摩地唯缘不系。<a id="a-82"></a>学无学非学非无学者。<a id="a-83"></a>皆通三种。<a id="a-84"></a>缘学无学非学非无学者。<a id="a-85"></a>空三摩地若有漏缘三种。<a id="a-86"></a>若无漏唯缘非学非无学。<a id="a-87"></a>无愿三摩地缘三种。<a id="a-88"></a>无相三摩地唯缘非学非无学。<a id="a-89"></a>见修所断不断者。<a id="a-8A"></a>若有漏皆修所断。<a id="a-8B"></a>若无漏皆不断。<a id="a-8C"></a>缘见修所断不断者。<a id="a-8D"></a>空三摩地若有漏缘三种。<a id="a-8E"></a>若无漏唯缘见修所断。<a id="a-8F"></a>无愿三摩地缘三种无相三摩地唯缘不断。<a id="a-8G"></a>缘名缘义者。<a id="a-8H"></a>空无愿三摩地通缘名义。<a id="a-8I"></a>无相三摩地唯缘义。<a id="a-8J"></a>缘自相续他相续非相续者。<a id="a-8K"></a>空三摩地若有漏缘三种。<a id="a-8L"></a>若无漏及无愿三摩地唯缘自他相续。<a id="a-8M"></a>无相三摩地唯缘非相续。<a id="a-8N"></a>加行得离染得者。<a id="a-8O"></a>皆通二种。<a id="a-8P"></a>曾得未曾得者。<a id="a-8Q"></a>皆通二种。</p>
  <p id="a8R">此三三摩地亦名三解脱门。<a id="a-8S"></a>问三摩地与解脱门有何差别。<a id="a-8T"></a>答三摩地通有漏无漏。<a id="a-8U"></a>解脱门唯无漏。<a id="a-8V"></a>问何故解脱门唯无漏耶。<a id="a-8W"></a>答有漏有缚为解脱门不应理故。<a id="a-8X"></a>问依何义立解脱门耶。<a id="a-8Y"></a>为依入正性离生。<a id="a-8Z"></a>为依尽漏。<a id="a-8a"></a>设尔何失。<a id="a-8b"></a>若依入正性离生立解脱门者。<a id="a-8c"></a>则应唯苦法智忍相应定名解脱门。<a id="a-8d"></a>若依尽漏立解脱门者。<a id="a-8e"></a>则应唯金刚喻定名解脱门。<a id="a-8f"></a>答应作是说。<a id="a-8g"></a>俱依二义立解脱门。<a id="a-8h"></a>然解脱门总摄一切无漏定。<a id="a-8i"></a>谓一切圣道皆名正性离生。<a id="a-8j"></a>得一切圣道时皆名为入。<a id="a-8k"></a>断诸漏时皆名尽漏。<a id="a-8l"></a>四道俱定皆有尽义。<a id="a-8m"></a>如世第一法无间。<a id="a-8n"></a>苦法智忍现在前时。<a id="a-8o"></a>得空三摩地名入正性离生。<a id="a-8p"></a>苦现观无间。<a id="a-8q"></a>集现观现在前时。<a id="a-8r"></a>得无愿三摩地。<a id="a-8s"></a>亦名入正性离生。<a id="a-8t"></a>集现观无间。<a id="a-8u"></a>灭现观现在前时。<a id="a-8v"></a>得无相三摩地。<a id="a-8w"></a>亦名入正性离生。<a id="a-8x"></a>余位无间起无漏定时应知亦尔。<a id="a-8y"></a>见道位中别起无漏三三摩地别尽诸漏。<a id="a-8z"></a>修道位中总起无漏三三摩地总尽诸漏。<a id="a-90"></a>无学位中总起无漏三三摩地。<a id="a-91"></a>总遮诸漏。<a id="a-92"></a>亦名尽漏。<a id="a-93"></a>是故三解脱门总摄诸无漏定。<a id="a-94"></a>问何故名解脱门。<a id="a-95"></a>答涅槃名解脱。<a id="a-96"></a>依此三三摩地。<a id="a-97"></a>能趣证解脱故名解脱门。<a id="a-98"></a>复次如排楯故名解脱门。<a id="a-99"></a>如斗战时先以排楯防捍怨敌。<a id="a-9A"></a>后以利剑断怨家头。<a id="a-9B"></a>令堕战场随意所趣。<a id="a-9C"></a>如是行者。<a id="a-9D"></a>与烦恼怨敌。<a id="a-9E"></a>共斗战时。<a id="a-9F"></a>先以三解脱门排楯。<a id="a-9G"></a>防捍烦恼怨敌。<a id="a-9H"></a>后以无漏慧剑断烦恼成就性头。<a id="a-9I"></a>令堕不成就性地。<a id="a-9J"></a>如本所愿趣向涅槃。<a id="a-9K"></a>如契经说。<a id="a-9L"></a>定是正道。<a id="a-9M"></a>不定是邪道。<a id="a-9N"></a>定心得解脱非不定心。<a id="a-9O"></a>是故无漏三三摩地是解脱门非有漏定。<a id="a-9P"></a>施设论说空有多种。<a id="a-9Q"></a>谓内空。<a id="a-9R"></a>外空。<a id="a-9S"></a>内外空。<a id="a-9T"></a>有为空。<a id="a-9U"></a>无为空。<a id="a-9V"></a>无边际空。<a id="a-9W"></a>本性空。<a id="a-9X"></a>无所行空。<a id="a-9Y"></a>胜义空。<a id="a-9Z"></a>空空。<a id="a-9a"></a>如是十种空如余处分别。<a id="a-9b"></a>问何缘诸处多分别空。<a id="a-9c"></a>答以空行相。<a id="a-9d"></a>是二十种萨迦耶见近对治故。<a id="a-9e"></a>彼二十种萨迦耶见能为一切烦恼根本。<a id="a-9f"></a>流注生死不趣涅槃过患增上故。<a id="a-9g"></a>多说彼近对治法。<a id="a-9h"></a>如契经说。<a id="a-9i"></a>若圣弟子。<a id="a-9j"></a>三等持鬘具足成就。<a id="a-9k"></a>能断一切恶不善法。<a id="a-9l"></a>修习善法速得圆满。<a id="a-9m"></a>问何故等持说名为鬘。<a id="a-9n"></a>答性端严故。<a id="a-9o"></a>可爱乐故。<a id="a-9p"></a>如少壮者首冠花鬘形貌端严众所爱乐。<a id="a-9q"></a>如是圣者冠等持鬘。<a id="a-9r"></a>功德端严天人敬爱。<a id="a-9s"></a>又如人首若冠花鬘。<a id="a-9t"></a>不为猛风飘乱其发。<a id="a-9u"></a>如是圣者冠等持鬘。<a id="a-9v"></a>诸胜功德掉不能乱。<a id="a-9w"></a>又如人首冠以花鬘。<a id="a-9x"></a>随所经行多获胜利。<a id="a-9y"></a>如是圣者冠等持鬘。<a id="a-9z"></a>于诸位中多获功德。<a id="a-A0"></a>诸位谓入正性离生。<a id="a-A1"></a>得果离染永尽诸漏。<a id="a-A2"></a>又如以缕结花作鬘。<a id="a-A3"></a>能令众花久不散坏。<a id="a-A4"></a>如是胜定持诸功德。<a id="a-A5"></a>虽经久时而不失坏。<a id="a-A6"></a>是故说此名等持鬘。<a id="a-A7"></a>又如以缕贯结众花。<a id="a-A8"></a>世间于中共生鬘想。<a id="a-A9"></a>如是圣者以三等持摄诸功德。<a id="a-AA"></a>诸天人众于此共生等持鬘想。<a id="a-AB"></a>又如以缕贯结众花系在一处。<a id="a-AC"></a>世间于中起系鬘想。<a id="a-AD"></a>如是以定摄诸善心系在一境。<a id="a-AE"></a>诸天人众咸谓圣者系等持鬘。<a id="a-AF"></a>是故等持以鬘为喻。<a id="a-AG"></a>如契经说。<a id="a-AH"></a>空三摩地是上座住处。<a id="a-AI"></a>问何故佛说空三摩地是上座住处耶。<a id="a-AJ"></a>答上座多住此空定故。<a id="a-AK"></a>谓三界中佛是第一功德上座多住空定。<a id="a-AL"></a>独觉是第二功德上座亦多住空定。<a id="a-AM"></a>尊者舍利子是第三功德上座亦多住空定。<a id="a-AN"></a>目干连等诸大声闻亦名上座。<a id="a-AO"></a>彼亦多住空三摩地故。<a id="a-AP"></a>说此空定是上座住处。<a id="a-AQ"></a>复次空三摩地是诸内道不共住处。<a id="a-AR"></a>一切内道皆是上座。<a id="a-AS"></a>一切外道皆是婴儿。<a id="a-AT"></a>谓内道法中年八岁者亦名上座。<a id="a-AU"></a>成就功德上座法故。<a id="a-AV"></a>外道法中年八十者亦名婴儿。<a id="a-AW"></a>成就过失婴儿法故。<a id="a-AX"></a>问外道岂有无愿无相。<a id="a-AY"></a>而但说空是不共法。<a id="a-AZ"></a>答外道法中虽无真实无愿无相。<a id="a-Aa"></a>而有相似。<a id="a-Ab"></a>谓粗行相等相似无愿。<a id="a-Ac"></a>静行相等相似无相。<a id="a-Ad"></a>九十六种外道法中。<a id="a-Ae"></a>尚无相似空定况有真实。<a id="a-Af"></a>故唯说空定是内道不共法。<a id="a-Ag"></a>复次空三摩地能引上座功德法故名上座住处。<a id="a-Ah"></a>上座功德法者。<a id="a-Ai"></a>谓道及道果。<a id="a-Aj"></a>空三摩地能引彼力殊胜非余。<a id="a-Ak"></a>是有身见近对治故。<a id="a-Al"></a>复次空三摩地能令身心安住不动。<a id="a-Am"></a>故名上座住处。<a id="a-An"></a>谓诸有情乃至未得空三摩地。<a id="a-Ao"></a>身心轻躁犹如风尘。<a id="a-Ap"></a>若得此定身心不动安静如山。<a id="a-Aq"></a>是故尊者妙音说曰。<a id="a-Ar"></a>若知诸法是空非我身。<a id="a-As"></a>及觉慧皆不动摇。<a id="a-At"></a>身心安静故名上座。<a id="a-Au"></a>故说空是上座住处。<a id="a-Av"></a>复次诸瑜伽师。<a id="a-Aw"></a>若住空定其心安住。<a id="a-Ax"></a>不为世间适意不适意。<a id="a-Ay"></a>可爱非可爱。<a id="a-Az"></a>饶益非饶益。<a id="a-B0"></a>乐具苦具之所倾动。<a id="a-B1"></a>是故说为上座住处。<a id="a-B2"></a>夫上座者心安住故。<a id="a-B3"></a>云何知然。<a id="a-B4"></a>如契经说。<a id="a-B5"></a>尊者舍利子。<a id="a-B6"></a>生母命终同住弟子还俗。<a id="a-B7"></a>有苞齿苾刍。<a id="a-B8"></a>常于尊者心有怨恨。<a id="a-B9"></a>闻此事已。<a id="a-BA"></a>速告尊者舍利子言。<a id="a-BB"></a>汝母命过弟子还俗汝意云何。<a id="a-BC"></a>舍利子言。<a id="a-BD"></a>我母命过生死法尔。<a id="a-BE"></a>弟子还俗凡愚何怪。<a id="a-BF"></a>苞齿苾刍窃作是念言。<a id="a-BG"></a>虽自慰心必燋惶时。<a id="a-BH"></a>舍利子多住空故。<a id="a-BI"></a>虽闻是事而心不动。<a id="a-BJ"></a>于日初分着衣持钵。<a id="a-BK"></a>入室罗筏城次第乞食。<a id="a-BL"></a>饭食既讫还誓多林收衣钵洗足已。<a id="a-BM"></a>以尼师檀置左肩上。<a id="a-BN"></a>出所住处往诣闇林。<a id="a-BO"></a>坐一树下入于天住作是思惟。<a id="a-BP"></a>世间颇有可爱妙色变坏之时。<a id="a-BQ"></a>令我忧悲生苦恼不。<a id="a-BR"></a>自审观察都无是事。<a id="a-BS"></a>于日后分还誓多林。<a id="a-BT"></a>尔时阿难见舍利子便问尊者从何所来。<a id="a-BU"></a>舍利子言从闇林来。<a id="a-BV"></a>阿难复问尊者住彼入何等定。<a id="a-BW"></a>答言我入有寻伺定。<a id="a-BX"></a>复问住彼何所寻思。<a id="a-BY"></a>时舍利子具以上答。<a id="a-BZ"></a>阿难遂问舍利子言。<a id="a-Ba"></a>尊者常说若佛世尊不出世者。<a id="a-Bb"></a>我等便为无目而死。<a id="a-Bc"></a>佛是世间可爱妙色若当变坏。<a id="a-Bd"></a>尊者岂能不生忧悲苦恼事不。<a id="a-Be"></a>舍利子言若有是事亦何忧恼。<a id="a-Bf"></a>但作是念。<a id="a-Bg"></a>世尊灭度一何疾哉。<a id="a-Bh"></a>世间眼灭谁能将导。<a id="a-Bi"></a>阿难叹曰。<a id="a-Bj"></a>善哉善哉。<a id="a-Bk"></a>尊者。<a id="a-Bl"></a>善修空三摩地。<a id="a-Bm"></a>我我所执及我慢等已断遍知。<a id="a-Bn"></a>如断草根多罗树顶。<a id="a-Bo"></a>令彼于后永不复生。<a id="a-Bp"></a>世尊妙色虽当变坏有为法然何所忧恼。<a id="a-Bq"></a>由此故知住空定者其心安住。<a id="a-Br"></a>不为世间违顺倾动。<a id="a-Bs"></a>是故说为上座住处。<a id="a-Bt"></a>无愿无相势力不然。<a id="a-Bu"></a>故不说为上座住处如契经说尊者舍利子于憍萨罗国住一林中时有活命出家外道。<a id="a-Bv"></a>亦住彼林邻近尊者去林不远。<a id="a-Bw"></a>诸村邑中有时广设四月节会。<a id="a-Bx"></a>时彼外道巡诸村邑。<a id="a-By"></a>饱食猪肉恣情饮酒。<a id="a-Bz"></a>窃持残者还至林中。<a id="a-C0"></a>见舍利子坐一树下。<a id="a-C1"></a>酒所昏故起轻蔑心。<a id="a-C2"></a>我今与彼虽俱出家。<a id="a-C3"></a>我独富乐而彼贫苦。<a id="a-C4"></a>寻趣尊者作是颂言。</p>
  <p id="aC5">我已饱酒肉　　复窃持余来</p>
  <p id="aC6">地上草木山　　皆视如金聚</p>
  <p id="aC7">时舍利子闻已念言。<a id="a-C8"></a>此死外道都无惭愧。<a id="a-C9"></a>乃能无赖说此伽他。<a id="a-CA"></a>我今亦应对彼说颂。<a id="a-CB"></a>作是念已即说颂言。</p>
  <p id="aCC">我常饱无相　　恒住空定门</p>
  <p id="aCD">地上草木山　　皆视如唾聚</p>
  <p id="aCE">今此颂中尊者舍利子作师子吼。<a id="a-CF"></a>说三解脱门。<a id="a-CG"></a>谓于初句说无相解脱门。<a id="a-CH"></a>于第二句说空解脱门。<a id="a-CI"></a>于后二句说无愿解脱门。<a id="a-CJ"></a>问时彼外道身命尚存。<a id="a-CK"></a>何缘轻言此死外道。<a id="a-CL"></a>答应知死言目鄙恶事。<a id="a-CM"></a>复次彼无慧命故说为死。</p>
  <p id="aCN">此中无相三摩地者。<a id="a-CO"></a>谓无相声说多种义。<a id="a-CP"></a>或于空三摩地说无相声。<a id="a-CQ"></a>如是或于见道。<a id="a-CR"></a>或于不动心解脱。<a id="a-CS"></a>或于非想非非想处。<a id="a-CT"></a>或即于无相三摩地说无相声。<a id="a-CU"></a>于空三摩地说无相声者。<a id="a-CV"></a>如契经说。<a id="a-CW"></a>有一苾刍得无相心定。<a id="a-CX"></a>然根钝故不知此定有何果报有何胜利。<a id="a-CY"></a>彼作是念。<a id="a-CZ"></a>尊者阿难佛及弟子。<a id="a-Ca"></a>常所称叹我应往问。<a id="a-Cb"></a>复作是念。<a id="a-Cc"></a>尊者阿难善知声相。<a id="a-Cd"></a>若得我问必还问我。<a id="a-Ce"></a>汝已得此所问定耶。<a id="a-Cf"></a>若答言得。<a id="a-Cg"></a>便为自显所得胜法违少欲行。<a id="a-Ch"></a>若言不得。<a id="a-Ci"></a>是虚诳语。<a id="a-Cj"></a>若作余言。<a id="a-Ck"></a>便是恼乱上座苾刍违越轨范。<a id="a-Cl"></a>复作是念。<a id="a-Cm"></a>我应随逐尊者阿难。<a id="a-Cn"></a>若为他说此定事者我亦得闻。<a id="a-Co"></a>遂逐六年竟不闻说。<a id="a-Cp"></a>彼怀疑久俯仰问言。<a id="a-Cq"></a>若有获得无相心定不沈不举。<a id="a-Cr"></a>摄持诸行如水堤塘。<a id="a-Cs"></a>解脱故住住故解脱。<a id="a-Ct"></a>佛说此定有何果报。<a id="a-Cu"></a>有何胜利。<a id="a-Cv"></a>阿难闻已便反问言。<a id="a-Cw"></a>汝得此定耶。<a id="a-Cx"></a>彼作是念。<a id="a-Cy"></a>我昔所虑今果得之。<a id="a-Cz"></a>便默然而住。<a id="a-D0"></a>阿难告言。<a id="a-D1"></a>佛说此定得解果报得解胜利。<a id="a-D2"></a>解谓智生修道尽漏。<a id="a-D3"></a>汝亦不久当得此事。<a id="a-D4"></a>此中不沈者已断我见故。<a id="a-D5"></a>不举者已断我所见故。<a id="a-D6"></a>又不沈者已断五我见故。<a id="a-D7"></a>不举者已断十五我所见故。<a id="a-D8"></a>如我我所见己己所见我我所爱己己所。<a id="a-D9"></a>爱我我所痴己己所痴应知亦尔。<a id="a-DA"></a>又不沈者。<a id="a-DB"></a>得涅槃故。<a id="a-DC"></a>不举者。<a id="a-DD"></a>舍生死故。<a id="a-DE"></a>摄持诸行者。<a id="a-DF"></a>多起加行多用功力。<a id="a-DG"></a>极善作意得此定故。<a id="a-DH"></a>如水堤塘者。<a id="a-DI"></a>如水从泉出流漫池中。<a id="a-DJ"></a>堤塘堰之不令流散。<a id="a-DK"></a>如是此定随一境转。<a id="a-DL"></a>遍满此境便住不散。<a id="a-DM"></a>解脱故住者。<a id="a-DN"></a>是自性解脱住故。<a id="a-DO"></a>解脱者。<a id="a-DP"></a>是相续解脱此定观无我我所相故名无相而实是空。<a id="a-DQ"></a>以彼苾刍专修此定。<a id="a-DR"></a>能初证入正性离生。<a id="a-DS"></a>于最后时尽诸漏故。<a id="a-DT"></a>法印经说若观色声香味触相。<a id="a-DU"></a>而舍诸相名无相定。<a id="a-DV"></a>彼观境界相而舍有情相。<a id="a-DW"></a>谓以空定观色等法。<a id="a-DX"></a>舍有情想。<a id="a-DY"></a>于中都无女男等故。<a id="a-DZ"></a>由此尊者妙音说曰。<a id="a-Da"></a>诸有情想依境界相故。<a id="a-Db"></a>观境相舍有情想女男相无名无相定。<a id="a-Dc"></a>而实是空三摩地摄。</p>
 </body>
</html>