<!doctype html>
<html id="z3IBVcW12d" data-ver="824">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第八十四</h1>
  <h2 id="a2">结蕴第二中十门纳息第四之十四</h2>
  <p id="a3">云何空无边处。<a id="a-4"></a>品类足说。<a id="a-5"></a>空无边处总有二种。<a id="a-6"></a>谓定及生。<a id="a-7"></a>若生彼处无覆无记受想行识。<a id="a-8"></a>如是总名空无边处。<a id="a-9"></a>乃至非想非非想处说亦如是。<a id="a-A"></a>此中定者谓无色定。<a id="a-B"></a>生者即说无色界生。<a id="a-C"></a>若生彼处无覆无记受想行识。<a id="a-D"></a>此言说彼四蕴异熟。<a id="a-E"></a>契经中说。<a id="a-F"></a>超诸色想灭有对想。<a id="a-G"></a>不思惟种种想入无边空。<a id="a-H"></a>空无边处。<a id="a-I"></a>具足住。<a id="a-J"></a>是名空无边处。<a id="a-K"></a>此中超诸色想者。<a id="a-L"></a>谓超眼识相应想。<a id="a-M"></a>问离初静虑染时。<a id="a-N"></a>已超此想。<a id="a-O"></a>何故今说超诸色想耶。<a id="a-P"></a>答过所依故。<a id="a-Q"></a>过有二种。<a id="a-R"></a>一过自性。<a id="a-S"></a>二过所依。<a id="a-T"></a>离初静虑染时。<a id="a-U"></a>过彼自性说名为超。<a id="a-V"></a>离第四静虑染时过彼所依说名超彼。<a id="a-W"></a>复次过现行故。<a id="a-X"></a>过有二种。<a id="a-Y"></a>一者断过。<a id="a-Z"></a>二者不现行过离初静虑染时。<a id="a-a"></a>断诸色想说名为超。<a id="a-b"></a>离第四静虑染时。<a id="a-c"></a>彼不现行说名超彼。<a id="a-d"></a>复次过住处故。<a id="a-e"></a>过有二种。<a id="a-f"></a>一过欲贪。<a id="a-g"></a>二过住处。<a id="a-h"></a>离初静虑染时。<a id="a-i"></a>过彼欲贪说名为超。<a id="a-j"></a>离第四静虑染时。<a id="a-k"></a>过彼住处说名超彼。<a id="a-l"></a>复次若生第四静虑。<a id="a-m"></a>眼识引彼色贪现前故。<a id="a-n"></a>离第四静虑染时。<a id="a-o"></a>亦说超诸色想。<a id="a-p"></a>不复引起缘色贪故。<a id="a-q"></a>灭有对想者。<a id="a-r"></a>谓灭耳鼻舌身识相应想。<a id="a-s"></a>问离欲界染时。<a id="a-t"></a>已灭鼻舌识相应想。<a id="a-u"></a>离初静虑染时。<a id="a-v"></a>已离耳身识相应想。<a id="a-w"></a>何故今说灭有对想耶。<a id="a-x"></a>答前诸答中随其所应亦通此问。<a id="a-y"></a>有余师说嗔相应想名有对想。<a id="a-z"></a>问离欲界染时。<a id="a-10"></a>已灭一切嗔相应想。<a id="a-11"></a>何故今说灭有对想耶。<a id="a-12"></a>答过依处故。<a id="a-13"></a>谓诸依处能起嗔想。<a id="a-14"></a>今离第四静虑染时。<a id="a-15"></a>皆超过彼故名为灭。<a id="a-16"></a>问何故不名灭诸色想超有对想。<a id="a-17"></a>答亦应互说欲现异文令生爱乐。<a id="a-18"></a>复次欲现二门。<a id="a-19"></a>乃至广说。<a id="a-1A"></a>不思惟种种想者。<a id="a-1B"></a>谓不现起第四静虑意识相应诸杂乱想。<a id="a-1C"></a>问种种想者义何谓耶。<a id="a-1D"></a>答此想缘种种处差别相故。<a id="a-1E"></a>谓染污者缘十处差别相。<a id="a-1F"></a>不染污者缘十二处差别相。<a id="a-1G"></a>是故此想名种种想。<a id="a-1H"></a>问何故说不思惟种种想耶。<a id="a-1I"></a>答以种种想离第四静虑染时。<a id="a-1J"></a>极作留难系缚障碍如暴狱卒。<a id="a-1K"></a>故世尊说。<a id="a-1L"></a>离第四静虑染时。<a id="a-1M"></a>不应思惟起种种想。<a id="a-1N"></a>如是便能速离此染入无边空。<a id="a-1O"></a>空无边处者。<a id="a-1P"></a>问此何故名空无边处。<a id="a-1Q"></a>为以自性。<a id="a-1R"></a>为以所缘。<a id="a-1S"></a>设尔何失。<a id="a-1T"></a>二俱有过。<a id="a-1U"></a>所以者何。<a id="a-1V"></a>若以自性。<a id="a-1W"></a>空无边处以四蕴为自性不应名空。<a id="a-1X"></a>若以所缘空无边处缘四圣谛及虚空非择灭。<a id="a-1Y"></a>云何但名空无边处。<a id="a-1Z"></a>答应作是说。<a id="a-1a"></a>此不以自性亦不以所缘。<a id="a-1b"></a>但以加行故名空无边处。<a id="a-1c"></a>如施设论说以何加行修空无边处定。<a id="a-1d"></a>由何加行入空无边处定。<a id="a-1e"></a>谓初业者先应思惟墙上树上崖上舍上等诸虚空相。<a id="a-1f"></a>取此相已假想胜解。<a id="a-1g"></a>观察照了无边空相。<a id="a-1h"></a>以先思惟无边空相。<a id="a-1i"></a>而修加行。<a id="a-1j"></a>展转引起初无色定故。<a id="a-1k"></a>说此名空无边处。<a id="a-1l"></a>复次法尔初远离色地名空无边处。<a id="a-1m"></a>复次法尔初解脱色地名空无边处。<a id="a-1n"></a>谓瑜伽师先攀上色地离下色地染。<a id="a-1o"></a>若离第四静虑染时。<a id="a-1p"></a>攀空无边处四蕴而离第四静虑染。<a id="a-1q"></a>先缘上地作虚空想。<a id="a-1r"></a>后方引起离下染道。<a id="a-1s"></a>如人上树先攀上枝而舍下枝。<a id="a-1t"></a>若至树端更无上枝而可攀故但起空想。<a id="a-1u"></a>复次依等流故说此定名空无边处。<a id="a-1v"></a>谓瑜伽师从此定出必起相似空想现前。<a id="a-1w"></a>曾闻苾刍出此定已。<a id="a-1x"></a>便举两手扪摸虚空。<a id="a-1y"></a>有见问言。<a id="a-1z"></a>汝何所觅。<a id="a-20"></a>苾刍答曰。<a id="a-21"></a>我觅自身。<a id="a-22"></a>彼言。<a id="a-23"></a>汝身即在床上。<a id="a-24"></a>如何余处更觅自身。<a id="a-25"></a>故从此出起虚空想。<a id="a-26"></a>此想即是前定等流。<a id="a-27"></a>具足住者。<a id="a-28"></a>谓得获成就空无边处善四蕴。<a id="a-29"></a>于得获成就说具足住声。<a id="a-2A"></a>是故名为空无边处。</p>
  <p id="a2B">云何识无边处。<a id="a-2C"></a>如契经说。<a id="a-2D"></a>超一切空无边处入无边识。<a id="a-2E"></a>识无边处。<a id="a-2F"></a>具足住。<a id="a-2G"></a>是名识无边处。<a id="a-2H"></a>问此何故名识无边处。<a id="a-2I"></a>为以自性。<a id="a-2J"></a>为以所缘。<a id="a-2K"></a>设尔何失。<a id="a-2L"></a>二俱有过。<a id="a-2M"></a>所以者何。<a id="a-2N"></a>若以自性识无边处以四蕴为自性。<a id="a-2O"></a>不应但名识无边处。<a id="a-2P"></a>若以所缘识无边处缘四圣谛及虚空非择灭亦不应但名识无边处。<a id="a-2Q"></a>答应作是说。<a id="a-2R"></a>此不以自性。<a id="a-2S"></a>亦不以所缘。<a id="a-2T"></a>但以加行名识无边处。<a id="a-2U"></a>如施设论说。<a id="a-2V"></a>以何加行修识无边处定。<a id="a-2W"></a>由何加行入识无边处定谓初业者。<a id="a-2X"></a>先应思惟清净眼等六种识相。<a id="a-2Y"></a>取此相已假想胜解。<a id="a-2Z"></a>观察照了无边识相。<a id="a-2a"></a>以先思惟无边识相而修加行。<a id="a-2b"></a>展转引起第二无色定故。<a id="a-2c"></a>说此名识无边处。<a id="a-2d"></a>复次依等流故说此定名识无边处。<a id="a-2e"></a>谓瑜伽师从此定出必起相似识相现前。<a id="a-2f"></a>谓于识相欢悦而住。<a id="a-2g"></a>具足住者。<a id="a-2h"></a>谓得获成就识无边处善四蕴。<a id="a-2i"></a>于得获成就说具足住声。<a id="a-2j"></a>是故名为识无边处。</p>
  <p id="a2k">云何无所有处。<a id="a-2l"></a>如契经说。<a id="a-2m"></a>超一切识无边处。<a id="a-2n"></a>入无所有无所有处具足住。<a id="a-2o"></a>是名无所有处。<a id="a-2p"></a>问此何故名无所有处。<a id="a-2q"></a>答此中无我无我所故。<a id="a-2r"></a>问一切地中无我我所。<a id="a-2s"></a>何独此名无所有处。<a id="a-2t"></a>答无有余地能令我执及我所执。<a id="a-2u"></a>羸劣穿薄势力减少如此地者。<a id="a-2v"></a>故此独名无所有处。<a id="a-2w"></a>复次此地无有真实常恒不变易法。<a id="a-2x"></a>损伏常见胜诸余地。<a id="a-2y"></a>故此独名无所有处。<a id="a-2z"></a>复次此地无有所趣所归屋舍室宅能为救护。<a id="a-30"></a>摧伏憍慢懈怠放逸胜诸余地。<a id="a-31"></a>故此独名无所有处。<a id="a-32"></a>复次此地中无无边行相初舍彼相。<a id="a-33"></a>故此独名无所有处。<a id="a-34"></a>尊者世友作如是说。<a id="a-35"></a>于此定中无能所摄行相转故。<a id="a-36"></a>如说非我有处有时有所属物。<a id="a-37"></a>亦无处时物属我者。<a id="a-38"></a>故此独名无所有处。<a id="a-39"></a>具足住者。<a id="a-3A"></a>谓得获成就无所有处善四蕴。<a id="a-3B"></a>于得获成就说具足住声。<a id="a-3C"></a>是故说名无所有处。<a id="a-3D"></a>问佛何故说无所有处独名舍耶。<a id="a-3E"></a>答舍谓圣道能尽舍故。<a id="a-3F"></a>有圣道地此最为后故于此地独立舍名。<a id="a-3G"></a>尊者世友作如是说。<a id="a-3H"></a>此地近舍假想胜解无边行相。<a id="a-3I"></a>粗观解故独立舍名。<a id="a-3J"></a>大德说曰。<a id="a-3K"></a>此地弃舍作意功用无边行相心心所法。<a id="a-3L"></a>无功用住故独名舍。</p>
  <p id="a3M">云何非想非非想处。<a id="a-3N"></a>如契经说。<a id="a-3O"></a>超一切无所有处。<a id="a-3P"></a>入非想非非想处具足住。<a id="a-3Q"></a>是名非想非非想处。<a id="a-3R"></a>问此何故名非想非非想处。<a id="a-3S"></a>答此地中无明了想相。<a id="a-3T"></a>亦无无想相故名非想非非想处。<a id="a-3U"></a>无明了想相者。<a id="a-3V"></a>非如七地有想定故。<a id="a-3W"></a>亦无无想相者。<a id="a-3X"></a>非如无想及灭定故。<a id="a-3Y"></a>由此地想闇钝羸劣。<a id="a-3Z"></a>不明了不决定故名非想非非想处。<a id="a-3a"></a>具足住者。<a id="a-3b"></a>谓得获成就非想非非想处善四蕴。<a id="a-3c"></a>于得获成就说具足住声。<a id="a-3d"></a>是故名为非想非非想处。</p>
  <p id="a3e">问欲界非想非非想处。<a id="a-3f"></a>何缘无有无漏道耶答非由器故。<a id="a-3g"></a>谓彼二地非无漏道所依。<a id="a-3h"></a>由器故无漏道二地中无。<a id="a-3i"></a>复次断有根故。<a id="a-3j"></a>谓彼二地是有根本。<a id="a-3k"></a>诸无漏道断有根本。<a id="a-3l"></a>故无漏道二地中无。<a id="a-3m"></a>复次断二边故。<a id="a-3n"></a>谓彼二地是下上边。<a id="a-3o"></a>诸无漏道能断二边住于中道故彼地无。<a id="a-3p"></a>复次欲界无定亦非修地非离染地。<a id="a-3q"></a>有顶闇钝不决似疑。<a id="a-3r"></a>诸无漏道必依定界修离染地明利决定故二地无。<a id="a-3s"></a>复次欲界地中掉举增上。<a id="a-3t"></a>有顶地中寂止增上。<a id="a-3u"></a>非无漏道所依止处。</p>
  <p id="a3v">问何故世尊于无色定皆说超言。<a id="a-3w"></a>静虑不尔。<a id="a-3x"></a>答佛于静虑亦说超言。<a id="a-3y"></a>如世尊告坞陀夷言。<a id="a-3z"></a>苾刍离欲恶不善法有寻有伺。<a id="a-40"></a>离生喜乐入初静虑具足而住。<a id="a-41"></a>我说是火亦是所断亦是应超。<a id="a-42"></a>乃至第四静虑亦尔。<a id="a-43"></a>问唯一经说静虑应超。<a id="a-44"></a>余经皆说无色是超。<a id="a-45"></a>此有何意。<a id="a-46"></a>答静虑中有种种异相不相似法。<a id="a-47"></a>故不说超。<a id="a-48"></a>无色不尔。<a id="a-49"></a>故独说超。<a id="a-4A"></a>复次静虑中有异相诸根异相诸受及有异相心心所法。<a id="a-4B"></a>故不说超。<a id="a-4C"></a>无色不尔。<a id="a-4D"></a>故独说超。<a id="a-4E"></a>复次静虑中有多种功德多种胜利。<a id="a-4F"></a>故不说。<a id="a-4G"></a>超无色不尔。<a id="a-4H"></a>故独说超。<a id="a-4I"></a>复次静虑粗显明了现见。<a id="a-4J"></a>故不说超。<a id="a-4K"></a>无色细隐不明了不现见。<a id="a-4L"></a>故独说超。<a id="a-4M"></a>复次静虑遍缘自上下地。<a id="a-4N"></a>故不说超。<a id="a-4O"></a>无色唯能缘自上地。<a id="a-4P"></a>故独说超。<a id="a-4Q"></a>复次以诸静虑与上下地虽不死生而有往来。<a id="a-4R"></a>谓神通力从下往上从上来下。<a id="a-4S"></a>故不说超无色地中无如是义。<a id="a-4T"></a>故独说超。<a id="a-4U"></a>复次以诸静虑与上下地中有交杂。<a id="a-4V"></a>下地中有上地现前。<a id="a-4W"></a>上地中有下地现前。<a id="a-4X"></a>既有交杂。<a id="a-4Y"></a>故不说超。<a id="a-4Z"></a>无色地中无如是义。<a id="a-4a"></a>故独说超。<a id="a-4b"></a>复次生上静虑起下地法。<a id="a-4c"></a>如诸识身变化心等。<a id="a-4d"></a>故不说超。<a id="a-4e"></a>生上无色必不起下诸有漏法。<a id="a-4f"></a>故独说超。<a id="a-4g"></a>复次生上静虑有下地法得常随转。<a id="a-4h"></a>如变化心等。<a id="a-4i"></a>故不说超。<a id="a-4j"></a>生上无色必无下地诸有漏法得随转义。<a id="a-4k"></a>故独说超。<a id="a-4l"></a>由如是等种种因缘。<a id="a-4m"></a>佛于无色说有超言。<a id="a-4n"></a>静虑不尔。</p>
  <p id="a4o">如契经说。<a id="a-4p"></a>空无边处二万劫寿。<a id="a-4q"></a>识无边处四万劫寿。<a id="a-4r"></a>无所有处六万劫寿。<a id="a-4s"></a>非想非非想处八万劫寿。<a id="a-4t"></a>问何故无色寿量有倍增者。<a id="a-4u"></a>有增半者。<a id="a-4v"></a>有增少分者耶。<a id="a-4w"></a>答如异熟因有尔所力。<a id="a-4x"></a>还受尔所异熟果故。<a id="a-4y"></a>复次空识无边处有无边行相亦有余行相。<a id="a-4z"></a>谓空无边处无边行相招万劫寿。<a id="a-50"></a>余行相亦招万劫寿。<a id="a-51"></a>识无边处无边行相招二万劫寿。<a id="a-52"></a>余行相亦招二万劫寿。<a id="a-53"></a>此上更无无边行相。<a id="a-54"></a>唯有余行相。<a id="a-55"></a>故彼寿量不倍增下。<a id="a-56"></a>然无所有处别有摧伏我我所等。<a id="a-57"></a>胜善观行异于余地。<a id="a-58"></a>由彼善招二万劫寿。<a id="a-59"></a>故余行相所招寿量亦倍倍增。<a id="a-5A"></a>复次空识无边处有奢摩他毗钵舍那。<a id="a-5B"></a>谓空无边处奢摩他招万劫寿。<a id="a-5C"></a>毗钵舍那亦招万劫寿。<a id="a-5D"></a>识无边处奢摩他招二万劫寿。<a id="a-5E"></a>毗钵舍那亦招二万劫寿。<a id="a-5F"></a>此上无胜毗钵舍那。<a id="a-5G"></a>唯有奢摩他。<a id="a-5H"></a>故彼寿量不倍增下。<a id="a-5I"></a>余如前说。<a id="a-5J"></a>复次四无色地皆无多种功德法故。<a id="a-5K"></a>一一等有二万劫寿。<a id="a-5L"></a>上三无色离下地染。<a id="a-5M"></a>有少多故倍倍增寿。<a id="a-5N"></a>谓识无边处已离下一无色地染招二万劫寿并本二万为四万劫。<a id="a-5O"></a>无所有处已离下二无色地染。<a id="a-5P"></a>招四万劫寿并本二万为六万劫。<a id="a-5Q"></a>非想非非想处已离下三无色地染。<a id="a-5R"></a>招六万劫寿并本二万为八万劫。</p>
  <p id="a5S">八解脱者。<a id="a-5T"></a>一有色观诸色解脱。<a id="a-5U"></a>二内无色想观外色解脱。<a id="a-5V"></a>三净解脱身作证具足住。<a id="a-5W"></a>四超诸色想灭有对想。<a id="a-5X"></a>不思惟种种想入无边空。<a id="a-5Y"></a>空无边处具足住解脱。<a id="a-5Z"></a>五超一切空无边处入无边识。<a id="a-5a"></a>识无边处具足住解脱。<a id="a-5b"></a>六超一切识无边处。<a id="a-5c"></a>入无所有无所有处具足住解脱。<a id="a-5d"></a>七超一切无所有处。<a id="a-5e"></a>入非想非非想处。<a id="a-5f"></a>具足住解脱。<a id="a-5g"></a>八超一切非想非非想处。<a id="a-5h"></a>入想受灭身作证具足住解脱。<a id="a-5i"></a>问此八解脱自性是何。<a id="a-5j"></a>答初三解脱以无贪善根为自性。<a id="a-5k"></a>皆对治贪。<a id="a-5l"></a>故若兼取相应随转。<a id="a-5m"></a>则欲界者以四蕴为自性。<a id="a-5n"></a>色界者以五蕴为自性。<a id="a-5o"></a>四无色处解脱皆以四蕴为自性。<a id="a-5p"></a>想受灭解脱。<a id="a-5q"></a>以不相应行蕴为自性。<a id="a-5r"></a>如是名为解脱自性。<a id="a-5s"></a>我物自体相分本性。<a id="a-5t"></a>已说自性。<a id="a-5u"></a>所以今当说问何故名解脱。<a id="a-5v"></a>解脱是何义。<a id="a-5w"></a>答弃背义是解脱义。<a id="a-5x"></a>问若弃背故名解脱者。<a id="a-5y"></a>何等解脱弃背何心。<a id="a-5z"></a>答初二解脱弃背色贪心。<a id="a-60"></a>第三解脱弃背不净观心。<a id="a-61"></a>四无色处解脱各自弃背次下地心。<a id="a-62"></a>想受灭解脱弃背一切有所缘心。<a id="a-63"></a>故弃背义是解脱义。<a id="a-64"></a>尊者世友作如是说。<a id="a-65"></a>心于烦恼解脱清净。<a id="a-66"></a>故名解脱。<a id="a-67"></a>大德说曰。<a id="a-68"></a>由胜解力而得解脱。<a id="a-69"></a>故名解脱。<a id="a-6A"></a>胁尊者言。<a id="a-6B"></a>有所背舍故名解脱。</p>
  <p id="a6C">此八解脱。<a id="a-6D"></a>界者初三解脱是色界。<a id="a-6E"></a>前三无色处解脱。<a id="a-6F"></a>有漏者是无色界。<a id="a-6G"></a>无漏者是不系。<a id="a-6H"></a>后二解脱是无色界。<a id="a-6I"></a>地者初二解脱在初二静虑及未至定静虑中间。<a id="a-6J"></a>余地亦有相似善根。<a id="a-6K"></a>而不立为初二解脱。<a id="a-6L"></a>所以者何。<a id="a-6M"></a>欲界散乱弃背力劣。<a id="a-6N"></a>故不建立初二解脱。<a id="a-6O"></a>弃背欲界及初静虑识身所引缘色贪心。<a id="a-6P"></a>故初二静虑立初二不净解脱。<a id="a-6Q"></a>第二第三静虑无识身所引缘色贪心故。<a id="a-6R"></a>第三第四静虑不立初二不净解脱第三解脱在第四静虑。<a id="a-6S"></a>下地亦有相似善根。<a id="a-6T"></a>而不立为第三解脱。<a id="a-6U"></a>所以者何。<a id="a-6V"></a>立净解脱为欲弃背不净观心。<a id="a-6W"></a>若在下地为不净观力所摧伏。<a id="a-6X"></a>不广不明故不建立。<a id="a-6Y"></a>第三静虑虽无初二不净解脱。<a id="a-6Z"></a>而为胜乐所迷乱故。<a id="a-6a"></a>不广不明故不建立。<a id="a-6b"></a>第四解脱在空无边处。</p>
  <p id="a6c">问于此地中何法是解脱。<a id="a-6d"></a>何法非解脱。<a id="a-6e"></a>答离第四静虑染诸加行道。<a id="a-6f"></a>九无间道八解脱道。<a id="a-6g"></a>及生得善等非解脱。<a id="a-6h"></a>余有为善是解脱。<a id="a-6i"></a>第五解脱在识无边处。</p>
  <p id="a6j">问于此地中何法是解脱。<a id="a-6k"></a>何法非解脱。<a id="a-6l"></a>答离空无边处染诸加行道。<a id="a-6m"></a>九无间道八解脱道。<a id="a-6n"></a>及生得善等非解脱。<a id="a-6o"></a>余有为善是解脱。<a id="a-6p"></a>第六解脱在无所有处。<a id="a-6q"></a>问于此地中何法是解脱。<a id="a-6r"></a>何法非解脱。<a id="a-6s"></a>答离识无边处染诸加行道。<a id="a-6t"></a>九无间道八解脱道。<a id="a-6u"></a>及生得善等非解脱。<a id="a-6v"></a>余有为善是解脱。<a id="a-6w"></a>第七解脱在非想非非想处。<a id="a-6x"></a>问于此地中何法是解脱。<a id="a-6y"></a>何法非解脱。<a id="a-6z"></a>答离无所有处染诸加行道。<a id="a-70"></a>九无间道八解脱道。<a id="a-71"></a>及生得善等非解脱。<a id="a-72"></a>余有为善是解脱。<a id="a-73"></a>想受灭解脱在非想非非想处。<a id="a-74"></a>所依者。<a id="a-75"></a>初三解脱依欲界身起。<a id="a-76"></a>想受灭解脱依欲色界身起。<a id="a-77"></a>余四解脱依三界身起。<a id="a-78"></a>行相者。<a id="a-79"></a>初二解脱作不净行相。<a id="a-7A"></a>第三解脱作净行相。<a id="a-7B"></a>四无色处解脱作十六行相。<a id="a-7C"></a>或余行相。<a id="a-7D"></a>想受灭解脱不作行相。<a id="a-7E"></a>所缘者。<a id="a-7F"></a>初三解脱缘欲界色处。<a id="a-7G"></a>第四解脱缘四无色。<a id="a-7H"></a>及彼因彼灭一切类智品。<a id="a-7I"></a>若四无色及类智品。<a id="a-7J"></a>非择灭并虚空。<a id="a-7K"></a>若谓一物。<a id="a-7L"></a>若谓多物一切皆缘。<a id="a-7M"></a>第五解脱缘后三无色。<a id="a-7N"></a>及彼因彼灭一切类智品。<a id="a-7O"></a>若后三无色及类智品。<a id="a-7P"></a>非择灭并虚空。<a id="a-7Q"></a>若谓一物。<a id="a-7R"></a>若谓多物。<a id="a-7S"></a>一切皆缘。<a id="a-7T"></a>第六解脱缘后二无色。<a id="a-7U"></a>及彼因彼灭一切类智品。<a id="a-7V"></a>若后二无色及类智品。<a id="a-7W"></a>非择灭并虚空。<a id="a-7X"></a>若谓一物。<a id="a-7Y"></a>若谓多物。<a id="a-7Z"></a>一切皆缘。<a id="a-7a"></a>第七解脱缘非想非非想处。<a id="a-7b"></a>及彼因彼灭一切类智品。<a id="a-7c"></a>若非想非非想处及类智品。<a id="a-7d"></a>非择灭并虚空。<a id="a-7e"></a>若谓一物。<a id="a-7f"></a>若谓多物。<a id="a-7g"></a>一切皆缘想受灭解脱无所缘。<a id="a-7h"></a>有作是说。<a id="a-7i"></a>空无边处解脱亦缘第四静虑非择灭。<a id="a-7j"></a>余所缘如前说。<a id="a-7k"></a>乃至非想非非想处解脱。<a id="a-7l"></a>亦缘无所有处非择灭。<a id="a-7m"></a>余所缘如前说。<a id="a-7n"></a>念住者。<a id="a-7o"></a>初三解脱身念住俱。<a id="a-7p"></a>四无色处解脱四念住俱。<a id="a-7q"></a>想受灭解脱若依自性相杂念住。<a id="a-7r"></a>应言非念住俱。<a id="a-7s"></a>若依所缘念住应言是法念住。<a id="a-7t"></a>智者初三解脱世俗智俱。<a id="a-7u"></a>前三无色处解脱六智俱。<a id="a-7v"></a>谓苦集灭道智类智世俗智。<a id="a-7w"></a>非想非非想解脱世俗智俱。<a id="a-7x"></a>想受灭解脱不与智俱。<a id="a-7y"></a>三摩地者。<a id="a-7z"></a>初三及后二解脱非三摩地俱。<a id="a-80"></a>前三无色处解脱三三摩地俱。<a id="a-81"></a>或非三摩地俱。<a id="a-82"></a>根相应者。<a id="a-83"></a>初二解脱喜舍根相应想受灭解脱非根相应。<a id="a-84"></a>余五解脱皆舍根相应。<a id="a-85"></a>三世者。<a id="a-86"></a>皆通三世缘。<a id="a-87"></a>三世者。<a id="a-88"></a>初三解脱过去缘过去。<a id="a-89"></a>现在缘现在。<a id="a-8A"></a>未来若生法缘未来。<a id="a-8B"></a>若不生法缘三世。<a id="a-8C"></a>四无色处解脱。<a id="a-8D"></a>缘三世及离世。<a id="a-8E"></a>想受灭解脱无所缘。<a id="a-8F"></a>善不善无记者。<a id="a-8G"></a>皆唯是善。<a id="a-8H"></a>缘善不善无记者。<a id="a-8I"></a>初三解脱缘三种。<a id="a-8J"></a>四无色处解脱唯缘善无记。<a id="a-8K"></a>想受灭解脱无所缘。<a id="a-8L"></a>三界系及不系者。<a id="a-8M"></a>初三解脱唯色界系。<a id="a-8N"></a>后二解脱唯无色界系。<a id="a-8O"></a>前三无色处解脱。<a id="a-8P"></a>有漏者。<a id="a-8Q"></a>无色界系。<a id="a-8R"></a>无漏者。<a id="a-8S"></a>是不系。<a id="a-8T"></a>缘三界系及不系者。<a id="a-8U"></a>初三解脱唯缘欲界系。<a id="a-8V"></a>四无色处解脱缘无色界系及不系。<a id="a-8W"></a>想受灭解脱无所缘。<a id="a-8X"></a>学无学非学非无学者。<a id="a-8Y"></a>初三及后二解脱。<a id="a-8Z"></a>唯非学非无学。<a id="a-8a"></a>前三无色处解脱通三种缘。<a id="a-8b"></a>学无学非学非无学者。<a id="a-8c"></a>初三解脱唯缘非学非无学。<a id="a-8d"></a>四无色处解脱缘三种。<a id="a-8e"></a>想受灭解脱无所缘。<a id="a-8f"></a>见所断修所断非所断者。<a id="a-8g"></a>初三及后二解脱唯修所断。<a id="a-8h"></a>前三无色处解脱。<a id="a-8i"></a>有漏者。<a id="a-8j"></a>修所断。<a id="a-8k"></a>无漏者。<a id="a-8l"></a>非所断。<a id="a-8m"></a>缘见所断修所断非所断者。<a id="a-8n"></a>初三解脱唯缘修所断。<a id="a-8o"></a>四无色处解脱缘三种。<a id="a-8p"></a>想受灭解脱无所缘。<a id="a-8q"></a>缘名缘义者。<a id="a-8r"></a>初三解脱唯缘义。<a id="a-8s"></a>四无色处解脱。<a id="a-8t"></a>若谓无色界。<a id="a-8u"></a>亦有名者彼说通缘名义。<a id="a-8v"></a>若谓无色界。<a id="a-8w"></a>无名者彼说唯缘义想受灭解脱。<a id="a-8x"></a>无所缘缘自相续他相续非相续者。<a id="a-8y"></a>初解脱缘自他相续。<a id="a-8z"></a>第二第三解脱。<a id="a-90"></a>有说。<a id="a-91"></a>唯他相续。<a id="a-92"></a>有说通缘自他相续。<a id="a-93"></a>四无色处解脱缘三种。<a id="a-94"></a>想受灭解脱无所缘。<a id="a-95"></a>加行得离染得者。<a id="a-96"></a>想受灭解脱唯加行得。<a id="a-97"></a>余七解脱亦加行得。<a id="a-98"></a>亦离染得。<a id="a-99"></a>离染得者。<a id="a-9A"></a>初静虑地解脱离欲界染时得。<a id="a-9B"></a>乃至非想非非想处解脱。<a id="a-9C"></a>离无所有处染时得。<a id="a-9D"></a>彼后由加行现在前。<a id="a-9E"></a>加行得者由加行故得。<a id="a-9F"></a>亦由加行故现在前。<a id="a-9G"></a>声闻或由中加行。<a id="a-9H"></a>或由上加行。<a id="a-9I"></a>独觉由下加行。<a id="a-9J"></a>佛不由加行得及现前。<a id="a-9K"></a>曾得未曾得者。<a id="a-9L"></a>想受灭解脱唯未曾得。<a id="a-9M"></a>余七解脱通曾得未曾得。<a id="a-9N"></a>谓诸圣者及内法异生皆通曾得及未曾得。<a id="a-9O"></a>外法异生唯是曾得如是已说解脱总相。<a id="a-9P"></a>一一别相今应广说。<a id="a-9Q"></a>有色观诸色是初解脱。<a id="a-9R"></a>有色者。<a id="a-9S"></a>谓有内各别色想未离未舍未除。<a id="a-9T"></a>观诸色者。<a id="a-9U"></a>谓为离舍除内各别色想。<a id="a-9V"></a>由胜解作意观外诸色。<a id="a-9W"></a>若青瘀若脓烂若膖胀若骨锁。<a id="a-9X"></a>是初解脱者。<a id="a-9Y"></a>初谓名数次第在初。<a id="a-9Z"></a>或入此定次第在初解脱。<a id="a-9a"></a>谓入此定时所有善色受想行识总名解脱。<a id="a-9b"></a>内无色想观外色是第二解脱。<a id="a-9c"></a>内无色想者。<a id="a-9d"></a>谓内各别色想已离已舍已除。<a id="a-9e"></a>观外色者。<a id="a-9f"></a>谓不为离舍除内各别色想。<a id="a-9g"></a>而由胜解作意观外诸色。<a id="a-9h"></a>若青瘀等广说如前。<a id="a-9i"></a>第二及解脱亦如前说。<a id="a-9j"></a>问为观外色时有内无色想。<a id="a-9k"></a>为观外色时无内无色想耶。<a id="a-9l"></a>设尔何失二俱有过。<a id="a-9m"></a>所以者何。<a id="a-9n"></a>若观外色时有内无色想者。<a id="a-9o"></a>云何一心不作二解。<a id="a-9p"></a>若作二解应有二。<a id="a-9q"></a>体一心二体与理相违。<a id="a-9r"></a>若观外色时无内无色想者。<a id="a-9s"></a>此中所说当云何通谓内无色想观外色是第二解脱。<a id="a-9t"></a>答应作是说。<a id="a-9u"></a>若观外色时无内无色想。<a id="a-9v"></a>问若尔。<a id="a-9w"></a>善通前所设难此中所说当云何通。<a id="a-9x"></a>答依观行者期心说故。<a id="a-9y"></a>谓观行者先作期心。<a id="a-9z"></a>我若于内无色想时应观外色。<a id="a-A0"></a>世尊依彼故作是说。<a id="a-A1"></a>内无色想观外色。<a id="a-A2"></a>复次依观行者先起分别修行说故。<a id="a-A3"></a>谓观行者先作如是分别修行。<a id="a-A4"></a>我若于内无色想时应观外色。<a id="a-A5"></a>故作是说。<a id="a-A6"></a>复次此中文句依义准说。<a id="a-A7"></a>谓若内无色想时义准必应观外诸色。<a id="a-A8"></a>若观外色时义准必应内无色想。<a id="a-A9"></a>复次此中文句兼加行善根说。<a id="a-AA"></a>内无色想者说加行善根。<a id="a-AB"></a>观外色者说究竟善根。<a id="a-AC"></a>复次内无色想者约所依说观外色者约所缘说。<a id="a-AD"></a>净解脱身作证具足住是第三解脱。<a id="a-AE"></a>问此净解脱为即有色观诸色。<a id="a-AF"></a>为即内无色想观外色耶。<a id="a-AG"></a>若即有色观诸色者。<a id="a-AH"></a>此与初解脱有何差别。<a id="a-AI"></a>若即内无色想观外色者。<a id="a-AJ"></a>此与第二解脱有何差别。<a id="a-AK"></a>答应作是说。<a id="a-AL"></a>此净解脱即内无色想观外色。<a id="a-AM"></a>问若尔。<a id="a-AN"></a>此与第二解脱有何差别。<a id="a-AO"></a>答名即差别。<a id="a-AP"></a>谓彼名第二。<a id="a-AQ"></a>此名第三。<a id="a-AR"></a>复次地亦有差别。<a id="a-AS"></a>谓彼在初二静虑。<a id="a-AT"></a>此在第四静虑。<a id="a-AU"></a>复次相续亦有差别。<a id="a-AV"></a>谓第二解脱通依内外道相续。<a id="a-AW"></a>净解脱唯依内道相续。<a id="a-AX"></a>复次第二解脱作不净行相。<a id="a-AY"></a>净解脱作净行相。<a id="a-AZ"></a>复次第二解脱对治色贪。<a id="a-Aa"></a>净解脱对治不净观。<a id="a-Ab"></a>复次第二解脱少加行少功用得。<a id="a-Ac"></a>净解脱多加行多功用得。<a id="a-Ad"></a>复次第二解脱自性明净所缘不明净。<a id="a-Ae"></a>自性胜妙所缘非胜妙。<a id="a-Af"></a>净解脱自性所缘。<a id="a-Ag"></a>俱明净俱胜妙。<a id="a-Ah"></a>是谓第二第三差别。<a id="a-Ai"></a>问修观行者何故修此净解脱耶。<a id="a-Aj"></a>答欲试善根满未满故。<a id="a-Ak"></a>谓观行者作是念言。<a id="a-Al"></a>虽观不净相不起烦恼。<a id="a-Am"></a>而未知善根为成满不。<a id="a-An"></a>若观净相烦恼不生。<a id="a-Ao"></a>乃知善根已得成满故观净相修净解脱。<a id="a-Ap"></a>复次修观行者观不净相心沈戚故善品不增。<a id="a-Aq"></a>为令善品更增进故。<a id="a-Ar"></a>复观净相修净解脱。<a id="a-As"></a>如游冢间数观尸秽。<a id="a-At"></a>心沈戚故善品不增。<a id="a-Au"></a>为令善品更增进故。<a id="a-Av"></a>观妙园林流泉池沼。<a id="a-Aw"></a>或游城邑观诸妙事令心欣悦能修胜善。<a id="a-Ax"></a>此亦应然故观净相。<a id="a-Ay"></a>复次修观行者久观不净。<a id="a-Az"></a>心便乐着善品不增。<a id="a-B0"></a>为令善品得增进故。<a id="a-B1"></a>舍不净观修净解脱。<a id="a-B2"></a>复次修观行者欲显自心坚牢不退。<a id="a-B3"></a>谓缘净境烦恼不生况缘余境。<a id="a-B4"></a>故观净相修净解脱。<a id="a-B5"></a>复次修观行者显自善根有大势力。<a id="a-B6"></a>谓缘净境烦恼不生况缘余境。<a id="a-B7"></a>故观净相修净解脱。<a id="a-B8"></a>复次显净解脱非诸有情皆能修起。<a id="a-B9"></a>唯妙胜解乐净天殁。<a id="a-BA"></a>来生人中乃能修起。<a id="a-BB"></a>故修行者修净解脱。<a id="a-BC"></a>曾闻苾刍于日后分来诣佛所求好房舍佛敕阿难与好房舍。<a id="a-BD"></a>阿难受敕而授与之。<a id="a-BE"></a>彼苾刍言宜净扫洒。<a id="a-BF"></a>悬缯幡盖烧香散花。<a id="a-BG"></a>敷软床褥安置好枕。<a id="a-BH"></a>我乃受之不尔不用。<a id="a-BI"></a>阿难于是具以白佛。<a id="a-BJ"></a>佛言随索皆应与之。<a id="a-BK"></a>尔时阿难具办授与。<a id="a-BL"></a>苾刍受已于夜初分起净解脱。<a id="a-BM"></a>因是次第起余解脱。<a id="a-BN"></a>诸漏永尽成阿罗汉复修加行引起神通。<a id="a-BO"></a>于晨朝时乘通而去。<a id="a-BP"></a>阿难于后往诣彼房不见苾刍。<a id="a-BQ"></a>但见床座寻往白佛。<a id="a-BR"></a>佛告阿难汝勿轻彼。<a id="a-BS"></a>彼于昨夜起净解脱及余解脱成阿罗汉引起神通晨朝已去。<a id="a-BT"></a>然彼苾刍从妙胜解。<a id="a-BU"></a>乐净天殁来生人中。<a id="a-BV"></a>彼若不得净妙房舍便不能修第三解脱。<a id="a-BW"></a>乃至不得极果神通。<a id="a-BX"></a>由是故知此净解脱非诸有情皆能修起。<a id="a-BY"></a>唯乐净者乃能起之。<a id="a-BZ"></a>第三与解脱亦如前说。<a id="a-Ba"></a>四无色解脱如四无色说想受灭解脱如后根蕴当广分别。<a id="a-Bb"></a>数及解脱准前应知问何故静虑少分善根立为解脱。<a id="a-Bc"></a>无色地一切皆立解脱耶。<a id="a-Bd"></a>答静虑粗显明了见见。<a id="a-Be"></a>故少善根立为解脱。<a id="a-Bf"></a>无色细隐不明了不现见故根本地皆立解脱。<a id="a-Bg"></a>复次静虑中有种种异相不相似法。<a id="a-Bh"></a>故少善根立为解脱。<a id="a-Bi"></a>无色不尔是故总立。<a id="a-Bj"></a>复次静虑中有异相根受心心所法。<a id="a-Bk"></a>故少善根立为解脱。<a id="a-Bl"></a>无色不尔是故总立。<a id="a-Bm"></a>复次静虑有多功德胜利。<a id="a-Bn"></a>故少善根立为解脱。<a id="a-Bo"></a>无色不尔是故总立。<a id="a-Bp"></a>复次静虑遍缘自上下地。<a id="a-Bq"></a>故少善根立为解脱。<a id="a-Br"></a>无色唯缘自上非下是故总立。<a id="a-Bs"></a>复次静虑解脱唯是有漏故别建立。<a id="a-Bt"></a>无色解脱亦通无漏是故总立。<a id="a-Bu"></a>问因论生。<a id="a-Bv"></a>论何故静虑解脱唯有漏。<a id="a-Bw"></a>无色解脱通有漏无漏耶。<a id="a-Bx"></a>答前说五门亦通。<a id="a-By"></a>答此此中复有一不共。<a id="a-Bz"></a>答谓静虑中所有解脱唯与胜解作意相应诸无色中所有解脱多与真实作意相应故不相似。</p>
  <p id="aC0">问何故世尊于八解脱以方声说。<a id="a-C1"></a>答观所化故如于四谛说四方声。<a id="a-C2"></a>问解脱与方有何相似。<a id="a-C3"></a>答解脱与方俱有八故。<a id="a-C4"></a>问方乃有十如何相似。<a id="a-C5"></a>答如调象法唯依八方。<a id="a-C6"></a>非上下方是故相似。<a id="a-C7"></a>复次如人平面唯视八方。<a id="a-C8"></a>如是正心修八解脱。<a id="a-C9"></a>复次如依八方能调龙象。<a id="a-CA"></a>解脱亦尔。<a id="a-CB"></a>依八加行而现在前除解脱障。<a id="a-CC"></a>尊者妙音作如是说。<a id="a-CD"></a>方与解脱三同三异。<a id="a-CE"></a>言三同者。<a id="a-CF"></a>一如调象者要趣于方乃能调象。<a id="a-CG"></a>世尊亦尔。<a id="a-CH"></a>要趣解脱能调所化。<a id="a-CI"></a>二如调象者。<a id="a-CJ"></a>于一时间唯趣一方而调一象。<a id="a-CK"></a>世尊亦尔。<a id="a-CL"></a>一时唯依一种解脱调一所化。<a id="a-CM"></a>三如调象者。<a id="a-CN"></a>令所调象趣一方时去余方远。<a id="a-CO"></a>世尊亦尔。<a id="a-CP"></a>令所化生起一解脱现在前时余解脱远不现行故。<a id="a-CQ"></a>言三异者。<a id="a-CR"></a>一如调象者。<a id="a-CS"></a>要趣于方乃能调象。<a id="a-CT"></a>世尊不尔。<a id="a-CU"></a>端坐一处亦令所化能起解脱。<a id="a-CV"></a>二如调象者。<a id="a-CW"></a>于一时间唯趣一方而调一象。<a id="a-CX"></a>世尊不尔。<a id="a-CY"></a>于一时间令多所化起多解脱。<a id="a-CZ"></a>三如调象者。<a id="a-Ca"></a>令所调象趣一方时去余方远。<a id="a-Cb"></a>世尊不尔。<a id="a-Cc"></a>令所化生起一解脱现在前时余解脱近由成就故。<a id="a-Cd"></a>复次佛欲自显是胜调御。<a id="a-Ce"></a>故于解脱说以方声。<a id="a-Cf"></a>曾闻憍萨罗主胜军大王。<a id="a-Cg"></a>敕捕象人捕大野象。<a id="a-Ch"></a>令调象者依调象法善调御之。<a id="a-Ci"></a>象既调已王与象师共乘游猎。<a id="a-Cj"></a>时所乘象见雌象群。<a id="a-Ck"></a>欲心炽盛即便奔逐。<a id="a-Cl"></a>象师尽术制不能回。<a id="a-Cm"></a>王与象师俱被伤损。<a id="a-Cn"></a>遇因攀树命济还宫。<a id="a-Co"></a>王责象师付法刑罚。<a id="a-Cp"></a>时调象者白大王言。<a id="a-Cq"></a>彼象实调愿王许验。<a id="a-Cr"></a>时象贪息便速还宫。<a id="a-Cs"></a>象师见之将诣王所。<a id="a-Ct"></a>遂于象顶置热铁丸徐语之言。<a id="a-Cu"></a>此是最后调伏汝法。<a id="a-Cv"></a>应忍受之。<a id="a-Cw"></a>若不忍受必以先来调汝苦事次第调汝。<a id="a-Cx"></a>象闻便忍不动如山。<a id="a-Cy"></a>时热铁丸烧然象顶。<a id="a-Cz"></a>如烧桦皮王见嗟怪令去铁丸。<a id="a-D0"></a>告象师曰此象既调先何故尔。<a id="a-D1"></a>象师跪白。<a id="a-D2"></a>我能调身不能调心。<a id="a-D3"></a>王言颇有能调心者。<a id="a-D4"></a>象师曰有谓佛世尊。<a id="a-D5"></a>能调众生身心诸病。<a id="a-D6"></a>王闻欢喜寻与象师。<a id="a-D7"></a>乘所调象往诣佛所。<a id="a-D8"></a>见佛世尊多百千众围绕说法。<a id="a-D9"></a>前礼佛足退坐一面。<a id="a-DA"></a>佛即为王说甚深法。<a id="a-DB"></a>非诸独觉声闻所知。<a id="a-DC"></a>因告苾刍如调象者。<a id="a-DD"></a>正调象时于八方内但趣一方而调于象。<a id="a-DE"></a>调马牛等亦复如是。<a id="a-DF"></a>无上调御调所化时顿依八方而调所化言八方者喻八解脱。<a id="a-DG"></a>故显世尊是胜调御。<a id="a-DH"></a>于八解脱说以方声。</p>
 </body>
</html>