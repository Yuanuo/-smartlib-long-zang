<!doctype html>
<html id="z3IBVcI12W" data-ver="830">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第七十七</h1>
  <h2 id="a2">结蕴第二中十门纳息第四之七</h2>
  <p id="a3">说一切有部有四大论师。<a id="a-4"></a>各别建立二世有异。<a id="a-5"></a>谓尊者法救说类有异。<a id="a-6"></a>尊者妙音说相有异。<a id="a-7"></a>尊者世友说位有异。<a id="a-8"></a>尊者觉天说待有异。<a id="a-9"></a>说类异者。<a id="a-A"></a>彼谓诸法于世转时。<a id="a-B"></a>由类有异非体有异。<a id="a-C"></a>如破金器等作余物时形虽有异而显色无异。<a id="a-D"></a>又如乳等变成酪等时舍味势等非舍显色。<a id="a-E"></a>如是诸法从未来世至现在世时。<a id="a-F"></a>虽舍未来类得现在类。<a id="a-G"></a>而彼法体无得无舍。<a id="a-H"></a>复从现在世至过去世时。<a id="a-I"></a>虽舍现在类得过去类。<a id="a-J"></a>而彼法体亦无得无舍。<a id="a-K"></a>说相异者。<a id="a-L"></a>彼谓诸法于世转时。<a id="a-M"></a>由相有异非体有异。<a id="a-N"></a>一一世法有三世相。<a id="a-O"></a>一相正合二相非离。<a id="a-P"></a>如人正染一女色时。<a id="a-Q"></a>于余女色不名离染。<a id="a-R"></a>如是诸法住过去世时。<a id="a-S"></a>正与过去相合。<a id="a-T"></a>于余二世相不名为离。<a id="a-U"></a>住未来世时。<a id="a-V"></a>正与未来相合。<a id="a-W"></a>于余二世相不名为离。<a id="a-X"></a>住现在世时。<a id="a-Y"></a>正与现在相合。<a id="a-Z"></a>于余二世相不名为离。<a id="a-a"></a>说位异者。<a id="a-b"></a>彼谓诸法于世转时。<a id="a-c"></a>由位有异非体有异。<a id="a-d"></a>如运一筹。<a id="a-e"></a>置一位名一。<a id="a-f"></a>置十位名十。<a id="a-g"></a>置百位名百。<a id="a-h"></a>虽历位有异而筹体无异。<a id="a-i"></a>如是诸法经三世位。<a id="a-j"></a>虽得三名而体无别。<a id="a-k"></a>此师所立世无杂乱。<a id="a-l"></a>以依作用立三世别。<a id="a-m"></a>谓有为法未有作用名未来世。<a id="a-n"></a>正有作用名现在世。<a id="a-o"></a>作用已灭名过去世。<a id="a-p"></a>说待异者。<a id="a-q"></a>彼谓诸法于世转时前后相待立名有异。<a id="a-r"></a>如一女人待母名女待女名母体虽无别由待有异得女母名。<a id="a-s"></a>如是诸法待后名过去。<a id="a-t"></a>待前名未来。<a id="a-u"></a>俱待名现在。<a id="a-v"></a>彼师所立世有杂乱。<a id="a-w"></a>所以者何。<a id="a-x"></a>前后相待一一世中有三世故。<a id="a-y"></a>谓过去世前后刹那名过去未来。<a id="a-z"></a>中间名现在未来。<a id="a-10"></a>三世类亦应然。<a id="a-11"></a>现在世法虽一刹那待后待前及俱待故应成三世。<a id="a-12"></a>岂应正理。<a id="a-13"></a>说相异者。<a id="a-14"></a>所立三世亦有杂乱。<a id="a-15"></a>一一世法彼皆许有三世相故。<a id="a-16"></a>说类异者。<a id="a-17"></a>离法自性说何为类故亦非理。<a id="a-18"></a>诸有为法从未来世至现在时前类应灭。<a id="a-19"></a>从现在世至过去时后类应生。<a id="a-1A"></a>过去有生未来有灭岂应正理。<a id="a-1B"></a>故唯第三立世为善。<a id="a-1C"></a>诸行容有作用时故。</p>
  <p id="a1D">复有三法。<a id="a-1E"></a>谓善不善无记法。<a id="a-1F"></a>问善法云何。<a id="a-1G"></a>答善五蕴及择灭。<a id="a-1H"></a>问不善法云何。<a id="a-1I"></a>答不善五蕴。<a id="a-1J"></a>问无记法云何。<a id="a-1K"></a>答无记五蕴及虚空非择灭。<a id="a-1L"></a>余义广说如前不善纳息。</p>
  <p id="a1M">复有三法。<a id="a-1N"></a>谓欲界色界无色界系法。<a id="a-1O"></a>问欲界系法云何。<a id="a-1P"></a>答欲界系五蕴。<a id="a-1Q"></a>问色界系法云何。<a id="a-1R"></a>答色界系五蕴。<a id="a-1S"></a>问无色界系法云何。<a id="a-1T"></a>答无色界系四蕴。<a id="a-1U"></a>余义广说亦如前不善纳息。<a id="a-1V"></a>复有三法。<a id="a-1W"></a>谓学无学非学非无学法。<a id="a-1X"></a>问学法云何。<a id="a-1Y"></a>答学五蕴。<a id="a-1Z"></a>问无学法云何。<a id="a-1a"></a>答无学五蕴。<a id="a-1b"></a>问非学非无学法云何。<a id="a-1c"></a>答有漏五蕴及三无为。<a id="a-1d"></a>问学等三法其义云何。<a id="a-1e"></a>答以无贪嗔痴道学断贪嗔痴是学义。<a id="a-1f"></a>以无贪嗔痴道不学断贪嗔痴。<a id="a-1g"></a>已学断故是无学义。<a id="a-1h"></a>与二相违是非学非无学义。<a id="a-1i"></a>复次以无爱道。<a id="a-1j"></a>学断爱非爱事是学义。<a id="a-1k"></a>以无爱道学断爱者。<a id="a-1l"></a>遮无学道。<a id="a-1m"></a>非爱事者。<a id="a-1n"></a>遮世俗道。<a id="a-1o"></a>以无爱道不学断爱已学断故。<a id="a-1p"></a>亦非爱事是无学义。<a id="a-1q"></a>以无爱道不学断爱者。<a id="a-1r"></a>遮学道。<a id="a-1s"></a>非爱事者。<a id="a-1t"></a>遮世俗道。<a id="a-1u"></a>与二相违是非学非无学义。<a id="a-1v"></a>复次学断烦恼学谛现观是学义。<a id="a-1w"></a>不学断烦恼已学断故。<a id="a-1x"></a>亦不学谛现观已学谛现观故是无学义。<a id="a-1y"></a>与二相违是非学非无学义。<a id="a-1z"></a>复次学断二求谓欲求有求。<a id="a-20"></a>学满一求。<a id="a-21"></a>谓梵行求。<a id="a-22"></a>是学义。<a id="a-23"></a>不学断二求已学断故。<a id="a-24"></a>不学满一求。<a id="a-25"></a>已学满故是无学义。<a id="a-26"></a>与二相违是非学非无学义。<a id="a-27"></a>复次若相续中有烦恼得。<a id="a-28"></a>亦有无漏道得。<a id="a-29"></a>而学断烦恼是学义。<a id="a-2A"></a>若相续中无烦恼得。<a id="a-2B"></a>而有无漏道得。<a id="a-2C"></a>不学断烦恼已学断故是无学义。<a id="a-2D"></a>与二相违是非学非无学义。<a id="a-2E"></a>复次若相续中未离贪爱。<a id="a-2F"></a>有无漏道得而学断贪爱是学义。<a id="a-2G"></a>若相续中已离贪爱而有无漏道得。<a id="a-2H"></a>不学断贪爱已学断故是无学义。<a id="a-2I"></a>与二相违是非学非无学义。<a id="a-2J"></a>复次见修道摄是学义。<a id="a-2K"></a>无学道摄是无学义与二相违是非学非无学义。<a id="a-2L"></a>复次见修地摄是学义。<a id="a-2M"></a>无学地摄是无学义。<a id="a-2N"></a>与二相违是非学非无学义。<a id="a-2O"></a>复次未知当知已知根摄是学义。<a id="a-2P"></a>具知根摄是无学义。<a id="a-2Q"></a>与二相违是非学非无学义。<a id="a-2R"></a>复次随信行随法行信胜解见至身证。<a id="a-2S"></a>五圣者身中诸无漏道是学义。<a id="a-2T"></a>慧解脱俱解脱。<a id="a-2U"></a>二圣者身中诸无漏道是无学义。<a id="a-2V"></a>与二相违是非学非无学义。<a id="a-2W"></a>复次四向及前三果。<a id="a-2X"></a>七圣者身中诸无漏道是学义。<a id="a-2Y"></a>第四果一圣者身中诸无漏道是无学义。<a id="a-2Z"></a>与二相违是非学非无学义。<a id="a-2a"></a>复次十八学圣者身中诸无漏道是学义。<a id="a-2b"></a>九无学圣者身中诸无漏道是无学义。<a id="a-2c"></a>与二相违是非学非无学义。<a id="a-2d"></a>问住学果者乃至未起胜果道时。<a id="a-2e"></a>诸无漏道云何名学。<a id="a-2f"></a>答学阿世耶犹未息故。<a id="a-2g"></a>彼无漏道亦得名学。</p>
  <p id="a2h">复有三法。<a id="a-2i"></a>谓见所断修所断无断法。<a id="a-2j"></a>问见所断法云何。<a id="a-2k"></a>答随信随法行现观边忍所断。<a id="a-2l"></a>此复云何。<a id="a-2m"></a>谓见所断八十八随眠及彼相应心心所法。<a id="a-2n"></a>彼所等起不相应行。<a id="a-2o"></a>是名见所断法。<a id="a-2p"></a>问修所断法云何。<a id="a-2q"></a>答学见迹修所断。<a id="a-2r"></a>此复云何。<a id="a-2s"></a>谓修所断十随眠。<a id="a-2t"></a>及彼相应彼所等起身语二业。<a id="a-2u"></a>彼所等起不相应行。<a id="a-2v"></a>并不染污诸有漏法。<a id="a-2w"></a>是名修所断法。<a id="a-2x"></a>问无断法云何。<a id="a-2y"></a>答无漏五蕴。<a id="a-2z"></a>及三无为。<a id="a-30"></a>余义广说如前不善纳息。<a id="a-31"></a>四谛者。<a id="a-32"></a>谓苦谛集谛灭谛道谛。<a id="a-33"></a>问何故作此论。<a id="a-34"></a>答为广分别契经义故。<a id="a-35"></a>谓契经说有四圣谛。<a id="a-36"></a>虽作是说而不广辩。<a id="a-37"></a>经是此论所依根本。<a id="a-38"></a>彼未说者今欲说之。<a id="a-39"></a>故作斯论。<a id="a-3A"></a>问如是四谛自性云何。<a id="a-3B"></a>阿毗达磨诸论师言。<a id="a-3C"></a>五取蕴是苦谛。<a id="a-3D"></a>有漏因是集谛。<a id="a-3E"></a>彼择灭是灭谛学无学法是道谛。<a id="a-3F"></a>譬喻者说。<a id="a-3G"></a>诸名色是苦谛。<a id="a-3H"></a>业烦恼是集谛。<a id="a-3I"></a>业烦恼尽是灭谛。<a id="a-3J"></a>奢摩他毗钵舍那是道谛。<a id="a-3K"></a>分别论者作如是说。<a id="a-3L"></a>若有八苦相是苦是苦谛。<a id="a-3M"></a>余有漏法是苦非苦谛。<a id="a-3N"></a>招后有爱是集是集谛。<a id="a-3O"></a>余爱及余有漏因是集非集谛。<a id="a-3P"></a>招后有爱尽是灭是灭谛。<a id="a-3Q"></a>余爱尽及余有漏因尽是灭非灭谛。<a id="a-3R"></a>学八支圣道是道是道谛。<a id="a-3S"></a>余学法及一切无学法是道非道谛。<a id="a-3T"></a>若作是说。<a id="a-3U"></a>诸阿罗汉但成就苦灭二谛。<a id="a-3V"></a>不成就集道二谛。<a id="a-3W"></a>所以者何。<a id="a-3X"></a>招后有爱诸阿罗汉已断尽故。<a id="a-3Y"></a>学八支圣道得阿罗汉果时皆已舍故。<a id="a-3Z"></a>尊者妙音作如是说。<a id="a-3a"></a>若堕自相续五蕴。<a id="a-3b"></a>若堕他相续五蕴。<a id="a-3c"></a>若有情数及无情数诸蕴。<a id="a-3d"></a>如是一切皆是苦是苦谛。<a id="a-3e"></a>修观行者起现观时。<a id="a-3f"></a>唯观堕自相续五蕴为苦。<a id="a-3g"></a>不观堕他相续五蕴。<a id="a-3h"></a>及无情数诸蕴为苦。<a id="a-3i"></a>所以者何。<a id="a-3j"></a>逼切行相是苦现观。<a id="a-3k"></a>堕他相续及无情数蕴于自相续非逼切故。<a id="a-3l"></a>彼生智论作如是说。<a id="a-3m"></a>自相续蕴极自逼切。<a id="a-3n"></a>非他相续及无情数蕴。<a id="a-3o"></a>非离自身他及非情能相逼切。<a id="a-3p"></a>无自身者他及非情何所逼切。<a id="a-3q"></a>故现观时唯观堕自相续五蕴为苦非余。<a id="a-3r"></a>若堕自相续五蕴因。<a id="a-3s"></a>若堕他相续五蕴因。<a id="a-3t"></a>若有情数及无情数诸蕴因。<a id="a-3u"></a>如是一切皆是集是集谛。<a id="a-3v"></a>修观行者起现观时。<a id="a-3w"></a>唯观堕自相续五蕴因为集不观堕他相续五蕴因。<a id="a-3x"></a>及无情数诸蕴因为集。<a id="a-3y"></a>若堕自相续五蕴尽。<a id="a-3z"></a>若堕他相续五蕴尽。<a id="a-40"></a>若有情数及无情数诸蕴尽。<a id="a-41"></a>如是一切皆是灭是灭谛。<a id="a-42"></a>修观行者起现观时。<a id="a-43"></a>唯观堕自相续五蕴尽为灭。<a id="a-44"></a>不观堕他相续五蕴尽。<a id="a-45"></a>及无情数诸蕴尽为灭。<a id="a-46"></a>若堕自相续五蕴对治。<a id="a-47"></a>若堕他相续五蕴对治。<a id="a-48"></a>若有情数及无情数诸蕴对治。<a id="a-49"></a>如是一切皆是道是道谛。<a id="a-4A"></a>修观行者起现观时。<a id="a-4B"></a>唯观堕自相续五蕴对治为道。<a id="a-4C"></a>不观堕他相续及无情数诸蕴对治为道。<a id="a-4D"></a>如是说者。<a id="a-4E"></a>若堕自相续五蕴。<a id="a-4F"></a>若堕他相续五蕴。<a id="a-4G"></a>若有情数及无情数诸蕴。<a id="a-4H"></a>如是一切皆是苦是苦谛。<a id="a-4I"></a>修观行者起现观时。<a id="a-4J"></a>皆观为苦。<a id="a-4K"></a>问逼切行相是苦现观。<a id="a-4L"></a>堕他相续及无情数蕴。<a id="a-4M"></a>于自相续既非逼切。<a id="a-4N"></a>修观行者起现观时何故亦观为苦。<a id="a-4O"></a>答设彼于自不能逼切亦观为苦。<a id="a-4P"></a>所以者何。<a id="a-4Q"></a>无始时来于一切苦皆起无智。<a id="a-4R"></a>为对治彼皆应起智。<a id="a-4S"></a>无始时来于一切苦皆起犹豫。<a id="a-4T"></a>为对治彼皆应起决定。<a id="a-4U"></a>无始时来于一切苦皆起诽谤。<a id="a-4V"></a>为对治彼皆应起信。<a id="a-4W"></a>故应遍观一切为苦。<a id="a-4X"></a>况彼于自亦能逼切。<a id="a-4Y"></a>所以者何。<a id="a-4Z"></a>若有为他所打触者。<a id="a-4a"></a>亦生大苦。<a id="a-4b"></a>岂非逼切。<a id="a-4c"></a>若有空中木石瓦等堕自身上。<a id="a-4d"></a>亦生大苦。<a id="a-4e"></a>岂非逼切。<a id="a-4f"></a>既有逼切自相续义。<a id="a-4g"></a>故现观时亦观为苦。<a id="a-4h"></a>若堕自相续五蕴因。<a id="a-4i"></a>若堕他相续五蕴因。<a id="a-4j"></a>若有情数及无情数诸蕴因。<a id="a-4k"></a>如是一切皆是集是集谛。<a id="a-4l"></a>修观行者起现观时皆观为集。<a id="a-4m"></a>若堕自相续五蕴尽。<a id="a-4n"></a>若堕他相续五蕴尽。<a id="a-4o"></a>若有情数及无情数诸蕴尽。<a id="a-4p"></a>如是一切皆是灭是灭谛。<a id="a-4q"></a>修观行者起现观时皆观为灭。<a id="a-4r"></a>若堕自相续五蕴对治。<a id="a-4s"></a>若堕他相续五蕴对治。<a id="a-4t"></a>若有情数及无情数诸蕴对治。<a id="a-4u"></a>如是一切皆是道是道谛。<a id="a-4v"></a>修观行者起现观时皆观为道。<a id="a-4w"></a>如是名为四谛自性我物自体相分本性。</p>
  <p id="a4x">已说谛自性。<a id="a-4y"></a>所以今当说。<a id="a-4z"></a>问何故名谛。<a id="a-50"></a>谛是何义。<a id="a-51"></a>答实义是谛义。<a id="a-52"></a>真义如义不颠倒义无虚诳义是谛义。<a id="a-53"></a>问若实义是谛义。<a id="a-54"></a>乃至无虚诳义是谛义者。<a id="a-55"></a>虚空非择灭亦有实义乃至无虚诳义。<a id="a-56"></a>何故世尊不立为谛。<a id="a-57"></a>答若法是苦是苦因。<a id="a-58"></a>是苦尽是苦对治者。<a id="a-59"></a>世尊立为谛。<a id="a-5A"></a>虚空非择灭非苦非苦因非苦尽非苦对治。<a id="a-5B"></a>是故世尊不立为谛。<a id="a-5C"></a>复次若法是蕴是蕴因是蕴尽是蕴对治者立为谛。<a id="a-5D"></a>虚空非择灭非蕴非蕴因非蕴尽非蕴对治故不立为谛。<a id="a-5E"></a>复次若法是疾病是疾病因是疾病尽是疾病对治者立为谛。<a id="a-5F"></a>虚空非择灭非疾病非疾病因非疾病尽非疾病对治故不立为谛。<a id="a-5G"></a>复次若法是痈箭恼害过患。<a id="a-5H"></a>是痈箭恼害过患因。<a id="a-5I"></a>是痈箭恼害过患尽。<a id="a-5J"></a>是痈箭恼害过患对治者立为谛。<a id="a-5K"></a>虚空非择灭于彼皆非故不立为谛。<a id="a-5L"></a>复次若法是重担。<a id="a-5M"></a>是能荷重担是重担尽。<a id="a-5N"></a>是重担对治者立为谛。<a id="a-5O"></a>虚空非择灭于彼皆非故不立为谛。<a id="a-5P"></a>复次若法是此岸是彼岸是河是船筏者立为谛。<a id="a-5Q"></a>虚空非择灭于彼皆非故不立为谛。<a id="a-5R"></a>复次若法是苦是苦因。<a id="a-5S"></a>是道是道果者立为谛。<a id="a-5T"></a>虚空非择灭非苦非苦因。<a id="a-5U"></a>非道非道果故不立为谛。<a id="a-5V"></a>复次若法有因性果性者立为谛。<a id="a-5W"></a>虚空非择灭无因性果性故不立为谛。<a id="a-5X"></a>复次虚空非择灭无漏故非苦集谛。<a id="a-5Y"></a>无记故非灭谛。<a id="a-5Z"></a>无为故非道谛。<a id="a-5a"></a>复次虚空非择灭不堕世故非三谛。<a id="a-5b"></a>无记故非灭谛。<a id="a-5c"></a>复次虚空非择灭非蕴自性故非三谛。<a id="a-5d"></a>无记故非灭谛。<a id="a-5e"></a>复次虚空非择灭不随苦故非三谛。<a id="a-5f"></a>无记故非灭谛。<a id="a-5g"></a>复次若法是邪见及无漏慧所缘者立为谛。<a id="a-5h"></a>虚空非择灭非邪见及无漏慧所缘故不立为谛。<a id="a-5i"></a>复次若法是无明及明所缘者立为谛。<a id="a-5j"></a>虚空非择灭非无明及明所缘。<a id="a-5k"></a>故不立为谛。<a id="a-5l"></a>复次若法是杂染事及清净事者立为谛。<a id="a-5m"></a>虚空非择灭非杂染事及清净事。<a id="a-5n"></a>故不立为谛。<a id="a-5o"></a>复次若法是可欣事及可厌事者立为谛。<a id="a-5p"></a>虚空非择灭非可欣事及可厌事。<a id="a-5q"></a>故不立为谛。<a id="a-5r"></a>复次若法是欣作意事及厌作意事者立为谛。<a id="a-5s"></a>虚空非择灭非欣作意事及厌作意事。<a id="a-5t"></a>故不立为谛。</p>
  <p id="a5u">问若不颠倒义是谛义者。<a id="a-5v"></a>四种颠倒应非谛摄。<a id="a-5w"></a>所以者何。<a id="a-5x"></a>颠倒转故。<a id="a-5y"></a>答以余缘故立为颠倒。<a id="a-5z"></a>以余缘故是谛所摄。<a id="a-60"></a>谓三缘故立为颠倒。<a id="a-61"></a>一决度故。<a id="a-62"></a>二增益故。<a id="a-63"></a>三一向倒故。<a id="a-64"></a>是有是实实相相应故是谛摄。<a id="a-65"></a>复次彼于无常计常苦计为乐不净计净无我计我故立为倒。<a id="a-66"></a>以有因性果性故是谛摄。<a id="a-67"></a>问若无虚诳义是谛义者。<a id="a-68"></a>诸虚诳语应非谛摄。<a id="a-69"></a>所以者何。<a id="a-6A"></a>虚诳转故。<a id="a-6B"></a>答以余缘故立虚诳语。<a id="a-6C"></a>谓违自想诳惑他故。<a id="a-6D"></a>以余缘故是谛所摄。<a id="a-6E"></a>谓是有是实实相相应。<a id="a-6F"></a>复次以余缘故立虚诳语。<a id="a-6G"></a>谓不见言见见言不见。<a id="a-6H"></a>不闻言闻闻言不闻。<a id="a-6I"></a>不觉言觉觉言不觉。<a id="a-6J"></a>不知言知知言不知。<a id="a-6K"></a>以余缘故是谛所摄。<a id="a-6L"></a>谓有因性果性是故实义是谛义。<a id="a-6M"></a>乃至无虚诳义是谛义问此四圣谛云何建立为依。<a id="a-6N"></a>实事为依。<a id="a-6O"></a>因果为依。<a id="a-6P"></a>现观而建立耶。<a id="a-6Q"></a>设尔何失。<a id="a-6R"></a>三皆有过。<a id="a-6S"></a>所以者何。<a id="a-6T"></a>若依实事而建立者。<a id="a-6U"></a>谛应有三。<a id="a-6V"></a>谓苦集谛。<a id="a-6W"></a>无别体故应合为一。<a id="a-6X"></a>灭为第二道为第三。<a id="a-6Y"></a>故有三谛。<a id="a-6Z"></a>若依因果而建立者。<a id="a-6a"></a>谛应有五。<a id="a-6b"></a>谓有漏法因果别故既立为二。<a id="a-6c"></a>诸无漏道亦有因果应分为二。<a id="a-6d"></a>灭为第五故有五谛。<a id="a-6e"></a>若依现观而建立者。<a id="a-6f"></a>谛应有八。<a id="a-6g"></a>谓瑜伽师入现观位。<a id="a-6h"></a>先别观欲界苦。<a id="a-6i"></a>后合观色无色界苦。<a id="a-6j"></a>先别观欲界诸行因。<a id="a-6k"></a>后合观色无色界诸行因。<a id="a-6l"></a>先别观欲界诸行灭。<a id="a-6m"></a>后合观色无色界诸行灭。<a id="a-6n"></a>先别观欲界诸行对治。<a id="a-6o"></a>后合观色无色界诸行对治。<a id="a-6p"></a>故有八谛。<a id="a-6q"></a>答应作是说。<a id="a-6r"></a>此四圣谛依因果立。<a id="a-6s"></a>问若尔。<a id="a-6t"></a>应有五谛非四。<a id="a-6u"></a>答圣道因果合立一故谛四非五。<a id="a-6v"></a>谓无漏道因性果性皆是能趣苦有世间生老病死究竟灭行故合立一。<a id="a-6w"></a>问若尔。<a id="a-6x"></a>有漏因性果性皆是能趣苦有世间生老病死流转集行。<a id="a-6y"></a>亦应合一。<a id="a-6z"></a>谛应唯三。<a id="a-70"></a>答虽尔行相有别有总。<a id="a-71"></a>是故建立圣谛唯四。<a id="a-72"></a>谓于有漏果性有四行相。<a id="a-73"></a>一苦二非常三空四非我。<a id="a-74"></a>于有漏因性有四行相。<a id="a-75"></a>一因二集三生四缘。<a id="a-76"></a>于无漏道因性果性。<a id="a-77"></a>总唯有四行相。<a id="a-78"></a>一道二如三行四出。<a id="a-79"></a>有作是说。<a id="a-7A"></a>以三缘故建立四谛。<a id="a-7B"></a>一实事故。<a id="a-7C"></a>二因果故。<a id="a-7D"></a>三谤信故。<a id="a-7E"></a>实事故者。<a id="a-7F"></a>谓此四谛实事有二。<a id="a-7G"></a>一者有漏。<a id="a-7H"></a>二者无漏。<a id="a-7I"></a>因果故者。<a id="a-7J"></a>谓有漏事有因果性。<a id="a-7K"></a>果性立苦谛。<a id="a-7L"></a>因性立集谛。<a id="a-7M"></a>无漏事中有二种类一有因性有果性二有果性无因性。<a id="a-7N"></a>有因性有果性。<a id="a-7O"></a>者立道谛。<a id="a-7P"></a>有果性无因性者立灭谛。<a id="a-7Q"></a>问何故有漏事因性果性各立一谛。<a id="a-7R"></a>无漏道因性果性合立一谛耶。<a id="a-7S"></a>答缘彼谤信有别总故。<a id="a-7T"></a>谓于有漏因性果性各别起谤。<a id="a-7U"></a>一于果性谤实非苦。<a id="a-7V"></a>二于因性谤实非集。<a id="a-7W"></a>又于有漏因性果性各别生信。<a id="a-7X"></a>一于果性信实是苦。<a id="a-7Y"></a>二于因性信实是集。<a id="a-7Z"></a>于无漏道因性果性。<a id="a-7a"></a>总起一谤谓谤非道。<a id="a-7b"></a>总生一信谓信是道。<a id="a-7c"></a>是故三缘建立四谛。<a id="a-7d"></a>复有说者。<a id="a-7e"></a>依现观故建立四谛。<a id="a-7f"></a>问若尔。<a id="a-7g"></a>圣谛应八非四。<a id="a-7h"></a>答谛行相同故四非八。<a id="a-7i"></a>谓欲界苦及色无色界苦。<a id="a-7j"></a>虽别现观而同是苦谛。<a id="a-7k"></a>及同苦等行相所观故合立一。<a id="a-7l"></a>欲界诸行因及色无色界诸行因。<a id="a-7m"></a>虽别现观而同是集谛。<a id="a-7n"></a>及同因等行相所观故合立一。<a id="a-7o"></a>欲界诸行灭及色无色界诸行灭。<a id="a-7p"></a>虽别现观而同是灭谛。<a id="a-7q"></a>又同灭等行相所观故合立一。<a id="a-7r"></a>欲界诸行对治。<a id="a-7s"></a>及色无色界诸行对治。<a id="a-7t"></a>虽别现观而同是道谛。<a id="a-7u"></a>又同道等行相所观故合立一。<a id="a-7v"></a>故依现观建立四谛不增不减。</p>
  <p id="a7w">问苦集灭道各有何相。<a id="a-7x"></a>胁尊者曰。<a id="a-7y"></a>逼迫是苦相。<a id="a-7z"></a>生长是集相。<a id="a-80"></a>寂静是灭相。<a id="a-81"></a>出离是道相。<a id="a-82"></a>尊者世友作如是说。<a id="a-83"></a>流转是苦相。<a id="a-84"></a>能转是集相。<a id="a-85"></a>止息是灭相。<a id="a-86"></a>还灭是道相。<a id="a-87"></a>复作是说。<a id="a-88"></a>生依流转是苦相。<a id="a-89"></a>能转生依是集相。<a id="a-8A"></a>生依止息是灭相。<a id="a-8B"></a>能灭生依是道相。<a id="a-8C"></a>大德说曰。<a id="a-8D"></a>于实有事建立谛名。<a id="a-8E"></a>谓五取蕴。<a id="a-8F"></a>如从炉出极热铁团。<a id="a-8G"></a>三苦所随顺苦流转没在苦海杂苦而住。<a id="a-8H"></a>如苦合成犹如铁团。<a id="a-8I"></a>与火合故火势随逐极热如火。<a id="a-8J"></a>此五取蕴亦复如是。<a id="a-8K"></a>与苦合故如苦合成。<a id="a-8L"></a>故与苦合是苦谛相。<a id="a-8M"></a>如是苦蕴从烦恼生。<a id="a-8N"></a>由业转变诸趣流转。<a id="a-8O"></a>无始相续故能生转是集谛相。<a id="a-8P"></a>此烦恼业究竟离故。<a id="a-8Q"></a>于诸趣生不复流转。<a id="a-8R"></a>故不流转是灭谛相。<a id="a-8S"></a>修净戒定正观生灭。<a id="a-8T"></a>能断有因能证有尽。<a id="a-8U"></a>故能断证是道谛相。</p>
  <p id="a8V">问若谛有四。<a id="a-8W"></a>何故世尊说有一谛。<a id="a-8X"></a>如伽他说。</p>
  <p id="a8Y">一谛无有二　　众生于此疑</p>
  <p id="a8Z">别说种种谛　　我说无沙门</p>
  <p id="a8a">此颂意言唯有一谛。<a id="a-8b"></a>外道犹豫别说有多。<a id="a-8c"></a>佛说彼法中无沙门道果。<a id="a-8d"></a>沙门道果依一谛故。<a id="a-8e"></a>胁尊者曰。<a id="a-8f"></a>言一谛者。<a id="a-8g"></a>谓四圣谛各唯有一。<a id="a-8h"></a>唯一苦谛无第二苦。<a id="a-8i"></a>唯一集谛无第二集。<a id="a-8j"></a>唯一灭谛无第二灭。<a id="a-8k"></a>唯一道谛无第二道。<a id="a-8l"></a>故说一谛。<a id="a-8m"></a>不违说四。<a id="a-8n"></a>复次言一谛者。<a id="a-8o"></a>谓一灭谛为欲遮遣余解脱故。<a id="a-8p"></a>谓诸外道说四解脱。<a id="a-8q"></a>一无身解脱。<a id="a-8r"></a>即空无边处。<a id="a-8s"></a>二无边意解脱。<a id="a-8t"></a>即识无边处。<a id="a-8u"></a>三净聚解脱。<a id="a-8v"></a>即无所有处。<a id="a-8w"></a>四世窣堵波解脱。<a id="a-8x"></a>即非想非非想处。<a id="a-8y"></a>佛作是说。<a id="a-8z"></a>彼非真实解脱出离。<a id="a-90"></a>是无色有真解脱者。<a id="a-91"></a>唯一灭谛究竟涅槃。<a id="a-92"></a>复次言一谛者。<a id="a-93"></a>谓一道谛。<a id="a-94"></a>为欲遮遣余道谛故。<a id="a-95"></a>谓诸外道说多道谛。<a id="a-96"></a>如执自饿为道。<a id="a-97"></a>或执卧灰为道。<a id="a-98"></a>或执随日转为道。<a id="a-99"></a>或执饮风饮水食果食菜为道。<a id="a-9A"></a>或执露形为道。<a id="a-9B"></a>或执卧刺棘等为道。<a id="a-9C"></a>或执不卧为道。<a id="a-9D"></a>或执着弊故衣为道。<a id="a-9E"></a>或执服诸药物断食为道。<a id="a-9F"></a>佛作是说。<a id="a-9G"></a>彼非真道。<a id="a-9H"></a>是邪僻道是虚伪道是矫诈道。<a id="a-9I"></a>如是诸道。<a id="a-9J"></a>非诸善士所应习行。<a id="a-9K"></a>是诸恶人所应游履。<a id="a-9L"></a>真净道者。<a id="a-9M"></a>谓一道谛。<a id="a-9N"></a>即正见等八支圣道。<a id="a-9O"></a>复次言一谛者。<a id="a-9P"></a>谓一灭谛。<a id="a-9Q"></a>永舍一切生死苦故。<a id="a-9R"></a>又一谛者。<a id="a-9S"></a>谓一道谛。<a id="a-9T"></a>能断一切生死因故。<a id="a-9U"></a>余契经中说有二谛。<a id="a-9V"></a>一世俗谛。<a id="a-9W"></a>二胜义谛。<a id="a-9X"></a>问世俗胜义二谛云何。<a id="a-9Y"></a>有作是说。<a id="a-9Z"></a>于四谛中前二谛是世俗谛。<a id="a-9a"></a>男女行住及瓶衣等。<a id="a-9b"></a>世间现见诸世俗事。<a id="a-9c"></a>皆入苦集二谛中故。<a id="a-9d"></a>后二谛是胜义谛。<a id="a-9e"></a>诸出世间真实功德。<a id="a-9f"></a>皆入灭道二谛中故。<a id="a-9g"></a>复有说者。<a id="a-9h"></a>于四谛中前三谛是世俗谛。<a id="a-9i"></a>苦集谛中有世俗事。<a id="a-9j"></a>义如前说。<a id="a-9k"></a>佛说灭谛如城如宫或如彼岸。<a id="a-9l"></a>诸如是等世俗施设灭谛中有。<a id="a-9m"></a>是故灭谛亦名世俗。<a id="a-9n"></a>唯一道谛是胜义谛。<a id="a-9o"></a>世俗施设此中无故。<a id="a-9p"></a>或有说者。<a id="a-9q"></a>四谛皆是世俗谛摄。<a id="a-9r"></a>前三谛中有世俗事。<a id="a-9s"></a>义如前说。<a id="a-9t"></a>道谛亦有诸世俗事。<a id="a-9u"></a>佛以沙门婆罗门名说道谛故。<a id="a-9v"></a>唯一切法空非我理是胜义谛。<a id="a-9w"></a>空非我中诸世俗事绝施设故。<a id="a-9x"></a>评曰。<a id="a-9y"></a>应作是说。<a id="a-9z"></a>四谛皆有世俗胜义苦集中有世俗谛者。<a id="a-A0"></a>义如前说。<a id="a-A1"></a>苦谛中有胜义谛者。<a id="a-A2"></a>谓苦非常空非我理。<a id="a-A3"></a>集谛中有胜义谛者。<a id="a-A4"></a>谓因集生缘理。<a id="a-A5"></a>灭谛中有世俗谛者。<a id="a-A6"></a>佛说灭谛如园如林如彼岸等。<a id="a-A7"></a>灭谛中有胜义谛者。<a id="a-A8"></a>谓灭静妙离理。<a id="a-A9"></a>道谛中有世俗谛者。<a id="a-AA"></a>谓佛说道如船筏如石山如梯蹬如台观如花如水。<a id="a-AB"></a>道谛中有胜义谛者。<a id="a-AC"></a>谓道如行出理。<a id="a-AD"></a>由说四谛皆有世俗胜义谛故。<a id="a-AE"></a>世俗胜义俱摄十八界十二处五蕴。<a id="a-AF"></a>虚空非择灭亦二谛摄故。</p>
  <p id="aAG">问世俗中世俗性。<a id="a-AH"></a>为胜义故有为胜义故无。<a id="a-AI"></a>设尔何失。<a id="a-AJ"></a>二俱有过。<a id="a-AK"></a>所以者何。<a id="a-AL"></a>若世俗中世俗性胜义故有者。<a id="a-AM"></a>应唯有一谛。<a id="a-AN"></a>谓胜义谛。<a id="a-AO"></a>若世俗中世俗性胜义故无者。<a id="a-AP"></a>亦应唯有一谛。<a id="a-AQ"></a>谓胜义谛。<a id="a-AR"></a>答应作是说。<a id="a-AS"></a>世俗中世俗性胜义故有。<a id="a-AT"></a>若世俗中世俗性胜义故无。<a id="a-AU"></a>佛说二谛言应非实。<a id="a-AV"></a>佛说二谛言既是实。<a id="a-AW"></a>故世俗中世俗性胜义故有。<a id="a-AX"></a>问若尔。<a id="a-AY"></a>唯应有一谛。<a id="a-AZ"></a>谓胜义谛。<a id="a-Aa"></a>答实唯有一谛。<a id="a-Ab"></a>谓胜义谛。<a id="a-Ac"></a>问若尔。<a id="a-Ad"></a>何故立有二谛。<a id="a-Ae"></a>答依差别缘立有二谛不依实事。<a id="a-Af"></a>若依实事唯有一谛。<a id="a-Ag"></a>谓胜义谛。<a id="a-Ah"></a>依差别缘建立二种。<a id="a-Ai"></a>若依此缘立世俗谛。<a id="a-Aj"></a>不依此缘立胜义谛。<a id="a-Ak"></a>若依此缘立胜义谛。<a id="a-Al"></a>不依此缘立世俗谛。<a id="a-Am"></a>譬如一受有四缘性。<a id="a-An"></a>若依此缘立因缘性。<a id="a-Ao"></a>不依此缘乃至立增上缘性。<a id="a-Ap"></a>若依此缘乃至立增上缘性。<a id="a-Aq"></a>不依此缘乃至立因缘性。<a id="a-Ar"></a>又如一受有六因性。<a id="a-As"></a>若依此缘立相应因性。<a id="a-At"></a>不依此缘乃至立能作因性。<a id="a-Au"></a>若依此缘乃至立能作因性不依此缘乃至立相应因性。<a id="a-Av"></a>二谛亦尔。<a id="a-Aw"></a>依别缘立不依实事。<a id="a-Ax"></a>问世俗胜义亦可施设各是一物不相杂耶。<a id="a-Ay"></a>答亦可施设。<a id="a-Az"></a>其事云何。<a id="a-B0"></a>尊者世友作如是说。<a id="a-B1"></a>能显名是世俗。<a id="a-B2"></a>所显法是胜义。<a id="a-B3"></a>复作是说。<a id="a-B4"></a>随顺世间所说名是世俗。<a id="a-B5"></a>随顺贤圣所说名是胜义。<a id="a-B6"></a>大德说曰。<a id="a-B7"></a>宣说有情瓶衣等事。<a id="a-B8"></a>不虚妄心所起言说是世俗谛。<a id="a-B9"></a>宣说缘性缘起等理。<a id="a-BA"></a>不虚妄心所起言说是胜义谛。<a id="a-BB"></a>尊者达罗达多说曰。<a id="a-BC"></a>名自性是世俗。<a id="a-BD"></a>此是苦集谛少分。<a id="a-BE"></a>义自性是胜义。<a id="a-BF"></a>此是苦集谛少分。<a id="a-BG"></a>及余二谛二无为。</p>
  <p id="aBH">如契经说。<a id="a-BI"></a>出家梵志总有三种婆罗门谛。<a id="a-BJ"></a>云何为三。<a id="a-BK"></a>谓有出家梵志作如是说。<a id="a-BL"></a>一切有情皆不应害。<a id="a-BM"></a>如是所说是谛非虚。<a id="a-BN"></a>是名第一婆罗门谛。<a id="a-BO"></a>复有出家梵志。<a id="a-BP"></a>作如是说。<a id="a-BQ"></a>我非彼所有。<a id="a-BR"></a>彼非我所有。<a id="a-BS"></a>如是所说是谛非虚。<a id="a-BT"></a>是名第二婆罗门谛。<a id="a-BU"></a>复有出家梵志作如是说。<a id="a-BV"></a>诸有集法皆有灭法。<a id="a-BW"></a>如是所说是谛非虚。<a id="a-BX"></a>是名第三婆罗门谛。<a id="a-BY"></a>问此中何者是婆罗门何者是谛。<a id="a-BZ"></a>答此中意说出家外道名婆罗门。<a id="a-Ba"></a>彼所说中。<a id="a-Bb"></a>前三是谛。<a id="a-Bc"></a>余皆虚妄一切有情皆不应害者。<a id="a-Bd"></a>谓诸有情皆不应杀。<a id="a-Be"></a>我非彼所有。<a id="a-Bf"></a>彼非我所有者。<a id="a-Bg"></a>谓我不属彼。<a id="a-Bh"></a>彼不属我。<a id="a-Bi"></a>诸有集法皆有灭法者。<a id="a-Bj"></a>谓诸有生皆归于灭。<a id="a-Bk"></a>复有说者。<a id="a-Bl"></a>此中意说住佛法者名婆罗门。<a id="a-Bm"></a>即前所说三种名谛。<a id="a-Bn"></a>为对外道佛说此经。<a id="a-Bo"></a>谓有外道自谓我是真婆罗门。<a id="a-Bp"></a>而为祠祀杀诸牛羊。<a id="a-Bq"></a>及多聚集杂类众生而断其命。<a id="a-Br"></a>佛对彼故作如是说。<a id="a-Bs"></a>损害他者非真婆罗门。<a id="a-Bt"></a>真婆罗门者。<a id="a-Bu"></a>于诸有情皆不应害。<a id="a-Bv"></a>复有外道自谓我是真婆罗门。<a id="a-Bw"></a>而为生天受诸欲乐勤修梵行。<a id="a-Bx"></a>佛对彼故作如是说。<a id="a-By"></a>为天欲乐修梵行者非真婆罗门。<a id="a-Bz"></a>真婆罗门者于诸所有志无系属。<a id="a-C0"></a>而修行梵行。<a id="a-C1"></a>复有外道自谓我是真婆罗门。<a id="a-C2"></a>而执断常乖于中道。<a id="a-C3"></a>佛对彼故作如是说。<a id="a-C4"></a>执断常者非真婆罗门。<a id="a-C5"></a>真婆罗门者。<a id="a-C6"></a>知有集法皆有灭法。<a id="a-C7"></a>集故非断灭故非常。<a id="a-C8"></a>非断非常契于中道。<a id="a-C9"></a>复次此经意说三解脱门所有加行。<a id="a-CA"></a>一切有情皆不应害者。<a id="a-CB"></a>说空解脱门加行。<a id="a-CC"></a>我非彼所有。<a id="a-CD"></a>彼非我所有者。<a id="a-CE"></a>说无愿解脱门加行。<a id="a-CF"></a>诸有集法皆有灭法者。<a id="a-CG"></a>说无相解脱门加行。<a id="a-CH"></a>有作是说。<a id="a-CI"></a>此经意说三解脱门如其次第。<a id="a-CJ"></a>或有说者。<a id="a-CK"></a>此经意说三三摩地。<a id="a-CL"></a>谓空无愿无相三种如其次第。<a id="a-CM"></a>复有说者。<a id="a-CN"></a>此经意说戒蕴定蕴慧蕴三种如其次第。<a id="a-CO"></a>如说三蕴如是。<a id="a-CP"></a>三学三修三净应知亦尔。</p>
  <p id="aCQ">如契经说。<a id="a-CR"></a>佛告苾刍观四方者。<a id="a-CS"></a>谓观四谛。<a id="a-CT"></a>问世尊何故于四圣谛以方声说。<a id="a-CU"></a>答观所化者宜闻说故。<a id="a-CV"></a>谓有所化闻以方声。<a id="a-CW"></a>说四圣谛即易悟入。<a id="a-CX"></a>故佛于谛说四方声。<a id="a-CY"></a>如余契经。<a id="a-CZ"></a>佛为所化于八解脱说八方声。<a id="a-Ca"></a>所化闻之即易悟入。<a id="a-Cb"></a>此经亦尔。<a id="a-Cc"></a>故于四谛说四方声。<a id="a-Cd"></a>问四谛四方有何相似。<a id="a-Ce"></a>而于四谛说四方声。<a id="a-Cf"></a>答四谛四方四数等故。<a id="a-Cg"></a>问佛于何谛说何方声。<a id="a-Ch"></a>答佛于苦谛说东方声。<a id="a-Ci"></a>于彼集谛说西方声。<a id="a-Cj"></a>以现观时先观苦谛次观集故。<a id="a-Ck"></a>有作是说。<a id="a-Cl"></a>东方如集西方如苦。<a id="a-Cm"></a>先因后果次第说故。<a id="a-Cn"></a>佛于道谛说南方声。<a id="a-Co"></a>道谛南方俱应供故。<a id="a-Cp"></a>佛于灭谛说北方声。<a id="a-Cq"></a>灭谛北方俱最胜故。</p>
  <p id="aCr">如契经说。<a id="a-Cs"></a>于四圣谛应知慧根。<a id="a-Ct"></a>问此为依摄为依所缘。<a id="a-Cu"></a>若依摄者。<a id="a-Cv"></a>四谛慧根互不相摄。<a id="a-Cw"></a>如何于四谛说应知慧根。<a id="a-Cx"></a>若依所缘即一切法皆是所缘何独四谛。<a id="a-Cy"></a>答应作是说。<a id="a-Cz"></a>此不依摄不依所缘而作是说。<a id="a-D0"></a>然于建立四圣谛时。<a id="a-D1"></a>慧用最胜。<a id="a-D2"></a>故作是说。<a id="a-D3"></a>于四圣谛应知慧根。<a id="a-D4"></a>如于建立四证净时。<a id="a-D5"></a>信用最胜故作是说。<a id="a-D6"></a>于四证净应知信根。<a id="a-D7"></a>如于建立四正胜时。<a id="a-D8"></a>精进用最胜故作是说。<a id="a-D9"></a>于四正胜应知精进根。<a id="a-DA"></a>如于建立四念住时。<a id="a-DB"></a>念用最胜故作是说。<a id="a-DC"></a>于四念住应知念根。<a id="a-DD"></a>如于建立四神足时。<a id="a-DE"></a>定用最胜故作是说。<a id="a-DF"></a>于四神足应知定根。<a id="a-DG"></a>此中亦尔。<a id="a-DH"></a>有作是说。<a id="a-DI"></a>此依所缘。<a id="a-DJ"></a>问慧根既能缘一切法。<a id="a-DK"></a>何独四谛作是说耶。<a id="a-DL"></a>答若法有漏无漏慧缘。<a id="a-DM"></a>此中偏说。<a id="a-DN"></a>虚空非择灭唯有漏慧缘故此不说。</p>
 </body>
</html>