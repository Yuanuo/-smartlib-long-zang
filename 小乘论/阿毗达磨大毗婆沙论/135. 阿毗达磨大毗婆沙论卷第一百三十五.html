<!doctype html>
<html id="z3IBVef13S" data-ver="852">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百三十五</h1>
  <h2 id="a2">大种蕴第五中具见纳息第三之二</h2>
  <p id="a3">生欲界作色界化。<a id="a-4"></a>乃至广说。<a id="a-5"></a>问何故作此论。<a id="a-6"></a>答欲止他义显己义故。<a id="a-7"></a>如譬喻者作如是说。<a id="a-8"></a>诸所化物皆非实有。<a id="a-9"></a>若实有者云何名化。<a id="a-A"></a>大德亦言。<a id="a-B"></a>化非实有。<a id="a-C"></a>是修所现。<a id="a-D"></a>如尸起作鬼咒所为。<a id="a-E"></a>为止如是所说意趣显诸化事皆是实有。<a id="a-F"></a>由此等缘故作斯论。</p>
  <p id="aG">生欲界作色界化发色界语。<a id="a-H"></a>彼身语色何大种所造。<a id="a-I"></a>答色界系。<a id="a-J"></a>生色界作欲界化。<a id="a-K"></a>发欲界语。<a id="a-L"></a>彼身语色何大种所造。<a id="a-M"></a>答欲界系。<a id="a-N"></a>以有漏所造色皆同分界地大种所造故。<a id="a-O"></a>然所化身差别有八。<a id="a-P"></a>谓生欲界作欲界化有二种。<a id="a-Q"></a>一似自身。<a id="a-R"></a>二似他身。<a id="a-S"></a>作色界化亦有此二。<a id="a-T"></a>及生色界作色界化有二种。<a id="a-U"></a>一似自身。<a id="a-V"></a>二似他身。<a id="a-W"></a>作欲界化亦有此二。<a id="a-X"></a>是谓八。<a id="a-Y"></a>此中但依二种作论。<a id="a-Z"></a>谓生欲界作色界化。<a id="a-a"></a>及生色界作欲界化似他身者。<a id="a-b"></a>问何故此中但依二身作论。<a id="a-c"></a>答彼作论者意欲尔故。<a id="a-d"></a>随彼意欲而造论。<a id="a-e"></a>但令不违法相。<a id="a-f"></a>不应责其所以。<a id="a-g"></a>有说。<a id="a-h"></a>唯此二身微细难见难了。<a id="a-i"></a>是故偏说。<a id="a-j"></a>有说。<a id="a-k"></a>唯此二身最难现前。<a id="a-l"></a>藉多加行方能起故。<a id="a-m"></a>有说。<a id="a-n"></a>此于世间难可信受。<a id="a-o"></a>谓谁能作他界他身。<a id="a-p"></a>有说。<a id="a-q"></a>此二最为希有。<a id="a-r"></a>谓能化作异界异身。<a id="a-s"></a>是故偏说。<a id="a-t"></a>诸变化心总有二种。<a id="a-u"></a>一欲界系二色界系。<a id="a-v"></a>或为五。<a id="a-w"></a>谓欲界四静虑系。<a id="a-x"></a>或为十二。<a id="a-y"></a>则十二种能化者心。<a id="a-z"></a>谓得初静虑果者。<a id="a-10"></a>乃至得第四静虑果者。<a id="a-11"></a>各有三种。<a id="a-12"></a>何等为三。<a id="a-13"></a>一异生。<a id="a-14"></a>二有学。<a id="a-15"></a>三无学。<a id="a-16"></a>复有说三。<a id="a-17"></a>一外法异生。<a id="a-18"></a>二内法异生。<a id="a-19"></a>三圣者。<a id="a-1A"></a>复有说三。<a id="a-1B"></a>谓三位得。<a id="a-1C"></a>一离染时得。<a id="a-1D"></a>谓离下染得静虑时二得果时得。<a id="a-1E"></a>谓得无学果时。<a id="a-1F"></a>三练根时得。<a id="a-1G"></a>谓转根作见至不动时。<a id="a-1H"></a>或分十四。<a id="a-1I"></a>谓欲界系有四。<a id="a-1J"></a>则四静虑果。<a id="a-1K"></a>初静虑系亦有四。<a id="a-1L"></a>如欲界说。<a id="a-1M"></a>第二静虑系有三。<a id="a-1N"></a>则上三静虑果。<a id="a-1O"></a>第三静虑系有二。<a id="a-1P"></a>则上二静虑果。<a id="a-1Q"></a>第四静虑系有一。<a id="a-1R"></a>则第四静虑果。<a id="a-1S"></a>以下地心羸劣故。<a id="a-1T"></a>不能于上地化。<a id="a-1U"></a>或分十五。<a id="a-1V"></a>谓五地系诸变化心。<a id="a-1W"></a>各有上中下品。<a id="a-1X"></a>有说。<a id="a-1Y"></a>得五地变化心者各有三类。<a id="a-1Z"></a>谓异生等如前说。<a id="a-1a"></a>或复分为四十二种。<a id="a-1b"></a>谓前十四各有上中下品。<a id="a-1c"></a>有说。<a id="a-1d"></a>得十四种变化心者各有三类。<a id="a-1e"></a>谓异生等如前说。</p>
  <p id="a1f">诸作欲界化。<a id="a-1g"></a>彼身还似欲界有情。<a id="a-1h"></a>诸作色界化。<a id="a-1i"></a>彼身还似色界有情。<a id="a-1j"></a>问所作化身几处所摄。<a id="a-1k"></a>答若生欲界作欲界化。<a id="a-1l"></a>自身他身皆四处摄。<a id="a-1m"></a>谓色香味触。<a id="a-1n"></a>作色界化。<a id="a-1o"></a>自身他身皆二处摄。<a id="a-1p"></a>谓色触。<a id="a-1q"></a>若生色界作色界化。<a id="a-1r"></a>自身他身皆二处摄。<a id="a-1s"></a>作欲界化。<a id="a-1t"></a>自身他身皆四处摄。<a id="a-1u"></a>如前说。<a id="a-1v"></a>有说。<a id="a-1w"></a>若作他身则四处摄。<a id="a-1x"></a>若作自身唯二处摄。<a id="a-1y"></a>勿彼成就香味处故。<a id="a-1z"></a>如是说者。<a id="a-20"></a>虽化香味无成就失。<a id="a-21"></a>如人衣服严具花香。<a id="a-22"></a>虽复在身而不成就。</p>
  <p id="a23">问若生欲界作欲界化初静虑果。<a id="a-24"></a>作色界化初静虑果。<a id="a-25"></a>如是二种谁劣谁胜。<a id="a-26"></a>答此二运转等无差别。<a id="a-27"></a>然色界者界胜故胜。<a id="a-28"></a>问若生欲界作欲界化第二静虑果。<a id="a-29"></a>作色界化初静虑果。<a id="a-2A"></a>如是二种谁劣谁胜。<a id="a-2B"></a>答欲界者运转胜。<a id="a-2C"></a>以彼从欲界。<a id="a-2D"></a>乃至第二静虑能往还故。<a id="a-2E"></a>色界者界胜以色界法胜欲界故。<a id="a-2F"></a>问若生欲界作欲界化初静虑果。<a id="a-2G"></a>作色界化第二静虑果。<a id="a-2H"></a>如是二种谁劣谁胜。<a id="a-2I"></a>答色界者二事胜。<a id="a-2J"></a>一界胜。<a id="a-2K"></a>二运转胜。<a id="a-2L"></a>如说。<a id="a-2M"></a>生欲界作欲色界化。<a id="a-2N"></a>初第二静虑果。<a id="a-2O"></a>相对辨胜劣。<a id="a-2P"></a>如是生欲界作欲色界化。<a id="a-2Q"></a>初第三静虑果。<a id="a-2R"></a>初第四静虑果。<a id="a-2S"></a>第二第三静虑果。<a id="a-2T"></a>第二第四静虑果。<a id="a-2U"></a>第三第四静虑果。<a id="a-2V"></a>相对辨胜劣。<a id="a-2W"></a>准前问答如理应思。<a id="a-2X"></a>如生欲界。<a id="a-2Y"></a>如是生初静虑。<a id="a-2Z"></a>生第二静虑。<a id="a-2a"></a>生第三静虑。<a id="a-2b"></a>随其所应当思广说问如生初静虑者。<a id="a-2c"></a>有能发起身语表心故。<a id="a-2d"></a>令所化身作往来等种种所用。<a id="a-2e"></a>上诸静虑无如是心。<a id="a-2f"></a>化主生彼所化。<a id="a-2g"></a>云何有往来等用。<a id="a-2h"></a>答如生初静虑。<a id="a-2i"></a>以发起表心。<a id="a-2j"></a>令化身转作往来等用。<a id="a-2k"></a>如是生上诸静虑。<a id="a-2l"></a>亦以初静虑发起表心。<a id="a-2m"></a>令所化身起往来等用。<a id="a-2n"></a>如眼识等。<a id="a-2o"></a>有余师说。<a id="a-2p"></a>诸所化。<a id="a-2q"></a>身无往来等种种作用。<a id="a-2r"></a>但默然住由化主力。<a id="a-2s"></a>令彼似有往来等事。<a id="a-2t"></a>如帝网戏非有现有。<a id="a-2u"></a>问化事起时。<a id="a-2v"></a>为必有依托方得现耶。<a id="a-2w"></a>为复不尔。<a id="a-2x"></a>有说。<a id="a-2y"></a>化事必有依托。<a id="a-2z"></a>谓必依于木石块等。<a id="a-30"></a>化主方能作所化事。<a id="a-31"></a>有余师说。<a id="a-32"></a>若初起通者所起化事要有所假。<a id="a-33"></a>若通慧满者。<a id="a-34"></a>无所依假能起化事。<a id="a-35"></a>问为一心一化。<a id="a-36"></a>为一心多化。<a id="a-37"></a>若一心一化。<a id="a-38"></a>经颂所说当云何通。<a id="a-39"></a>如说。</p>
  <p id="a3A">一化主语时　　诸所化皆语</p>
  <p id="a3B">一化主若默　　诸化皆默然</p>
  <p id="a3C">若一心多化。<a id="a-3D"></a>施设论说复云何通。<a id="a-3E"></a>如说。<a id="a-3F"></a>神境智证通云何加行。<a id="a-3G"></a>以何方便起神境智证通。<a id="a-3H"></a>答彼初业者习世俗定令极自在。<a id="a-3I"></a>极自在已起令现前。<a id="a-3J"></a>由现前故于神境通便能引发。<a id="a-3K"></a>从彼乃能随起一化。<a id="a-3L"></a>起一化事尚尔许心。<a id="a-3M"></a>况复多耶有作是说。<a id="a-3N"></a>一心一化。<a id="a-3O"></a>问所引经颂当云何通。<a id="a-3P"></a>答先以多心祈多化语。<a id="a-3Q"></a>后以一心令语俱发。<a id="a-3R"></a>前多心是转。<a id="a-3S"></a>后一心随转。<a id="a-3T"></a>有余师说。<a id="a-3U"></a>一心多化。<a id="a-3V"></a>问彼施设论当云何通。<a id="a-3W"></a>答若初起通者一心一化。<a id="a-3X"></a>若通慧满者一心多化。<a id="a-3Y"></a>问于一心中所起化事。<a id="a-3Z"></a>为必同类亦异类耶。<a id="a-3a"></a>有说。<a id="a-3b"></a>必同类化。<a id="a-3c"></a>谓作象时不作马等。<a id="a-3d"></a>有说。<a id="a-3e"></a>亦异类化。<a id="a-3f"></a>谓初起通者。<a id="a-3g"></a>一心但能作一类物。<a id="a-3h"></a>若通慧满者。<a id="a-3i"></a>一心能作象等四军。</p>
  <p id="a3j">问已知修所成化事。<a id="a-3k"></a>为亦有生得化耶。<a id="a-3l"></a>有说无。<a id="a-3m"></a>以生得势用劣故。<a id="a-3n"></a>但能转变令似异本。<a id="a-3o"></a>有说。<a id="a-3p"></a>亦有。<a id="a-3q"></a>然唯能作自身非余。<a id="a-3r"></a>问若尔云何通经所说。<a id="a-3s"></a>如契经说。<a id="a-3t"></a>有三魔女各各化作多百女身。<a id="a-3u"></a>所谓童女产未产女。<a id="a-3v"></a>中女老女。<a id="a-3w"></a>其数各百。<a id="a-3x"></a>又自化身种种严饰。<a id="a-3y"></a>为惑媚故诣菩萨所。<a id="a-3z"></a>谓菩萨曰。<a id="a-40"></a>可起沙门。<a id="a-41"></a>我等今来愿相适事。<a id="a-42"></a>菩萨不受。<a id="a-43"></a>寻令彼身作衰老形羞惭而退。<a id="a-44"></a>答即依魔女异熟身上。<a id="a-45"></a>化作前说多百女身。<a id="a-46"></a>如拘执毛不离拘执。<a id="a-47"></a>如是说者。<a id="a-48"></a>生所得心自身他身俱能化作。<a id="a-49"></a>云何知然。<a id="a-4A"></a>曾闻尊者邬波鞠多。<a id="a-4B"></a>端身静虑魔为娆弄。<a id="a-4C"></a>便以花鬘冠尊者顶。<a id="a-4D"></a>尊者出定惊怪念言。<a id="a-4E"></a>此谁所作寻则知此是魔所为。<a id="a-4F"></a>为调彼故则以神力化作三尸。<a id="a-4G"></a>系魔王颈。<a id="a-4H"></a>所谓死蛇死狗死人。<a id="a-4I"></a>于是魔王极怀惭耻。<a id="a-4J"></a>种种方便欲去不能。<a id="a-4K"></a>所系三尸缠绕其颈。<a id="a-4L"></a>转急转臭魔既无聊倍增惶恐。<a id="a-4M"></a>为脱尸故。<a id="a-4N"></a>便陷入地更出腾空。<a id="a-4O"></a>又没大海水中。<a id="a-4P"></a>复入苏迷卢腹尽力摆突终不能去。<a id="a-4Q"></a>魔既困弊自度力穷。<a id="a-4R"></a>渐历六天求欲免脱既不能得。<a id="a-4S"></a>往梵宫边请大梵言。<a id="a-4T"></a>唯愿哀愍。<a id="a-4U"></a>解我颈上仙人所辱。<a id="a-4V"></a>梵王告曰。<a id="a-4W"></a>吾不能去。<a id="a-4X"></a>可还归依本系汝者。<a id="a-4Y"></a>魔闻此已下赡部洲。<a id="a-4Z"></a>五体归诚礼尊者足。<a id="a-4a"></a>白言。<a id="a-4b"></a>大德。<a id="a-4c"></a>唯愿慈悲。<a id="a-4d"></a>赦我前愆去尊所报。<a id="a-4e"></a>尔时尊者邬波鞠多徐告魔言。<a id="a-4f"></a>吾知时矣。<a id="a-4g"></a>魔重稽首谢过求哀。<a id="a-4h"></a>请示何时为除所辱。<a id="a-4i"></a>尊者告曰。<a id="a-4j"></a>汝能从今乃至如来圣教未灭更不恼乱诸苾刍不。<a id="a-4k"></a>魔曰。<a id="a-4l"></a>唯然。<a id="a-4m"></a>当如教敕。<a id="a-4n"></a>请更诲示。<a id="a-4o"></a>唯尊所为。<a id="a-4p"></a>尊者复言。<a id="a-4q"></a>向为佛法然有私愿。<a id="a-4r"></a>今欲请为。<a id="a-4s"></a>魔曰。<a id="a-4t"></a>唯命。<a id="a-4u"></a>尊者告曰。<a id="a-4v"></a>佛涅槃后经于百岁我身乃生。<a id="a-4w"></a>如来法身吾今已见。<a id="a-4x"></a>所未见者。<a id="a-4y"></a>谓佛生身。<a id="a-4z"></a>仁今颇能为我现不。<a id="a-50"></a>魔曰。<a id="a-51"></a>此事甚易我能为之。<a id="a-52"></a>愿尊见时勿便致敬。<a id="a-53"></a>令我获罪。<a id="a-54"></a>尊者曰尔。<a id="a-55"></a>则时为魔解去三尸。<a id="a-56"></a>魔王欢喜谢尊者已。<a id="a-57"></a>便入林中即自化身作如来像。<a id="a-58"></a>三十二相八十种好。<a id="a-59"></a>威光赫奕过千日轮。<a id="a-5A"></a>复更化作诸苾刍众。<a id="a-5B"></a>右舍利子左大目连。<a id="a-5C"></a>尊者阿难持钵随后。<a id="a-5D"></a>又与阿若多憍陈那等千二百五十人俱。<a id="a-5E"></a>如半月形从林而出。<a id="a-5F"></a>时尊者邬波鞠多见已欢喜得未曾有。<a id="a-5G"></a>以淳净意如断根树。<a id="a-5H"></a>莫能自持。<a id="a-5I"></a>不觉投身礼魔双足。<a id="a-5J"></a>魔王悚惧寻灭化身。<a id="a-5K"></a>由此故知生所得慧。<a id="a-5L"></a>亦能化作自身他身。</p>
  <p id="a5M">问则彼尊者邬波鞠多。<a id="a-5N"></a>于化事中所得自在过俱胝倍胜彼魔王。<a id="a-5O"></a>尊者何缘不自化作。<a id="a-5P"></a>而苦求请魔王作耶。<a id="a-5Q"></a>答于修所成尊者自在。<a id="a-5R"></a>于生得化不及魔王。<a id="a-5S"></a>欲试魔王生得化力。<a id="a-5T"></a>是故请彼化作佛身。<a id="a-5U"></a>有说。<a id="a-5V"></a>修所得化尊者自得不生希有。<a id="a-5W"></a>生所得化尊者不得生希有心。<a id="a-5X"></a>欲寄魔王观生得化。<a id="a-5Y"></a>是故求彼令作佛身。<a id="a-5Z"></a>有说。<a id="a-5a"></a>尊者深心敬佛。<a id="a-5b"></a>若自化作恐敬心不胜。<a id="a-5c"></a>是以令魔作之。<a id="a-5d"></a>有说。<a id="a-5e"></a>尊者少欲若自化作。<a id="a-5f"></a>恐天人等谓已是佛极加敬养。<a id="a-5g"></a>般涅槃后诸天世人供养悲哀同佛灭度。<a id="a-5h"></a>是以但请魔作。<a id="a-5i"></a>问修得生得二种变化云何差别。<a id="a-5j"></a>答所化无别。<a id="a-5k"></a>但修得者净速圆妙。<a id="a-5l"></a>非生所得。<a id="a-5m"></a>有说。<a id="a-5n"></a>生得心化唯依自界身。<a id="a-5o"></a>修得心化通依自他界身。</p>
  <p id="a5p">问有留化事不若有者。<a id="a-5q"></a>佛何故般涅槃时不留化身。<a id="a-5r"></a>令于灭后住持说法饶益有情。<a id="a-5s"></a>若无者。<a id="a-5t"></a>何故尊者大迦葉波已般涅槃留身久住。<a id="a-5u"></a>曾闻尊者大迦葉波。<a id="a-5v"></a>入王舍城最后乞食。<a id="a-5w"></a>食已未久登鸡足山。<a id="a-5x"></a>山有三峰如仰鸡足。<a id="a-5y"></a>尊者入中结跏趺坐。<a id="a-5z"></a>作诚言曰。<a id="a-60"></a>愿我此身并纳钵杖久住不坏。<a id="a-61"></a>乃至经于五十七俱胝六十百千岁。<a id="a-62"></a>慈氏如来应正等觉。<a id="a-63"></a>出现世时施作佛事。<a id="a-64"></a>发此愿已寻般涅槃。<a id="a-65"></a>时彼三峰便合成一。<a id="a-66"></a>掩蔽尊者俨然而住。<a id="a-67"></a>及慈氏佛出现世时。<a id="a-68"></a>将无量人天至此山上。<a id="a-69"></a>告诸众曰。<a id="a-6A"></a>汝等欲见释迦牟尼佛杜多功德弟子众中第一大弟子迦葉波不。<a id="a-6B"></a>举众咸曰。<a id="a-6C"></a>我等欲见。<a id="a-6D"></a>慈氏如来则以右手抚鸡足山顶。<a id="a-6E"></a>应时峰坼还为三分。<a id="a-6F"></a>时迦葉波将纳钵杖。<a id="a-6G"></a>从中而出上升虚空。<a id="a-6H"></a>无量天人睹斯神变。<a id="a-6I"></a>叹未曾有其心调柔。<a id="a-6J"></a>慈氏世尊如应说法皆得见谛。<a id="a-6K"></a>若无留化如此之事云何有耶。<a id="a-6L"></a>有说。<a id="a-6M"></a>有留化事。<a id="a-6N"></a>问若尔世尊何故不留化身至涅槃后住持说法。<a id="a-6O"></a>答所应作者已究竟故。<a id="a-6P"></a>佛谓所应度皆已度讫。<a id="a-6Q"></a>所未度者圣弟子度之。<a id="a-6R"></a>有说。<a id="a-6S"></a>无留化事。<a id="a-6T"></a>问若尔迦葉波事云何得有。<a id="a-6U"></a>答诸信敬天神所任持故。<a id="a-6V"></a>有说。<a id="a-6W"></a>迦葉波尔时未般涅槃。<a id="a-6X"></a>慈氏佛时方取灭度。<a id="a-6Y"></a>此不应理。<a id="a-6Z"></a>宁可说无不说彼默然多时虚住。<a id="a-6a"></a>如是说者。<a id="a-6b"></a>有留化事。<a id="a-6c"></a>是故大迦葉波已入涅槃。<a id="a-6d"></a>问经说。<a id="a-6e"></a>一时作双示导。<a id="a-6f"></a>谓身下出火身上出水。<a id="a-6g"></a>身下出水身上出火。<a id="a-6h"></a>此为一心为二心作。<a id="a-6i"></a>若一心作。<a id="a-6j"></a>云何一心有相违二果。<a id="a-6k"></a>若二心作。<a id="a-6l"></a>云何一时有二心俱起。<a id="a-6m"></a>有说。<a id="a-6n"></a>一心所作。<a id="a-6o"></a>问云何一心有相违二果。<a id="a-6p"></a>答先以二心别祈水火。<a id="a-6q"></a>后住一心令其俱发。<a id="a-6r"></a>前二心是转。<a id="a-6s"></a>后一心随转。<a id="a-6t"></a>有说。<a id="a-6u"></a>二心所作。<a id="a-6v"></a>问云何一时有二心俱起。<a id="a-6w"></a>答由胜定力水火二心速疾回转。<a id="a-6x"></a>似俱时发。<a id="a-6y"></a>如物[打-丁+費]子。<a id="a-6z"></a>左手放光右手随言分僧卧具。<a id="a-70"></a>若时发表无容放光。<a id="a-71"></a>若时放光无容发表。<a id="a-72"></a>由胜定力光表二心速疾回转。<a id="a-73"></a>似俱时发。<a id="a-74"></a>水火二心应知亦尔施设论说。<a id="a-75"></a>佛于一时化作化佛。<a id="a-76"></a>身真金色相好庄严。<a id="a-77"></a>世尊语时化身亦语。<a id="a-78"></a>化身语时世尊亦语。<a id="a-79"></a>弟子一时作化弟子。<a id="a-7A"></a>剃除须发着僧伽胝。<a id="a-7B"></a>弟子语时所化便默。<a id="a-7C"></a>所化语时弟子便默。<a id="a-7D"></a>所以者何。<a id="a-7E"></a>佛于心定俱得自在。<a id="a-7F"></a>入出速疾不舍所缘。<a id="a-7G"></a>发自语已便发化语。<a id="a-7H"></a>发化语已复发自语。<a id="a-7I"></a>以极速故似俱时发。<a id="a-7J"></a>弟子心定非极自在。<a id="a-7K"></a>入出迟缓数舍所缘。<a id="a-7L"></a>发自语已发于化语。<a id="a-7M"></a>化语起时自语已灭。<a id="a-7N"></a>发化语。<a id="a-7O"></a>已复发自语。<a id="a-7P"></a>自语起时化语已灭。<a id="a-7Q"></a>非极速故觉知前后。<a id="a-7R"></a>问诸大声闻亦能如是。<a id="a-7S"></a>世尊于此有何不共。<a id="a-7T"></a>答佛以一心能发二语。<a id="a-7U"></a>谓自及化。<a id="a-7V"></a>自语已化则语。<a id="a-7W"></a>化语已自则语。<a id="a-7X"></a>极迅速故非俱谓俱。<a id="a-7Y"></a>声闻一心亦发二语。<a id="a-7Z"></a>谓自及化。<a id="a-7a"></a>自语灭已化乃语。<a id="a-7b"></a>化语灭已自乃语。<a id="a-7c"></a>非极迅速故非俱觉非俱。<a id="a-7d"></a>又佛世尊于诸智境皆得自在。<a id="a-7e"></a>非诸声闻。<a id="a-7f"></a>故佛此中亦有不共。</p>
  <p id="a7g">彼复翻说佛于一时化作化佛。<a id="a-7h"></a>身真金色相好庄严。<a id="a-7i"></a>世尊语时所化便默。<a id="a-7j"></a>所化语时世尊便默。<a id="a-7k"></a>弟子一时作化弟子。<a id="a-7l"></a>剃除须发着僧伽胝。<a id="a-7m"></a>弟子语时所化亦语。<a id="a-7n"></a>所化语时弟子亦语。<a id="a-7o"></a>问诸大声闻亦能如是。<a id="a-7p"></a>世尊于此有何不共。<a id="a-7q"></a>答佛于心定俱得自在。<a id="a-7r"></a>入出速疾不舍所缘。<a id="a-7s"></a>能以一心发于二语。<a id="a-7t"></a>谓自及化。<a id="a-7u"></a>于中欲令语者便语。<a id="a-7v"></a>不令语者便默。<a id="a-7w"></a>声闻心定非极自在。<a id="a-7x"></a>入出迟缓数舍所缘。<a id="a-7y"></a>虽能一心发于二语。<a id="a-7z"></a>谓自及化。<a id="a-80"></a>然于其中欲令一语第二亦语。<a id="a-81"></a>欲令一默第二亦默。<a id="a-82"></a>不能令其一默一语。<a id="a-83"></a>又佛世尊于诸智境皆得自在非诸声闻。<a id="a-84"></a>故佛此中亦有不共。</p>
  <p id="a85">契经中说。<a id="a-86"></a>佛告阿难。<a id="a-87"></a>我之神力能以意所成身倏尔至于梵世。<a id="a-88"></a>阿难白佛。<a id="a-89"></a>何其劣哉。<a id="a-8A"></a>此事声闻亦能。<a id="a-8B"></a>世尊何足自叹。<a id="a-8C"></a>谓所化作名意所成身。<a id="a-8D"></a>声闻亦能以此至于梵世。<a id="a-8E"></a>佛若尔者有何不共。<a id="a-8F"></a>世尊颇能离神通力。<a id="a-8G"></a>以粗大种父母生身。<a id="a-8H"></a>于倏忽间至梵世不。<a id="a-8I"></a>世尊告曰。<a id="a-8J"></a>此我亦能。<a id="a-8K"></a>阿难复言。<a id="a-8L"></a>此事实难。<a id="a-8M"></a>愿说譬喻令我信解。<a id="a-8N"></a>佛言。<a id="a-8O"></a>谛听。<a id="a-8P"></a>如世间铁。<a id="a-8Q"></a>或饼或团置炎炉中。<a id="a-8R"></a>渐轻渐软渐调渐净。<a id="a-8S"></a>随意所为。<a id="a-8T"></a>如是如来身随心转。<a id="a-8U"></a>系心于身作轻软等想。<a id="a-8V"></a>身随心力成轻软等事。<a id="a-8W"></a>由能系心相续势力。<a id="a-8X"></a>令所系身运转随意。<a id="a-8Y"></a>此中有说。<a id="a-8Z"></a>佛尽智时得欲界无覆无记。<a id="a-8a"></a>未曾得心心所法。<a id="a-8b"></a>由此势力不入静虑不起神通。<a id="a-8c"></a>才发心时则能举身至色究竟。<a id="a-8d"></a>何况梵世。<a id="a-8e"></a>有作是说。<a id="a-8f"></a>世尊尔时起缘风心令身转举。<a id="a-8g"></a>有余师说。<a id="a-8h"></a>起缘空心能令佛身所往无碍。<a id="a-8i"></a>有言。<a id="a-8j"></a>佛意则说此身名意所成。<a id="a-8k"></a>由随意力成轻软等运转事故。<a id="a-8l"></a>离定通力能运此身。<a id="a-8m"></a>至梵世故与声闻别。<a id="a-8n"></a>有言。<a id="a-8o"></a>佛说意所成身则所化身不假定通能至梵世。<a id="a-8p"></a>与声闻别。<a id="a-8q"></a>有言。<a id="a-8r"></a>佛说由意势通令所化身速至梵世。<a id="a-8s"></a>此捷疾力二乘等无。<a id="a-8t"></a>故佛依此自显殊胜。</p>
  <p id="a8u">问颇有变化心一刹那顷断而不得。<a id="a-8v"></a>得而不断俱不俱耶。<a id="a-8w"></a>答有。<a id="a-8x"></a>谓离欲染最后无间道时。<a id="a-8y"></a>于变化心有此四句。<a id="a-8z"></a>断而不得者。<a id="a-90"></a>谓欲界系上三静虑果。<a id="a-91"></a>得而不断者。<a id="a-92"></a>谓初静虑系初静虑果。<a id="a-93"></a>亦断亦得者。<a id="a-94"></a>谓欲界系初静虑果。<a id="a-95"></a>不断不得者。<a id="a-96"></a>谓初静虑系上三静虑果。<a id="a-97"></a>第二静虑系上三静虑果。<a id="a-98"></a>第三静虑系上二静虑果。<a id="a-99"></a>第四静虑系第四静虑果。<a id="a-9A"></a>如离欲界染最后无间道作四句。<a id="a-9B"></a>如是离初静虑染最后无间道。<a id="a-9C"></a>乃至离第三静虑染最后无间道。<a id="a-9D"></a>随其所应各有四句。</p>
  <p id="a9E">化当言有大种无大种耶。<a id="a-9F"></a>答当言有大种。<a id="a-9G"></a>无有现色离大种故。<a id="a-9H"></a>化当言有所造色。<a id="a-9I"></a>无所造色耶。<a id="a-9J"></a>答当言有所造色。<a id="a-9K"></a>化有二种。<a id="a-9L"></a>一修得。<a id="a-9M"></a>二生得。<a id="a-9N"></a>修得化若欲界系四处摄。<a id="a-9O"></a>若色界系二处摄。<a id="a-9P"></a>生得化若欲界系九处摄。<a id="a-9Q"></a>若色界系七处摄。<a id="a-9R"></a>由如是法成化身故。<a id="a-9S"></a>化当言有心。<a id="a-9T"></a>无心耶。<a id="a-9U"></a>答当言无心。<a id="a-9V"></a>然化有二种。<a id="a-9W"></a>一修得此无心。<a id="a-9X"></a>二生得此有心。<a id="a-9Y"></a>此中说修得化非心依故。<a id="a-9Z"></a>又有二种。<a id="a-9a"></a>一作他身此无心。<a id="a-9b"></a>二作自身此有心。<a id="a-9c"></a>此中说他身化非心依故。<a id="a-9d"></a>若变化他有情身者。<a id="a-9e"></a>如自身说。<a id="a-9f"></a>化当言谁心所转耶。<a id="a-9g"></a>答当言化主。<a id="a-9h"></a>由化主心令有表故。<a id="a-9i"></a>然修得化由化主心转。<a id="a-9j"></a>若生得化由自心转。<a id="a-9k"></a>此中说修得化。<a id="a-9l"></a>又作他身由化主心转。<a id="a-9m"></a>若作自身由自心转。<a id="a-9n"></a>此中说他身化。</p>
  <p id="a9o">问诸化皆灭耶。<a id="a-9p"></a>答修得化灭。<a id="a-9q"></a>生得化有灭不灭。<a id="a-9r"></a>谓天龙药叉等自身化时。<a id="a-9s"></a>有异色等起。<a id="a-9t"></a>此于后时异色等灭。<a id="a-9u"></a>而自身在。<a id="a-9v"></a>又作他身者灭。<a id="a-9w"></a>作自身者有灭不灭。<a id="a-9x"></a>若变化他有情身者如自身说。<a id="a-9y"></a>问诸化所食谁腹中消。<a id="a-9z"></a>答此若化主所须。<a id="a-A0"></a>所宜食者即化主腹中消。<a id="a-A1"></a>若非化主所须所宜食者。<a id="a-A2"></a>如草木等聚置一处。<a id="a-A3"></a>若化他有情令饮食者。<a id="a-A4"></a>随化主意有消不消。</p>
  <p id="aA5">问化身由何出烟焰等。<a id="a-A6"></a>答由化主力。<a id="a-A7"></a>谓诸化主欲于是处起烟起焰。<a id="a-A8"></a>起烟焰峰。<a id="a-A9"></a>起烟焰舍。<a id="a-AA"></a>则于是处烟焰等起。<a id="a-AB"></a>问由何化身有烧者有不烧者。<a id="a-AC"></a>复以何故有烧身不烧衣。<a id="a-AD"></a>烧衣不烧身。<a id="a-AE"></a>俱不俱耶。<a id="a-AF"></a>答由化主力。<a id="a-AG"></a>谓诸化者随意所欲。<a id="a-AH"></a>或烧不烧。</p>
  <p id="aAI">如契经说。<a id="a-AJ"></a>尊者达腊婆末罗子。<a id="a-AK"></a>以神通力上升虚空火界焚身无余灰烬。<a id="a-AL"></a>问彼尊者火焚身时。<a id="a-AM"></a>为涅槃前。<a id="a-AN"></a>为涅槃后答诸说有留化者。<a id="a-AO"></a>彼说涅槃后火起焚身。<a id="a-AP"></a>谓彼获得心定自在将取灭度。<a id="a-AQ"></a>神力升空于虚空中。<a id="a-AR"></a>化作床座及种种薪。<a id="a-AS"></a>便以愿力入火界定。<a id="a-AT"></a>才发火已则般涅槃。<a id="a-AU"></a>由此焚身令无灰烬。<a id="a-AV"></a>诸说无留化者。<a id="a-AW"></a>彼说命未尽火起焚身。<a id="a-AX"></a>谓彼获得心定自在。<a id="a-AY"></a>将欲灭度神力升空入火等持。<a id="a-AZ"></a>令身渐死随无根处火起焚之。<a id="a-Aa"></a>乃至最后唯有心命依处。<a id="a-Ab"></a>如极细毛端许。<a id="a-Ac"></a>乃入涅槃火亦随灭。<a id="a-Ad"></a>余毛端量所不烧者由细难知。<a id="a-Ae"></a>谓无灰烬。</p>
  <p id="aAf">中有。<a id="a-Ag"></a>当言有大种无大种耶。<a id="a-Ah"></a>乃至广说。<a id="a-Ai"></a>问何故次化明中有。<a id="a-Aj"></a>答是作论者意欲尔故。<a id="a-Ak"></a>乃至广说。<a id="a-Al"></a>有说。<a id="a-Am"></a>化与中有俱是微细难可了知。<a id="a-An"></a>有余师说。<a id="a-Ao"></a>此二俱是意所成身。<a id="a-Ap"></a>有说。<a id="a-Aq"></a>此二多诸诽谤。<a id="a-Ar"></a>谓譬喻者说。<a id="a-As"></a>化非实。<a id="a-At"></a>分别论者拨无中有。<a id="a-Au"></a>前明化是实有。<a id="a-Av"></a>今明中有非无。<a id="a-Aw"></a>以是故次化明中有。</p>
  <p id="aAx">中有当言有大种无大种耶。<a id="a-Ay"></a>答当言有大种无有现色离大种故。<a id="a-Az"></a>中有当言有所造色。<a id="a-B0"></a>无所造色耶。<a id="a-B1"></a>答当言有所造色。<a id="a-B2"></a>欲界九处摄。<a id="a-B3"></a>色界七处摄。<a id="a-B4"></a>由如是法成彼身故。<a id="a-B5"></a>中有当言有心无心耶。<a id="a-B6"></a>答当言有心。<a id="a-B7"></a>中有当言谁心所转耶。<a id="a-B8"></a>答当言自心。<a id="a-B9"></a>由自心力起表业故。<a id="a-BA"></a>中有义如结蕴广说。</p>
  <p id="aBB">世名何法。<a id="a-BC"></a>答此增语所显行。<a id="a-BD"></a>问何故作此论答为止他宗显自宗故。<a id="a-BE"></a>谓譬喻者。<a id="a-BF"></a>分别论师。<a id="a-BG"></a>执世与行其体各别。<a id="a-BH"></a>行体无常。<a id="a-BI"></a>世体是常。<a id="a-BJ"></a>诸无常行。<a id="a-BK"></a>行常世时如诸器中果等转易。<a id="a-BL"></a>又如人等历入诸舍。<a id="a-BM"></a>为遮彼执显三世体则是诸行。<a id="a-BN"></a>行无常故世亦无常。<a id="a-BO"></a>由是等缘故作斯论。<a id="a-BP"></a>三世义亦如结蕴广说。</p>
  <p id="aBQ">劫名何法。<a id="a-BR"></a>答此增语所显半月月时年。<a id="a-BS"></a>问何故作此论。<a id="a-BT"></a>答为释经故。<a id="a-BU"></a>如契经说。<a id="a-BV"></a>有一苾刍来诣佛所。<a id="a-BW"></a>顶礼双足却住一面。<a id="a-BX"></a>白世尊言。<a id="a-BY"></a>佛恒说劫。<a id="a-BZ"></a>此为何量。<a id="a-Ba"></a>佛言。<a id="a-Bb"></a>苾刍。<a id="a-Bc"></a>劫量长远非百千等岁数可知。<a id="a-Bd"></a>苾刍复言。<a id="a-Be"></a>有譬喻不。<a id="a-Bf"></a>世尊言有。<a id="a-Bg"></a>今为汝说。<a id="a-Bh"></a>如近城邑有全段石山。<a id="a-Bi"></a>纵广高量各踰缮那。<a id="a-Bj"></a>迦尸细缕百年一拂。<a id="a-Bk"></a>山已磨灭此劫未终。<a id="a-Bl"></a>苾刍当知。<a id="a-Bm"></a>汝等长夜经此劫数无量百千。<a id="a-Bn"></a>在于地狱傍生鬼趣。<a id="a-Bo"></a>及人天中。<a id="a-Bp"></a>受诸剧苦生死轮转未有尽期。<a id="a-Bq"></a>何得安然不求解脱。<a id="a-Br"></a>彼经则是此论所依经。<a id="a-Bs"></a>虽说劫未分别劫体是何今欲分别故作斯论。<a id="a-Bt"></a>问何故但说半月月时年为劫。<a id="a-Bu"></a>不说刹那腊缚牟呼栗多昼夜以为劫耶。<a id="a-Bv"></a>答应说而不说者。<a id="a-Bw"></a>当知此义有余。<a id="a-Bx"></a>有说。<a id="a-By"></a>此中举粗摄细。<a id="a-Bz"></a>谓刹那等细。<a id="a-C0"></a>半月月等粗。<a id="a-C1"></a>若说粗当知已说细。<a id="a-C2"></a>由积细时为粗时故。<a id="a-C3"></a>有说。<a id="a-C4"></a>此中举近摄远。<a id="a-C5"></a>谓劫近为半月等所成。<a id="a-C6"></a>半月等复为刹那等成故。<a id="a-C7"></a>说近时亦已说远。</p>
  <p id="aC8">劫体是何。<a id="a-C9"></a>有说。<a id="a-CA"></a>是色处。<a id="a-CB"></a>云何知然。<a id="a-CC"></a>如施设论说。<a id="a-CD"></a>劫初时人身光恒照。<a id="a-CE"></a>以贪味故光灭闇生。<a id="a-CF"></a>于是东方有日轮起。<a id="a-CG"></a>光明辉朗同于昔照。<a id="a-CH"></a>见已喜曰。<a id="a-CI"></a>天光来来。<a id="a-CJ"></a>以天光来故名为昼。<a id="a-CK"></a>须臾未几日轮西没。<a id="a-CL"></a>闇起如先。<a id="a-CM"></a>见已叹言。<a id="a-CN"></a>天光没没。<a id="a-CO"></a>以天光没故名为夜。<a id="a-CP"></a>由此证知劫体是色。<a id="a-CQ"></a>劫体皆积昼夜成故。<a id="a-CR"></a>如是说者。<a id="a-CS"></a>昼夜等位无不皆是五蕴生灭。<a id="a-CT"></a>以此成劫劫体亦然。<a id="a-CU"></a>然劫既通三界时分。<a id="a-CV"></a>故用五蕴四蕴为性。</p>
  <p id="aCW">已说自性。<a id="a-CX"></a>所以今当说。<a id="a-CY"></a>何故名劫。<a id="a-CZ"></a>劫是何义。<a id="a-Ca"></a>答分别时分故名为劫。<a id="a-Cb"></a>谓分别。<a id="a-Cc"></a>刹那腊缚牟呼。<a id="a-Cd"></a>栗多时分以成昼夜。<a id="a-Ce"></a>分别昼夜时分以成半月。<a id="a-Cf"></a>月时年分别半月等时分以成于劫。<a id="a-Cg"></a>以劫是分别时分中极故得总名。<a id="a-Ch"></a>声论者言。<a id="a-Ci"></a>分别位故说名为劫。<a id="a-Cj"></a>所以者何。<a id="a-Ck"></a>劫是分别有为行中究竟位故。</p>
  <p id="aCl">劫有三种。<a id="a-Cm"></a>一中间劫。<a id="a-Cn"></a>二成坏劫。<a id="a-Co"></a>三大劫。<a id="a-Cp"></a>中间劫复有三种。<a id="a-Cq"></a>一减劫。<a id="a-Cr"></a>二增劫。<a id="a-Cs"></a>三增减劫。<a id="a-Ct"></a>减者从人寿无量。<a id="a-Cu"></a>岁减至十岁。<a id="a-Cv"></a>增者从人寿十岁增至八万岁。<a id="a-Cw"></a>增减者从人寿十岁增至八万岁。<a id="a-Cx"></a>复从八万岁减至十岁。<a id="a-Cy"></a>此中一减一增十八增减。<a id="a-Cz"></a>有二十中间劫经二十中劫世间成。<a id="a-D0"></a>二十中劫成已住。<a id="a-D1"></a>此合名成劫。<a id="a-D2"></a>经二十中劫世间坏。<a id="a-D3"></a>二十中劫坏已空。<a id="a-D4"></a>此合名坏劫。<a id="a-D5"></a>总八十中劫合名大劫。<a id="a-D6"></a>成已住中二十中劫初一唯减。<a id="a-D7"></a>后一唯增。<a id="a-D8"></a>中间十八亦增亦减。<a id="a-D9"></a>问此三谁最久。<a id="a-DA"></a>有说。<a id="a-DB"></a>减劫最久。<a id="a-DC"></a>增劫为中。<a id="a-DD"></a>增减最促。<a id="a-DE"></a>谓身有光时所经时久非身光灭。<a id="a-DF"></a>乃至于今食地味时所经时久非地味灭。<a id="a-DG"></a>乃至于今食地饼时所经时久非地饼尽。<a id="a-DH"></a>乃至于今食林藤时所经时久非从彼尽。<a id="a-DI"></a>乃至于今食自然稻时。<a id="a-DJ"></a>所经时久非从彼尽。<a id="a-DK"></a>乃至于今。<a id="a-DL"></a>故此减劫时最为久。<a id="a-DM"></a>如是说者。<a id="a-DN"></a>初减后增中间十八。<a id="a-DO"></a>此二十劫其量皆等。<a id="a-DP"></a>唯于减时佛出于世。<a id="a-DQ"></a>于唯增时轮王出世。<a id="a-DR"></a>于增减时独觉出世。</p>
  <p id="aDS">问施设论说。<a id="a-DT"></a>人中四洲由日月轮以辨昼夜。<a id="a-DU"></a>欲天昼夜云何得知。<a id="a-DV"></a>答因相故知。<a id="a-DW"></a>谓彼天上若时钵特摩花合。<a id="a-DX"></a>殟钵罗花开。<a id="a-DY"></a>众鸟希鸣。<a id="a-DZ"></a>凉风疾起。<a id="a-Da"></a>少欣游戏。<a id="a-Db"></a>多乐睡眠。<a id="a-Dc"></a>当知尔时说名为夜。<a id="a-Dd"></a>若时殟钵罗花合。<a id="a-De"></a>钵特摩花开。<a id="a-Df"></a>众鸟和鸣。<a id="a-Dg"></a>微风徐起。<a id="a-Dh"></a>多欣游戏。<a id="a-Di"></a>少欲睡眠。<a id="a-Dj"></a>当知尔时说名为昼。</p>
 </body>
</html>