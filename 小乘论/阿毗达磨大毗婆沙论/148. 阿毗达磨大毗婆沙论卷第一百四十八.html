<!doctype html>
<html id="z3IBVf313f" data-ver="763">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百四十八</h1>
  <h2 id="a2">根蕴第六中有纳息第二之二</h2>
  <p id="a3">诸根无漏缘欲界系。<a id="a-4"></a>此根法智相应耶。<a id="a-5"></a>设根无漏法智相应。<a id="a-6"></a>此根缘欲界系耶。<a id="a-7"></a>答应作四句。<a id="a-8"></a>有根无漏缘欲界系。<a id="a-9"></a>此根非法智相应。<a id="a-A"></a>谓苦法智忍。<a id="a-B"></a>及相应根。<a id="a-C"></a>苦法智集法智忍。<a id="a-D"></a>及相应根。<a id="a-E"></a>集法智此中苦法智忍是无漏慧根。<a id="a-F"></a>此根缘欲界系。<a id="a-G"></a>非法智相应。<a id="a-H"></a>以忍与智不相应故。<a id="a-I"></a>及相应根者。<a id="a-J"></a>谓苦法智忍相应八无漏根。<a id="a-K"></a>此根亦缘欲界系。<a id="a-L"></a>非法智相应。<a id="a-M"></a>忍相应故。<a id="a-N"></a>苦法智亦是无漏慧根。<a id="a-O"></a>此根亦缘欲界系。<a id="a-P"></a>非法智相应。<a id="a-Q"></a>自体与自体不相应故。<a id="a-R"></a>谓三缘故自体不与自体相应。<a id="a-S"></a>一无二自性俱生故。<a id="a-T"></a>二前后刹那不并故。<a id="a-U"></a>三一切法不观自性与他为缘故。<a id="a-V"></a>集法智忍。<a id="a-W"></a>及相应根。<a id="a-X"></a>集法智亦如是。<a id="a-Y"></a>有根无漏法智相应。<a id="a-Z"></a>此根不缘欲界系。<a id="a-a"></a>谓灭道法智相应根。<a id="a-b"></a>此是灭道法智相应八无漏根。<a id="a-c"></a>此根不缘欲界系。<a id="a-d"></a>缘不系法故。</p>
  <p id="ae">有根无漏缘欲界系。<a id="a-f"></a>此根亦法智相应。<a id="a-g"></a>谓苦集法智相应根。<a id="a-h"></a>此是苦集法智相应八无漏根。<a id="a-i"></a>此根缘欲界系。<a id="a-j"></a>缘欲界苦集故。<a id="a-k"></a>有根无漏不缘欲界系。<a id="a-l"></a>此根亦非法智相应。<a id="a-m"></a>谓苦类智忍苦类智。<a id="a-n"></a>及二相应根。<a id="a-o"></a>集类智忍集类智。<a id="a-p"></a>及二相应根。<a id="a-q"></a>灭法智忍及相应根。<a id="a-r"></a>灭法智灭类智忍灭类智。<a id="a-s"></a>及二相应根。<a id="a-t"></a>道法智忍。<a id="a-u"></a>及相应根。<a id="a-v"></a>道法智道类智忍道类智。<a id="a-w"></a>及二相应根。<a id="a-x"></a>此中苦类智忍苦类智俱是无漏慧根。<a id="a-y"></a>此根不缘欲界系。<a id="a-z"></a>缘色无色界系故。<a id="a-10"></a>亦非法智相应。<a id="a-11"></a>忍智与智不相应故。<a id="a-12"></a>及二相应根者。<a id="a-13"></a>谓苦类智忍苦类智相应八无漏根。<a id="a-14"></a>此根不缘欲界系。<a id="a-15"></a>缘色无色界系故。<a id="a-16"></a>亦非法智相应。<a id="a-17"></a>与苦类智忍苦类智相应故。<a id="a-18"></a>集类智忍集类智。<a id="a-19"></a>及二相应根。<a id="a-1A"></a>亦如是。<a id="a-1B"></a>灭法智忍是无漏慧根。<a id="a-1C"></a>此根不缘欲界系。<a id="a-1D"></a>缘不系法故。<a id="a-1E"></a>亦非法智相应。<a id="a-1F"></a>忍与智不相应故。<a id="a-1G"></a>及相应根者。<a id="a-1H"></a>谓灭法智忍相应八无漏根。<a id="a-1I"></a>此根不缘欲界系。<a id="a-1J"></a>缘不系法故。<a id="a-1K"></a>亦非法智相应。<a id="a-1L"></a>忍相应故。<a id="a-1M"></a>灭法智亦是无漏慧根。<a id="a-1N"></a>此根不缘欲界系。<a id="a-1O"></a>缘不系法故。<a id="a-1P"></a>亦非法智相应。<a id="a-1Q"></a>自体与自体不相应故。<a id="a-1R"></a>道法智忍及相应根。<a id="a-1S"></a>道法智亦如是。<a id="a-1T"></a>灭类智忍灭类智俱是无漏慧根。<a id="a-1U"></a>此根不缘欲界系。<a id="a-1V"></a>缘不系法故。<a id="a-1W"></a>亦非法智相应。<a id="a-1X"></a>忍智与智不相应故。<a id="a-1Y"></a>及二相应根者。<a id="a-1Z"></a>谓灭类智忍灭类智相应八无漏根。<a id="a-1a"></a>此根不缘欲界系。<a id="a-1b"></a>缘不系法故。<a id="a-1c"></a>亦非法智相应。<a id="a-1d"></a>与灭类智忍灭类智相应故。<a id="a-1e"></a>道类智忍道类智。<a id="a-1f"></a>及二相应根亦如是。</p>
  <p id="a1g">诸根无漏缘色无色界系。<a id="a-1h"></a>此根类智相应耶。<a id="a-1i"></a>设根无漏类智相应。<a id="a-1j"></a>此根缘色无色界系耶。<a id="a-1k"></a>答应作四句。<a id="a-1l"></a>有根无漏缘色无色界系。<a id="a-1m"></a>此根非类智相应。<a id="a-1n"></a>谓苦类智忍。<a id="a-1o"></a>及相应根。<a id="a-1p"></a>苦类智集类智忍。<a id="a-1q"></a>及相应根。<a id="a-1r"></a>集类智此中苦类智忍是无漏慧根。<a id="a-1s"></a>此根缘色无色界系。<a id="a-1t"></a>非类智相应。<a id="a-1u"></a>忍与智不相应故。<a id="a-1v"></a>及相应根者。<a id="a-1w"></a>谓苦类智忍相应八无漏根。<a id="a-1x"></a>此根亦缘色无色界系。<a id="a-1y"></a>非类智相应。<a id="a-1z"></a>忍相应故。<a id="a-20"></a>苦类智亦是无漏慧根。<a id="a-21"></a>此根亦缘色无色界系非类智相应。<a id="a-22"></a>自体与自体不相应故。<a id="a-23"></a>集类智忍及相应根。<a id="a-24"></a>集类智亦如是。<a id="a-25"></a>有根无漏类智相应。<a id="a-26"></a>此根不缘色无色界系。<a id="a-27"></a>谓灭道类智相应根。<a id="a-28"></a>此是灭道类智相应八无漏根。<a id="a-29"></a>此根不缘色无色界系。<a id="a-2A"></a>缘不系法故。</p>
  <p id="a2B">有根无漏缘色无色界系。<a id="a-2C"></a>此根亦类智相应。<a id="a-2D"></a>谓苦集类智相应根。<a id="a-2E"></a>此是苦集类智相应八无漏根。<a id="a-2F"></a>此根缘色无色界系。<a id="a-2G"></a>缘色无色界苦集故。<a id="a-2H"></a>有根无漏不缘色无色界系。<a id="a-2I"></a>此根亦非类智相应。<a id="a-2J"></a>谓苦法智忍苦法智。<a id="a-2K"></a>及二相应根。<a id="a-2L"></a>集法智忍集法智。<a id="a-2M"></a>及二相应根。<a id="a-2N"></a>灭法智忍灭法智。<a id="a-2O"></a>及二相应根。<a id="a-2P"></a>灭类智忍及相应根。<a id="a-2Q"></a>灭类智道法智忍道法智。<a id="a-2R"></a>及二相应根道类智忍及相应根。<a id="a-2S"></a>道类智此中苦法智忍苦法智。<a id="a-2T"></a>俱是无漏慧根。<a id="a-2U"></a>此根不缘色无色界系。<a id="a-2V"></a>缘欲界系故。<a id="a-2W"></a>亦非类智相应。<a id="a-2X"></a>忍智与智不相应故。<a id="a-2Y"></a>及二相应根者。<a id="a-2Z"></a>谓苦法智忍苦法智相应八无漏根。<a id="a-2a"></a>此根不缘色无色界系。<a id="a-2b"></a>缘欲界系故。<a id="a-2c"></a>亦非类智相应。<a id="a-2d"></a>与忍法智相应故。<a id="a-2e"></a>集法智忍集法智。<a id="a-2f"></a>及二相应根亦如是。<a id="a-2g"></a>灭法智忍灭法智俱是无漏慧根。<a id="a-2h"></a>此根不缘色无色界系。<a id="a-2i"></a>缘不系法故。<a id="a-2j"></a>亦非类智相应。<a id="a-2k"></a>忍智与智不相应故。<a id="a-2l"></a>及二相应根者。<a id="a-2m"></a>谓灭法智忍灭法智相应八无漏根。<a id="a-2n"></a>此根不缘色无色界系。<a id="a-2o"></a>缘不系法故。<a id="a-2p"></a>亦非类智相应。<a id="a-2q"></a>与忍法智相应故。<a id="a-2r"></a>道法智忍道法智。<a id="a-2s"></a>及二相应根亦如是。<a id="a-2t"></a>灭类智忍是无漏慧根。<a id="a-2u"></a>此根不缘色无色界系。<a id="a-2v"></a>缘不系法故。<a id="a-2w"></a>亦非类智相应。<a id="a-2x"></a>忍与智不相应故。<a id="a-2y"></a>及相应根者。<a id="a-2z"></a>谓灭类智忍相应八无漏根。<a id="a-30"></a>此根不缘色无色界系。<a id="a-31"></a>缘不系法故。<a id="a-32"></a>亦非类智相应忍相应故。<a id="a-33"></a>灭类智亦是无漏慧根。<a id="a-34"></a>此根不缘色无色界系。<a id="a-35"></a>缘不系法故。<a id="a-36"></a>亦非类智相应。<a id="a-37"></a>自体与自体不相应故。<a id="a-38"></a>道类智忍及相应根。<a id="a-39"></a>道类智亦如是。</p>
  <p id="a3A">法智当言法智耶。<a id="a-3B"></a>乃至广说。<a id="a-3C"></a>问何故此中但依法类二智作论。<a id="a-3D"></a>答彼作论者意欲尔故。<a id="a-3E"></a>随彼意欲而造论。<a id="a-3F"></a>但不违法性便不应责。<a id="a-3G"></a>彼意欲依二智作论即便作之。<a id="a-3H"></a>谓法智类智如前智蕴。<a id="a-3I"></a>随论者意依二智作论。<a id="a-3J"></a>谓他心智宿住随念智如后定蕴。<a id="a-3K"></a>随论者意亦依二智作论。<a id="a-3L"></a>谓尽智无生智。<a id="a-3M"></a>如此蕴前随论者意依四智作论。<a id="a-3N"></a>谓苦智集智灭智道智。<a id="a-3O"></a>如前结蕴随论者意依八智作论。<a id="a-3P"></a>谓法智类智他心智世俗智苦集灭道智。<a id="a-3Q"></a>如所知纳息。<a id="a-3R"></a>随论者意依十智作论。<a id="a-3S"></a>谓前八智。<a id="a-3T"></a>及尽无生智。<a id="a-3U"></a>譬如善巧陶师以湿埿团置于轮上。<a id="a-3V"></a>随意埏埴成种种器。<a id="a-3W"></a>于工巧法而不相违。<a id="a-3X"></a>如是善作论者以闻思慧。<a id="a-3Y"></a>行所知境照了除痴。<a id="a-3Z"></a>然后随欲造种种论。<a id="a-3a"></a>于诸法性亦不相违。<a id="a-3b"></a>有说。<a id="a-3c"></a>唯法类智互不相摄。<a id="a-3d"></a>亦俱遍缘不相摄境。<a id="a-3e"></a>谓有漏无漏有为无为四圣谛法。<a id="a-3f"></a>有说。<a id="a-3g"></a>以法类智摄一切无漏智尽是彼根本。<a id="a-3h"></a>有说。<a id="a-3i"></a>法类二智作分齐缘。<a id="a-3j"></a>谓法智缘下类智缘上。<a id="a-3k"></a>由此等缘故但依此二智作论。</p>
  <p id="a3l">法智当言法智耶。<a id="a-3m"></a>当言类智他心智世俗智苦智集智灭智道智耶。<a id="a-3n"></a>答当言法智或他心智苦智集智灭智道智。<a id="a-3o"></a>当言。<a id="a-3p"></a>法智者。<a id="a-3q"></a>谓知欲界诸行。<a id="a-3r"></a>诸行因。<a id="a-3s"></a>诸行灭。<a id="a-3t"></a>诸行对治道或他心智者。<a id="a-3u"></a>谓知欲界诸行对治道他心心所法。<a id="a-3v"></a>或苦智者。<a id="a-3w"></a>谓知欲界诸行非常相苦相空相非我相。<a id="a-3x"></a>或集智者。<a id="a-3y"></a>谓知欲界诸行因因相集相生相缘相。<a id="a-3z"></a>或灭智者。<a id="a-40"></a>谓知欲界诸行灭灭相静相妙相离相。<a id="a-41"></a>或道智者。<a id="a-42"></a>谓知欲界诸行对治道道相如相行相出相。<a id="a-43"></a>显自性已当显地。<a id="a-44"></a>法智当言有寻有伺无寻唯伺无寻无伺耶。<a id="a-45"></a>答当言三种。<a id="a-46"></a>谓在未至初静虑名有寻有伺。<a id="a-47"></a>在静虑中间名无寻唯伺。<a id="a-48"></a>在上三静虑名无寻无伺。<a id="a-49"></a>显地已当显相应。</p>
  <p id="a4A">法智当言乐根相应喜根相应舍根相应耶。<a id="a-4B"></a>答当言三种谓在第三静虑乐根相应。<a id="a-4C"></a>在初二静虑喜根相应。<a id="a-4D"></a>在未至静虑中间第四静虑。<a id="a-4E"></a>舍根相应。<a id="a-4F"></a>显相应已当显行相法智。<a id="a-4G"></a>当言空无愿无相相应耶。<a id="a-4H"></a>答当言三种。<a id="a-4I"></a>谓二行相空相应。<a id="a-4J"></a>十行相无愿相应。<a id="a-4K"></a>四行相无相相应。<a id="a-4L"></a>显行相已当显所缘。<a id="a-4M"></a>法智当言缘欲界系。<a id="a-4N"></a>缘色界系。<a id="a-4O"></a>缘无色界系。<a id="a-4P"></a>缘不系耶。<a id="a-4Q"></a>答当言。<a id="a-4R"></a>缘欲界系或不系。<a id="a-4S"></a>缘欲界系者。<a id="a-4T"></a>谓苦集法智。<a id="a-4U"></a>缘不系者。<a id="a-4V"></a>谓灭道法智。</p>
  <p id="a4W">类智当言类智耶。<a id="a-4X"></a>当言法智他心智世俗智苦智集智灭智道智耶。<a id="a-4Y"></a>答当言类智或他心智苦智集智灭智道智。<a id="a-4Z"></a>当言类智者。<a id="a-4a"></a>谓知色无色界诸行诸行因诸行灭诸行对治道。<a id="a-4b"></a>或他心智者。<a id="a-4c"></a>谓知色无色界诸行无漏对治道他心心所法。<a id="a-4d"></a>或苦智者。<a id="a-4e"></a>谓知色无色界诸行非常等四种相。<a id="a-4f"></a>或集智者。<a id="a-4g"></a>谓知色无色界诸行因因等四种相。<a id="a-4h"></a>或灭智者。<a id="a-4i"></a>谓知色无色界诸行灭灭等四种相。<a id="a-4j"></a>或道智者。<a id="a-4k"></a>谓知色无色界诸行对治道道等四种相。<a id="a-4l"></a>显自性已当显地。<a id="a-4m"></a>类智当言有寻有伺无寻唯伺无寻无伺耶。<a id="a-4n"></a>答当言三种。<a id="a-4o"></a>谓在未至初静虑名有寻有伺。<a id="a-4p"></a>在静虑中间名无寻唯伺。<a id="a-4q"></a>在上三静虑下三无色名无寻无伺。<a id="a-4r"></a>显地已当显相应。</p>
  <p id="a4s">类智当言乐根相应喜根相应舍根相应耶。<a id="a-4t"></a>答当言三种谓在第三静虑乐根相应。<a id="a-4u"></a>在初二静虑喜根相应。<a id="a-4v"></a>在未至静虑中间第四静虑下三无色舍根相应。<a id="a-4w"></a>显相应已当显行相。<a id="a-4x"></a>类智当言空无愿无相相应耶。<a id="a-4y"></a>答当言三种。<a id="a-4z"></a>谓二行相空相应。<a id="a-50"></a>十行相无愿相应。<a id="a-51"></a>四行相无相相应。<a id="a-52"></a>已显行相当显所缘。</p>
  <p id="a53">类智当言缘欲界系。<a id="a-54"></a>缘色界系。<a id="a-55"></a>缘无色界系。<a id="a-56"></a>缘不系耶。<a id="a-57"></a>答当言缘色无色界系或不系。<a id="a-58"></a>缘色无色界系者。<a id="a-59"></a>谓苦集类智缘不系者。<a id="a-5A"></a>谓灭道类智。</p>
  <p id="a5B">时心解脱。<a id="a-5C"></a>当言学根得无学根得。<a id="a-5D"></a>乃至广说。<a id="a-5E"></a>问何故作此论。<a id="a-5F"></a>答欲解释契经义故。<a id="a-5G"></a>如佛告阿难陀言。<a id="a-5H"></a>苾刍不应乐处愦闹。<a id="a-5I"></a>若乐是者于时爱心解脱。<a id="a-5J"></a>或于不时不动心解脱身作证。<a id="a-5K"></a>能具足住无有是处。<a id="a-5L"></a>若有苾刍不乐愦闹而乐寂静。<a id="a-5M"></a>于时爱心解脱。<a id="a-5N"></a>或不时不动心解脱身作证。<a id="a-5O"></a>能具足住斯有是处彼经虽说二种解脱。<a id="a-5P"></a>而不分别此二自性。<a id="a-5Q"></a>亦未曾显由何根得。<a id="a-5R"></a>前智蕴中虽已显示解脱自性。<a id="a-5S"></a>而未显得。<a id="a-5T"></a>今欲显得故作斯论。<a id="a-5U"></a>有说。<a id="a-5V"></a>欲止他所说故。<a id="a-5W"></a>谓或有执。<a id="a-5X"></a>时心解脱有学有所作所作未办故。<a id="a-5Y"></a>不动心解脱无学无所作所作已办故。<a id="a-5Z"></a>为遮彼执。<a id="a-5a"></a>显二解脱俱是无学所作已办。<a id="a-5b"></a>或复有执。<a id="a-5c"></a>时心解脱是有漏。<a id="a-5d"></a>不动心解脱是无漏。<a id="a-5e"></a>欲止彼意显二解脱俱是无漏。<a id="a-5f"></a>或复有执。<a id="a-5g"></a>时心解脱是有为。<a id="a-5h"></a>不动心解脱是无为。<a id="a-5i"></a>为止彼执显二解脱俱是有为。<a id="a-5j"></a>由此等缘故作斯论。<a id="a-5k"></a>诸法中唯二法是解脱自性。<a id="a-5l"></a>谓有为法中唯有胜解。<a id="a-5m"></a>无为法中唯有择灭彼胜解者。<a id="a-5n"></a>是心所大地法恒与心相应。<a id="a-5o"></a>彼择灭者。<a id="a-5p"></a>是离系是胜义善常住涅槃。<a id="a-5q"></a>胜解有二。<a id="a-5r"></a>谓染不染。<a id="a-5s"></a>染谓邪胜解。<a id="a-5t"></a>即贪等烦恼随烦恼相应。<a id="a-5u"></a>不染谓正胜解。<a id="a-5v"></a>即信等诸善法相应。<a id="a-5w"></a>此正胜解复有二种。<a id="a-5x"></a>谓有漏无漏。<a id="a-5y"></a>有漏者谓不净观持息念无量胜处遍处等相应。<a id="a-5z"></a>无漏复二。<a id="a-60"></a>谓学无学。<a id="a-61"></a>学者谓七圣身中无漏胜解。<a id="a-62"></a>无学者。<a id="a-63"></a>谓阿罗汉身中无漏胜解。<a id="a-64"></a>无学胜解复有二种。<a id="a-65"></a>谓时心解脱。<a id="a-66"></a>不时心解脱。<a id="a-67"></a>时心解脱者。<a id="a-68"></a>谓五种阿罗汉身中无漏胜解。<a id="a-69"></a>不时心解脱者谓不动法阿罗汉身中无漏胜解。<a id="a-6A"></a>此二亦名心解脱慧解脱。<a id="a-6B"></a>离贪故名心解脱。<a id="a-6C"></a>离无明故名慧解脱。<a id="a-6D"></a>问若此胜解离贪故名心解脱。<a id="a-6E"></a>离无明故名慧解脱者。<a id="a-6F"></a>集异门等所说当云何通。<a id="a-6G"></a>如说云何离贪故心得解脱。<a id="a-6H"></a>答无贪善根对治贪故。<a id="a-6I"></a>云何离无明故慧得解脱。<a id="a-6J"></a>答无痴善根对治痴故。<a id="a-6K"></a>由此说故二解脱体。<a id="a-6L"></a>即是善根非是胜解。<a id="a-6M"></a>答彼文应作是说。<a id="a-6N"></a>云何离贪故心得解脱。<a id="a-6O"></a>答无贪善根相应心胜解印可。<a id="a-6P"></a>即此名为时心解脱。<a id="a-6Q"></a>云何离无明故慧得解脱。<a id="a-6R"></a>答无痴善根相应心胜解印可。<a id="a-6S"></a>即此名为不动心解脱。<a id="a-6T"></a>而不作是说者有何意耶。<a id="a-6U"></a>答此就依处以显胜解。<a id="a-6V"></a>谓依无贪故心解脱贪。<a id="a-6W"></a>依无痴故心解脱痴。<a id="a-6X"></a>然心解脱体是胜解。</p>
  <p id="a6Y">时心解脱当言学根得无学根得学无学根得耶答当言学无学根得。<a id="a-6Z"></a>学根得者谓无间道俱生根。<a id="a-6a"></a>无学根得者。<a id="a-6b"></a>谓解脱道俱生根。<a id="a-6c"></a>又学根得者。<a id="a-6d"></a>谓向道俱生根。<a id="a-6e"></a>无学根得者。<a id="a-6f"></a>谓果道俱生根。<a id="a-6g"></a>又学根得者。<a id="a-6h"></a>谓金刚喻定俱生品根。<a id="a-6i"></a>无学根得者。<a id="a-6j"></a>谓尽智俱生品根。<a id="a-6k"></a>又学根得者。<a id="a-6l"></a>谓已知根。<a id="a-6m"></a>无学根得者。<a id="a-6n"></a>谓具知根。<a id="a-6o"></a>又学根得者。<a id="a-6p"></a>谓修道俱生根。<a id="a-6q"></a>无学根得者谓无学道俱生根。<a id="a-6r"></a>修地无学地亦尔。<a id="a-6s"></a>不动心解脱。<a id="a-6t"></a>当言学根得无学根得。<a id="a-6u"></a>学无学根得耶。<a id="a-6v"></a>答若本得不动当言学无学根得。<a id="a-6w"></a>若时解脱阿罗汉得不动。<a id="a-6x"></a>当言无学根得。<a id="a-6y"></a>学无学根得者。<a id="a-6z"></a>广说如前。<a id="a-70"></a>无学根得者。<a id="a-71"></a>彼无间解脱道俱无学摄故。<a id="a-72"></a>一切结尽当言学根得。<a id="a-73"></a>无学根得。<a id="a-74"></a>学无学根得耶。<a id="a-75"></a>答当言学无学根得。<a id="a-76"></a>广说如前。<a id="a-77"></a>问此文何故不如不动心解脱说。<a id="a-78"></a>答此文亦应作如是说。<a id="a-79"></a>若初证一切结尽。<a id="a-7A"></a>当言学无学根得。<a id="a-7B"></a>若时解脱阿罗汉得不动证一切结尽。<a id="a-7C"></a>当言无学根得。<a id="a-7D"></a>而不作是说者有何意耶。<a id="a-7E"></a>答解脱有二。<a id="a-7F"></a>谓有为无为。<a id="a-7G"></a>二种心解脱是有为。<a id="a-7H"></a>一切结尽是无为。<a id="a-7I"></a>有为解脱有下中上。<a id="a-7J"></a>初所得异后所得异故差别说。<a id="a-7K"></a>无为解脱无下中上。<a id="a-7L"></a>后得同初故无别说。</p>
  <p id="a7M">以无间道证预流果。<a id="a-7N"></a>此道当言法智相应。<a id="a-7O"></a>类智他心智世俗智苦智集智灭智道智相应耶。<a id="a-7P"></a>当言有寻有伺无寻唯伺无寻无伺耶。<a id="a-7Q"></a>当言乐根喜根舍根相应耶。<a id="a-7R"></a>当言空无愿无相相应耶。<a id="a-7S"></a>当言缘欲界系色界系无色界系不系耶。<a id="a-7T"></a>答以无间道证预流果。<a id="a-7U"></a>此道当言忍相应有寻有伺舍根相应。<a id="a-7V"></a>无愿相应。<a id="a-7W"></a>缘不系忍相应者。<a id="a-7X"></a>道类智忍俱故。<a id="a-7Y"></a>有寻有伺者。<a id="a-7Z"></a>唯依未至地故。<a id="a-7a"></a>舍根相应者。<a id="a-7b"></a>未至地唯有舍受故。<a id="a-7c"></a>无愿相应者。<a id="a-7d"></a>道无愿俱故。<a id="a-7e"></a>缘不系者类智品为所缘故。</p>
  <p id="a7f">以无间道证一来果。<a id="a-7g"></a>此道当言法智相应。<a id="a-7h"></a>类智他心智世俗智苦智集智灭智道智相应耶。<a id="a-7i"></a>当言有寻有伺无寻唯伺无寻无伺耶。<a id="a-7j"></a>当言乐根喜根舍根相应耶。<a id="a-7k"></a>当言空无愿无相相应耶。<a id="a-7l"></a>当言缘欲界系色界系无色界系不系耶。<a id="a-7m"></a>答若倍离欲染入正性离生者。<a id="a-7n"></a>如证预流果说。<a id="a-7o"></a>若从预流果以世俗道证一来果。<a id="a-7p"></a>此道当言世俗智相应。<a id="a-7q"></a>有寻有伺舍根相应。<a id="a-7r"></a>缘欲界系。<a id="a-7s"></a>世俗智相应者。<a id="a-7t"></a>谓粗等三行相随一转故。<a id="a-7u"></a>不与空等相应者。<a id="a-7v"></a>彼唯无漏故。<a id="a-7w"></a>缘欲界系者。<a id="a-7x"></a>欲界五蕴为所缘故。<a id="a-7y"></a>余如前说若从预流果以无漏道证一来果。<a id="a-7z"></a>此道当言法智相应。<a id="a-80"></a>或苦智。<a id="a-81"></a>或集智。<a id="a-82"></a>或灭智。<a id="a-83"></a>或道智相应。<a id="a-84"></a>有寻有伺舍根相应。<a id="a-85"></a>或空或无愿或无相相应。<a id="a-86"></a>或缘欲界系。<a id="a-87"></a>或缘不系。<a id="a-88"></a>法智相应者。<a id="a-89"></a>谓四法智随一相应。<a id="a-8A"></a>或苦智相应者。<a id="a-8B"></a>即苦法智相应。<a id="a-8C"></a>乃至或道智相应者。<a id="a-8D"></a>即道法智相应。<a id="a-8E"></a>或空相应者。<a id="a-8F"></a>谓二行相相应。<a id="a-8G"></a>或无愿相应者。<a id="a-8H"></a>谓十行相相应。<a id="a-8I"></a>或无相相应者。<a id="a-8J"></a>谓四行相相应。<a id="a-8K"></a>或缘欲界系者谓苦集法智。<a id="a-8L"></a>或缘不系者。<a id="a-8M"></a>谓灭道法智。<a id="a-8N"></a>余如前说。</p>
  <p id="a8O">以无间道证不还果。<a id="a-8P"></a>此道当言法智相应。<a id="a-8Q"></a>类智他心智世俗智苦智集智灭智道智相应耶。<a id="a-8R"></a>当言有寻有伺无寻唯伺无寻无伺耶。<a id="a-8S"></a>当言乐根喜根舍根相应耶。<a id="a-8T"></a>当言空无愿无相相应耶。<a id="a-8U"></a>当言缘欲界系色界系无色界系不系耶。<a id="a-8V"></a>答若已离欲染入正性离生。<a id="a-8W"></a>此道当言忍相应。<a id="a-8X"></a>或有寻有伺。<a id="a-8Y"></a>或无寻唯伺。<a id="a-8Z"></a>或无寻无伺。<a id="a-8a"></a>或乐根相应。<a id="a-8b"></a>或喜根相应。<a id="a-8c"></a>或舍根相应。<a id="a-8d"></a>无愿相应。<a id="a-8e"></a>缘不系。<a id="a-8f"></a>或有寻有伺者。<a id="a-8g"></a>谓依未至初静虑。<a id="a-8h"></a>或无寻无伺者。<a id="a-8i"></a>谓依静虑中间。<a id="a-8j"></a>或无寻无伺者。<a id="a-8k"></a>谓依上三静虑或乐根相应者。<a id="a-8l"></a>谓依第三静虑。<a id="a-8m"></a>或喜根相应者。<a id="a-8n"></a>谓依初二静虑。<a id="a-8o"></a>或舍根相应者。<a id="a-8p"></a>谓依未至静虑中间第四静虑。<a id="a-8q"></a>余如前说。<a id="a-8r"></a>若从一来果以世俗道证不还果者。<a id="a-8s"></a>如以世俗道证一来果说。<a id="a-8t"></a>若从一来果以无漏道证不还果者。<a id="a-8u"></a>如以无漏道证一来果说。<a id="a-8v"></a>以无间道证阿罗汉果。<a id="a-8w"></a>此道当言法智相应类智他心智世俗智苦智集智灭智道智相应耶。<a id="a-8x"></a>当言有寻有伺无寻唯伺无寻无伺耶。<a id="a-8y"></a>当言乐根喜根舍根相应耶。<a id="a-8z"></a>当言空无愿无相相应耶。<a id="a-90"></a>当言缘欲界系色界系无色界系不系耶。<a id="a-91"></a>答此道当言或法智相应或类智或苦智或集智或灭智或道智相应。<a id="a-92"></a>或有寻有伺。<a id="a-93"></a>或无寻唯伺。<a id="a-94"></a>或无寻无伺。<a id="a-95"></a>或乐根。<a id="a-96"></a>或喜根或舍根相应。<a id="a-97"></a>或空或无愿或无相相应。<a id="a-98"></a>或缘无色界系。<a id="a-99"></a>或缘不系。<a id="a-9A"></a>或法智相应者。<a id="a-9B"></a>谓灭道法智随一相应。<a id="a-9C"></a>或类智相应者。<a id="a-9D"></a>谓四类智随一相应。<a id="a-9E"></a>或苦智集智相应者。<a id="a-9F"></a>即苦集类智相应。<a id="a-9G"></a>或灭智道智相应者。<a id="a-9H"></a>即灭道法类智相应。<a id="a-9I"></a>或有寻有伺者。<a id="a-9J"></a>谓依未至初静虑。<a id="a-9K"></a>或无寻唯伺者。<a id="a-9L"></a>谓依静虑中间。<a id="a-9M"></a>或无寻无伺者。<a id="a-9N"></a>谓依上三静虑下三无色。<a id="a-9O"></a>或乐根相应者。<a id="a-9P"></a>谓依第三静虑。<a id="a-9Q"></a>或喜根相应者。<a id="a-9R"></a>谓依初二静虑。<a id="a-9S"></a>或舍根相应者。<a id="a-9T"></a>谓依未至静虑中间第四静虑下三无色。<a id="a-9U"></a>或空相应者。<a id="a-9V"></a>谓二行相相应。<a id="a-9W"></a>或无愿相应者。<a id="a-9X"></a>谓十行相相应。<a id="a-9Y"></a>或无相相应者。<a id="a-9Z"></a>谓四行相相应。<a id="a-9a"></a>或缘无色界系者。<a id="a-9b"></a>谓苦集类智缘有顶苦集故。<a id="a-9c"></a>或缘不系者。<a id="a-9d"></a>谓灭道法类智缘三界灭。<a id="a-9e"></a>及能对治道故。</p>
  <p id="a9f">几根永断灭起得预流果。<a id="a-9g"></a>答无根永断。<a id="a-9h"></a>七根灭起。<a id="a-9i"></a>一灭不起一起不灭得预流果。<a id="a-9j"></a>七根灭起者。<a id="a-9k"></a>七谓意舍信等五根。<a id="a-9l"></a>灭谓此七无间道摄。<a id="a-9m"></a>起谓此七解脱道摄。<a id="a-9n"></a>又灭谓向道摄。<a id="a-9o"></a>起谓果道摄。<a id="a-9p"></a>又灭谓道类智忍品摄。<a id="a-9q"></a>起谓道类智品摄。<a id="a-9r"></a>又灭谓未知当知根俱生。<a id="a-9s"></a>起谓已知根俱生。<a id="a-9t"></a>又灭谓见道摄。<a id="a-9u"></a>起谓修道摄。<a id="a-9v"></a>见地修地亦尔。<a id="a-9w"></a>一灭不起者。<a id="a-9x"></a>谓未知当知根。<a id="a-9y"></a>一起不灭者。<a id="a-9z"></a>谓已知根。<a id="a-A0"></a>几根永断灭起得一来果。<a id="a-A1"></a>答若倍离欲染入正性离生者。<a id="a-A2"></a>如证预流果说。<a id="a-A3"></a>若从预流果以世俗道证一来果。<a id="a-A4"></a>无根永断七根灭起得一来果。<a id="a-A5"></a>七根灭起者七如前说。<a id="a-A6"></a>灭谓此七无间道摄。<a id="a-A7"></a>起谓此七解脱道摄。<a id="a-A8"></a>又灭谓向道摄。<a id="a-A9"></a>起谓果道摄。</p>
  <p id="aAA">若从预流果以无漏道证一来果。<a id="a-AB"></a>无根永断八根灭起得一来果。<a id="a-AC"></a>八根灭起者。<a id="a-AD"></a>八谓前七加已知根。<a id="a-AE"></a>灭起义如前说。</p>
  <p id="aAF">几根永断灭起得不还果。<a id="a-AG"></a>答若已离欲染入正性离生无根永断。<a id="a-AH"></a>七根灭起。<a id="a-AI"></a>一灭不起。<a id="a-AJ"></a>一起不灭。<a id="a-AK"></a>得不还果。<a id="a-AL"></a>七根灭起者。<a id="a-AM"></a>七谓意根乐喜舍根随一。<a id="a-AN"></a>信等五根。<a id="a-AO"></a>余如得预流果中说。<a id="a-AP"></a>若从一来果以世俗道证不还果。<a id="a-AQ"></a>不入静虑。<a id="a-AR"></a>四根永断七根灭起得不还果四根永断者。<a id="a-AS"></a>谓女男苦忧根。<a id="a-AT"></a>七根灭起者。<a id="a-AU"></a>七谓意舍信等五根。<a id="a-AV"></a>灭起义如从预流得一来说。<a id="a-AW"></a>若入静虑。<a id="a-AX"></a>四根永断。<a id="a-AY"></a>六根灭起。<a id="a-AZ"></a>一灭不起。<a id="a-Aa"></a>一起不灭。<a id="a-Ab"></a>得不还果。</p>
  <p id="aAc">四根永断者如前说。<a id="a-Ad"></a>六根灭起者。<a id="a-Ae"></a>六谓意根信等五根。<a id="a-Af"></a>灭起义如前说。<a id="a-Ag"></a>一灭不起者。<a id="a-Ah"></a>谓舍根。<a id="a-Ai"></a>一起不灭者。<a id="a-Aj"></a>谓喜根。<a id="a-Ak"></a>若从一来果以无漏道证不还果。<a id="a-Al"></a>不入静虑四根永断八根灭起。<a id="a-Am"></a>得不还果。<a id="a-An"></a>八根者。<a id="a-Ao"></a>谓意舍信等五已知根。<a id="a-Ap"></a>余如前说。<a id="a-Aq"></a>若入静虑四根永断七根灭起一灭不起。<a id="a-Ar"></a>一起不灭。<a id="a-As"></a>得不还果。<a id="a-At"></a>七根者。<a id="a-Au"></a>即前谓意信等五。<a id="a-Av"></a>及已知根。<a id="a-Aw"></a>余如以世俗道证不还果中说。</p>
  <p id="aAx">问离欲界染第九解脱道。<a id="a-Ay"></a>谁即入静虑。<a id="a-Az"></a>谁不入耶。<a id="a-B0"></a>答所依力强者入。<a id="a-B1"></a>所依力劣者不入。<a id="a-B2"></a>有说。<a id="a-B3"></a>所依力劣者入。<a id="a-B4"></a>为长养所依故。<a id="a-B5"></a>所依力强者不入。<a id="a-B6"></a>不为长养所依故。<a id="a-B7"></a>有说。<a id="a-B8"></a>欣多者入。<a id="a-B9"></a>厌多者不入。<a id="a-BA"></a>有说。<a id="a-BB"></a>喜乐多者入。<a id="a-BC"></a>忧苦多者不入。<a id="a-BD"></a>有说。<a id="a-BE"></a>以灭道智离欲染者入。<a id="a-BF"></a>以苦集智离欲染者不入。<a id="a-BG"></a>有说。<a id="a-BH"></a>以无相道无愿离欲染者入。<a id="a-BI"></a>以空苦集无愿离欲染者不入。<a id="a-BJ"></a>有说。<a id="a-BK"></a>厌欲界法离欲染者入。<a id="a-BL"></a>厌三界法离欲染者不入。<a id="a-BM"></a>有说。<a id="a-BN"></a>为求静虑而离染者入为求解脱而离染者不入。<a id="a-BO"></a>有说。<a id="a-BP"></a>利根者入。<a id="a-BQ"></a>钝根者不入。<a id="a-BR"></a>如利根钝根。<a id="a-BS"></a>因力缘力。<a id="a-BT"></a>内分力外分力。<a id="a-BU"></a>内正思惟力外闻正法力。<a id="a-BV"></a>应知亦尔。</p>
  <p id="aBW">几根永断灭起得阿罗汉果。<a id="a-BX"></a>答若依未至证阿罗汉果。<a id="a-BY"></a>一根永断七根永断灭起。<a id="a-BZ"></a>一灭不起。<a id="a-Ba"></a>一起不灭。<a id="a-Bb"></a>得阿罗汉果。<a id="a-Bc"></a>一根永断者谓命根。<a id="a-Bd"></a>七根永断灭起者。<a id="a-Be"></a>七谓意舍信等五根。<a id="a-Bf"></a>永断谓有漏摄。<a id="a-Bg"></a>灭谓无间道摄起谓解脱道摄。<a id="a-Bh"></a>又永断谓世俗摄。<a id="a-Bi"></a>灭谓向道摄。<a id="a-Bj"></a>起谓果道摄。<a id="a-Bk"></a>又永断谓非学非无学摄。<a id="a-Bl"></a>灭谓学摄。<a id="a-Bm"></a>起谓无学摄。<a id="a-Bn"></a>又永断谓有顶摄。<a id="a-Bo"></a>灭谓金刚喻定俱生品摄。<a id="a-Bp"></a>起谓尽智俱生品摄。<a id="a-Bq"></a>又永断谓修所断摄。<a id="a-Br"></a>灭谓已知根摄起谓具知根摄。<a id="a-Bs"></a>又永断谓无色界系摄。<a id="a-Bt"></a>灭谓修道地摄。<a id="a-Bu"></a>起谓无学道地摄。<a id="a-Bv"></a>一灭不起者。<a id="a-Bw"></a>谓已知根一起不灭者。<a id="a-Bx"></a>谓具知根。</p>
  <p id="aBy">如依未至。<a id="a-Bz"></a>依静虑中间第四静虑三无色定亦尔。<a id="a-C0"></a>若依初静虑证阿罗汉果。<a id="a-C1"></a>二根永断。<a id="a-C2"></a>六根永断灭起。<a id="a-C3"></a>一根灭起。<a id="a-C4"></a>一灭不起。<a id="a-C5"></a>一起不灭。<a id="a-C6"></a>得阿罗汉果二根永断者谓命舍根。<a id="a-C7"></a>六根永断灭起者。<a id="a-C8"></a>六谓意信等五根永断灭起义如前说一根灭起者。<a id="a-C9"></a>一谓喜根。<a id="a-CA"></a>灭起义如前说一灭不起者。<a id="a-CB"></a>谓已知根。<a id="a-CC"></a>一起不灭者。<a id="a-CD"></a>谓具知根。<a id="a-CE"></a>如依初静虑。<a id="a-CF"></a>依第二第三静虑亦尔。<a id="a-CG"></a>然差别者。<a id="a-CH"></a>依第三静虑。<a id="a-CI"></a>应说乐根起灭。</p>
 </body>
</html>