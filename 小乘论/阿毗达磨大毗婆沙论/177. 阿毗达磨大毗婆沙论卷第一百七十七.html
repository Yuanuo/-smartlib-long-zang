<!doctype html>
<html id="z3IBVfu148" data-ver="783">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百七十七</h1>
  <h2 id="a2">定蕴第七中不还纳息第四之四</h2>
  <p id="a3">问相异熟业以何为自性。<a id="a-4"></a>为身业。<a id="a-5"></a>为语业。<a id="a-6"></a>为意业耶。<a id="a-7"></a>答三业为自性然意业增上。<a id="a-8"></a>有说。<a id="a-9"></a>唯意业为自性。<a id="a-A"></a>非身语业。<a id="a-B"></a>所以者何。<a id="a-C"></a>此业猛利。<a id="a-D"></a>身语业钝故。<a id="a-E"></a>问相异熟业为在意地。<a id="a-F"></a>为五识身耶。<a id="a-G"></a>答在意地。<a id="a-H"></a>非五识身。<a id="a-I"></a>所以者何。<a id="a-J"></a>此业有分别。<a id="a-K"></a>要观察已行。<a id="a-L"></a>五识无分别。<a id="a-M"></a>随境界力起故。<a id="a-N"></a>问相异熟业。<a id="a-O"></a>为加行得为离染得。<a id="a-P"></a>为生得耶。<a id="a-Q"></a>答唯加行得。<a id="a-R"></a>非离染得非生得。<a id="a-S"></a>所以者何。<a id="a-T"></a>此业必在三无数劫修诸波罗蜜多。<a id="a-U"></a>圆满身中加行功用作意后而得故。<a id="a-V"></a>有说。<a id="a-W"></a>此业加行得亦生得。<a id="a-X"></a>但非离染得。<a id="a-Y"></a>问相异熟业为闻所成思所成修所成耶。<a id="a-Z"></a>答唯思所成。<a id="a-a"></a>非闻非修。<a id="a-b"></a>所以者何。<a id="a-c"></a>此业胜故非闻所成。<a id="a-d"></a>欲界系故非修所成。<a id="a-e"></a>有说。<a id="a-f"></a>此业通闻思所成。<a id="a-g"></a>但非修所成。<a id="a-h"></a>问相异熟业何处起耶。<a id="a-i"></a>答在欲界。<a id="a-j"></a>非余界。<a id="a-k"></a>在人趣非余趣在赡部洲非余洲。<a id="a-l"></a>依何身起者。<a id="a-m"></a>依男身起非女身等。<a id="a-n"></a>于何时起者。<a id="a-o"></a>佛出世时非无佛世。<a id="a-p"></a>缘何境起者现前缘佛起胜思愿。<a id="a-q"></a>不缘余境。<a id="a-r"></a>问三十二大丈夫相。<a id="a-s"></a>为一思所引。<a id="a-t"></a>为多思耶。<a id="a-u"></a>若尔何失。<a id="a-v"></a>若一思所引者。<a id="a-w"></a>云何少业能引多果。<a id="a-x"></a>施设论说复云何通。<a id="a-y"></a>如说。<a id="a-z"></a>如是类业能感足下平满善住相。<a id="a-10"></a>乃至如是类业能感顶上乌瑟腻沙相。<a id="a-11"></a>若多思所引者。<a id="a-12"></a>云何一众同分不分分别引耶。<a id="a-13"></a>答有说。<a id="a-14"></a>一思所引。<a id="a-15"></a>问云何少业能感多果。<a id="a-16"></a>答先以一思牵引。<a id="a-17"></a>后以多思圆满。<a id="a-18"></a>是故无过。<a id="a-19"></a>譬如画师先以一色作摸后填众彩。<a id="a-1A"></a>问施设论说复云何通。<a id="a-1B"></a>答彼论说圆满业不说牵引业。<a id="a-1C"></a>故无过。<a id="a-1D"></a>然三十二大丈夫相是众同分圆满业果。<a id="a-1E"></a>非众同分牵引业果。<a id="a-1F"></a>有说。<a id="a-1G"></a>多思所引。<a id="a-1H"></a>问云何一众同分不分分别引耶。<a id="a-1I"></a>答尔时菩萨能一注心于一所依所缘行相有多思转。<a id="a-1J"></a>于中有思能感足下平满善住相。<a id="a-1K"></a>乃至有思能感顶上乌瑟腻沙相。<a id="a-1L"></a>如是说者。<a id="a-1M"></a>三十二思引三十二大丈夫相。<a id="a-1N"></a>一一复以多业圆满。<a id="a-1O"></a>问菩萨所起三十二思。<a id="a-1P"></a>于诸相中先引何相。<a id="a-1Q"></a>答有说。<a id="a-1R"></a>先引足下平满善住相。<a id="a-1S"></a>后引余相。<a id="a-1T"></a>先安其足后乃余故。<a id="a-1U"></a>有说。<a id="a-1V"></a>先引目绀青相。<a id="a-1W"></a>先以慈眼观世间故。<a id="a-1X"></a>如是说者。<a id="a-1Y"></a>此则不定。<a id="a-1Z"></a>随此相缘合则引此相。</p>
  <p id="a1a">三十二大丈夫相者。<a id="a-1b"></a>一足善住相。<a id="a-1c"></a>谓佛足下平满不凹不凸。<a id="a-1d"></a>于践蹑时等按触地。<a id="a-1e"></a>是故唯佛迹相分明。<a id="a-1f"></a>恶心欲去终不能灭。<a id="a-1g"></a>诸在家者若有此相。<a id="a-1h"></a>必为人王宾伏率土。<a id="a-1i"></a>诸出家者若有此相。<a id="a-1j"></a>必为法王化导一切。<a id="a-1k"></a>二者千辐轮相。<a id="a-1l"></a>谓佛于双足下有文。<a id="a-1m"></a>如轮千辐具足毂辋圆满分明巧妙。<a id="a-1n"></a>妙业天子虽极作意不能拟之而别化作。<a id="a-1o"></a>所以者何。<a id="a-1p"></a>妙业天子所化作事是无覆无记智所引。<a id="a-1q"></a>此相是纯净业所引故。<a id="a-1r"></a>复次彼天所作是生得智所引。<a id="a-1s"></a>此相是增上加行智所引故。<a id="a-1t"></a>复次彼天所作是一生所习智所引。<a id="a-1u"></a>此相是无量生所习智所引故。<a id="a-1v"></a>三者指纤长相。<a id="a-1w"></a>谓佛其指纤长佣而渐锐。<a id="a-1x"></a>节不粗现。<a id="a-1y"></a>并时无隙。<a id="a-1z"></a>安布得中光泽圆满。<a id="a-20"></a>四者足跟圆长相。<a id="a-21"></a>谓佛足跟圆长端严广直。<a id="a-22"></a>五者手足细软相。<a id="a-23"></a>谓佛手足细软如妒罗绵。<a id="a-24"></a>六者手足网缦相。<a id="a-25"></a>谓佛手足指间皆有网缦。<a id="a-26"></a>犹如鹅王指。<a id="a-27"></a>若合时网即不现而无皱缓。<a id="a-28"></a>开时便现而无挛急。<a id="a-29"></a>七者足趺端厚相。<a id="a-2A"></a>谓佛足趺圆厚向指佣写两边端直。<a id="a-2B"></a>与跟相称。<a id="a-2C"></a>蹑时不广。<a id="a-2D"></a>足下如红莲华色。<a id="a-2E"></a>网内边如彩树文爪甲如赤铜叶色。<a id="a-2F"></a>网外边作真金色。<a id="a-2G"></a>细毛绀润如吠琉璃故。<a id="a-2H"></a>佛双足犹如宝履众宝庄严光明微妙。<a id="a-2I"></a>八者翳泥耶[跳-兆+專]相。<a id="a-2J"></a>谓佛[跳-兆+專]胫圆直。<a id="a-2K"></a>渐下佣细。<a id="a-2L"></a>如翳泥耶鹿王[跳-兆+專]。<a id="a-2M"></a>九者势峰藏密相。<a id="a-2N"></a>谓佛势峰藏密犹如马王。<a id="a-2O"></a>若尔云何所化得见。<a id="a-2P"></a>有说。<a id="a-2Q"></a>世尊愍所化故方便示之。<a id="a-2R"></a>有说。<a id="a-2S"></a>世尊化作象马阴藏殊妙告所化言。<a id="a-2T"></a>如彼我亦尔。<a id="a-2U"></a>十者身分圆满相。<a id="a-2V"></a>谓佛身分圆满如诺瞿陀树。<a id="a-2W"></a>如从脐至顶。<a id="a-2X"></a>如是从脐至足上下相称。<a id="a-2Y"></a>十一者身毛上靡相。<a id="a-2Z"></a>十二者孔生一毛相。<a id="a-2a"></a>十三者身毛右旋相。<a id="a-2b"></a>谓佛身诸毛孔各生一毛。<a id="a-2c"></a>如吠琉璃其色绀润宛转右旋毛端上靡。<a id="a-2d"></a>所以一一毛孔唯一毛者。<a id="a-2e"></a>以菩萨时不乱说法故。<a id="a-2f"></a>十四者身真金色相。<a id="a-2g"></a>谓佛身真金色。<a id="a-2h"></a>映夺世间一切金光令不复现。<a id="a-2i"></a>如今时人所用铁等。<a id="a-2j"></a>于今时所用金边威光不现。<a id="a-2k"></a>今时所用金至佛在世时所用金边威光不现。<a id="a-2l"></a>佛在世时所用金若至大海转轮王路金砂赡部捺陀金边威光不现。<a id="a-2m"></a>此金砂金若至七金山金边威光不现。<a id="a-2n"></a>七金山金至妙高山王金边威光不现。<a id="a-2o"></a>妙高山王金至三十三天庄严具金边威光不现。<a id="a-2p"></a>如是展转乃至乐变化天庄严具金至他化自在天庄严具金边威光不现。<a id="a-2q"></a>此他化自在天庄严具金若至佛身金边威光不现。<a id="a-2r"></a>是故佛身金色最胜。<a id="a-2s"></a>映夺一切世间金色。<a id="a-2t"></a>十五者常光一寻相。<a id="a-2u"></a>谓佛身分周匝常有光明。<a id="a-2v"></a>面各一寻昼夜恒照。<a id="a-2w"></a>十六者皮肤细滑相。<a id="a-2x"></a>谓佛皮肤细滑尘水不住。<a id="a-2y"></a>如吠琉璃及莲华叶。<a id="a-2z"></a>设佛以足蹈于尘山。<a id="a-30"></a>吠岚婆风于中击坌。<a id="a-31"></a>欲令佛身及佛足下一尘染着无有是处。<a id="a-32"></a>十七者七处充满相。<a id="a-33"></a>谓佛七处充满。<a id="a-34"></a>于余身分此为少增。<a id="a-35"></a>两手两足两肩及项是为七处。<a id="a-36"></a>十八者身广洪直相。<a id="a-37"></a>谓佛身广洪直不偃不偻。<a id="a-38"></a>亦不傍敧端雅充实。<a id="a-39"></a>十九者师子上身相。<a id="a-3A"></a>谓佛胸臆分齐方广威肃。<a id="a-3B"></a>如师子王上半身分。<a id="a-3C"></a>二十者肩髆圆满相。<a id="a-3D"></a>谓佛肩髆圆满。<a id="a-3E"></a>非诸捔力姝壮力士之所能及。<a id="a-3F"></a>二十一者立手摩膝相。<a id="a-3G"></a>谓佛平立舒手摩自膝轮。<a id="a-3H"></a>二十二者师子颔轮相。<a id="a-3I"></a>谓佛颔轮广好如师子王。<a id="a-3J"></a>二十三者具四十齿相。<a id="a-3K"></a>二十四者齿齐平密相。<a id="a-3L"></a>二十五者牙齿鲜白有光明相。<a id="a-3M"></a>谓佛具四十齿皆悉齐平。<a id="a-3N"></a>中无间隙如毛发许。<a id="a-3O"></a>其色鲜白光明皎映如雪山王。<a id="a-3P"></a>问余人但有三十二齿。<a id="a-3Q"></a>而说彼身中有一百三骨。<a id="a-3R"></a>佛具四十齿。<a id="a-3S"></a>何故亦言身中有一百三骨。<a id="a-3T"></a>而不增耶。<a id="a-3U"></a>答余人头骨九分合成。<a id="a-3V"></a>世尊头骨但有一段。<a id="a-3W"></a>是以俱有一百三骨。<a id="a-3X"></a>二十六者得最上味相。<a id="a-3Y"></a>谓佛舌根净故。<a id="a-3Z"></a>令所饮食变成上味。<a id="a-3a"></a>有说。<a id="a-3b"></a>佛舌根上有一切世间悦意美妙胜味种子。<a id="a-3c"></a>若诸苦酢等物至舌根时。<a id="a-3d"></a>此种杂变皆成上味。<a id="a-3e"></a>有说。<a id="a-3f"></a>如来舌根有如是势力。<a id="a-3g"></a>若诸饮食来至舌根。<a id="a-3h"></a>于中悦意美妙性者便生舌识。<a id="a-3i"></a>粗鄙性者不生舌识。<a id="a-3j"></a>有说。<a id="a-3k"></a>佛咽喉中有二乳泉。<a id="a-3l"></a>若饮食时其乳流出。<a id="a-3m"></a>杂诸饮食皆成上味。<a id="a-3n"></a>然于此中舌根净故令味殊胜。<a id="a-3o"></a>此理应然。<a id="a-3p"></a>二十七者广长舌相。<a id="a-3q"></a>谓佛舌相薄软。<a id="a-3r"></a>广长出时覆面至耳发际。<a id="a-3s"></a>若还入口而于口中无所妨碍。<a id="a-3t"></a>二十八者目绀青相。<a id="a-3u"></a>谓佛眼目修广。<a id="a-3v"></a>其色绀净如苏阇多青莲花叶。<a id="a-3w"></a>二十九者牛王睫相。<a id="a-3x"></a>谓佛眼睫安布善好犹如牛王。<a id="a-3y"></a>三十者乌瑟腻沙相。<a id="a-3z"></a>谓佛顶髻骨肉合成。<a id="a-40"></a>量如覆拳青圆殊妙。<a id="a-41"></a>三十一者眉间白毫相。<a id="a-42"></a>谓佛眉间白毫长半寻量。<a id="a-43"></a>右旋宛转光明清彻。<a id="a-44"></a>三十二者得梵音声相。<a id="a-45"></a>谓佛于喉藏中有妙大种。<a id="a-46"></a>能发悦意和雅梵音。<a id="a-47"></a>如羯罗频迦鸟。<a id="a-48"></a>及发深远雷震之声。<a id="a-49"></a>如帝释鼓。<a id="a-4A"></a>如是音声具八功德。<a id="a-4B"></a>一者深远。<a id="a-4C"></a>二者和雅。<a id="a-4D"></a>三者分明。<a id="a-4E"></a>四者悦耳。<a id="a-4F"></a>五者入心。<a id="a-4G"></a>六者发喜。<a id="a-4H"></a>七者易了。<a id="a-4I"></a>八者无厌。</p>
  <p id="a4J">问相是何义。<a id="a-4K"></a>答幖帜义是相义。<a id="a-4L"></a>殊胜义是相义。<a id="a-4M"></a>祥瑞义是相义。</p>
  <p id="a4N">问何故大丈夫相唯三十二不增不减耶。<a id="a-4O"></a>胁尊者说曰。<a id="a-4P"></a>若增若减俱亦生疑。<a id="a-4Q"></a>唯三十二亦不违法相。<a id="a-4R"></a>有说。<a id="a-4S"></a>三十二者世间共许是吉祥数。<a id="a-4T"></a>故不增减。<a id="a-4U"></a>有说。<a id="a-4V"></a>若三十二相庄严佛身则于世间最胜无比。<a id="a-4W"></a>若当减者便为阙少。<a id="a-4X"></a>若更增者则亦杂乱。<a id="a-4Y"></a>皆非殊妙故唯尔所。<a id="a-4Z"></a>如佛说法不可增减。<a id="a-4a"></a>佛相亦尔。<a id="a-4b"></a>无减可增无增可减故。<a id="a-4c"></a>问八十随好为在何处。<a id="a-4d"></a>答在诸相间随诸相转庄严佛身令极妙好。<a id="a-4e"></a>问相与随好不相障夺耶。<a id="a-4f"></a>答不尔。<a id="a-4g"></a>相与随好更相显发如林中花显发诸树。<a id="a-4h"></a>佛身如是相好庄严。<a id="a-4i"></a>又如金山众宝杂饰。<a id="a-4j"></a>如是佛身威光奇特。<a id="a-4k"></a>以如来身极鉴净故。<a id="a-4l"></a>诸祥瑞物皆现其中。<a id="a-4m"></a>如至那镜极磨莹已。<a id="a-4n"></a>随物远近影像皆现。<a id="a-4o"></a>佛身亦尔。<a id="a-4p"></a>是故一切诸魔外道怀恶心者。<a id="a-4q"></a>至佛处时无不瞻仰。<a id="a-4r"></a>睹之无厌右绕而去。<a id="a-4s"></a>问菩萨于身为有爱慢而庄严耶。<a id="a-4t"></a>答不尔。<a id="a-4u"></a>问云何。<a id="a-4v"></a>答菩萨为欲降伏世间恃色憍慢不受化者令受化故。<a id="a-4w"></a>以诸相好而庄严身。<a id="a-4x"></a>复次为显佛所有法皆殊胜故。<a id="a-4y"></a>谓色力族姓眷属名誉财富自在。<a id="a-4z"></a>智见功德皆悉殊胜。<a id="a-50"></a>若不尔者。<a id="a-51"></a>则所说法无人信受。<a id="a-52"></a>是故菩萨庄严其身。<a id="a-53"></a>复次欲与阿耨多罗三藐三菩提作所依器故。<a id="a-54"></a>所以者何。<a id="a-55"></a>殊胜功德决定依止殊胜之身。<a id="a-56"></a>彼未来阿耨多罗三藐三菩提义。<a id="a-57"></a>语菩萨言。<a id="a-58"></a>汝欲令我在身中者。<a id="a-59"></a>先令汝身清净殊胜。<a id="a-5A"></a>以诸相好而庄严之。<a id="a-5B"></a>若不尔者。<a id="a-5C"></a>我亦不能于汝身生。<a id="a-5D"></a>譬如有人欲娉王女迎至室宅。<a id="a-5E"></a>彼密遣使而语之言。<a id="a-5F"></a>汝欲令我至舍宅者。<a id="a-5G"></a>先应洒扫除去鄙秽。<a id="a-5H"></a>悬缯幡盖烧香散花种种庄严。<a id="a-5I"></a>吾乃可往。<a id="a-5J"></a>若不尔者。<a id="a-5K"></a>我亦不能至汝舍宅。<a id="a-5L"></a>是故菩萨庄严其身。<a id="a-5M"></a>问菩萨造作增长相异熟业已中间。<a id="a-5N"></a>或作转轮王时。<a id="a-5O"></a>为即所修相异熟业。<a id="a-5P"></a>感彼相果。<a id="a-5Q"></a>为余业耶。<a id="a-5R"></a>答有说。<a id="a-5S"></a>即以所修相异熟业。<a id="a-5T"></a>以此业功能广大。<a id="a-5U"></a>假设至今恒作轮王。<a id="a-5V"></a>而彼业势亦不尽故。<a id="a-5W"></a>如是说者。<a id="a-5X"></a>彼以余业。<a id="a-5Y"></a>所以者何。<a id="a-5Z"></a>菩萨修相异熟业皆为于最后身受殊胜果未便受用。<a id="a-5a"></a>然由彼业为增上造余善业感轮王相果。<a id="a-5b"></a>譬如大富长者多诸珍宝。<a id="a-5c"></a>其中大价宝珠未便出用。<a id="a-5d"></a>余轻价者随时贸易。<a id="a-5e"></a>彼亦如是。<a id="a-5f"></a>问菩萨所得三十二相与轮王相有何差别。<a id="a-5g"></a>答菩萨所得有四事胜。<a id="a-5h"></a>一炽盛。<a id="a-5i"></a>二分明。<a id="a-5j"></a>三圆满。<a id="a-5k"></a>四得处。<a id="a-5l"></a>复次有五事胜。<a id="a-5m"></a>一得处。<a id="a-5n"></a>二极端严。<a id="a-5o"></a>三文象深。<a id="a-5p"></a>四随顺胜智。<a id="a-5q"></a>五随顺离染。<a id="a-5r"></a>问菩萨造作增长相异熟业已。<a id="a-5s"></a>未至最后身来。<a id="a-5t"></a>于诸有情有异相可识知不。<a id="a-5u"></a>答有。<a id="a-5v"></a>谓生贵族形貌端严具丈夫身诸根圆满。<a id="a-5w"></a>得宿命念深信因果。<a id="a-5x"></a>喜乐多闻尊重正法。<a id="a-5y"></a>智见猛利有胜辩才。<a id="a-5z"></a>志性调柔言音和雅。<a id="a-60"></a>所作决定终无退屈。<a id="a-61"></a>见他受苦情不堪忍。<a id="a-62"></a>要当拔济。<a id="a-63"></a>所修无不回向菩提。<a id="a-64"></a>乐与有情作饶益事。<a id="a-65"></a>而不求报。<a id="a-66"></a>此等名为彼菩萨相。</p>
  <p id="a67">问如契经说佛一一相百福庄严。<a id="a-68"></a>何谓百福。<a id="a-69"></a>答此中百思名为百福。<a id="a-6A"></a>何谓百思。<a id="a-6B"></a>谓如菩萨造作增长足善住相业时。<a id="a-6C"></a>先起五十思。<a id="a-6D"></a>修治身器令净调柔。<a id="a-6E"></a>次起一思正牵引彼。<a id="a-6F"></a>后复起五十思令其圆满。<a id="a-6G"></a>譬如农夫先治畦垄次下种子后以粪水而覆溉之。<a id="a-6H"></a>彼亦如是。<a id="a-6I"></a>如足善住相业有如是百思庄严。<a id="a-6J"></a>乃至顶上乌瑟腻沙相业亦复如是。<a id="a-6K"></a>由此故说。<a id="a-6L"></a>佛一一相百福庄严。<a id="a-6M"></a>问何者是五十思耶。<a id="a-6N"></a>答依十业道各有五思。<a id="a-6O"></a>谓依离杀业道有五思。<a id="a-6P"></a>一离杀思。<a id="a-6Q"></a>二劝导思。<a id="a-6R"></a>三赞美思。<a id="a-6S"></a>四随喜思。<a id="a-6T"></a>五回向思。<a id="a-6U"></a>谓回所修向菩提故。<a id="a-6V"></a>乃至正见亦尔。<a id="a-6W"></a>是名五十思。<a id="a-6X"></a>有说。<a id="a-6Y"></a>依十业道各起下中上上胜上极。<a id="a-6Z"></a>五品善思如杂修静虑。<a id="a-6a"></a>有说。<a id="a-6b"></a>依十业道各起五思。<a id="a-6c"></a>一加行净。<a id="a-6d"></a>二根本净。<a id="a-6e"></a>三后起净。<a id="a-6f"></a>四非寻所害。<a id="a-6g"></a>五念摄受。<a id="a-6h"></a>有说。<a id="a-6i"></a>缘佛一相起五十刹那。<a id="a-6j"></a>未曾习思相续而转。<a id="a-6k"></a>问如是百福一一量云何。<a id="a-6l"></a>答有说。<a id="a-6m"></a>若业能感转轮王位。<a id="a-6n"></a>于四大洲自在而转。<a id="a-6o"></a>是一福量。<a id="a-6p"></a>有说。<a id="a-6q"></a>若业能感天帝释位。<a id="a-6r"></a>于二天众自在而转。<a id="a-6s"></a>是一福量。<a id="a-6t"></a>有说。<a id="a-6u"></a>若业能感他化自在天王位。<a id="a-6v"></a>于一切欲界天众自在而转。<a id="a-6w"></a>是一福量。<a id="a-6x"></a>有说。<a id="a-6y"></a>若业能感大梵天王位。<a id="a-6z"></a>于初静虑及欲界天众自在而转。<a id="a-70"></a>是一福量。<a id="a-71"></a>有说。<a id="a-72"></a>娑诃世界主大梵天王。<a id="a-73"></a>劝请如来转法轮福。<a id="a-74"></a>是一福量。</p>
  <p id="a75">问彼请佛时是欲界系无覆无记心。<a id="a-76"></a>云何名福。<a id="a-77"></a>答有说。<a id="a-78"></a>彼住梵世。<a id="a-79"></a>欲来请时先起如是善心。<a id="a-7A"></a>我当为诸有情作大饶益请佛转法轮。<a id="a-7B"></a>尔时即名得彼梵福。<a id="a-7C"></a>此不应理。<a id="a-7D"></a>所以者何。<a id="a-7E"></a>非未作时已成就故。<a id="a-7F"></a>如是说者。<a id="a-7G"></a>彼请佛已还至梵宫。<a id="a-7H"></a>后世尊转法轮时地神先唱。<a id="a-7I"></a>如是展转声彻梵宫。<a id="a-7J"></a>梵王闻已欢喜自庆。<a id="a-7K"></a>发淳净心而生随喜。<a id="a-7L"></a>尔时乃名成就此福。<a id="a-7M"></a>有说。<a id="a-7N"></a>世界成时一切有情业增上力。<a id="a-7O"></a>能感三千大千世界。<a id="a-7P"></a>是一福量。<a id="a-7Q"></a>有说。<a id="a-7R"></a>除近佛地菩萨余一切有情。<a id="a-7S"></a>所有能感富乐果业。<a id="a-7T"></a>是一福量。<a id="a-7U"></a>有说。<a id="a-7V"></a>此中一一福量应以喻显。<a id="a-7W"></a>假使一切有情皆悉生盲。<a id="a-7X"></a>有一有情以大方便令俱得眼。<a id="a-7Y"></a>彼有情福是一福量。<a id="a-7Z"></a>复次假使一切有情皆饮毒药闷乱将死。<a id="a-7a"></a>有一有情令皆除毒心得醒悟。<a id="a-7b"></a>彼有情福是一福量。<a id="a-7c"></a>复次假使一切有情皆被缚录临当断命。<a id="a-7d"></a>有一有情俱令解脱一时得命。<a id="a-7e"></a>彼有情福是一福量。<a id="a-7f"></a>复次假使一切有情坏戒坏见。<a id="a-7g"></a>有一有情能令俱时戒见具足。<a id="a-7h"></a>彼有情福是一福量。<a id="a-7i"></a>评曰。<a id="a-7j"></a>如是所说皆是淳净意乐。<a id="a-7k"></a>方便赞美菩萨福量。<a id="a-7l"></a>然皆未得其实。<a id="a-7m"></a>如实义者。<a id="a-7n"></a>菩萨所起一一福量无量无边。<a id="a-7o"></a>以菩萨三无数劫积集圆满诸波罗蜜多已。<a id="a-7p"></a>所引思愿极广大故。<a id="a-7q"></a>唯佛能知。<a id="a-7r"></a>非余所测。<a id="a-7s"></a>如是所说广大。<a id="a-7t"></a>量福。<a id="a-7u"></a>具足满百庄严一相。<a id="a-7v"></a>展转乃至三十二相皆具百福。<a id="a-7w"></a>佛以如是三十二百福庄严相。<a id="a-7x"></a>及八十随好庄严其身故于天上人中最尊最胜。</p>
  <p id="a7y">问此相异熟业经于几时修习圆满。<a id="a-7z"></a>答多分经百大劫。<a id="a-80"></a>唯除释迦菩萨。<a id="a-81"></a>以释迦菩萨极精进故超九大劫。<a id="a-82"></a>但经九十一劫修习圆满。<a id="a-83"></a>便得无上正等菩提。<a id="a-84"></a>其事云何。<a id="a-85"></a>如契经说。<a id="a-86"></a>过去有佛号曰底砂。<a id="a-87"></a>或曰补砂。<a id="a-88"></a>彼佛有二菩萨弟子勤修梵行。<a id="a-89"></a>一名释迦牟尼。<a id="a-8A"></a>二名梅怛俪药。<a id="a-8B"></a>尔时彼佛观二弟子谁先根熟。<a id="a-8C"></a>即如实知慈氏先熟。<a id="a-8D"></a>能寂后熟。<a id="a-8E"></a>复观二士所化有情谁根先熟。<a id="a-8F"></a>又如实知释迦所化应先根熟。<a id="a-8G"></a>知已即念。<a id="a-8H"></a>我今云何令彼机感相会遇耶。<a id="a-8I"></a>然令一人速熟则易。<a id="a-8J"></a>非令多人。<a id="a-8K"></a>作是念已。<a id="a-8L"></a>便告释迦。<a id="a-8M"></a>吾欲游山汝可随去。<a id="a-8N"></a>尔时彼佛取尼师檀。<a id="a-8O"></a>随路先往既至山上。<a id="a-8P"></a>入吠琉璃龛敷尼师檀。<a id="a-8Q"></a>结跏趺坐入火界定。<a id="a-8R"></a>经七昼夜受妙喜乐。<a id="a-8S"></a>威光炽然。<a id="a-8T"></a>释迦须臾亦往山上处处寻佛。<a id="a-8U"></a>如犊求母。<a id="a-8V"></a>展转遇至彼龛室前。<a id="a-8W"></a>欻然见佛威仪端肃光明照曜。<a id="a-8X"></a>专诚恳发喜叹不堪。<a id="a-8Y"></a>于行无间忘下一足。<a id="a-8Z"></a>瞻仰尊颜目不暂舍。<a id="a-8a"></a>经七昼夜。<a id="a-8b"></a>以一伽他赞彼佛曰。</p>
  <p id="a8c">天地此界多闻室　　逝宫天处十方无</p>
  <p id="a8d">丈夫牛王大沙门　　寻地山林遍无等</p>
  <p id="a8e">如是赞已便超九劫。<a id="a-8f"></a>于慈氏前得无上觉。<a id="a-8g"></a>问近佛地菩萨必于名句文身。<a id="a-8h"></a>得未曾得巧妙自在。<a id="a-8i"></a>应以别颂异门赞佛。<a id="a-8j"></a>何故经七昼夜唯以一颂而赞佛耶。<a id="a-8k"></a>答菩萨尔时思愿胜故不重文颂。<a id="a-8l"></a>若改文颂则思愿不淳。<a id="a-8m"></a>复次菩萨尔时怖畏散乱。<a id="a-8n"></a>如颂差别心亦异故。<a id="a-8o"></a>云何而得一心流注。<a id="a-8p"></a>复次菩萨显己心无厌倦能于一颂新新发起胜思愿故。<a id="a-8q"></a>问何故慈氏菩萨自根先熟所化后熟。<a id="a-8r"></a>释迦菩萨则与此相违耶。<a id="a-8s"></a>答慈氏菩萨多自饶益少饶益他。<a id="a-8t"></a>释迦菩萨多饶益他少自饶益。<a id="a-8u"></a>是故皆与所化不并。<a id="a-8v"></a>问如契经说。<a id="a-8w"></a>菩萨经三劫阿僧企耶。<a id="a-8x"></a>修行四波罗蜜多方得圆满。<a id="a-8y"></a>此是何等劫耶。<a id="a-8z"></a>答有说是中劫。<a id="a-90"></a>有说。<a id="a-91"></a>是成劫。<a id="a-92"></a>有说。<a id="a-93"></a>是坏劫。<a id="a-94"></a>如是说者此是大劫。<a id="a-95"></a>积此大劫至一阿僧企耶。<a id="a-96"></a>如是至三阿僧企耶修习圆满。<a id="a-97"></a>问此劫阿僧企耶量云何可知。<a id="a-98"></a>答有说。<a id="a-99"></a>以大劫为一。<a id="a-9A"></a>积此一至百千名洛叉。<a id="a-9B"></a>至百百千名俱胝。<a id="a-9C"></a>百千俱胝名那庾多。<a id="a-9D"></a>百千那庾多名频婆。<a id="a-9E"></a>百千频婆名建他。<a id="a-9F"></a>此后非算数智所及。<a id="a-9G"></a>至此所不及位名一劫阿僧企耶量。<a id="a-9H"></a>第二第三劫阿僧企耶量亦尔。<a id="a-9I"></a>有说。<a id="a-9J"></a>以大劫为一。<a id="a-9K"></a>积此一至百千名洛叉。<a id="a-9L"></a>至百百千名俱胝。<a id="a-9M"></a>百千俱胝名俱胝俱胝。<a id="a-9N"></a>百千俱胝俱胝名阿哲哲俱胝。<a id="a-9O"></a>百千阿哲哲俱胝名阿吒吒俱胝。<a id="a-9P"></a>百千阿吒吒俱胝名阿庾多。<a id="a-9Q"></a>百千阿庾多名阿庾多分。<a id="a-9R"></a>百千阿庾多分名那庾多。<a id="a-9S"></a>百千那庾多名那庾多分。<a id="a-9T"></a>百千那庾多分名俱物陀。<a id="a-9U"></a>百千俱物陀名俱物陀分。<a id="a-9V"></a>百千俱物陀分名钵特摩。<a id="a-9W"></a>百千钵特摩名钵特摩分。<a id="a-9X"></a>百千钵特摩分名迦末罗。<a id="a-9Y"></a>百千迦末罗名迦末罗分。<a id="a-9Z"></a>百千迦末罗分名捺稚那。<a id="a-9a"></a>百千捺稚那名捺稚那分。<a id="a-9b"></a>百千捺稚那分名睹胝。<a id="a-9c"></a>百千睹胝名睹胝分。<a id="a-9d"></a>百千睹胝分名阿波波。<a id="a-9e"></a>百千阿波波名阿波波分。<a id="a-9f"></a>百千阿波波分名吒吒。<a id="a-9g"></a>百千吒吒名吒吒分。<a id="a-9h"></a>百千吒吒分名邬伽。<a id="a-9i"></a>百千邬伽名邬伽分。<a id="a-9j"></a>百千邬伽分名跋罗。<a id="a-9k"></a>百千跋罗名跋罗分。<a id="a-9l"></a>百千跋罗分名婆揭罗。<a id="a-9m"></a>从此以后非算数智所及。<a id="a-9n"></a>至此所不及位名一劫阿僧企耶量。<a id="a-9o"></a>第二第三劫阿僧企耶量亦尔。<a id="a-9p"></a>有说。<a id="a-9q"></a>非算数智所不及故名阿僧企耶。<a id="a-9r"></a>然有契经说六十数。<a id="a-9s"></a>于中有一数名阿僧企耶积大劫数至此数时名一劫阿僧企耶。<a id="a-9t"></a>如彼经言。<a id="a-9u"></a>有一无余数始为一。<a id="a-9v"></a>十一为十。<a id="a-9w"></a>十十为百。<a id="a-9x"></a>十百为千。<a id="a-9y"></a>十千为钵罗薜陀。<a id="a-9z"></a>十钵罗薜陀为洛叉。<a id="a-A0"></a>十洛叉为頞底洛叉。<a id="a-A1"></a>十頞底洛叉为俱胝。<a id="a-A2"></a>十俱胝为末陀。<a id="a-A3"></a>十末陀为阿庾多。<a id="a-A4"></a>十阿庾多为大阿庾多。<a id="a-A5"></a>十大阿庾多为那庾多。<a id="a-A6"></a>十那庾多为大那庾多。<a id="a-A7"></a>十大那庾多为钵罗那庾多。<a id="a-A8"></a>十钵罗那庾多为大钵罗那庾多。<a id="a-A9"></a>十大钵罗那庾多为矜羯罗。<a id="a-AA"></a>十矜羯罗为大矜羯罗。<a id="a-AB"></a>十大矜羯罗为频跋罗。<a id="a-AC"></a>十频跋罗为大频跋罗。<a id="a-AD"></a>十大频跋罗为阿刍婆。<a id="a-AE"></a>十阿刍婆为大阿刍婆。<a id="a-AF"></a>十大阿刍婆为毗婆诃。<a id="a-AG"></a>十毗婆诃为大毗婆诃。<a id="a-AH"></a>十大毗婆诃为嗢蹭伽。<a id="a-AI"></a>十嗢蹭伽为大嗢蹭伽。<a id="a-AJ"></a>十大嗢蹭伽为婆喝那。<a id="a-AK"></a>十婆喝那为大婆喝那。<a id="a-AL"></a>十大婆喝那为地致婆。<a id="a-AM"></a>十地致婆为大地致婆。<a id="a-AN"></a>十大地致婆为醯都。<a id="a-AO"></a>十醯都为大醯都。<a id="a-AP"></a>十大醯都为羯腊婆。<a id="a-AQ"></a>十羯腊婆为大羯腊婆。<a id="a-AR"></a>十大羯腊婆为印达罗。<a id="a-AS"></a>十印达罗为大印达罗。<a id="a-AT"></a>十大印达罗为三磨钵耽。<a id="a-AU"></a>十三磨钵耽为大三磨钵耽。<a id="a-AV"></a>十大三磨钵耽为揭底。<a id="a-AW"></a>十揭底为大揭底。<a id="a-AX"></a>十大揭底为枯筏罗阇。<a id="a-AY"></a>十枮筏罗阇为大枮筏罗阇。<a id="a-AZ"></a>十大枮筏罗阇为姥达罗。<a id="a-Aa"></a>十姥达罗为大姥达罗。<a id="a-Ab"></a>十大姥达罗为跋蓝。<a id="a-Ac"></a>十跋蓝为大跋蓝。<a id="a-Ad"></a>十大跋蓝为珊若。<a id="a-Ae"></a>十珊若为大珊若。<a id="a-Af"></a>十大珊若为毗步多。<a id="a-Ag"></a>十毗步多为大毗步多。<a id="a-Ah"></a>十大毗步多为跋逻搀。<a id="a-Ai"></a>十跋逻搀为大跋逻搀。<a id="a-Aj"></a>十大跋逻搀为阿僧企耶。<a id="a-Ak"></a>此后更有八数及前为六十数积一大劫。<a id="a-Al"></a>至此第五十二阿僧企耶数。<a id="a-Am"></a>时名一劫阿僧企耶。<a id="a-An"></a>第二第三劫阿僧企耶亦复如是。<a id="a-Ao"></a>有说。<a id="a-Ap"></a>尊者舍利子依第四静虑起宿住随念智通。<a id="a-Aq"></a>缘过去世齐所及劫为一劫阿僧企耶量。<a id="a-Ar"></a>第二第三劫阿僧企耶量亦尔。<a id="a-As"></a>彼不应作是说。<a id="a-At"></a>以劫阿僧企耶量非舍利子等宿住智境故。<a id="a-Au"></a>此中或说三劫阿僧企耶量。<a id="a-Av"></a>皆是舍利子宿住智境故。<a id="a-Aw"></a>不应言齐彼智所及劫为一劫阿僧企耶量有说。<a id="a-Ax"></a>依一施行分别三劫阿僧企耶量。<a id="a-Ay"></a>谓若时菩萨虽行惠施。<a id="a-Az"></a>而未能舍一切物施一切田。<a id="a-B0"></a>齐此名为初劫阿僧企耶。<a id="a-B1"></a>若时菩萨能行惠施。<a id="a-B2"></a>亦能舍一切物而未能施一切田。<a id="a-B3"></a>或能施一切田而未能舍一切物。<a id="a-B4"></a>齐此名为第二劫阿僧企耶。<a id="a-B5"></a>若时菩萨能行惠施。<a id="a-B6"></a>亦能舍一切物及能施一切田。<a id="a-B7"></a>齐此名为第三劫阿僧企耶。<a id="a-B8"></a>有说。<a id="a-B9"></a>依所逢事佛分别三劫阿僧企耶量。<a id="a-BA"></a>谓过去久远人寿百岁时。<a id="a-BB"></a>有佛名释迦牟尼。<a id="a-BC"></a>出现于世。<a id="a-BD"></a>生刹帝利释迦种中。<a id="a-BE"></a>母名摩诃摩耶。<a id="a-BF"></a>父名净饭。<a id="a-BG"></a>子名罗怙罗。<a id="a-BH"></a>城名劫比罗筏窣睹多诸释种。<a id="a-BI"></a>侍者弟子名阿难陀。<a id="a-BJ"></a>第一双弟子名舍利子大目揵连。<a id="a-BK"></a>尔时世间五浊增盛。<a id="a-BL"></a>为生老死之所逼迫。<a id="a-BM"></a>愚痴盲瞑无将导者。<a id="a-BN"></a>彼佛世尊以悲愿力于中出现。<a id="a-BO"></a>精进增上化导有情未曾暂息。<a id="a-BP"></a>由如此故为风所薄。<a id="a-BQ"></a>肩背有疾。<a id="a-BR"></a>时有陶师名曰广炽。<a id="a-BS"></a>佛知时至即告侍者阿难陀言。<a id="a-BT"></a>吾今身疾不安。<a id="a-BU"></a>汝可往广炽陶师家求胡麻油及暖水。<a id="a-BV"></a>为吾涂洗。<a id="a-BW"></a>侍者敬诺往陶师家。<a id="a-BX"></a>住广炽前爱语问讯已。<a id="a-BY"></a>方便赞佛种种功德胜戒定慧。<a id="a-BZ"></a>三十二相八十随好圆光赫奕。<a id="a-Ba"></a>智见无碍辩才无滞。<a id="a-Bb"></a>复告广炽。<a id="a-Bc"></a>如是世尊若不出家。<a id="a-Bd"></a>当为轮王王四洲界。<a id="a-Be"></a>我及汝等一切世间皆为仆使。<a id="a-Bf"></a>然今弃舍如是王位出家苦行。<a id="a-Bg"></a>得阿耨多罗三藐三菩提。<a id="a-Bh"></a>具一切智见。<a id="a-Bi"></a>断一切疑网。<a id="a-Bj"></a>施一切决定。<a id="a-Bk"></a>能尽一切问论源底。<a id="a-Bl"></a>视诸有情犹如一子。<a id="a-Bm"></a>今者在此不远而住。<a id="a-Bn"></a>然为拔济汝等苦故恒涉道路。<a id="a-Bo"></a>为风所薄肩背劳积。<a id="a-Bp"></a>须油暖水故相造诣。<a id="a-Bq"></a>颇能施耶。<a id="a-Br"></a>尔时广炽闻已踊跃叹未曾有。<a id="a-Bs"></a>如何人间有是功德。<a id="a-Bt"></a>即报尊者。<a id="a-Bu"></a>仁今且还。<a id="a-Bv"></a>我当如命自往佛所。<a id="a-Bw"></a>其去未久。<a id="a-Bx"></a>广炽即办生胡麻油及暖香水持往佛所。<a id="a-By"></a>佛遥见之。<a id="a-Bz"></a>为令彼人种善根故脱去余衣。<a id="a-C0"></a>唯留衬身踞机而待。<a id="a-C1"></a>广炽到已发淳净心。<a id="a-C2"></a>以所持油恭敬善巧。<a id="a-C3"></a>涂佛肩背种种摩搦。<a id="a-C4"></a>复以暖水香汤灌洗。<a id="a-C5"></a>佛时风疾释然除愈。<a id="a-C6"></a>以慈软音慰喻广炽。<a id="a-C7"></a>彼闻欢喜即发愿言。<a id="a-C8"></a>愿我未来当得作佛。<a id="a-C9"></a>名号眷属时处弟子。<a id="a-CA"></a>如今世尊等无有异。<a id="a-CB"></a>当知彼陶师者即释迦菩萨。<a id="a-CC"></a>由本愿故今名号等如昔不异。<a id="a-CD"></a>然从彼佛发是愿后。<a id="a-CE"></a>乃至逢事宝髻如来。<a id="a-CF"></a>是名初劫阿僧企耶满。<a id="a-CG"></a>从此以后乃至逢事然灯如来。<a id="a-CH"></a>是名第二劫阿僧企耶满。<a id="a-CI"></a>复从此后乃至逢事胜观如来。<a id="a-CJ"></a>是名第三劫阿僧企耶满。<a id="a-CK"></a>此后复经九十一劫修妙相业。<a id="a-CL"></a>至逢事迦葉波佛时方得圆满。<a id="a-CM"></a>有说。<a id="a-CN"></a>有三种阿僧企耶。<a id="a-CO"></a>一劫阿僧企耶。<a id="a-CP"></a>二生阿僧企耶。<a id="a-CQ"></a>三妙行阿僧企耶。<a id="a-CR"></a>劫阿僧企耶者。<a id="a-CS"></a>谓以大劫为一积至洛叉俱胝。<a id="a-CT"></a>展转乃至过婆揭罗数。<a id="a-CU"></a>生阿僧企耶者。<a id="a-CV"></a>谓一一劫经无数生。<a id="a-CW"></a>妙行阿僧企耶者。<a id="a-CX"></a>谓一一劫修无数妙行。<a id="a-CY"></a>由此三种阿僧企耶证无上觉。<a id="a-CZ"></a>此不应理。<a id="a-Ca"></a>如实义者。<a id="a-Cb"></a>此中但说经三劫阿僧企耶。<a id="a-Cc"></a>修行圆满。</p>
 </body>
</html>