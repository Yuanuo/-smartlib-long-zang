<!doctype html>
<html id="z3IBVbC11v" data-ver="868">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第四十</h1>
  <h2 id="a2">杂蕴第一中无义纳息第七之二</h2>
  <p id="a3">云何名住对面念耶。<a id="a-4"></a>答修观行者。<a id="a-5"></a>系念眉间。<a id="a-6"></a>或观青瘀或观膖胀。<a id="a-7"></a>或观脓烂。<a id="a-8"></a>或观破坏。<a id="a-9"></a>或观异赤。<a id="a-A"></a>或观被食。<a id="a-B"></a>或观分离。<a id="a-C"></a>或观白骨。<a id="a-D"></a>或观骨锁。<a id="a-E"></a>此等名为住对面念。<a id="a-F"></a>问何缘系念在眉间耶。<a id="a-G"></a>答修观行者。<a id="a-H"></a>先依此处生贤圣乐后渐遍身。<a id="a-I"></a>是故彼于眉间系念。<a id="a-J"></a>如受欲者男女根处先生欲乐后渐遍身。<a id="a-K"></a>此亦如是。<a id="a-L"></a>亦有本说。<a id="a-M"></a>系念明闇明者谓眼。<a id="a-N"></a>即说系念在鼻按中。<a id="a-O"></a>复有本说。<a id="a-P"></a>系念发际。<a id="a-Q"></a>或有本说。<a id="a-R"></a>系念鼻端。<a id="a-S"></a>有本说。<a id="a-T"></a>住无贪俱念。<a id="a-U"></a>此即说。<a id="a-V"></a>住奢摩地俱念。<a id="a-W"></a>或有说。<a id="a-X"></a>住与明俱念此即说住毗钵舍那俱念。<a id="a-Y"></a>修观行者如是系念在眉间等。<a id="a-Z"></a>观察死尸青瘀等相即不净观。<a id="a-a"></a>此中名为住对面念问何故此中但说不净观名对面念。<a id="a-b"></a>非持息念界差别观耶。<a id="a-c"></a>答此中亦应说持息念界差别观名对面念。<a id="a-d"></a>而不说者是有余说。<a id="a-e"></a>复次应知此中且说初观。<a id="a-f"></a>谓不净观是众观初。<a id="a-g"></a>应知说初即显中后。<a id="a-h"></a>复次应知此中就多分说。<a id="a-i"></a>谓修观者多分依止不净观门趣入圣道。<a id="a-j"></a>非持息念界差别观。<a id="a-k"></a>是故偏说。<a id="a-l"></a>尊者妙音作如是说。<a id="a-m"></a>一切如理作意所引念皆名对面念。<a id="a-n"></a>非唯不净观。<a id="a-o"></a>然尊者迦多衍尼子随顺契经。<a id="a-p"></a>且说不净观名对面念。<a id="a-q"></a>谓契经说。<a id="a-r"></a>有诸苾刍。<a id="a-s"></a>居阿练若或在树下。<a id="a-t"></a>或在静室。<a id="a-u"></a>结加趺坐端身正愿住对面念。<a id="a-v"></a>为断贪欲离贪欲故心多安住。<a id="a-w"></a>如为断贪欲如是为断嗔恚惛沉睡眠掉举恶作疑应知亦尔。<a id="a-x"></a>于五盖中贪欲最重。<a id="a-y"></a>又最在初。<a id="a-z"></a>是故遍说。<a id="a-10"></a>彼近对治。<a id="a-11"></a>谓不净观。<a id="a-12"></a>贪欲若断。<a id="a-13"></a>余随断故。<a id="a-14"></a>不别说彼近对治法名对面念。</p>
  <p id="a15">问修观行者系念眉间。<a id="a-16"></a>尔时当言住在何位。<a id="a-17"></a>答超作意位。<a id="a-18"></a>然瑜伽师修不净观总有三位。<a id="a-19"></a>一初习业位。<a id="a-1A"></a>二已熟修位。<a id="a-1B"></a>三超作意位。<a id="a-1C"></a>修此观者复有三种。<a id="a-1D"></a>一者乐略。<a id="a-1E"></a>二者乐广。<a id="a-1F"></a>三乐广略。<a id="a-1G"></a>此中唯乐略者。<a id="a-1H"></a>谓彼行者先往冢间观察死尸青瘀等相。<a id="a-1I"></a>善取相已退坐一处重观彼相。<a id="a-1J"></a>若心散乱不明了者。<a id="a-1K"></a>复往冢间如前观察善取其相。<a id="a-1L"></a>如是乃至若得明了心不散乱速还住处。<a id="a-1M"></a>洗足就座结加趺坐。<a id="a-1N"></a>调适身心令离诸盖。<a id="a-1O"></a>忆念观察先所取相。<a id="a-1P"></a>以胜解力移属自身。<a id="a-1Q"></a>始从青瘀乃至骨琐。<a id="a-1R"></a>于骨琐中。<a id="a-1S"></a>先观足骨。<a id="a-1T"></a>次观踝骨。<a id="a-1U"></a>次观胫骨。<a id="a-1V"></a>次观膝骨。<a id="a-1W"></a>次观髀骨。<a id="a-1X"></a>次观臗骨。<a id="a-1Y"></a>次观腰骨。<a id="a-1Z"></a>次观脊骨。<a id="a-1a"></a>次观胁骨。<a id="a-1b"></a>次观髆骨。<a id="a-1c"></a>次观臂骨。<a id="a-1d"></a>次观肘骨。<a id="a-1e"></a>次观腕骨。<a id="a-1f"></a>次观手骨。<a id="a-1g"></a>次观肩骨。<a id="a-1h"></a>次观项骨。<a id="a-1i"></a>次观颔骨。<a id="a-1j"></a>次观齿骨。<a id="a-1k"></a>后观髑髅。<a id="a-1l"></a>彼胜解力观察如是不净相已。<a id="a-1m"></a>系念眉间湛然而住。<a id="a-1n"></a>复转此念入身念住。<a id="a-1o"></a>展转乃至入法念住。<a id="a-1p"></a>是名乐略修观行者不净观成。<a id="a-1q"></a>唯乐广者。<a id="a-1r"></a>谓彼行者。<a id="a-1s"></a>先往冢间观察死尸青瘀等相如前广说。<a id="a-1t"></a>展转乃至系念眉间以止息已。<a id="a-1u"></a>复转此念。<a id="a-1v"></a>先观髑髅。<a id="a-1w"></a>次观齿骨。<a id="a-1x"></a>展转乃至后观足骨。<a id="a-1y"></a>彼胜解力观自骨已。<a id="a-1z"></a>复观外骨在自骨边。<a id="a-20"></a>渐遍一床一房一寺一园一邑一田一川一国。<a id="a-21"></a>展转乃至大海边际。<a id="a-22"></a>周遍大地。<a id="a-23"></a>心眼及处骨琐充满。<a id="a-24"></a>复渐略之。<a id="a-25"></a>乃至唯观自身骨琐。<a id="a-26"></a>于中渐复略去足骨。<a id="a-27"></a>展转乃至后观髑髅。<a id="a-28"></a>彼胜解力观察如是不净相已。<a id="a-29"></a>系念眉间堪然而住。<a id="a-2A"></a>复转此念入身念住。<a id="a-2B"></a>展转乃至入法念住。<a id="a-2C"></a>是名乐广修观行者不净观成。<a id="a-2D"></a>乐广略者。<a id="a-2E"></a>谓彼行者先往冢间观察死尸青瘀等相如前广说展转乃至大海边际。<a id="a-2F"></a>周遍大地。<a id="a-2G"></a>心眼及处骨琐充满。<a id="a-2H"></a>复渐略之。<a id="a-2I"></a>展转乃至后观髑髅。<a id="a-2J"></a>系念眉间少止息已。<a id="a-2K"></a>数复广略如前观察至纯熟已。<a id="a-2L"></a>系念眉间湛然而住。<a id="a-2M"></a>复转此念入身念住。<a id="a-2N"></a>展转乃至入法念住。<a id="a-2O"></a>是名乐广略修观行者不净观成。<a id="a-2P"></a>问何缘修此不净观时。<a id="a-2Q"></a>数数广略缘不净境。<a id="a-2R"></a>答欲显观心得自在故。<a id="a-2S"></a>谓于境界得自在者。<a id="a-2T"></a>乃能数数广略观之。<a id="a-2U"></a>若不自在便无斯力。<a id="a-2V"></a>复次彼瑜伽师作如是念。<a id="a-2W"></a>我从无始生死已来烦恼乱心不净谓净。<a id="a-2X"></a>今于不净如实观察。<a id="a-2Y"></a>欲令纯熟数广略观。<a id="a-2Z"></a>复次欲显善根势力大故。<a id="a-2a"></a>义言我取少不净相便能渐广充满大地。<a id="a-2b"></a>复渐略之唯观少分。<a id="a-2c"></a>岂不于境势力大耶。<a id="a-2d"></a>复次彼瑜伽师自显力大。<a id="a-2e"></a>故数于境广略观察。<a id="a-2f"></a>谓无始来为欲贪力所执持故。<a id="a-2g"></a>于不净境不能自在广略观之。<a id="a-2h"></a>今伏欲贪得自在故。<a id="a-2i"></a>能数广略观不净境。<a id="a-2j"></a>是故此中应作四句。<a id="a-2k"></a>有不净观所缘少非自在少。<a id="a-2l"></a>谓彼但于自身数观不净。<a id="a-2m"></a>有不净观自在少非所缘少。<a id="a-2n"></a>谓彼暂于周遍大地起不净想不能数观。<a id="a-2o"></a>有不净观所缘少亦自在少。<a id="a-2p"></a>谓彼暂于自身起不净想。<a id="a-2q"></a>不能数观。<a id="a-2r"></a>有不净观非所缘少亦非自在少。<a id="a-2s"></a>谓彼能于周遍大地数观不净。<a id="a-2t"></a>复有四句。<a id="a-2u"></a>有不净观所缘无量非自在无量。<a id="a-2v"></a>谓即前第二句。<a id="a-2w"></a>有不净观自在无量非所缘无量。<a id="a-2x"></a>谓即前第一句。<a id="a-2y"></a>有不净观所缘无量亦自在无量。<a id="a-2z"></a>谓即前第四句。<a id="a-30"></a>有不净观非所缘无量亦非自在无量。<a id="a-31"></a>谓即前第三句。<a id="a-32"></a>问修此三种不净观时。<a id="a-33"></a>齐何名为初习业位。<a id="a-34"></a>齐何名为已熟修位。<a id="a-35"></a>齐何名为超作意位。<a id="a-36"></a>答唯乐略者。<a id="a-37"></a>从往冢间观察死尸青瘀等相广说乃至以胜解力移属自身。<a id="a-38"></a>始从青瘀乃至骨琐。<a id="a-39"></a>一切皆名初习业位。<a id="a-3A"></a>从于骨琐先观足骨。<a id="a-3B"></a>广说乃至后观髑髅。<a id="a-3C"></a>复于此中除半观半。<a id="a-3D"></a>复除一分。<a id="a-3E"></a>唯观一分。<a id="a-3F"></a>一切皆名已熟修位。<a id="a-3G"></a>以胜解力观察如是不净相已。<a id="a-3H"></a>系念眉间湛然而住。<a id="a-3I"></a>复转此念入身念住。<a id="a-3J"></a>展转乃至入法念住。<a id="a-3K"></a>一切皆名超作意位。<a id="a-3L"></a>唯乐广者。<a id="a-3M"></a>从往冢间观察死尸青瘀等相广说乃至复渐略之。<a id="a-3N"></a>乃至唯观自身骨琐。<a id="a-3O"></a>一切皆名初习业位。<a id="a-3P"></a>从复于中略去足骨。<a id="a-3Q"></a>展转乃至后观髑髅。<a id="a-3R"></a>复于此中除半观半。<a id="a-3S"></a>复除一分唯观一分。<a id="a-3T"></a>一切皆名已熟修位。<a id="a-3U"></a>以胜解力观察如是不净相已。<a id="a-3V"></a>系念眉间湛然而住。<a id="a-3W"></a>乃至广说。<a id="a-3X"></a>一切皆名起作意位。<a id="a-3Y"></a>乐广略者。<a id="a-3Z"></a>从往冢间观察死尸青瘀等相广说乃至数复广略。<a id="a-3a"></a>如前观察。<a id="a-3b"></a>于中最后复渐略之。<a id="a-3c"></a>乃至唯观自身骨琐。<a id="a-3d"></a>一切皆名初习业位。<a id="a-3e"></a>从复于中略去足骨。<a id="a-3f"></a>展转乃至后观髑髅。<a id="a-3g"></a>复于此中除半观半。<a id="a-3h"></a>复除一分唯观一分。<a id="a-3i"></a>一切皆名已熟修位。<a id="a-3j"></a>至纯熟已系念眉间湛然而住。<a id="a-3k"></a>乃至广说。<a id="a-3l"></a>一切皆名超作意位。<a id="a-3m"></a>有作是说唯乐略者。<a id="a-3n"></a>从往冢间观察死尸青瘀等相广说乃至以胜解力移属自身。<a id="a-3o"></a>始从青瘀乃至骨琐。<a id="a-3p"></a>如是皆名初习业位。<a id="a-3q"></a>从于骨琐先观足骨。<a id="a-3r"></a>广说乃至后观髑髅。<a id="a-3s"></a>如是皆名已熟修位。<a id="a-3t"></a>以胜解力观察如是不净相已。<a id="a-3u"></a>系念眉间湛然而住。<a id="a-3v"></a>乃至广说。<a id="a-3w"></a>如是皆名超作意位。<a id="a-3x"></a>唯乐广者。<a id="a-3y"></a>从往冢间观察死尸青瘀等相广说乃至系念眉间少时止息。<a id="a-3z"></a>如是皆名初习业位。<a id="a-40"></a>少止息已。<a id="a-41"></a>复转此念先观髑髅。<a id="a-42"></a>广说乃至后观髑髅。<a id="a-43"></a>如是皆名已熟修位。<a id="a-44"></a>以胜解力观察如是不净相已。<a id="a-45"></a>系念眉间湛然而住。<a id="a-46"></a>乃至广说。<a id="a-47"></a>如是皆名超作意位。<a id="a-48"></a>乐广略者。<a id="a-49"></a>从往冢间观察死尸青瘀等相广说乃至系念眉间少时止息。<a id="a-4A"></a>如是皆名初习业位少止息已数复广略。<a id="a-4B"></a>如前观察。<a id="a-4C"></a>乃至纯熟。<a id="a-4D"></a>如是皆名已熟修位。<a id="a-4E"></a>至熟修已系念眉间堪然而住。<a id="a-4F"></a>乃至广说。<a id="a-4G"></a>如是皆名超作意位。<a id="a-4H"></a>有余师说。<a id="a-4I"></a>前说三种修此观者。<a id="a-4J"></a>从往冢间广说乃至系念眉间湛然而住。<a id="a-4K"></a>皆通初习业及已熟修位。<a id="a-4L"></a>有差别者。<a id="a-4M"></a>初习业位于其中间心有散乱。<a id="a-4N"></a>已熟修位于其中间心无散乱。<a id="a-4O"></a>若转此念复观髑髅。<a id="a-4P"></a>或左或右或后或前。<a id="a-4Q"></a>起不净想入身念住。<a id="a-4R"></a>展转乃至入法念住。<a id="a-4S"></a>齐此名为超作意位。<a id="a-4T"></a>复有说者。<a id="a-4U"></a>乐略等三从往冢间广说乃至系念眉间湛然而住。<a id="a-4V"></a>皆通三位。<a id="a-4W"></a>有差别者。<a id="a-4X"></a>初习业位心有散乱亦不明了。<a id="a-4Y"></a>已熟修位虽不散乱而未明了。<a id="a-4Z"></a>超作意位心不散乱亦得明了。<a id="a-4a"></a>复次初习业位是下品故。<a id="a-4b"></a>观行迟钝多有留难。<a id="a-4c"></a>已熟修位是中品故。<a id="a-4d"></a>观行少利犹有留难。<a id="a-4e"></a>超作意位是上品故。<a id="a-4f"></a>观行迅速全无留难。<a id="a-4g"></a>是谓差别。</p>
  <p id="a4h">问不净观以何为自性。<a id="a-4i"></a>答以无贪善根为自性。<a id="a-4j"></a>修定者说。<a id="a-4k"></a>以慧为自性。<a id="a-4l"></a>所以者何。<a id="a-4m"></a>经为量故。<a id="a-4n"></a>如契经说。<a id="a-4o"></a>眼见色已随观不净。<a id="a-4p"></a>如理思惟乃至广说。<a id="a-4q"></a>观是慧故。<a id="a-4r"></a>有余师说。<a id="a-4s"></a>以厌为自性。<a id="a-4t"></a>所以者何。<a id="a-4u"></a>厌所缘故。<a id="a-4v"></a>评曰。<a id="a-4w"></a>此不净观。<a id="a-4x"></a>无贪善根以为自性。<a id="a-4y"></a>非慧非厌。<a id="a-4z"></a>所以者何。<a id="a-50"></a>对治贪故。<a id="a-51"></a>问前契经说当云何通。<a id="a-52"></a>答与慧相应故说为观。<a id="a-53"></a>而此体是无贪善根。<a id="a-54"></a>是缘色贪近对治故。<a id="a-55"></a>若并眷属四蕴五蕴为其自性。<a id="a-56"></a>此不净观。<a id="a-57"></a>界者唯欲色界。<a id="a-58"></a>以无色界无缘色法不净观故。<a id="a-59"></a>地者十地。<a id="a-5A"></a>谓在欲界静虑中间及四静虑四近分故。<a id="a-5B"></a>所依者唯依欲界身。<a id="a-5C"></a>以色无色界身不起此观故。<a id="a-5D"></a>行相者非十六行相所缘者唯缘欲界色处为境。<a id="a-5E"></a>问此不净观为缘欲界一切色处。<a id="a-5F"></a>为少分耶。<a id="a-5G"></a>答此缘欲界一切色处。<a id="a-5H"></a>问若尔。<a id="a-5I"></a>经说当云何通。<a id="a-5J"></a>如契经说。<a id="a-5K"></a>尊者无灭在一林中宴坐树下。<a id="a-5L"></a>过初夜分有四天女。<a id="a-5M"></a>皆名悦意。<a id="a-5N"></a>端严殊妙。<a id="a-5O"></a>来至尊者无灭座前。<a id="a-5P"></a>合掌恭敬顶礼双足。<a id="a-5Q"></a>退住一面。<a id="a-5R"></a>白尊者言。<a id="a-5S"></a>我四天女。<a id="a-5T"></a>能于四处变化自在。<a id="a-5U"></a>一者随欲化作种种上妙色身诸相爱者。<a id="a-5V"></a>我等皆能欢娱承事。<a id="a-5W"></a>二者随欲化作种种上妙衣服。<a id="a-5X"></a>三者随欲化作种种妙庄严具。<a id="a-5Y"></a>四者随欲化作种种上妙花香饮食珍玩诸欲乐具。<a id="a-5Z"></a>尊者颇能相纳受不。<a id="a-5a"></a>时彼尊者作是思惟。<a id="a-5b"></a>此四故来见相娆恼。<a id="a-5c"></a>我当于彼起不净观。<a id="a-5d"></a>既思惟已入初静虑不能起之。<a id="a-5e"></a>展转遂入第四静虑亦不能起。<a id="a-5f"></a>便作是念。<a id="a-5g"></a>此四天女有种种色。<a id="a-5h"></a>故我不能观为不净。<a id="a-5i"></a>彼若纯作一种色者。<a id="a-5j"></a>我必能观。<a id="a-5k"></a>遂告彼曰。<a id="a-5l"></a>诸姊。<a id="a-5m"></a>颇能皆为我现青色身不。<a id="a-5n"></a>时诸天女现青色身。<a id="a-5o"></a>尊者不能观为不净。<a id="a-5p"></a>令现黄赤犹故不能。<a id="a-5q"></a>复起念言。<a id="a-5r"></a>若作白色顺骸骨想。<a id="a-5s"></a>彼若更能为现白色。<a id="a-5t"></a>我定于彼能观不净。<a id="a-5u"></a>即告之言姊更为我变身为白。<a id="a-5v"></a>即为变之。<a id="a-5w"></a>亦复不能观为不净。<a id="a-5x"></a>以诸天女形色鲜洁如妙光明难起厌故。<a id="a-5y"></a>问尊者无灭何故令天转作青黄赤白四色。<a id="a-5z"></a>答欲观诸色变坏相故。<a id="a-60"></a>复次色相移转易起厌故。<a id="a-61"></a>复次青色随顺青瘀想故。<a id="a-62"></a>黄色随顺脓[月*闌]想故。<a id="a-63"></a>赤色随顺异赤想故。<a id="a-64"></a>白色随顺骇骨想故。<a id="a-65"></a>复次青黄赤白是众色本。<a id="a-66"></a>又无诤论故令转变。<a id="a-67"></a>历试自心能起厌不。<a id="a-68"></a>尊者无灭知彼色妙。<a id="a-69"></a>不能观之起不净想。<a id="a-6A"></a>遂便闭目默然而坐。<a id="a-6B"></a>彼知尊者都无染心。<a id="a-6C"></a>惭愧礼足忽尔不现。<a id="a-6D"></a>如二力士相叉扑时知力既齐解手而退。<a id="a-6E"></a>天女无灭应知亦然。<a id="a-6F"></a>既尔云何说不净观能缘欲界一切色耶。<a id="a-6G"></a>答无灭不能普于欲界一切色处起不净想。<a id="a-6H"></a>余有能者故不相违。<a id="a-6I"></a>如佛独觉舍利子等利根声闻皆能观故。<a id="a-6J"></a>问有缘佛色身起不净观不。<a id="a-6K"></a>有作是说。<a id="a-6L"></a>无有能者。<a id="a-6M"></a>佛色微妙最极鲜洁如净光明不可厌故。<a id="a-6N"></a>有余师说。<a id="a-6O"></a>佛能自缘起不净观。<a id="a-6P"></a>余无能者。<a id="a-6Q"></a>或有说者。<a id="a-6R"></a>不净观有二种。<a id="a-6S"></a>一色缘起。<a id="a-6T"></a>二色过患。<a id="a-6U"></a>色缘起者。<a id="a-6V"></a>能缘佛身。<a id="a-6W"></a>色过患者。<a id="a-6X"></a>不能缘佛。<a id="a-6Y"></a>复有说者。<a id="a-6Z"></a>不净观有二种。<a id="a-6a"></a>一共相境。<a id="a-6b"></a>二自相境。<a id="a-6c"></a>共相境者能缘佛身。<a id="a-6d"></a>自相境者不能缘佛。<a id="a-6e"></a>此不净观念住者。<a id="a-6f"></a>身念住俱。<a id="a-6g"></a>有说。<a id="a-6h"></a>此非根本念住。<a id="a-6i"></a>但可是身念住加行。<a id="a-6j"></a>智者。<a id="a-6k"></a>世俗智俱。<a id="a-6l"></a>三摩地者。<a id="a-6m"></a>非三摩地俱。<a id="a-6n"></a>根相应者。<a id="a-6o"></a>总说但与三根相应。<a id="a-6p"></a>谓乐喜舍。<a id="a-6q"></a>过去未来现在者。<a id="a-6r"></a>是三世。<a id="a-6s"></a>过去缘过去。<a id="a-6t"></a>现在缘现在。<a id="a-6u"></a>未来生法缘未来。<a id="a-6v"></a>若不生法缘三世。<a id="a-6w"></a>善不善无记者。<a id="a-6x"></a>是善缘三种。<a id="a-6y"></a>系不系者。<a id="a-6z"></a>是欲色界系缘欲界系学无学非学非无学者。<a id="a-70"></a>是非学非无学缘非学非无学。<a id="a-71"></a>见所断修所断不断者。<a id="a-72"></a>是修所断。<a id="a-73"></a>缘修所断缘名缘义者。<a id="a-74"></a>唯缘义。<a id="a-75"></a>缘自相续他相续非相续者。<a id="a-76"></a>缘自他相续。<a id="a-77"></a>加行得离染得生得者。<a id="a-78"></a>有加行得有离染得。<a id="a-79"></a>非生得。<a id="a-7A"></a>离染得者。<a id="a-7B"></a>谓离染时而修得故。<a id="a-7C"></a>加行得者。<a id="a-7D"></a>谓作加行现在前故。<a id="a-7E"></a>佛无加行。<a id="a-7F"></a>独觉下加行。<a id="a-7G"></a>声闻或中加行。<a id="a-7H"></a>或上加行。<a id="a-7I"></a>异生上加行现在前。<a id="a-7J"></a>曾得未曾得者。<a id="a-7K"></a>通曾得未曾得。<a id="a-7L"></a>圣者菩萨后有异生通曾得未曾得。<a id="a-7M"></a>余异生唯曾得。<a id="a-7N"></a>闻思修所成者。<a id="a-7O"></a>通三种。<a id="a-7P"></a>在意地五识身者。<a id="a-7Q"></a>唯在意地。<a id="a-7R"></a>问若尔。<a id="a-7S"></a>经说当云何通如契经说。<a id="a-7T"></a>眼见色已随观不净如理思惟。<a id="a-7U"></a>乃至广说。<a id="a-7V"></a>答五识为门引生意识起不净观。<a id="a-7W"></a>故作是说然不净观唯在意识。<a id="a-7X"></a>如意近行唯在意地亦由五识所引发故。<a id="a-7Y"></a>契经亦说眼见色已。<a id="a-7Z"></a>广说乃至意知法已。<a id="a-7a"></a>起喜忧舍六意近行。<a id="a-7b"></a>此亦如是。<a id="a-7c"></a>问此不净观亦缘声香味触法不。<a id="a-7d"></a>答此唯缘色不缘余五。<a id="a-7e"></a>问若尔。<a id="a-7f"></a>经说当云何通。<a id="a-7g"></a>如契经说。<a id="a-7h"></a>眼见色已。<a id="a-7i"></a>广说乃至意知法已。<a id="a-7j"></a>随观不净如理思惟。<a id="a-7k"></a>答由六识门引不净观。<a id="a-7l"></a>故作是说。<a id="a-7m"></a>然不净观缘色非余。<a id="a-7n"></a>复次依通对治。<a id="a-7o"></a>故作是说。<a id="a-7p"></a>谓不净观虽但缘色。<a id="a-7q"></a>而能对治缘六境贪。<a id="a-7r"></a>如为色贪所覆蔽者。<a id="a-7s"></a>修不净观而伏除彼。<a id="a-7t"></a>为声等贪所覆蔽者。<a id="a-7u"></a>亦修此观而伏除之。<a id="a-7v"></a>故作是说。<a id="a-7w"></a>复次先于色处起不净观。<a id="a-7x"></a>厌患诸色。<a id="a-7y"></a>后于依色声等五境亦能厌患。<a id="a-7z"></a>厌患声等虽是余观非不净观而不净观所引生故名不净观。<a id="a-80"></a>复次先缘色处修不净观得纯熟已。<a id="a-81"></a>后于余境亦欲厌患。<a id="a-82"></a>若能者善。<a id="a-83"></a>若不能者还缘色处起不净观。<a id="a-84"></a>如欲战时先安营垒然后出战。<a id="a-85"></a>若胜者善。<a id="a-86"></a>若不胜者还投营垒。<a id="a-87"></a>此亦如是故作是说。<a id="a-88"></a>然不净观缘色非余。<a id="a-89"></a>复次先于色处起不净观。<a id="a-8A"></a>后于声等起余厌观。<a id="a-8B"></a>彼与此观厌行相同。<a id="a-8C"></a>故亦说彼名不净观。<a id="a-8D"></a>复次不净观有二种一者根本。<a id="a-8E"></a>二者等流。<a id="a-8F"></a>若根本者。<a id="a-8G"></a>唯缘色处。<a id="a-8H"></a>若等流者。<a id="a-8I"></a>通缘声等乃至有漏心心所法。<a id="a-8J"></a>阿毗达磨唯说根本不净观故说缘色处。<a id="a-8K"></a>契经通说根本等流不净观故。<a id="a-8L"></a>说见色已广说乃至意知法已。<a id="a-8M"></a>随观不净如理思惟。<a id="a-8N"></a>问谁能起此不净观耶。<a id="a-8O"></a>答圣者异生俱能现起。<a id="a-8P"></a>圣通一切学无学位。<a id="a-8Q"></a>问何处起此不净观耶。<a id="a-8R"></a>答唯人三洲能初现起。<a id="a-8S"></a>天中无有青瘀等相故六欲天唯能后起。<a id="a-8T"></a>有说。<a id="a-8U"></a>初后皆唯人趣。<a id="a-8V"></a>六欲天中无青瘀等不净相故都不现起。<a id="a-8W"></a>问观房等中骨等充满。<a id="a-8X"></a>此不净观为何所缘。<a id="a-8Y"></a>有作是说。<a id="a-8Z"></a>彼缘自身骨等为境有余师说。<a id="a-8a"></a>缘曾冢间所见骨等。<a id="a-8b"></a>或有说者。<a id="a-8c"></a>缘房等中诸空界色评曰。<a id="a-8d"></a>应作是说。<a id="a-8e"></a>此是假想胜解作意相应无贪。<a id="a-8f"></a>随所乐缘皆无有失。<a id="a-8g"></a>问此观一切非骨琐等。<a id="a-8h"></a>为骨琐等宁非颠倒。<a id="a-8i"></a>答此是善故。<a id="a-8j"></a>如理作意所引生故。<a id="a-8k"></a>无贪善根为自性故。<a id="a-8l"></a>引生圣道胜加行故。<a id="a-8m"></a>伏烦恼故。<a id="a-8n"></a>感爱果故。<a id="a-8o"></a>虽不如实而非颠倒。<a id="a-8p"></a>有作是说。<a id="a-8q"></a>此不净观亦名颠倒。<a id="a-8r"></a>于非不净观不净故。<a id="a-8s"></a>问若尔。<a id="a-8t"></a>何故非不善耶。<a id="a-8u"></a>答由二缘故名为不善。<a id="a-8v"></a>一所缘倒。<a id="a-8w"></a>二自性倒。<a id="a-8x"></a>此不净观虽所缘倒非自性倒故非不善。<a id="a-8y"></a>复次由二缘故名为不善。<a id="a-8z"></a>一所缘倒。<a id="a-90"></a>二意乐倒。<a id="a-91"></a>此不净观虽所缘倒非意乐倒故非不善复次契经中说。<a id="a-92"></a>有五现见等至。<a id="a-93"></a>云何为五。<a id="a-94"></a>谓有苾刍如实观察自身。<a id="a-95"></a>从足至顶种种不净充满。<a id="a-96"></a>谓发毛爪齿尘垢皮肉骨髓筋脉。<a id="a-97"></a>肝肺脾肾大小肠胃胆生熟藏澹热心肚。<a id="a-98"></a>屎尿涕唾汗泪脓血脂膏脑膜。<a id="a-99"></a>譬如有人观见仓内麻米豆等种种杂物充满其中。<a id="a-9A"></a>此亦如是。<a id="a-9B"></a>是名第一现见等至。<a id="a-9C"></a>复有苾刍如实观察自身。<a id="a-9D"></a>从足至顶种种不净充满。<a id="a-9E"></a>谓发毛等如前广说。<a id="a-9F"></a>复观除去皮肉血等。<a id="a-9G"></a>唯观骸骨识于中行。<a id="a-9H"></a>是名第二现见等至。<a id="a-9I"></a>复有苾刍如实观察自身。<a id="a-9J"></a>从足至顶种种不净充满。<a id="a-9K"></a>谓发毛等如前广说。<a id="a-9L"></a>复观除去皮肉血等。<a id="a-9M"></a>唯观骸骨识于中行。<a id="a-9N"></a>亦住今世。<a id="a-9O"></a>亦住后世。<a id="a-9P"></a>是名第三现见等至。<a id="a-9Q"></a>复有苾刍如实观察自身。<a id="a-9R"></a>从足至顶种种不净充满。<a id="a-9S"></a>谓发毛等如前广说。<a id="a-9T"></a>复观除去皮肉血等。<a id="a-9U"></a>唯观骸骨识于中行。<a id="a-9V"></a>不住今世。<a id="a-9W"></a>但住后世。<a id="a-9X"></a>是名第四现见等至。<a id="a-9Y"></a>复有苾刍如实观察自身。<a id="a-9Z"></a>从足至顶种种不净充满。<a id="a-9a"></a>谓发毛等如前广说。<a id="a-9b"></a>复观除去皮肉血等。<a id="a-9c"></a>唯观骸骨识于中行。<a id="a-9d"></a>不住今世。<a id="a-9e"></a>不住后世。<a id="a-9f"></a>是名第五现见等至。<a id="a-9g"></a>问如是五种现见等至以何为自性。<a id="a-9h"></a>有作是说。<a id="a-9i"></a>以慧为自性。<a id="a-9j"></a>说如实观察故。<a id="a-9k"></a>有余师说。<a id="a-9l"></a>以三摩地为自性。<a id="a-9m"></a>说等至故。<a id="a-9n"></a>评曰。<a id="a-9o"></a>应作是说。<a id="a-9p"></a>以无贪为自性。<a id="a-9q"></a>观察不净对治贪故。<a id="a-9r"></a>而说观察及等至者。<a id="a-9s"></a>此从彼生及生彼故。<a id="a-9t"></a>又与定慧共相应故。<a id="a-9u"></a>已说自性。<a id="a-9v"></a>所以今当说。<a id="a-9w"></a>问何故名为现见等至。<a id="a-9x"></a>答现见谓眼。<a id="a-9y"></a>由眼见色引生此故立现见名。<a id="a-9z"></a>依等至生能生等至。<a id="a-A0"></a>或复此与等至。<a id="a-A1"></a>相应故名等至。<a id="a-A2"></a>问五中后四亦观于识。<a id="a-A3"></a>如何可说现见谓眼。<a id="a-A4"></a>答由眼现见诸不净物。<a id="a-A5"></a>展转引生如是五种现见等至。<a id="a-A6"></a>五中后四亦能缘识于理无违。<a id="a-A7"></a>问谁有此五现见等至。<a id="a-A8"></a>答第一第二异生圣者皆得有。<a id="a-A9"></a>第三是预流者及一来者所有。<a id="a-AA"></a>第四是不还者所有。<a id="a-AB"></a>第五是阿罗汉所有。<a id="a-AC"></a>如契经说。<a id="a-AD"></a>舍利子言。<a id="a-AE"></a>世尊所起现见等至。<a id="a-AF"></a>无余通达所知境故。<a id="a-AG"></a>说为无上。<a id="a-AH"></a>诸余沙门婆罗门等不能及故问何故世尊所得如是五不净观名无上耶。<a id="a-AI"></a>答能伏一切所缘境故说为无上。<a id="a-AJ"></a>有作是说如实观故说为无上。<a id="a-AK"></a>谓观发是发观毛是毛。<a id="a-AL"></a>乃至广说。<a id="a-AM"></a>评曰彼不应作是说。<a id="a-AN"></a>若作是说。<a id="a-AO"></a>便显世尊观多境不净观。<a id="a-AP"></a>唯观少境实发毛等但摄欲界少分色故。<a id="a-AQ"></a>应作是说。<a id="a-AR"></a>前说为善。<a id="a-AS"></a>能伏一切故名无上。<a id="a-AT"></a>声闻独觉不能总伏一切色处皆为不净。<a id="a-AU"></a>无灭不能观天女色为不净故。<a id="a-AV"></a>除佛无能观佛身色为不净故又世尊说。<a id="a-AW"></a>大目干连底沙梵天不说第六无相住者耶。<a id="a-AX"></a>乃至广说。<a id="a-AY"></a>问何故作此论。<a id="a-AZ"></a>答为广分别契经义故。<a id="a-Aa"></a>谓契经说。<a id="a-Ab"></a>世尊一时在室罗筏住誓多林给孤独园。<a id="a-Ac"></a>过初夜分有三梵天。<a id="a-Ad"></a>光明照曜来诣佛所。<a id="a-Ae"></a>到已顶礼世尊双足却住一面。<a id="a-Af"></a>时一梵天前白佛曰。<a id="a-Ag"></a>大仙当知。<a id="a-Ah"></a>娑计多国多苾刍尼今夜命过作是语已退住一面。<a id="a-Ai"></a>第二梵天复前白佛。<a id="a-Aj"></a>大仙当知。<a id="a-Ak"></a>彼多尼众有有余依而灭度者。<a id="a-Al"></a>作是语已退住一面。<a id="a-Am"></a>第三梵天又前白佛。<a id="a-An"></a>大仙当知。<a id="a-Ao"></a>彼多尼众有无余依般涅槃者。<a id="a-Ap"></a>作是语已退住一面。<a id="a-Aq"></a>时三梵天合掌恭敬绕佛三匝礼双足已忽然不现。<a id="a-Ar"></a>至明清旦世尊来诣苾刍众中敷座而坐。<a id="a-As"></a>告苾刍众曰。<a id="a-At"></a>昨过初夜分有三梵天光明照曜来诣我所。<a id="a-Au"></a>广说乃至忽然不现。<a id="a-Av"></a>尔时具寿大目干连在彼众中作如是念。<a id="a-Aw"></a>何等梵天有此智见。<a id="a-Ax"></a>知住有余无余依者。<a id="a-Ay"></a>作是念已入三摩地。<a id="a-Az"></a>如壮士夫屈伸臂顷。<a id="a-B0"></a>誓多林没至于梵世。<a id="a-B1"></a>去底沙梵不远而出。<a id="a-B2"></a>从三摩地起整理衣服诣底沙梵所。<a id="a-B3"></a>作是问言。<a id="a-B4"></a>何等梵天有此智见。<a id="a-B5"></a>知住有余无余依者。<a id="a-B6"></a>问大目干连有胜智见。<a id="a-B7"></a>过底沙梵多俱胝倍。<a id="a-B8"></a>何故往问底沙梵耶。<a id="a-B9"></a>答大目干连知而故问。<a id="a-BA"></a>如佛有时知而故问。<a id="a-BB"></a>问有余梵天胜底沙梵者。<a id="a-BC"></a>何故但问底沙梵耶。<a id="a-BD"></a>答此梵本是大目干连共住弟子相委故问复次彼底沙梵住不还果。<a id="a-BE"></a>余梵众天有未知者。<a id="a-BF"></a>欲显彼德令余梵天恭敬尊重。<a id="a-BG"></a>是故偏问。<a id="a-BH"></a>时底沙梵答尊者言。<a id="a-BI"></a>即梵众天有此智见。<a id="a-BJ"></a>知住有余无余依者。<a id="a-BK"></a>大目干连复问彼曰。<a id="a-BL"></a>诸梵众天皆有如是胜智见不。<a id="a-BM"></a>底沙答曰。<a id="a-BN"></a>非彼皆有此胜智见。<a id="a-BO"></a>若梵众天于天长寿妙色名誉不生喜足。<a id="a-BP"></a>下如实知胜出离者无此智见。<a id="a-BQ"></a>若梵众天于天长寿妙色名誉能生喜足。<a id="a-BR"></a>亦如实知胜出离者有此智见。<a id="a-BS"></a>尊者复问。<a id="a-BT"></a>彼天如何知住有余无余依者。<a id="a-BU"></a>底沙答曰。<a id="a-BV"></a>若有苾刍得阿罗汉是俱解脱。<a id="a-BW"></a>彼梵众天作如是念。<a id="a-BX"></a>今此大德是俱解脱。<a id="a-BY"></a>乃至有身人天皆见。<a id="a-BZ"></a>身坏命终都无见者。<a id="a-Ba"></a>若有苾刍得阿罗汉非俱解脱是慧解脱。<a id="a-Bb"></a>彼梵众天作如是念。<a id="a-Bc"></a>今此大德是慧解脱。<a id="a-Bd"></a>乃至有身人天皆见。<a id="a-Be"></a>身坏命终都无见者。<a id="a-Bf"></a>若有苾刍非阿罗汉。<a id="a-Bg"></a>非俱解脱。<a id="a-Bh"></a>非慧解脱。<a id="a-Bi"></a>然是身证。<a id="a-Bj"></a>彼梵众天作如是念。<a id="a-Bk"></a>今此大德是身证者。<a id="a-Bl"></a>当修胜根亲近善友。<a id="a-Bm"></a>若得随顺房舍资具。<a id="a-Bn"></a>必当漏尽证得无漏心慧解脱。<a id="a-Bo"></a>于现法中能自通达证具足住。<a id="a-Bp"></a>又自了知。<a id="a-Bq"></a>我生已尽。<a id="a-Br"></a>梵行已立。<a id="a-Bs"></a>所作已办。<a id="a-Bt"></a>不受后有。<a id="a-Bu"></a>若有苾刍虽非身证而是见至。<a id="a-Bv"></a>彼梵众天作如是念。<a id="a-Bw"></a>今此大德是见至者。<a id="a-Bx"></a>当修胜根亲近善友。<a id="a-By"></a>广说乃至不受后有。<a id="a-Bz"></a>若有苾刍虽非见至。<a id="a-C0"></a>是信胜解。<a id="a-C1"></a>彼梵众天作如是念。<a id="a-C2"></a>今此大德是信胜解当修胜根。<a id="a-C3"></a>广说乃至不受后有。<a id="a-C4"></a>底沙梵天说是语已默然而住。<a id="a-C5"></a>问底沙何故不说随信随法行耶。<a id="a-C6"></a>答若补特伽罗是彼境界者。<a id="a-C7"></a>彼便说之。<a id="a-C8"></a>随信随法行非底沙境界是故不说所以者何。<a id="a-C9"></a>若他心智知见道者。<a id="a-CA"></a>决定先起无漏法智。<a id="a-CB"></a>生上界者。<a id="a-CC"></a>无漏法智必不现前。<a id="a-CD"></a>故随信法行非底沙境界。<a id="a-CE"></a>复次若补特伽罗在梵天处有种类者彼便说之。<a id="a-CF"></a>随信随法行在梵天处无其种类。<a id="a-CG"></a>故彼不说。<a id="a-CH"></a>尔时尊者大目干连闻底沙梵说法语已。<a id="a-CI"></a>欢喜踊跃示现教导赞励庆喜。<a id="a-CJ"></a>殷勤取别入三摩地。<a id="a-CK"></a>如壮士夫屈伸臂顷。<a id="a-CL"></a>从梵天没至誓多林苾刍众中欻然出现。<a id="a-CM"></a>从三摩地起前诣佛所。<a id="a-CN"></a>顶礼双足退坐一面。<a id="a-CO"></a>具以上事而白世尊。<a id="a-CP"></a>佛便问曰。<a id="a-CQ"></a>大目干连底沙梵天不说第六无相住者耶。<a id="a-CR"></a>目连答曰。<a id="a-CS"></a>如是世尊。<a id="a-CT"></a>作是语已即从座起顶礼佛足合掌恭敬而白佛言。<a id="a-CU"></a>今正是时。<a id="a-CV"></a>唯愿为众宣说第六无相住者。<a id="a-CW"></a>令苾刍众闻已受持。<a id="a-CX"></a>佛告目连。<a id="a-CY"></a>谛听谛听。<a id="a-CZ"></a>极善作意。<a id="a-Ca"></a>当为汝说。<a id="a-Cb"></a>若有苾刍。<a id="a-Cc"></a>于一切相不复思惟证无相心三摩地具足住。<a id="a-Cd"></a>是名第六无相住者。<a id="a-Ce"></a>契经虽作是说。<a id="a-Cf"></a>而不分别其义。<a id="a-Cg"></a>彼是此论所依根本。<a id="a-Ch"></a>彼不说者今欲说之。<a id="a-Ci"></a>复次有于彼经不了其义。<a id="a-Cj"></a>便执缘灭谛入正性离生。<a id="a-Ck"></a>见道名为无相住故。<a id="a-Cl"></a>唯灭谛中无诸相故。<a id="a-Cm"></a>为遮彼执欲显见道非但缘灭。<a id="a-Cn"></a>故作斯论云何名第六无相住者耶。<a id="a-Co"></a>答随信行随法行。<a id="a-Cp"></a>名为第六无相住者。<a id="a-Cq"></a>问云何得知随信法行名为第六无相住者。<a id="a-Cr"></a>答一切圣者总有七种。<a id="a-Cs"></a>底沙梵天已说五种。<a id="a-Ct"></a>未说随信随法行者。<a id="a-Cu"></a>故知此二合为第六无相住者。<a id="a-Cv"></a>所以者何。<a id="a-Cw"></a>此二无相不可安立。<a id="a-Cx"></a>不可施设。<a id="a-Cy"></a>在此在彼。<a id="a-Cz"></a>若苦法智忍。<a id="a-D0"></a>若苦法智。<a id="a-D1"></a>广说乃至若道类智忍。<a id="a-D2"></a>以此无相不可安立。<a id="a-D3"></a>不可施设。<a id="a-D4"></a>在此在彼。<a id="a-D5"></a>故名第六无相住者。<a id="a-D6"></a>问何故此二合立一耶。<a id="a-D7"></a>答即此文说此二俱无相。<a id="a-D8"></a>不可安立。<a id="a-D9"></a>不可施设故。<a id="a-DA"></a>复次此二俱不起不相似心故。<a id="a-DB"></a>此二俱有十五心故。<a id="a-DC"></a>此二心品现行等故。<a id="a-DD"></a>此二俱是速疾道故。<a id="a-DE"></a>此二意乐俱不起故。<a id="a-DF"></a>此二俱是微细道故。<a id="a-DG"></a>此二俱是不可安立施设法故。<a id="a-DH"></a>此二俱是难觉道故。<a id="a-DI"></a>此二俱是不现见故。<a id="a-DJ"></a>问此二于一切皆不现见耶。<a id="a-DK"></a>答不尔。<a id="a-DL"></a>于声闻独觉虽不现见。<a id="a-DM"></a>于佛世尊是现见故。<a id="a-DN"></a>复次此二。<a id="a-DO"></a>地等道等品等离染等故。<a id="a-DP"></a>合立为一。<a id="a-DQ"></a>问前五既非无相住摄。<a id="a-DR"></a>何故说此名为第六无相住耶。<a id="a-DS"></a>答无相住者。<a id="a-DT"></a>是圣者中第六圣者。<a id="a-DU"></a>故名第六无相住者。<a id="a-DV"></a>非无相住总有六种。<a id="a-DW"></a>此名第六。<a id="a-DX"></a>如余处说害第五虎非前四亦名虎。<a id="a-DY"></a>然所害法总有五种。<a id="a-DZ"></a>第五名虎。<a id="a-Da"></a>此中亦然。<a id="a-Db"></a>又如余处说第六增上王。<a id="a-Dc"></a>非前五亦名王。<a id="a-Dd"></a>然增上法总有六种。<a id="a-De"></a>增上王是第六。<a id="a-Df"></a>此亦如是。<a id="a-Dg"></a>无相住者是第六。<a id="a-Dh"></a>非六皆名无相住。<a id="a-Di"></a>然无相声说多种义。<a id="a-Dj"></a>谓或说空。<a id="a-Dk"></a>或说无相。<a id="a-Dl"></a>或说不动心解脱。<a id="a-Dm"></a>或说非想非非想处。<a id="a-Dn"></a>广释所以如智蕴说。<a id="a-Do"></a>此中无相正说见道义如前释。<a id="a-Dp"></a>又极迅速难了知故。<a id="a-Dq"></a>谓声闻他心智极设加行但知二心。<a id="a-Dr"></a>谓苦法智忍及苦法智相应心。<a id="a-Ds"></a>若欲知第三乃知第十六。<a id="a-Dt"></a>若独觉他心智极设加行但知四心。<a id="a-Du"></a>谓初二心及灭类智忍灭类智相应心。<a id="a-Dv"></a>有说。<a id="a-Dw"></a>独觉但知三心。<a id="a-Dx"></a>谓初二心及集类智相应心。<a id="a-Dy"></a>唯佛他心智能次第遍知。<a id="a-Dz"></a>是故见道名为无相。</p>
 </body>
</html>