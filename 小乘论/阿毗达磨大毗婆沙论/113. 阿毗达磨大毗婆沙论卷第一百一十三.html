<!doctype html>
<html id="z3IBVdq136" data-ver="1174">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百一十三</h1>
  <h2 id="a2">业蕴第四中恶行纳息第一之二</h2>
  <p id="a3">三恶行。<a id="a-4"></a>十不善业道。<a id="a-5"></a>为三摄十。<a id="a-6"></a>十摄三耶。<a id="a-7"></a>乃至广说。<a id="a-8"></a>问何故作此论。<a id="a-9"></a>答为欲分别契经义故。<a id="a-A"></a>如契经说。<a id="a-B"></a>有三恶行十不善业道。<a id="a-C"></a>契经虽作是说而不广辩。<a id="a-D"></a>广说如前。<a id="a-E"></a>复有说者。<a id="a-F"></a>前已分别三种恶行。<a id="a-G"></a>而未分别十不善业道。<a id="a-H"></a>今欲分别故作斯论。</p>
  <p id="aI">此中三恶行名略事广。<a id="a-J"></a>十不善业道名广事略。<a id="a-K"></a>故三恶行摄十不善业道。<a id="a-L"></a>非十不善业道摄三恶行。<a id="a-M"></a>以诸恶行摄业道已而更有余。<a id="a-N"></a>譬如大器覆于小器而更有余。<a id="a-O"></a>是故三摄十非十摄三。<a id="a-P"></a>不摄者何。<a id="a-Q"></a>谓除业道所摄。<a id="a-R"></a>余身语意恶行。<a id="a-S"></a>何者是余身语恶行。<a id="a-T"></a>谓身语业道加行后起。<a id="a-U"></a>及施设论所说诸业。<a id="a-V"></a>并一切遮罪所摄业。<a id="a-W"></a>何者是余意恶行。<a id="a-X"></a>谓不善思今当显示十不善业道。<a id="a-Y"></a>根本加行后起三种差别。<a id="a-Z"></a>彼断生命三种者。<a id="a-a"></a>谓若屠羊者。<a id="a-b"></a>彼先诣羊所。<a id="a-c"></a>若买若牵若缚若打。<a id="a-d"></a>乃至命未断。<a id="a-e"></a>尔时所有不善身语业。<a id="a-f"></a>是断生命加行。<a id="a-g"></a>若以杀心正断他命。<a id="a-h"></a>尔时所有不善身表。<a id="a-i"></a>及此刹那无表。<a id="a-j"></a>是断生命根本。<a id="a-k"></a>从是以后即于是处。<a id="a-l"></a>所有剥皮断截支肉。<a id="a-m"></a>或卖或食。<a id="a-n"></a>所起不善身语表无表业。<a id="a-o"></a>是断生命后起。<a id="a-p"></a>不与取三种者。<a id="a-q"></a>谓初起盗心往彼彼处。<a id="a-r"></a>图谋伺察攻墙断结取他财宝。<a id="a-s"></a>乃至举物未离本处。<a id="a-t"></a>尔时所有不善身语业。<a id="a-u"></a>是不与取加行。<a id="a-v"></a>若以盗心正取他物举离本处。<a id="a-w"></a>尔时所有不善身表。<a id="a-x"></a>及此刹那无表。<a id="a-y"></a>是不与取根本。<a id="a-z"></a>从是以后或物主觉乃至相系相害。<a id="a-10"></a>则以杀生加行为偷盗后起。<a id="a-11"></a>若主不觉分张受用。<a id="a-12"></a>尔时所起不善身语表无表业。<a id="a-13"></a>是不与取后起。<a id="a-14"></a>欲邪行三种者。<a id="a-15"></a>谓以欲火所烧逼故。<a id="a-16"></a>若信若书若饮食财宝以表爱相。<a id="a-17"></a>彼或摩或触乃至未和合前。<a id="a-18"></a>所有不善身语业。<a id="a-19"></a>是欲邪行加行。<a id="a-1A"></a>若于尔时彼此和合所起不善身表。<a id="a-1B"></a>及此刹那无表是欲邪行根本。<a id="a-1C"></a>此中有说。<a id="a-1D"></a>才和合时即成业道。<a id="a-1E"></a>有说。<a id="a-1F"></a>畅热恼时方成业道。<a id="a-1G"></a>从是以后即依此事所有不善身语表无表业。<a id="a-1H"></a>是欲邪行后起。<a id="a-1I"></a>虚诳语三种者。<a id="a-1J"></a>谓以财利名誉等故。<a id="a-1K"></a>对一有情。<a id="a-1L"></a>或大众会。<a id="a-1M"></a>矫为明证覆想而说。<a id="a-1N"></a>乃至未发所摄受虚诳语言。<a id="a-1O"></a>尔时所有不善身语业。<a id="a-1P"></a>是虚诳语加行。<a id="a-1Q"></a>若正发所摄受虚诳语言。<a id="a-1R"></a>尔时所有不善语表。<a id="a-1S"></a>及此刹那无表。<a id="a-1T"></a>是虚诳语根本。<a id="a-1U"></a>从是以后即依此事所起不善身语表无表业。<a id="a-1V"></a>是虚诳语后起。<a id="a-1W"></a>离间语三种者。<a id="a-1X"></a>谓以财利名誉等故。<a id="a-1Y"></a>种种方便于他亲友破坏离间。<a id="a-1Z"></a>乃至未发正破坏言。<a id="a-1a"></a>尔时所有不善身语业。<a id="a-1b"></a>是离间语加行。<a id="a-1c"></a>若以坏意正发坏言尔时所有不善语表及此刹那无表。<a id="a-1d"></a>是离间语根本。<a id="a-1e"></a>从是以后即依此事所起不善身语表无表业。<a id="a-1f"></a>是离间语后起。<a id="a-1g"></a>此中有说。<a id="a-1h"></a>若离间语令他沮坏方成业道。<a id="a-1i"></a>若尔者。<a id="a-1j"></a>破坏圣人应非业道。<a id="a-1k"></a>然离间语坏圣者重。<a id="a-1l"></a>如是说者。<a id="a-1m"></a>但起坏心作离间语。<a id="a-1n"></a>若坏不坏皆成业道。<a id="a-1o"></a>粗恶语三种者。<a id="a-1p"></a>谓彼本性多嗔恚故。<a id="a-1q"></a>将出语时先现愤发。<a id="a-1r"></a>身掉色变怒目叱吒。<a id="a-1s"></a>住彼人所乃至未发正毁辱言。<a id="a-1t"></a>尔时所有不善身语业。<a id="a-1u"></a>是粗恶语加行。<a id="a-1v"></a>若至其所发毁辱言。<a id="a-1w"></a>尔时所有不善语表。<a id="a-1x"></a>及此刹那无表。<a id="a-1y"></a>是粗恶语根本。<a id="a-1z"></a>从是以后即依此事所起不善身语表无表业。<a id="a-20"></a>是粗恶语后起。<a id="a-21"></a>此中有说。<a id="a-22"></a>令彼嗔恼方成业道。<a id="a-23"></a>若尔者。<a id="a-24"></a>骂离欲者应非业道。<a id="a-25"></a>然粗恶语骂离欲者重。<a id="a-26"></a>如是说者。<a id="a-27"></a>但怀愤恚发粗恶言。<a id="a-28"></a>若恼不恼悉成业道。<a id="a-29"></a>杂秽语三种者。<a id="a-2A"></a>谓以财利恭敬名誉及戏乐故。<a id="a-2B"></a>乐作种种非义非时不应法语。<a id="a-2C"></a>或俳优者。<a id="a-2D"></a>欲作愚者欢笑语时。<a id="a-2E"></a>指顾跳跃作诸言笑。<a id="a-2F"></a>乃至未发彼根本语。<a id="a-2G"></a>尔时所有不善身语业。<a id="a-2H"></a>是杂秽语加行。<a id="a-2I"></a>若正发起诸无义说杂戏语时所有不善语表。<a id="a-2J"></a>及此刹那无表。<a id="a-2K"></a>是杂秽语根本。<a id="a-2L"></a>从是以后即依此事所起不善身语表无表业。<a id="a-2M"></a>是杂秽语后起。<a id="a-2N"></a>其余贪欲嗔恚邪见意三业道起即根本。<a id="a-2O"></a>非有加行后起差别。<a id="a-2P"></a>有说。<a id="a-2Q"></a>亦有加行后起。<a id="a-2R"></a>谓不善思此中根本七不善业道诸有表业。<a id="a-2S"></a>及此刹那诸无表业。<a id="a-2T"></a>各具五义。<a id="a-2U"></a>一恶行。<a id="a-2V"></a>二犯戒。<a id="a-2W"></a>三不律仪。<a id="a-2X"></a>四业。<a id="a-2Y"></a>五业道。<a id="a-2Z"></a>从是已后诸无表业。<a id="a-2a"></a>各唯有四义。<a id="a-2b"></a>谓除业道。<a id="a-2c"></a>唯于思究竟时名业道故。</p>
  <p id="a2d">问由几不善业道俱生思究竟转。<a id="a-2e"></a>答于身业自性三不善业道中。<a id="a-2f"></a>或时由一思究竟转。<a id="a-2g"></a>谓身三业一一而起。<a id="a-2h"></a>或时由二思究竟转。<a id="a-2i"></a>谓如有一盗他羊等。<a id="a-2j"></a>有是希望即于盗时亦断其命。<a id="a-2k"></a>或自行欲邪行。<a id="a-2l"></a>遣使作杀盗随一。<a id="a-2m"></a>以欲邪行唯自所究竟故。<a id="a-2n"></a>若有如是种类法生。<a id="a-2o"></a>一刹那顷。<a id="a-2p"></a>由二不善业道俱生思究竟转。<a id="a-2q"></a>或时由三思究竟转。<a id="a-2r"></a>谓如有一先遣二使杀生偷盗。<a id="a-2s"></a>自行欲邪行。<a id="a-2t"></a>若有如是种种法生。<a id="a-2u"></a>一刹那顷三皆究竟尔时三不善业道俱生思究竟转。<a id="a-2v"></a>犹如群贼相期一处劫掠他时。<a id="a-2w"></a>于刹那顷有牵彼车。<a id="a-2x"></a>有断彼命。<a id="a-2y"></a>有淫彼妇。<a id="a-2z"></a>当知尔时彼诸盗者。<a id="a-30"></a>有由三不善业道俱生思究竟转。<a id="a-31"></a>于语业自性四不善业道中。<a id="a-32"></a>或时由一思究竟转。<a id="a-33"></a>谓语四业一一而起。<a id="a-34"></a>有说。<a id="a-35"></a>一者唯杂秽语。<a id="a-36"></a>或时由二思究竟转。<a id="a-37"></a>谓作虚诳语非时故有杂秽语。<a id="a-38"></a>或作离间语非时故有杂秽语。<a id="a-39"></a>或作粗恶语非时故有杂秽语。<a id="a-3A"></a>或时由三思究竟转。<a id="a-3B"></a>谓作虚诳语离间语非时故有杂秽语。<a id="a-3C"></a>或作虚诳语粗恶语非时故有杂秽语。<a id="a-3D"></a>或作离间语粗恶语非时故有杂秽语。<a id="a-3E"></a>或时由四思究竟转。<a id="a-3F"></a>谓作虚诳语离间语粗恶语非时故有杂秽语。<a id="a-3G"></a>若总论之。<a id="a-3H"></a>或时由五思究竟转。<a id="a-3I"></a>或乃至由八思究竟转。<a id="a-3J"></a>谓遣六使作六业道自行欲邪行。<a id="a-3K"></a>若有如是种类法生。<a id="a-3L"></a>一刹那顷七皆究竟。<a id="a-3M"></a>及意三业道随一现前。<a id="a-3N"></a>如是八种业道俱生思究竟转。<a id="a-3O"></a>当知意三各别现起思究竟转。<a id="a-3P"></a>无俱生义。<a id="a-3Q"></a>无二心故。<a id="a-3R"></a>无遣他故。<a id="a-3S"></a>由此不说或九或十俱生之义。</p>
  <p id="a3T">问于何界中有几不善业道可得。<a id="a-3U"></a>答唯于欲界一切具足可得。<a id="a-3V"></a>或不律仪所摄。<a id="a-3W"></a>或非律仪非不律仪所摄。<a id="a-3X"></a>色无色界一切都不可得。</p>
  <p id="a3Y">问于何趣中有几不善业道可得。<a id="a-3Z"></a>答捺落迦趣有后五非律仪非不律仪所摄。<a id="a-3a"></a>无断生命者。<a id="a-3b"></a>由彼无能断他命故。<a id="a-3c"></a>如说于彼乃至所有恶不善业。<a id="a-3d"></a>未尽灭吐定不命终。<a id="a-3e"></a>无不与取者。<a id="a-3f"></a>由彼无有受财分故。<a id="a-3g"></a>无欲邪行者。<a id="a-3h"></a>由彼无有摄受妻室故。<a id="a-3i"></a>无虚诳语及离间语者。<a id="a-3j"></a>无摄受虚诳语事故。<a id="a-3k"></a>常无和合故。<a id="a-3l"></a>有粗恶语者。<a id="a-3m"></a>苦受所逼故。<a id="a-3n"></a>有杂秽语者。<a id="a-3o"></a>非时说故。<a id="a-3p"></a>贪欲嗔恚邪见具有。<a id="a-3q"></a>未离欲故。<a id="a-3r"></a>傍生鬼趣皆具十种。<a id="a-3s"></a>非律仪非不律仪所摄。<a id="a-3t"></a>人趣三洲具十不善业道。<a id="a-3u"></a>或不律仪所摄或非律仪非不律仪所摄。<a id="a-3v"></a>北拘卢洲有后四非律仪非不律仪所摄。<a id="a-3w"></a>无断生命者。<a id="a-3x"></a>定寿千岁无中夭故。<a id="a-3y"></a>及性淳善定升进故。<a id="a-3z"></a>无不与取者。<a id="a-40"></a>彼无摄受自他分故。<a id="a-41"></a>无欲邪行者。<a id="a-42"></a>无摄受妻室故。<a id="a-43"></a>彼若欲作非梵行时。<a id="a-44"></a>与彼女人共诣树下。<a id="a-45"></a>若所应者树枝低覆令彼和合。<a id="a-46"></a>若不覆者并愧而离。<a id="a-47"></a>无虚诳语者。<a id="a-48"></a>无有摄受虚诳语事故。<a id="a-49"></a>无离间语者。<a id="a-4A"></a>由彼有情恒和好故。<a id="a-4B"></a>无粗恶语者。<a id="a-4C"></a>由彼常说软美言故。<a id="a-4D"></a>有杂秽语者。<a id="a-4E"></a>由彼非时歌咏戏笑故。<a id="a-4F"></a>贪欲嗔恚邪见具有未离欲故。<a id="a-4G"></a>欲界天中具十不善业道。<a id="a-4H"></a>非律仪非不律仪所摄。<a id="a-4I"></a>问彼天为有断命事不。<a id="a-4J"></a>答彼虽不自相害而害余趣。<a id="a-4K"></a>复有说者。<a id="a-4L"></a>亦自相害故如是说。<a id="a-4M"></a>诸天手足随断随生。<a id="a-4N"></a>斩首中截即便殒没。<a id="a-4O"></a>有不与取。<a id="a-4P"></a>乃至杂秽语者。<a id="a-4Q"></a>由彼亦有劫盗他物。<a id="a-4R"></a>侵他所受。<a id="a-4S"></a>作矫妄言。<a id="a-4T"></a>说破坏语。<a id="a-4U"></a>愤恚骂辱非时歌咏等故。<a id="a-4V"></a>贪欲嗔恚邪见具有。<a id="a-4W"></a>未离欲故问若盗命过苾刍财物。<a id="a-4X"></a>于谁处得根本业道耶。<a id="a-4Y"></a>答若已作羯磨者。<a id="a-4Z"></a>于羯磨众处得。<a id="a-4a"></a>若未作羯磨者。<a id="a-4b"></a>普于一切善说法众处得。</p>
  <p id="a4c">问若得伏藏物作盗想而自用者。<a id="a-4d"></a>彼于谁处得根本业道。<a id="a-4e"></a>答于王处得。<a id="a-4f"></a>大地所有皆属王故。<a id="a-4g"></a>复有说者。<a id="a-4h"></a>于其田宅所属处得。<a id="a-4i"></a>所以者何。<a id="a-4j"></a>彼于此中被税利故。<a id="a-4k"></a>如是说者。<a id="a-4l"></a>于王处得。<a id="a-4m"></a>大地所有王为主故。<a id="a-4n"></a>其田宅主唯输地利非伏藏利。<a id="a-4o"></a>问若取两国中间伏藏作盗想者。<a id="a-4p"></a>复于谁处得根本业道。<a id="a-4q"></a>答若转轮王出现世时轮王处得。<a id="a-4r"></a>若无轮王都无处得。</p>
  <p id="a4s">问若盗如来窣堵波物。<a id="a-4t"></a>于谁处得根本业道。<a id="a-4u"></a>有说。<a id="a-4v"></a>亦于国王处得。<a id="a-4w"></a>有说。<a id="a-4x"></a>于施主处得。<a id="a-4y"></a>有说。<a id="a-4z"></a>于守护人处得。<a id="a-50"></a>有说。<a id="a-51"></a>于能护彼天龙药叉非人处得。<a id="a-52"></a>如是说者。<a id="a-53"></a>于佛处得。<a id="a-54"></a>所以者何。<a id="a-55"></a>如世尊言。<a id="a-56"></a>阿难当知。<a id="a-57"></a>若我住世有于我所恭敬供养。<a id="a-58"></a>及涅槃后乃至千岁。<a id="a-59"></a>于我驮都如芥子许恭敬供养。<a id="a-5A"></a>我说若住平等之心。<a id="a-5B"></a>感异熟果平等平等。<a id="a-5C"></a>由此言故。<a id="a-5D"></a>世尊灭度虽经千岁。<a id="a-5E"></a>一切世间恭敬供养佛皆摄受。</p>
  <p id="a5F">问若于受学禁戒女人所行不净行。<a id="a-5G"></a>谓苾刍尼邬波斯迦勤修梵行。<a id="a-5H"></a>及炽然修外道苦行。<a id="a-5I"></a>毁犯彼者。<a id="a-5J"></a>于谁处得根本业道。<a id="a-5K"></a>或有说者。<a id="a-5L"></a>于彼各别所师处得。<a id="a-5M"></a>复有说者。<a id="a-5N"></a>于彼同梵行处得。<a id="a-5O"></a>如是说者。<a id="a-5P"></a>于王处得。<a id="a-5Q"></a>彼是国王所防护故。<a id="a-5R"></a>问于寄客女人行不净行。<a id="a-5S"></a>彼于谁处得根本业道。<a id="a-5T"></a>或有说者。<a id="a-5U"></a>于所寄主人处得。<a id="a-5V"></a>如是说者。<a id="a-5W"></a>于王处得。<a id="a-5X"></a>彼是国王所防护故。</p>
  <p id="a5Y">问于自货女行不净行。<a id="a-5Z"></a>于谁处得根本业道。<a id="a-5a"></a>答若与其价都无处得。<a id="a-5b"></a>若不与价于王处得。</p>
  <p id="a5c">问于未嫁女行不净行。<a id="a-5d"></a>于谁处得根本业道。<a id="a-5e"></a>答若已许他于夫处得。<a id="a-5f"></a>若未许他于其父母诸亲处得。</p>
  <p id="a5g">问若有女人为其父母兄弟姊妹亲族等护。<a id="a-5h"></a>有罚有碍是他妻妾他所摄受。<a id="a-5i"></a>乃至或有赠一花鬘。<a id="a-5j"></a>若于彼所行不净行。<a id="a-5k"></a>于谁处得根本业道。<a id="a-5l"></a>答于能摄护。<a id="a-5m"></a>乃至赠一花鬘处得。<a id="a-5n"></a>如施设论说。<a id="a-5o"></a>赡部洲人形交成淫。<a id="a-5p"></a>东毗提诃。<a id="a-5q"></a>西瞿陀尼。<a id="a-5r"></a>北拘卢洲。<a id="a-5s"></a>四大王众天。<a id="a-5t"></a>三十三天亦尔。<a id="a-5u"></a>夜摩天相抱成淫。<a id="a-5v"></a>睹史多天执手成淫。<a id="a-5w"></a>乐变化天欢笑成淫。<a id="a-5x"></a>他化自在天相顾眄成淫。</p>
  <p id="a5y">问地居所起淫事加行。<a id="a-5z"></a>即是空居根本业道。<a id="a-60"></a>空居业道有加行不。<a id="a-61"></a>答皆有加行。<a id="a-62"></a>谓夜摩天即以执手。<a id="a-63"></a>欢笑。<a id="a-64"></a>顾眄。<a id="a-65"></a>为加行睹史多天即以欢笑。<a id="a-66"></a>顾眄。<a id="a-67"></a>为加行。<a id="a-68"></a>乐变化天即以顾眄为加行。<a id="a-69"></a>问唯相顾眄成业道处有加行不。<a id="a-6A"></a>答于彼亦有。<a id="a-6B"></a>先对一方为眄他女。<a id="a-6C"></a>回顾余方未睹加行。<a id="a-6D"></a>见成根本。<a id="a-6E"></a>先坐一宫为顾他女起趣余宫。<a id="a-6F"></a>未睹加行。<a id="a-6G"></a>见成根本。<a id="a-6H"></a>问何缘地居形交成淫。<a id="a-6I"></a>空居不尔。<a id="a-6J"></a>答此烦恼粗。<a id="a-6K"></a>彼烦恼细。<a id="a-6L"></a>此烦恼重。<a id="a-6M"></a>彼烦恼轻。<a id="a-6N"></a>此烦恼勤。<a id="a-6O"></a>彼烦恼利。<a id="a-6P"></a>又彼诸天境界炽盛。<a id="a-6Q"></a>境界明净。<a id="a-6R"></a>境界胜妙。<a id="a-6S"></a>由如是境界所牵引故。<a id="a-6T"></a>才触对时即令醉闷。<a id="a-6U"></a>是故于彼欲火易息。<a id="a-6V"></a>复有说者。<a id="a-6W"></a>以上诸天近离欲道。<a id="a-6X"></a>是故于彼欲火渐微。<a id="a-6Y"></a>如是说者。<a id="a-6Z"></a>一切淫事必二形交欲火方息。</p>
  <p id="a6a">问若尔。<a id="a-6b"></a>施设论说当云何通。<a id="a-6c"></a>答彼说时量迟速差别。<a id="a-6d"></a>谓夜摩天如相抱时量欲火便息。<a id="a-6e"></a>乃至他化自在天。<a id="a-6f"></a>如顾眄时量欲火便息。<a id="a-6g"></a>施设论中但依时量故作是说。</p>
  <p id="a6h">三妙行十善业道。<a id="a-6i"></a>为三摄十十摄三耶。<a id="a-6j"></a>乃至广说。<a id="a-6k"></a>问何故作此论。<a id="a-6l"></a>答为欲分别契经义故。<a id="a-6m"></a>如契经说。<a id="a-6n"></a>有三妙行十善业道。<a id="a-6o"></a>契经虽作是说。<a id="a-6p"></a>而未广辩。<a id="a-6q"></a>广说如前。<a id="a-6r"></a>复有说者。<a id="a-6s"></a>前已分别三种妙行。<a id="a-6t"></a>而未分别十善业道。<a id="a-6u"></a>今欲分别故作斯论。</p>
  <p id="a6v">此中三妙行名略事广。<a id="a-6w"></a>十善业道名广事略。<a id="a-6x"></a>故三妙行摄十善业道。<a id="a-6y"></a>非十善业道摄三妙行。<a id="a-6z"></a>说喻如前。<a id="a-70"></a>不摄者何。<a id="a-71"></a>谓除业道所摄身语意妙行。<a id="a-72"></a>所余身语意妙行。<a id="a-73"></a>此中何等身语妙行非业道摄。<a id="a-74"></a>谓身语业道加行后起。<a id="a-75"></a>及施设论所说诸业。<a id="a-76"></a>并离遮罪所摄诸业。<a id="a-77"></a>何等意妙行非业道摄。<a id="a-78"></a>谓善思。<a id="a-79"></a>今应显示十善业道。<a id="a-7A"></a>根本加行后起三种差别。<a id="a-7B"></a>谓离十不善业道根本。<a id="a-7C"></a>即十善业道根本。<a id="a-7D"></a>离不善业道加行后起。<a id="a-7E"></a>即善业道加行后起。<a id="a-7F"></a>此复云何。<a id="a-7G"></a>犹如勤策受具戒时。<a id="a-7H"></a>先整衣服入受戒场。<a id="a-7I"></a>顶礼僧足求亲教师。<a id="a-7J"></a>受持衣钵往问遮处。<a id="a-7K"></a>来至众中。<a id="a-7L"></a>重问遮难。<a id="a-7M"></a>白一羯磨乃至第三羯磨未竟。<a id="a-7N"></a>是名善业道加行。<a id="a-7O"></a>若至第三羯磨究竟。<a id="a-7P"></a>尔时表业及此刹那无表。<a id="a-7Q"></a>是名善业道根本。<a id="a-7R"></a>从是以后为说四依四重等事。<a id="a-7S"></a>是名善业道后起。</p>
  <p id="a7T">此中根本七善业道。<a id="a-7U"></a>若表及此刹那无表。<a id="a-7V"></a>各具七义。<a id="a-7W"></a>一尸罗。<a id="a-7X"></a>二妙行。<a id="a-7Y"></a>三律仪。<a id="a-7Z"></a>四别解脱。<a id="a-7a"></a>五别解脱律仪。<a id="a-7b"></a>六业。<a id="a-7c"></a>七业道。<a id="a-7d"></a>从此已后诸无表业各唯有五义。<a id="a-7e"></a>谓除别解脱及业道。<a id="a-7f"></a>已得究竟解脱诸恶非最初故。<a id="a-7g"></a>亦唯于思究竟时名业道故。<a id="a-7h"></a>问由几善业道俱生思究竟转。<a id="a-7i"></a>答于受八戒及五戒时。<a id="a-7j"></a>若住五识善心。<a id="a-7k"></a>由六善业道俱生思究竟转。<a id="a-7l"></a>若住意识善心。<a id="a-7m"></a>由七善业道俱生思究竟转。<a id="a-7n"></a>若住染污心。<a id="a-7o"></a>或无记心。<a id="a-7p"></a>由四善业道俱生思究竟转。<a id="a-7q"></a>受十戒时亦尔。<a id="a-7r"></a>受具戒时若住五识善心。<a id="a-7s"></a>由九善业道俱生思究竟转。<a id="a-7t"></a>若住意识善心。<a id="a-7u"></a>由十或九善业道俱生思究竟转。<a id="a-7v"></a>若住染污心。<a id="a-7w"></a>或无记心。<a id="a-7x"></a>或无心时。<a id="a-7y"></a>由七善业道俱生思究竟转。<a id="a-7z"></a>受非律仪非不律仪时。<a id="a-80"></a>身语七善业道。<a id="a-81"></a>随所要期多少不定。<a id="a-82"></a>意三善业道。<a id="a-83"></a>或有。<a id="a-84"></a>或无。<a id="a-85"></a>或多。<a id="a-86"></a>或少。<a id="a-87"></a>生欲界者若起欲界五识善心。<a id="a-88"></a>由二善业道俱生思究竟转。<a id="a-89"></a>若起欲界意识善心。<a id="a-8A"></a>由三善业道俱生思究竟转。<a id="a-8B"></a>若起色界善心。<a id="a-8C"></a>及彼地无漏正见俱生心。<a id="a-8D"></a>由十善业道俱生思究竟转。<a id="a-8E"></a>若起彼地尽智无生智俱生心。<a id="a-8F"></a>由九善业道俱生思究竟转。<a id="a-8G"></a>若起无色界善心。<a id="a-8H"></a>及彼地无漏正见俱生心。<a id="a-8I"></a>由三善业道俱生思究竟转。<a id="a-8J"></a>若起彼地尽智无生智俱生心。<a id="a-8K"></a>由二善业道俱生思究竟转。<a id="a-8L"></a>生初静虑者。<a id="a-8M"></a>若起三识善心。<a id="a-8N"></a>由二善业道俱生思究竟转。<a id="a-8O"></a>若起自地意识不定善心。<a id="a-8P"></a>由三善业道俱生思究竟转。<a id="a-8Q"></a>若起自地意识有漏定心。<a id="a-8R"></a>及自地无漏正见俱生心。<a id="a-8S"></a>由十善业道俱生思究竟转。<a id="a-8T"></a>若起自地尽智无生智俱生心。<a id="a-8U"></a>由九善业道俱生思究竟转。<a id="a-8V"></a>若起第二第三第四静虑善心。<a id="a-8W"></a>及彼地无漏正见俱生心。<a id="a-8X"></a>由十善业道俱生思究竟转。<a id="a-8Y"></a>若起彼地尽智无生智俱生心。<a id="a-8Z"></a>由九善业道俱生思究竟转。<a id="a-8a"></a>若起无色界善心。<a id="a-8b"></a>及彼地无漏正见俱生心。<a id="a-8c"></a>由三善业道俱生思究竟转。<a id="a-8d"></a>若起彼地尽智无生智俱生心。<a id="a-8e"></a>由二善业道俱生思究竟转。<a id="a-8f"></a>如生初静虑。<a id="a-8g"></a>如是生第二静虑。<a id="a-8h"></a>乃至生无色界皆应广说。<a id="a-8i"></a>差别者。<a id="a-8j"></a>除三识身。<a id="a-8k"></a>生无色界亦除前七业道。</p>
  <p id="a8l">问于何界何趣。<a id="a-8m"></a>有几善业道可得。<a id="a-8n"></a>答欲界具十。<a id="a-8o"></a>或律仪。<a id="a-8p"></a>或非律仪非不律仪所摄。<a id="a-8q"></a>色界亦具十。<a id="a-8r"></a>皆律仪所摄。<a id="a-8s"></a>无色界中成就有十。<a id="a-8t"></a>现前唯三。<a id="a-8u"></a>于诸趣中。<a id="a-8v"></a>那落迦有后三。<a id="a-8w"></a>傍生。<a id="a-8x"></a>鬼趣。<a id="a-8y"></a>具十。<a id="a-8z"></a>皆非律仪非不律仪所摄。<a id="a-90"></a>人趣三洲。<a id="a-91"></a>及欲界天皆具有十。<a id="a-92"></a>或律仪。<a id="a-93"></a>或非律仪非不律仪所摄。<a id="a-94"></a>北拘卢洲唯有后三。<a id="a-95"></a>皆非律仪非不律仪所摄。<a id="a-96"></a>色无色天如前已说。</p>
  <p id="a97">三业十业道为三摄十。<a id="a-98"></a>十摄三耶。<a id="a-99"></a>乃至广说。<a id="a-9A"></a>问何故作此论。<a id="a-9B"></a>答为欲分别契经义故。<a id="a-9C"></a>如契经说。<a id="a-9D"></a>有三业十业道。<a id="a-9E"></a>契经虽作是说。<a id="a-9F"></a>而未广辩。<a id="a-9G"></a>广说如前。<a id="a-9H"></a>复有说者。<a id="a-9I"></a>欲显业趣最甚深最微细难见难觉故。<a id="a-9J"></a>所以者何。<a id="a-9K"></a>一切如来所说经中。<a id="a-9L"></a>无有甚深如业经者。<a id="a-9M"></a>十二转中无有甚深如业转者。<a id="a-9N"></a>佛十力中无有甚深如业力者。<a id="a-9O"></a>于八蕴中无有甚深如业蕴者。<a id="a-9P"></a>四不思议中无有甚深如业不思议者。<a id="a-9Q"></a>由是缘故世尊一时极善安住殷勤作意。<a id="a-9R"></a>摄心思惟入闲静处。<a id="a-9S"></a>默然宴坐审谛观察。<a id="a-9T"></a>摩揭陀国诸辅佐臣。<a id="a-9U"></a>为在何趣。<a id="a-9V"></a>为受何生。<a id="a-9W"></a>为往何处。<a id="a-9X"></a>由此作意方能了知。<a id="a-9Y"></a>彼诸臣等。<a id="a-9Z"></a>在如是趣。<a id="a-9a"></a>受如是生。<a id="a-9b"></a>往如是处。<a id="a-9c"></a>问诸佛法尔才举心时。<a id="a-9d"></a>于一切法殊胜智见无障碍转。<a id="a-9e"></a>为何义故极善安住殷勤作意。<a id="a-9f"></a>广说乃至默然而坐。<a id="a-9g"></a>或有说者。<a id="a-9h"></a>为显业趣最甚深故。<a id="a-9i"></a>最微细故。<a id="a-9j"></a>最难见故。<a id="a-9k"></a>最难觉故。<a id="a-9l"></a>复有说者。<a id="a-9m"></a>为审观察摩揭陀国诸辅佐臣。<a id="a-9n"></a>种种因性。<a id="a-9o"></a>种种果性。<a id="a-9p"></a>种种相续性。<a id="a-9q"></a>种种对治性。<a id="a-9r"></a>及命终心。<a id="a-9s"></a>续生心等。<a id="a-9t"></a>由此观察如应悉知。<a id="a-9u"></a>复次世尊为欲委知彼诸臣等生处差别。<a id="a-9v"></a>故极作意复有说者。<a id="a-9w"></a>为待当来所化生故。<a id="a-9x"></a>有所化生应闻说法作饶益事。<a id="a-9y"></a>于此众中犹未集会。<a id="a-9z"></a>复有说者。<a id="a-A0"></a>为待辰那栗连婆故。<a id="a-A1"></a>彼是先世频毗婆罗。<a id="a-A2"></a>于此众中犹未集会。<a id="a-A3"></a>复有说者。<a id="a-A4"></a>欲令阿难生尊重意。<a id="a-A5"></a>殷勤恭敬无倒受持思量观察。<a id="a-A6"></a>复有说者。<a id="a-A7"></a>为欲除断诸邪慢人憍傲心故。<a id="a-A8"></a>谓有于法少分知已。<a id="a-A9"></a>便生憍慢而不修学。<a id="a-AA"></a>为除彼意显佛世尊不由加行。<a id="a-AB"></a>于一切法殊胜智见无障碍转。<a id="a-AC"></a>尚于一切问记事中殷勤观察。<a id="a-AD"></a>况于汝小智而当不学生憍慢耶。<a id="a-AE"></a>复有说者。<a id="a-AF"></a>欲显成就正士法故。<a id="a-AG"></a>诸有正士法尔皆应善思所思。<a id="a-AH"></a>善说所说。<a id="a-AI"></a>善作所作。<a id="a-AJ"></a>复有说者。<a id="a-AK"></a>世尊一时入闲静处默然宴坐。<a id="a-AL"></a>尊者阿难请问斯事。<a id="a-AM"></a>世尊未答便入寂定。<a id="a-AN"></a>从定起已乃为记别。<a id="a-AO"></a>由是因缘故作斯论。<a id="a-AP"></a>复有说者。<a id="a-AQ"></a>由三因缘所以作论。<a id="a-AR"></a>一为分别契经义故。<a id="a-AS"></a>二为遮止他所说故。<a id="a-AT"></a>三为显了世间现见所行事故。<a id="a-AU"></a>为分别契经义者。<a id="a-AV"></a>谓契经说业有二种。<a id="a-AW"></a>一思业二思所起业。<a id="a-AX"></a>彼所说业今欲广释。<a id="a-AY"></a>是名分别契经义。<a id="a-AZ"></a>为遮止他所说者。<a id="a-Aa"></a>如胜论外道说五种业。<a id="a-Ab"></a>谓取舍屈申行为第五业。<a id="a-Ac"></a>数论外道说九种业。<a id="a-Ad"></a>谓取舍屈申举下开闭行为第九业。<a id="a-Ae"></a>或有外道说十二处皆是业性。<a id="a-Af"></a>彼作是言。<a id="a-Ag"></a>眼作何业。<a id="a-Ah"></a>谓见色。<a id="a-Ai"></a>色作何业。<a id="a-Aj"></a>谓眼所行。<a id="a-Ak"></a>广说乃至。<a id="a-Al"></a>意作何业。<a id="a-Am"></a>谓能知法。<a id="a-An"></a>法作何业。<a id="a-Ao"></a>谓意所行。<a id="a-Ap"></a>欲止如是邪宗所立。<a id="a-Aq"></a>显示无倒诸业自性。<a id="a-Ar"></a>又譬喻者说。<a id="a-As"></a>身语意业皆是一思。<a id="a-At"></a>为遮彼意显除思体。<a id="a-Au"></a>别有身语二业自性。<a id="a-Av"></a>又分别说部建立贪欲嗔恚邪见是业自性。<a id="a-Aw"></a>彼何故作是说。<a id="a-Ax"></a>依契经故。<a id="a-Ay"></a>如契经说。<a id="a-Az"></a>故思所造身三种业。<a id="a-B0"></a>已作已集是恶不善。<a id="a-B1"></a>能生众苦感苦异熟。<a id="a-B2"></a>故思所造语四种业。<a id="a-B3"></a>意三种业。<a id="a-B4"></a>已作已集是恶不善。<a id="a-B5"></a>能生众苦感苦异熟。<a id="a-B6"></a>意三业者。<a id="a-B7"></a>谓贪恚邪见。<a id="a-B8"></a>由此经故说贪等三是业自性。<a id="a-B9"></a>为遮彼意显贪欲等非业自性。<a id="a-BA"></a>故作斯论。<a id="a-BB"></a>问若贪欲等非业性者。<a id="a-BC"></a>分别说部所引经云何通。<a id="a-BD"></a>答是业资粮故说名业。<a id="a-BE"></a>如薄伽梵处处经中说彼资粮名为彼法。<a id="a-BF"></a>如前广说乐资粮等名为乐等。<a id="a-BG"></a>此中亦尔。<a id="a-BH"></a>于业资粮说名为业。<a id="a-BI"></a>尊者法救作如是说。<a id="a-BJ"></a>此中世尊唯摄其业。<a id="a-BK"></a>就所依处显示业性。<a id="a-BL"></a>故作是说。<a id="a-BM"></a>谓若依此阶梯殊胜思究竟转。<a id="a-BN"></a>则于此处宣说业名。<a id="a-BO"></a>如是一切名为遮止他所说故。<a id="a-BP"></a>为显了世间现见所行事者。<a id="a-BQ"></a>谓诸世间于其业果立业名想。<a id="a-BR"></a>如见彩画锦绣等物。<a id="a-BS"></a>说言如是奇巧作业。<a id="a-BT"></a>此实非业但是业果。<a id="a-BU"></a>是名显了世间现见所行事故。<a id="a-BV"></a>由此三缘故作斯论。</p>
  <p id="aBW">三业者。<a id="a-BX"></a>谓身业语业意业。<a id="a-BY"></a>问此三业云何建立。<a id="a-BZ"></a>为自性故。<a id="a-Ba"></a>为所依故。<a id="a-Bb"></a>为等起故。<a id="a-Bc"></a>若自性者应唯一业。<a id="a-Bd"></a>所谓语业。<a id="a-Be"></a>语即业故。<a id="a-Bf"></a>若所依者。<a id="a-Bg"></a>应一切业皆名身业。<a id="a-Bh"></a>以三种业皆依身故。<a id="a-Bi"></a>若等起者。<a id="a-Bj"></a>应一切业皆名意业。<a id="a-Bk"></a>以三皆是意等起故。<a id="a-Bl"></a>答具由三缘建立三业。<a id="a-Bm"></a>一自性故建立语业。<a id="a-Bn"></a>二所依故建立身业。<a id="a-Bo"></a>三等起故建立意业。<a id="a-Bp"></a>复有说者。<a id="a-Bq"></a>由三缘故建立三业。<a id="a-Br"></a>一依自处故。<a id="a-Bs"></a>二依他处故。<a id="a-Bt"></a>三依相应处故。<a id="a-Bu"></a>依自处故建立语业。<a id="a-Bv"></a>依他处故建立身业。<a id="a-Bw"></a>依相应处故建立意业。<a id="a-Bx"></a>如是名为三业自性。</p>
  <p id="aBy">已说自性。<a id="a-Bz"></a>所以今当说。<a id="a-C0"></a>问何故名业。<a id="a-C1"></a>业有何义。<a id="a-C2"></a>答由三义故说名为业。<a id="a-C3"></a>一作用故。<a id="a-C4"></a>二持法式故三分别果故。<a id="a-C5"></a>作用故者。<a id="a-C6"></a>谓即作用说名为业。<a id="a-C7"></a>持法式者。<a id="a-C8"></a>谓能任持七众法式。<a id="a-C9"></a>分别果者。<a id="a-CA"></a>谓能分别爱非爱果。</p>
  <p id="aCB">问若尔者。<a id="a-CC"></a>彼俱有相应法亦能分别爱非爱果悉名业耶。<a id="a-CD"></a>答此中唯说胜者名业。<a id="a-CE"></a>此三种业于诸俱有相应法中最为胜故。<a id="a-CF"></a>譬如世间于种种胜处得种种名。<a id="a-CG"></a>此亦如是。<a id="a-CH"></a>如世间说乐师作乐。<a id="a-CI"></a>此中非无乐具乐器及乐人等。<a id="a-CJ"></a>但于其中乐师最胜故得其名。<a id="a-CK"></a>又如书者非无种种纸墨笔等。<a id="a-CL"></a>及勤方便和合成字。<a id="a-CM"></a>然随最胜人得其名。<a id="a-CN"></a>染者锻者喻亦如是。<a id="a-CO"></a>今此亦然。<a id="a-CP"></a>虽有种种自性俱有。<a id="a-CQ"></a>及相应法一切皆能感异熟果。<a id="a-CR"></a>然于其中能分别果业为最胜。<a id="a-CS"></a>是故偏说。<a id="a-CT"></a>复有说者。<a id="a-CU"></a>由三义故说名为业。<a id="a-CV"></a>一有作用故。<a id="a-CW"></a>二有行动故。<a id="a-CX"></a>三有造作故。<a id="a-CY"></a>有作用者。<a id="a-CZ"></a>即是语业。<a id="a-Ca"></a>如是评论我当如是如是所作。<a id="a-Cb"></a>有行动者。<a id="a-Cc"></a>即是身业虽实无动如往余方。<a id="a-Cd"></a>有造作者。<a id="a-Ce"></a>即是意业造作前二。<a id="a-Cf"></a>由此义故说名为业。<a id="a-Cg"></a>十业道者。<a id="a-Ch"></a>谓身三业道。<a id="a-Ci"></a>语四业道。<a id="a-Cj"></a>意三业道。</p>
  <p id="aCk">问十善业道十不善业道岂不合说有二十耶。<a id="a-Cl"></a>何故此中但说有十。<a id="a-Cm"></a>答不过十故。<a id="a-Cn"></a>谓依恶行所依止处。<a id="a-Co"></a>发起十种不善业道。<a id="a-Cp"></a>即依此处由远离故。<a id="a-Cq"></a>即能发起十善业道。<a id="a-Cr"></a>复有说者。<a id="a-Cs"></a>略说十种广说二十。<a id="a-Ct"></a>如略广如是。<a id="a-Cu"></a>无差别差别。<a id="a-Cv"></a>总别。<a id="a-Cw"></a>遍不遍。<a id="a-Cx"></a>无异有异。<a id="a-Cy"></a>俱时次第应知亦尔。<a id="a-Cz"></a>复有说者。<a id="a-D0"></a>随利根者故说有十。<a id="a-D1"></a>随钝根者故说二十。<a id="a-D2"></a>如利根钝根如是。<a id="a-D3"></a>因力缘力内力外力。<a id="a-D4"></a>内如理作意所任持力。<a id="a-D5"></a>外他言音多修习力。<a id="a-D6"></a>略开智力广辩智力。<a id="a-D7"></a>应知亦尔。<a id="a-D8"></a>是名十业道自性。</p>
  <p id="aD9">已说自性。<a id="a-DA"></a>所以今当说。<a id="a-DB"></a>问何故名业道。<a id="a-DC"></a>业道有何义。<a id="a-DD"></a>答思名为业。<a id="a-DE"></a>思所游履究竟而转名为业道。<a id="a-DF"></a>问若思名业。<a id="a-DG"></a>思所游履究竟而转名业道者。<a id="a-DH"></a>余善不善一切无记。<a id="a-DI"></a>无不皆为思所游履究竟而转。<a id="a-DJ"></a>一切皆应说名业道。<a id="a-DK"></a>有何殊胜不共因缘。<a id="a-DL"></a>唯说此十以为业道。<a id="a-DM"></a>答此是世尊有余之说。<a id="a-DN"></a>大师观彼所化有情心行愿乐简略而说。<a id="a-DO"></a>胁尊者曰唯佛世尊究竟了达诸法性相。<a id="a-DP"></a>亦知势用。<a id="a-DQ"></a>非余所知。<a id="a-DR"></a>若法有业道相者。<a id="a-DS"></a>即便立之。<a id="a-DT"></a>无者不立。<a id="a-DU"></a>尊者妙音亦作是说。<a id="a-DV"></a>大师知此十种业道。<a id="a-DW"></a>有如是势用。<a id="a-DX"></a>如是强盛。<a id="a-DY"></a>如是亲近。<a id="a-DZ"></a>能与业思作所行路令究竟转。<a id="a-Da"></a>除此业道余一切法无如是事。<a id="a-Db"></a>复有说者。<a id="a-Dc"></a>由二因缘建立业道。<a id="a-Dd"></a>一世所诃毁。<a id="a-De"></a>二世所称叹。<a id="a-Df"></a>即是十种不善业道及善业道。<a id="a-Dg"></a>问若世所诃毁名业道者。<a id="a-Dh"></a>是则恶心出佛身血。<a id="a-Di"></a>一切世间皆共诃毁。<a id="a-Dj"></a>何故不说以为业道。<a id="a-Dk"></a>答若世所诃毁。<a id="a-Dl"></a>如来出世及不出世。<a id="a-Dm"></a>一切时有者立为业道。<a id="a-Dn"></a>出佛身血有佛世有。<a id="a-Do"></a>无佛世无。<a id="a-Dp"></a>故不立业道。<a id="a-Dq"></a>于称叹中远离出血所有问答应知亦尔。<a id="a-Dr"></a>复有说者。<a id="a-Ds"></a>由三因缘建立业道。<a id="a-Dt"></a>一由依处。<a id="a-Du"></a>二由施设。<a id="a-Dv"></a>三由分别爱非爱果。<a id="a-Dw"></a>复有说者。<a id="a-Dx"></a>若由此故令内外物。<a id="a-Dy"></a>有时衰损。<a id="a-Dz"></a>有时增盛。<a id="a-E0"></a>建立业道。<a id="a-E1"></a>当知此中所居为外。<a id="a-E2"></a>寿等为内。<a id="a-E3"></a>云何由此外物衰损。<a id="a-E4"></a>谓断生命业道增时。<a id="a-E5"></a>一切外物皆少光泽不久坚住。<a id="a-E6"></a>若不与取业道增时。<a id="a-E7"></a>一切外物有灾有患。<a id="a-E8"></a>多遭霜雹尘秽等障。<a id="a-E9"></a>若欲邪行业道增时。<a id="a-EA"></a>一切外物多有怨竞。<a id="a-EB"></a>若虚诳语业道增时。<a id="a-EC"></a>一切外物多诸臭秽。<a id="a-ED"></a>若离间语业道增时。<a id="a-EE"></a>一切外物多不平正。<a id="a-EF"></a>丘陵坑坎崄阻悬隔。<a id="a-EG"></a>若粗恶语业道增时。<a id="a-EH"></a>一切外物粗弊鄙恶毒刺沙砾。<a id="a-EI"></a>设有金银等宝少而无光不调难用。<a id="a-EJ"></a>若杂秽语业道增时。<a id="a-EK"></a>一切外物时候乖变。<a id="a-EL"></a>速疾磨灭多不成实。<a id="a-EM"></a>若贪欲业道增时。<a id="a-EN"></a>一切外物多分损减微细鲜少。<a id="a-EO"></a>若嗔恚业道增时。<a id="a-EP"></a>一切外物多分枯悴果实苦涩。<a id="a-EQ"></a>若邪见业道增时。<a id="a-ER"></a>一切外物多分零落。<a id="a-ES"></a>乏少花果或全无果。<a id="a-ET"></a>是名由此令外物减云何复知由此业道故。<a id="a-EU"></a>令寿量等内物减耶。<a id="a-EV"></a>谓若十不善业道具增长时。<a id="a-EW"></a>此赡部洲有四衰损出现于世。<a id="a-EX"></a>谓寿量衰损。<a id="a-EY"></a>有情衰损。<a id="a-EZ"></a>资具衰损。<a id="a-Ea"></a>善品衰损。<a id="a-Eb"></a>寿量衰损者。<a id="a-Ec"></a>谓劫初时。<a id="a-Ed"></a>此赡部洲人寿无量岁。<a id="a-Ee"></a>至劫末时人寿十岁。<a id="a-Ef"></a>有情衰损者。<a id="a-Eg"></a>谓劫初时。<a id="a-Eh"></a>此赡部洲广博严净。<a id="a-Ei"></a>多诸淳善福德有情。<a id="a-Ej"></a>城邑次比人民充满。<a id="a-Ek"></a>至劫末时唯余万人。<a id="a-El"></a>资具衰损者。<a id="a-Em"></a>谓劫初时。<a id="a-En"></a>此赡部洲安隐丰乐。<a id="a-Eo"></a>种种地味帝竹稻米。<a id="a-Ep"></a>为上妙食。<a id="a-Eq"></a>至劫末时人民饥馑唯稊稗等为上妙食。<a id="a-Er"></a>善品衰损者。<a id="a-Es"></a>谓劫初时。<a id="a-Et"></a>此赡部洲十善业道增上圆满。<a id="a-Eu"></a>于劫减时十恶业道增上圆满。<a id="a-Ev"></a>云何由此令诸外物有时增耶。<a id="a-Ew"></a>谓若离断生命业道增时。<a id="a-Ex"></a>一切外物悉多光泽长时坚住。<a id="a-Ey"></a>离不与取业道增时。<a id="a-Ez"></a>一切外物不为灾患。<a id="a-F0"></a>霜雹等障之所侵损。<a id="a-F1"></a>离欲邪行业道增时。<a id="a-F2"></a>一切外物无诸怨竞。<a id="a-F3"></a>离虚诳语业道增时。<a id="a-F4"></a>一切外物皆多香洁。<a id="a-F5"></a>离离间语业道增时。<a id="a-F6"></a>一切外物严好易求。<a id="a-F7"></a>地平如掌广博严净。<a id="a-F8"></a>离粗恶语业道增时。<a id="a-F9"></a>一切外物微妙丰饶。<a id="a-FA"></a>无有崄涩毒刺沙砾。<a id="a-FB"></a>金银等宝调柔光净多所堪任。<a id="a-FC"></a>离杂秽语业道增时。<a id="a-FD"></a>一切外物时无乖变坚固成实。<a id="a-FE"></a>无贪业道增时。<a id="a-FF"></a>外物充足圆满增盛。<a id="a-FG"></a>无嗔业道增时。<a id="a-FH"></a>外物光泽果实甘美。<a id="a-FI"></a>正见业道增时。<a id="a-FJ"></a>外物丰饶花果繁实。<a id="a-FK"></a>是名由此令外物增。<a id="a-FL"></a>云何复知由此业故。<a id="a-FM"></a>令寿量等内物增耶。<a id="a-FN"></a>谓若十善业道具增长时。<a id="a-FO"></a>此赡部洲有四增盛出现于世。<a id="a-FP"></a>谓寿量增盛。<a id="a-FQ"></a>有情增盛。<a id="a-FR"></a>资具增盛。<a id="a-FS"></a>善品增盛。<a id="a-FT"></a>寿量增盛者。<a id="a-FU"></a>谓劫末时。<a id="a-FV"></a>此赡部洲人寿十岁。<a id="a-FW"></a>至劫增时寿八万岁。<a id="a-FX"></a>有情增盛者。<a id="a-FY"></a>谓劫末时。<a id="a-FZ"></a>此赡部洲唯余万人。<a id="a-Fa"></a>至劫增时广博严净。<a id="a-Fb"></a>多诸淳善福德有情。<a id="a-Fc"></a>城邑次比人民充满。<a id="a-Fd"></a>资具增盛者。<a id="a-Fe"></a>谓劫末时。<a id="a-Ff"></a>此赡部洲。<a id="a-Fg"></a>人民饥馑。<a id="a-Fh"></a>以稊稗等为上妙食。<a id="a-Fi"></a>至劫增时安隐丰乐。<a id="a-Fj"></a>种种地味帝竹稻米。<a id="a-Fk"></a>为上妙食。<a id="a-Fl"></a>善品增盛者。<a id="a-Fm"></a>谓劫末时。<a id="a-Fn"></a>世间十恶业道增盛。<a id="a-Fo"></a>至劫增时。<a id="a-Fp"></a>世间十善业道增盛。<a id="a-Fq"></a>复有说者。<a id="a-Fr"></a>由三果故立十业道。<a id="a-Fs"></a>一异熟果。<a id="a-Ft"></a>二等流果。<a id="a-Fu"></a>三增上果。<a id="a-Fv"></a>谓断生命。<a id="a-Fw"></a>若习若修若多修习。<a id="a-Fx"></a>生那落迦傍生鬼趣。<a id="a-Fy"></a>是异熟果。<a id="a-Fz"></a>从彼处没来生人中。<a id="a-G0"></a>多病短命。<a id="a-G1"></a>是等流果。<a id="a-G2"></a>彼增上故所感外物皆少光泽。<a id="a-G3"></a>不久坚住。<a id="a-G4"></a>是增上果。<a id="a-G5"></a>诸不与取。<a id="a-G6"></a>若习若修若多修习。<a id="a-G7"></a>生那落迦傍生鬼趣。<a id="a-G8"></a>是异熟果。<a id="a-G9"></a>从彼处没来生人中。<a id="a-GA"></a>财宝匮乏是等流果。<a id="a-GB"></a>彼增上故所感外物有灾有患。<a id="a-GC"></a>多遭霜雹尘秽等障。<a id="a-GD"></a>是增上果。<a id="a-GE"></a>诸欲邪行。<a id="a-GF"></a>若习若修若多修习。<a id="a-GG"></a>生那落迦傍生鬼趣。<a id="a-GH"></a>是异熟果。<a id="a-GI"></a>从彼处没来生人中。<a id="a-GJ"></a>妻不贞良。<a id="a-GK"></a>是等流果。<a id="a-GL"></a>彼增上故所感外物多有怨竞。<a id="a-GM"></a>是增上果。<a id="a-GN"></a>诸虚诳语。<a id="a-GO"></a>若习若修若多修习。<a id="a-GP"></a>生那落迦傍生鬼趣。<a id="a-GQ"></a>是异熟果。<a id="a-GR"></a>从彼处没来生人中多遭诽谤。<a id="a-GS"></a>是等流果。<a id="a-GT"></a>彼增上故所感外物多诸臭秽。<a id="a-GU"></a>是增上果。<a id="a-GV"></a>诸离间语。<a id="a-GW"></a>若习若修若多修习。<a id="a-GX"></a>生那落迦傍生鬼趣。<a id="a-GY"></a>是异熟果。<a id="a-GZ"></a>从彼处没来生人中。<a id="a-Ga"></a>亲友乖离是等流果。<a id="a-Gb"></a>彼增上故所感外物多不平正。<a id="a-Gc"></a>丘陵坑坎崄阻悬隔。<a id="a-Gd"></a>是增上果。<a id="a-Ge"></a>诸粗恶语。<a id="a-Gf"></a>若习若修若多修习。<a id="a-Gg"></a>生那落迦傍生鬼趣。<a id="a-Gh"></a>是异熟果。<a id="a-Gi"></a>从彼处没来生人中。<a id="a-Gj"></a>恒闻种种不如意声。<a id="a-Gk"></a>是等流果。<a id="a-Gl"></a>彼增上故所感外物粗弊鄙恶毒刺沙砾。<a id="a-Gm"></a>虽有金等少而无光不调难用。<a id="a-Gn"></a>是增上果。<a id="a-Go"></a>诸杂秽语。<a id="a-Gp"></a>若习若修若多修习生那落迦傍生鬼趣。<a id="a-Gq"></a>是异熟果。<a id="a-Gr"></a>从彼处没来生人中。<a id="a-Gs"></a>言不威肃。<a id="a-Gt"></a>是等流果。<a id="a-Gu"></a>彼增上故所感外物时候乖变。<a id="a-Gv"></a>速疾磨灭多不成实。<a id="a-Gw"></a>是增上果。<a id="a-Gx"></a>诸有贪欲。<a id="a-Gy"></a>若习若修若多修习。<a id="a-Gz"></a>生那落迦傍生鬼趣。<a id="a-H0"></a>是异熟果。<a id="a-H1"></a>从彼处没来生人中。<a id="a-H2"></a>贪欲猛利。<a id="a-H3"></a>是等流果。<a id="a-H4"></a>彼增上故所感外物多分损减微细鲜少。<a id="a-H5"></a>是增上果。<a id="a-H6"></a>诸有嗔恚。<a id="a-H7"></a>若习若修若多修习。<a id="a-H8"></a>生那落迦傍生鬼趣。<a id="a-H9"></a>是异熟果。<a id="a-HA"></a>从彼处没来生人中。<a id="a-HB"></a>嗔恚猛利。<a id="a-HC"></a>是等流果。<a id="a-HD"></a>彼增上故所感外物多分枯悴果实苦涩。<a id="a-HE"></a>是增上果。<a id="a-HF"></a>诸有邪见。<a id="a-HG"></a>若习若修若多修习。<a id="a-HH"></a>生那落迦傍生鬼趣。<a id="a-HI"></a>是异熟果。<a id="a-HJ"></a>从彼处没来生人中。<a id="a-HK"></a>愚痴猛利。<a id="a-HL"></a>是等流果。<a id="a-HM"></a>彼增上故所感外物多分零落乏少花果或全无果。<a id="a-HN"></a>是增上果。<a id="a-HO"></a>离断生命。<a id="a-HP"></a>若习若修若多修习。<a id="a-HQ"></a>生人天趣。<a id="a-HR"></a>是异熟果。<a id="a-HS"></a>从彼处没来生此间无病长寿。<a id="a-HT"></a>是等流果。<a id="a-HU"></a>彼增上故所感外物皆多光泽长时坚住。<a id="a-HV"></a>是增上果。<a id="a-HW"></a>由此道理其余白品九善业道。<a id="a-HX"></a>与上相违皆应广说。<a id="a-HY"></a>故由三果立十业道。</p>
  <p id="aHZ">问何故不说思为业道。<a id="a-Ha"></a>答思即是业。<a id="a-Hb"></a>思所行故名为业道。<a id="a-Hc"></a>当知业道非即是思。<a id="a-Hd"></a>是故不说。<a id="a-He"></a>如王所行说名王路。<a id="a-Hf"></a>而王路非王。<a id="a-Hg"></a>此亦如是。<a id="a-Hh"></a>思所行故说名业道。<a id="a-Hi"></a>而业道非思。<a id="a-Hj"></a>王座等喻亦复如是。<a id="a-Hk"></a>复有说者。<a id="a-Hl"></a>若法与思譬如三事和合而生。<a id="a-Hm"></a>有作用转立为业道。<a id="a-Hn"></a>思不与思譬如三事和合而生。<a id="a-Ho"></a>有作用转故非业道。<a id="a-Hp"></a>复有说者。<a id="a-Hq"></a>若法与思俱时而生。<a id="a-Hr"></a>有作用转立为业道。<a id="a-Hs"></a>思不与思俱时而生。<a id="a-Ht"></a>有作用转不立业道。<a id="a-Hu"></a>复有说者。<a id="a-Hv"></a>若法与思同在现在。<a id="a-Hw"></a>与思为路立为业道。<a id="a-Hx"></a>思不与思同在现在。<a id="a-Hy"></a>与思为路不立业道。<a id="a-Hz"></a>问若遣他断生命。<a id="a-I0"></a>乃至作杂秽语。<a id="a-I1"></a>彼使或经多日。<a id="a-I2"></a>乃作时遣他者思灭已久。<a id="a-I3"></a>云何得名与思同在现在为路。<a id="a-I4"></a>令思究竟立业道耶。<a id="a-I5"></a>答就可得义建立业道。<a id="a-I6"></a>谓若余法可得与思同时为路故立业道。<a id="a-I7"></a>非一刹那二思可得现在为路。<a id="a-I8"></a>是故不立思为业道。<a id="a-I9"></a>问思亦与思同在现在。<a id="a-IA"></a>谓他相续思。<a id="a-IB"></a>何故不说。<a id="a-IC"></a>答依自相续建立业道不依他立。</p>
  <p id="aID">已说三业十业道自性。<a id="a-IE"></a>今当显示杂无杂相。<a id="a-IF"></a>三业十业道。<a id="a-IG"></a>为三摄十。<a id="a-IH"></a>十摄三耶。<a id="a-II"></a>答应作四句。<a id="a-IJ"></a>有业非业道。<a id="a-IK"></a>谓业道所不摄身语业及意业全。<a id="a-IL"></a>有业道非业。<a id="a-IM"></a>谓后三业道。<a id="a-IN"></a>有业亦业道。<a id="a-IO"></a>谓前七业道。<a id="a-IP"></a>有非业非业道。<a id="a-IQ"></a>谓除前相。<a id="a-IR"></a>相谓所名。<a id="a-IS"></a>如前广说。<a id="a-IT"></a>谓色蕴中除业取余色蕴。<a id="a-IU"></a>行蕴中除不善贪嗔邪见及无贪无嗔正见并一切思。<a id="a-IV"></a>取余相应不相应行蕴。<a id="a-IW"></a>及三蕴全并无为法。<a id="a-IX"></a>如是一切作第四句故言谓除前相。<a id="a-IY"></a>问十业道中何故前七建立业及业道。<a id="a-IZ"></a>后三唯业道非业耶。<a id="a-Ia"></a>答如施设论说。<a id="a-Ib"></a>诸断生命是业是作用。<a id="a-Ic"></a>与能发起断生命思。<a id="a-Id"></a>为因为道为迹为路。<a id="a-Ie"></a>广说乃至诸杂秽语是业是作用。<a id="a-If"></a>与能发起杂秽语思。<a id="a-Ig"></a>为因为道为迹为路。<a id="a-Ih"></a>所有不善贪恚邪见。<a id="a-Ii"></a>非业非作用。<a id="a-Ij"></a>唯与即彼俱生品思。<a id="a-Ik"></a>为因为道为迹为路。<a id="a-Il"></a>离断生命是业是作用。<a id="a-Im"></a>与能发起离断生命思。<a id="a-In"></a>为因为道为迹为路。<a id="a-Io"></a>广说乃至离杂秽语是业是作用。<a id="a-Ip"></a>与能发起离杂秽语思。<a id="a-Iq"></a>为因为道为迹为路。<a id="a-Ir"></a>所有无贪无嗔正见。<a id="a-Is"></a>非业非作用。<a id="a-It"></a>唯与即彼俱生品思。<a id="a-Iu"></a>为因为道为迹为路。<a id="a-Iv"></a>由此证知彼义应尔。</p>
 </body>
</html>