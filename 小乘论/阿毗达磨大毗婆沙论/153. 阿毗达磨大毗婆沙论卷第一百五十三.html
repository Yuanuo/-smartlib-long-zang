<!doctype html>
<html id="z3IBVfA13k" data-ver="807">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百五十三</h1>
  <h2 id="a2">根蕴第六中等心纳息第四之三</h2>
  <p id="a3">问此中何者是想。<a id="a-4"></a>何者是微细。<a id="a-5"></a>何者是微微。<a id="a-6"></a>有说。<a id="a-7"></a>空无边处识无边处是想。<a id="a-8"></a>无所有处是微细。<a id="a-9"></a>非想非非想处是微微。<a id="a-A"></a>有说。<a id="a-B"></a>空无边处识无边处无所有处是想。<a id="a-C"></a>非想非非想处是微细。<a id="a-D"></a>若心心所法为等无间缘。<a id="a-E"></a>入灭尽定是微微。<a id="a-F"></a>有说。<a id="a-G"></a>非想非非想处亦是想。<a id="a-H"></a>亦是微细。<a id="a-I"></a>亦是微微。<a id="a-J"></a>所以者何。<a id="a-K"></a>非想非非想处。<a id="a-L"></a>有上中下。<a id="a-M"></a>上者是想。<a id="a-N"></a>中者是微细。<a id="a-O"></a>下者是微微。<a id="a-P"></a>问若俱一地有何差别。<a id="a-Q"></a>有说名则差别。<a id="a-R"></a>谓此名为想。<a id="a-S"></a>此名微细。<a id="a-T"></a>此名微微。<a id="a-U"></a>有说。<a id="a-V"></a>品亦差别。<a id="a-W"></a>谓上者名想。<a id="a-X"></a>中者是微细。<a id="a-Y"></a>下者是微微。<a id="a-Z"></a>有说。<a id="a-a"></a>想微细现在前时能修未来圣道。<a id="a-b"></a>微微现在前时不修。<a id="a-c"></a>有说。<a id="a-d"></a>想微细现在前时四念住随一现在修。<a id="a-e"></a>未来四。<a id="a-f"></a>微微现在前时。<a id="a-g"></a>法念住现在修。<a id="a-h"></a>未来三。<a id="a-i"></a>除身念住。<a id="a-j"></a>有说。<a id="a-k"></a>想微细有曾得。<a id="a-l"></a>有未曾得。<a id="a-m"></a>微微唯未曾得。</p>
  <p id="an">问此中因论生论何故入灭定心。<a id="a-o"></a>通曾得未曾得。<a id="a-p"></a>出灭定心唯曾得耶。<a id="a-q"></a>答入定心多加行用功力。<a id="a-r"></a>极作意起故。<a id="a-s"></a>通曾得未曾得。<a id="a-t"></a>出定心与上相违故唯曾得。<a id="a-u"></a>有说。<a id="a-v"></a>入定心能策励增益发起于定故。<a id="a-w"></a>通曾得未曾得。<a id="a-x"></a>出定心与此相违故唯曾得。<a id="a-y"></a>有说。<a id="a-z"></a>入定心唯有漏故。<a id="a-10"></a>通曾得未曾得。<a id="a-11"></a>出定心通有漏无漏故唯曾得。<a id="a-12"></a>问此中因论生论何故入定心唯有漏。<a id="a-13"></a>出定心通有漏无漏。<a id="a-14"></a>答入定心随顺心断故唯有漏。<a id="a-15"></a>由此心不坚不强。<a id="a-16"></a>无势力久住。<a id="a-17"></a>不令余心无间而起。<a id="a-18"></a>如朽败种故于心断极为随顺。<a id="a-19"></a>出定心与此相违。<a id="a-1A"></a>故通有漏无漏。<a id="a-1B"></a>有说。<a id="a-1C"></a>入定心以定为寂静非无漏道。<a id="a-1D"></a>以有为寂静故唯有漏。<a id="a-1E"></a>有说。<a id="a-1F"></a>以此定是次第定。<a id="a-1G"></a>从非想非非想地心无间而起。<a id="a-1H"></a>圣道极至无所有处故。<a id="a-1I"></a>入定心唯是有漏。</p>
  <p id="a1J">问入灭定心为何所缘。<a id="a-1K"></a>出灭定心为何所缘。<a id="a-1L"></a>答入定心缘定。<a id="a-1M"></a>出心亦尔。<a id="a-1N"></a>问若入定心缘定。<a id="a-1O"></a>出心亦尔者云何不入时则出。<a id="a-1P"></a>出时则入耶。<a id="a-1Q"></a>答入定时期心欲入。<a id="a-1R"></a>出定时期心欲出。<a id="a-1S"></a>由期心故无有错乱。<a id="a-1T"></a>又入定心缘未来定。<a id="a-1U"></a>出定心缘过去定。<a id="a-1V"></a>由所缘故亦无错乱。<a id="a-1W"></a>问若入定心缘未来定者。<a id="a-1X"></a>为缘几许未来定耶。<a id="a-1Y"></a>有说。<a id="a-1Z"></a>但缘初刹那定。<a id="a-1a"></a>有说。<a id="a-1b"></a>通缘应相续起者。<a id="a-1c"></a>评曰应说此入定心。<a id="a-1d"></a>缘未来定。<a id="a-1e"></a>而不可说缘何刹那。<a id="a-1f"></a>不缘何刹那。<a id="a-1g"></a>以未来定有多刹那未有先后。<a id="a-1h"></a>杂乱住故。<a id="a-1i"></a>问若出定心缘过去定。<a id="a-1j"></a>为缘几许过去定耶。<a id="a-1k"></a>答有说。<a id="a-1l"></a>但缘最后刹那定。<a id="a-1m"></a>有说。<a id="a-1n"></a>通缘曾相续起者评曰。<a id="a-1o"></a>应说此出定心缘过去定。<a id="a-1p"></a>而不可说缘何刹那。<a id="a-1q"></a>不缘何刹那。<a id="a-1r"></a>以过去定有多刹那相杂住故。</p>
  <p id="a1s">问入灭尽定时。<a id="a-1t"></a>灭何等心心所法。<a id="a-1u"></a>为过去为未来。<a id="a-1v"></a>为现在。<a id="a-1w"></a>若过去者过去已灭。<a id="a-1x"></a>复何所灭。<a id="a-1y"></a>若未来者未来未至。<a id="a-1z"></a>云何可灭。<a id="a-20"></a>若现在者现在不住。<a id="a-21"></a>复云何灭。<a id="a-22"></a>设非定力亦自灭故。<a id="a-23"></a>答应作是说。<a id="a-24"></a>灭于未来。<a id="a-25"></a>问未来未至云何可灭。<a id="a-26"></a>答住现在世。<a id="a-27"></a>遮于未来心心所法。<a id="a-28"></a>令不相续故说为灭。<a id="a-29"></a>如断城路闭门。<a id="a-2A"></a>竖幢不令人入出。<a id="a-2B"></a>说名除寇。<a id="a-2C"></a>此亦如是。<a id="a-2D"></a>有说。<a id="a-2E"></a>通灭未来现在。<a id="a-2F"></a>问现必不住。<a id="a-2G"></a>复云何灭。<a id="a-2H"></a>设非定力亦自灭故。<a id="a-2I"></a>答先现在世心心所法。<a id="a-2J"></a>令有缘法续起而灭。<a id="a-2K"></a>今现在世心心所法。<a id="a-2L"></a>不令有缘法续起而灭。<a id="a-2M"></a>此由谁力。<a id="a-2N"></a>所谓定灭。<a id="a-2O"></a>问出灭定时。<a id="a-2P"></a>何等心心所法现在前耶。<a id="a-2Q"></a>有作是说。<a id="a-2R"></a>先所遮止住未来世心心所法。<a id="a-2S"></a>今现在前。<a id="a-2T"></a>有余师说。<a id="a-2U"></a>余未来世心心所法今现在前。<a id="a-2V"></a>先所遮止住不生法不可复起。<a id="a-2W"></a>评曰。<a id="a-2X"></a>应说起未来世心心所法。<a id="a-2Y"></a>而不可说起何等。<a id="a-2Z"></a>不起何等。<a id="a-2a"></a>以未来世有多刹那。<a id="a-2b"></a>未有先后杂乱住故。<a id="a-2c"></a>问灭尽定有得过去修未来耶。<a id="a-2d"></a>有说。<a id="a-2e"></a>此定无得过去及修未来。<a id="a-2f"></a>如天眼耳。<a id="a-2g"></a>若作是说。<a id="a-2h"></a>无得过去修未来者。<a id="a-2i"></a>彼说定初刹那唯成就现在定。<a id="a-2j"></a>余刹那成就过去现在。<a id="a-2k"></a>出此定已唯成就过去。<a id="a-2l"></a>有说。<a id="a-2m"></a>此定有得过去及修未来。<a id="a-2n"></a>如他心智宿住智等。<a id="a-2o"></a>若作是说。<a id="a-2p"></a>有得过去未来修者。<a id="a-2q"></a>彼说定初刹那成就未来现在定。<a id="a-2r"></a>余刹那成就三世。<a id="a-2s"></a>出此定已成就过去未来。<a id="a-2t"></a>如是说者。<a id="a-2u"></a>应如初说。<a id="a-2v"></a>若谓此定有得过去修未来者。<a id="a-2w"></a>退此定已后还起时。<a id="a-2x"></a>应说还得先所得者。<a id="a-2y"></a>而实此定退复起时。<a id="a-2z"></a>名得未曾得定。<a id="a-30"></a>如不犯重而还家者。<a id="a-31"></a>后更出家名得未曾得戒。<a id="a-32"></a>彼亦如是。<a id="a-33"></a>问此灭定何处起。<a id="a-34"></a>答在欲色界非无色界。<a id="a-35"></a>若初起唯欲界。<a id="a-36"></a>若此起已于此定退命终生色界中。<a id="a-37"></a>由串习力复能现起。<a id="a-38"></a>余者不能。<a id="a-39"></a>云何知然。<a id="a-3A"></a>如契经说。<a id="a-3B"></a>尊者舍利子告苾刍众言。<a id="a-3C"></a>若苾刍戒定慧具足者。<a id="a-3D"></a>能数数入出灭受想定。<a id="a-3E"></a>彼于现法及将死时。<a id="a-3F"></a>若不能辨如来圣旨。<a id="a-3G"></a>命终超段食天处。<a id="a-3H"></a>生在意成身天中。<a id="a-3I"></a>于彼复能数数入出灭想受定。<a id="a-3J"></a>斯有是处应如实知。<a id="a-3K"></a>时具寿邬陀夷。<a id="a-3L"></a>在彼会坐。<a id="a-3M"></a>语尊者舍利子言。<a id="a-3N"></a>彼苾刍生意成身天。<a id="a-3O"></a>能数入出灭想受定无有是处第二第三亦如是说。<a id="a-3P"></a>问何故具寿邬陀夷再三违逆尊者舍利子。<a id="a-3Q"></a>答彼之所疑非无处所。<a id="a-3R"></a>彼作是念。<a id="a-3S"></a>得此定者必已离无所有处染。<a id="a-3T"></a>命终应生非想非非想处。<a id="a-3U"></a>于彼必无起此定理。<a id="a-3V"></a>又彼不了舍利子意。<a id="a-3W"></a>是故现前再三违逆。<a id="a-3X"></a>问舍利子有何意趣。<a id="a-3Y"></a>彼具寿云何不了。<a id="a-3Z"></a>答舍利子说生色界者。<a id="a-3a"></a>邬陀夷说生无色界者。<a id="a-3b"></a>舍利子说退者。<a id="a-3c"></a>邬陀夷说不退者。<a id="a-3d"></a>由此不了故三违之。<a id="a-3e"></a>问尊者何故不开悟彼。<a id="a-3f"></a>而致重违逆耶。<a id="a-3g"></a>答尊者念言。<a id="a-3h"></a>谁能开悟如是愚执自是者耶。<a id="a-3i"></a>有说。<a id="a-3j"></a>尊者念欲开悟。<a id="a-3k"></a>由再三违逆故彼意便止。<a id="a-3l"></a>如箭喻经说。<a id="a-3m"></a>有众多增上慢苾刍。<a id="a-3n"></a>于佛前各自赞美。<a id="a-3o"></a>我生已尽。<a id="a-3p"></a>乃至广说。<a id="a-3q"></a>佛时欲为说断慢法。<a id="a-3r"></a>由诸苾刍自赞不止故彼心便息。<a id="a-3s"></a>世尊具足普缘大悲。<a id="a-3t"></a>尚于慢人说法心息。<a id="a-3u"></a>何况尊者舍利子耶。<a id="a-3v"></a>有说。<a id="a-3w"></a>尊者作如是念。<a id="a-3x"></a>此所论事必闻于佛。<a id="a-3y"></a>佛当以此呵邬陀夷及阿难陀。<a id="a-3z"></a>当使此诫经历千载。<a id="a-40"></a>令无智者不敢违于智人所说。<a id="a-41"></a>尊者复念。<a id="a-42"></a>如是苾刍于大众中再三违我竟。<a id="a-43"></a>无同梵行者随喜我之所说。<a id="a-44"></a>今应诣佛决判此事。<a id="a-45"></a>念已则时往至佛所。<a id="a-46"></a>顶礼双足退坐一面。<a id="a-47"></a>告苾刍众若苾刍戒定慧具。<a id="a-48"></a>乃至广说。<a id="a-49"></a>时邬陀夷亦在彼会。<a id="a-4A"></a>复作如上违逆之言。<a id="a-4B"></a>尊者尔时作如是念。<a id="a-4C"></a>彼故于大师所违反我说。<a id="a-4D"></a>又无同梵行苾刍称赞于我。<a id="a-4E"></a>我于今者唯应默然。<a id="a-4F"></a>时舍利子便默然住。<a id="a-4G"></a>尔时佛告邬陀夷曰。<a id="a-4H"></a>汝以何等为意成身天。<a id="a-4I"></a>岂不欲说非想非非想处耶。<a id="a-4J"></a>彼答如是。<a id="a-4K"></a>世尊告曰。<a id="a-4L"></a>汝是愚人盲无慧眼。<a id="a-4M"></a>云何与上座苾刍论甚深阿毗达磨。<a id="a-4N"></a>佛于尔时现前呵责邬陀夷已。<a id="a-4O"></a>复责具寿阿难陀言。<a id="a-4P"></a>汝见愚人触恼上座。<a id="a-4Q"></a>何缘舍置曾不呵止。<a id="a-4R"></a>世尊尔时呵责是已。<a id="a-4S"></a>便入静室宴寂而住。<a id="a-4T"></a>问邬陀夷有过故。<a id="a-4U"></a>世尊呵之。<a id="a-4V"></a>彼阿难陀何过被责。<a id="a-4W"></a>答邬陀夷是阿难陀共住第子。<a id="a-4X"></a>故佛责以不善教诲。<a id="a-4Y"></a>复次邬陀夷是阿难陀摄徒众者。<a id="a-4Z"></a>故佛诃其不如法告示。<a id="a-4a"></a>复次尊者阿难陀是佛摄徒众者。<a id="a-4b"></a>故佛责曰。<a id="a-4c"></a>汝何不知如法说者。<a id="a-4d"></a>非法说者。<a id="a-4e"></a>复次诸对法者所说甚深。<a id="a-4f"></a>非多人所知。<a id="a-4g"></a>唯除佛及舍利子。<a id="a-4h"></a>阿难亦以多闻力知故。<a id="a-4i"></a>佛责曰。<a id="a-4j"></a>汝知此义何不称赞上座所说以摄受法朋耶。<a id="a-4k"></a>由此等缘故佛呵责。<a id="a-4l"></a>以是义故知灭尽定欲界初起。<a id="a-4m"></a>退生色界复能现前。<a id="a-4n"></a>余不能起。</p>
  <p id="a4o">问何故生色界中。<a id="a-4p"></a>能初起静虑无色而非灭定耶。<a id="a-4q"></a>答静虑由三缘故初起。<a id="a-4r"></a>一由因力。<a id="a-4s"></a>二由业力。<a id="a-4t"></a>三由法尔力。<a id="a-4u"></a>由因力者。<a id="a-4v"></a>谓于余生曾近起灭此静虑故。<a id="a-4w"></a>由业力者。<a id="a-4x"></a>谓彼地顺决定受业。<a id="a-4y"></a>已造作增长将与果故。<a id="a-4z"></a>由法尔力者。<a id="a-50"></a>谓世界坏时下地有情必生上故。<a id="a-51"></a>无色由二缘故初起。<a id="a-52"></a>一由因力。<a id="a-53"></a>二由业力。<a id="a-54"></a>由因力者。<a id="a-55"></a>谓余生中曾近起灭此无色故。<a id="a-56"></a>由业力者。<a id="a-57"></a>谓彼地顺决定受业。<a id="a-58"></a>已造作增长将与果故。<a id="a-59"></a>不由法尔力。<a id="a-5A"></a>第四静虑以上无世界坏故。<a id="a-5B"></a>灭尽定由一缘故初起。<a id="a-5C"></a>谓由说力唯欲界中有佛说故。<a id="a-5D"></a>能起现前不由因力。<a id="a-5E"></a>以余生中未曾起灭此灭定故。<a id="a-5F"></a>不由业力以此定非业性故。<a id="a-5G"></a>不由法尔力。<a id="a-5H"></a>以无色中无世界坏故。<a id="a-5I"></a>问何故生欲色界能起灭定。<a id="a-5J"></a>非无色界耶。<a id="a-5K"></a>答命根依二法转。<a id="a-5L"></a>一色。<a id="a-5M"></a>二心。<a id="a-5N"></a>此定无心断心起故。<a id="a-5O"></a>生欲色界起此定时。<a id="a-5P"></a>心虽断而命根依色转。<a id="a-5Q"></a>生无色界色虽断而命根依心转。<a id="a-5R"></a>若生彼起此定者色心俱无。<a id="a-5S"></a>命根无依故应断。<a id="a-5T"></a>是应名死。<a id="a-5U"></a>非谓入定。<a id="a-5V"></a>是故生彼界不起。<a id="a-5W"></a>问退此定已命终生下三无色不。<a id="a-5X"></a>有说。<a id="a-5Y"></a>不生。<a id="a-5Z"></a>所以者何。<a id="a-5a"></a>退此定已容生二处。<a id="a-5b"></a>一能起此定处。<a id="a-5c"></a>二受此定异熟处。<a id="a-5d"></a>色界虽非受此定异熟处。<a id="a-5e"></a>而是能起此定处。<a id="a-5f"></a>非想非非想处虽非能起此定处。<a id="a-5g"></a>而是受此定异熟处下三无色二事俱无故。<a id="a-5h"></a>退此定无容生彼。<a id="a-5i"></a>有说。<a id="a-5j"></a>亦生。<a id="a-5k"></a>然生彼者不名身证及俱解脱。<a id="a-5l"></a>若作是说则为善通毗木差罗所说。<a id="a-5m"></a>如说。<a id="a-5n"></a>身证于净四无色定。<a id="a-5o"></a>或成就一。<a id="a-5p"></a>或成就四。<a id="a-5q"></a>云何一。<a id="a-5r"></a>谓生非想非非想处。<a id="a-5s"></a>云何四。<a id="a-5t"></a>谓生欲色界。<a id="a-5u"></a>如身证俱解脱亦尔。<a id="a-5v"></a>下三无色。<a id="a-5w"></a>必不成就灭尽定故不得二名。<a id="a-5x"></a>评曰。<a id="a-5y"></a>应知此中初说为善。</p>
  <p id="a5z">问住灭尽定得经几时。<a id="a-60"></a>答欲界有情诸根大种由段食住。<a id="a-61"></a>若久在定则在定时身虽无损后出定时身便散坏。<a id="a-62"></a>故住此定但应少时。<a id="a-63"></a>极久不得过七昼夜。<a id="a-64"></a>段食尽故。<a id="a-65"></a>云何知然。<a id="a-66"></a>曾闻于一僧伽蓝中。<a id="a-67"></a>有一苾刍得灭尽定。<a id="a-68"></a>食时将至。<a id="a-69"></a>着衣持钵诣食堂中。<a id="a-6A"></a>是日打揵稚少晚。<a id="a-6B"></a>彼苾刍以精勤故。<a id="a-6C"></a>便作是念。<a id="a-6D"></a>我何为空过。<a id="a-6E"></a>此时不修于善遂不观后际。<a id="a-6F"></a>则立誓愿入于灭定。<a id="a-6G"></a>乃至打揵稚当出时。<a id="a-6H"></a>彼僧伽蓝有难事起。<a id="a-6I"></a>诸苾刍等散往他处。<a id="a-6J"></a>经于三月难事方解。<a id="a-6K"></a>苾刍还集僧伽蓝中。<a id="a-6L"></a>才打揵稚。<a id="a-6M"></a>彼苾刍从定而出则便命终。<a id="a-6N"></a>复有一苾刍得灭尽定。<a id="a-6O"></a>而常乞食。<a id="a-6P"></a>于日初分着衣持钵方欲诣村。<a id="a-6Q"></a>遇天大雨恐坏衣色少时停住。<a id="a-6R"></a>则作是念。<a id="a-6S"></a>我何为空过。<a id="a-6T"></a>此时不修于善遂不观后际。<a id="a-6U"></a>则立誓愿入于灭定。<a id="a-6V"></a>乃至雨止当出。<a id="a-6W"></a>有说。<a id="a-6X"></a>尔时雨经半月。<a id="a-6Y"></a>有说。<a id="a-6Z"></a>一月其雨方止。<a id="a-6a"></a>彼从定出则便命终。<a id="a-6b"></a>由此故知生于欲界。<a id="a-6c"></a>若久在定则在定时身虽无损后出定时身便散坏。<a id="a-6d"></a>故住此定但应少时极久不得过七昼夜。<a id="a-6e"></a>色界有情诸根大种不由段食之所任持故。<a id="a-6f"></a>住此定或经半劫。<a id="a-6g"></a>或经一劫或复过此。<a id="a-6h"></a>问若有苾刍不立誓愿入灭尽定。<a id="a-6i"></a>云何当出。<a id="a-6j"></a>答法尔应出。<a id="a-6k"></a>如有心定。<a id="a-6l"></a>又彼苾刍或欲饮食。<a id="a-6m"></a>或欲便利。<a id="a-6n"></a>以彼在定虽不为损出则致患故。<a id="a-6o"></a>由此因必应出定。<a id="a-6p"></a>问异生能入灭尽定不。<a id="a-6q"></a>尊者世友说。<a id="a-6r"></a>不能入。<a id="a-6s"></a>契经说。<a id="a-6t"></a>为圣者定故。<a id="a-6u"></a>若异生能入者亦应名异生定有说。<a id="a-6v"></a>异生必欣上地离下地染。<a id="a-6w"></a>如尺蠖虫。<a id="a-6x"></a>非想非非想处无上地可欣故。<a id="a-6y"></a>诸异生不能离彼染。<a id="a-6z"></a>若不离彼见所断染。<a id="a-70"></a>必无有能入灭尽定。<a id="a-71"></a>故诸异生不能入此定。<a id="a-72"></a>有说。<a id="a-73"></a>异生如如入定则如是如是身心安息。<a id="a-74"></a>由安息故加行慢缓。<a id="a-75"></a>是以不能入灭尽定。<a id="a-76"></a>大德说曰。<a id="a-77"></a>异生不能入灭尽定。<a id="a-78"></a>以诸异生如如入定则如是如是我见坚牢。<a id="a-79"></a>怖边际灭起深坑想。<a id="a-7A"></a>是故不能入灭尽定。</p>
  <p id="a7B">问菩萨为入灭尽定不。<a id="a-7C"></a>尊者世友说不能入。<a id="a-7D"></a>契经说。<a id="a-7E"></a>为圣者定故。<a id="a-7F"></a>若菩萨能入者亦应名异生定。<a id="a-7G"></a>有说。<a id="a-7H"></a>菩萨必欣上地离下地染。<a id="a-7I"></a>如尺蠖虫。<a id="a-7J"></a>广说如前。<a id="a-7K"></a>有说。<a id="a-7L"></a>菩萨能入此定。<a id="a-7M"></a>以诸菩萨求一切智。<a id="a-7N"></a>于一切处皆悉寻求。<a id="a-7O"></a>若当不能入此定者何名寻求一切处耶。<a id="a-7P"></a>大德说曰。<a id="a-7Q"></a>菩萨不能入灭尽定以诸菩萨虽伏我见不怖边际灭。<a id="a-7R"></a>不起深坑想。<a id="a-7S"></a>而欲广修般罗若故。<a id="a-7T"></a>于灭尽定心不乐入。<a id="a-7U"></a>勿令般若有断有碍故。<a id="a-7V"></a>虽有能而不现入。<a id="a-7W"></a>此说菩萨未入圣位。</p>
  <p id="a7X">问已知菩萨前众同分中未曾起灭定。<a id="a-7Y"></a>后众同分中为先起灭定。<a id="a-7Z"></a>后证无上正等菩提为先证无上正等菩提。<a id="a-7a"></a>后起灭定。<a id="a-7b"></a>若先起灭定者。<a id="a-7c"></a>云何名为不起意乐。<a id="a-7d"></a>云何非起不同分心。<a id="a-7e"></a>云何名三十四心刹那得一切智。<a id="a-7f"></a>若先证无上正等菩提者。<a id="a-7g"></a>云何菩萨名满学者。<a id="a-7h"></a>云何得尽智时名善办所作。<a id="a-7i"></a>云何尽智起已名俱解脱。<a id="a-7j"></a>答外国诸师作如是说一切菩萨先起灭尽定。<a id="a-7k"></a>后证无上正等菩提。<a id="a-7l"></a>问云何名为不起意乐。<a id="a-7m"></a>答彼说一切菩萨先离无所有处染。<a id="a-7n"></a>起如是决定意乐。<a id="a-7o"></a>我当不起于座依第四静虑入正性离生。<a id="a-7p"></a>得不还果起灭尽定。<a id="a-7q"></a>证于无上正等菩提。<a id="a-7r"></a>如所思惟后皆证得。<a id="a-7s"></a>由此故说不起意乐。<a id="a-7t"></a>问云何非起不同分心。<a id="a-7u"></a>答彼说谁言菩萨不起不同分心。<a id="a-7v"></a>然菩萨有不同分心。<a id="a-7w"></a>设有此言亦不违理。<a id="a-7x"></a>不违所立本意乐故。<a id="a-7y"></a>问云何说三十四心刹那得一切智。<a id="a-7z"></a>答彼说此依无漏心说。<a id="a-80"></a>不论入出灭尽定心。<a id="a-81"></a>迦湿弥罗国毗婆沙师说。<a id="a-82"></a>一切菩萨先证无上正等菩提后起灭尽定。<a id="a-83"></a>问云何菩萨名满学者。<a id="a-84"></a>答此依根满果满而说。<a id="a-85"></a>不说定满。<a id="a-86"></a>斯有何过。<a id="a-87"></a>问云何得尽智时名善办所作。<a id="a-88"></a>答解脱障。<a id="a-89"></a>有说。<a id="a-8A"></a>以下无智为体。<a id="a-8B"></a>有说。<a id="a-8C"></a>于定不自在为体。<a id="a-8D"></a>有说。<a id="a-8E"></a>诸定不得为体。<a id="a-8F"></a>若说以下无智为体者。<a id="a-8G"></a>世尊得尽智时已断一切无智。<a id="a-8H"></a>已生彼对治智由此故名解脱障断。<a id="a-8I"></a>若说于定不自在为体者。<a id="a-8J"></a>彼说世尊得尽智时于一切静虑解脱等持等至。<a id="a-8K"></a>若入若出皆得自在。<a id="a-8L"></a>由此故名解脱障断。<a id="a-8M"></a>若说诸定不得为体者。<a id="a-8N"></a>彼说世尊得尽智时。<a id="a-8O"></a>已得一切静虑解脱等持等至。<a id="a-8P"></a>由此故名解脱障断。<a id="a-8Q"></a>是故得说善办所作。<a id="a-8R"></a>问云何尽智起已名俱解脱。<a id="a-8S"></a>答已得彼定入出心故名俱解脱非得定体则由此理名离染得。<a id="a-8T"></a>后时不由加行起故。<a id="a-8U"></a>是以菩萨三十四心刹那证得无上正等菩提。<a id="a-8V"></a>云何名为三十四心刹那。<a id="a-8W"></a>谓菩萨先离无所有处染。<a id="a-8X"></a>后依第四静虑。<a id="a-8Y"></a>入正性离生。<a id="a-8Z"></a>于见道中有十五心刹那。<a id="a-8a"></a>道类智时为第十六则此名断有顶加行。<a id="a-8b"></a>离非想非非想处染。<a id="a-8c"></a>复有九无间道九解脱道。<a id="a-8d"></a>是名三十四心刹那。<a id="a-8e"></a>菩萨依此证无上觉。</p>
  <p id="a8f">如契经说。<a id="a-8g"></a>毗舍佉邬波索迦。<a id="a-8h"></a>诣达磨阵那苾刍尼所。<a id="a-8i"></a>问言。<a id="a-8j"></a>圣者诸苾刍等。<a id="a-8k"></a>念何当言入灭尽定。<a id="a-8l"></a>苾刍尼告毗舍佉言。<a id="a-8m"></a>诸苾刍等入灭定时。<a id="a-8n"></a>终不念言我今入灭定或复当入。<a id="a-8o"></a>然由先时调练心故。<a id="a-8p"></a>心转微细随顺趣入。<a id="a-8q"></a>问将欲入灭定时。<a id="a-8r"></a>先敷绳床次洗足已结跏趺坐端身系念。<a id="a-8s"></a>后便入定。<a id="a-8t"></a>于此中间岂不作念我今入灭定或复当入。<a id="a-8u"></a>答远加行中虽有此念。<a id="a-8v"></a>而从欲界善心无间入初静虑。<a id="a-8w"></a>乃至渐次入灭尽定。<a id="a-8x"></a>于此邻近加行位中。<a id="a-8y"></a>必不念言我今入灭定或复当入复问。<a id="a-8z"></a>圣者诸苾刍等。<a id="a-90"></a>念何当言出灭尽定。<a id="a-91"></a>苾刍尼告毗舍佉言。<a id="a-92"></a>诸苾刍等出灭定时。<a id="a-93"></a>终不念言我今出灭定或复当出。<a id="a-94"></a>然彼身命六处为缘。<a id="a-95"></a>及本要期出灭尽定。<a id="a-96"></a>或由饥渴便利所恼。<a id="a-97"></a>在定虽不为损出则作患故。<a id="a-98"></a>彼法尔出于灭定。<a id="a-99"></a>又问。<a id="a-9A"></a>圣者诸苾刍等入灭定时。<a id="a-9B"></a>先灭何法。<a id="a-9C"></a>身行耶。<a id="a-9D"></a>语行耶。<a id="a-9E"></a>意行耶。<a id="a-9F"></a>苾刍尼言。<a id="a-9G"></a>诸苾刍等入灭定时。<a id="a-9H"></a>先灭语行。<a id="a-9I"></a>次身行。<a id="a-9J"></a>后意行。<a id="a-9K"></a>问入灭定时灭意行可尔。<a id="a-9L"></a>身语行云何。<a id="a-9M"></a>谓从初静虑入第二静虑时语行已灭。<a id="a-9N"></a>从第三静虑入第四静虑时身行已灭。<a id="a-9O"></a>如何方说入灭定时灭身语行。<a id="a-9P"></a>答入灭定时有远有近。<a id="a-9Q"></a>远灭身语行。<a id="a-9R"></a>近灭意行。<a id="a-9S"></a>又从入初静虑。<a id="a-9T"></a>乃至入非想非非想处。<a id="a-9U"></a>皆名入灭定时。<a id="a-9V"></a>为入灭定起。<a id="a-9W"></a>此诸地现在前故。<a id="a-9X"></a>是故无过。<a id="a-9Y"></a>复问圣者诸苾刍等出灭定时。<a id="a-9Z"></a>先起何法。<a id="a-9a"></a>身行耶。<a id="a-9b"></a>语行耶。<a id="a-9c"></a>意行耶。<a id="a-9d"></a>苾刍尼言。<a id="a-9e"></a>诸苾刍等出灭定时。<a id="a-9f"></a>先起意行。<a id="a-9g"></a>次身行。<a id="a-9h"></a>后语行。<a id="a-9i"></a>问出灭定时起意行可尔。<a id="a-9j"></a>身语行云何。<a id="a-9k"></a>谓从第四静虑入第三静虑时身行方起。<a id="a-9l"></a>从第二静虑入初静虑时语行方起。<a id="a-9m"></a>如何可说出灭定时起身语行。<a id="a-9n"></a>答出灭定时有近有远。<a id="a-9o"></a>近起意行。<a id="a-9p"></a>远起身语行。<a id="a-9q"></a>又从灭定起。<a id="a-9r"></a>乃至入初静虑。<a id="a-9s"></a>皆名出灭定时。<a id="a-9t"></a>复问。<a id="a-9u"></a>圣者诸苾刍等出灭定时。<a id="a-9v"></a>其心何所随顺。<a id="a-9w"></a>何所转近。<a id="a-9x"></a>何所垂入。<a id="a-9y"></a>苾刍尼言。<a id="a-9z"></a>诸苾刍等出灭定时。<a id="a-A0"></a>其心随顺离。<a id="a-A1"></a>转近离。<a id="a-A2"></a>垂入离。<a id="a-A3"></a>问此中说何法名离。<a id="a-A4"></a>有说。<a id="a-A5"></a>灭定名离。<a id="a-A6"></a>若作是说灭定名离者。<a id="a-A7"></a>彼说若世俗心出则二缘故。<a id="a-A8"></a>其心随顺离。<a id="a-A9"></a>转近离。<a id="a-AA"></a>垂入离。<a id="a-AB"></a>谓意乐故及所缘故。<a id="a-AC"></a>若无漏心出。<a id="a-AD"></a>苦集智相应者。<a id="a-AE"></a>则一缘故其心随顺离。<a id="a-AF"></a>转近离。<a id="a-AG"></a>垂入离。<a id="a-AH"></a>谓所缘故。<a id="a-AI"></a>非意乐故。<a id="a-AJ"></a>若灭道智相应者。<a id="a-AK"></a>则其心非意乐故。<a id="a-AL"></a>非所缘故。<a id="a-AM"></a>随顺离。<a id="a-AN"></a>转近离。<a id="a-AO"></a>垂入离。<a id="a-AP"></a>有说。<a id="a-AQ"></a>涅槃名离。<a id="a-AR"></a>若作是说涅槃名离者。<a id="a-AS"></a>彼说若世俗心出则其心非意乐故。<a id="a-AT"></a>非所缘故。<a id="a-AU"></a>随顺离。<a id="a-AV"></a>转近离。<a id="a-AW"></a>垂入离。<a id="a-AX"></a>若无漏心出苦集。<a id="a-AY"></a>道智相应者则一缘故其心随顺离。<a id="a-AZ"></a>转近离。<a id="a-Aa"></a>垂入离。<a id="a-Ab"></a>谓意乐故。<a id="a-Ac"></a>非所缘故。<a id="a-Ad"></a>若灭智相应者则二缘故。<a id="a-Ae"></a>其心随顺离。<a id="a-Af"></a>转近离垂入离。<a id="a-Ag"></a>谓意乐故。<a id="a-Ah"></a>及所缘故。<a id="a-Ai"></a>有说。<a id="a-Aj"></a>灭定涅槃名离。<a id="a-Ak"></a>若作是说灭定涅槃名离者。<a id="a-Al"></a>彼说若世俗心出及无漏心出。<a id="a-Am"></a>苦集灭智相应者。<a id="a-An"></a>总而言之则二缘故。<a id="a-Ao"></a>其心随顺离。<a id="a-Ap"></a>转近离。<a id="a-Aq"></a>垂入离。<a id="a-Ar"></a>谓意乐故及所缘故。<a id="a-As"></a>若道智相应者则一缘故。<a id="a-At"></a>其心随顺离。<a id="a-Au"></a>转近离。<a id="a-Av"></a>垂入离。<a id="a-Aw"></a>谓意乐故非所缘故。</p>
  <p id="aAx">又问。<a id="a-Ay"></a>圣者诸苾刍等出灭定时。<a id="a-Az"></a>为触几触。<a id="a-B0"></a>苾刍尼告毗舍佉言。<a id="a-B1"></a>触三种触。<a id="a-B2"></a>一不动触。<a id="a-B3"></a>二无所有触。<a id="a-B4"></a>三无相触。<a id="a-B5"></a>问如是三触有何差别。<a id="a-B6"></a>尊者世友作如是说。<a id="a-B7"></a>空无边处识无边处。<a id="a-B8"></a>是不动触。<a id="a-B9"></a>无所有处。<a id="a-BA"></a>是无所有触。<a id="a-BB"></a>非想非非想处。<a id="a-BC"></a>是无相触。<a id="a-BD"></a>有说。<a id="a-BE"></a>空是不动触。<a id="a-BF"></a>无愿是无所有触。<a id="a-BG"></a>无相是无相触。<a id="a-BH"></a>有说。<a id="a-BI"></a>无漏无所有处。<a id="a-BJ"></a>缘涅槃者具名三触。<a id="a-BK"></a>谓无漏故名不动触。<a id="a-BL"></a>无所有处摄故名无所有触。<a id="a-BM"></a>缘涅槃故名无相触。<a id="a-BN"></a>大德说曰。<a id="a-BO"></a>诸苾刍等出灭定时。<a id="a-BP"></a>若起非想非非想处心不起余。<a id="a-BQ"></a>不同分心当言触无相触。<a id="a-BR"></a>若起无所有处不同分心。<a id="a-BS"></a>当言触无所有触。<a id="a-BT"></a>若起识无边处不同分心。<a id="a-BU"></a>当言触不动触。<a id="a-BV"></a>由此理趣余五有想定应知亦尔。<a id="a-BW"></a>谓空无边处及四静虑。<a id="a-BX"></a>由此次第入灭定不。<a id="a-BY"></a>则由此出由此次第出灭定不。<a id="a-BZ"></a>则由此入。<a id="a-Ba"></a>如由此次第而睡不。<a id="a-Bb"></a>则由此觉。<a id="a-Bc"></a>由此次第而觉不。<a id="a-Bd"></a>则由此睡彼亦如是。</p>
  <p id="aBe">如说。<a id="a-Bf"></a>由得依住此灭定故不受当来生老死苦。<a id="a-Bg"></a>不起彼集。<a id="a-Bh"></a>问灭定不能断诸烦恼。<a id="a-Bi"></a>云何得有如是说耶。<a id="a-Bj"></a>答应观此中所说意趣。<a id="a-Bk"></a>谓诸有学出灭定已作是思惟。<a id="a-Bl"></a>此灭定中心心所法。<a id="a-Bm"></a>暂灭暂息须臾不行。<a id="a-Bn"></a>尚有如是寂静微妙。<a id="a-Bo"></a>何况涅槃。<a id="a-Bp"></a>有为诸行永灭永息究竟不行。<a id="a-Bq"></a>由此为先断余烦恼。<a id="a-Br"></a>灭相续蕴入无余依涅槃界。<a id="a-Bs"></a>若诸无学出灭定已作是思惟。<a id="a-Bt"></a>广说乃至由此为先灭相续蕴入无余依涅槃界依此密意故作是说。<a id="a-Bu"></a>非谓灭定能断烦恼。</p>
  <p id="aBv">施设论说。<a id="a-Bw"></a>有作愿入灭定。<a id="a-Bx"></a>不作愿出。<a id="a-By"></a>有作愿出灭定。<a id="a-Bz"></a>不作愿入。<a id="a-C0"></a>有作愿入灭定亦作愿出。<a id="a-C1"></a>有不作愿入灭定不作愿出。<a id="a-C2"></a>此中作愿入灭定不作愿出者。<a id="a-C3"></a>谓如有一作是愿言。<a id="a-C4"></a>我当入灭定。<a id="a-C5"></a>不作是愿。<a id="a-C6"></a>我当出灭定。<a id="a-C7"></a>四有想定随一现前。<a id="a-C8"></a>彼入灭定从灭定出。<a id="a-C9"></a>四有想定随一现前。<a id="a-CA"></a>作愿出灭定。<a id="a-CB"></a>不作愿入者。<a id="a-CC"></a>谓如有一不作愿言。<a id="a-CD"></a>我当入灭定。<a id="a-CE"></a>而作是愿。<a id="a-CF"></a>我当出灭定。<a id="a-CG"></a>四有想定随一现前。<a id="a-CH"></a>彼入灭定从灭定出。<a id="a-CI"></a>四有想定随一现前。<a id="a-CJ"></a>作愿入灭定。<a id="a-CK"></a>亦作愿出者。<a id="a-CL"></a>谓如有一作是愿言。<a id="a-CM"></a>我当入灭定。<a id="a-CN"></a>亦作是愿。<a id="a-CO"></a>我当出灭定。<a id="a-CP"></a>四有想定随一现前。<a id="a-CQ"></a>彼入灭定从灭定出。<a id="a-CR"></a>四有想定随一现前。<a id="a-CS"></a>不作愿入灭定。<a id="a-CT"></a>不作愿出者。<a id="a-CU"></a>谓如有一不作愿言。<a id="a-CV"></a>我当入灭定。<a id="a-CW"></a>亦不作愿我当出灭定。<a id="a-CX"></a>四有想定随一现前彼入灭定从灭定出。<a id="a-CY"></a>四有想定随一现前。<a id="a-CZ"></a>问作愿入出及唯作愿入者是事可尔。<a id="a-Ca"></a>以入定者必当出故。<a id="a-Cb"></a>不作愿入出。<a id="a-Cc"></a>及唯作愿出者。<a id="a-Cd"></a>云何可尔。<a id="a-Ce"></a>非不欲入而入定故。<a id="a-Cf"></a>答此中一切皆欲入定。<a id="a-Cg"></a>皆欲出定。<a id="a-Ch"></a>然依入出定心有自在不自在故作是说。<a id="a-Ci"></a>谓有于入定心得自在非出定心。<a id="a-Cj"></a>彼作愿出定不作愿入。<a id="a-Ck"></a>有于出定心得自在非入定心。<a id="a-Cl"></a>彼作愿入定不作愿出。<a id="a-Cm"></a>有于入出定心俱得自在。<a id="a-Cn"></a>彼不作愿入定亦不作愿出。<a id="a-Co"></a>有于入出定心俱不自在。<a id="a-Cp"></a>彼作愿入定亦作愿出。<a id="a-Cq"></a>问四有想定何者是耶。<a id="a-Cr"></a>答四无色定。<a id="a-Cs"></a>问何故出灭定时但说起四无色定。<a id="a-Ct"></a>答以四无色定于出灭定时。<a id="a-Cu"></a>可作逆次出逆超出故。<a id="a-Cv"></a>谓若以非想非非想处心出灭定者。<a id="a-Cw"></a>彼若则起无所有处心是逆次出。<a id="a-Cx"></a>若则起识无边处心是逆超出。<a id="a-Cy"></a>若以无所有处心出灭定者彼若则起识无边处心是逆次出。<a id="a-Cz"></a>若则起空无边处心是逆超出。<a id="a-D0"></a>是故但说四无色定。</p>
 </body>
</html>