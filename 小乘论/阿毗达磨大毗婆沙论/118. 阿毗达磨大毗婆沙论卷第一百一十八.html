<!doctype html>
<html id="z3IBVdy13B" data-ver="927">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百一十八</h1>
  <h2 id="a2">业蕴第四中邪语纳息第二之三</h2>
  <p id="a3">诸法由业得。<a id="a-4"></a>彼法当言是善不善无记耶。<a id="a-5"></a>乃至广说。<a id="a-6"></a>问何故作此论。<a id="a-7"></a>答为止他宗显己义故。<a id="a-8"></a>谓犊子部。<a id="a-9"></a>分别论者。<a id="a-A"></a>欲令音声是异熟果。<a id="a-B"></a>问彼由何量作如是说。<a id="a-C"></a>答由圣言故。<a id="a-D"></a>如施设论说。<a id="a-E"></a>何缘菩萨感得梵音大士夫相。<a id="a-F"></a>菩萨昔余生中。<a id="a-G"></a>离粗恶语此业究竟得梵音声。<a id="a-H"></a>由此说故彼便计声是异熟果。<a id="a-I"></a>为遮此意显一切声非异熟果故作斯论。<a id="a-J"></a>诸法由业得。<a id="a-K"></a>彼法当言是善不善无记耶。<a id="a-L"></a>答依异熟果诸法由业得彼法是无记。<a id="a-M"></a>问何故作是说。<a id="a-N"></a>答或有诸法虽由业得而非无记。<a id="a-O"></a>如诸律仪不律仪等。<a id="a-P"></a>为简彼法故作是说。<a id="a-Q"></a>依异熟果诸法由业得彼法是无记此中犊子部分别论者。<a id="a-R"></a>问应理论者言。<a id="a-S"></a>定作是说依异熟果诸法由业得彼法是无记耶。<a id="a-T"></a>此是审定他宗之言。<a id="a-U"></a>若不审定他所立宗。<a id="a-V"></a>便难他者则无有能与他作过。<a id="a-W"></a>亦是征难他所不说故审定言。<a id="a-X"></a>汝今忍可定作是说。<a id="a-Y"></a>依异熟果诸法由业得。<a id="a-Z"></a>彼法是无记耶。<a id="a-a"></a>应理论者答言如是。<a id="a-b"></a>彼复问言为何所欲。<a id="a-c"></a>如来善心说语。<a id="a-d"></a>妙音美音和雅音悦意音。<a id="a-e"></a>此语是善耶。<a id="a-f"></a>应理论者答言如是。<a id="a-g"></a>彼便难言。<a id="a-h"></a>听我说汝负处失处违自言处。<a id="a-i"></a>若作是说。<a id="a-j"></a>依异熟果诸法由业得彼法是无记。<a id="a-k"></a>则不应言如来善心说诸妙音美音和雅音悦意音此语是善。<a id="a-l"></a>作是说者不应道理。<a id="a-m"></a>若作是说如来善心说诸妙音美音和雅音悦意音。<a id="a-n"></a>此语是善则不应言依异熟果诸法由业得彼法是无记。<a id="a-o"></a>而作是说不应道理。<a id="a-p"></a>应理论者释彼难言。<a id="a-q"></a>应作是说。<a id="a-r"></a>菩萨昔余生中。<a id="a-s"></a>造作增长感异熟果大宗叶业。<a id="a-t"></a>由是因缘展转出生如来咽喉微妙大种。<a id="a-u"></a>从此能生妙语音声而声非异熟。</p>
  <p id="av">问若一切声非异熟果。<a id="a-w"></a>施设论说当云何通。<a id="a-x"></a>答依展转因作如是说。<a id="a-y"></a>然一切声非异熟果。<a id="a-z"></a>问何故诸声非异熟果。<a id="a-10"></a>或有说者。<a id="a-11"></a>声属第三传。<a id="a-12"></a>谓最初业生诸大种。<a id="a-13"></a>大种生声。<a id="a-14"></a>声属第三故非异熟果。<a id="a-15"></a>复有说者。<a id="a-16"></a>声属第五传。<a id="a-17"></a>谓初业生异熟大种。<a id="a-18"></a>异熟大种生长养大种。<a id="a-19"></a>长养大种生等流大种。<a id="a-1A"></a>从此等流大种生声。<a id="a-1B"></a>声属第五故非异熟果。<a id="a-1C"></a>复有说者。<a id="a-1D"></a>声随欲转非异熟法可随欲转。<a id="a-1E"></a>复有说者。<a id="a-1F"></a>声复生声非从异熟复生异熟。<a id="a-1G"></a>有说。<a id="a-1H"></a>声是现在加行所发。<a id="a-1I"></a>异熟果是先业所起。<a id="a-1J"></a>复有说者。<a id="a-1K"></a>离初静虑染时语表便断。<a id="a-1L"></a>若是异熟者应离三界染时方断。<a id="a-1M"></a>复有说者。<a id="a-1N"></a>声有三种。<a id="a-1O"></a>谓善不善无记。<a id="a-1P"></a>异熟果唯无记。<a id="a-1Q"></a>有说。<a id="a-1R"></a>若声是异熟者生可爱趣。<a id="a-1S"></a>应一切时出如意声。<a id="a-1T"></a>生非可爱趣。<a id="a-1U"></a>应一切时出不如意声。<a id="a-1V"></a>现见有时与此相违。<a id="a-1W"></a>是故声非异熟。<a id="a-1X"></a>复有说者。<a id="a-1Y"></a>声有间断异熟色无间断。<a id="a-1Z"></a>是故声非异熟。<a id="a-1a"></a>然诸菩萨由二因缘。<a id="a-1b"></a>发愿求佛大士夫相微妙梵音。<a id="a-1c"></a>一由曾见。<a id="a-1d"></a>二由曾闻。<a id="a-1e"></a>由曾见者。<a id="a-1f"></a>谓彼菩萨。<a id="a-1g"></a>曾见诸佛处大集会。<a id="a-1h"></a>为诸有情以梵音声。<a id="a-1i"></a>宣说正法摧伏异论。<a id="a-1j"></a>微妙深远具丈夫相。<a id="a-1k"></a>由曾闻者。<a id="a-1l"></a>谓彼菩萨。<a id="a-1m"></a>具闻如来以梵音声。<a id="a-1n"></a>宣说正法乃至具丈夫相。<a id="a-1o"></a>尔时菩萨见闻欢喜深心爱乐。<a id="a-1p"></a>则便誓受顺彼正因。<a id="a-1q"></a>我诸禁戒梵行精进。<a id="a-1r"></a>皆当回向愿于未来。<a id="a-1s"></a>得住如是大士行类。<a id="a-1t"></a>由此意乐复以种种上妙香花供具音乐。<a id="a-1u"></a>供养诸佛独觉声闻制多形像。<a id="a-1v"></a>承事供养父母师长同梵行者。<a id="a-1w"></a>修如是等殊胜福时。<a id="a-1x"></a>一一回求此梵声相。<a id="a-1y"></a>又勤净除二种业道。<a id="a-1z"></a>谓粗恶语。<a id="a-20"></a>及杂秽语。<a id="a-21"></a>由勤净除粗恶语故。<a id="a-22"></a>得大士相微妙梵音。<a id="a-23"></a>由此梵音摧伏一切外道他论。<a id="a-24"></a>由勤净除杂秽语故。<a id="a-25"></a>感得言词威肃清亮。<a id="a-26"></a>由此言词映夺一切世俗异论。<a id="a-27"></a>譬如有人见他处在华妙堂阁。<a id="a-28"></a>陈列五乐欢娱自恣。<a id="a-29"></a>闻他拊奏五乐音声。<a id="a-2A"></a>作是思惟。<a id="a-2B"></a>我于何时当得如是处妙堂阁。<a id="a-2C"></a>陈列五乐欢娱自适。<a id="a-2D"></a>既思惟已勤加功力。<a id="a-2E"></a>积集财宝如其所愿皆能办之。<a id="a-2F"></a>菩萨亦尔由见及闻。<a id="a-2G"></a>发愿求佛梵音声相诸业。<a id="a-2H"></a>过去乃至广说。<a id="a-2I"></a>问何故作此论。<a id="a-2J"></a>答诸有不顾去来愚三世者。<a id="a-2K"></a>欲令过去未来是无。<a id="a-2L"></a>唯说现在无为是有。<a id="a-2M"></a>为遮彼执显过去未来是实有法故作斯论。<a id="a-2N"></a>复次所以作此论者。<a id="a-2O"></a>为欲遮止外道所说故。<a id="a-2P"></a>彼说言一切诸法后为前因。<a id="a-2Q"></a>犹如泉水后逼于前令涌令注。<a id="a-2R"></a>如是后水为前水因。<a id="a-2S"></a>诸法亦尔由后念法所推逼故。<a id="a-2T"></a>令从未来起入现在。<a id="a-2U"></a>复从现在灭入过去。<a id="a-2V"></a>是故未来为现在因。<a id="a-2W"></a>现为过因。<a id="a-2X"></a>为遮彼执明一切法。<a id="a-2Y"></a>前为后因非后前因。<a id="a-2Z"></a>若说后法为前因者。<a id="a-2a"></a>便违内外诸法缘起。<a id="a-2b"></a>违内法缘起者。<a id="a-2c"></a>谓应行缘无明。<a id="a-2d"></a>乃至老死缘生。<a id="a-2e"></a>因于子息而有父母。<a id="a-2f"></a>眼识为缘生于眼色。<a id="a-2g"></a>乃至意识为缘生于意法。<a id="a-2h"></a>从頞部昙生羯逻蓝。<a id="a-2i"></a>乃至从老生于中年。<a id="a-2j"></a>违外法缘起者。<a id="a-2k"></a>谓应芽为种因。<a id="a-2l"></a>乃至果为花因如是等若尔则有大过。<a id="a-2m"></a>谓未作应得。<a id="a-2n"></a>应先受善恶异熟。<a id="a-2o"></a>后造善恶业。<a id="a-2p"></a>先堕无间狱。<a id="a-2q"></a>后造五逆罪。<a id="a-2r"></a>先受轮王位。<a id="a-2s"></a>后造轮王业。<a id="a-2t"></a>先证阿耨多罗三藐三菩提。<a id="a-2u"></a>然后修菩萨行。<a id="a-2v"></a>若未作而得。<a id="a-2w"></a>亦应已作而失。<a id="a-2x"></a>如此则无系缚出离。<a id="a-2y"></a>勿有此过。<a id="a-2z"></a>是故诸法前为后因。<a id="a-30"></a>非后前因。<a id="a-31"></a>由是因缘故作斯论。<a id="a-32"></a>诸业过去彼果过去耶。<a id="a-33"></a>答彼果或过去。<a id="a-34"></a>或未来。<a id="a-35"></a>或现在果。<a id="a-36"></a>谓异熟果由已灭等差别故。<a id="a-37"></a>成三种诸业未来彼果未来耶。<a id="a-38"></a>答如是。<a id="a-39"></a>以非果先因在后故。<a id="a-3A"></a>诸业现在彼果现在耶。<a id="a-3B"></a>答彼果或现在。<a id="a-3C"></a>或未来。<a id="a-3D"></a>所释如前。<a id="a-3E"></a>此中有说。<a id="a-3F"></a>依刹那现在作论。<a id="a-3G"></a>依此所说诸业过去。<a id="a-3H"></a>彼果随在何世。<a id="a-3I"></a>而彼业皆有四种。<a id="a-3J"></a>谓顺现法受。<a id="a-3K"></a>乃至顺不定受。<a id="a-3L"></a>诸业未来诸业现在。<a id="a-3M"></a>随所有果彼业亦四。<a id="a-3N"></a>而不应言诸业现在彼果现在。<a id="a-3O"></a>非此刹那造业。<a id="a-3P"></a>即此刹那受异熟果故。<a id="a-3Q"></a>或有说者。<a id="a-3R"></a>此中依分位现在而作论。<a id="a-3S"></a>依此所说诸业过去彼果过去。<a id="a-3T"></a>未来现在。<a id="a-3U"></a>诸业未来诸业现在彼果未来。<a id="a-3V"></a>皆如前说。<a id="a-3W"></a>诸业现在彼果现在者。<a id="a-3X"></a>彼业有二。<a id="a-3Y"></a>谓顺现法受。<a id="a-3Z"></a>顺不定受。<a id="a-3a"></a>复有说者。<a id="a-3b"></a>此中依一众同分现在作论。<a id="a-3c"></a>依此所说诸业过去。<a id="a-3d"></a>彼果或过去者如前说。<a id="a-3e"></a>或未来者彼业有二。<a id="a-3f"></a>谓顺后次受。<a id="a-3g"></a>及顺不定受。<a id="a-3h"></a>或现在者彼业有三。<a id="a-3i"></a>除顺现法受。<a id="a-3j"></a>诸业未来亦如前说。<a id="a-3k"></a>诸业现在彼果或现在者。<a id="a-3l"></a>彼业有二。<a id="a-3m"></a>谓顺现法受。<a id="a-3n"></a>及顺不定受。<a id="a-3o"></a>或未来者彼业有三。<a id="a-3p"></a>除顺现法受。<a id="a-3q"></a>问颇有顺现法受业。<a id="a-3r"></a>因在过去果在未来耶。<a id="a-3s"></a>答有。<a id="a-3t"></a>谓依刹那分位现在。<a id="a-3u"></a>不依一众同分现在而说。<a id="a-3v"></a>复有说者。<a id="a-3w"></a>亦依一众同分现在而说。<a id="a-3x"></a>谓如有人。<a id="a-3y"></a>造作增长顺现法受业已。<a id="a-3z"></a>未获与果率尔命终。<a id="a-40"></a>尔时即名因在过去果在未来。<a id="a-41"></a>颇有顺现法受业。<a id="a-42"></a>因在过去果在现在。<a id="a-43"></a>或因在现在果在未来耶。<a id="a-44"></a>若依一众同分现在为问。<a id="a-45"></a>应答言无。<a id="a-46"></a>尊者妙音说有。<a id="a-47"></a>谓如前说。<a id="a-48"></a>颇有如身业感异熟果。<a id="a-49"></a>语业意业不尔耶。<a id="a-4A"></a>乃至广说。<a id="a-4B"></a>今于此中方便显示三业所感爱非爱果。<a id="a-4C"></a>后见蕴中方便显示分位差别。<a id="a-4D"></a>此中所问先答黑品。<a id="a-4E"></a>后答白品。<a id="a-4F"></a>是名此处略毗婆沙。<a id="a-4G"></a>颇有如身业感异熟果。<a id="a-4H"></a>语业意业不尔耶。<a id="a-4I"></a>答有。<a id="a-4J"></a>如身不护语护。<a id="a-4K"></a>彼于尔时有善心或无记心。<a id="a-4L"></a>谓于今时起不善身表业。<a id="a-4M"></a>由此发起无表业随转。<a id="a-4N"></a>及于今时或先时起善语表业。<a id="a-4O"></a>由此发起无表业随转。<a id="a-4P"></a>即于尔时善心现起或无记心。<a id="a-4Q"></a>此中身业感非爱异熟。<a id="a-4R"></a>语业感爱异熟。<a id="a-4S"></a>意业若善心起感爱异熟。<a id="a-4T"></a>若无记心起。<a id="a-4U"></a>不感爱非爱异熟。<a id="a-4V"></a>又如身护语不护。<a id="a-4W"></a>彼于尔时有不善心或无记心。<a id="a-4X"></a>谓于今时起善身表业。<a id="a-4Y"></a>由此发起无表业随转。<a id="a-4Z"></a>及于今时或由先时起不善语表业。<a id="a-4a"></a>由此发起无表业随转。<a id="a-4b"></a>即于尔时不善心现起或无记心。<a id="a-4c"></a>此中身业感爱异熟。<a id="a-4d"></a>语业感非爱异熟。<a id="a-4e"></a>意业若不善心起。<a id="a-4f"></a>感非爱异熟。<a id="a-4g"></a>若无记心起。<a id="a-4h"></a>不感爱非爱异熟。<a id="a-4i"></a>是名如身业感异熟果。<a id="a-4j"></a>语业意业不尔。</p>
  <p id="a4k">颇有如语业感异熟果。<a id="a-4l"></a>身业意业不尔耶。<a id="a-4m"></a>答有。<a id="a-4n"></a>如身护语不护。<a id="a-4o"></a>彼于尔时有善心或无记心。<a id="a-4p"></a>谓于今时或由先时起善身表业。<a id="a-4q"></a>由此发起无表业随转。<a id="a-4r"></a>及于今时起不善语表业。<a id="a-4s"></a>由此发起无表业随转。<a id="a-4t"></a>即于尔时善心现起或无记心。<a id="a-4u"></a>此中身业感爱异熟。<a id="a-4v"></a>语业感非爱异熟。<a id="a-4w"></a>意业若善心起。<a id="a-4x"></a>感爱异熟。<a id="a-4y"></a>若无记心起。<a id="a-4z"></a>不感爱非爱异熟。<a id="a-50"></a>如身不护语护。<a id="a-51"></a>彼于尔时起不善心或无记心。<a id="a-52"></a>谓于今时或由先时起不善身表业。<a id="a-53"></a>由此发起无表业随转。<a id="a-54"></a>及于今时起善语表业。<a id="a-55"></a>由此发起无表业随转。<a id="a-56"></a>即于尔时起不善心或无记心。<a id="a-57"></a>此中身业感非爱异熟。<a id="a-58"></a>语业感爱异熟。<a id="a-59"></a>意业若不善心起。<a id="a-5A"></a>感非爱异熟。<a id="a-5B"></a>若无记心起。<a id="a-5C"></a>不感爱非爱异熟。<a id="a-5D"></a>是名如语业感异熟果。<a id="a-5E"></a>身业意业不尔。</p>
  <p id="a5F">诸有欲令有缺减律仪不律仪者。<a id="a-5G"></a>依彼意趣此诸句中。<a id="a-5H"></a>身护语不护。<a id="a-5I"></a>语护身不护。<a id="a-5J"></a>皆得依三种说。<a id="a-5K"></a>谓若住律仪。<a id="a-5L"></a>若住不律仪。<a id="a-5M"></a>若住非律仪非不律仪。<a id="a-5N"></a>诸有欲令无缺减律仪不律仪者。<a id="a-5O"></a>依彼意趣。<a id="a-5P"></a>此等唯依住非律仪非不律仪者说非余。</p>
  <p id="a5Q">颇有如意业感异熟果身业语业不尔耶。<a id="a-5R"></a>答有。<a id="a-5S"></a>如身护语护。<a id="a-5T"></a>彼于尔时有不善心此相违说亦尔。<a id="a-5U"></a>此相违等如前准释此中若意业感非爱异熟身语业便感爱异熟。<a id="a-5V"></a>若意业感爱异熟。<a id="a-5W"></a>身语业便感非爱异熟。<a id="a-5X"></a>是名如意业感异熟果。<a id="a-5Y"></a>身业语业不尔。</p>
  <p id="a5Z">颇有如身业语业感异熟果意业不尔耶。<a id="a-5a"></a>答有。<a id="a-5b"></a>如身不护语不护。<a id="a-5c"></a>彼于尔时有善心或无记心。<a id="a-5d"></a>此相违说亦尔。<a id="a-5e"></a>如前准释。<a id="a-5f"></a>此中若身语业感非爱异熟。<a id="a-5g"></a>意业便感爱异熟。<a id="a-5h"></a>或都不感。<a id="a-5i"></a>若身语业感爱异熟。<a id="a-5j"></a>意业便感非爱异熟。<a id="a-5k"></a>或都不感。<a id="a-5l"></a>是名如身业语业感异熟果。<a id="a-5m"></a>意业不尔。</p>
  <p id="a5n">诸有欲令有缺减律仪不律仪者。<a id="a-5o"></a>及有欲令无缺减律仪不律仪者。<a id="a-5p"></a>依彼意趣此诸句中。<a id="a-5q"></a>身护语护。<a id="a-5r"></a>身不护语不护。<a id="a-5s"></a>皆得依三种说。<a id="a-5t"></a>谓若住律仪若住不律仪。<a id="a-5u"></a>若住非律仪非不律仪。<a id="a-5v"></a>颇有如身业意业感异熟果语业不尔耶。<a id="a-5w"></a>答有。<a id="a-5x"></a>如身不护语护。<a id="a-5y"></a>彼于尔时有不善心此相违说亦尔。<a id="a-5z"></a>如前准释。</p>
  <p id="a60">颇有如语业意业感异熟果身业不尔耶。<a id="a-61"></a>答有。<a id="a-62"></a>如身护语不护。<a id="a-63"></a>彼于尔时有不善心此相违说亦尔。<a id="a-64"></a>如前准释。<a id="a-65"></a>颇有如身业语业感异熟果。<a id="a-66"></a>意业亦尔耶。<a id="a-67"></a>答有。<a id="a-68"></a>如身不护语不护。<a id="a-69"></a>彼于尔时有不善心此相违说亦尔。<a id="a-6A"></a>如前准释。<a id="a-6B"></a>此中或三业皆感非爱异熟。<a id="a-6C"></a>或三业皆感爱异熟。<a id="a-6D"></a>是名如身业语业感异熟果。<a id="a-6E"></a>意业亦尔。</p>
  <p id="a6F">颇有非身业语业意业感异熟果。<a id="a-6G"></a>而感异熟果耶。<a id="a-6H"></a>答有。<a id="a-6I"></a>谓心不相应行感异熟果。<a id="a-6J"></a>色心心所法心不相应行此复云何。<a id="a-6K"></a>谓无想定灭尽定。<a id="a-6L"></a>得及彼生老住无常。</p>
  <p id="a6M">问无想定感何异熟。<a id="a-6N"></a>或有说者。<a id="a-6O"></a>无想定感无想及色异熟。<a id="a-6P"></a>命根众同分。<a id="a-6Q"></a>是彼有心静虑。<a id="a-6R"></a>异熟所余诸蕴是俱异熟。<a id="a-6S"></a>复有说者。<a id="a-6T"></a>无想定感无想及色异熟。<a id="a-6U"></a>命根是彼有心静虑。<a id="a-6V"></a>异熟所余诸蕴是俱异熟。<a id="a-6W"></a>复有说者。<a id="a-6X"></a>无想定感无想异熟。<a id="a-6Y"></a>所余诸蕴是俱异熟。<a id="a-6Z"></a>问若尔命根便非是业所感异熟。<a id="a-6a"></a>品类足说当云何通。<a id="a-6b"></a>如说一法是业异熟非业。<a id="a-6c"></a>所谓命根。<a id="a-6d"></a>答一切命根是异熟果。<a id="a-6e"></a>诸异熟果多由业感故作是说。<a id="a-6f"></a>然此不无非业感者。<a id="a-6g"></a>复有说者。<a id="a-6h"></a>若有心时亦感无心诸蕴异熟。<a id="a-6i"></a>若无心时亦感有心诸蕴异熟。<a id="a-6j"></a>问若尔应有心因感无心果。<a id="a-6k"></a>应无心因感有心果。<a id="a-6l"></a>答此亦无过。<a id="a-6m"></a>如有色因感无色果。<a id="a-6n"></a>或无色因感有色果。<a id="a-6o"></a>业果差别不违正理此亦如是。<a id="a-6p"></a>评曰应作是说。<a id="a-6q"></a>无想异熟唯无想定感。<a id="a-6r"></a>一切命根及众同分。<a id="a-6s"></a>眼等色根皆业所感。<a id="a-6t"></a>余蕴俱感。<a id="a-6u"></a>问灭尽定感何异熟。<a id="a-6v"></a>答感非想非非想处四蕴异熟。<a id="a-6w"></a>问得感何异熟。<a id="a-6x"></a>答感色心心所法心不相应行。<a id="a-6y"></a>问得能感众同分不。<a id="a-6z"></a>或有说者。<a id="a-70"></a>不感。<a id="a-71"></a>所以者何。<a id="a-72"></a>众同分者是业所感。<a id="a-73"></a>此得非业故不能感。<a id="a-74"></a>诸说得不能感众同分者。<a id="a-75"></a>彼说诸得感色异熟者。<a id="a-76"></a>能感四处。<a id="a-77"></a>谓色香味触。<a id="a-78"></a>亦感心心所法异熟者。<a id="a-79"></a>谓乐受苦受不苦不乐受。<a id="a-7A"></a>及相应法。<a id="a-7B"></a>感心不相应行异熟者。<a id="a-7C"></a>谓得生住老无常。<a id="a-7D"></a>尊者僧伽伐苏说曰。<a id="a-7E"></a>得亦能感众同分果。<a id="a-7F"></a>谓众多得积集能感一众同分。<a id="a-7G"></a>所得依身愚钝羸劣。<a id="a-7H"></a>不明不利。<a id="a-7I"></a>犹如蚯蚓蚖蛇象等。<a id="a-7J"></a>彼众同分是得所感。<a id="a-7K"></a>诸说得亦能感众同分者。<a id="a-7L"></a>彼说此得感色异熟者。<a id="a-7M"></a>谓九处除声处。<a id="a-7N"></a>感心心所法异熟者。<a id="a-7O"></a>谓乐受苦受不苦不乐受。<a id="a-7P"></a>及相应法。<a id="a-7Q"></a>感心不相应行异熟者。<a id="a-7R"></a>谓命根众同分得生住老无常。<a id="a-7S"></a>彼不应作是说。<a id="a-7T"></a>所以者何。<a id="a-7U"></a>得得相望不同一果。<a id="a-7V"></a>假使积集数过俱胝复何所益。<a id="a-7W"></a>若同一果可有是事。<a id="a-7X"></a>是故如前所说者好。<a id="a-7Y"></a>尊者妙音作如是说。<a id="a-7Z"></a>得不能感众同分果。<a id="a-7a"></a>余业感得众同分时。<a id="a-7b"></a>于其眼处乃至意处。<a id="a-7c"></a>得亦能感相状异熟。<a id="a-7d"></a>即彼诸法生住老无常此中亦摄依附彼法。<a id="a-7e"></a>不自在故。<a id="a-7f"></a>颇有顺现法受等三业。<a id="a-7g"></a>非前非后受异熟果耶。<a id="a-7h"></a>答有。<a id="a-7i"></a>乃至广说。<a id="a-7j"></a>此中非前者。<a id="a-7k"></a>遮过去。<a id="a-7l"></a>非后者遮未来。<a id="a-7m"></a>受异熟果者。<a id="a-7n"></a>谓三业同于一刹那顷受异熟果。<a id="a-7o"></a>依此立问。<a id="a-7p"></a>是以答言有。<a id="a-7q"></a>谓顺现法受业色者。<a id="a-7r"></a>此业能感四处异熟。<a id="a-7s"></a>谓色香味触。<a id="a-7t"></a>顺次生受业心心所法者。<a id="a-7u"></a>此业能感乐受苦受不苦不乐受。<a id="a-7v"></a>及彼相应异熟。<a id="a-7w"></a>顺后次受业心不相应行者。<a id="a-7x"></a>此业能感四类异熟。<a id="a-7y"></a>谓命根众同分得生住老无常。<a id="a-7z"></a>又顺现法受业心不相应行者。<a id="a-80"></a>此业能感二类异熟。<a id="a-81"></a>谓得生住老无常。<a id="a-82"></a>顺次生受业色者。<a id="a-83"></a>此业能感九处异熟。<a id="a-84"></a>除声处。<a id="a-85"></a>顺后次受业心心所法者。<a id="a-86"></a>此业能感乐受苦受不苦不乐受。<a id="a-87"></a>及彼相应异熟。<a id="a-88"></a>又顺现法受业心心所法者。<a id="a-89"></a>此业能感乐受苦受不苦不乐受。<a id="a-8A"></a>及彼相应异熟。<a id="a-8B"></a>顺次生受业心不相应行者。<a id="a-8C"></a>此业能感四类异熟。<a id="a-8D"></a>谓命根众同分得生住老无常。<a id="a-8E"></a>顺后次受业色者。<a id="a-8F"></a>此业能感九处异熟。<a id="a-8G"></a>谓除声处。<a id="a-8H"></a>颇有顺乐受等三业。<a id="a-8I"></a>非前非后。<a id="a-8J"></a>受异熟果耶。<a id="a-8K"></a>答有。<a id="a-8L"></a>谓顺乐受业色者。<a id="a-8M"></a>此业能感人天九处异熟。<a id="a-8N"></a>谓除声处。<a id="a-8O"></a>能感恶趣四处异熟。<a id="a-8P"></a>谓色香味触。<a id="a-8Q"></a>顺苦受业心心所法者。<a id="a-8R"></a>此业能感苦受。<a id="a-8S"></a>及彼相应异熟。<a id="a-8T"></a>顺不苦不乐受业心不相应行者。<a id="a-8U"></a>此业能感人天四类异熟。<a id="a-8V"></a>谓命根众同分得生住老无常。<a id="a-8W"></a>能感恶趣二类异熟。<a id="a-8X"></a>谓得生住老无常。<a id="a-8Y"></a>又顺乐受业心不相应行者。<a id="a-8Z"></a>此业能感人天四类异熟。<a id="a-8a"></a>谓命根众同分得生住老无常。<a id="a-8b"></a>能感恶趣二类异熟。<a id="a-8c"></a>谓得生住老无常。<a id="a-8d"></a>顺苦受业色者。<a id="a-8e"></a>此业能感恶趣九处异熟。<a id="a-8f"></a>谓除声处。<a id="a-8g"></a>能感人天四处异熟。<a id="a-8h"></a>谓色香味触。<a id="a-8i"></a>顺不苦不乐受业心心所法者。<a id="a-8j"></a>此业能感不苦不乐受。<a id="a-8k"></a>及彼相应异熟。<a id="a-8l"></a>又顺乐受业心心所法者。<a id="a-8m"></a>此业能感乐受及彼相应异熟。<a id="a-8n"></a>顺苦受业心不相应行者。<a id="a-8o"></a>此业能感恶趣四类异熟。<a id="a-8p"></a>谓命根众同分得生住老无常。<a id="a-8q"></a>能感人天二类异熟。<a id="a-8r"></a>谓得生住老无常。<a id="a-8s"></a>顺不苦不乐受业色者。<a id="a-8t"></a>此业能感人天九处异熟。<a id="a-8u"></a>谓除声处。<a id="a-8v"></a>能感恶趣四处异熟。<a id="a-8w"></a>谓色香味触。</p>
  <p id="a8x">颇有三界业。<a id="a-8y"></a>非前非后受异熟果耶。<a id="a-8z"></a>答有。<a id="a-90"></a>乃至广说。<a id="a-91"></a>此中道理应答言无。<a id="a-92"></a>以异熟果界地断故。<a id="a-93"></a>而言有者。<a id="a-94"></a>有何理耶。<a id="a-95"></a>有说。<a id="a-96"></a>此中以问非理。<a id="a-97"></a>是故随彼作非理答。<a id="a-98"></a>何故须作非理问耶。<a id="a-99"></a>欲试验他故为此问。<a id="a-9A"></a>曾闻迦湿弥罗国有一论师。<a id="a-9B"></a>至北印度闇林僧伽蓝。<a id="a-9C"></a>知众事者差为僧使。<a id="a-9D"></a>故不受言我是论师应免斯事。<a id="a-9E"></a>其知事者往白众首阿罗汉言。<a id="a-9F"></a>迦湿弥罗国有一苾刍。<a id="a-9G"></a>至此僧伽蓝次当僧使彼不受言我是论师应免斯事。<a id="a-9H"></a>阿罗汉言汝应往问。<a id="a-9I"></a>颇有三界业。<a id="a-9J"></a>非前非后受异熟果耶。<a id="a-9K"></a>知僧事者便往问之。<a id="a-9L"></a>彼得此问答言无有。<a id="a-9M"></a>知僧事者还往众首阿罗汉所白言。<a id="a-9N"></a>已问彼答言无。<a id="a-9O"></a>阿罗汉言。<a id="a-9P"></a>定是论师应免僧事。<a id="a-9Q"></a>故今于此还述彼问。<a id="a-9R"></a>欲有试验故亦复作非理而答。<a id="a-9S"></a>复有说者。<a id="a-9T"></a>依增上果为此问答亦不违理。<a id="a-9U"></a>以三界业容有一时受此果故谓欲界系业色者。<a id="a-9V"></a>此业亦感欲界系九处异熟。<a id="a-9W"></a>谓除声处。<a id="a-9X"></a>色界系业心心所法者。<a id="a-9Y"></a>谓婆罗门长者居士诸净信者。<a id="a-9Z"></a>闻有苾刍证得静虑。<a id="a-9a"></a>便施种种衣服饮食诸资身具。<a id="a-9b"></a>彼受施已发生乐受及相应法。<a id="a-9c"></a>无色界系业心不相应行者谓婆罗门长者居士诸净信者。<a id="a-9d"></a>闻有苾刍得无色定。<a id="a-9e"></a>便施种种衣服饮食诸资身具。<a id="a-9f"></a>彼受施已命根不断。<a id="a-9g"></a>又欲界系业心不相应行者。<a id="a-9h"></a>此业亦感欲界四类异熟。<a id="a-9i"></a>谓命根众同分得生住老无常。<a id="a-9j"></a>色界系业色者。<a id="a-9k"></a>谓婆罗门长者居士诸净信者。<a id="a-9l"></a>闻有苾刍证得静虑。<a id="a-9m"></a>便施种种衣服饮食诸资身具。<a id="a-9n"></a>彼受施已长养诸根增益大种。<a id="a-9o"></a>无色界系业心心所法者。<a id="a-9p"></a>谓婆罗门长者居士诸净信者。<a id="a-9q"></a>闻有苾刍证无色定。<a id="a-9r"></a>便施种种衣服饮食诸资身具。<a id="a-9s"></a>彼受施已发生乐受及相应法。<a id="a-9t"></a>又欲界系业心心所法者。<a id="a-9u"></a>此业亦感乐受苦受不苦不乐受。<a id="a-9v"></a>及彼相应法。<a id="a-9w"></a>色界系业心不相应行者。<a id="a-9x"></a>谓婆罗门长者居士诸净信者。<a id="a-9y"></a>闻有苾刍证得静虑。<a id="a-9z"></a>便施种种衣服饮食诸资身具。<a id="a-A0"></a>彼受施已命根不断。<a id="a-A1"></a>无色界系业色者。<a id="a-A2"></a>谓婆罗门长者居士诸净信者。<a id="a-A3"></a>闻有苾刍证无色定。<a id="a-A4"></a>便施种种衣服饮食诸资身具。<a id="a-A5"></a>彼受施已长养诸根增益大种。<a id="a-A6"></a>由此道理今于此中。<a id="a-A7"></a>依增上果作此问答亦不违理。<a id="a-A8"></a>以增上果一切界地无隔断故。<a id="a-A9"></a>颇有善不善业。<a id="a-AA"></a>非前非后受异熟果耶。<a id="a-AB"></a>答有。<a id="a-AC"></a>乃至广说。<a id="a-AD"></a>谓善业色者。<a id="a-AE"></a>此业能感人天九处异熟。<a id="a-AF"></a>谓除声处。<a id="a-AG"></a>能感恶趣四处异熟。<a id="a-AH"></a>谓色香味触。<a id="a-AI"></a>不善业心心所法者。<a id="a-AJ"></a>此业能感苦受及彼相应异熟。<a id="a-AK"></a>心不相应行者。<a id="a-AL"></a>此业能感恶趣四类异熟。<a id="a-AM"></a>谓命根众同分得生住老无常。<a id="a-AN"></a>能感人天二类异熟。<a id="a-AO"></a>谓得生住老无常。<a id="a-AP"></a>又善业心心所法者。<a id="a-AQ"></a>此业能感乐受不苦不乐受。<a id="a-AR"></a>及彼相应异熟。<a id="a-AS"></a>心不相应行者。<a id="a-AT"></a>此业能感人天四类异熟。<a id="a-AU"></a>谓命根众同分得生住老无常。<a id="a-AV"></a>能感恶趣二类异熟。<a id="a-AW"></a>谓得生住老无常。<a id="a-AX"></a>不善业色者。<a id="a-AY"></a>此业能感恶趣九处异熟。<a id="a-AZ"></a>谓除声处。<a id="a-Aa"></a>能感人天四处异熟。<a id="a-Ab"></a>谓色香味触。<a id="a-Ac"></a>颇有见修所断业。<a id="a-Ad"></a>非前非后受异熟果耶。<a id="a-Ae"></a>答有。<a id="a-Af"></a>乃至广说。<a id="a-Ag"></a>谓见所断业色者。<a id="a-Ah"></a>此业能感恶趣九处异熟。<a id="a-Ai"></a>谓除声处。<a id="a-Aj"></a>能感人天四处异熟。<a id="a-Ak"></a>谓色香味触。<a id="a-Al"></a>修所断业。<a id="a-Am"></a>心心所法。<a id="a-An"></a>心不相应行者。<a id="a-Ao"></a>此业有二种。<a id="a-Ap"></a>谓善不善。<a id="a-Aq"></a>善业心心所法者。<a id="a-Ar"></a>此业能感乐受不苦不乐受。<a id="a-As"></a>及彼相应异熟。<a id="a-At"></a>心不相应行者。<a id="a-Au"></a>此业能感人天四类异熟。<a id="a-Av"></a>谓命根众同分得生住老无常。<a id="a-Aw"></a>能感恶趣二类异熟。<a id="a-Ax"></a>谓得生住老无常。<a id="a-Ay"></a>不善业心心所法者。<a id="a-Az"></a>此业能感苦受及彼相应异熟。<a id="a-B0"></a>心不相应行者。<a id="a-B1"></a>此业能感恶趣四类异熟。<a id="a-B2"></a>谓命根众同分得生住老无常。<a id="a-B3"></a>能感人天二类异熟。<a id="a-B4"></a>谓得生住老无常。<a id="a-B5"></a>又见所断业心心所法者。<a id="a-B6"></a>此业能感苦受及彼相应异熟。<a id="a-B7"></a>心不相应行者。<a id="a-B8"></a>此业能感恶趣四类异熟。<a id="a-B9"></a>谓命根众同分得生住老无常。<a id="a-BA"></a>能感人天二类异熟。<a id="a-BB"></a>谓得生住老无常。<a id="a-BC"></a>修所断业色者。<a id="a-BD"></a>此业有二种。<a id="a-BE"></a>谓善不善。<a id="a-BF"></a>善业色者。<a id="a-BG"></a>此业能感人天九处异熟。<a id="a-BH"></a>谓除声处。<a id="a-BI"></a>能感恶趣四处异熟。<a id="a-BJ"></a>谓色香味触。<a id="a-BK"></a>不善业色者。<a id="a-BL"></a>此业能感恶趣九处异熟。<a id="a-BM"></a>谓除声处。<a id="a-BN"></a>能感人天四处异熟。<a id="a-BO"></a>谓色香味触。<a id="a-BP"></a>异熟因果如杂蕴智纳息中已广说。</p>
  <p data-pb></p>
  <h2 id="aBQ">业蕴第四中害生纳息第三之一</h2>
  <p id="aBR">颇有已害生杀生未灭耶。<a id="a-BS"></a>如是等章及解章义既领会已。<a id="a-BT"></a>次应广释。<a id="a-BU"></a>此中有非杀生以杀生声说。<a id="a-BV"></a>有非加行以加行声说。<a id="a-BW"></a>谓杀生加行亦名杀生。<a id="a-BX"></a>杀生后起亦名加行。<a id="a-BY"></a>是谓此处略毗婆沙。<a id="a-BZ"></a>颇有已害生杀生未灭耶。<a id="a-Ba"></a>答有。<a id="a-Bb"></a>如已断他命彼加行未息。<a id="a-Bc"></a>谓如有人为害他命。<a id="a-Bd"></a>以刀杖等加害。<a id="a-Be"></a>加行未息而彼命已断。<a id="a-Bf"></a>遣使咒药广说亦尔。<a id="a-Bg"></a>颇有未害生杀生已灭耶。<a id="a-Bh"></a>答有。<a id="a-Bi"></a>如未断他命。<a id="a-Bj"></a>彼加行已息。<a id="a-Bk"></a>谓如有人为害他命。<a id="a-Bl"></a>以刀杖等加害。<a id="a-Bm"></a>其命未断彼谓已断。<a id="a-Bn"></a>不复加害。<a id="a-Bo"></a>遣使咒药广说亦尔。<a id="a-Bp"></a>颇有已害生杀生已灭耶。<a id="a-Bq"></a>答有。<a id="a-Br"></a>如已断他命彼加行已息。<a id="a-Bs"></a>谓如有人为害他命。<a id="a-Bt"></a>以刀杖等加害。<a id="a-Bu"></a>即命断时加行亦息。<a id="a-Bv"></a>遣使咒药广说亦尔。<a id="a-Bw"></a>颇有未害生杀生未灭耶。<a id="a-Bx"></a>答有。<a id="a-By"></a>如未断他命。<a id="a-Bz"></a>彼加行未息。<a id="a-C0"></a>谓如有人为害他命。<a id="a-C1"></a>以刀杖等加害。<a id="a-C2"></a>其命未断彼加行亦未息。<a id="a-C3"></a>遣使咒药广说亦尔。</p>
  <p id="aC4">颇有未害生杀生未灭。<a id="a-C5"></a>此业异熟定生地狱耶。<a id="a-C6"></a>答有。<a id="a-C7"></a>如作无间业加行时命终。<a id="a-C8"></a>其事云何。<a id="a-C9"></a>谓如有人欲害其母适起加行。<a id="a-CA"></a>或为官司所获。<a id="a-CB"></a>或母有力反害其子。<a id="a-CC"></a>或母福德天神为杀子堕地狱而母犹存。<a id="a-CD"></a>或起加行致母必死。<a id="a-CE"></a>而便中悔自害其命亦生地狱。<a id="a-CF"></a>如害母如是造余无间应知亦尔。<a id="a-CG"></a>问唯法无众生云何而有杀罪。<a id="a-CH"></a>尊者世友说曰。<a id="a-CI"></a>如虽无众生。<a id="a-CJ"></a>而有众生想。<a id="a-CK"></a>如是虽无众生。<a id="a-CL"></a>而有杀罪。<a id="a-CM"></a>复次此蕴界处。<a id="a-CN"></a>能起我想。<a id="a-CO"></a>有情想。<a id="a-CP"></a>命者。<a id="a-CQ"></a>生者。<a id="a-CR"></a>养者。<a id="a-CS"></a>补特伽罗想。<a id="a-CT"></a>是故若断坏彼得杀生罪。<a id="a-CU"></a>复次蕴界处。<a id="a-CV"></a>能起我想常乐净想。<a id="a-CW"></a>是以若断坏之。<a id="a-CX"></a>彼得杀生罪。<a id="a-CY"></a>大德说言。<a id="a-CZ"></a>此蕴界处。<a id="a-Ca"></a>是有执受起三时觉。<a id="a-Cb"></a>谓我当杀正杀已杀。<a id="a-Cc"></a>是故若断坏彼得杀生罪。<a id="a-Cd"></a>然众生是世俗有杀生罪。<a id="a-Ce"></a>是胜义有此杀生罪。<a id="a-Cf"></a>由二缘得。<a id="a-Cg"></a>一起加行。<a id="a-Ch"></a>二果究竟。<a id="a-Ci"></a>若起加行果不究竟。<a id="a-Cj"></a>或果究竟不起加行。<a id="a-Ck"></a>皆不得杀罪。<a id="a-Cl"></a>若起加行果亦究竟方得杀罪。<a id="a-Cm"></a>问颇有亦起加行果亦究竟。<a id="a-Cn"></a>而不得杀罪耶。<a id="a-Co"></a>答有。<a id="a-Cp"></a>如能杀所杀俱时舍命。<a id="a-Cq"></a>或能杀者前死。<a id="a-Cr"></a>问杀何蕴名杀生。<a id="a-Cs"></a>过去耶。<a id="a-Ct"></a>未来耶。<a id="a-Cu"></a>现在耶。<a id="a-Cv"></a>过去已灭。<a id="a-Cw"></a>未来未至。<a id="a-Cx"></a>现在不住。<a id="a-Cy"></a>悉无杀义云何名杀生耶。<a id="a-Cz"></a>答杀未来蕴。<a id="a-D0"></a>非过去现在。<a id="a-D1"></a>问未来未至云何可杀。<a id="a-D2"></a>答彼住现在遮未来世诸蕴和合说名为杀。<a id="a-D3"></a>由遮他蕴和合生缘故得杀罪。<a id="a-D4"></a>有说杀现在未来蕴但非过去。<a id="a-D5"></a>问未来可尔现在不住设彼不杀亦自然灭。<a id="a-D6"></a>云何杀耶。<a id="a-D7"></a>答断彼势用说名为杀。<a id="a-D8"></a>所以者何。<a id="a-D9"></a>先现在蕴虽不住而灭。<a id="a-DA"></a>然不能令后蕴不续。<a id="a-DB"></a>今现在蕴不住而灭。<a id="a-DC"></a>则能令其后蕴不续故。<a id="a-DD"></a>于现蕴亦得杀罪。<a id="a-DE"></a>问诸蕴中何蕴可杀。<a id="a-DF"></a>于彼得杀罪。<a id="a-DG"></a>有说色蕴。<a id="a-DH"></a>所以者何。<a id="a-DI"></a>唯色可为刀杖等所触故。<a id="a-DJ"></a>有说五蕴。</p>
  <p id="aDK">问四蕴无触云何可杀。<a id="a-DL"></a>答彼依色转色蕴坏时。<a id="a-DM"></a>彼便不转故亦名杀。<a id="a-DN"></a>如瓶破时乳等亦失。<a id="a-DO"></a>又彼都于五蕴起恶心。<a id="a-DP"></a>而杀故于彼得杀罪。<a id="a-DQ"></a>问为杀无记。<a id="a-DR"></a>于彼得罪为三种耶。<a id="a-DS"></a>有说。<a id="a-DT"></a>无记。<a id="a-DU"></a>所以者何。<a id="a-DV"></a>唯无覆无记。<a id="a-DW"></a>可为刀杖等所触故。<a id="a-DX"></a>有说三种。<a id="a-DY"></a>问善染污法无触云何可杀。<a id="a-DZ"></a>答善染污法依无记转。<a id="a-Da"></a>无记坏时彼便不转故亦名杀。<a id="a-Db"></a>余广说如前。<a id="a-Dc"></a>问如以一加行俱时杀母及余女人。<a id="a-Dd"></a>彼于母得杀生及无间无表罪。<a id="a-De"></a>于余女人唯得杀生无表罪。<a id="a-Df"></a>而此表业为但得一为得二耶。<a id="a-Dg"></a>有作是说。<a id="a-Dh"></a>但得一表。<a id="a-Di"></a>所以者何。<a id="a-Dj"></a>以一加行俱时而杀无差别故。<a id="a-Dk"></a>尊者妙音说曰。<a id="a-Dl"></a>彼得二表。<a id="a-Dm"></a>所以者何。<a id="a-Dn"></a>此身表业极微所成。<a id="a-Do"></a>害母及余极微各异。<a id="a-Dp"></a>如无表得二表亦应尔。<a id="a-Dq"></a>问如以一加行杀多众生。<a id="a-Dr"></a>随尔所众生得尔所无表罪。<a id="a-Ds"></a>而此表业为但得一为得多耶。<a id="a-Dt"></a>有说得一。<a id="a-Du"></a>所以者何。<a id="a-Dv"></a>以一加行俱时而杀无差别故。<a id="a-Dw"></a>尊者妙音说曰。<a id="a-Dx"></a>彼得多表。<a id="a-Dy"></a>广说如前。</p>
  <p id="aDz">问杀寿应尽者得杀罪不。<a id="a-E0"></a>答若此刹那寿应尽。<a id="a-E1"></a>即尔时加害者不得杀罪。<a id="a-E2"></a>若由加害乃至令彼一刹那寿住不生。<a id="a-E3"></a>法皆得杀罪。<a id="a-E4"></a>咒多刹那。<a id="a-E5"></a>问杀断末摩者。<a id="a-E6"></a>得杀罪不。<a id="a-E7"></a>答若此刹那正应舍命。<a id="a-E8"></a>即尔时加害者不得杀罪。<a id="a-E9"></a>若由加害乃至令彼一刹那命住不生。<a id="a-EA"></a>法皆得杀罪。<a id="a-EB"></a>况多刹那。</p>
  <p id="aEC">问若有害他令定当死。<a id="a-ED"></a>便自害命得杀罪不。<a id="a-EE"></a>答不得。<a id="a-EF"></a>所以者何。<a id="a-EG"></a>以彼果未究竟。<a id="a-EH"></a>便自失命无后众同分。<a id="a-EI"></a>可成就彼罪故。<a id="a-EJ"></a>问若战斗时互相加害。<a id="a-EK"></a>俱时死者各得杀罪不。<a id="a-EL"></a>答不得。<a id="a-EM"></a>所以者何。<a id="a-EN"></a>以二皆悉果未究竟。<a id="a-EO"></a>便俱失命无后众同分。<a id="a-EP"></a>可成就彼罪故。<a id="a-EQ"></a>问若为王等逼令行杀。<a id="a-ER"></a>得杀罪不。<a id="a-ES"></a>有说不得。<a id="a-ET"></a>所以者何。<a id="a-EU"></a>他力所制非彼意乐故。<a id="a-EV"></a>如是说者。<a id="a-EW"></a>亦得杀罪。<a id="a-EX"></a>除自要心宁舍己命终不害他。<a id="a-EY"></a>如是则无罪。<a id="a-EZ"></a>问若依先王所制法。<a id="a-Ea"></a>令刑罚有过得杀罪不。<a id="a-Eb"></a>答得王及法司。<a id="a-Ec"></a>若遣他杀得杀生无表罪。<a id="a-Ed"></a>彼所遣人。<a id="a-Ee"></a>及若自杀俱得杀生表无表罪。<a id="a-Ef"></a>若众多有情谋害一命。<a id="a-Eg"></a>彼起加行亲断命者。<a id="a-Eh"></a>得杀生摄表无表罪。<a id="a-Ei"></a>余同谋及作声援者。<a id="a-Ej"></a>但得杀生无表。<a id="a-Ek"></a>若彼多人等设加行断彼一命。<a id="a-El"></a>当知皆得表无表罪。<a id="a-Em"></a>颇有非身作。<a id="a-En"></a>而得杀生罪耶。<a id="a-Eo"></a>答有。<a id="a-Ep"></a>谓语遣杀。<a id="a-Eq"></a>颇有不发语而得虚诳语罪耶。<a id="a-Er"></a>答有。<a id="a-Es"></a>谓身表。<a id="a-Et"></a>颇有非身作不发语而得二罪耶。<a id="a-Eu"></a>答有。<a id="a-Ev"></a>谓仙人意愤。<a id="a-Ew"></a>及布洒他时默然表净。</p>
 </body>
</html>