<!doctype html>
<html id="z3IBVd512s" data-ver="902">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第九十九</h1>
  <h2 id="a2">智蕴第三中五种纳息第二之三</h2>
  <p id="a3">如契经说。<a id="a-4"></a>佛告梵志。<a id="a-5"></a>若有沙门婆罗门等。<a id="a-6"></a>舍恶见趣而不取者。<a id="a-7"></a>当知此类少中复少。<a id="a-8"></a>问此类云何少中复少。<a id="a-9"></a>答世间有情性愚钝者如大地土。<a id="a-A"></a>性聪慧者如爪上土。<a id="a-B"></a>性聪慧中。<a id="a-C"></a>邪见者多正见者少。<a id="a-D"></a>喻如前说。<a id="a-E"></a>是故名为少中复少。<a id="a-F"></a>问如见蕴说断常见者展转相违。<a id="a-G"></a>云何此中说有一类起如是见。<a id="a-H"></a>我一分忍一分不忍而不相违。<a id="a-I"></a>答此中说。<a id="a-J"></a>一补特伽罗。<a id="a-K"></a>若执色蕴为常。<a id="a-L"></a>彼执四蕴为断。<a id="a-M"></a>若执四蕴为常。<a id="a-N"></a>彼执色蕴为断。<a id="a-O"></a>故此二见非互相违。<a id="a-P"></a>见蕴说二补特伽罗。<a id="a-Q"></a>一执色常。<a id="a-R"></a>一执色断乃至执识亦有二种。<a id="a-S"></a>故彼二见展转相违。<a id="a-T"></a>彼经复说。<a id="a-U"></a>世尊说此见趣法时。<a id="a-V"></a>长爪梵志远尘离垢。<a id="a-W"></a>于诸法中生净法眼。<a id="a-X"></a>时舍利子受具足戒已经半月。<a id="a-Y"></a>随观此法得阿罗汉。<a id="a-Z"></a>问时舍利子随观何法。<a id="a-a"></a>尊者世友作如是说。<a id="a-b"></a>尊者舍利子。<a id="a-c"></a>即随观世尊为彼梵志说见趣法。<a id="a-d"></a>成阿罗汉。<a id="a-e"></a>复有说者。<a id="a-f"></a>尊者舍利子。<a id="a-g"></a>即随观梵志得预流果道所观法。<a id="a-h"></a>成阿罗汉。<a id="a-i"></a>有作是说。<a id="a-j"></a>尊者舍利子。<a id="a-k"></a>即随观梵志得预流果能证学法。<a id="a-l"></a>成阿罗汉。<a id="a-m"></a>大德说曰。<a id="a-n"></a>彼舍利子。<a id="a-o"></a>随观缘起有十二支差别性法。<a id="a-p"></a>成阿罗汉。<a id="a-q"></a>是名舍利子所随观法。</p>
  <p id="ar">诸起此见。<a id="a-s"></a>有阿罗汉。<a id="a-t"></a>天魔所娆漏失不净。<a id="a-u"></a>乃至广说。<a id="a-v"></a>问何故作此论。<a id="a-w"></a>答为欲分别佛涅槃后。<a id="a-x"></a>假名苾刍所起恶见。<a id="a-y"></a>令有智者知而制之。<a id="a-z"></a>故作斯论。<a id="a-10"></a>诸起此见。<a id="a-11"></a>有阿罗汉。<a id="a-12"></a>天魔所娆漏失不净。<a id="a-13"></a>此于五见何见摄。<a id="a-14"></a>见何谛断此见耶。<a id="a-15"></a>答非因计因戒禁取摄。<a id="a-16"></a>见苦所断。<a id="a-17"></a>此中非因计因者。<a id="a-18"></a>谓彼不净从烦恼生。<a id="a-19"></a>而说天魔所娆故出。<a id="a-1A"></a>故戒禁取以为自性。<a id="a-1B"></a>见苦所断显彼对治。<a id="a-1C"></a>苦智生时能断如是不实推求不实分别。<a id="a-1D"></a>颠倒恶见令永灭故名见苦断。<a id="a-1E"></a>广说如前。<a id="a-1F"></a>诸起此见。<a id="a-1G"></a>有阿罗汉。<a id="a-1H"></a>于自解脱犹有无知。<a id="a-1I"></a>此于五见何见摄。<a id="a-1J"></a>见何谛断此见耶。<a id="a-1K"></a>答谤阿罗汉无漏智见。<a id="a-1L"></a>邪见摄。<a id="a-1M"></a>见道所断。<a id="a-1N"></a>此中谤阿罗汉无漏智见者。<a id="a-1O"></a>谓阿罗汉于自解脱。<a id="a-1P"></a>由无漏智见已离无知。<a id="a-1Q"></a>而说犹有无知。<a id="a-1R"></a>则拨无彼无漏智见。<a id="a-1S"></a>是故邪见以为自性。<a id="a-1T"></a>见道所断显彼对治。<a id="a-1U"></a>道智生时能断如是不实推求。<a id="a-1V"></a>乃至广说如前应知。<a id="a-1W"></a>诸起此见。<a id="a-1X"></a>有阿罗汉。<a id="a-1Y"></a>于自解脱犹有疑惑。<a id="a-1Z"></a>此于五见何见摄。<a id="a-1a"></a>见何谛断此见耶。<a id="a-1b"></a>答谤阿罗汉越渡疑惑。<a id="a-1c"></a>邪见摄。<a id="a-1d"></a>见道所断。<a id="a-1e"></a>此中谤阿罗汉越渡疑惑者。<a id="a-1f"></a>谓阿罗汉于自解脱。<a id="a-1g"></a>由无漏道已断疑惑。<a id="a-1h"></a>而说犹有疑惑。<a id="a-1i"></a>则拨无彼道。<a id="a-1j"></a>是故邪见以为自性。<a id="a-1k"></a>见道所断显彼对治。<a id="a-1l"></a>道智生时能断如是不实推求。<a id="a-1m"></a>乃至广说如前应知。<a id="a-1n"></a>诸起此见。<a id="a-1o"></a>有阿罗汉。<a id="a-1p"></a>但由他度。<a id="a-1q"></a>此于五见何见摄。<a id="a-1r"></a>见何谛。<a id="a-1s"></a>断此见耶。<a id="a-1t"></a>答谤阿罗汉无障无背。<a id="a-1u"></a>现量慧眼身证自在。<a id="a-1v"></a>邪见摄见道所断。<a id="a-1w"></a>此中谤阿罗汉无障无背现量慧眼身证自在者。<a id="a-1x"></a>谓阿罗汉实自证得无障无背现量慧眼身证自在。<a id="a-1y"></a>非但由他而得度脱。<a id="a-1z"></a>然说但由他故得度。<a id="a-20"></a>则谤圣道。<a id="a-21"></a>是故邪见以为自性。<a id="a-22"></a>见道所断显彼对治。<a id="a-23"></a>道智生时能断如是不实推求。<a id="a-24"></a>乃至广说如前应知。<a id="a-25"></a>诸起此见。<a id="a-26"></a>道及道支苦言所召。<a id="a-27"></a>此于五见何见摄。<a id="a-28"></a>见何谛断此见耶。<a id="a-29"></a>答非因计因戒禁取摄见苦所断此中非因计因者。<a id="a-2A"></a>谓诸圣道要修方得。<a id="a-2B"></a>而说苦言能召令起。<a id="a-2C"></a>故戒禁取以为自性。<a id="a-2D"></a>见苦所断显彼对治。<a id="a-2E"></a>苦智生时能断如是不实推求。<a id="a-2F"></a>乃至广说如前应知。<a id="a-2G"></a>此于苦果计为道因。<a id="a-2H"></a>故见苦时永断此见。</p>
  <p id="a2I">已说五种恶见自性及彼对治。<a id="a-2J"></a>等起云何。<a id="a-2K"></a>谓大天因缘是此等起。<a id="a-2L"></a>昔末土罗国有一商主。<a id="a-2M"></a>少娉妻室生一男儿。<a id="a-2N"></a>颜容端正与字大天。<a id="a-2O"></a>未久之间商主持宝远适他国。<a id="a-2P"></a>展转贸易经久不还。<a id="a-2Q"></a>其子长大染秽于母。<a id="a-2R"></a>后闻父还心既怖惧。<a id="a-2S"></a>与母设计遂杀其父。<a id="a-2T"></a>彼既造一无间业已。<a id="a-2U"></a>事渐彰露。<a id="a-2V"></a>便将其母展转逃隐波吒梨城。<a id="a-2W"></a>彼后遇逢本国所供养阿罗汉苾刍。<a id="a-2X"></a>复恐事彰。<a id="a-2Y"></a>遂设方计杀彼苾刍。<a id="a-2Z"></a>既造第二无间业已。<a id="a-2a"></a>心转忧戚。<a id="a-2b"></a>后复见母与余交通。<a id="a-2c"></a>便愤恚言。<a id="a-2d"></a>我为此故造二重罪。<a id="a-2e"></a>移流他国跉跰不安。<a id="a-2f"></a>今复舍我更好他人。<a id="a-2g"></a>如是倡秽谁堪容忍。<a id="a-2h"></a>于是方便复杀其母。<a id="a-2i"></a>彼造第三无间业已。<a id="a-2j"></a>由彼不断善根力故。<a id="a-2k"></a>深生忧悔寝处不安。<a id="a-2l"></a>自惟重罪何缘当灭。<a id="a-2m"></a>彼后传闻沙门释子有灭罪法。<a id="a-2n"></a>遂往鸡园僧伽蓝所。<a id="a-2o"></a>于其门外见一苾刍徐步经行。<a id="a-2p"></a>诵伽他曰。</p>
  <p id="a2q">若人造重罪　　修善以灭除</p>
  <p id="a2r">彼能照世间　　如月出云翳</p>
  <p id="a2s">时彼闻已欢喜勇跃。<a id="a-2t"></a>知归佛教定能灭罪。<a id="a-2u"></a>因即往诣一苾刍所。<a id="a-2v"></a>殷勤固请求度出家。<a id="a-2w"></a>时彼苾刍既见固请。<a id="a-2x"></a>不审捡问遂度出家。<a id="a-2y"></a>还字大天教授教诫。<a id="a-2z"></a>大天聪慧。<a id="a-30"></a>出家未久。<a id="a-31"></a>便能诵持三藏文义。<a id="a-32"></a>言词清巧善能化导。<a id="a-33"></a>波吒梨城无不归仰。<a id="a-34"></a>王闻召请数入内宫。<a id="a-35"></a>恭敬供养而请说法。<a id="a-36"></a>彼后既出在僧伽蓝。<a id="a-37"></a>不正思惟梦失不净。<a id="a-38"></a>然彼先称是阿罗汉。<a id="a-39"></a>而令弟子浣所污衣。<a id="a-3A"></a>弟子白言。<a id="a-3B"></a>阿罗汉者诸漏已尽。<a id="a-3C"></a>师今何容犹有斯事。<a id="a-3D"></a>大天告言。<a id="a-3E"></a>天魔所娆汝不应怪。<a id="a-3F"></a>然所漏失略有二种。<a id="a-3G"></a>一者烦恼。<a id="a-3H"></a>二者不净。<a id="a-3I"></a>烦恼漏失阿罗汉无。<a id="a-3J"></a>犹未能免不净漏失。<a id="a-3K"></a>所以者何。<a id="a-3L"></a>诸阿罗汉烦恼虽尽。<a id="a-3M"></a>岂无便利涕唾等事。<a id="a-3N"></a>然诸天魔常于佛法而生憎嫉。<a id="a-3O"></a>见修善者便往坏之。<a id="a-3P"></a>纵阿罗汉亦为其娆故我漏失。<a id="a-3Q"></a>是彼所为。<a id="a-3R"></a>汝今不应有所疑怪。<a id="a-3S"></a>是名第一恶见等起。<a id="a-3T"></a>又彼大天欲令弟子欢喜亲附。<a id="a-3U"></a>矫设方便次第记别四沙门果。<a id="a-3V"></a>时彼弟子稽首白言。<a id="a-3W"></a>阿罗汉等应有证智。<a id="a-3X"></a>如何我等都不自知。<a id="a-3Y"></a>彼遂告言。<a id="a-3Z"></a>诸阿罗汉亦有无知。<a id="a-3a"></a>汝今不应于己不信。<a id="a-3b"></a>谓诸无知略有二种。<a id="a-3c"></a>一者染污。<a id="a-3d"></a>阿罗汉已无。<a id="a-3e"></a>二者不染污。<a id="a-3f"></a>阿罗汉犹有。<a id="a-3g"></a>由此汝辈不能自知。<a id="a-3h"></a>是名第二恶见等起。<a id="a-3i"></a>时诸弟子复白彼言。<a id="a-3j"></a>曾闻圣者已度疑惑。<a id="a-3k"></a>如何我等于谛实中犹怀疑惑。<a id="a-3l"></a>彼复告言。<a id="a-3m"></a>诸阿罗汉亦有疑惑。<a id="a-3n"></a>疑有二种。<a id="a-3o"></a>一者随眠性疑。<a id="a-3p"></a>阿罗汉已断。<a id="a-3q"></a>二者处非处疑。<a id="a-3r"></a>阿罗汉未断。<a id="a-3s"></a>独觉于此而犹成就。<a id="a-3t"></a>况汝声闻于诸谛实能无疑惑而自轻耶。<a id="a-3u"></a>是名第三恶见等起。<a id="a-3v"></a>后彼弟子披读诸经。<a id="a-3w"></a>说阿罗汉有圣慧眼。<a id="a-3x"></a>于自解脱能自证知。<a id="a-3y"></a>因白师言。<a id="a-3z"></a>我等若是阿罗汉者应自证知。<a id="a-40"></a>如何但由师之令入都无现智能自证知。<a id="a-41"></a>彼即答言。<a id="a-42"></a>有阿罗汉但由他入不能自知。<a id="a-43"></a>如舍利子智慧第一。<a id="a-44"></a>大目干连神通第一。<a id="a-45"></a>佛若未记彼不自知。<a id="a-46"></a>况由他入而能自了。<a id="a-47"></a>故汝于此不应穷诘。<a id="a-48"></a>是名第四恶见等起。<a id="a-49"></a>然彼大天虽造众恶。<a id="a-4A"></a>而不断灭诸善根故。<a id="a-4B"></a>后于中夜自惟罪重。<a id="a-4C"></a>当于何处受诸剧苦。<a id="a-4D"></a>忧惶所逼数唱苦哉。<a id="a-4E"></a>近住弟子闻之惊怪。<a id="a-4F"></a>晨朝参问。<a id="a-4G"></a>起居安不。<a id="a-4H"></a>大天答言。<a id="a-4I"></a>吾甚安乐。<a id="a-4J"></a>弟子寻白。<a id="a-4K"></a>若尔昨夜何唱苦哉。<a id="a-4L"></a>彼遂告言。<a id="a-4M"></a>我呼圣道汝不应怪。<a id="a-4N"></a>谓诸圣道若不至诚。<a id="a-4O"></a>称苦召命终不现起。<a id="a-4P"></a>故我昨夜数唱苦哉。<a id="a-4Q"></a>是名第五恶见等起。<a id="a-4R"></a>大天于后集先所说。<a id="a-4S"></a>五恶见事。<a id="a-4T"></a>而作颂言。</p>
  <p id="a4U">余所诱无知　　犹豫他令入</p>
  <p id="a4V">道因声故起　　是名真佛教</p>
  <p id="a4W">于后渐次鸡园寺中。<a id="a-4X"></a>上座苾刍多皆灭殁。<a id="a-4Y"></a>十五日夜布洒他时。<a id="a-4Z"></a>次当大天升座说戒。<a id="a-4a"></a>彼便自诵所造伽他。<a id="a-4b"></a>尔时众中。<a id="a-4c"></a>有学无学多闻持戒修静虑者。<a id="a-4d"></a>闻彼所说无不惊诃。<a id="a-4e"></a>咄哉愚人宁作是说。<a id="a-4f"></a>此于三藏曾所未闻。<a id="a-4g"></a>咸即对之翻彼颂曰。</p>
  <p id="a4h">余所诱无知　　犹豫他令入</p>
  <p id="a4i">道因声故起　　汝言非佛教</p>
  <p id="a4j">于是竟夜斗诤纷然。<a id="a-4k"></a>乃至终朝朋党转盛。<a id="a-4l"></a>城中士庶乃至大臣。<a id="a-4m"></a>相次来和皆不能息。<a id="a-4n"></a>王闻自出诣僧伽蓝。<a id="a-4o"></a>于是两朋各执己诵。<a id="a-4p"></a>时王闻已亦自生疑。<a id="a-4q"></a>寻白大天。<a id="a-4r"></a>孰非谁是我等今者当寄何朋。<a id="a-4s"></a>大天白王。<a id="a-4t"></a>戒经中说若欲灭诤依多人语。<a id="a-4u"></a>王遂令僧两朋别住。<a id="a-4v"></a>贤圣朋内耆年虽多而僧数少。<a id="a-4w"></a>大天朋内耆年虽少而众数多。<a id="a-4x"></a>王遂从多依大天众。<a id="a-4y"></a>诃伏余众。<a id="a-4z"></a>事毕还宫。<a id="a-50"></a>尔时鸡园诤犹未息后随异见遂分二部。<a id="a-51"></a>一上座部。<a id="a-52"></a>二大众部。<a id="a-53"></a>时诸贤圣知众乖违。<a id="a-54"></a>便舍鸡园欲往他处。<a id="a-55"></a>诸臣闻已遂速白王。<a id="a-56"></a>王闻既嗔便敕臣曰。<a id="a-57"></a>宜皆引至殑伽河边。<a id="a-58"></a>载以破船中流坠溺。<a id="a-59"></a>即验斯辈是圣是凡。<a id="a-5A"></a>臣奉王言便将验试。<a id="a-5B"></a>时诸贤圣各起神通。<a id="a-5C"></a>犹如雁王陵虚而往。<a id="a-5D"></a>复以神力摄取船中同舍鸡园未得通者。<a id="a-5E"></a>现诸神变作种种形相。<a id="a-5F"></a>次乘空西北而去。<a id="a-5G"></a>王闻见已深生愧悔。<a id="a-5H"></a>闷绝躃地水洒乃苏。<a id="a-5I"></a>速即遣人寻其所趣。<a id="a-5J"></a>使还知在迦湿弥罗。<a id="a-5K"></a>复固请还僧皆辞命。<a id="a-5L"></a>王遂总舍迦湿弥罗国。<a id="a-5M"></a>造僧伽蓝安置贤圣众。<a id="a-5N"></a>随先所变作种种形。<a id="a-5O"></a>即以摽题僧伽蓝号。<a id="a-5P"></a>谓鸡园等数有五百。<a id="a-5Q"></a>复遣使人多赍珍宝营办什物而供养之。<a id="a-5R"></a>由是尔来此国多有诸贤圣众任持佛法。<a id="a-5S"></a>相传制造于今犹盛。<a id="a-5T"></a>波吒梨王既失彼众。<a id="a-5U"></a>相率供养住鸡园僧。<a id="a-5V"></a>于后大天因游城邑有占相者。<a id="a-5W"></a>遇尔见之窃记彼言。<a id="a-5X"></a>今此释子却后七日定当命终。<a id="a-5Y"></a>弟子闻之忧惶启告。<a id="a-5Z"></a>彼便报曰。<a id="a-5a"></a>吾已久知。<a id="a-5b"></a>还至鸡园遣诸弟子。<a id="a-5c"></a>分散遍告波吒梨城。<a id="a-5d"></a>王及诸臣长者居士。<a id="a-5e"></a>却后七日吾当涅槃。<a id="a-5f"></a>王等闻之无不伤叹。<a id="a-5g"></a>至第七日彼遂命终。<a id="a-5h"></a>王及诸臣城中士庶悲哀恋慕。<a id="a-5i"></a>各办香薪。<a id="a-5j"></a>并诸酥油花香等物。<a id="a-5k"></a>积置一处而焚葬之。<a id="a-5l"></a>持火来烧随至随灭。<a id="a-5m"></a>种种方计竟不能然。<a id="a-5n"></a>有占相师。<a id="a-5o"></a>谓众人曰。<a id="a-5p"></a>彼不消此殊胜葬具。<a id="a-5q"></a>宜以狗粪而洒秽之。<a id="a-5r"></a>便用其言火遂炎发。<a id="a-5s"></a>须臾焚荡俄成灰烬。<a id="a-5t"></a>暴风卒至飘散无遗。<a id="a-5u"></a>故彼是前恶见等起。<a id="a-5v"></a>诸有智者应知避之。</p>
  <p data-pb></p>
  <h2 id="a5w">智蕴第三中他心智纳息第三之一</h2>
  <p id="a5x">云何他心智。<a id="a-5y"></a>云何宿住随念智。<a id="a-5z"></a>如是等章及解章义。<a id="a-60"></a>既领会已。<a id="a-61"></a>次应广释。<a id="a-62"></a>问何故尊者依前二智而作论耶。<a id="a-63"></a>答是彼尊者意欲尔故。<a id="a-64"></a>谓本论师随欲造论不违法相。<a id="a-65"></a>故不应责。<a id="a-66"></a>如此尊者于根蕴中。<a id="a-67"></a>依法类二智而作论。<a id="a-68"></a>于定蕴中依尽无生二智而作论。<a id="a-69"></a>复于根蕴中依苦集灭道四智而作论。<a id="a-6A"></a>于结蕴定蕴及此蕴后依八智而作论。<a id="a-6B"></a>于修智等处依十智而作论。<a id="a-6C"></a>如是尊者于此蕴初依他心宿住二智而作论。<a id="a-6D"></a>如善巧陶师先熟调泥团置轮上。<a id="a-6E"></a>随自意乐造器等物。<a id="a-6F"></a>尊者亦尔。<a id="a-6G"></a>闻思修慧观察法相。<a id="a-6H"></a>断自性愚及所缘愚。<a id="a-6I"></a>随欲造论。<a id="a-6J"></a>故不应责。<a id="a-6K"></a>复次以前二智俱通加行及离染得。<a id="a-6L"></a>俱是修所成。<a id="a-6M"></a>俱是通自性。<a id="a-6N"></a>俱是四支五支静虑果。<a id="a-6O"></a>故偏依之而作此论。<a id="a-6P"></a>复次以前二智俱以智见为自性。<a id="a-6Q"></a>俱于所缘分齐而取。<a id="a-6R"></a>谓他心智唯缘现在。<a id="a-6S"></a>宿住随念智但缘过去。<a id="a-6T"></a>故偏依之而作此论。<a id="a-6U"></a>有作是说。<a id="a-6V"></a>以此二智俱通有漏无漏二品。<a id="a-6W"></a>故偏依之而作此论。<a id="a-6X"></a>评曰。<a id="a-6Y"></a>彼不应作是说。<a id="a-6Z"></a>宿住随念智唯是有漏故。</p>
  <p id="a6a">云何他心智。<a id="a-6b"></a>答若智修所成。<a id="a-6c"></a>是修果。<a id="a-6d"></a>依止修。<a id="a-6e"></a>已得不失。<a id="a-6f"></a>能知他相续现在欲色界心心所法。<a id="a-6g"></a>或无漏心心所法。<a id="a-6h"></a>是谓他心智。<a id="a-6i"></a>此中若智修所成者。<a id="a-6j"></a>谓修所成慧为自性故。<a id="a-6k"></a>是修果者。<a id="a-6l"></a>谓是四支五支静虑果故。<a id="a-6m"></a>依止修者。<a id="a-6n"></a>谓依数习而成就故。<a id="a-6o"></a>已得不失者。<a id="a-6p"></a>已证得不舍故。<a id="a-6q"></a>问何故不说未得已失。<a id="a-6r"></a>答应说而不说者。<a id="a-6s"></a>当知此义有余。<a id="a-6t"></a>复次若由此智说名成就他心通者。<a id="a-6u"></a>此中说之。<a id="a-6v"></a>未得已失诸他心智无如是义。<a id="a-6w"></a>是故不说。<a id="a-6x"></a>能知他相续现在欲色界心心所法或无漏心心所法者。<a id="a-6y"></a>谓能如实知他有情身中现在世欲色界。<a id="a-6z"></a>或无漏心心所法。<a id="a-70"></a>此说他心智所缘境相。<a id="a-71"></a>有别诵言。<a id="a-72"></a>若智现起如实知他有情有所寻求。<a id="a-73"></a>有所伺察。<a id="a-74"></a>有所摄受。<a id="a-75"></a>众缘所起意及意所有。<a id="a-76"></a>是谓他心智。<a id="a-77"></a>此中若智现起者。<a id="a-78"></a>说现行他心智。<a id="a-79"></a>如实知者。<a id="a-7A"></a>简别占相智等。<a id="a-7B"></a>他有情者。<a id="a-7C"></a>简别知自心心所法。<a id="a-7D"></a>有所寻求者。<a id="a-7E"></a>谓欲界初静虑心心所法。<a id="a-7F"></a>有所伺察者。<a id="a-7G"></a>谓静虑中间心心所法。<a id="a-7H"></a>有所摄受者。<a id="a-7I"></a>谓后三静虑心心所法。<a id="a-7J"></a>复有说者。<a id="a-7K"></a>有所寻求显欲界初静虑。<a id="a-7L"></a>有所伺察。<a id="a-7M"></a>显从欲界乃至静虑中间。<a id="a-7N"></a>有所摄受。<a id="a-7O"></a>显从欲界乃至第四静虑。<a id="a-7P"></a>此中显示能寻求等。<a id="a-7Q"></a>故色等法非此智境。<a id="a-7R"></a>众缘所起者。<a id="a-7S"></a>如能知智由四缘生。<a id="a-7T"></a>所知亦由四缘生故。<a id="a-7U"></a>意及意所有者。<a id="a-7V"></a>意即是心。<a id="a-7W"></a>诸心所法名意所有。<a id="a-7X"></a>如是皆说他心智境。<a id="a-7Y"></a>此他心智或应说一。<a id="a-7Z"></a>谓他心智通及示导。<a id="a-7a"></a>或应说二。<a id="a-7b"></a>谓有漏无漏。<a id="a-7c"></a>有缚解脱。<a id="a-7d"></a>有系不系。<a id="a-7e"></a>或应说三。<a id="a-7f"></a>谓下中上品。<a id="a-7g"></a>或应说四。<a id="a-7h"></a>谓四静虑果。<a id="a-7i"></a>或应说六。<a id="a-7j"></a>谓有漏无漏各有三品。<a id="a-7k"></a>或应说八。<a id="a-7l"></a>谓四静虑果各有有漏无漏。<a id="a-7m"></a>或应说九。<a id="a-7n"></a>谓下下品乃至上上品。<a id="a-7o"></a>或应说十二。<a id="a-7p"></a>谓四静虑果各有三品。<a id="a-7q"></a>或应说十八。<a id="a-7r"></a>谓有漏无漏各有九品。<a id="a-7s"></a>或应说二十四。<a id="a-7t"></a>谓四静虑果各有有漏无漏。<a id="a-7u"></a>此复各有三品。<a id="a-7v"></a>或应说三十六。<a id="a-7w"></a>谓四静虑果各有九品。<a id="a-7x"></a>或应说七十二。<a id="a-7y"></a>谓四静虑果各有有漏无漏。<a id="a-7z"></a>此复各有九品。<a id="a-80"></a>若以在身刹那分别应说无量无边。<a id="a-81"></a>此中总说一他心智。<a id="a-82"></a>问此他心智以何为自性。<a id="a-83"></a>答以慧为自性。<a id="a-84"></a>是谓他心智自性我物自体相分本性。<a id="a-85"></a>已说自性。<a id="a-86"></a>所以今当说。</p>
  <p id="a87">问何故名他心智。<a id="a-88"></a>他心智是何义耶。<a id="a-89"></a>答知他心故名他心智。<a id="a-8A"></a>问此亦知他诸心所法。<a id="a-8B"></a>何故但名他心智耶。<a id="a-8C"></a>答诸瑜伽师意乐加行。<a id="a-8D"></a>欲知他心非他心所。<a id="a-8E"></a>是故但立他心智名。<a id="a-8F"></a>以心为先亦知心所。<a id="a-8G"></a>譬如有人意乐加行但欲见王。<a id="a-8H"></a>若见王时亦见臣等。<a id="a-8I"></a>复次诸法立名依多缘故。<a id="a-8J"></a>谓或依自性。<a id="a-8K"></a>或依对治。<a id="a-8L"></a>或依加行。<a id="a-8M"></a>或依相应。<a id="a-8N"></a>或依所依。<a id="a-8O"></a>或依所缘。<a id="a-8P"></a>或依行相。<a id="a-8Q"></a>或依所缘及行相等。<a id="a-8R"></a>依自性立名者。<a id="a-8S"></a>谓五蕴四谛世俗智等。<a id="a-8T"></a>依对治立名者。<a id="a-8U"></a>谓法智类智对治欲界上二界故。<a id="a-8V"></a>依加行立名者。<a id="a-8W"></a>谓空识无边处无所有处。<a id="a-8X"></a>五现见定他心智等。<a id="a-8Y"></a>依相应立名者如品类足说。<a id="a-8Z"></a>云何顺乐受等法。<a id="a-8a"></a>谓乐受等相应。<a id="a-8b"></a>如是一切依所依立名者。<a id="a-8c"></a>谓眼识等。<a id="a-8d"></a>依所缘立名者。<a id="a-8e"></a>谓四念住无相定等。<a id="a-8f"></a>依行相立名者。<a id="a-8g"></a>谓苦集智。<a id="a-8h"></a>此二行相无杂所缘杂故。<a id="a-8i"></a>依所缘及行相立名者。<a id="a-8j"></a>谓灭道智。<a id="a-8k"></a>此二所缘行相俱无杂故。<a id="a-8l"></a>诸如是等立名因缘乃有无量。<a id="a-8m"></a>今他心智但依加行立名非余。<a id="a-8n"></a>复次相应品中心最胜故。<a id="a-8o"></a>依知胜法立此智名。<a id="a-8p"></a>如说王来非无臣等。<a id="a-8q"></a>复次以依心故名心所法。<a id="a-8r"></a>心是大地。<a id="a-8s"></a>故诸心所法名大地。<a id="a-8t"></a>所有故但说心。<a id="a-8u"></a>复次修他心通无间道位。<a id="a-8v"></a>唯缘心故但说知心。</p>
  <p id="a8w">此他心智界者。<a id="a-8x"></a>有漏他心智是色界。<a id="a-8y"></a>无漏他心智是不系。<a id="a-8z"></a>问何故无色界无他心智耶。<a id="a-90"></a>答非田器故。<a id="a-91"></a>乃至广说。<a id="a-92"></a>复次修他心智依色起故。<a id="a-93"></a>地者唯在四根本静虑非近分。<a id="a-94"></a>无色彼地不能发五通故。<a id="a-95"></a>问静虑中间心心所法何地智能知耶。<a id="a-96"></a>有作是说。<a id="a-97"></a>初静虑上品智能知。<a id="a-98"></a>复有说者。<a id="a-99"></a>第二静虑下品智能知。<a id="a-9A"></a>评曰。<a id="a-9B"></a>应作是说初静虑三品智皆能知。<a id="a-9C"></a>所以者何。<a id="a-9D"></a>一地摄故。<a id="a-9E"></a>所依者唯依欲色界身起。<a id="a-9F"></a>行相者。<a id="a-9G"></a>无漏他心智。<a id="a-9H"></a>作缘道谛四行相转。<a id="a-9I"></a>有漏他心智。<a id="a-9J"></a>作不明了行相转。<a id="a-9K"></a>所缘者。<a id="a-9L"></a>初静虑他心智缘欲界初静虑地心心所法。<a id="a-9M"></a>第二静虑他心智缘欲界初二静虑地心心所法。<a id="a-9N"></a>第三静虑他心智缘欲界前三静虑地心心所法。<a id="a-9O"></a>第四静虑他心智缘欲界四静虑地心心所法。<a id="a-9P"></a>无他心智能知无色心心所法。<a id="a-9Q"></a>彼地胜故。<a id="a-9R"></a>如初静虑等他心智。<a id="a-9S"></a>不知第二静虑等心心所法。<a id="a-9T"></a>问生欲色界起无色地心心所法。<a id="a-9U"></a>是他心智所缘境不。<a id="a-9V"></a>答非所缘境。<a id="a-9W"></a>如不知果因亦尔故。<a id="a-9X"></a>念住者。<a id="a-9Y"></a>是三念住除身念住。<a id="a-9Z"></a>智者是四智。<a id="a-9a"></a>谓法类道世俗智。<a id="a-9b"></a>即总说彼为他心智。<a id="a-9c"></a>三摩地俱者。<a id="a-9d"></a>无漏他心智道无愿俱。<a id="a-9e"></a>有漏他心智非三摩地俱。<a id="a-9f"></a>根相应者。<a id="a-9g"></a>总说此与三根相应。<a id="a-9h"></a>谓乐喜舍。<a id="a-9i"></a>三世者。<a id="a-9j"></a>是三世缘。<a id="a-9k"></a>三世者。<a id="a-9l"></a>过去缘过去。<a id="a-9m"></a>现在缘现在。<a id="a-9n"></a>未来若生法缘未来。<a id="a-9o"></a>若不生法缘三世。<a id="a-9p"></a>善不善无记者。<a id="a-9q"></a>唯是善。<a id="a-9r"></a>缘善不善无记者缘三种。<a id="a-9s"></a>系不系者。<a id="a-9t"></a>有漏他心智唯色界系。<a id="a-9u"></a>无漏他心智唯不系。<a id="a-9v"></a>缘系不系者。<a id="a-9w"></a>缘欲色界系及不系。<a id="a-9x"></a>学无学非学非无学者。<a id="a-9y"></a>通三种。<a id="a-9z"></a>缘学无学非学非无学者。<a id="a-A0"></a>缘三种。<a id="a-A1"></a>见修所断不断者。<a id="a-A2"></a>有漏他心智唯修所断。<a id="a-A3"></a>无漏他心智是不断。<a id="a-A4"></a>缘见修所断及不断者。<a id="a-A5"></a>缘三种。<a id="a-A6"></a>缘名缘义者。<a id="a-A7"></a>唯缘义。<a id="a-A8"></a>缘自他相续非相续者。<a id="a-A9"></a>唯缘他相续。<a id="a-AA"></a>加行离染得者。<a id="a-AB"></a>通加行离染得。<a id="a-AC"></a>离染得者。<a id="a-AD"></a>谓初静虑者离欲界染时得。<a id="a-AE"></a>乃至第四静虑者离第三静虑染时得。<a id="a-AF"></a>或离自地上地染时亦容修得。<a id="a-AG"></a>加行得者。<a id="a-AH"></a>谓修胜进加行时得。<a id="a-AI"></a>及起加行令现在前。<a id="a-AJ"></a>谓诸声闻以中上品加行。<a id="a-AK"></a>独觉唯以下品加行。<a id="a-AL"></a>佛不以加行能现在前。<a id="a-AM"></a>曾得未曾得者。<a id="a-AN"></a>一切圣者及内法异生。<a id="a-AO"></a>皆通曾得未曾得。<a id="a-AP"></a>外法异生唯是曾得。</p>
  <p id="aAQ">问修他心智加行云何。<a id="a-AR"></a>答施设论说。<a id="a-AS"></a>初修业者于世俗定。<a id="a-AT"></a>已得自在数起现前。<a id="a-AU"></a>令转明利先审观察自身心相。<a id="a-AV"></a>若时身。<a id="a-AW"></a>有如是相现。<a id="a-AX"></a>尔时便起如是相心。<a id="a-AY"></a>若时自起如是相心。<a id="a-AZ"></a>尔时身有如是相现。<a id="a-Aa"></a>自审观察身心相已。<a id="a-Ab"></a>次审观察他身心相。<a id="a-Ac"></a>若时身有如是相现。<a id="a-Ad"></a>尔时便起如是相心。<a id="a-Ae"></a>若时他起如是相心。<a id="a-Af"></a>尔时身有如是相现。<a id="a-Ag"></a>审观察他身心相已。<a id="a-Ah"></a>次纯观彼心心所法。<a id="a-Ai"></a>作是思惟。<a id="a-Aj"></a>我应观彼心心所法。<a id="a-Ak"></a>何所寻求。<a id="a-Al"></a>何所伺察。<a id="a-Am"></a>何所摄受。<a id="a-An"></a>既思惟已纯观彼心相续前后行相差别。<a id="a-Ao"></a>观彼心相若得纯熟。<a id="a-Ap"></a>齐是名为修他心智加行成满。<a id="a-Aq"></a>集异门论作如是说。<a id="a-Ar"></a>修他心智加行云何。<a id="a-As"></a>谓审观察缘五取蕴。<a id="a-At"></a>为苦非常空非我智行相差别。<a id="a-Au"></a>渐次能引无漏智生。<a id="a-Av"></a>善知他心名他心智。<a id="a-Aw"></a>问无漏他心智能缘四谛智。<a id="a-Ax"></a>何故但说缘苦智耶。<a id="a-Ay"></a>答亦应说缘余三谛智。<a id="a-Az"></a>而不说者当知有余。<a id="a-B0"></a>复次此中但说初入加行。<a id="a-B1"></a>但缘苦智不说缘余。<a id="a-B2"></a>后相续时亦缘余智。<a id="a-B3"></a>问前施设论后集异门所说加行有何差别。<a id="a-B4"></a>答前说有漏他心智加行。<a id="a-B5"></a>后说无漏他心智加行。<a id="a-B6"></a>复次前说他心智加行。<a id="a-B7"></a>非胜妙明净。<a id="a-B8"></a>后说他心智加行。<a id="a-B9"></a>胜妙明净。<a id="a-BA"></a>然他心智虽加行时亦缘色起。<a id="a-BB"></a>而成满时不复缘色。<a id="a-BC"></a>所以者何。<a id="a-BD"></a>先观粗法为入细故。<a id="a-BE"></a>又他心智虽加行时亦缘自相续。<a id="a-BF"></a>而成满时唯缘他相续。<a id="a-BG"></a>所以者何。<a id="a-BH"></a>缘自不名他心智故。<a id="a-BI"></a>又他心智但缘他心。<a id="a-BJ"></a>不缘他心所缘行相。<a id="a-BK"></a>若缘他心所缘行相。<a id="a-BL"></a>应缘自心非他心智。<a id="a-BM"></a>自心是彼所缘及能缘行相故。<a id="a-BN"></a>问若眼不见色为能知他心不。<a id="a-BO"></a>答能知。<a id="a-BP"></a>耳闻声故。<a id="a-BQ"></a>问若不见色闻声为能知他心不。<a id="a-BR"></a>答能知。<a id="a-BS"></a>鼻臭香故。<a id="a-BT"></a>问若不见色闻声臭香。<a id="a-BU"></a>为能知他心不。<a id="a-BV"></a>答能知。<a id="a-BW"></a>舌尝味故。<a id="a-BX"></a>问若不见色闻声臭香尝味。<a id="a-BY"></a>为能知他心不。<a id="a-BZ"></a>答能知。<a id="a-Ba"></a>身觉触故。<a id="a-Bb"></a>问若不见色闻声臭香尝味觉触。<a id="a-Bc"></a>为能知他心不。<a id="a-Bd"></a>有作是说。<a id="a-Be"></a>彼不能知。<a id="a-Bf"></a>所以者何。<a id="a-Bg"></a>他心智起因缘色故。<a id="a-Bh"></a>评曰。<a id="a-Bi"></a>应作是说。<a id="a-Bj"></a>初引发时则不能知。<a id="a-Bk"></a>已成满者虽不缘色而亦能知。<a id="a-Bl"></a>曾得有漏心心所法有十五种。<a id="a-Bm"></a>是他心智所应取境。<a id="a-Bn"></a>谓欲界及四静虑。<a id="a-Bo"></a>各有下中上三品心心所法。<a id="a-Bp"></a>曾得有漏他心智有十二种。<a id="a-Bq"></a>谓四静虑各有下中上三品他心智。<a id="a-Br"></a>此中初静虑曾得有漏他心智下品者。<a id="a-Bs"></a>能知欲界三品及初静虑下品。<a id="a-Bt"></a>曾得有漏心心所法中品者。<a id="a-Bu"></a>能知欲界三品及初静虑下中二品曾得有漏心心所法。<a id="a-Bv"></a>上品者。<a id="a-Bw"></a>能知欲界及初静虑各三品曾得有漏心心所法。<a id="a-Bx"></a>如是展转乃至第四静虑曾得有漏上品他心智。<a id="a-By"></a>能知欲界及四静虑各三品曾得有漏心心所法。<a id="a-Bz"></a>如曾得有漏十二种他心智知十五种曾得有漏心心所法。<a id="a-C0"></a>未曾得有漏十二种他心智知十五种未曾得有漏心心所法亦尔。<a id="a-C1"></a>无漏心心所法有十二种。<a id="a-C2"></a>是他心智所应取境。<a id="a-C3"></a>无漏他心智亦有十二种。<a id="a-C4"></a>谓四静虑各有三品。<a id="a-C5"></a>此中第二静虑无漏他心智下品者。<a id="a-C6"></a>能知初静虑及第二静虑。<a id="a-C7"></a>各唯下品无漏心心所法。<a id="a-C8"></a>中品者。<a id="a-C9"></a>能知初静虑及第二静虑各下中二品无漏心心所法。<a id="a-CA"></a>上品者。<a id="a-CB"></a>能知初静虑及第二静虑各三品无漏心心所法。<a id="a-CC"></a>如是展转乃至第四静虑上品无漏他心智。<a id="a-CD"></a>能知四静虑各三品无漏心心所法。<a id="a-CE"></a>问何故上地下中品有漏他心智俱能知下地三品有漏心心所法。<a id="a-CF"></a>上地下中品无漏他心智。<a id="a-CG"></a>不知下地中上品无漏心心所法耶。<a id="a-CH"></a>答有漏无漏心心所法建立各异。<a id="a-CI"></a>谓有漏心心所法依相续建立。<a id="a-CJ"></a>有一身相续中成就三品有漏心心所法。<a id="a-CK"></a>无漏心心所法依根品建立。<a id="a-CL"></a>无一身相续中成就二品无漏心心所法。<a id="a-CM"></a>况有成就三者。<a id="a-CN"></a>建立既别故知有异。</p>
  <p id="aCO">有十四种通果心心所法。<a id="a-CP"></a>皆是他心智所应取境。<a id="a-CQ"></a>谓欲界初静虑各有四静虑果。<a id="a-CR"></a>第二静虑有后三静虑果。<a id="a-CS"></a>第三静虑有后二静虑果。<a id="a-CT"></a>第四静虑唯有第四静虑果。<a id="a-CU"></a>问初静虑他心智。<a id="a-CV"></a>于欲界四静虑通果心心所法。<a id="a-CW"></a>能知几种。<a id="a-CX"></a>有作是说。<a id="a-CY"></a>能知四种。<a id="a-CZ"></a>所以者何。<a id="a-Ca"></a>一切皆是欲界摄故。<a id="a-Cb"></a>复有说者。<a id="a-Cc"></a>唯能知初静虑果不知余三。<a id="a-Cd"></a>所以者何。<a id="a-Ce"></a>如不知因果亦尔故。</p>
  <p id="aCf">诸他心智。<a id="a-Cg"></a>于地度。<a id="a-Ch"></a>根度。<a id="a-Ci"></a>补特伽罗度。<a id="a-Cj"></a>心心所法皆不能知。<a id="a-Ck"></a>于地度心心所法不能知者。<a id="a-Cl"></a>谓初静虑他心智。<a id="a-Cm"></a>不能知第二静虑以上心心所法。<a id="a-Cn"></a>乃至第三静虑他心智。<a id="a-Co"></a>不能知第四静虑以上心心所法。<a id="a-Cp"></a>于根度心心所法不能知者。<a id="a-Cq"></a>谓钝根者他心智。<a id="a-Cr"></a>不能知利根者心心所法。<a id="a-Cs"></a>于补特伽罗度心心所法不能知者。<a id="a-Ct"></a>谓有学他心智。<a id="a-Cu"></a>不能知无学心心所法。<a id="a-Cv"></a>问一切无学他心智。<a id="a-Cw"></a>皆能知一切有学心心所法耶。<a id="a-Cx"></a>答不也。<a id="a-Cy"></a>谓时解脱他心智。<a id="a-Cz"></a>不能知见至心心所法。<a id="a-D0"></a>见至他心智。<a id="a-D1"></a>亦不能知时解脱心心所法。<a id="a-D2"></a>所以者何。<a id="a-D3"></a>时解脱他心智。<a id="a-D4"></a>于见至心心所法根度故不知见至他心智。<a id="a-D5"></a>于时解脱心心所法补特伽罗度故不知。<a id="a-D6"></a>问有学上地他心智。<a id="a-D7"></a>无学下地他心智。<a id="a-D8"></a>此二为得互相知耶。<a id="a-D9"></a>答不也。<a id="a-DA"></a>所以者何。<a id="a-DB"></a>有学上地他心智。<a id="a-DC"></a>于无学下地他心智。<a id="a-DD"></a>补特伽罗度故不知。<a id="a-DE"></a>无学下地他心智。<a id="a-DF"></a>于有学上地他心智地度故不知。<a id="a-DG"></a>问声闻上地他心智。<a id="a-DH"></a>如来下地他心智。<a id="a-DI"></a>此二为得互相知耶。<a id="a-DJ"></a>答不也。<a id="a-DK"></a>所以者何。<a id="a-DL"></a>声闻上地他心智。<a id="a-DM"></a>于如来下地他心智根度故不知。<a id="a-DN"></a>如来下地他心智。<a id="a-DO"></a>于声闻上地他心智地度故不知。<a id="a-DP"></a>独觉望余乘准前义应说。</p>
  <p id="aDQ">如来无漏心心所法。<a id="a-DR"></a>及未曾得有漏心心所法。<a id="a-DS"></a>俱非他心智现所取境。<a id="a-DT"></a>曾得有漏心心所法。<a id="a-DU"></a>佛欲令他知者即知。<a id="a-DV"></a>谓佛若欲令钝根者知我心。<a id="a-DW"></a>非利根者则蛇奴等亦知佛心。<a id="a-DX"></a>舍利子等皆不能知。<a id="a-DY"></a>若欲令傍生趣等知我心。<a id="a-DZ"></a>非人天趣则傍生趣等亦知佛心。<a id="a-Da"></a>人及天趣皆不能知。<a id="a-Db"></a>云何知然。<a id="a-Dc"></a>契经说故。<a id="a-Dd"></a>谓契经说。<a id="a-De"></a>一时佛住广严城猕猴池侧重阁精舍。<a id="a-Df"></a>时诸苾刍以世尊钵及彼自钵皆置露处。<a id="a-Dg"></a>有一猕猴下娑罗树来趣钵所。<a id="a-Dh"></a>时苾刍众恐彼损钵竞驱逐之。<a id="a-Di"></a>佛言汝等不应驱逐。<a id="a-Dj"></a>彼有别意须臾当知。<a id="a-Dk"></a>时彼猕猴取世尊钵。<a id="a-Dl"></a>徐还上树成满流蜜。<a id="a-Dm"></a>安庠而下持奉世尊。<a id="a-Dn"></a>以有虫故世尊不受。<a id="a-Do"></a>佛起曾得有漏心品令彼去虫。<a id="a-Dp"></a>猕猴即知退住一处。<a id="a-Dq"></a>择去虫已来奉世尊。<a id="a-Dr"></a>未作净故佛复不受。<a id="a-Ds"></a>佛起曾得有漏心品。<a id="a-Dt"></a>令彼以水遍洒作净。<a id="a-Du"></a>猕猴即知退住一处。<a id="a-Dv"></a>以水作净还奉世尊。<a id="a-Dw"></a>于是世尊哀愍为受。<a id="a-Dx"></a>猕猴欢喜踊跃无量。<a id="a-Dy"></a>舞[跳-兆+(焰-火)]却行堕坑而死。<a id="a-Dz"></a>乘斯福业得生人中。<a id="a-E0"></a>长大出家勤修梵行。<a id="a-E1"></a>不久便获阿罗汉果。<a id="a-E2"></a>世共号为献蜜上座。<a id="a-E3"></a>尊者论力由彼因缘。<a id="a-E4"></a>以妙伽他而赞佛曰。</p>
  <p id="aE5">无上天人调御士　　能令恶趣亦知心</p>
  <p id="aE6">若住甚深微妙定　　乃至人天不能了</p>
  <p id="aE7">佛他心智能知三道。<a id="a-E8"></a>独觉他心智能知二道。<a id="a-E9"></a>声闻他心智能知一道。<a id="a-EA"></a>问佛得缘佛他心智不。<a id="a-EB"></a>有说不得。<a id="a-EC"></a>所以者何。<a id="a-ED"></a>无二如来俱出世故。<a id="a-EE"></a>复有说得。<a id="a-EF"></a>此说能缘不说现起。<a id="a-EG"></a>问独觉得缘独觉他心智不。<a id="a-EH"></a>答麟角喻者唯佛应知。<a id="a-EI"></a>众出独觉决定得缘独觉他心智。<a id="a-EJ"></a>此说能缘亦说现起。<a id="a-EK"></a>声闻亦定得缘声闻他心智。<a id="a-EL"></a>此亦说能缘亦说现起。<a id="a-EM"></a>异生定得缘异生他心智。<a id="a-EN"></a>如众出独觉及诸声闻说。<a id="a-EO"></a>有作是说。<a id="a-EP"></a>麟角喻独觉亦定得缘麟角喻独觉他心智。<a id="a-EQ"></a>亦说能缘亦说现起。<a id="a-ER"></a>余世界中有麟角喻独觉出世无理遮故。<a id="a-ES"></a>唯佛无漏心心所法。<a id="a-ET"></a>及未曾得有漏心心所法。<a id="a-EU"></a>定无他心智能缘现起者。<a id="a-EV"></a>无色界一切心心所法。<a id="a-EW"></a>定非他心智所缘。<a id="a-EX"></a>非其境故。</p>
 </body>
</html>