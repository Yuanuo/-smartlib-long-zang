<!doctype html>
<html id="z3IBVfN13p" data-ver="874">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百五十八</h1>
  <h2 id="a2">定蕴第七中得纳息第一之二</h2>
  <p id="a3">问得非得何差别。<a id="a-4"></a>答名即差别。<a id="a-5"></a>谓名得。<a id="a-6"></a>名非得。<a id="a-7"></a>复次得有漏无漏。<a id="a-8"></a>非得唯有漏。<a id="a-9"></a>复次得善不善无记。<a id="a-A"></a>非得唯无记。<a id="a-B"></a>复次得三界系及不系。<a id="a-C"></a>非得唯三界系。<a id="a-D"></a>复次得学无学非学非无学。<a id="a-E"></a>非得唯非学非无学。<a id="a-F"></a>复次得见所断。<a id="a-G"></a>修所断。<a id="a-H"></a>不断。<a id="a-I"></a>非得唯修所断。<a id="a-J"></a>复次得染污不染污。<a id="a-K"></a>非得唯不染污。<a id="a-L"></a>复次得异熟非异熟。<a id="a-M"></a>非得唯非异熟。<a id="a-N"></a>复次得有异熟无异熟。<a id="a-O"></a>非得唯无异熟。<a id="a-P"></a>复次得与所得。<a id="a-Q"></a>法或俱起。<a id="a-R"></a>或不俱起。<a id="a-S"></a>非得与所不得法必不俱起。<a id="a-T"></a>复次得苦集道三谛摄。<a id="a-U"></a>非得唯苦集谛摄。<a id="a-V"></a>以如是等门。<a id="a-W"></a>应知得非得差别。</p>
  <p id="aX">问何故得与所得法性类。<a id="a-Y"></a>或同或异耶。<a id="a-Z"></a>答得有三种。<a id="a-a"></a>一有为法得。<a id="a-b"></a>二择灭得。<a id="a-c"></a>三非择灭得。<a id="a-d"></a>有为法得。<a id="a-e"></a>随所得法性类差别。<a id="a-f"></a>以有为法能有作用引自得故。<a id="a-g"></a>择灭得随能证道性类差别。<a id="a-h"></a>以诸择灭自无作用。<a id="a-i"></a>但由道力求证。<a id="a-j"></a>彼时引彼得故。<a id="a-k"></a>非择灭得。<a id="a-l"></a>随自所依性类差别。<a id="a-m"></a>以非择灭自无作用。<a id="a-n"></a>非道所求。<a id="a-o"></a>彼得但依命根众同分而现前故。<a id="a-p"></a>问非得随何性类差别。<a id="a-q"></a>答彼定不随所不得法以相违故。<a id="a-r"></a>又不随道非道所求故。<a id="a-s"></a>但依命根众同分转故。<a id="a-t"></a>随所依性类差别。<a id="a-u"></a>问若诸非得非择灭得。<a id="a-v"></a>俱随所依性类差别者。<a id="a-w"></a>所依或异熟。<a id="a-x"></a>或唯等流。<a id="a-y"></a>此二随何性类差别。<a id="a-z"></a>答随等流性以义遍故。<a id="a-10"></a>异熟非遍故不随立。<a id="a-11"></a>问非得若随所不得法。<a id="a-12"></a>性类差别有何过耶。<a id="a-13"></a>答断善根者应成就善。<a id="a-14"></a>已离欲染者应成就不善。<a id="a-15"></a>诸无学者应成就染。<a id="a-16"></a>异生应成就三乘无漏法。<a id="a-17"></a>退果应成果。<a id="a-18"></a>舍向应成向。<a id="a-19"></a>二灭非得应是无为。<a id="a-1A"></a>由此等过。<a id="a-1B"></a>非得不可随所不得性类有异。</p>
  <p id="a1C">问所说得为更有得为无耶。<a id="a-1D"></a>若更有得者得传有得。<a id="a-1E"></a>何非无穷。<a id="a-1F"></a>若更无得者。<a id="a-1G"></a>此得由何可说成就。<a id="a-1H"></a>答应说得。<a id="a-1I"></a>复有得。<a id="a-1J"></a>问若尔应成无穷。<a id="a-1K"></a>答无穷亦无有过。<a id="a-1L"></a>由此生死难断。<a id="a-1M"></a>难越。<a id="a-1N"></a>或无量得皆一刹那俱生。<a id="a-1O"></a>而灭无无穷过。<a id="a-1P"></a>如是说者。<a id="a-1Q"></a>一刹那中但有三法。<a id="a-1R"></a>一彼法。<a id="a-1S"></a>二得。<a id="a-1T"></a>三得得。<a id="a-1U"></a>由得故成就彼法及得得。<a id="a-1V"></a>由得得故成就得。<a id="a-1W"></a>由更互相得故非无穷。<a id="a-1X"></a>是故说色蕴行蕴一得得。<a id="a-1Y"></a>乃至识蕴行蕴一得得。<a id="a-1Z"></a>有为无为一得得。<a id="a-1a"></a>问为一一法各别有得。<a id="a-1b"></a>为不尔耶。<a id="a-1c"></a>或有说者。<a id="a-1d"></a>俱有法同一得得。<a id="a-1e"></a>问若尔不应作如是说。<a id="a-1f"></a>色蕴行蕴一得得等。<a id="a-1g"></a>答欲显法与得得。<a id="a-1h"></a>无异得故作如是说。<a id="a-1i"></a>然实不无五蕴四蕴一得得义。<a id="a-1j"></a>有说。<a id="a-1k"></a>一一法各别得得。<a id="a-1l"></a>唯除得得。<a id="a-1m"></a>与彼法同一得得。<a id="a-1n"></a>问若尔便有无穷过失。<a id="a-1o"></a>以得皆有生住异灭。<a id="a-1p"></a>生等复有得与得得。<a id="a-1q"></a>彼得得得复有生等。<a id="a-1r"></a>如是展转成无穷故。<a id="a-1s"></a>答无穷复有何过。<a id="a-1t"></a>由此生死难断难越。<a id="a-1u"></a>或此诸法皆一刹那俱生而灭无无穷过。<a id="a-1v"></a>如是说者。<a id="a-1w"></a>法与生等同一得得。<a id="a-1x"></a>相与所相极亲近故。<a id="a-1y"></a>由此善通色蕴行蕴一得得等。<a id="a-1z"></a>又去如前无穷过失。<a id="a-20"></a>如说得如是非得与得相违。<a id="a-21"></a>应随广说。<a id="a-22"></a>然无同时非得非得。<a id="a-23"></a>有情数法现在前时必与得俱。<a id="a-24"></a>是故非得起时决定不与非得非得及彼法俱起。<a id="a-25"></a>由此三法互相违故。<a id="a-26"></a>异时说有此则不遮。</p>
  <p id="a27">问过去未来得。<a id="a-28"></a>为成就。<a id="a-29"></a>为不成就。<a id="a-2A"></a>若成就者。<a id="a-2B"></a>则为无穷。<a id="a-2C"></a>谓一刹那三法俱起。<a id="a-2D"></a>一法。<a id="a-2E"></a>二得。<a id="a-2F"></a>三得得。<a id="a-2G"></a>此三灭位有六得生。<a id="a-2H"></a>谓三得。<a id="a-2I"></a>三得得。<a id="a-2J"></a>此六灭位十二得起。<a id="a-2K"></a>谓六得六得得。<a id="a-2L"></a>十二灭位。<a id="a-2M"></a>二十四得起。<a id="a-2N"></a>谓二十得十二得得。<a id="a-2O"></a>如是展转无始时来。<a id="a-2P"></a>乃至后际念念倍起其得无限。<a id="a-2Q"></a>邻次刹那倍增尚尔况于隔越前前刹那诸得倍增。<a id="a-2R"></a>是故展转有无穷过。<a id="a-2S"></a>若不成就便与此蕴后说相违。<a id="a-2T"></a>如说从无色界殁生欲界时。<a id="a-2U"></a>所得蕴界处。<a id="a-2V"></a>大种。<a id="a-2W"></a>善根。<a id="a-2X"></a>不善根。<a id="a-2Y"></a>无记根。<a id="a-2Z"></a>结缚随眠。<a id="a-2a"></a>随烦恼缠。<a id="a-2b"></a>当言曾得得未曾得得。<a id="a-2c"></a>答善染污法当言曾得得。<a id="a-2d"></a>异熟法当言未曾得得。<a id="a-2e"></a>如此则非不成就。<a id="a-2f"></a>以得亦有善染污故。<a id="a-2g"></a>答应作是说。<a id="a-2h"></a>过去未来得有成就者。<a id="a-2i"></a>以善及染污法等有三世得故。<a id="a-2j"></a>问若尔岂非无穷。<a id="a-2k"></a>答无穷复有何过。<a id="a-2l"></a>由此生死难断难越。<a id="a-2m"></a>或彼诸得一刹那生无无穷过。<a id="a-2n"></a>又此诸得但可言多。<a id="a-2o"></a>而非无穷犹有分限故。<a id="a-2p"></a>有余师说。<a id="a-2q"></a>无有成就过去未来得者。<a id="a-2r"></a>是故无无穷过。<a id="a-2s"></a>问此蕴后说当云何通。<a id="a-2t"></a>答此蕴后文说所得法。<a id="a-2u"></a>非能得得。<a id="a-2v"></a>斯有何咎。<a id="a-2w"></a>如是说者。<a id="a-2x"></a>应如初说得如所得应成就故。<a id="a-2y"></a>又以得故名沙门果。<a id="a-2z"></a>若过未得不成就者。<a id="a-30"></a>诸沙门果应刹那舍刹那得。<a id="a-31"></a>然无是事。<a id="a-32"></a>又诸圣道有三时舍。<a id="a-33"></a>谓退时。<a id="a-34"></a>得果时。<a id="a-35"></a>练根时。<a id="a-36"></a>若过未得不成就者。<a id="a-37"></a>则圣道应刹那刹那舍。<a id="a-38"></a>非谓三时欲令无如是过。<a id="a-39"></a>故有成就过未诸得。<a id="a-3A"></a>若成就所得法亦成就彼得。<a id="a-3B"></a>若所得法舍彼得亦舍。<a id="a-3C"></a>以法与得舍得同故。<a id="a-3D"></a>然得总有四种。<a id="a-3E"></a>一在彼法前。<a id="a-3F"></a>二在彼法后。<a id="a-3G"></a>三与彼法俱。<a id="a-3H"></a>四非彼法前后及俱。<a id="a-3I"></a>若所得法则有六种。<a id="a-3J"></a>一有所得法唯有俱得。<a id="a-3K"></a>如异熟生等。<a id="a-3L"></a>二有所得法唯有前得。<a id="a-3M"></a>如三类智边世俗智等。<a id="a-3N"></a>有说。<a id="a-3O"></a>此等亦有俱得。<a id="a-3P"></a>三有所得法唯有俱得后得。<a id="a-3Q"></a>如别解脱戒等。<a id="a-3R"></a>四有所得法唯有俱得前得。<a id="a-3S"></a>如道类智忍等。<a id="a-3T"></a>五有所得法具有前后俱得。<a id="a-3U"></a>如所余善染污等。<a id="a-3V"></a>六有所得法不可说有前后俱得。<a id="a-3W"></a>而有诸得。<a id="a-3X"></a>谓择灭非择灭。<a id="a-3Y"></a>必无有法唯有法后得者。<a id="a-3Z"></a>现在前时必有得故。<a id="a-3a"></a>一切非得总有三种。<a id="a-3b"></a>一在彼法前。<a id="a-3c"></a>二在彼法后三非彼法前后及俱。<a id="a-3d"></a>所不得法亦有三种。<a id="a-3e"></a>一有所不得法。<a id="a-3f"></a>唯有彼前非得谓未来情数毕竟不生法。<a id="a-3g"></a>及入无余涅槃最后刹那心等。<a id="a-3h"></a>二有所不得法。<a id="a-3i"></a>通有彼前彼后非得。<a id="a-3j"></a>谓余随应有情数法。<a id="a-3k"></a>三有所不得法。<a id="a-3l"></a>无彼前后及俱非得而有非得。<a id="a-3m"></a>谓择灭非择灭。<a id="a-3n"></a>必无非得可与法俱。<a id="a-3o"></a>以法现在前时。<a id="a-3p"></a>是所得者必有得故。<a id="a-3q"></a>非所得者。<a id="a-3r"></a>无得无非得故。<a id="a-3s"></a>亦无唯有彼后非得。<a id="a-3t"></a>非无始来恒成就彼。<a id="a-3u"></a>未舍必起彼类尽故。<a id="a-3v"></a>然诸非得性羸劣故。<a id="a-3w"></a>唯成就现在。<a id="a-3x"></a>一一刹那得已即舍。<a id="a-3y"></a>于未得彼法及已舍位。<a id="a-3z"></a>恒有此非得。<a id="a-40"></a>应知。<a id="a-41"></a>见道所起得有十五类。<a id="a-42"></a>即十五心时俱起诸得。<a id="a-43"></a>见道灭位与自所起诸得俱灭。<a id="a-44"></a>如日没时与自所起光明俱没。<a id="a-45"></a>然苦法智忍有十五得。<a id="a-46"></a>苦法智有十四得。<a id="a-47"></a>乃至道类智忍但有一得。<a id="a-48"></a>问见道得为但有尔所。<a id="a-49"></a>为更有余。<a id="a-4A"></a>有说。<a id="a-4B"></a>但有尔所。<a id="a-4C"></a>有说。<a id="a-4D"></a>更有余。<a id="a-4E"></a>未来世不生诸得而不可说。<a id="a-4F"></a>此不应理。<a id="a-4G"></a>宁当说无。<a id="a-4H"></a>不应言有而不可说。<a id="a-4I"></a>如是说者。<a id="a-4J"></a>更有余未来得。<a id="a-4K"></a>苦法智忍一得俱生。<a id="a-4L"></a>忍得相望互无因义。<a id="a-4M"></a>苦法智三得俱生。<a id="a-4N"></a>二道得。<a id="a-4O"></a>一离系得。<a id="a-4P"></a>二道得者。<a id="a-4Q"></a>谓苦法智忍得。<a id="a-4R"></a>苦法智得。<a id="a-4S"></a>一离系得者。<a id="a-4T"></a>谓欲界见苦所断十系得灭。<a id="a-4U"></a>十离系得起。<a id="a-4V"></a>苦法智与彼三得互不为因。<a id="a-4W"></a>苦法智忍与彼三得皆有因义。<a id="a-4X"></a>苦类智忍四得俱生。<a id="a-4Y"></a>三道得一离系得。<a id="a-4Z"></a>苦类智忍与彼四得互不为因。<a id="a-4a"></a>苦法智忍为四得因。<a id="a-4b"></a>苦法智为三得因。<a id="a-4c"></a>除苦法智忍得。<a id="a-4d"></a>以加行善法胜非劣因故。<a id="a-4e"></a>有为法得随法胜劣故。<a id="a-4f"></a>苦类智六得俱生。<a id="a-4g"></a>四道得。<a id="a-4h"></a>二离系得。<a id="a-4i"></a>苦类智与彼六得互不为因苦法智忍为六得因。<a id="a-4j"></a>苦法智为五得因。<a id="a-4k"></a>除苦法智忍得。<a id="a-4l"></a>以彼劣故。<a id="a-4m"></a>苦类智忍为三得因。<a id="a-4n"></a>除前三得以彼劣故。<a id="a-4o"></a>问不与前二道得作因。<a id="a-4p"></a>是事可尔彼所得劣故。<a id="a-4q"></a>不与前离系得作因。<a id="a-4r"></a>云何可尔。<a id="a-4s"></a>彼所得最胜故。<a id="a-4t"></a>答有为法得随所得法胜劣彼所引故。<a id="a-4u"></a>无为法得随道胜劣道所引故。<a id="a-4v"></a>彼道劣故彼得非因。<a id="a-4w"></a>如是乃至道类智忍二十二得俱生。<a id="a-4x"></a>十五道得。<a id="a-4y"></a>七离系得。<a id="a-4z"></a>道类智忍与彼诸得互不为因。<a id="a-50"></a>苦法智忍皆与二十二得作因。<a id="a-51"></a>苦法智与二十一得作因。<a id="a-52"></a>除苦法智忍得乃至道法智。<a id="a-53"></a>但与三得作因。<a id="a-54"></a>谓二道得。<a id="a-55"></a>一离系得。<a id="a-56"></a>非前十九得因以彼劣故。<a id="a-57"></a>由此故说颇有前生无漏法。<a id="a-58"></a>非后生无漏法因耶。<a id="a-59"></a>答有。<a id="a-5A"></a>谓胜于劣。</p>
  <p id="a5B">苦法智忍现在前时。<a id="a-5C"></a>修未来无量苦法智忍。<a id="a-5D"></a>此现在忍与所修为因。<a id="a-5E"></a>彼是此果。<a id="a-5F"></a>有说。<a id="a-5G"></a>此现在忍非所修为因彼非此果。<a id="a-5H"></a>以彼竟无一刹那现在前故。<a id="a-5I"></a>评曰。<a id="a-5J"></a>应说此为彼因彼是此果。<a id="a-5K"></a>一相续摄非劣道故。<a id="a-5L"></a>如是乃至金刚喻定现在前时。<a id="a-5M"></a>修未来无量金刚喻定。<a id="a-5N"></a>此现在定与所修为因彼是此果。<a id="a-5O"></a>有说。<a id="a-5P"></a>此现在定非所修因彼非此果。<a id="a-5Q"></a>以彼竟无一刹那现在前故。<a id="a-5R"></a>评曰。<a id="a-5S"></a>应说此为彼因彼是此果。<a id="a-5T"></a>一相续摄非劣道故。<a id="a-5U"></a>已生苦法智忍。<a id="a-5V"></a>与不生苦法智忍为因。<a id="a-5W"></a>亦与苦法智等一切学无学道为因。<a id="a-5X"></a>已生苦法智与不生苦法智为因。<a id="a-5Y"></a>亦与苦类智忍等。<a id="a-5Z"></a>一切学无学道为因。<a id="a-5a"></a>不与苦法智忍为因。<a id="a-5b"></a>如是乃至已生尽智。<a id="a-5c"></a>与未生尽智为因。<a id="a-5d"></a>亦与后已生未生一切无学道为因。<a id="a-5e"></a>不与一切学道为因。<a id="a-5f"></a>由此故说颇有已生无漏法。<a id="a-5g"></a>非未生无漏法因耶。<a id="a-5h"></a>答有。<a id="a-5i"></a>谓已生苦法智。<a id="a-5j"></a>非未生苦法智忍因。<a id="a-5k"></a>乃至已生尽智。<a id="a-5l"></a>非未生金刚喻定因。<a id="a-5m"></a>胜道不与劣道为因故。</p>
  <p id="a5n">苦集谛是有漏彼诸得亦有漏。<a id="a-5o"></a>灭谛是无漏。<a id="a-5p"></a>彼诸得或有漏。<a id="a-5q"></a>或无漏道谛是无漏。<a id="a-5r"></a>彼诸得亦无漏。<a id="a-5s"></a>又苦集谛是善不善无记彼诸得亦尔。<a id="a-5t"></a>灭谛道谛是善。<a id="a-5u"></a>彼诸得亦是善。<a id="a-5v"></a>又苦集谛是三界系。<a id="a-5w"></a>彼诸得亦尔。<a id="a-5x"></a>灭谛是不系。<a id="a-5y"></a>彼诸得或色界系。<a id="a-5z"></a>或无色界系。<a id="a-60"></a>或不系。<a id="a-61"></a>道谛是不系。<a id="a-62"></a>彼诸得亦不系。<a id="a-63"></a>又苦集谛是非学非无学。<a id="a-64"></a>彼诸得亦尔。<a id="a-65"></a>灭谛是非学非无学。<a id="a-66"></a>彼诸得或学或无学。<a id="a-67"></a>或非学非无学。<a id="a-68"></a>道谛是学无学。<a id="a-69"></a>彼诸得亦尔。<a id="a-6A"></a>又苦集谛是见所断修所断。<a id="a-6B"></a>彼诸得亦尔。<a id="a-6C"></a>灭谛是不断。<a id="a-6D"></a>彼诸得或修所断。<a id="a-6E"></a>或不断。<a id="a-6F"></a>道谛是不断。<a id="a-6G"></a>彼诸得亦不断。<a id="a-6H"></a>又苦集谛是染污不染污。<a id="a-6I"></a>彼诸得亦尔。<a id="a-6J"></a>灭谛道谛是不染污。<a id="a-6K"></a>彼诸得亦尔。<a id="a-6L"></a>又苦集谛是有异熟。<a id="a-6M"></a>无异熟。<a id="a-6N"></a>彼诸得亦尔。<a id="a-6O"></a>灭谛是无异熟。<a id="a-6P"></a>彼诸得或有异熟或无异熟。<a id="a-6Q"></a>道谛是无异熟。<a id="a-6R"></a>彼诸得亦尔。<a id="a-6S"></a>又苦集谛是苦集谛摄。<a id="a-6T"></a>彼诸得亦尔。<a id="a-6U"></a>灭谛是灭谛摄。<a id="a-6V"></a>彼诸得是苦集道三谛摄道谛是道谛摄。<a id="a-6W"></a>彼诸得亦尔。<a id="a-6X"></a>所得四谛与能得得。<a id="a-6Y"></a>有如是等诸门同异。</p>
  <p id="a6Z">问何地所系法。<a id="a-6a"></a>有几种离系得。<a id="a-6b"></a>答欲界乃至无所有处。<a id="a-6c"></a>见修所断法皆有三种离系得。<a id="a-6d"></a>谓学无学非学非无学。<a id="a-6e"></a>非想非非想处见所断法。<a id="a-6f"></a>及前八品修所断法。<a id="a-6g"></a>皆有二种离系得。<a id="a-6h"></a>谓学无学。<a id="a-6i"></a>彼第九品修所断法。<a id="a-6j"></a>唯有一种离系得。<a id="a-6k"></a>谓无学。<a id="a-6l"></a>无学初心方初起故。<a id="a-6m"></a>问何地所系法。<a id="a-6n"></a>有几地无漏离系得。<a id="a-6o"></a>或有说者。<a id="a-6p"></a>诸离系得随断对治。<a id="a-6q"></a>彼作是说。<a id="a-6r"></a>欲界见修所断法无漏离系得。<a id="a-6s"></a>未至定摄。<a id="a-6t"></a>初静虑见修所断法。<a id="a-6u"></a>无漏离系得三地摄。<a id="a-6v"></a>第二静虑见修所断法。<a id="a-6w"></a>无漏离系得四地摄。<a id="a-6x"></a>第三静虑见修所断法。<a id="a-6y"></a>无漏离系得五地摄。<a id="a-6z"></a>第四静虑见修所断法。<a id="a-70"></a>及无色界见所断法。<a id="a-71"></a>无漏离系得六地摄。<a id="a-72"></a>空无边处修所断法。<a id="a-73"></a>无漏离系得七地摄。<a id="a-74"></a>识无边处修所断法。<a id="a-75"></a>无漏离系得八地摄。<a id="a-76"></a>无所有处非想非非想处。<a id="a-77"></a>无漏离系得九地摄。<a id="a-78"></a>复有说者。<a id="a-79"></a>诸离系得随坏对治。<a id="a-7A"></a>彼作是说。<a id="a-7B"></a>欲色界见修所断法。<a id="a-7C"></a>无漏离系得皆六地摄。<a id="a-7D"></a>空无边处见修所断法。<a id="a-7E"></a>无漏离系得七地摄。<a id="a-7F"></a>识无边处见修所断法。<a id="a-7G"></a>无漏离系得八地摄。<a id="a-7H"></a>无所有处非想非非想处。<a id="a-7I"></a>见修所断法。<a id="a-7J"></a>无漏离系得九地摄。<a id="a-7K"></a>有作是说。<a id="a-7L"></a>若地有法智品道。<a id="a-7M"></a>彼地有欲界见修所断法无漏离系得。<a id="a-7N"></a>若地有类智品道彼地有色无色界。<a id="a-7O"></a>见修所断法无漏离系得。<a id="a-7P"></a>彼作是说。<a id="a-7Q"></a>欲界见修所断法。<a id="a-7R"></a>无漏离系得六地摄。<a id="a-7S"></a>色无色界见修所断法。<a id="a-7T"></a>无漏离系得九地摄。<a id="a-7U"></a>评曰。<a id="a-7V"></a>此中初说为善。<a id="a-7W"></a>诸离系得必由断对治力所引起故。<a id="a-7X"></a>问若以灭道法智离色无色界修所断染时。<a id="a-7Y"></a>彼色无色界修所断法。<a id="a-7Z"></a>无漏离系得。<a id="a-7a"></a>为法智品摄。<a id="a-7b"></a>为类智品摄耶。<a id="a-7c"></a>若法智品摄此不应理。<a id="a-7d"></a>彼法及断类智所知故。<a id="a-7e"></a>若类智品摄亦不应理。<a id="a-7f"></a>彼断及得法智所证故。<a id="a-7g"></a>有作是说。<a id="a-7h"></a>彼离系得类智品摄。<a id="a-7i"></a>问岂不彼断及得法智所证耶。<a id="a-7j"></a>答虽法智所证而类智摄。<a id="a-7k"></a>类智所知故。<a id="a-7l"></a>有余师说彼无漏离系得法智品摄。<a id="a-7m"></a>问岂不彼法及断类智所知耶。<a id="a-7n"></a>答虽类智所知而法智摄。<a id="a-7o"></a>法智所证故。<a id="a-7p"></a>评曰。<a id="a-7q"></a>此中初说为善。<a id="a-7r"></a>以类智品是彼不共决定对治故。<a id="a-7s"></a>问圣者以世俗道离诸地染时。<a id="a-7t"></a>为是曾得道未曾得道耶。<a id="a-7u"></a>有作是说。<a id="a-7v"></a>是曾得道。<a id="a-7w"></a>由此道无始时来。<a id="a-7x"></a>串习曾得今现前故。<a id="a-7y"></a>彼作是说。<a id="a-7z"></a>圣者以世俗道。<a id="a-80"></a>离欲界修所断上上品染时。<a id="a-81"></a>于欲界修所断上上品法。<a id="a-82"></a>得二种离系得。<a id="a-83"></a>一世俗得。<a id="a-84"></a>二无漏得。<a id="a-85"></a>世俗得是曾得。<a id="a-86"></a>道类无漏得是圣道类。<a id="a-87"></a>以世俗道现在前时。<a id="a-88"></a>亦修未来无漏道故。<a id="a-89"></a>于欲界见所断上上品法。<a id="a-8A"></a>得一种离系得。<a id="a-8B"></a>谓世俗得是曾得道类不得。<a id="a-8C"></a>无漏得先已得故。<a id="a-8D"></a>问若尔云何共对治道。<a id="a-8E"></a>转成不共对治。<a id="a-8F"></a>谓此曾得道。<a id="a-8G"></a>先时总以欲界见修所断诸法为九品断。<a id="a-8H"></a>今时此道唯断欲界修所断故。<a id="a-8I"></a>答此道犹名共对治道。<a id="a-8J"></a>以此恒有俱断力故。<a id="a-8K"></a>此见所断先已断故。<a id="a-8L"></a>今无可断非不能断。<a id="a-8M"></a>是故恒名共对治道。<a id="a-8N"></a>如离上上品。<a id="a-8O"></a>乃至离下下品亦尔。<a id="a-8P"></a>如离欲界修所断。<a id="a-8Q"></a>乃至离无所有处修所断亦尔。<a id="a-8R"></a>有余师说。<a id="a-8S"></a>是未曾得道。<a id="a-8T"></a>由此道无始时来。<a id="a-8U"></a>未习未得唯圣所起故。<a id="a-8V"></a>彼作是说。<a id="a-8W"></a>圣者以世俗道。<a id="a-8X"></a>离欲界修所断上上品染时。<a id="a-8Y"></a>于欲界修所断上上品法。<a id="a-8Z"></a>得二种离系得。<a id="a-8a"></a>一世俗得。<a id="a-8b"></a>二无漏得。<a id="a-8c"></a>世俗得是未曾得。<a id="a-8d"></a>道类无漏得是圣道类。<a id="a-8e"></a>以世俗道现在前时。<a id="a-8f"></a>亦修未来无漏道故。<a id="a-8g"></a>于欲界见所断上上品法。<a id="a-8h"></a>不得离系得。<a id="a-8i"></a>不得世俗得者未曾得道非彼对治故。<a id="a-8j"></a>不得无漏得者先已得故如离上上品乃至离下中品亦尔。<a id="a-8k"></a>如离欲界修所断八品。<a id="a-8l"></a>离初静虑修所断八品。<a id="a-8m"></a>乃至离无所有处修所断八品亦尔。<a id="a-8n"></a>离欲界修所断。<a id="a-8o"></a>第九品解脱道时。<a id="a-8p"></a>未来修曾得未曾得二世俗道。<a id="a-8q"></a>尔时于欲界修所断法。<a id="a-8r"></a>得三种离系得。<a id="a-8s"></a>一世俗曾得得。<a id="a-8t"></a>谓曾得道类。<a id="a-8u"></a>二世俗未曾得得谓未曾得道类。<a id="a-8v"></a>三无漏得。<a id="a-8w"></a>谓圣道类于欲界见所断法。<a id="a-8x"></a>得二种离系得。<a id="a-8y"></a>除未曾得世俗得。<a id="a-8z"></a>问云何知第九解脱时。<a id="a-90"></a>能修未来曾得未曾得二世俗道。<a id="a-91"></a>答以说若成就现在他心智。<a id="a-92"></a>彼定成就过去他心智故。<a id="a-93"></a>问何故离前八品染时。<a id="a-94"></a>修未曾得道。<a id="a-95"></a>离第九品染解脱道时。<a id="a-96"></a>修曾得未曾得道耶。<a id="a-97"></a>答离染道异得地亦异。<a id="a-98"></a>谓离染道唯未曾得。<a id="a-99"></a>未来所修亦未曾得。<a id="a-9A"></a>若得地时现离染道虽未曾得得根本地故。<a id="a-9B"></a>通修未来曾得未曾得道。<a id="a-9C"></a>如离欲界修所断第九品。<a id="a-9D"></a>乃至离无所有处修所断第九品亦尔。<a id="a-9E"></a>评曰。<a id="a-9F"></a>应作是说。<a id="a-9G"></a>圣者以世俗道离诸地染时。<a id="a-9H"></a>应言是未曾得道。<a id="a-9I"></a>昔来未得唯圣所起故。<a id="a-9J"></a>然于未来通修曾得未曾得道。<a id="a-9K"></a>所对治同故。<a id="a-9L"></a>应作是说。<a id="a-9M"></a>圣者以世俗道。<a id="a-9N"></a>离欲界修所断上上品染时。<a id="a-9O"></a>于欲界修所断上上品法。<a id="a-9P"></a>得三种离系得。<a id="a-9Q"></a>一世俗曾得得。<a id="a-9R"></a>谓曾得道类。<a id="a-9S"></a>二世俗未曾得得。<a id="a-9T"></a>谓未曾得道类。<a id="a-9U"></a>三无漏得。<a id="a-9V"></a>谓圣道类。<a id="a-9W"></a>于欲界见所断上上品法。<a id="a-9X"></a>得一种离系得。<a id="a-9Y"></a>谓曾得世俗道类。<a id="a-9Z"></a>不得未曾得得者。<a id="a-9a"></a>未曾得道非彼对治故。<a id="a-9b"></a>不得无漏得者。<a id="a-9c"></a>先已得故。<a id="a-9d"></a>如离上上品。<a id="a-9e"></a>乃至离下下品亦尔。<a id="a-9f"></a>如离欲界修所断。<a id="a-9g"></a>乃至离无所有处修所断亦尔。<a id="a-9h"></a>由此故说颇有不退。<a id="a-9i"></a>不得果。<a id="a-9j"></a>不转根。<a id="a-9k"></a>非见道现在前。<a id="a-9l"></a>亦非异生类。<a id="a-9m"></a>而于见所断法得离系得耶。<a id="a-9n"></a>答有。<a id="a-9o"></a>谓前所说。<a id="a-9p"></a>唯除离欲染第六九品时。</p>
  <p id="a9q">依所说义应作是说颇有离系得。<a id="a-9r"></a>得而不舍。<a id="a-9s"></a>舍而不得耶。<a id="a-9t"></a>答应作四句。<a id="a-9u"></a>有离系得。<a id="a-9v"></a>得而不舍。<a id="a-9w"></a>谓诸异生离欲界。<a id="a-9x"></a>乃至无所有处染时。<a id="a-9y"></a>及诸圣者非得果离染时。<a id="a-9z"></a>有离系得舍而不得。<a id="a-A0"></a>谓诸异生从离欲界乃至无所有处染退时。<a id="a-A1"></a>及诸圣者非失果退时。<a id="a-A2"></a>若从欲界殁生第二静虑以上时。<a id="a-A3"></a>从初静虑殁生第二静虑以上时。<a id="a-A4"></a>乃至从无所有处殁生非想非非想处时。<a id="a-A5"></a>从色无色界诸地殁生欲界时。<a id="a-A6"></a>有离系得亦得亦舍。<a id="a-A7"></a>谓进得四沙门果时。<a id="a-A8"></a>信胜解练根成见至时。<a id="a-A9"></a>退法种性阿罗汉等。<a id="a-AA"></a>练根成思法等时。<a id="a-AB"></a>从离染或种性退。<a id="a-AC"></a>若三若四沙门果时。<a id="a-AD"></a>若色无色界上地殁生下地时。<a id="a-AE"></a>有离系得非得非舍。<a id="a-AF"></a>谓除前相。<a id="a-AG"></a>问若先离欲界五品染。<a id="a-AH"></a>后入正性离生。<a id="a-AI"></a>苦法智生时。<a id="a-AJ"></a>于先所断见苦所断五品法。<a id="a-AK"></a>及今所断见苦所断四品法。<a id="a-AL"></a>皆得无漏离系得乃至道法智生时。<a id="a-AM"></a>于先所断见道所断五品法。<a id="a-AN"></a>及今所断见道所断四品法。<a id="a-AO"></a>皆得无漏离系得。<a id="a-AP"></a>道类智生时。<a id="a-AQ"></a>于三界见所断法皆得无漏离系得。<a id="a-AR"></a>彼先所断欲界修所断五品法。<a id="a-AS"></a>无漏离系得何时当得。<a id="a-AT"></a>尊者僧伽筏苏作如是说。<a id="a-AU"></a>道类智时得。<a id="a-AV"></a>以尔时名预流果。<a id="a-AW"></a>亦名一来向故。<a id="a-AX"></a>彼说不然。<a id="a-AY"></a>所以者何。<a id="a-AZ"></a>以于尔时得预流果于一来果向道乃至未起一刹那现前。<a id="a-Aa"></a>如何可说为一来向。<a id="a-Ab"></a>有作是说。<a id="a-Ac"></a>起一来果加行道时得。<a id="a-Ad"></a>以是一来向所摄故。<a id="a-Ae"></a>有余师说。<a id="a-Af"></a>得一来果时得。<a id="a-Ag"></a>以住第六无间道时。<a id="a-Ah"></a>能引三界见所断。<a id="a-Ai"></a>及欲界修所断前六品法。<a id="a-Aj"></a>无漏离系得。<a id="a-Ak"></a>令起得一来果故。<a id="a-Al"></a>如是说者。<a id="a-Am"></a>从预流果决定起胜进道。<a id="a-An"></a>彼现前时得。<a id="a-Ao"></a>以从下果起趣上胜进道时。<a id="a-Ap"></a>必修先所断上位诸结对治道故。<a id="a-Aq"></a>问颇有一刹那顷于无漏离系得有身作证。<a id="a-Ar"></a>而慧不见有慧见而身不作证乃至作四句耶。<a id="a-As"></a>答有。<a id="a-At"></a>谓道类智忍灭。<a id="a-Au"></a>道类智生时。<a id="a-Av"></a>应作四句。<a id="a-Aw"></a>有无漏离系得。<a id="a-Ax"></a>身作证而慧不见。<a id="a-Ay"></a>谓欲界见所断法无漏离系得。<a id="a-Az"></a>有无漏离系得。<a id="a-B0"></a>慧见而身不作证。<a id="a-B1"></a>谓色无色界修所断法无漏离系得。<a id="a-B2"></a>有无漏离系得。<a id="a-B3"></a>身作证慧亦见。<a id="a-B4"></a>谓色无色界见所断法无漏离系得。<a id="a-B5"></a>有无漏离系得。<a id="a-B6"></a>身不作证慧亦不见。<a id="a-B7"></a>谓欲界修所断法无漏离系得。<a id="a-B8"></a>问颇有一刹那顷于信等五根。<a id="a-B9"></a>得而不舍舍而不得。<a id="a-BA"></a>乃至作四句耶。<a id="a-BB"></a>答有。<a id="a-BC"></a>谓圣者离欲界染。<a id="a-BD"></a>住最后无间道时。<a id="a-BE"></a>应作四句。<a id="a-BF"></a>得而不舍者。<a id="a-BG"></a>谓三地世俗道。<a id="a-BH"></a>二地无漏道所摄信等五根。<a id="a-BI"></a>舍而不得者。<a id="a-BJ"></a>谓欲界恶作忧根俱生信等五根。<a id="a-BK"></a>亦得亦舍者。<a id="a-BL"></a>谓未至地无漏道所摄信等五根。<a id="a-BM"></a>舍无间道所摄。<a id="a-BN"></a>得解脱道所摄。<a id="a-BO"></a>非得非舍者。<a id="a-BP"></a>谓除前相。<a id="a-BQ"></a>问若法过去彼得过去耶。<a id="a-BR"></a>设得过去彼法过去耶。<a id="a-BS"></a>答应作四句。<a id="a-BT"></a>有法过去。<a id="a-BU"></a>彼得非过去。<a id="a-BV"></a>谓过去有情数法。<a id="a-BW"></a>彼得在未来现在。<a id="a-BX"></a>有得过去。<a id="a-BY"></a>彼法非过去。<a id="a-BZ"></a>谓过去得得未来现在有情数法。<a id="a-Ba"></a>及择灭非择灭。<a id="a-Bb"></a>有法过去。<a id="a-Bc"></a>彼得亦过去。<a id="a-Bd"></a>谓过去有情数法。<a id="a-Be"></a>彼得在过去。<a id="a-Bf"></a>有法非过去。<a id="a-Bg"></a>彼得亦非过去。<a id="a-Bh"></a>谓未来现在得得未来现在有情数法。<a id="a-Bi"></a>及择灭非择灭。<a id="a-Bj"></a>如过去作四句。<a id="a-Bk"></a>未来现在各作四句。<a id="a-Bl"></a>如理应知。<a id="a-Bm"></a>问若法在过去。<a id="a-Bn"></a>彼法有过去得耶。<a id="a-Bo"></a>设法有过去得。<a id="a-Bp"></a>彼法在过去耶。<a id="a-Bq"></a>答应作四句。<a id="a-Br"></a>有法在过去。<a id="a-Bs"></a>彼法无过去得。<a id="a-Bt"></a>谓过去非有情数法。<a id="a-Bu"></a>有法有过去得。<a id="a-Bv"></a>彼法不在过去。<a id="a-Bw"></a>谓择灭非择灭。<a id="a-Bx"></a>及未来现在有情数法。<a id="a-By"></a>有过去得。<a id="a-Bz"></a>有法在过去。<a id="a-C0"></a>彼法亦有过去得。<a id="a-C1"></a>谓过去有情数法。<a id="a-C2"></a>有法非在过去。<a id="a-C3"></a>彼法亦非有过去得。<a id="a-C4"></a>谓未来现在非有情数法。<a id="a-C5"></a>及虚空无为并未来现在有情数法。<a id="a-C6"></a>及择灭非择灭无过去得。<a id="a-C7"></a>如过去作四句。<a id="a-C8"></a>未来现在各作四句。<a id="a-C9"></a>如理应知。<a id="a-CA"></a>问若法不在过去。<a id="a-CB"></a>彼法无过去得耶。<a id="a-CC"></a>设法无过去得。<a id="a-CD"></a>彼法不在过去耶。<a id="a-CE"></a>答应作四句。<a id="a-CF"></a>前第二句作此第一句。<a id="a-CG"></a>前第一句作此第二句。<a id="a-CH"></a>前第四句作此第三句。<a id="a-CI"></a>前第三句作此第四句。<a id="a-CJ"></a>如前应知如过去作四句未来现在各作四句。<a id="a-CK"></a>如理应知。<a id="a-CL"></a>问若法有得彼法有离系得耶。<a id="a-CM"></a>设法有离系得。<a id="a-CN"></a>彼法有得耶。<a id="a-CO"></a>答应作四句。<a id="a-CP"></a>有法有得彼法非有离系得。<a id="a-CQ"></a>谓无漏有为法。<a id="a-CR"></a>及择灭非择灭。<a id="a-CS"></a>有法有离系得。<a id="a-CT"></a>彼法非有得。<a id="a-CU"></a>谓非有情数法。<a id="a-CV"></a>有法有得彼法亦有离系得。<a id="a-CW"></a>谓有漏有情数法。<a id="a-CX"></a>有法非有得。<a id="a-CY"></a>彼法亦非有离系得。<a id="a-CZ"></a>谓虚空无为。<a id="a-Ca"></a>问若法无得彼法无离系得耶。<a id="a-Cb"></a>设法无离系得。<a id="a-Cc"></a>彼法无得耶。<a id="a-Cd"></a>答应作四句。<a id="a-Ce"></a>前第二句作此第一句。<a id="a-Cf"></a>前第一句作此第二句前第四句作此第三句。<a id="a-Cg"></a>前第三句作此第四句。<a id="a-Ch"></a>如前应知。</p>
  <p id="aCi">问若法应修彼法得应修耶。<a id="a-Cj"></a>设法得应修彼法应修耶。<a id="a-Ck"></a>答若法应修彼法得亦应修。<a id="a-Cl"></a>有法得应修。<a id="a-Cm"></a>彼法非应修。<a id="a-Cn"></a>谓择灭。<a id="a-Co"></a>问若法应断。<a id="a-Cp"></a>彼法得应断耶。<a id="a-Cq"></a>设法得应断。<a id="a-Cr"></a>彼法应断耶。<a id="a-Cs"></a>答若法应断彼法得亦应断有法得应断。<a id="a-Ct"></a>彼法非应断谓择灭。<a id="a-Cu"></a>一分。<a id="a-Cv"></a>及非择灭。<a id="a-Cw"></a>问若法应厌。<a id="a-Cx"></a>彼法得应厌耶。<a id="a-Cy"></a>设法得应厌。<a id="a-Cz"></a>彼法应厌耶。<a id="a-D0"></a>答若法应厌。<a id="a-D1"></a>彼法得亦应厌。<a id="a-D2"></a>有法得应厌。<a id="a-D3"></a>彼法非应厌。<a id="a-D4"></a>谓择灭一分。<a id="a-D5"></a>及非择灭。<a id="a-D6"></a>问何故诸得随所得法。<a id="a-D7"></a>成善等性而不成色等耶。<a id="a-D8"></a>答善等是诸法性类。<a id="a-D9"></a>诸法性类可相随转。<a id="a-DA"></a>色等是诸法自体。<a id="a-DB"></a>诸法自体无相随义。<a id="a-DC"></a>有说。<a id="a-DD"></a>善等是共相可随而转。<a id="a-DE"></a>色等是自相无相随义。<a id="a-DF"></a>问何故诸得随所得法定是善等。<a id="a-DG"></a>不随所得法定是过去等耶。<a id="a-DH"></a>答所得诸法行世不定故。<a id="a-DI"></a>能得得世亦不定。<a id="a-DJ"></a>所得诸法善等性定故。<a id="a-DK"></a>能得得善等亦定。<a id="a-DL"></a>问诸得几识所识。<a id="a-DM"></a>几智所知。<a id="a-DN"></a>几随眠之所随增耶。<a id="a-DO"></a>答诸得一识所识。<a id="a-DP"></a>谓意识法界法处行蕴摄故。<a id="a-DQ"></a>八智所知除灭智。<a id="a-DR"></a>他心智以是有为不相应故。<a id="a-DS"></a>三界五部有漏缘随眠之所随增。<a id="a-DT"></a>以于得中无相应随增故。<a id="a-DU"></a>问诸非得几识所识。<a id="a-DV"></a>几智所知。<a id="a-DW"></a>几随眠之所随增耶。<a id="a-DX"></a>答诸非得一识所识。<a id="a-DY"></a>谓意识。<a id="a-DZ"></a>亦法界法处行蕴摄故。<a id="a-Da"></a>七智所知。<a id="a-Db"></a>除灭智道智他心智。<a id="a-Dc"></a>以是有漏不相应故。<a id="a-Dd"></a>三界修所断。<a id="a-De"></a>及诸遍行随眠之所随增。<a id="a-Df"></a>以非得唯修所断故。<a id="a-Dg"></a>问颇有舍得而不得非得耶。<a id="a-Dh"></a>答有。<a id="a-Di"></a>谓入无余涅槃时。<a id="a-Dj"></a>舍诸法得而不得非得所依断故。<a id="a-Dk"></a>问颇有诸法先起非得。<a id="a-Dl"></a>一得以去更不起非得耶。<a id="a-Dm"></a>答有。<a id="a-Dn"></a>谓诸非择灭。<a id="a-Do"></a>及无生智等。<a id="a-Dp"></a>一得以去乃至无余涅槃前恒成就故。<a id="a-Dq"></a>问颇有诸法本来有得无非得耶。<a id="a-Dr"></a>有说无。<a id="a-Ds"></a>以有得者必有非得故。<a id="a-Dt"></a>有说。<a id="a-Du"></a>有。<a id="a-Dv"></a>如三类智边世俗智等。<a id="a-Dw"></a>非择灭法本来有得无有非得。<a id="a-Dx"></a>以彼本来定不生故。<a id="a-Dy"></a>问如有一得能得彼法及得得亦有一非得能舍彼法及非得非得耶。<a id="a-Dz"></a>答无。<a id="a-E0"></a>以非得同时无非得非得故。<a id="a-E1"></a>以现在非得必成就故。<a id="a-E2"></a>问颇有法无得无非得。<a id="a-E3"></a>彼法灭有得有非得耶。<a id="a-E4"></a>答有。<a id="a-E5"></a>谓一切非有情数法。</p>
 </body>
</html>