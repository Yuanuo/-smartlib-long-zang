<!doctype html>
<html id="z3IBVeu13a" data-ver="924">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百四十三</h1>
  <h2 id="a2">根蕴第六中根纳息第一之二</h2>
  <p id="a3">问已知根云何。<a id="a-4"></a>答已见谛者已现观者。<a id="a-5"></a>诸学慧慧根。<a id="a-6"></a>及所有根。<a id="a-7"></a>信解见至身证。<a id="a-8"></a>于四圣谛已现观重现观。<a id="a-9"></a>是谓已知根。<a id="a-A"></a>此中于四圣谛已见故。<a id="a-B"></a>名已见谛者。<a id="a-C"></a>已现观故名已现观者。<a id="a-D"></a>诸学慧慧根者。<a id="a-E"></a>此说慧根及所有根。<a id="a-F"></a>信解见至身证。<a id="a-G"></a>于四圣谛已现观。<a id="a-H"></a>重现观者。<a id="a-I"></a>说余八根。<a id="a-J"></a>总此九根名已知根。<a id="a-K"></a>问诸无学者于四圣谛亦重现观。<a id="a-L"></a>如从退法转至思法。<a id="a-M"></a>乃至从堪达法转至不动。<a id="a-N"></a>何故但说学重现观非无学耶。<a id="a-O"></a>答亦应说无学。<a id="a-P"></a>而不说者。<a id="a-Q"></a>当知有余。<a id="a-R"></a>有说。<a id="a-S"></a>此中举初显后。<a id="a-T"></a>若说学重现观。<a id="a-U"></a>当知已说无学亦重现观。<a id="a-V"></a>如举初显后。<a id="a-W"></a>举始入显已度。<a id="a-X"></a>举加行显究竟。<a id="a-Y"></a>当知亦尔。<a id="a-Z"></a>有说。<a id="a-a"></a>若断未曾断烦恼。<a id="a-b"></a>得未曾得沙门果者。<a id="a-c"></a>说重现观。<a id="a-d"></a>无学尔时非断未曾断烦恼。<a id="a-e"></a>亦非得未曾得沙门果。<a id="a-f"></a>是故不说。<a id="a-g"></a>有说。<a id="a-h"></a>若断未曾断系得。<a id="a-i"></a>得未曾得离系得者。<a id="a-j"></a>说重现观。<a id="a-k"></a>无学尔时虽得未曾得离系得而不断未曾断系得。<a id="a-l"></a>是故不说。<a id="a-m"></a>如断系得。<a id="a-n"></a>得离系得。<a id="a-o"></a>除过患修功德。<a id="a-p"></a>舍下劣证上妙。<a id="a-q"></a>去无义取有义。<a id="a-r"></a>尽渴爱苦受无热乐。<a id="a-s"></a>应知亦尔。<a id="a-t"></a>有说。<a id="a-u"></a>舍未曾舍无智。<a id="a-v"></a>得未曾得智者。<a id="a-w"></a>说重现观。<a id="a-x"></a>无学尔时虽得未曾得智。<a id="a-y"></a>而非舍未曾舍无智。<a id="a-z"></a>是故不说。<a id="a-10"></a>应知此依染无智说。<a id="a-11"></a>由如是等种种因缘。<a id="a-12"></a>学说重现观非无学。</p>
  <p id="a13">问具知根云何。<a id="a-14"></a>答漏尽阿罗汉。<a id="a-15"></a>诸无学慧慧根。<a id="a-16"></a>及所有根。<a id="a-17"></a>慧解脱俱解脱能得现法乐住。<a id="a-18"></a>此中漏尽阿罗汉诸无学慧慧根者。<a id="a-19"></a>此说慧根及所有根。<a id="a-1A"></a>慧解脱俱解脱能得现法乐住者。<a id="a-1B"></a>说余八根。<a id="a-1C"></a>总此九根名具知根。<a id="a-1D"></a>问学者亦有现法乐住。<a id="a-1E"></a>何故但说无学耶。<a id="a-1F"></a>答亦应说学。<a id="a-1G"></a>而不说者。<a id="a-1H"></a>当知有余。<a id="a-1I"></a>有说。<a id="a-1J"></a>此中举终显始。<a id="a-1K"></a>若说无学得现法乐住。<a id="a-1L"></a>当知已说学亦得现法乐住。<a id="a-1M"></a>如举终显始。<a id="a-1N"></a>举已度显初入。<a id="a-1O"></a>举究竟显加行。<a id="a-1P"></a>当知亦尔。<a id="a-1Q"></a>复次此说名义胜者。<a id="a-1R"></a>以法言之。<a id="a-1S"></a>则无学法胜。<a id="a-1T"></a>以补特伽罗言之。<a id="a-1U"></a>则无学补特伽罗胜。<a id="a-1V"></a>有说。<a id="a-1W"></a>此中说得轻安乐非烦恼热所损者。<a id="a-1X"></a>学虽得轻安乐。<a id="a-1Y"></a>而犹为烦恼热所损。<a id="a-1Z"></a>是故不说。<a id="a-1a"></a>复次此中说受轻安乐自在广大者。<a id="a-1b"></a>学于所作有所作故。<a id="a-1c"></a>虽受轻安乐。<a id="a-1d"></a>而不自在。<a id="a-1e"></a>亦不广大。<a id="a-1f"></a>如王未除一切怨敌。<a id="a-1g"></a>虽受王乐而不自在。<a id="a-1h"></a>亦不广大。<a id="a-1i"></a>彼亦如是。<a id="a-1j"></a>是故不说。<a id="a-1k"></a>有说。<a id="a-1l"></a>此中说已息烦恼意言已满牟尼相者。<a id="a-1m"></a>学则不然。<a id="a-1n"></a>是故不说。<a id="a-1o"></a>有说。<a id="a-1p"></a>此中说有现法乐住。<a id="a-1q"></a>无后世乐住者。<a id="a-1r"></a>学于二世皆有乐住。<a id="a-1s"></a>是故不说。<a id="a-1t"></a>由如是等诸因缘故。<a id="a-1u"></a>无学说乐住非学。</p>
  <p id="a1v">问为有三明阿罗汉不。<a id="a-1w"></a>若有者。<a id="a-1x"></a>此中何故不说。<a id="a-1y"></a>若无者。<a id="a-1z"></a>恣举经云何通。<a id="a-20"></a>如说。<a id="a-21"></a>尊者舍利子恭敬合掌白佛言世尊。<a id="a-22"></a>此五百苾刍。<a id="a-23"></a>几是三明。<a id="a-24"></a>几是俱解脱。<a id="a-25"></a>几是慧解脱。<a id="a-26"></a>此中因论生论。<a id="a-27"></a>尊者舍利子知是事不。<a id="a-28"></a>若知者何故问。<a id="a-29"></a>若不知者。<a id="a-2A"></a>云何得名波罗蜜多声闻。<a id="a-2B"></a>应作是说。<a id="a-2C"></a>彼尊者知。<a id="a-2D"></a>若尔何故问。<a id="a-2E"></a>亦有知而问者。<a id="a-2F"></a>如毗柰耶说。<a id="a-2G"></a>尔时世尊知而故问。<a id="a-2H"></a>由此不应以知故遮其问。<a id="a-2I"></a>有说。<a id="a-2J"></a>尊者欲饶益他故。<a id="a-2K"></a>谓舍利子虽自了知。<a id="a-2L"></a>而知众中有不知者。<a id="a-2M"></a>无无畏故不能问佛。<a id="a-2N"></a>舍利子无是过故。<a id="a-2O"></a>为饶益他所以发问。<a id="a-2P"></a>有说。<a id="a-2Q"></a>尊者欲于总中显差别故。<a id="a-2R"></a>谓佛为五百苾刍如应说法。<a id="a-2S"></a>彼闻皆得阿罗汉果。<a id="a-2T"></a>永断后有称可佛心。<a id="a-2U"></a>一切有情真实称可佛心者。<a id="a-2V"></a>谓得阿罗汉果永断后有。<a id="a-2W"></a>尊者舍利子作是念彼诸苾刍。<a id="a-2X"></a>虽皆得阿罗汉果永断后有。<a id="a-2Y"></a>而未知彼谁先来勤修加行谁不尔。<a id="a-2Z"></a>欲于总中显有差别。<a id="a-2a"></a>故发斯问。<a id="a-2b"></a>有说。<a id="a-2c"></a>世尊先为五百苾刍说法令等住果。<a id="a-2d"></a>尊者舍利子欲显彼道有差别故。<a id="a-2e"></a>是以发问。<a id="a-2f"></a>有说。<a id="a-2g"></a>世尊先为五百苾刍说法。<a id="a-2h"></a>令住平等无为解脱。<a id="a-2i"></a>尊者舍利子。<a id="a-2j"></a>欲显彼有为解脱非无异故。<a id="a-2k"></a>而发斯问。<a id="a-2l"></a>有说。<a id="a-2m"></a>尊者欲显发功德伏藏令世共知故。<a id="a-2n"></a>如世伏藏土所覆故世人不见。<a id="a-2o"></a>若因开发乃得见之生希有想。<a id="a-2p"></a>如是功德宝藏以少欲土覆世无知者。<a id="a-2q"></a>由舍利子所显发故。<a id="a-2r"></a>世人共知生希有想。<a id="a-2s"></a>有说。<a id="a-2t"></a>尊者欲发施主增上思故。<a id="a-2u"></a>有诸施主雨四月中。<a id="a-2v"></a>以衣服等供给僧众。<a id="a-2w"></a>彼或生念。<a id="a-2x"></a>我所施田为良美不。<a id="a-2y"></a>为欲令彼生决定知我等已于良田植福快哉所作功不唐捐。<a id="a-2z"></a>是故尊者发如是问。<a id="a-30"></a>有说。<a id="a-31"></a>尊者欲显师徒仪式法应尔故。<a id="a-32"></a>谓弟子法应问师。<a id="a-33"></a>师法应教弟子。<a id="a-34"></a>有说。<a id="a-35"></a>尊者显己求法无厌离诸懈慢。<a id="a-36"></a>令他亦然。<a id="a-37"></a>是以故问。<a id="a-38"></a>有说。<a id="a-39"></a>尊者欲断世人少有所知。<a id="a-3A"></a>便生傲足不问他故。<a id="a-3B"></a>彼尊者念言世人智慧。<a id="a-3C"></a>于我所有十六分中不能及一。<a id="a-3D"></a>我犹问他。<a id="a-3E"></a>何况汝等少知少见而不问耶。<a id="a-3F"></a>有说。<a id="a-3G"></a>尊者欲显离法悭垢故。<a id="a-3H"></a>谓法悭者见他问时尚不生喜。<a id="a-3I"></a>何况自问。<a id="a-3J"></a>有说。<a id="a-3K"></a>尊者欲止外道诽谤故。<a id="a-3L"></a>谓诸外道恒谤佛言。<a id="a-3M"></a>沙门乔答摩摄受邬波底沙俱履多故。<a id="a-3N"></a>夜从受法昼为他说。<a id="a-3O"></a>若舍利子于大众前。<a id="a-3P"></a>合掌恭敬而请问者。<a id="a-3Q"></a>此谤便止。<a id="a-3R"></a>有说。<a id="a-3S"></a>尊者欲显世尊弟子所有善说皆须佛印印之。<a id="a-3T"></a>故发斯问。<a id="a-3U"></a>如王所司所有符疏。<a id="a-3V"></a>若无王印人不承受。<a id="a-3W"></a>往关津等悉为障碍。<a id="a-3X"></a>若有王印人皆信用所往无碍。<a id="a-3Y"></a>如是佛弟子所有善说。<a id="a-3Z"></a>若无佛印他不信受。<a id="a-3a"></a>如来灭后所有四众亦不敬受。<a id="a-3b"></a>若为佛印所印可者。<a id="a-3c"></a>闻则奉行。<a id="a-3d"></a>遗法四众亦生敬重。<a id="a-3e"></a>由此等缘彼舍利子而作斯问。<a id="a-3f"></a>若无三明阿罗汉者。<a id="a-3g"></a>彼经所说云何通耶。<a id="a-3h"></a>答应说有三明阿罗汉。<a id="a-3i"></a>问若尔。<a id="a-3j"></a>彼经善通。<a id="a-3k"></a>此中何故不说。<a id="a-3l"></a>答此中应作是说。<a id="a-3m"></a>及所有根慧解脱俱解脱三明。<a id="a-3n"></a>能得现法乐住。<a id="a-3o"></a>而不说者。<a id="a-3p"></a>当知有余。<a id="a-3q"></a>复次已说在先所说中。<a id="a-3r"></a>谓三明阿罗汉。<a id="a-3s"></a>或是慧解脱。<a id="a-3t"></a>或是俱解脱。<a id="a-3u"></a>若说慧解脱。<a id="a-3v"></a>当知已说慧解脱三明。<a id="a-3w"></a>若说俱解脱。<a id="a-3x"></a>当知已说俱解脱三明。<a id="a-3y"></a>故不别说。<a id="a-3z"></a>昔于此义有二论师。<a id="a-40"></a>一名时毗罗。<a id="a-41"></a>二名寠沙伐摩。<a id="a-42"></a>尊者时毗罗偏称赞慧。<a id="a-43"></a>尊者寠沙伐摩偏称赞灭定。<a id="a-44"></a>时毗罗作如是说。<a id="a-45"></a>慧胜非灭定。<a id="a-46"></a>慧有所缘。<a id="a-47"></a>灭定无所缘故。<a id="a-48"></a>寠沙伐摩作如是说。<a id="a-49"></a>灭定胜非慧灭定唯圣者有。<a id="a-4A"></a>慧通异生有故称赞慧者作如是言。<a id="a-4B"></a>若具三明非八解脱者。<a id="a-4C"></a>是名三明。<a id="a-4D"></a>若具三明亦八解脱者。<a id="a-4E"></a>亦名三明。<a id="a-4F"></a>若具八解脱非三明者。<a id="a-4G"></a>是名俱解脱。<a id="a-4H"></a>若有一明二明。<a id="a-4I"></a>是名慧解脱。<a id="a-4J"></a>所以者何。<a id="a-4K"></a>以慧胜灭定故。<a id="a-4L"></a>称赞灭定者作如是言。<a id="a-4M"></a>若俱八解脱非三明者。<a id="a-4N"></a>是名俱解脱。<a id="a-4O"></a>若具八解脱亦三明者。<a id="a-4P"></a>亦名俱解脱。<a id="a-4Q"></a>若具三明非八解脱者。<a id="a-4R"></a>是名三明。<a id="a-4S"></a>若有一明二明。<a id="a-4T"></a>名慧解脱。<a id="a-4U"></a>所以者何。<a id="a-4V"></a>以灭定胜慧故。<a id="a-4W"></a>此二所说俱唐捐其功。<a id="a-4X"></a>于文无益于义无益。<a id="a-4Y"></a>然具三明者有得灭定。<a id="a-4Z"></a>有不得灭定。<a id="a-4a"></a>若得者名俱解脱三明。<a id="a-4b"></a>若不得者名慧解脱三明。</p>
  <p id="a4c">今当重说三无漏根一一立名差别所以。<a id="a-4d"></a>问何故名未知当知根。<a id="a-4e"></a>答未已知而知。<a id="a-4f"></a>未已现观而现观。<a id="a-4g"></a>断无智故名未知当知根。<a id="a-4h"></a>问若如是者。<a id="a-4i"></a>苦法智忍生。<a id="a-4j"></a>于欲界五蕴苦得现观。<a id="a-4k"></a>苦法智生于彼复得现观。<a id="a-4l"></a>则是现观已复现观。<a id="a-4m"></a>何故犹名未知当知根。<a id="a-4n"></a>不名已知根耶。<a id="a-4o"></a>答苦法智忍于欲界五蕴苦名现观。<a id="a-4p"></a>非已现观。<a id="a-4q"></a>苦法智生乃名已现观。<a id="a-4r"></a>然非已现观而现观故。<a id="a-4s"></a>不名已知根。<a id="a-4t"></a>有说。<a id="a-4u"></a>苦法智忍于欲界五蕴苦。<a id="a-4v"></a>虽名现观而不名知。<a id="a-4w"></a>非智性故。<a id="a-4x"></a>苦法智生乃得名知。<a id="a-4y"></a>尔时虽名已现观。<a id="a-4z"></a>而现观而非已知而知。<a id="a-50"></a>故不名已知根。<a id="a-51"></a>又此中依智现观而作论。<a id="a-52"></a>非忍故。<a id="a-53"></a>亦不名已现观而现观。<a id="a-54"></a>如何名已知根。<a id="a-55"></a>有说苦法智后复有未已现观道生。<a id="a-56"></a>此智为未已现观。<a id="a-57"></a>觉所倰所覆以下着上。<a id="a-58"></a>彼增上力故此不自在。<a id="a-59"></a>由此苦法智不名已知根。<a id="a-5A"></a>余忍智亦尔。</p>
  <p id="a5B">问何故名已知根。<a id="a-5C"></a>答已知而知。<a id="a-5D"></a>已现观而现观。<a id="a-5E"></a>断无智故名已知根。<a id="a-5F"></a>问若如是者。<a id="a-5G"></a>道类智忍生。<a id="a-5H"></a>除其自性相应俱有法。<a id="a-5I"></a>于余一切类智品道皆得现观。<a id="a-5J"></a>此后道类智生。<a id="a-5K"></a>于道类智忍自性相应俱有法。<a id="a-5L"></a>乃得现观。<a id="a-5M"></a>尔时于彼忍自性等未已现观而现观。<a id="a-5N"></a>何故名已知根不名未知当知根。<a id="a-5O"></a>答外国师说十六心刹那皆是见道。<a id="a-5P"></a>问今不问彼。<a id="a-5Q"></a>但问十五心刹那为见道者。<a id="a-5R"></a>何故尔耶。<a id="a-5S"></a>尊者僧伽筏苏说曰。<a id="a-5T"></a>道类智忍现在前时。<a id="a-5U"></a>能修未来无量刹那道类智忍。<a id="a-5V"></a>彼所修者于现在忍等已得现观。<a id="a-5W"></a>故无有过。<a id="a-5X"></a>此不应理。<a id="a-5Y"></a>未来道无作用故。<a id="a-5Z"></a>应作是答。<a id="a-5a"></a>从多分说名已现观。<a id="a-5b"></a>谓已现观者无量无边。<a id="a-5c"></a>未已现观者但有少许。<a id="a-5d"></a>已现观而现观者。<a id="a-5e"></a>犹如大地。<a id="a-5f"></a>未已现观而现观者。<a id="a-5g"></a>但如一块。<a id="a-5h"></a>妙高一尘大海一渧。<a id="a-5i"></a>虚空蚊处喻亦如是。<a id="a-5j"></a>故从多分名已知根。<a id="a-5k"></a>问第十六心顷应如七智。<a id="a-5l"></a>何故独说为已知根。<a id="a-5m"></a>非已知而知故。<a id="a-5n"></a>答此亦从多分说。<a id="a-5o"></a>谓初刹那虽与七智相似。<a id="a-5p"></a>后诸刹那皆与彼异。<a id="a-5q"></a>从多分说悉名已知根。<a id="a-5r"></a>一类性故。<a id="a-5s"></a>有说。<a id="a-5t"></a>此后更无未已知。<a id="a-5u"></a>道所倰所覆不以下着上。<a id="a-5v"></a>令不得自在。<a id="a-5w"></a>必当尔故。<a id="a-5x"></a>于知言已知。<a id="a-5y"></a>如去时名已去。<a id="a-5z"></a>彼亦如是。</p>
  <p id="a60">问何故名具知根。<a id="a-61"></a>答已知而知。<a id="a-62"></a>已现观而现观。<a id="a-63"></a>不断无智先已断故。<a id="a-64"></a>名具知根问若如是者。<a id="a-65"></a>三乘无学皆是具知。<a id="a-66"></a>何故世尊独名为佛。<a id="a-67"></a>答能初觉故。<a id="a-68"></a>能遍觉故。<a id="a-69"></a>能别觉故。<a id="a-6A"></a>说名为佛声闻独觉不能初觉。<a id="a-6B"></a>不能遍觉。<a id="a-6C"></a>不能别觉。<a id="a-6D"></a>故不名佛。<a id="a-6E"></a>有说。<a id="a-6F"></a>若于尔焰自觉遍觉。<a id="a-6G"></a>无错谬觉。<a id="a-6H"></a>说名为佛。<a id="a-6I"></a>独觉虽能自觉。<a id="a-6J"></a>无余二种。<a id="a-6K"></a>声闻俱无。<a id="a-6L"></a>故不名佛。<a id="a-6M"></a>有说。<a id="a-6N"></a>若于诸缘能自然觉。<a id="a-6O"></a>一切种觉说名为佛。<a id="a-6P"></a>独觉虽有自然觉。<a id="a-6Q"></a>而无一切种觉。<a id="a-6R"></a>声闻俱无。<a id="a-6S"></a>故不名佛。<a id="a-6T"></a>有说。<a id="a-6U"></a>若智于能觉所觉。<a id="a-6V"></a>行相所缘。<a id="a-6W"></a>根根义。<a id="a-6X"></a>有境境。<a id="a-6Y"></a>尔焰中。<a id="a-6Z"></a>能遍明觉说名为佛。<a id="a-6a"></a>二乘不尔。<a id="a-6b"></a>有说。<a id="a-6c"></a>若有闻而不舍。<a id="a-6d"></a>说名为佛。<a id="a-6e"></a>二乘不尔。<a id="a-6f"></a>有说。<a id="a-6g"></a>若相续中。<a id="a-6h"></a>永伏一切非理习气。<a id="a-6i"></a>说名为佛。<a id="a-6j"></a>二乘不尔。<a id="a-6k"></a>有说。<a id="a-6l"></a>若有于甚深缘起河能尽源底。<a id="a-6m"></a>说名为佛。<a id="a-6n"></a>二乘不尔。<a id="a-6o"></a>故经喻以三兽渡河。<a id="a-6p"></a>谓兔马象。<a id="a-6q"></a>兔于水上但浮而渡马或履地或浮而渡。<a id="a-6r"></a>香象恒时蹈底而渡。<a id="a-6s"></a>声闻独觉及与如来。<a id="a-6t"></a>渡缘起河如次亦尔。<a id="a-6u"></a>有说。<a id="a-6v"></a>若断二种无知。<a id="a-6w"></a>谓染不染。<a id="a-6x"></a>说名为佛。<a id="a-6y"></a>声闻独觉唯能断染。<a id="a-6z"></a>不断不染。<a id="a-70"></a>故不名佛。<a id="a-71"></a>有说。<a id="a-72"></a>若断二种疑惑。<a id="a-73"></a>谓事随眠。<a id="a-74"></a>说名为佛。<a id="a-75"></a>声闻独觉虽断随眠而不断事。<a id="a-76"></a>故不名佛。<a id="a-77"></a>有说。<a id="a-78"></a>若尽智时二障俱断心得解脱谓烦恼障及解脱障。<a id="a-79"></a>说名为佛。<a id="a-7A"></a>声闻独觉或先脱烦恼障。<a id="a-7B"></a>后解脱障。<a id="a-7C"></a>或先断解脱障。<a id="a-7D"></a>后烦恼障。<a id="a-7E"></a>无俱脱者。<a id="a-7F"></a>故不名佛。<a id="a-7G"></a>有说。<a id="a-7H"></a>若具二圆满者。<a id="a-7I"></a>说名为佛。<a id="a-7J"></a>谓所依能依诸余有情。<a id="a-7K"></a>或所依圆满非能依。<a id="a-7L"></a>如转轮王。<a id="a-7M"></a>或能依圆满非所依。<a id="a-7N"></a>谓声闻独觉。<a id="a-7O"></a>唯佛具二故得佛名。<a id="a-7P"></a>如所依能依器器中处处中明与行。<a id="a-7Q"></a>应知亦尔。<a id="a-7R"></a>有说。<a id="a-7S"></a>若三事圆满说名为佛。<a id="a-7T"></a>谓色族辩。<a id="a-7U"></a>二乘不尔。<a id="a-7V"></a>有说。<a id="a-7W"></a>若三事圆满说名为佛。<a id="a-7X"></a>谓立誓果成恣间。<a id="a-7Y"></a>二乘不尔。<a id="a-7Z"></a>有说。<a id="a-7a"></a>若具三不护三不共念住说名为佛。<a id="a-7b"></a>二乘不尔。<a id="a-7c"></a>有说。<a id="a-7d"></a>若所言无二。<a id="a-7e"></a>辩才无竭。<a id="a-7f"></a>所记无谬。<a id="a-7g"></a>说名为佛。<a id="a-7h"></a>二乘不尔。<a id="a-7i"></a>有说。<a id="a-7j"></a>若具四智说名为佛。<a id="a-7k"></a>谓因智时智相智说智。<a id="a-7l"></a>二乘不尔。<a id="a-7m"></a>有说。<a id="a-7n"></a>若具四智说名为佛。<a id="a-7o"></a>谓无著智。<a id="a-7p"></a>无碍智。<a id="a-7q"></a>无谬智。<a id="a-7r"></a>不退智。<a id="a-7s"></a>二乘不尔。<a id="a-7t"></a>有说。<a id="a-7u"></a>若具种种因觉。<a id="a-7v"></a>种种果觉。<a id="a-7w"></a>种种相续觉。<a id="a-7x"></a>种种对治觉。<a id="a-7y"></a>说名为佛。<a id="a-7z"></a>二乘不尔。<a id="a-80"></a>有说。<a id="a-81"></a>若世八法所不能染。<a id="a-82"></a>功德彼岸无能逮者。<a id="a-83"></a>一切危厄堪能拔济。<a id="a-84"></a>说名为佛。<a id="a-85"></a>二乘不尔。<a id="a-86"></a>有说。<a id="a-87"></a>若具十八不共佛法。<a id="a-88"></a>十力。<a id="a-89"></a>四无所畏。<a id="a-8A"></a>大悲。<a id="a-8B"></a>三不共念住。<a id="a-8C"></a>说名为佛。<a id="a-8D"></a>二乘不尔。<a id="a-8E"></a>有说。<a id="a-8F"></a>若有深远微细遍行。<a id="a-8G"></a>平等大悲心者。<a id="a-8H"></a>说名为佛。<a id="a-8I"></a>深远者。<a id="a-8J"></a>三无数劫所积集故。<a id="a-8K"></a>微细者。<a id="a-8L"></a>觉三苦故。<a id="a-8M"></a>遍行者。<a id="a-8N"></a>缘三界故。<a id="a-8O"></a>平等者。<a id="a-8P"></a>于怨亲中无异转故。<a id="a-8Q"></a>由如是等种种因缘。<a id="a-8R"></a>于三具知唯一名佛。</p>
  <p id="a8S">问世尊何故于色蕴中。<a id="a-8T"></a>唯立眼处等为根。<a id="a-8U"></a>非色处等耶。<a id="a-8V"></a>答由色处等无根相故。<a id="a-8W"></a>有说。<a id="a-8X"></a>内处摄者立根。<a id="a-8Y"></a>外处摄者不立。<a id="a-8Z"></a>有说。<a id="a-8a"></a>若亦作所依者立根。<a id="a-8b"></a>唯作所缘者不立。<a id="a-8c"></a>有境境说亦尔。<a id="a-8d"></a>有说。<a id="a-8e"></a>若唯有情数摄者立根。<a id="a-8f"></a>若不定者不立。<a id="a-8g"></a>有说。<a id="a-8h"></a>若唯是有执受者立根。<a id="a-8i"></a>若非及不定者不立。<a id="a-8j"></a>有说。<a id="a-8k"></a>若唯相续摄者立根。<a id="a-8l"></a>不定者不立。<a id="a-8m"></a>有说。<a id="a-8n"></a>若唯自相续受用者立根。<a id="a-8o"></a>不定者不立。<a id="a-8p"></a>有说。<a id="a-8q"></a>不共者立根。<a id="a-8r"></a>共者不立。</p>
  <p id="a8s">问世尊何故于受蕴中。<a id="a-8t"></a>苦受乐受各立二根。<a id="a-8u"></a>不苦不乐受唯立一耶。<a id="a-8v"></a>答不苦不乐受亦应立二。<a id="a-8w"></a>而不立者。<a id="a-8x"></a>当知是有余说。<a id="a-8y"></a>复次欲以种种文种种说庄严于义令易解故。<a id="a-8z"></a>复次欲现二门二略。<a id="a-90"></a>乃至广说。<a id="a-91"></a>复次苦乐二受有明利。<a id="a-92"></a>有不明利。<a id="a-93"></a>有轻躁。<a id="a-94"></a>有不轻躁。<a id="a-95"></a>有安住。<a id="a-96"></a>有不安住。<a id="a-97"></a>诸明利轻躁不安住者。<a id="a-98"></a>立忧喜受。<a id="a-99"></a>诸不明利不轻躁安住者。<a id="a-9A"></a>立苦乐受。<a id="a-9B"></a>不苦不乐受。<a id="a-9C"></a>唯不明利不轻躁安住。<a id="a-9D"></a>故合立一。<a id="a-9E"></a>复次苦受乐受转有异故。<a id="a-9F"></a>各分为二。<a id="a-9G"></a>谓乐根转异喜根转异。<a id="a-9H"></a>苦根转异。<a id="a-9I"></a>忧根转异。<a id="a-9J"></a>不苦不乐受无异转。<a id="a-9K"></a>故合立为一。<a id="a-9L"></a>复次苦受乐受互相违故。<a id="a-9M"></a>各分为二。<a id="a-9N"></a>谓苦乐相违。<a id="a-9O"></a>忧喜相违。<a id="a-9P"></a>不苦不乐受无此相违。<a id="a-9Q"></a>故但说一问何故想蕴不立为根。<a id="a-9R"></a>答非根法多。<a id="a-9S"></a>何独问想。<a id="a-9T"></a>问如色蕴行蕴少分立根。<a id="a-9U"></a>受蕴识蕴皆立为根。<a id="a-9V"></a>唯想不立。<a id="a-9W"></a>所以故问。<a id="a-9X"></a>答以想无根相故。<a id="a-9Y"></a>复次根者自力转。<a id="a-9Z"></a>想由他转。<a id="a-9a"></a>如佣作人他教即作。<a id="a-9b"></a>不教不作。<a id="a-9c"></a>想于境转。<a id="a-9d"></a>亦复如是。<a id="a-9e"></a>谓受思识领纳造作了别境已。<a id="a-9f"></a>想方取相。<a id="a-9g"></a>复次根者自在不为他覆。<a id="a-9h"></a>想为慧覆。<a id="a-9i"></a>故不说根谓善想为善慧所覆。<a id="a-9j"></a>如于善事善取相者。<a id="a-9k"></a>世间说此名聪慧人。<a id="a-9l"></a>无记想为无记慧所覆。<a id="a-9m"></a>如于世务善取相者。<a id="a-9n"></a>世便说此名巧慧人。<a id="a-9o"></a>染污想为颠倒慧所覆。<a id="a-9p"></a>如说于无常起常想颠倒。<a id="a-9q"></a>乃至于非我起我想颠倒。<a id="a-9r"></a>尊者世友说曰。<a id="a-9s"></a>想何故不立根。<a id="a-9t"></a>答增上义是根义。<a id="a-9u"></a>想增上少故不立根。<a id="a-9v"></a>问想亦有增上。<a id="a-9w"></a>如说一切有为法展转增上。<a id="a-9x"></a>诸无为法于有为增上。<a id="a-9y"></a>答我说少不说无也。<a id="a-9z"></a>又说根者能害烦恼。<a id="a-A0"></a>想不能害烦恼。<a id="a-A1"></a>问想亦能害烦恼。<a id="a-A2"></a>如说苾刍于无常想。<a id="a-A3"></a>若习若修若多修习。<a id="a-A4"></a>能除一切欲贪色无色贪。<a id="a-A5"></a>答此于慧说想名也。<a id="a-A6"></a>大德说曰。<a id="a-A7"></a>根是主义不随于他。<a id="a-A8"></a>想则随他。<a id="a-A9"></a>余心心所分别境已方能取相。<a id="a-AA"></a>故不立根。<a id="a-AB"></a>尊者众世说曰。<a id="a-AC"></a>根者沉实。<a id="a-AD"></a>想用浮虚。<a id="a-AE"></a>故胜解观名为假想。<a id="a-AF"></a>世亦于彼不实解中言是汝想。<a id="a-AG"></a>尊者觉天说曰。<a id="a-AH"></a>根者决定难可摇动。<a id="a-AI"></a>想用随缘转易不定。<a id="a-AJ"></a>如影像阳焰。<a id="a-AK"></a>故不立根。<a id="a-AL"></a>问何故烦恼不立为根。<a id="a-AM"></a>答彼无根相。<a id="a-AN"></a>是以不立。<a id="a-AO"></a>有余师说。<a id="a-AP"></a>增上是根。<a id="a-AQ"></a>烦恼下劣。<a id="a-AR"></a>问烦恼能令诸有相续。<a id="a-AS"></a>坏诸善品令没生死。<a id="a-AT"></a>令远涅槃难可调伏。<a id="a-AU"></a>云何下劣。<a id="a-AV"></a>答以诸烦恼鄙贱可诃。<a id="a-AW"></a>智者弃之故名下劣。<a id="a-AX"></a>非无势用名为下劣。<a id="a-AY"></a>如旃荼罗补羯娑等。<a id="a-AZ"></a>虽有势用亦名下劣。<a id="a-Aa"></a>以诸胜人所轻贱故。<a id="a-Ab"></a>问若尔。<a id="a-Ac"></a>染污受应不立根。<a id="a-Ad"></a>答受于染品势用增上故立为根。<a id="a-Ae"></a>烦恼不尔。<a id="a-Af"></a>以依诸受生烦恼故。<a id="a-Ag"></a>问若尔。<a id="a-Ah"></a>想应立根。<a id="a-Ai"></a>亦能生烦恼故。<a id="a-Aj"></a>答想虽能生烦恼。<a id="a-Ak"></a>而不及受胜。<a id="a-Al"></a>由此义故亦不说在缘起支中。<a id="a-Am"></a>有说。<a id="a-An"></a>受虽随顺染品。<a id="a-Ao"></a>而亦与善法交通。<a id="a-Ap"></a>烦恼唯于染品随顺。<a id="a-Aq"></a>而不顺善。<a id="a-Ar"></a>故不立根。<a id="a-As"></a>犹如狱正所居虽下而与贵胜交往。<a id="a-At"></a>非如守门狱卒。<a id="a-Au"></a>虽有威猛苦切于人。<a id="a-Av"></a>而极鄙恶可厌贱故。<a id="a-Aw"></a>贵胜离之。<a id="a-Ax"></a>尊者僧伽伐苏说曰。<a id="a-Ay"></a>若法有染无染。<a id="a-Az"></a>身中可得者立根。<a id="a-B0"></a>烦恼唯于有染身中可得。<a id="a-B1"></a>故不立根。<a id="a-B2"></a>若尔忧根及具知根皆不应立。<a id="a-B3"></a>忧根但于有染身中可得。<a id="a-B4"></a>具知根但于无染身中可得故。<a id="a-B5"></a>有说。<a id="a-B6"></a>根是主义。<a id="a-B7"></a>烦恼非主。<a id="a-B8"></a>是心所法故。<a id="a-B9"></a>若尔受等亦应不立。<a id="a-BA"></a>由此因缘前说为善。</p>
  <p id="aBB">问何故受善染无记皆立为根。<a id="a-BC"></a>慧念定唯善立根。<a id="a-BD"></a>非染无记。<a id="a-BE"></a>答受于顺杂染品势用增上。<a id="a-BF"></a>善染无记受皆有势力。<a id="a-BG"></a>顺杂染品故并立根。<a id="a-BH"></a>慧念定三顺清净品势用增上。<a id="a-BI"></a>唯善慧念定顺清净品故立为根。<a id="a-BJ"></a>染慧念定乃相资助断清净品。<a id="a-BK"></a>无记慧等亦于净品不顺。<a id="a-BL"></a>是故皆不立根。<a id="a-BM"></a>有余师说。<a id="a-BN"></a>受于三品皆有势用。<a id="a-BO"></a>故并立根。<a id="a-BP"></a>慧念定三唯于净品有势用故。<a id="a-BQ"></a>唯善立根。<a id="a-BR"></a>所以者何。<a id="a-BS"></a>诸受力故令有情类于诸善染无记事转。<a id="a-BT"></a>由受于净品胜故。<a id="a-BU"></a>说在觉支静虑支中。<a id="a-BV"></a>于染品胜故。<a id="a-BW"></a>说在十二缘起支中。<a id="a-BX"></a>于非二品胜者。<a id="a-BY"></a>谓由受故造作种种无记事业。<a id="a-BZ"></a>慧等不尔。<a id="a-Ba"></a>由此应知意根亦于三品胜故。<a id="a-Bb"></a>善染无记皆立为根。<a id="a-Bc"></a>于三胜者。<a id="a-Bd"></a>以三品法皆依心故。<a id="a-Be"></a>问何故作意胜解触欲不立为根。<a id="a-Bf"></a>答无根相故。<a id="a-Bg"></a>谓作意虽能发动于意趣所缘境。<a id="a-Bh"></a>非一切时恒有胜用。<a id="a-Bi"></a>故不立根。<a id="a-Bj"></a>问此于净品岂无胜用。<a id="a-Bk"></a>诸修定者初修定时。<a id="a-Bl"></a>无不皆由作意力故。<a id="a-Bm"></a>答初修定时令心趣境虽暂有力。<a id="a-Bn"></a>心住境已便无胜用。<a id="a-Bo"></a>故不立根。<a id="a-Bp"></a>胜解虽能令心于境印可决定。<a id="a-Bq"></a>而于生长无别胜用。<a id="a-Br"></a>故不立根。<a id="a-Bs"></a>问岂不胜解于善法中亦有胜用。<a id="a-Bt"></a>于戒等五蕴。<a id="a-Bu"></a>十无学支中。<a id="a-Bv"></a>皆建立故。<a id="a-Bw"></a>答于离染位离染相显。<a id="a-Bx"></a>立解脱蕴正解脱支。<a id="a-By"></a>除此更无生长胜用。<a id="a-Bz"></a>以无根相不立为根。<a id="a-C0"></a>触虽令心触对于境顺生诸受。<a id="a-C1"></a>然于染净无别胜用。<a id="a-C2"></a>故不立根。<a id="a-C3"></a>问岂不生受即是胜用。<a id="a-C4"></a>答受于染净有胜功能可立为根。<a id="a-C5"></a>触唯生受于染净品无亲胜用。<a id="a-C6"></a>又触唯能随顺染品。<a id="a-C7"></a>非顺净品。<a id="a-C8"></a>故不立根。<a id="a-C9"></a>多顺净品立诸根故。<a id="a-CA"></a>即由此故欲不立根。<a id="a-CB"></a>亦于净品无胜用故。<a id="a-CC"></a>问契经说诸法欲为根本。<a id="a-CD"></a>诸染净品皆从欲生。<a id="a-CE"></a>如何于净无有胜用。<a id="a-CF"></a>答虽染净品无欲不生。<a id="a-CG"></a>契经说为诸法根本。<a id="a-CH"></a>然既生已便无胜用。<a id="a-CI"></a>又多顺爱故不立根。<a id="a-CJ"></a>顺下贱法非增上故。<a id="a-CK"></a>问思能令心造作善恶。<a id="a-CL"></a>立为意业。<a id="a-CM"></a>能发身语。<a id="a-CN"></a>能感生死。<a id="a-CO"></a>有增上用。<a id="a-CP"></a>胜于余法。<a id="a-CQ"></a>何不立根。<a id="a-CR"></a>答唯顺杂染。<a id="a-CS"></a>非清净品。<a id="a-CT"></a>故不立根。<a id="a-CU"></a>有说。<a id="a-CV"></a>诸业从烦恼生。<a id="a-CW"></a>烦恼鄙贱非增上故。<a id="a-CX"></a>不立为根。<a id="a-CY"></a>业亦应尔。<a id="a-CZ"></a>如鄙贱人所生男女。<a id="a-Ca"></a>人皆厌弃不与交婚。<a id="a-Cb"></a>诸业亦然。<a id="a-Cc"></a>故无根义。</p>
  <p id="aCd">问何故善心所法中。<a id="a-Ce"></a>唯二立根余皆不立。<a id="a-Cf"></a>答余并无根相故。<a id="a-Cg"></a>谓信能为诸善根本。<a id="a-Ch"></a>无有善品离信而成。<a id="a-Ci"></a>精进普能策发众善。<a id="a-Cj"></a>无有善品离精进成。<a id="a-Ck"></a>故此二法增上义胜。<a id="a-Cl"></a>可立为根。<a id="a-Cm"></a>余则不尔。<a id="a-Cn"></a>问惭愧二种自性善摄。<a id="a-Co"></a>说为白法。<a id="a-Cp"></a>何不立根。<a id="a-Cq"></a>答此能对治遍不善心。<a id="a-Cr"></a>一向黑品自性不善。<a id="a-Cs"></a>故说名白及自性善。<a id="a-Ct"></a>然于生长诸善法中。<a id="a-Cu"></a>无别胜能。<a id="a-Cv"></a>故无根义。<a id="a-Cw"></a>问无贪无恚名为善根。<a id="a-Cx"></a>此中何故不立为根。<a id="a-Cy"></a>答彼建立根。<a id="a-Cz"></a>与此义异。<a id="a-D0"></a>谓彼所治与六识俱。<a id="a-D1"></a>通五所断。<a id="a-D2"></a>是随眠性。<a id="a-D3"></a>能发粗重身语恶业。<a id="a-D4"></a>与断善根作胜加行。<a id="a-D5"></a>具斯五义立不善根。<a id="a-D6"></a>无贪等三能对治彼。<a id="a-D7"></a>及起诸散善业故名善根。<a id="a-D8"></a>此中信等立根。<a id="a-D9"></a>通望生长一切善法。<a id="a-DA"></a>多依随顺出世善品。<a id="a-DB"></a>故无贪等于此非根。<a id="a-DC"></a>问轻安。<a id="a-DD"></a>不害。<a id="a-DE"></a>不放逸舍。<a id="a-DF"></a>何不立根。<a id="a-DG"></a>答无根相故。<a id="a-DH"></a>谓彼所治四随烦恼。<a id="a-DI"></a>三唯遍染心。<a id="a-DJ"></a>一为恶寻伴。<a id="a-DK"></a>恼乱菩萨障取菩提。<a id="a-DL"></a>故善法中立彼能治。<a id="a-DM"></a>然于生长清净品法。<a id="a-DN"></a>无胜所作。<a id="a-DO"></a>故不立根。<a id="a-DP"></a>问诸善皆依不放逸起。<a id="a-DQ"></a>云何说所作非胜耶。<a id="a-DR"></a>答此但能。<a id="a-DS"></a>除诸放逸法故。<a id="a-DT"></a>令诸善品依信等生。<a id="a-DU"></a>非彼亲能有生长用。<a id="a-DV"></a>问欣厌何故不立根耶。<a id="a-DW"></a>答于散位中此用虽胜。<a id="a-DX"></a>于定善位用不分明。<a id="a-DY"></a>根用必于两位中胜。<a id="a-DZ"></a>而于定位明了增强。<a id="a-Da"></a>故彼二法无有根义。<a id="a-Db"></a>问若尔。<a id="a-Dc"></a>何故立信为根。<a id="a-Dd"></a>答澄净用通一切位故。<a id="a-De"></a>非唯散位。<a id="a-Df"></a>是故立根。<a id="a-Dg"></a>问恶作睡眠。<a id="a-Dh"></a>及与寻伺。<a id="a-Di"></a>何故非根。<a id="a-Dj"></a>答无根相故。<a id="a-Dk"></a>谓前二种唯在散心。<a id="a-Dl"></a>后二不通一切界地。<a id="a-Dm"></a>又皆无有生善胜能。<a id="a-Dn"></a>故皆不说有其根义。<a id="a-Do"></a>问若尔。<a id="a-Dp"></a>苦等四受应不立根。<a id="a-Dq"></a>答总而言之。<a id="a-Dr"></a>受遍诸位。<a id="a-Ds"></a>依彼种类皆说为根。<a id="a-Dt"></a>又受皆有生长增上。<a id="a-Du"></a>彼四不尔。<a id="a-Dv"></a>问道支中立寻静虑。<a id="a-Dw"></a>支中立寻伺。<a id="a-Dx"></a>岂非生长有增胜耶。<a id="a-Dy"></a>答此于定慧有策持力故立为支。<a id="a-Dz"></a>非于生长有增上用。<a id="a-E0"></a>是故非根。</p>
  <p id="aE1">问何故于诸不相应行唯命立根。<a id="a-E2"></a>答唯命根有根义故。<a id="a-E3"></a>谓彼唯是有情数摄。<a id="a-E4"></a>唯是异熟。<a id="a-E5"></a>能遍任持故立为根。<a id="a-E6"></a>余皆不尔。<a id="a-E7"></a>所以者何。<a id="a-E8"></a>四有为相三义皆无。<a id="a-E9"></a>无想异熟无遍持义。<a id="a-EA"></a>其众同分非唯异熟。<a id="a-EB"></a>由彼亦通等流性故。<a id="a-EC"></a>二无心定。<a id="a-ED"></a>名句文身。<a id="a-EE"></a>得非得等。<a id="a-EF"></a>无后二义。<a id="a-EG"></a>故彼一切皆不立根。</p>
  <p id="aEH">问若最胜义是根义者。<a id="a-EI"></a>涅槃于一切法中最胜。<a id="a-EJ"></a>何不立根。<a id="a-EK"></a>答彼是诸根尽灭处故。<a id="a-EL"></a>根尽灭处不名为根。<a id="a-EM"></a>如瓶等坏处不名瓶等。<a id="a-EN"></a>有说。<a id="a-EO"></a>若法行世取果与果。<a id="a-EP"></a>有诸作用了知所缘。<a id="a-EQ"></a>可立为根。<a id="a-ER"></a>涅槃不尔。<a id="a-ES"></a>有说。<a id="a-ET"></a>若法生灭有因有果有有为相。<a id="a-EU"></a>可立为根。<a id="a-EV"></a>涅槃不尔。<a id="a-EW"></a>有说。<a id="a-EX"></a>根者属因属缘和合而生。<a id="a-EY"></a>涅槃不尔。<a id="a-EZ"></a>有说。<a id="a-Ea"></a>若法为生所生。<a id="a-Eb"></a>为老所老。<a id="a-Ec"></a>为灭所灭。<a id="a-Ed"></a>可立为根。<a id="a-Ee"></a>涅槃不尔。<a id="a-Ef"></a>有说。<a id="a-Eg"></a>根者堕蕴堕世。<a id="a-Eh"></a>众苦所随。<a id="a-Ei"></a>涅槃不尔。<a id="a-Ej"></a>有说。<a id="a-Ek"></a>根者有前后相上中下相。<a id="a-El"></a>涅槃不尔。<a id="a-Em"></a>有说。<a id="a-En"></a>最胜是根义者。<a id="a-Eo"></a>谓于有为中胜而有作用。<a id="a-Ep"></a>涅槃乃于一切法中最胜。<a id="a-Eq"></a>而无作用。<a id="a-Er"></a>故不立根。<a id="a-Es"></a>虚空非择灭不立根义。<a id="a-Et"></a>准此应知。</p>
 </body>
</html>