<!doctype html>
<html id="z3IBVfW13t" data-ver="975">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百六十二</h1>
  <h2 id="a2">定蕴第七中得纳息第一之六</h2>
  <p id="a3">思惟何等入慈定。<a id="a-4"></a>答与有情乐。<a id="a-5"></a>思惟何等入悲定。<a id="a-6"></a>答拔有情苦。<a id="a-7"></a>思惟何等入喜定。<a id="a-8"></a>答庆诸有情。<a id="a-9"></a>思惟何等入舍定。<a id="a-A"></a>答于有情舍。<a id="a-B"></a>问此中为说等无间缘行相。<a id="a-C"></a>为说慈等俱生行相。<a id="a-D"></a>若说等无间缘行相者。<a id="a-E"></a>慈等现前复何行相。<a id="a-F"></a>若说慈等俱生行相者。<a id="a-G"></a>何故作是说。<a id="a-H"></a>思惟何等入慈定。<a id="a-I"></a>乃至广说。<a id="a-J"></a>有说。<a id="a-K"></a>此中说等无间缘行相。<a id="a-L"></a>问若尔慈等现前复何行相。<a id="a-M"></a>答即作如是四种行相。<a id="a-N"></a>谓与有情乐。<a id="a-O"></a>乃至于有情舍。<a id="a-P"></a>有说。<a id="a-Q"></a>此说慈等俱生行相。<a id="a-R"></a>问若尔何故作是说。<a id="a-S"></a>思惟何等入慈定。<a id="a-T"></a>乃至广说。<a id="a-U"></a>答此中说已入名入。<a id="a-V"></a>于近说远声。<a id="a-W"></a>如说大王从何处来。<a id="a-X"></a>此于已来名来。<a id="a-Y"></a>如说依空三摩地入正决定。<a id="a-Z"></a>此亦已入名入。<a id="a-a"></a>所以者何。<a id="a-b"></a>非世第一法空三摩地相应故。<a id="a-c"></a>如说入正性离生得现观边世俗智。<a id="a-d"></a>此亦已入名入。<a id="a-e"></a>所以者何。<a id="a-f"></a>三类智忍时。<a id="a-g"></a>方得彼智故。<a id="a-h"></a>如说受乐受时如实知我受乐受。<a id="a-i"></a>此亦说已受名受。<a id="a-j"></a>所以者何。<a id="a-k"></a>无有自知现在受故。<a id="a-l"></a>如说断乐断苦先喜忧没。<a id="a-m"></a>不苦不乐舍念清净。<a id="a-n"></a>入第四静虑具足住。<a id="a-o"></a>此亦已断名断。<a id="a-p"></a>所以者何。<a id="a-q"></a>离欲界染时已断苦根故。<a id="a-r"></a>如说阿罗汉心解脱欲漏心解脱有漏无明漏。<a id="a-s"></a>此亦已解脱名解脱。<a id="a-t"></a>所以者何。<a id="a-u"></a>离欲界染时已解脱欲漏故。<a id="a-v"></a>此中亦尔已入名入是故无过。<a id="a-w"></a>问慈无量等等无间缘。<a id="a-x"></a>为亦但作如此行相。<a id="a-y"></a>为更作余行相耶。<a id="a-z"></a>答初修业者。<a id="a-10"></a>唯作如是四种行相能引慈等。<a id="a-11"></a>若已成满随其所欲。<a id="a-12"></a>亦作所余苦等行相引生慈等。<a id="a-13"></a>慈等起时唯作如前四种行相。</p>
  <p id="a14">慈断何系结。<a id="a-15"></a>答无。<a id="a-16"></a>悲喜舍断何系结。<a id="a-17"></a>答无。<a id="a-18"></a>问何故四无量不断烦恼。<a id="a-19"></a>答行相异故。<a id="a-1A"></a>谓十九行相能断烦恼。<a id="a-1B"></a>无量非彼行相。<a id="a-1C"></a>四行相是无量。<a id="a-1D"></a>断烦恼不以此行相故。<a id="a-1E"></a>复次无量是胜解作意。<a id="a-1F"></a>唯真实作意能断烦恼。<a id="a-1G"></a>复次无量是增益作意。<a id="a-1H"></a>唯不增益作意能断烦恼。<a id="a-1I"></a>复次无量唯缘现在。<a id="a-1J"></a>要缘三世。<a id="a-1K"></a>或无为道能断烦恼。<a id="a-1L"></a>复次无量缘有情。<a id="a-1M"></a>要法想能断烦恼。<a id="a-1N"></a>复次无量缘一分境。<a id="a-1O"></a>非缘一分境道能断烦恼。<a id="a-1P"></a>复次无间道能断烦恼。<a id="a-1Q"></a>无量是解脱道时得故。<a id="a-1R"></a>问若无量不能断烦恼者。<a id="a-1S"></a>经说云何通。<a id="a-1T"></a>如说慈若习。<a id="a-1U"></a>若修。<a id="a-1V"></a>若多修习。<a id="a-1W"></a>则能断嗔。<a id="a-1X"></a>悲若习若修。<a id="a-1Y"></a>若多修习。<a id="a-1Z"></a>则能断害。<a id="a-1a"></a>喜若习若修。<a id="a-1b"></a>若多修习。<a id="a-1c"></a>能断不乐。<a id="a-1d"></a>舍若习若修。<a id="a-1e"></a>若多修习。<a id="a-1f"></a>能断贪恚。<a id="a-1g"></a>答断有二种。<a id="a-1h"></a>一暂时断。<a id="a-1i"></a>二究竟断。<a id="a-1j"></a>契经说。<a id="a-1k"></a>暂时断此。<a id="a-1l"></a>阿毗达磨遮究竟断。<a id="a-1m"></a>如是则二说善通。<a id="a-1n"></a>如暂时断究竟断。<a id="a-1o"></a>如是有余断。<a id="a-1p"></a>无余断。<a id="a-1q"></a>有影断。<a id="a-1r"></a>无影断。<a id="a-1s"></a>有随缚断。<a id="a-1t"></a>无随缚断。<a id="a-1u"></a>摧枝叶断。<a id="a-1v"></a>拔根本断。<a id="a-1w"></a>制伏缠断。<a id="a-1x"></a>害随眠断。<a id="a-1y"></a>应知亦尔。</p>
  <p id="a1z">净初静虑断何系结。<a id="a-20"></a>答无。<a id="a-21"></a>乃至净非想非非想处断何系结。<a id="a-22"></a>答无。<a id="a-23"></a>此中净初静虑等。<a id="a-24"></a>谓根本地非近分。<a id="a-25"></a>问何故净初静虑等不断烦恼。<a id="a-26"></a>答下地烦恼虽所应断。<a id="a-27"></a>而彼断已此方现前。<a id="a-28"></a>无复可断自地烦恼。<a id="a-29"></a>虽现可得非所对治无力能断。<a id="a-2A"></a>于上亦然故不断烦恼。<a id="a-2B"></a>问不能断上是义可尔。<a id="a-2C"></a>何故不能断于自地。<a id="a-2D"></a>答自地烦恼所系缚故。<a id="a-2E"></a>如人被缚不能自解。<a id="a-2F"></a>又与自地诸烦恼等。<a id="a-2G"></a>同一缚故无力胜彼。<a id="a-2H"></a>又自地爱所亲爱故。<a id="a-2I"></a>如人亲友虽劣不舍。<a id="a-2J"></a>又自地烦恼所陵杂故。<a id="a-2K"></a>谓展转无间而现在前故不能断。<a id="a-2L"></a>又自地善法与自地烦恼。<a id="a-2M"></a>不相忌难犹如夫妻。<a id="a-2N"></a>又如旃荼罗子与长者子交不相敬惮故不能断。<a id="a-2O"></a>又无间道能断烦恼。<a id="a-2P"></a>净根本地非无间道故不能断。<a id="a-2Q"></a>又无所顾乃能断之。<a id="a-2R"></a>于自地法非无所顾故不能断。<a id="a-2S"></a>问何故有漏道不能断自地。<a id="a-2T"></a>及上地无漏道则能断耶。<a id="a-2U"></a>答以无漏道是不系法。<a id="a-2V"></a>于有漏法无非是胜是故能断。<a id="a-2W"></a>又有漏道作六行相。<a id="a-2X"></a>厌下地欣自地故唯断。<a id="a-2Y"></a>下无漏道作十六行相。<a id="a-2Z"></a>厌背一切地故能遍断。<a id="a-2a"></a>问有漏道亦作十六行相。<a id="a-2b"></a>何故不能遍断。<a id="a-2c"></a>答彼虽学作圣道行相。<a id="a-2d"></a>不明了故不断烦恼如师子子未能害兽。</p>
  <p id="a2e">初第二第三解脱断何系结答无。<a id="a-2f"></a>问何故此三不断烦恼。<a id="a-2g"></a>答行相异故。<a id="a-2h"></a>谓若以此行相断烦恼不以此行相作前三解脱。<a id="a-2i"></a>若以此行相作前三解脱。<a id="a-2j"></a>不以此行相断烦恼。<a id="a-2k"></a>又前三解脱是胜解作意。<a id="a-2l"></a>唯真实作意能断烦恼。<a id="a-2m"></a>又前三解脱是增益作意。<a id="a-2n"></a>唯不增益作意能断烦恼。<a id="a-2o"></a>又前三解脱缘自相境。<a id="a-2p"></a>唯共相境道能断烦恼。<a id="a-2q"></a>又前三解脱唯缘现在。<a id="a-2r"></a>要缘三世。<a id="a-2s"></a>或无为道能断烦恼。<a id="a-2t"></a>又前三解脱唯缘一蕴少分。<a id="a-2u"></a>要缘五蕴四蕴。<a id="a-2v"></a>或非蕴道能断烦恼。<a id="a-2w"></a>又前三解脱缘一分境。<a id="a-2x"></a>非缘一分境能断烦恼。<a id="a-2y"></a>又无间道能断烦恼。<a id="a-2z"></a>前三解脱解脱道时得故。<a id="a-30"></a>空无边处解脱断何系结。<a id="a-31"></a>答或空无边处。<a id="a-32"></a>或识无边处。<a id="a-33"></a>或无所有处。<a id="a-34"></a>或非想非非想处。<a id="a-35"></a>或无。<a id="a-36"></a>或空无边处者。<a id="a-37"></a>谓依空无边处解脱。<a id="a-38"></a>离空无边处染。<a id="a-39"></a>诸无间道乃至或非想非非想处者。<a id="a-3A"></a>谓依空无边处解脱。<a id="a-3B"></a>离非想非非想处染。<a id="a-3C"></a>诸无间道或无者。<a id="a-3D"></a>谓此诸加行解脱胜进道所摄。<a id="a-3E"></a>空无边处解脱。<a id="a-3F"></a>及世俗空无边处解脱。<a id="a-3G"></a>识无边处解脱断何系结。<a id="a-3H"></a>答或识无边处。<a id="a-3I"></a>或无所有处。<a id="a-3J"></a>或非想非非想处。<a id="a-3K"></a>或无。<a id="a-3L"></a>或识无边处者。<a id="a-3M"></a>谓依识无边处解脱。<a id="a-3N"></a>离识无边处染。<a id="a-3O"></a>诸无间道。<a id="a-3P"></a>乃至或非想非非想处者。<a id="a-3Q"></a>谓依识无边处解脱。<a id="a-3R"></a>离非想非非想处染。<a id="a-3S"></a>诸无间道。<a id="a-3T"></a>或无者。<a id="a-3U"></a>谓此诸加行解脱胜进道所摄。<a id="a-3V"></a>识无边处解脱。<a id="a-3W"></a>及世俗识无边处解脱。<a id="a-3X"></a>无所有处解脱。<a id="a-3Y"></a>断何系结。<a id="a-3Z"></a>答或无所有处。<a id="a-3a"></a>或非想非非想处。<a id="a-3b"></a>或无。<a id="a-3c"></a>或无所有处者。<a id="a-3d"></a>谓依无所有处解脱。<a id="a-3e"></a>离无所有处染诸无间道。<a id="a-3f"></a>或非想非非想处者。<a id="a-3g"></a>谓依无所有处解脱。<a id="a-3h"></a>离非想非非想处染诸无间道。<a id="a-3i"></a>或无者。<a id="a-3j"></a>谓此诸加行解脱胜进道所摄。<a id="a-3k"></a>无所有处解脱。<a id="a-3l"></a>及世俗无所有处解脱。<a id="a-3m"></a>非想非非想处解脱。<a id="a-3n"></a>灭受想解脱。<a id="a-3o"></a>断何系结。<a id="a-3p"></a>答无。<a id="a-3q"></a>以非想非非想处无无漏故。<a id="a-3r"></a>初胜处断何系结。<a id="a-3s"></a>答无。<a id="a-3t"></a>乃至第八胜处断何系结。<a id="a-3u"></a>答无。<a id="a-3v"></a>此中所以如前三解脱说。<a id="a-3w"></a>初遍处断何系结答无。<a id="a-3x"></a>乃至第十遍处。<a id="a-3y"></a>断何系结。<a id="a-3z"></a>答无。<a id="a-40"></a>此中前八如八胜处。<a id="a-41"></a>后二随应亦如前说。</p>
  <p id="a42">法智断何系结。<a id="a-43"></a>答或欲界。<a id="a-44"></a>或色界。<a id="a-45"></a>或无色界。<a id="a-46"></a>或无或欲界者。<a id="a-47"></a>谓四法智随一现前。<a id="a-48"></a>离欲界染诸无间道。<a id="a-49"></a>或色界。<a id="a-4A"></a>或无色界者。<a id="a-4B"></a>谓灭道法智随一现前离色界。<a id="a-4C"></a>或无色界染诸无间道。<a id="a-4D"></a>或无者。<a id="a-4E"></a>谓此诸加行解脱胜进道所摄。<a id="a-4F"></a>法智类智断何系结。<a id="a-4G"></a>答或色界。<a id="a-4H"></a>或无色界。<a id="a-4I"></a>或无。<a id="a-4J"></a>或色界或无色界者。<a id="a-4K"></a>谓四类智随一现前离色界。<a id="a-4L"></a>或无色界染诸无间道。<a id="a-4M"></a>或无者。<a id="a-4N"></a>谓此诸加行解脱胜进道所摄。<a id="a-4O"></a>类智他心智断何系结。<a id="a-4P"></a>答无。<a id="a-4Q"></a>问何故他心智不断烦恼。<a id="a-4R"></a>有说。<a id="a-4S"></a>他心智缘一物为境。<a id="a-4T"></a>非缘一物道能断烦恼。<a id="a-4U"></a>有说。<a id="a-4V"></a>他心智缘自相境。<a id="a-4W"></a>唯共相境道能断烦恼。<a id="a-4X"></a>有说。<a id="a-4Y"></a>他心智缘现在。<a id="a-4Z"></a>要缘三世。<a id="a-4a"></a>或无为道能断烦恼。<a id="a-4b"></a>有说。<a id="a-4c"></a>他心智但缘心心所法为境。<a id="a-4d"></a>要缘四蕴。<a id="a-4e"></a>或五蕴或无为道能断烦恼。<a id="a-4f"></a>有说。<a id="a-4g"></a>他心智唯缘他相续为境。<a id="a-4h"></a>要缘自他相续。<a id="a-4i"></a>或非相续境道。<a id="a-4j"></a>能断烦恼。<a id="a-4k"></a>有说。<a id="a-4l"></a>无间道断烦恼。<a id="a-4m"></a>他心智解脱道时得故。<a id="a-4n"></a>世俗智断何系结。<a id="a-4o"></a>答或欲界。<a id="a-4p"></a>或色界。<a id="a-4q"></a>或无色界。<a id="a-4r"></a>或无。<a id="a-4s"></a>或欲界者。<a id="a-4t"></a>谓离欲界染世俗无间道。<a id="a-4u"></a>或色界者。<a id="a-4v"></a>谓离色界染世俗无间道。<a id="a-4w"></a>或无色界者。<a id="a-4x"></a>谓离下三无色染世俗无间道。<a id="a-4y"></a>或无者。<a id="a-4z"></a>谓此诸加行解脱胜进道所摄世俗智及余欲界善世俗智。<a id="a-50"></a>诸根本地善世俗智。<a id="a-51"></a>并一切染污无覆无记世俗智。<a id="a-52"></a>如世俗智。<a id="a-53"></a>苦集灭道智空无愿无相三摩地亦尔。<a id="a-54"></a>差别者。<a id="a-55"></a>此诸无漏智三摩地。<a id="a-56"></a>皆能通断九地。<a id="a-57"></a>而不能遍断五部。<a id="a-58"></a>于中四谛智能断九地修所断烦恼。<a id="a-59"></a>空三摩地能断九地见苦所断。<a id="a-5A"></a>及修所断烦恼。<a id="a-5B"></a>无愿三摩地能断九地见苦集道所断及修所断烦恼。<a id="a-5C"></a>无相三摩地。<a id="a-5D"></a>能断九地见灭所断及修所断烦恼。<a id="a-5E"></a>此是无间道。<a id="a-5F"></a>与前差别。<a id="a-5G"></a>于或无中。<a id="a-5H"></a>唯有此诸加行解脱胜进道所摄非余。<a id="a-5I"></a>问若三三摩地亦能断烦恼者。<a id="a-5J"></a>契经所说当云何通。<a id="a-5K"></a>如说。<a id="a-5L"></a>苾刍我说。<a id="a-5M"></a>知故见故能尽诸漏。<a id="a-5N"></a>又说。<a id="a-5O"></a>我圣弟子。<a id="a-5P"></a>以般若剑断烦恼怨。<a id="a-5Q"></a>有说唯慧能断烦恼。<a id="a-5R"></a>诸余觉分助断名断。<a id="a-5S"></a>如是说者。<a id="a-5T"></a>慧俱生品四蕴五蕴皆能断烦恼。<a id="a-5U"></a>以共相念住断烦恼故。<a id="a-5V"></a>然佛或时称赞般若。<a id="a-5W"></a>或称赞定。<a id="a-5X"></a>或称赞余。<a id="a-5Y"></a>皆为饶益他有情故。<a id="a-5Z"></a>慈异熟何处受。<a id="a-5a"></a>乃至广说。<a id="a-5b"></a>问何故作此论。<a id="a-5c"></a>答是作论者意欲尔故。<a id="a-5d"></a>乃至广说。<a id="a-5e"></a>复次欲止他所说故。<a id="a-5f"></a>谓或有说。<a id="a-5g"></a>诸善不善无异熟果。<a id="a-5h"></a>或复有说。<a id="a-5i"></a>诸有为法皆有异熟。<a id="a-5j"></a>或复有说。<a id="a-5k"></a>一切不善及有漏善定得异熟。<a id="a-5l"></a>为止如是种种异说。<a id="a-5m"></a>显唯不善善有漏法定有异熟。<a id="a-5n"></a>而得不定故作斯论。<a id="a-5o"></a>然此中有二种定。<a id="a-5p"></a>一异熟定二生定。<a id="a-5q"></a>异熟定者。<a id="a-5r"></a>一切不善善有漏法皆有异熟故。<a id="a-5s"></a>生定者。<a id="a-5t"></a>若彼异熟生者名或梵世等。<a id="a-5u"></a>若不生者名无处所。<a id="a-5v"></a>是谓此处略毗婆沙。<a id="a-5w"></a>慈异熟何处受。<a id="a-5x"></a>答或梵世。<a id="a-5y"></a>或极光净。<a id="a-5z"></a>或遍净。<a id="a-60"></a>或广果。<a id="a-61"></a>或无处所。<a id="a-62"></a>或梵世乃至或广果者。<a id="a-63"></a>谓四静虑慈无量异熟果生者。<a id="a-64"></a>或无处所者。<a id="a-65"></a>谓四静虑。<a id="a-66"></a>慈无量异熟果堕不生者。<a id="a-67"></a>如慈。<a id="a-68"></a>悲舍亦尔。<a id="a-69"></a>皆通四静虑故。<a id="a-6A"></a>喜异熟何处受。<a id="a-6B"></a>答或梵世。<a id="a-6C"></a>或极光净。<a id="a-6D"></a>或无处所。<a id="a-6E"></a>或梵世。<a id="a-6F"></a>或极光净者。<a id="a-6G"></a>谓初第二静虑。<a id="a-6H"></a>喜无量异熟果生者。<a id="a-6I"></a>或无处所者。<a id="a-6J"></a>谓初第二静虑。<a id="a-6K"></a>喜无量异熟果。<a id="a-6L"></a>堕不生者。<a id="a-6M"></a>净初静虑异熟何处受。<a id="a-6N"></a>答或梵世。<a id="a-6O"></a>或无处所。<a id="a-6P"></a>或梵世者。<a id="a-6Q"></a>谓善有漏初静虑异熟果生者。<a id="a-6R"></a>或无处所者。<a id="a-6S"></a>谓善有漏初静虑异熟果。<a id="a-6T"></a>堕不生者。<a id="a-6U"></a>如净初静虑。<a id="a-6V"></a>如是净第二静虑。<a id="a-6W"></a>乃至净非想非非想处亦尔。<a id="a-6X"></a>差别者说自名。<a id="a-6Y"></a>初第二解脱异熟何处受。<a id="a-6Z"></a>答或梵世。<a id="a-6a"></a>或极光净。<a id="a-6b"></a>或无处所。<a id="a-6c"></a>此如喜无量说。<a id="a-6d"></a>俱在初二静虑地故。<a id="a-6e"></a>净解脱异熟何处受。<a id="a-6f"></a>答或广果。<a id="a-6g"></a>或无处所。<a id="a-6h"></a>或广果者。<a id="a-6i"></a>谓净解脱异熟果生者。<a id="a-6j"></a>或无处所者。<a id="a-6k"></a>谓净解脱异熟果。<a id="a-6l"></a>堕不生者。<a id="a-6m"></a>空无边处解脱。<a id="a-6n"></a>乃至非想非非想处解脱。<a id="a-6o"></a>异熟何处受。<a id="a-6p"></a>答或自地。<a id="a-6q"></a>或无处所。<a id="a-6r"></a>或自地者。<a id="a-6s"></a>谓四地有漏解脱。<a id="a-6t"></a>各自异熟果生者。<a id="a-6u"></a>或无处所者。<a id="a-6v"></a>谓三地无漏解脱。<a id="a-6w"></a>及四地有漏解脱。<a id="a-6x"></a>各自异熟果。<a id="a-6y"></a>堕不生者。<a id="a-6z"></a>灭受想解脱。<a id="a-70"></a>异熟何处受。<a id="a-71"></a>答或非想非非想处。<a id="a-72"></a>或无处所。<a id="a-73"></a>此如非想非非想处解脱说。<a id="a-74"></a>初四胜处。<a id="a-75"></a>异熟何处受。<a id="a-76"></a>答或梵世。<a id="a-77"></a>或极光净。<a id="a-78"></a>或无处所。<a id="a-79"></a>此如初第二解脱说。<a id="a-7A"></a>后四胜处。<a id="a-7B"></a>异熟何处受。<a id="a-7C"></a>答或广果。<a id="a-7D"></a>或无处所。<a id="a-7E"></a>此如净解脱说。<a id="a-7F"></a>如后四胜处。<a id="a-7G"></a>前八遍处亦尔。<a id="a-7H"></a>后二遍处。<a id="a-7I"></a>异熟何处受。<a id="a-7J"></a>答或自地。<a id="a-7K"></a>或无处所。<a id="a-7L"></a>此如净初二无色说。<a id="a-7M"></a>他心智异熟何处受。<a id="a-7N"></a>答或梵世。<a id="a-7O"></a>或极光净。<a id="a-7P"></a>或遍净。<a id="a-7Q"></a>或广果。<a id="a-7R"></a>或无处所。<a id="a-7S"></a>或梵世乃至或广果者。<a id="a-7T"></a>谓四静虑有漏他心智。<a id="a-7U"></a>各自异熟果生者。<a id="a-7V"></a>或无处所者。<a id="a-7W"></a>谓无漏他心智。<a id="a-7X"></a>及有漏他心智异熟果。<a id="a-7Y"></a>堕不生者。<a id="a-7Z"></a>世俗智异熟何处受。<a id="a-7a"></a>答或欲界。<a id="a-7b"></a>或色界。<a id="a-7c"></a>或无色界。<a id="a-7d"></a>或无处所。<a id="a-7e"></a>或欲界乃至或无色界者。<a id="a-7f"></a>谓三界有漏善。<a id="a-7g"></a>及不善世俗智。<a id="a-7h"></a>各自异熟果生者。<a id="a-7i"></a>或无处所者。<a id="a-7j"></a>谓三界无记世俗智。<a id="a-7k"></a>及不善善有漏世俗智异熟果。<a id="a-7l"></a>堕不生者。<a id="a-7m"></a>余无漏智无异熟故此中不说。</p>
  <p data-pb></p>
  <h2 id="a7n">定蕴第七中缘纳息第二之一</h2>
  <p id="a7o">有八等至。<a id="a-7p"></a>谓四静虑。<a id="a-7q"></a>四无色。<a id="a-7r"></a>有三等至。<a id="a-7s"></a>谓味想应净无漏。<a id="a-7t"></a>此中前七各具三种。<a id="a-7u"></a>第八唯二。<a id="a-7v"></a>谓除无漏。<a id="a-7w"></a>如是等章及解章义既领会已。<a id="a-7x"></a>应广分别。<a id="a-7y"></a>问何故作此论。<a id="a-7z"></a>答欲止他宗显己义故。<a id="a-80"></a>谓或有说。<a id="a-81"></a>八等至不摄一切等至。<a id="a-82"></a>或有说。<a id="a-83"></a>等至唯净无漏非味相应。<a id="a-84"></a>或有说。<a id="a-85"></a>欲界非想非非想处亦有无漏。<a id="a-86"></a>或有说。<a id="a-87"></a>无成就等法。<a id="a-88"></a>为止如是种种异执。<a id="a-89"></a>显八等至摄一切等至乃至有成就等故作斯论。<a id="a-8A"></a>问若八等至摄一切等至者。<a id="a-8B"></a>毗奈耶说当云何通。<a id="a-8C"></a>如说。<a id="a-8D"></a>佛所入等至。<a id="a-8E"></a>一切声闻独觉尚不知其名。<a id="a-8F"></a>独觉所入等至。<a id="a-8G"></a>一切声闻不知。<a id="a-8H"></a>舍利子所入。<a id="a-8I"></a>诸余声闻不知。<a id="a-8J"></a>大目揵连所入。<a id="a-8K"></a>除舍利子。<a id="a-8L"></a>余声闻不知。<a id="a-8M"></a>何故言八等至摄一切等至耶。<a id="a-8N"></a>答一切等至无不摄在八等至中。<a id="a-8O"></a>然由种性般若有差别故。<a id="a-8P"></a>令所入出等至亦有胜劣。<a id="a-8Q"></a>劣者。<a id="a-8R"></a>于胜不能测知故作是说。<a id="a-8S"></a>由此故说佛般涅槃时。<a id="a-8T"></a>入不动明等至。<a id="a-8U"></a>舍利子般涅槃时。<a id="a-8V"></a>入师子奋迅等至。<a id="a-8W"></a>大目揵连般涅槃时。<a id="a-8X"></a>入香象频申等至。<a id="a-8Y"></a>尊者阿难陀般涅槃时。<a id="a-8Z"></a>入旋风等至。<a id="a-8a"></a>皆由根慧有差别故。<a id="a-8b"></a>乃至般涅槃时。<a id="a-8c"></a>所入等至亦有差别。<a id="a-8d"></a>问等持等至有何差别。<a id="a-8e"></a>答有说。<a id="a-8f"></a>等持一物为体。<a id="a-8g"></a>等至五蕴为体。<a id="a-8h"></a>有说。<a id="a-8i"></a>等持一刹那。<a id="a-8j"></a>等至相续。<a id="a-8k"></a>有说。<a id="a-8l"></a>诸等持即等至。<a id="a-8m"></a>有等至非等持。<a id="a-8n"></a>谓无想等至。<a id="a-8o"></a>灭尽等至。<a id="a-8p"></a>有说。<a id="a-8q"></a>亦有等持非等至。<a id="a-8r"></a>谓不定心相应等持。<a id="a-8s"></a>由此应作四句。<a id="a-8t"></a>有等至非等持。<a id="a-8u"></a>谓二无心定。<a id="a-8v"></a>有等持非等至。<a id="a-8w"></a>谓不定心相应等持。<a id="a-8x"></a>有等至亦等持。<a id="a-8y"></a>谓一切有心定。<a id="a-8z"></a>有非等至亦非等持。<a id="a-90"></a>谓除前相。<a id="a-91"></a>初静虑有三种。<a id="a-92"></a>谓味相应净无漏。<a id="a-93"></a>味相应者。<a id="a-94"></a>谓爱相应。<a id="a-95"></a>爱能持心于境流注。<a id="a-96"></a>其相顺定故独受其名。<a id="a-97"></a>所余因缘如前已说。<a id="a-98"></a>净谓善有漏。<a id="a-99"></a>无漏谓圣道。<a id="a-9A"></a>问善有漏定。<a id="a-9B"></a>有垢有浊有毒有刺有漏有过失。<a id="a-9C"></a>云何名净。<a id="a-9D"></a>答虽非究竟净。<a id="a-9E"></a>而以少分净故名净。<a id="a-9F"></a>谓不杂烦恼故。<a id="a-9G"></a>烦恼相违故。<a id="a-9H"></a>引发无漏胜义净故。<a id="a-9I"></a>顺圣道故。<a id="a-9J"></a>无漏眷属故。<a id="a-9K"></a>问无漏等至是胜义。<a id="a-9L"></a>净何故不名为净。<a id="a-9M"></a>有说。<a id="a-9N"></a>应说而不说者。<a id="a-9O"></a>当知有余。<a id="a-9P"></a>有说。<a id="a-9Q"></a>无漏名净。<a id="a-9R"></a>共所了知。<a id="a-9S"></a>有漏名净。<a id="a-9T"></a>非所共知。<a id="a-9U"></a>是以偏说。<a id="a-9V"></a>有说。<a id="a-9W"></a>立名依差别义。<a id="a-9X"></a>善有漏定初违染法。<a id="a-9Y"></a>净义为胜故说名净。<a id="a-9Z"></a>圣道断漏。<a id="a-9a"></a>无漏义胜故名无漏。<a id="a-9b"></a>如初静虑三种。<a id="a-9c"></a>乃至无所有处三种亦尔。<a id="a-9d"></a>非想非非想处唯有二种。<a id="a-9e"></a>谓除无漏。<a id="a-9f"></a>欲界有顶无圣道故。<a id="a-9g"></a>问何故彼二地无圣道耶。<a id="a-9h"></a>答非田非器。<a id="a-9i"></a>乃至广说。<a id="a-9j"></a>复次欲界非定地。<a id="a-9k"></a>非修地。<a id="a-9l"></a>非离染地。<a id="a-9m"></a>有顶味钝羸劣。<a id="a-9n"></a>要定地。<a id="a-9o"></a>修地。<a id="a-9p"></a>离染地。<a id="a-9q"></a>明利强盛乃有圣道。<a id="a-9r"></a>有说。<a id="a-9s"></a>欲界掉举增上。<a id="a-9t"></a>有顶沉寂增上。<a id="a-9u"></a>要不多掉举。<a id="a-9v"></a>不多沉寂地方有圣道。<a id="a-9w"></a>有说。<a id="a-9x"></a>欲界散乱。<a id="a-9y"></a>有顶犹豫。<a id="a-9z"></a>要寂静决定地方有圣道。<a id="a-A0"></a>有说。<a id="a-A1"></a>欲界有顶是下上边。<a id="a-A2"></a>圣道居中。<a id="a-A3"></a>不在边故。<a id="a-A4"></a>有说。<a id="a-A5"></a>欲界有顶是有根本故无圣道。<a id="a-A6"></a>谓生死树。<a id="a-A7"></a>或根在下。<a id="a-A8"></a>茎等在上。<a id="a-A9"></a>或根在上。<a id="a-AA"></a>茎等在下。<a id="a-AB"></a>欲界是喧杂根本说为下。<a id="a-AC"></a>根具五趣故。<a id="a-AD"></a>有顶是难离根本说为上。<a id="a-AE"></a>根最后离故。<a id="a-AF"></a>若依喧杂根本为生死树。<a id="a-AG"></a>则欲界为根。<a id="a-AH"></a>四静虑为茎。<a id="a-AI"></a>三无色为枝。<a id="a-AJ"></a>有顶为条叶。<a id="a-AK"></a>若依难离根本。<a id="a-AL"></a>为生死树。<a id="a-AM"></a>则有顶为根。<a id="a-AN"></a>三无色为茎。<a id="a-AO"></a>四静虑为枝。<a id="a-AP"></a>欲界为条叶。<a id="a-AQ"></a>故说欲界有顶为有根本。<a id="a-AR"></a>以是有根本故无有圣道。</p>
  <p id="aAS">颇有成就味相应初静虑。<a id="a-AT"></a>非净无漏耶。<a id="a-AU"></a>答有。<a id="a-AV"></a>谓欲爱未尽。<a id="a-AW"></a>以下地爱未尽者。<a id="a-AX"></a>必成就上地爱。<a id="a-AY"></a>必未得上根本净无漏故。<a id="a-AZ"></a>颇有成就净初静虑。<a id="a-Aa"></a>非味相应无漏耶。<a id="a-Ab"></a>答有。<a id="a-Ac"></a>谓异生生欲界梵世。<a id="a-Ad"></a>梵世爱尽以生此地或下地。<a id="a-Ae"></a>而此地爱尽者。<a id="a-Af"></a>必成就此地净。<a id="a-Ag"></a>必不成就此地味相应故。<a id="a-Ah"></a>又以异生故不成就无漏。<a id="a-Ai"></a>颇有成就无漏初静虑非味相应净耶。<a id="a-Aj"></a>答有。<a id="a-Ak"></a>谓圣者生梵世上。<a id="a-Al"></a>以圣者生上地必成就下地无漏。<a id="a-Am"></a>必不成就下地味相应净故。<a id="a-An"></a>味相应已断故。<a id="a-Ao"></a>净越界地舍故。<a id="a-Ap"></a>问生上地者。<a id="a-Aq"></a>亦成就下地通果心。<a id="a-Ar"></a>何故说不成就下地净耶。<a id="a-As"></a>答有说。<a id="a-At"></a>无覆无记亦名为净。<a id="a-Au"></a>而此中不说者。<a id="a-Av"></a>以彼是上地果故。<a id="a-Aw"></a>不名下地净。<a id="a-Ax"></a>又一切地可得者此中说之。<a id="a-Ay"></a>通果心无色界无。<a id="a-Az"></a>是故不说。<a id="a-B0"></a>如是说者。<a id="a-B1"></a>此中净定说有漏善。<a id="a-B2"></a>是故非难。<a id="a-B3"></a>颇有成就味相应净初静虑。<a id="a-B4"></a>非无漏耶。<a id="a-B5"></a>答有。<a id="a-B6"></a>谓异生生欲界。<a id="a-B7"></a>欲界爱尽梵世爱未尽。<a id="a-B8"></a>及生梵世梵世爱未尽。<a id="a-B9"></a>以生此地或下地而此地爱未尽者。<a id="a-BA"></a>必成就此地味相应净故。<a id="a-BB"></a>又以异生故不成就无漏。<a id="a-BC"></a>颇有成就味相应无漏初静虑。<a id="a-BD"></a>非净耶。<a id="a-BE"></a>答无。<a id="a-BF"></a>以成就此地味相应无漏。<a id="a-BG"></a>必成就此地净故。<a id="a-BH"></a>颇有成就净无漏初静虑。<a id="a-BI"></a>非味相应耶。<a id="a-BJ"></a>答有。<a id="a-BK"></a>谓圣者生欲界梵世。<a id="a-BL"></a>梵世爱尽。<a id="a-BM"></a>以圣者生此地或下地而此地爱尽者。<a id="a-BN"></a>必成就此地净无漏。<a id="a-BO"></a>非味相应故。<a id="a-BP"></a>颇有成就味相应净无漏初静虑耶。<a id="a-BQ"></a>答有。<a id="a-BR"></a>谓圣者生欲界。<a id="a-BS"></a>欲界爱尽。<a id="a-BT"></a>梵世爱未尽。<a id="a-BU"></a>及生梵世梵世爱未尽。<a id="a-BV"></a>以圣者生此地或下地。<a id="a-BW"></a>而下地爱尽。<a id="a-BX"></a>此地爱未尽者。<a id="a-BY"></a>必成就此地三种故。<a id="a-BZ"></a>颇有不成就味相应初静虑。<a id="a-Ba"></a>非净无漏耶。<a id="a-Bb"></a>答有。<a id="a-Bc"></a>谓圣者生欲界梵世。<a id="a-Bd"></a>梵世爱尽。<a id="a-Be"></a>如是等文如本论说。<a id="a-Bf"></a>随其所应与成就相违应广说。<a id="a-Bg"></a>问梵世爱尽者。<a id="a-Bh"></a>亦不成就净退分初静虑。<a id="a-Bi"></a>此中何故不说。<a id="a-Bj"></a>有说。<a id="a-Bk"></a>应说而不说者。<a id="a-Bl"></a>当知此义有余。<a id="a-Bm"></a>有说。<a id="a-Bn"></a>此中说全不成就。<a id="a-Bo"></a>彼虽不成就顺退分。<a id="a-Bp"></a>而成就余。<a id="a-Bq"></a>是故不说。<a id="a-Br"></a>问何故净定越界地舍。<a id="a-Bs"></a>非无漏耶。<a id="a-Bt"></a>答净定有漏。<a id="a-Bu"></a>堕在界地生上厌下。<a id="a-Bv"></a>又无用故则舍无漏。<a id="a-Bw"></a>虽堕地。<a id="a-Bx"></a>而不堕界。<a id="a-By"></a>生上不厌下。<a id="a-Bz"></a>虽无用而不舍。</p>
  <p id="aC0">颇有得味相应初静虑。<a id="a-C1"></a>非净无漏耶。<a id="a-C2"></a>答有。<a id="a-C3"></a>谓从梵世爱尽退时。<a id="a-C4"></a>及梵世上殁生欲界时。<a id="a-C5"></a>问梵世爱尽退时。<a id="a-C6"></a>亦得净退分初静虑。<a id="a-C7"></a>此中何故不说。<a id="a-C8"></a>有说。<a id="a-C9"></a>应说而不说者。<a id="a-CA"></a>当知此义有余。<a id="a-CB"></a>有说。<a id="a-CC"></a>此中说全得者。<a id="a-CD"></a>彼唯得少分。<a id="a-CE"></a>是故不说。<a id="a-CF"></a>颇有得净初静虑。<a id="a-CG"></a>非味相应无漏耶。<a id="a-CH"></a>答有。<a id="a-CI"></a>谓异生欲爱尽时。<a id="a-CJ"></a>以彼离欲染第九解脱道时。<a id="a-CK"></a>得根本净初静虑故。<a id="a-CL"></a>颇有得无漏初净虑。<a id="a-CM"></a>非味相应静耶。<a id="a-CN"></a>答有。<a id="a-CO"></a>谓依静虑静虑中间。<a id="a-CP"></a>入正性离生。<a id="a-CQ"></a>及得阿罗汉果时。<a id="a-CR"></a>问入正性离生者。<a id="a-CS"></a>亦得净初静虑。<a id="a-CT"></a>谓现观边世俗智。<a id="a-CU"></a>此中何故不说。<a id="a-CV"></a>有说。<a id="a-CW"></a>应说而不说者。<a id="a-CX"></a>当知有余。<a id="a-CY"></a>有说。<a id="a-CZ"></a>此中说全得者。<a id="a-Ca"></a>彼唯得少分。<a id="a-Cb"></a>是故不说。<a id="a-Cc"></a>有说。<a id="a-Cd"></a>入正性离生位中多分不得。<a id="a-Ce"></a>唯三刹那得。<a id="a-Cf"></a>是故不说。<a id="a-Cg"></a>有说。<a id="a-Ch"></a>唯世第一法灭。<a id="a-Ci"></a>苦法智忍生时。<a id="a-Cj"></a>名入正性离生。<a id="a-Ck"></a>尔时唯得无漏故不说净。<a id="a-Cl"></a>问得阿罗汉果时。<a id="a-Cm"></a>先已得无漏初静虑。<a id="a-Cn"></a>谓入正性离生时。<a id="a-Co"></a>何故复说得无漏耶。<a id="a-Cp"></a>答此文但应说入正性离生时。<a id="a-Cq"></a>不应说得阿罗汉果。<a id="a-Cr"></a>而作是说者。<a id="a-Cs"></a>欲显先时虽得学无漏未得无学。<a id="a-Ct"></a>是故复说。<a id="a-Cu"></a>问若尔亦应说起梵世上缠。<a id="a-Cv"></a>退阿罗汉果时。<a id="a-Cw"></a>尔时还得学无漏故。<a id="a-Cx"></a>答理亦应说而不说者。<a id="a-Cy"></a>欲显无漏是胜功德。<a id="a-Cz"></a>于胜进时显得则顺。<a id="a-D0"></a>退时显得则不顺。<a id="a-D1"></a>是故不说。<a id="a-D2"></a>问若尔得学果时。<a id="a-D3"></a>及信胜解练根作见至时。<a id="a-D4"></a>俱得胜无漏。<a id="a-D5"></a>此中何故不说。<a id="a-D6"></a>答此先是学今所得亦是学。<a id="a-D7"></a>是故不说。<a id="a-D8"></a>以是故亦不说无学练根。<a id="a-D9"></a>问得阿罗汉果时。<a id="a-DA"></a>亦得无量有漏善法。<a id="a-DB"></a>何故不说亦得净耶。<a id="a-DC"></a>有说。<a id="a-DD"></a>应说而不说者。<a id="a-DE"></a>当知有余。<a id="a-DF"></a>有说。<a id="a-DG"></a>无漏舍先得后。<a id="a-DH"></a>是故则说有漏不舍先而得后。<a id="a-DI"></a>是故不说。<a id="a-DJ"></a>有说。<a id="a-DK"></a>今所得者。<a id="a-DL"></a>与先所得俱名为净。<a id="a-DM"></a>义无差别。<a id="a-DN"></a>不如学与无学有差别相。<a id="a-DO"></a>是故不说。<a id="a-DP"></a>有说虽得以不定故不说。<a id="a-DQ"></a>谓生欲界梵世得阿罗汉果者得。<a id="a-DR"></a>生上地者则不得故。<a id="a-DS"></a>有说此中说一切得者。<a id="a-DT"></a>彼少分得。<a id="a-DU"></a>是故不说。<a id="a-DV"></a>颇有得味相应净初静虑非无漏耶。<a id="a-DW"></a>答有。<a id="a-DX"></a>谓梵世上殁生梵世时。<a id="a-DY"></a>以中有生时二俱得故。<a id="a-DZ"></a>颇有得味相应无漏初静虑非净耶。<a id="a-Da"></a>答无。<a id="a-Db"></a>问阿罗汉起梵世缠退时。<a id="a-Dc"></a>俱得二种何故言无。<a id="a-Dd"></a>答应说有。<a id="a-De"></a>即向所说者是。<a id="a-Df"></a>而言无者。<a id="a-Dg"></a>当知有余。<a id="a-Dh"></a>有说。<a id="a-Di"></a>先不成就今成就者。<a id="a-Dj"></a>名得无漏初静虑。<a id="a-Dk"></a>先已成就是故不说。<a id="a-Dl"></a>有说。<a id="a-Dm"></a>前已说无漏是胜功德。<a id="a-Dn"></a>于胜进时显得则顺。<a id="a-Do"></a>退时显得则不顺。<a id="a-Dp"></a>是故不说。<a id="a-Dq"></a>颇有得净无漏初静虑。<a id="a-Dr"></a>非味相应耶。<a id="a-Ds"></a>答有。<a id="a-Dt"></a>谓圣者欲界爱尽时。<a id="a-Du"></a>以得不还果时二俱得故。<a id="a-Dv"></a>颇有得味相应净无漏初静虑耶。<a id="a-Dw"></a>答无。<a id="a-Dx"></a>问起梵世缠退阿罗汉果时。<a id="a-Dy"></a>三种俱得何故不说。<a id="a-Dz"></a>答尔时净以少分得故不说。<a id="a-E0"></a>无漏如前说。</p>
  <p id="aE1">问得与成就有何差别。<a id="a-E2"></a>有说。<a id="a-E3"></a>名即差别。<a id="a-E4"></a>谓名得。<a id="a-E5"></a>名成就。<a id="a-E6"></a>有说。<a id="a-E7"></a>未得而得名得。<a id="a-E8"></a>已得而得名成就。<a id="a-E9"></a>有说。<a id="a-EA"></a>最初得名得。<a id="a-EB"></a>后数数得名成就。<a id="a-EC"></a>有说。<a id="a-ED"></a>先不成就而成就名得。<a id="a-EE"></a>先成就而成就名成就。<a id="a-EF"></a>有说。<a id="a-EG"></a>先无系属而有系属名得。<a id="a-EH"></a>先有系属而有系属名成就。<a id="a-EI"></a>有说初得名得。<a id="a-EJ"></a>得已不断名成就。<a id="a-EK"></a>有说。<a id="a-EL"></a>初获名得。<a id="a-EM"></a>得已不失名成就。<a id="a-EN"></a>是故得唯在初成就。<a id="a-EO"></a>通初后得成就。<a id="a-EP"></a>是谓差别颇有舍味相应初静虑非净无漏耶。<a id="a-EQ"></a>答有。<a id="a-ER"></a>谓梵世爱尽时。<a id="a-ES"></a>如是等文如本论说。<a id="a-ET"></a>随其所应与得相违应广说。<a id="a-EU"></a>问梵世爱尽时亦舍退分净。<a id="a-EV"></a>何故不说。<a id="a-EW"></a>答此中说一切舍。<a id="a-EX"></a>彼唯少分舍。<a id="a-EY"></a>是故不说。<a id="a-EZ"></a>问得果练根及退位。<a id="a-Ea"></a>皆有唯舍无漏初静虑非余。<a id="a-Eb"></a>此中何故不说。<a id="a-Ec"></a>有说。<a id="a-Ed"></a>应说而不说者。<a id="a-Ee"></a>当知有余。<a id="a-Ef"></a>有说。<a id="a-Eg"></a>此中说舍而不得者。<a id="a-Eh"></a>彼舍还得。<a id="a-Ei"></a>是故不说。<a id="a-Ej"></a>问舍不成就有何差别。<a id="a-Ek"></a>答名即差别。<a id="a-El"></a>名舍名不成就。<a id="a-Em"></a>如是等如前得成就相违应广说。</p>
  <p id="aEn">颇有退味相应初静虑。<a id="a-Eo"></a>非净无漏耶。<a id="a-Ep"></a>答无。<a id="a-Eq"></a>以舍烦恼不名退故。<a id="a-Er"></a>颇有退净初静虑。<a id="a-Es"></a>非味相应无漏耶。<a id="a-Et"></a>答有。<a id="a-Eu"></a>谓异生从欲界爱尽退时。<a id="a-Ev"></a>颇有退净无漏初静虑非味相应耶。<a id="a-Ew"></a>答有。<a id="a-Ex"></a>谓圣者从欲界爱尽退时。<a id="a-Ey"></a>颇有余退耶。<a id="a-Ez"></a>答无。<a id="a-F0"></a>问起上二界缠退无学果。<a id="a-F1"></a>及从种性退时。<a id="a-F2"></a>皆有退无漏初静虑非余。<a id="a-F3"></a>此中何故不说。<a id="a-F4"></a>有说。<a id="a-F5"></a>应说而不说者。<a id="a-F6"></a>当知此义有余。<a id="a-F7"></a>有说。<a id="a-F8"></a>此中说退而不得者。<a id="a-F9"></a>彼虽退而还得。<a id="a-FA"></a>是故不说。<a id="a-FB"></a>问舍退何差别。<a id="a-FC"></a>有说。<a id="a-FD"></a>名即差别。<a id="a-FE"></a>谓名为舍。<a id="a-FF"></a>名为退。<a id="a-FG"></a>有说。<a id="a-FH"></a>舍通胜进及退时。<a id="a-FI"></a>退唯退时。<a id="a-FJ"></a>有说。<a id="a-FK"></a>舍通损减及增益时。<a id="a-FL"></a>退唯损减时。<a id="a-FM"></a>有说。<a id="a-FN"></a>舍通上下时。<a id="a-FO"></a>退唯下时。<a id="a-FP"></a>有说。<a id="a-FQ"></a>舍通盛衰时。<a id="a-FR"></a>退唯衰时。<a id="a-FS"></a>有说。<a id="a-FT"></a>舍通味相应等三。<a id="a-FU"></a>退唯二种除味相应。<a id="a-FV"></a>有说。<a id="a-FW"></a>舍通利钝根。<a id="a-FX"></a>退唯钝根。<a id="a-FY"></a>是谓舍退差别。</p>
  <p id="aFZ">应知此中有六成就。<a id="a-Fa"></a>六不成就。<a id="a-Fb"></a>五得三舍二退。<a id="a-Fc"></a>以明初静虑味相应等三种差别。<a id="a-Fd"></a>如说。<a id="a-Fe"></a>初静虑乃至无所有处说亦如是。<a id="a-Ff"></a>此是总说。<a id="a-Fg"></a>于中差别如理应知。<a id="a-Fh"></a>非想非非想处不具三种故不类显。<a id="a-Fi"></a>然于所有二种亦准上应知。</p>
 </body>
</html>