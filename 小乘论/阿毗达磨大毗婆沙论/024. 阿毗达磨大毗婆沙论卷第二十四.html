<!doctype html>
<html id="z3IBVag11f" data-ver="1026">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第二十四</h1>
  <h2 id="a2">杂蕴第一中补特伽罗纳息第三之二</h2>
  <p id="a3">问乐受及不苦不乐受与爱为缘是事可尔。<a id="a-4"></a>爱着此受四方追求可意事故。<a id="a-5"></a>如何苦受亦与爱为缘。<a id="a-6"></a>而此经总说受缘爱耶。<a id="a-7"></a>尊者世友作如是说。<a id="a-8"></a>苦作爱缘胜余二受。<a id="a-9"></a>故世尊说苦受所逼便爱乐具。<a id="a-A"></a>爱乐具故便于乐受起贪随眠。<a id="a-B"></a>相续增长。<a id="a-C"></a>有余师说。<a id="a-D"></a>三受与爱皆作胜缘。<a id="a-E"></a>乐受义言我能起爱令有相续胜余二受。<a id="a-F"></a>谓有情类贪着我故。<a id="a-G"></a>四方追求造善恶行。<a id="a-H"></a>由此诸有相续无穷。<a id="a-I"></a>苦受义言我能起爱。<a id="a-J"></a>令有相续胜余二受。<a id="a-K"></a>谓诸有情为我所逼贪爱乐受。<a id="a-L"></a>四方追求造善恶行。<a id="a-M"></a>由此诸有相续不绝。<a id="a-N"></a>不苦不乐受义言我能起爱。<a id="a-O"></a>令有相续胜余二受。<a id="a-P"></a>谓于欲界下三静虑我尚起爱造善恶行。<a id="a-Q"></a>令有相续。<a id="a-R"></a>况于上地无苦乐处而不能耶。<a id="a-S"></a>胁尊者言。<a id="a-T"></a>三受皆能为缘起爱。<a id="a-U"></a>识身论说。<a id="a-V"></a>若有三受未断未知。<a id="a-W"></a>能起诸爱引众苦果。<a id="a-X"></a>故知三受皆是爱缘。<a id="a-Y"></a>问云何三受皆能起爱。<a id="a-Z"></a>答爱有五种。<a id="a-a"></a>一和合爱。<a id="a-b"></a>二不和合爱。<a id="a-c"></a>三别离爱。<a id="a-d"></a>四不别离爱五愚爱。<a id="a-e"></a>乐受未生起和合爱。<a id="a-f"></a>乐受已生起不别离爱。<a id="a-g"></a>苦受未生起不和合爱。<a id="a-h"></a>苦受已生起别离爱。<a id="a-i"></a>不苦不乐受未生起和合爱。<a id="a-j"></a>不苦不乐受已生起不别离爱。<a id="a-k"></a>于中多分生长愚爱。<a id="a-l"></a>问爱即取摄。<a id="a-m"></a>何故此经说爱缘取。<a id="a-n"></a>答初生爱位以爱声说。<a id="a-o"></a>增广爱位以取声说。<a id="a-p"></a>复次下品名爱上品名取。<a id="a-q"></a>故无有失。<a id="a-r"></a>问受缘爱爱缘取。<a id="a-s"></a>此二种何差别。<a id="a-t"></a>答若爱以受为因名受缘爱。<a id="a-u"></a>若爱以爱为因名爱缘取。<a id="a-v"></a>复次若爱是受果名受缘爱。<a id="a-w"></a>若爱是爱果名爱缘取。<a id="a-x"></a>如因果生。<a id="a-y"></a>所生养所养增所增引所引转随转。<a id="a-z"></a>应知亦尔。<a id="a-10"></a>复次若爱为爱因名受缘爱。<a id="a-11"></a>若爱为业因名爱缘取。<a id="a-12"></a>复次若爱以爱为果名受缘爱。<a id="a-13"></a>若爱以业为果名爱缘取。<a id="a-14"></a>如因果生。<a id="a-15"></a>所生养所养增所增引所引转随转应知亦尔。<a id="a-16"></a>问何故前际缘起无明为初。<a id="a-17"></a>后际缘起爱为初耶。<a id="a-18"></a>答此二烦恼俱是本故。<a id="a-19"></a>谓无明是前际本。<a id="a-1A"></a>有爱是后际本。<a id="a-1B"></a>复次。<a id="a-1C"></a>前际烦恼位已灭坏故难可了知。<a id="a-1D"></a>故说无明。<a id="a-1E"></a>后际烦恼位正现在前。<a id="a-1F"></a>求当有故说名为爱。<a id="a-1G"></a>复次。<a id="a-1H"></a>无明有七事故。<a id="a-1I"></a>说在前际缘起之初。<a id="a-1J"></a>一该五部。<a id="a-1K"></a>二遍六识。<a id="a-1L"></a>三通三界。<a id="a-1M"></a>四是随眠性。<a id="a-1N"></a>五能起重身语业。<a id="a-1O"></a>六与断善根作胜加行。<a id="a-1P"></a>七是遍行性。<a id="a-1Q"></a>爱唯有六事故。<a id="a-1R"></a>说在后际缘起之初。<a id="a-1S"></a>谓前七事中除遍行性。<a id="a-1T"></a>复次。<a id="a-1U"></a>无明有三事故。<a id="a-1V"></a>说在前际缘起之初。<a id="a-1W"></a>一常为元首。<a id="a-1X"></a>二与一切烦恼相应。<a id="a-1Y"></a>三是遍行性。<a id="a-1Z"></a>爱于后有能引胜故。<a id="a-1a"></a>说在后际缘起之初。<a id="a-1b"></a>复次无明有四事故。<a id="a-1c"></a>说在前际缘起之初。<a id="a-1d"></a>一有漏无漏缘。<a id="a-1e"></a>二有为无为缘。<a id="a-1f"></a>三是遍行非遍行。<a id="a-1g"></a>四自界他界缘。<a id="a-1h"></a>爱唯有漏缘有为缘。<a id="a-1i"></a>非遍行自界缘故。<a id="a-1j"></a>说在后际缘起之初。<a id="a-1k"></a>更有余义。<a id="a-1l"></a>后当广说。<a id="a-1m"></a>取缘有者。<a id="a-1n"></a>若有烦恼。<a id="a-1o"></a>复能发业牵后有果。<a id="a-1p"></a>非无烦恼有缘生者。<a id="a-1q"></a>若有能引后有诸业。<a id="a-1r"></a>后有当生非无引业。<a id="a-1s"></a>生缘老死者。<a id="a-1t"></a>谓若有生便有老死。<a id="a-1u"></a>问何故三有为相中生独立一支。<a id="a-1v"></a>老死共立一支耶。<a id="a-1w"></a>胁尊者曰。<a id="a-1x"></a>世尊于法功能差别能善了知。<a id="a-1y"></a>余无此能故。<a id="a-1z"></a>于此事不须征诘。<a id="a-20"></a>复有说者。<a id="a-21"></a>诸法生时生有作用。<a id="a-22"></a>故独立支。<a id="a-23"></a>诸法灭时老死无常俱有作用。<a id="a-24"></a>故合立支。<a id="a-25"></a>有余师说。<a id="a-26"></a>生令诸法相续增长。<a id="a-27"></a>故独立支。<a id="a-28"></a>老死令诸法不相续不增长。<a id="a-29"></a>故合立支。<a id="a-2A"></a>或复有说。<a id="a-2B"></a>生令诸法和合作用。<a id="a-2C"></a>故独立支。<a id="a-2D"></a>老死令诸法离散无用。<a id="a-2E"></a>故合立支。<a id="a-2F"></a>尊者世友作如是说。<a id="a-2G"></a>生令诸法从未来入现在。<a id="a-2H"></a>故独立支。<a id="a-2I"></a>老死令诸法从现在入过去。<a id="a-2J"></a>故合立支。<a id="a-2K"></a>尊者妙音作如是说。<a id="a-2L"></a>生作用胜独办一事。<a id="a-2M"></a>故独立支。<a id="a-2N"></a>老死作用劣共办一事。<a id="a-2O"></a>故合立支。<a id="a-2P"></a>如强力人独办一事。<a id="a-2Q"></a>劣则不尔。<a id="a-2R"></a>问病何故不立有支。<a id="a-2S"></a>答无有支相故。<a id="a-2T"></a>复次。<a id="a-2U"></a>若法一切时。<a id="a-2V"></a>一切处。<a id="a-2W"></a>一切有者。<a id="a-2X"></a>立有支。<a id="a-2Y"></a>病非一切时。<a id="a-2Z"></a>非一切处。<a id="a-2a"></a>非一切有。<a id="a-2b"></a>故不立有支。<a id="a-2c"></a>如尊者薄矩罗说。<a id="a-2d"></a>我于佛法出家。<a id="a-2e"></a>年过八十尚不忆有少头痛。<a id="a-2f"></a>况余身病。<a id="a-2g"></a>彼在欲界赡部洲生。<a id="a-2h"></a>尚无少病。<a id="a-2i"></a>况余界余处。<a id="a-2j"></a>病不遍故不立有支。<a id="a-2k"></a>问此契经说老死缘愁悲苦忧恼。<a id="a-2l"></a>何故愁等不立有支。<a id="a-2m"></a>答无支相故。<a id="a-2n"></a>谓愁等五散坏有支。<a id="a-2o"></a>如霜雹等害诸苗稼。<a id="a-2p"></a>复次愁等非一切时。<a id="a-2q"></a>非一切处。<a id="a-2r"></a>非一切有。<a id="a-2s"></a>犹如疾病。<a id="a-2t"></a>是故愁等不立有支。<a id="a-2u"></a>问此愁等五不应但说老死为缘。<a id="a-2v"></a>以无明等十二有支为缘生故。<a id="a-2w"></a>答此经应说无明缘行及愁等五乃至。<a id="a-2x"></a>生缘老死及愁等五。<a id="a-2y"></a>而不说者是有余说。<a id="a-2z"></a>复次应知此经以终显始。<a id="a-30"></a>老死为缘既生愁等。<a id="a-31"></a>应知乃至无明亦尔。<a id="a-32"></a>复次老死位中多起愁等。<a id="a-33"></a>是故偏说。<a id="a-34"></a>复次。<a id="a-35"></a>老死位中。<a id="a-36"></a>所起愁等多是上品。<a id="a-37"></a>是故偏说。<a id="a-38"></a>复次。<a id="a-39"></a>造恶业者。<a id="a-3A"></a>毁净戒者。<a id="a-3B"></a>于此住中多生愁等。<a id="a-3C"></a>是故偏说。<a id="a-3D"></a>如契经说。<a id="a-3E"></a>若男若女造身语意三种恶行。<a id="a-3F"></a>或破尸罗。<a id="a-3G"></a>临命终时恶趣相现。<a id="a-3H"></a>如日欲暮大山峰影来覆其身。<a id="a-3I"></a>当于尔时。<a id="a-3J"></a>身心惊怖生大苦恼。<a id="a-3K"></a>乃至广说。<a id="a-3L"></a>是故但说老死为缘。<a id="a-3M"></a>问无明为有因不。<a id="a-3N"></a>老死为有果不。<a id="a-3O"></a>设尔何失。<a id="a-3P"></a>若有者。<a id="a-3Q"></a>缘起支应有十三或十四。<a id="a-3R"></a>若无者。<a id="a-3S"></a>无明无因老死无果。<a id="a-3T"></a>应是无为。<a id="a-3U"></a>答应作是说。<a id="a-3V"></a>无明老死虽有因果。<a id="a-3W"></a>而非有支。<a id="a-3X"></a>故无十三十四支失。<a id="a-3Y"></a>无明因者。<a id="a-3Z"></a>谓不如理作意。<a id="a-3a"></a>老死果者。<a id="a-3b"></a>谓愁悲苦忧恼复有说者。<a id="a-3c"></a>无明有因。<a id="a-3d"></a>谓前无明。<a id="a-3e"></a>老死有果。<a id="a-3f"></a>谓后老死。<a id="a-3g"></a>过去未来无明老死有多刹那。<a id="a-3h"></a>故无十三十四支失。<a id="a-3i"></a>有余师说。<a id="a-3j"></a>无明有因。<a id="a-3k"></a>谓前老死。<a id="a-3l"></a>老死有果。<a id="a-3m"></a>谓后无明。<a id="a-3n"></a>以现在爱取即过去无明。<a id="a-3o"></a>现在名色六处触受即未来老死。<a id="a-3p"></a>若说受缘爱即说老死缘无明。<a id="a-3q"></a>犹如车轮上下回转。<a id="a-3r"></a>终而复始。<a id="a-3s"></a>如是有支无始相续。<a id="a-3t"></a>虽有因果而无十三十四支失。</p>
  <p id="a3u">复次世尊为受化者。<a id="a-3v"></a>施设缘起少多不定。<a id="a-3w"></a>谓或有处说一缘起。<a id="a-3x"></a>谓一切有为法总名缘起。<a id="a-3y"></a>如说。<a id="a-3z"></a>云何缘起。<a id="a-40"></a>谓一切有为法。<a id="a-41"></a>或复有处说二缘起。<a id="a-42"></a>谓因与果。<a id="a-43"></a>或复有处说三缘起。<a id="a-44"></a>谓三世别。<a id="a-45"></a>或烦恼业及事为三。<a id="a-46"></a>无明爱取说名烦恼。<a id="a-47"></a>行有是业。<a id="a-48"></a>余支是事。<a id="a-49"></a>或复有处说四缘起。<a id="a-4A"></a>谓无明行及生老死。<a id="a-4B"></a>现在八支摄入四种。<a id="a-4C"></a>谓爱取入无明。<a id="a-4D"></a>有入行。<a id="a-4E"></a>识入生。<a id="a-4F"></a>名色六处触受入老死。<a id="a-4G"></a>或复有处说五缘起。<a id="a-4H"></a>谓爱取有及生老死。<a id="a-4I"></a>前际七支摄入此五。<a id="a-4J"></a>谓无明入爱取。<a id="a-4K"></a>行入有。<a id="a-4L"></a>识入生。<a id="a-4M"></a>名色六处触受入老死。<a id="a-4N"></a>或复有处说六缘起。<a id="a-4O"></a>谓三世中各有因果。<a id="a-4P"></a>或复有处说七缘起谓无明行识名色六处触受。<a id="a-4Q"></a>后际五支摄入此七。<a id="a-4R"></a>谓爱取入无明。<a id="a-4S"></a>有入行。<a id="a-4T"></a>生入识。<a id="a-4U"></a>老死入名色六处触受。<a id="a-4V"></a>或复有处说八缘起。<a id="a-4W"></a>谓现在八支。<a id="a-4X"></a>过去未来四支摄入此八。<a id="a-4Y"></a>谓无明入爱取。<a id="a-4Z"></a>行入有。<a id="a-4a"></a>生入识。<a id="a-4b"></a>老死入名色六处触受或复有处说九缘起。<a id="a-4c"></a>如大因缘法门经说。<a id="a-4d"></a>或复有处说十缘起。<a id="a-4e"></a>如城喻经说。<a id="a-4f"></a>或复有处说十一缘起。<a id="a-4g"></a>如智事中说。<a id="a-4h"></a>或复有处说十二缘起。<a id="a-4i"></a>如余无量契经中说。</p>
  <p id="a4j">复次。<a id="a-4k"></a>此十二支缘起法。<a id="a-4l"></a>即烦恼业苦展转为缘谓烦恼生业。<a id="a-4m"></a>业生苦。<a id="a-4n"></a>苦生苦。<a id="a-4o"></a>苦生烦恼。<a id="a-4p"></a>烦恼生烦恼。<a id="a-4q"></a>烦恼生业。<a id="a-4r"></a>业生苦。<a id="a-4s"></a>苦生苦。<a id="a-4t"></a>烦恼生业者。<a id="a-4u"></a>谓无明缘行业生苦者。<a id="a-4v"></a>谓行缘识。<a id="a-4w"></a>苦生苦者。<a id="a-4x"></a>谓识缘名色。<a id="a-4y"></a>乃至触缘受。<a id="a-4z"></a>苦生烦恼者。<a id="a-50"></a>谓受缘爱。<a id="a-51"></a>烦恼生烦恼者。<a id="a-52"></a>谓爱缘取。<a id="a-53"></a>烦恼生业者。<a id="a-54"></a>谓取缘有。<a id="a-55"></a>业生苦者。<a id="a-56"></a>谓有缘生。<a id="a-57"></a>苦生苦者。<a id="a-58"></a>谓生缘老死。</p>
  <p id="a59">复次。<a id="a-5A"></a>此十二支缘起法。<a id="a-5B"></a>有二续三分。<a id="a-5C"></a>二续者。<a id="a-5D"></a>谓识与生能续生故。<a id="a-5E"></a>三分者。<a id="a-5F"></a>谓烦恼业事。<a id="a-5G"></a>无明爱取是烦恼。<a id="a-5H"></a>行有是业。<a id="a-5I"></a>余支是事。<a id="a-5J"></a>有余师说。<a id="a-5K"></a>二续者。<a id="a-5L"></a>谓行有续后有故。<a id="a-5M"></a>三分者。<a id="a-5N"></a>谓三世。<a id="a-5O"></a>又十二支。<a id="a-5P"></a>摄为三聚。<a id="a-5Q"></a>谓烦恼业苦如名三聚。<a id="a-5R"></a>亦名三集三有三道。<a id="a-5S"></a>随相应知。</p>
  <p id="a5T">复次。<a id="a-5U"></a>此十二支缘起法。<a id="a-5V"></a>有根有茎有枝有叶有花有果。<a id="a-5W"></a>犹如大树。<a id="a-5X"></a>此中根者谓无明行。<a id="a-5Y"></a>茎者谓识名色。<a id="a-5Z"></a>枝者谓六处。<a id="a-5a"></a>叶者谓触受。<a id="a-5b"></a>花者谓爱取有。<a id="a-5c"></a>果者谓生老死。<a id="a-5d"></a>此十二支缘起法树。<a id="a-5e"></a>或有花有果。<a id="a-5f"></a>或无花无果。<a id="a-5g"></a>有花有果者。<a id="a-5h"></a>谓异生及学。<a id="a-5i"></a>无花无果者。<a id="a-5j"></a>谓阿罗汉。<a id="a-5k"></a>问此十二支缘起法。<a id="a-5l"></a>几刹那。<a id="a-5m"></a>几相续。<a id="a-5n"></a>答二刹那。<a id="a-5o"></a>谓识与生。<a id="a-5p"></a>余皆相续。<a id="a-5q"></a>问此十二支缘起法。<a id="a-5r"></a>几染污。<a id="a-5s"></a>几不染污。<a id="a-5t"></a>有作是说。<a id="a-5u"></a>五染污。<a id="a-5v"></a>谓无明识爱取及生。<a id="a-5w"></a>余通染污不染污。<a id="a-5x"></a>评曰。<a id="a-5y"></a>彼不应作是说。<a id="a-5z"></a>此中说分位缘起故。<a id="a-60"></a>应作是说。<a id="a-61"></a>一切皆通染污不染污。<a id="a-62"></a>前所说五支中。<a id="a-63"></a>心心所法唯是染污。<a id="a-64"></a>余通染污及不染污。<a id="a-65"></a>有作是说。<a id="a-66"></a>识生二支心心所法定是染污。<a id="a-67"></a>余皆不定。<a id="a-68"></a>问此十二支缘起法。<a id="a-69"></a>几是异熟。<a id="a-6A"></a>几非异熟。<a id="a-6B"></a>有作是说五非异熟。<a id="a-6C"></a>七是异熟。<a id="a-6D"></a>评曰。<a id="a-6E"></a>彼不应作是说。<a id="a-6F"></a>此中说分位缘起故。<a id="a-6G"></a>应作是说。<a id="a-6H"></a>一切皆通异熟非异熟。<a id="a-6I"></a>然无明识爱取生时。<a id="a-6J"></a>心心所法定非异熟。<a id="a-6K"></a>余通二种。<a id="a-6L"></a>有作是说。<a id="a-6M"></a>识生二支心心所法定非异熟。<a id="a-6N"></a>余皆不定。<a id="a-6O"></a>问此十二支缘起法。<a id="a-6P"></a>几有异熟。<a id="a-6Q"></a>几无异熟。<a id="a-6R"></a>有作是说。<a id="a-6S"></a>行有二支定有异熟。<a id="a-6T"></a>余通二种。<a id="a-6U"></a>评曰。<a id="a-6V"></a>彼不应作是说。<a id="a-6W"></a>此中说分位缘起故。<a id="a-6X"></a>应作是说。<a id="a-6Y"></a>一切皆通二种。<a id="a-6Z"></a>问此十二支缘起法。<a id="a-6a"></a>几欲界。<a id="a-6b"></a>几色界。<a id="a-6c"></a>几无色界。<a id="a-6d"></a>有作是说。<a id="a-6e"></a>欲界具十二支。<a id="a-6f"></a>色界有十一支除名色。<a id="a-6g"></a>无色界有十支。<a id="a-6h"></a>除名色六处。<a id="a-6i"></a>色界应作是说。<a id="a-6j"></a>识缘六处彼无未起四根时故。<a id="a-6k"></a>无色界应言识缘触。<a id="a-6l"></a>彼无有色及五根故。<a id="a-6m"></a>评曰。<a id="a-6n"></a>应作是说。<a id="a-6o"></a>三界皆具十二有支。<a id="a-6p"></a>问色界生时诸根顿起。<a id="a-6q"></a>云何有名色位。<a id="a-6r"></a>无色界无色无五根。<a id="a-6s"></a>云何有名色。<a id="a-6t"></a>六处位耶。<a id="a-6u"></a>答色界五根虽定顿起。<a id="a-6v"></a>而生未久。<a id="a-6w"></a>根不猛利。<a id="a-6x"></a>尔时但是名色支摄。<a id="a-6y"></a>无色界虽无色及五根。<a id="a-6z"></a>而有名及意根。<a id="a-70"></a>彼应作是说。<a id="a-71"></a>识缘名。<a id="a-72"></a>名缘意处。<a id="a-73"></a>意处缘触。<a id="a-74"></a>是故三界皆具十二。</p>
  <p id="a75">复次。<a id="a-76"></a>相似有支还令相似有支相续。<a id="a-77"></a>谓欲界有支还令欲界有支相续。<a id="a-78"></a>色无色界有支亦尔。<a id="a-79"></a>唯除受位。<a id="a-7A"></a>此位或能令不相似有支相续。<a id="a-7B"></a>谓生欲界若未离欲染。<a id="a-7C"></a>起欲界爱取有现在前。<a id="a-7D"></a>引未来生老死。<a id="a-7E"></a>彼有现在一爱一取一有未来一生一老死。<a id="a-7F"></a>若已离欲染。<a id="a-7G"></a>未离初静虑染。<a id="a-7H"></a>起初静虑爱取有现在前引未来生老死。<a id="a-7I"></a>彼有现在二爱二取二有未来二生二老死。<a id="a-7J"></a>如是乃至已离无所有处染未离非想非非想处染。<a id="a-7K"></a>起非想非非想处爱取有现在前引未来生老死。<a id="a-7L"></a>彼有现在九爱九取九有未来九生九老死。<a id="a-7M"></a>彼欲界殁生非想非非想处。<a id="a-7N"></a>昔时非想非非想处。<a id="a-7O"></a>现在爱取今为过去无明。<a id="a-7P"></a>现在有今为过去行。<a id="a-7Q"></a>未来生今为现在识。<a id="a-7R"></a>未来老死今为现在名意触受。<a id="a-7S"></a>昔时余地若现在若未来诸支。<a id="a-7T"></a>今非过去非未来非现在所以者何。<a id="a-7U"></a>因果展转相比说有。<a id="a-7V"></a>彼地因果俱不成就故。<a id="a-7W"></a>非过去未来现在。<a id="a-7X"></a>彼非想非非想处殁生无所有处。<a id="a-7Y"></a>昔时无所有处。<a id="a-7Z"></a>现在爱取今为过去无明。<a id="a-7a"></a>现在有今为过去行。<a id="a-7b"></a>未来生今为现在识。<a id="a-7c"></a>未来老死今为现在名意触受。<a id="a-7d"></a>昔时余地若现在若未来诸支。<a id="a-7e"></a>今非过去非未来非现在。<a id="a-7f"></a>所以者何。<a id="a-7g"></a>因果展转相比说有。<a id="a-7h"></a>彼地因果俱不成就故。<a id="a-7i"></a>非过去未来现在。<a id="a-7j"></a>彼无所有处殁展转乃至还生欲界。<a id="a-7k"></a>昔时欲界。<a id="a-7l"></a>现在爱取今为过去无明。<a id="a-7m"></a>现在有今为过去行。<a id="a-7n"></a>未来生今为现在识。<a id="a-7o"></a>未来老死今为现在名色六处触受。<a id="a-7p"></a>昔时余地若现在若未来诸支。<a id="a-7q"></a>今非过去非未来非现在。<a id="a-7r"></a>所以者何。<a id="a-7s"></a>因果展转相比说有。<a id="a-7t"></a>彼地因果俱不成就故。<a id="a-7u"></a>非过去未来现在。</p>
  <p id="a7v">复次。<a id="a-7w"></a>若生欲界诸根成就能造能引后有业者。<a id="a-7x"></a>彼无明位现在前时。<a id="a-7y"></a>一支现在谓无明。<a id="a-7z"></a>余支未来。<a id="a-80"></a>从无明位至行位时。<a id="a-81"></a>二支现在谓无明行。<a id="a-82"></a>余支未来。<a id="a-83"></a>从行位至识位时。<a id="a-84"></a>二支过去谓无明行。<a id="a-85"></a>一支现在谓识。<a id="a-86"></a>余支未来。<a id="a-87"></a>从识位至名色位时。<a id="a-88"></a>二支过去谓无明行。<a id="a-89"></a>二支现在谓识名色。<a id="a-8A"></a>余支未来。<a id="a-8B"></a>如是乃至从取位至有位时。<a id="a-8C"></a>二支过去谓无明行。<a id="a-8D"></a>八支现在谓识乃至有。<a id="a-8E"></a>二支未来谓生老死。<a id="a-8F"></a>从有位至生位时。<a id="a-8G"></a>十支过去谓无明乃至有。<a id="a-8H"></a>一支现在谓生。<a id="a-8I"></a>一支未来谓老死。<a id="a-8J"></a>从生位至老死位时。<a id="a-8K"></a>十支过去谓无明乃至有。<a id="a-8L"></a>二支现在谓生老死。<a id="a-8M"></a>尊者望满作如是言。<a id="a-8N"></a>无明行位现在前时。<a id="a-8O"></a>二支现在谓无明行。<a id="a-8P"></a>十支未来。<a id="a-8Q"></a>八在次后生谓识乃至有。<a id="a-8R"></a>二在第三生谓生老死。<a id="a-8S"></a>生老死位现在前时。<a id="a-8T"></a>二支现在谓生老死。<a id="a-8U"></a>十支过去。<a id="a-8V"></a>八在次前生谓识乃至有。<a id="a-8W"></a>二在第三生谓无明行。<a id="a-8X"></a>识等八位现在前时。<a id="a-8Y"></a>八支现在谓识乃至有。<a id="a-8Z"></a>二支过去谓无明行。<a id="a-8a"></a>二支未来谓生老死。<a id="a-8b"></a>如说生欲界。<a id="a-8c"></a>说生色无色界应知亦尔。<a id="a-8d"></a>复次。<a id="a-8e"></a>诸契经中。<a id="a-8f"></a>佛为所化说缘起法。<a id="a-8g"></a>或因为门。<a id="a-8h"></a>或果为门。<a id="a-8i"></a>或俱为门。<a id="a-8j"></a>问为何所化。<a id="a-8k"></a>以因为门。<a id="a-8l"></a>说缘起法。<a id="a-8m"></a>乃至为何所化。<a id="a-8n"></a>以俱为门。<a id="a-8o"></a>说缘起法。<a id="a-8p"></a>答为愚因者。<a id="a-8q"></a>以因为门说缘起法。<a id="a-8r"></a>为愚果者。<a id="a-8s"></a>以果为门说缘起法。<a id="a-8t"></a>为愚因果者。<a id="a-8u"></a>以俱为门说缘起法。<a id="a-8v"></a>复次为初修业者。<a id="a-8w"></a>以果为门说缘起法。<a id="a-8x"></a>为超作意者。<a id="a-8y"></a>以因为门说缘起法为已串习者以俱为门说缘起法。<a id="a-8z"></a>复次为乐略者。<a id="a-90"></a>以因为门说缘起法。<a id="a-91"></a>为乐广者。<a id="a-92"></a>以果为门说缘起法。<a id="a-93"></a>为乐广略者。<a id="a-94"></a>以俱为门说缘起法。<a id="a-95"></a>复次为利根者。<a id="a-96"></a>以因为门说缘起法。<a id="a-97"></a>为钝根者。<a id="a-98"></a>以果为门说缘起法。<a id="a-99"></a>为中根者。<a id="a-9A"></a>以俱为门说缘起法。<a id="a-9B"></a>问若为钝根者以果为门说缘起法。<a id="a-9C"></a>彼便得解者。<a id="a-9D"></a>后身菩萨。<a id="a-9E"></a>于诸有情根最为胜。<a id="a-9F"></a>何因缘故以果为门观缘起法。<a id="a-9G"></a>答过去菩萨过殑伽沙数。<a id="a-9H"></a>皆以果为门观缘起法。<a id="a-9I"></a>未来亦尔。<a id="a-9J"></a>故今菩萨住最后身。<a id="a-9K"></a>亦作是观。<a id="a-9L"></a>复次菩萨亦观无明缘行展转乃至生缘老死。<a id="a-9M"></a>如是顺观多于二乘或复有时修习逆观。<a id="a-9N"></a>故不可说唯果为门。<a id="a-9O"></a>复次菩萨现见老病死苦。<a id="a-9P"></a>作是思惟。<a id="a-9Q"></a>此老病死何缘而有。<a id="a-9R"></a>知由生有。<a id="a-9S"></a>复思惟。<a id="a-9T"></a>生何缘而有。<a id="a-9U"></a>知由有有。<a id="a-9V"></a>乃至广说。<a id="a-9W"></a>由先见果故作是观。<a id="a-9X"></a>复次有净居天。<a id="a-9Y"></a>为发菩萨厌有心故现老病死。<a id="a-9Z"></a>菩萨见已厌有出家。<a id="a-9a"></a>既出家已随先所见。<a id="a-9b"></a>以果为门观缘起法。<a id="a-9c"></a>复次顺现观故。<a id="a-9d"></a>谓菩萨后谛现观时先观苦谛。<a id="a-9e"></a>今学现观故先观果。<a id="a-9f"></a>复次先作是说。<a id="a-9g"></a>为初修业者以果为门说缘起法。<a id="a-9h"></a>菩萨亦是初修业者。<a id="a-9i"></a>故果为门观缘起法。<a id="a-9j"></a>菩萨虽复无量劫来修缘起观。<a id="a-9k"></a>而最后身创起此故名初修业。<a id="a-9l"></a>复次菩萨往劫初修业时。<a id="a-9m"></a>以果为门观缘起法。<a id="a-9n"></a>今虽串习如本修时。<a id="a-9o"></a>以果为门观缘起法。<a id="a-9p"></a>如人于树虽数上之后。<a id="a-9q"></a>若上时还从根上。<a id="a-9r"></a>复次欲现焚烧生死树故。<a id="a-9s"></a>如人烧树。<a id="a-9t"></a>先焚枝叶后及其根。<a id="a-9u"></a>菩萨亦尔。<a id="a-9v"></a>以果为门观缘起法。<a id="a-9w"></a>随所观处令永不生。<a id="a-9x"></a>胁尊者言。<a id="a-9y"></a>不以菩萨以果为门观缘起故便名钝根。<a id="a-9z"></a>然观行者总有二种一随爱行。<a id="a-A0"></a>二随见行。<a id="a-A1"></a>随爱行者。<a id="a-A2"></a>以果为门观缘起法。<a id="a-A3"></a>依无愿三摩地入正性离生。<a id="a-A4"></a>随见行者。<a id="a-A5"></a>以因为门观缘起法。<a id="a-A6"></a>依空三摩地入正性离生。<a id="a-A7"></a>唯除菩萨。<a id="a-A8"></a>菩萨虽是随爱行者以果为门观缘起法。<a id="a-A9"></a>而能依空三摩地。<a id="a-AA"></a>入正性离生。<a id="a-AB"></a>故有问言。<a id="a-AC"></a>颇有随爱行者。<a id="a-AD"></a>以果为门观缘起法。<a id="a-AE"></a>而依空三摩地入正性离生耶。<a id="a-AF"></a>答有如诸菩萨。</p>
  <p id="aAG">如契经说。<a id="a-AH"></a>佛告苾刍。<a id="a-AI"></a>我未证得三菩提时。<a id="a-AJ"></a>独居静处作是思惟。<a id="a-AK"></a>世间众生虽恒为生老死苦之所逼害。<a id="a-AL"></a>而不能如实了知出离彼法。<a id="a-AM"></a>复作是念。<a id="a-AN"></a>谁有故老死有。<a id="a-AO"></a>此老死谁为缘。<a id="a-AP"></a>作是念已便起现观。<a id="a-AQ"></a>生有故老死有。<a id="a-AR"></a>此老死生为缘。<a id="a-AS"></a>复作是念。<a id="a-AT"></a>谁有故生有。<a id="a-AU"></a>此生谁为缘。<a id="a-AV"></a>作是念已便起现观。<a id="a-AW"></a>有有故生有。<a id="a-AX"></a>此生有为缘。<a id="a-AY"></a>如是乃至复作是念。<a id="a-AZ"></a>谁有故名色有。<a id="a-Aa"></a>此名色谁为缘。<a id="a-Ab"></a>作是念已便起现观。<a id="a-Ac"></a>识有故名色有。<a id="a-Ad"></a>此名色识为缘。<a id="a-Ae"></a>复作是念。<a id="a-Af"></a>谁有故识有。<a id="a-Ag"></a>此识谁为缘。<a id="a-Ah"></a>作是念已便起现观。<a id="a-Ai"></a>名色有故识有。<a id="a-Aj"></a>此识名色为缘。<a id="a-Ak"></a>便作是念。<a id="a-Al"></a>我齐此识心应转还。<a id="a-Am"></a>所以者何。<a id="a-An"></a>名色缘识。<a id="a-Ao"></a>识缘名色。<a id="a-Ap"></a>名色缘六处。<a id="a-Aq"></a>乃至广说。<a id="a-Ar"></a>问菩萨观此缘起法时。<a id="a-As"></a>未得见道真无漏慧。<a id="a-At"></a>云何得说起现观耶。<a id="a-Au"></a>答尔时未得真实现观。<a id="a-Av"></a>由世俗智现见缘起。<a id="a-Aw"></a>似现观故立现观名。<a id="a-Ax"></a>问菩萨何故逆观缘起。<a id="a-Ay"></a>唯至于识心便转还为智力穷。<a id="a-Az"></a>为尔焰尽。<a id="a-B0"></a>设尔何失。<a id="a-B1"></a>若智力穷。<a id="a-B2"></a>不应正理。<a id="a-B3"></a>菩萨智见无边际故。<a id="a-B4"></a>若尔焰尽。<a id="a-B5"></a>理亦不然。<a id="a-B6"></a>行与无明犹未观故。<a id="a-B7"></a>答应作是说。<a id="a-B8"></a>非智力穷。<a id="a-B9"></a>非尔焰尽。<a id="a-BA"></a>但由菩萨于行无明先已观故。<a id="a-BB"></a>谓先观有即已观行先观爱取已观无明。<a id="a-BC"></a>问先观老死已观名色六处触受。<a id="a-BD"></a>先观生已观识。<a id="a-BE"></a>于名色等应不重观。<a id="a-BF"></a>答先略后广。<a id="a-BG"></a>先总后别。<a id="a-BH"></a>无重观失。<a id="a-BI"></a>问若尔生识无广略异。<a id="a-BJ"></a>何为重观。<a id="a-BK"></a>答厌畏生故再观无失。<a id="a-BL"></a>谓我世尊先菩萨位厌老病死。<a id="a-BM"></a>逾城出家。<a id="a-BN"></a>作是思惟。<a id="a-BO"></a>此老死苦由谁而有。<a id="a-BP"></a>即便现见由续生心。<a id="a-BQ"></a>复思此心由谁而起。<a id="a-BR"></a>即知由业。<a id="a-BS"></a>复思此业从何而生。<a id="a-BT"></a>知从烦恼。<a id="a-BU"></a>复思烦恼依谁而生。<a id="a-BV"></a>即知依事。<a id="a-BW"></a>复思此事由谁而转。<a id="a-BX"></a>即知此转由结生心。<a id="a-BY"></a>菩萨尔时便作是念。<a id="a-BZ"></a>一切过患皆由此心。<a id="a-Ba"></a>故于此心深生厌异。<a id="a-Bb"></a>虽无广略而更重观。<a id="a-Bc"></a>齐识转还义属于此。<a id="a-Bd"></a>问无明既略何为不观。<a id="a-Be"></a>答隔行支故。<a id="a-Bf"></a>谓观缘起必依次第。<a id="a-Bg"></a>不可越行而观无明。<a id="a-Bh"></a>有作是说。<a id="a-Bi"></a>先观有缘生时已观业名色。<a id="a-Bj"></a>后观名色缘识时即观异熟名色。<a id="a-Bk"></a>若复观行缘识。<a id="a-Bl"></a>亦观业名色。<a id="a-Bm"></a>与前不异故不重观。<a id="a-Bn"></a>有余师说。<a id="a-Bo"></a>先观有缘生时。<a id="a-Bp"></a>已观远缘。<a id="a-Bq"></a>后观名色缘识时。<a id="a-Br"></a>即观近缘。<a id="a-Bs"></a>若复观行缘识。<a id="a-Bt"></a>亦观远缘。<a id="a-Bu"></a>与前不异故不重观。<a id="a-Bv"></a>如近远。<a id="a-Bw"></a>在此在彼现前不现前此众同分余众同分。<a id="a-Bx"></a>应知亦尔。<a id="a-By"></a>或有说者。<a id="a-Bz"></a>先观有缘生时已观前生缘。<a id="a-C0"></a>后观名色缘识时即观俱生缘。<a id="a-C1"></a>若复观行缘识亦观前生缘。<a id="a-C2"></a>与前不异故不重观。<a id="a-C3"></a>复有说者。<a id="a-C4"></a>先观有缘生时已观转缘。<a id="a-C5"></a>后观名色缘识时即观随转缘。<a id="a-C6"></a>若复观行缘识亦观转缘。<a id="a-C7"></a>与前不异故不重观。<a id="a-C8"></a>或复有说。<a id="a-C9"></a>避无穷过故不重观。<a id="a-CA"></a>谓先观老死即观此生名色六处触受。<a id="a-CB"></a>先观生即观此生识。<a id="a-CC"></a>后观名色六处触受即观前第二生老死。<a id="a-CD"></a>后观识即观前第二生生。<a id="a-CE"></a>若复观无明行应观前第三生。<a id="a-CF"></a>若尔亦应观第四生。<a id="a-CG"></a>如是展转便为无穷。<a id="a-CH"></a>故不重观无明及行。<a id="a-CI"></a>尊者世友作如是说。<a id="a-CJ"></a>何故齐识心便转还。<a id="a-CK"></a>以识乐住识住中故。<a id="a-CL"></a>谓识不欲舍于识住。<a id="a-CM"></a>识住者即名色。<a id="a-CN"></a>故观识已还观名色。<a id="a-CO"></a>复作是说。<a id="a-CP"></a>识与名色互为缘故。<a id="a-CQ"></a>复作是说。<a id="a-CR"></a>此二展转为因果故。<a id="a-CS"></a>大德说曰。<a id="a-CT"></a>何故齐识心便转还。<a id="a-CU"></a>以度识支无所缘故。<a id="a-CV"></a>犹如尺蠖行至草端。<a id="a-CW"></a>上无所缘即便退下观心亦尔。<a id="a-CX"></a>唯应至识。<a id="a-CY"></a>余非其境故便退还。<a id="a-CZ"></a>胁尊者言。<a id="a-Ca"></a>何故齐识心便转还。<a id="a-Cb"></a>缘转还故。<a id="a-Cc"></a>谓前已说识缘名色。<a id="a-Cd"></a>今复更说名色缘识。<a id="a-Ce"></a>前为因者今转为果。<a id="a-Cf"></a>境转还故心亦转还。<a id="a-Cg"></a>尊者妙音作如是说。<a id="a-Ch"></a>何故齐识心便转还。<a id="a-Ci"></a>识是生死众苦本故。<a id="a-Cj"></a>谓我菩萨厌生死苦。<a id="a-Ck"></a>逾城出家推寻世间老病死苦。<a id="a-Cl"></a>谁为根本。<a id="a-Cm"></a>谓结生心。<a id="a-Cn"></a>复推此心由谁而引。<a id="a-Co"></a>谓业。<a id="a-Cp"></a>复推此业由谁而发。<a id="a-Cq"></a>谓烦恼。<a id="a-Cr"></a>复推烦恼依谁而起。<a id="a-Cs"></a>谓事。<a id="a-Ct"></a>复推此事谁为根本。<a id="a-Cu"></a>谓结生心。<a id="a-Cv"></a>便作是念。<a id="a-Cw"></a>此结生心恒为生死众苦根本。<a id="a-Cx"></a>深可厌患。<a id="a-Cy"></a>齐此应还修真对治。<a id="a-Cz"></a>尊者设摩达多说曰。<a id="a-D0"></a>何故齐识心便转还。<a id="a-D1"></a>以未来生可比知故。<a id="a-D2"></a>谓先观见有缘生时。<a id="a-D3"></a>知现在生是众苦本。<a id="a-D4"></a>后复观见名色缘识。<a id="a-D5"></a>知过去生是众苦本。<a id="a-D6"></a>便作是念。<a id="a-D7"></a>现在过去生死众苦。<a id="a-D8"></a>既生为本。<a id="a-D9"></a>未来亦然。<a id="a-DA"></a>故不复须更观余境。<a id="a-DB"></a>是故齐识心便转还。<a id="a-DC"></a>由诸有支皆有三世。<a id="a-DD"></a>尊者望满所说义成。<a id="a-DE"></a>如说。<a id="a-DF"></a>无明行位现在前时。<a id="a-DG"></a>二支现在乃至广说。<a id="a-DH"></a>如契经说。<a id="a-DI"></a>佛告苾刍。<a id="a-DJ"></a>我于尔时作如是念。<a id="a-DK"></a>谁不有故老死不有。<a id="a-DL"></a>谁灭故老死灭。<a id="a-DM"></a>作是念已便起现观。<a id="a-DN"></a>生不有故老死不有。<a id="a-DO"></a>生灭故老死灭。<a id="a-DP"></a>如是乃至复作是念。<a id="a-DQ"></a>谁不有故行不有。<a id="a-DR"></a>谁灭故行灭。<a id="a-DS"></a>作是念已便起现观。<a id="a-DT"></a>无明不有故行不有。<a id="a-DU"></a>无明灭故行灭。<a id="a-DV"></a>行灭故识灭。<a id="a-DW"></a>乃至广说。<a id="a-DX"></a>问何缘菩萨流转分中但观十支。<a id="a-DY"></a>还灭分中具观十二支耶。<a id="a-DZ"></a>答菩萨憎恶流转故但观十支爱乐还灭故具观十二支。<a id="a-Da"></a>复次流转分中多诸过患。<a id="a-Db"></a>牵心劣故但观十支。<a id="a-Dc"></a>还灭分中多诸功德。<a id="a-Dd"></a>牵心胜故具观十二支诸契经中。<a id="a-De"></a>或说缘起如灯。<a id="a-Df"></a>或说缘起如火聚。<a id="a-Dg"></a>或说缘起如城。<a id="a-Dh"></a>问世尊何故说缘起法如灯如火聚如城耶。<a id="a-Di"></a>答随所现见即以为喻。<a id="a-Dj"></a>谓所化生现见灯者。<a id="a-Dk"></a>即以灯喻显缘起法。<a id="a-Dl"></a>若所化生现见火聚。<a id="a-Dm"></a>即以火聚。<a id="a-Dn"></a>显缘起法。<a id="a-Do"></a>若所化生现见城者。<a id="a-Dp"></a>即以城喻显缘起法。<a id="a-Dq"></a>复次若所化生闻说灯喻解缘起者。<a id="a-Dr"></a>佛说如灯。<a id="a-Ds"></a>若所化生闻说火聚解缘起者。<a id="a-Dt"></a>说如火聚。<a id="a-Du"></a>若所化生闻说如城解缘起者。<a id="a-Dv"></a>佛说如城。<a id="a-Dw"></a>复次若所化生有下品爱取者。<a id="a-Dx"></a>佛则为说缘起如灯。<a id="a-Dy"></a>若所化生有中品爱取者。<a id="a-Dz"></a>佛则为说缘起如火聚。<a id="a-E0"></a>若所化生有上品爱取者。<a id="a-E1"></a>佛则为说缘起如城。<a id="a-E2"></a>如三品爱取。<a id="a-E3"></a>三根三乐应知亦尔如世尊说。<a id="a-E4"></a>无明缘行取缘有。<a id="a-E5"></a>乃至广说。<a id="a-E6"></a>问何故作此论。<a id="a-E7"></a>答为欲分别契经义故。<a id="a-E8"></a>谓契经说。<a id="a-E9"></a>无明缘行取缘有。<a id="a-EA"></a>虽作是说而不广辩。<a id="a-EB"></a>经是此论所依根本。<a id="a-EC"></a>彼未辩者今应分别。<a id="a-ED"></a>复次为令疑者得决定故。<a id="a-EE"></a>谓行与有体俱是业。<a id="a-EF"></a>或有生疑其体无别。<a id="a-EG"></a>为显差别故作斯论。<a id="a-EH"></a>云何无明缘行。<a id="a-EI"></a>云何取缘有。<a id="a-EJ"></a>答无明缘行者。<a id="a-EK"></a>此显示业先余生中造作增长。<a id="a-EL"></a>得今有异熟。<a id="a-EM"></a>及已受异熟。<a id="a-EN"></a>取缘有者。<a id="a-EO"></a>此显示业现在生中造作增长。<a id="a-EP"></a>得当有异熟此显示业者。<a id="a-EQ"></a>此佛世尊显了开示已造今造一切不善善有漏业。<a id="a-ER"></a>先余生中者。<a id="a-ES"></a>显示此业在先世余众同分中已尽已灭已离已变。<a id="a-ET"></a>造作增长者。<a id="a-EU"></a>显示此业发起圆满从烦恼生能得果故。<a id="a-EV"></a>得今有异熟者。<a id="a-EW"></a>显示此业感得此生诸果异熟。<a id="a-EX"></a>及已受异熟者。<a id="a-EY"></a>显示此业已受前生诸异熟果所有前生造作增长。<a id="a-EZ"></a>善不善业彼异熟果。<a id="a-Ea"></a>若今熟。<a id="a-Eb"></a>若已熟者。<a id="a-Ec"></a>当知皆在行支分中。<a id="a-Ed"></a>现在生中者。<a id="a-Ee"></a>显示此业唯在此生众同分中。<a id="a-Ef"></a>造作增长非余生中。<a id="a-Eg"></a>得当有异熟者。<a id="a-Eh"></a>显示此业得未来生诸果异熟。<a id="a-Ei"></a>所有今生造作增长。<a id="a-Ej"></a>善不善业彼异熟果。<a id="a-Ek"></a>于此生中果未熟者。<a id="a-El"></a>当知皆在有支分中。<a id="a-Em"></a>问何故过去生所造业果已熟者名行。<a id="a-En"></a>现在生所造业于此生中果未熟者名有耶。<a id="a-Eo"></a>答过去生所造业果。<a id="a-Ep"></a>已熟者。<a id="a-Eq"></a>已衰朽。<a id="a-Er"></a>已受用。<a id="a-Es"></a>已与果。<a id="a-Et"></a>已办事。<a id="a-Eu"></a>无势力。<a id="a-Ev"></a>不能更引后有异熟。<a id="a-Ew"></a>然已造作已迁变故。<a id="a-Ex"></a>说名为行。<a id="a-Ey"></a>现在生所造业。<a id="a-Ez"></a>于此生中果未熟者。<a id="a-F0"></a>与彼相违说名为有。<a id="a-F1"></a>有作是说。<a id="a-F2"></a>过去生所造业果已熟者。<a id="a-F3"></a>是故业故说名为行。<a id="a-F4"></a>现在生所造业于此生中果未熟者。<a id="a-F5"></a>是新业故说名为有。<a id="a-F6"></a>有余师说。<a id="a-F7"></a>过去生所造业果已熟者。<a id="a-F8"></a>已与果故说名为行。<a id="a-F9"></a>现在生所造业于此生中果未熟者。<a id="a-FA"></a>未与果故说名为有。</p>
  <p id="aFB">问造作增长有何差别。<a id="a-FC"></a>有说。<a id="a-FD"></a>此二无有差别。<a id="a-FE"></a>所显业体无差别故。<a id="a-FF"></a>有说。<a id="a-FG"></a>此二亦有差别。<a id="a-FH"></a>谓名则差别。<a id="a-FI"></a>名造作。<a id="a-FJ"></a>名增长故。<a id="a-FK"></a>复次义亦有差别。<a id="a-FL"></a>谓有由一善恶行生善恶趣。<a id="a-FM"></a>有由三善恶行生善恶趣。<a id="a-FN"></a>由一者。<a id="a-FO"></a>加行时唯造作。<a id="a-FP"></a>成满时具二种。<a id="a-FQ"></a>由三者。<a id="a-FR"></a>作一二唯造作。<a id="a-FS"></a>若作三具二种。<a id="a-FT"></a>复次有由一无间业堕地狱。<a id="a-FU"></a>有由五无间业堕地狱。<a id="a-FV"></a>由一者。<a id="a-FW"></a>加行时唯造作。<a id="a-FX"></a>成满时具二种。<a id="a-FY"></a>由五者。<a id="a-FZ"></a>作四来唯造作。<a id="a-Fa"></a>若作五具二种。<a id="a-Fb"></a>十善不善业道亦尔。<a id="a-Fc"></a>复次有由多业感一生果。<a id="a-Fd"></a>如诸菩萨。<a id="a-Fe"></a>由三十二百福业故感最后身。<a id="a-Ff"></a>造三十一百福业来唯造作。<a id="a-Fg"></a>造三十二百福业满具二种。<a id="a-Fh"></a>复次故思造业具二种。<a id="a-Fi"></a>非故思者唯造作。<a id="a-Fj"></a>复次先思造业具二种。<a id="a-Fk"></a>率尔造者唯造作。<a id="a-Fl"></a>复次有加行业具二种。<a id="a-Fm"></a>无加行者唯造作。<a id="a-Fn"></a>复次三时定业具二种。<a id="a-Fo"></a>时不定者唯造作。<a id="a-Fp"></a>复次处定受业具二种。<a id="a-Fq"></a>处不定者唯造作。<a id="a-Fr"></a>复次定受果业具二种。<a id="a-Fs"></a>不定受者唯造作。<a id="a-Ft"></a>复次不善业恶趣受者具二种。<a id="a-Fu"></a>人天受者唯造作。<a id="a-Fv"></a>善业人天受者具二种。<a id="a-Fw"></a>恶趣受者唯造作。<a id="a-Fx"></a>复次不善业。<a id="a-Fy"></a>以不善业为眷属者具二种。<a id="a-Fz"></a>以善业为眷属者唯造作善业。<a id="a-G0"></a>以善业为眷属者具二种。<a id="a-G1"></a>以不善业为眷属者唯造作。<a id="a-G2"></a>复次不善业。<a id="a-G3"></a>在耶见愚因果身中者具二种。<a id="a-G4"></a>在正见不愚因果身中者唯造作。<a id="a-G5"></a>善业与上相违。<a id="a-G6"></a>复次不善业。<a id="a-G7"></a>在破戒破见身中者具二种。<a id="a-G8"></a>在破戒不破见身中者唯造作。<a id="a-G9"></a>善业。<a id="a-GA"></a>在具戒具见身中者具二种。<a id="a-GB"></a>在不具戒具见身中者唯造作。<a id="a-GC"></a>复次不善业。<a id="a-GD"></a>在坏加行坏意乐身中者具二种。<a id="a-GE"></a>在坏加行不坏意乐身中者唯造作。<a id="a-GF"></a>善业。<a id="a-GG"></a>在具加行具意乐身中者具二种。<a id="a-GH"></a>在具意乐不具加行身中者唯造作。<a id="a-GI"></a>复次若业作已不舍不吐不依对治者具二种。<a id="a-GJ"></a>若业作已能舍能吐依对治者唯造作。<a id="a-GK"></a>复次若业三时恒觉悟者具二种。<a id="a-GL"></a>若不尔者唯造作。<a id="a-GM"></a>复次若业作已无变悔者具二种若业作已有变悔者唯造作。<a id="a-GN"></a>复次若业作已恒忆念者具二种。<a id="a-GO"></a>若业作已不恒忆念唯造作。<a id="a-GP"></a>复次若业作事究竟具二种。<a id="a-GQ"></a>若不究竟唯造作。<a id="a-GR"></a>复次若业数作具二种。<a id="a-GS"></a>若不数作唯造作。<a id="a-GT"></a>复次若业作已欢喜赞叹回向果者具二种。<a id="a-GU"></a>若不尔者唯造作。<a id="a-GV"></a>复次明了心作具二种。<a id="a-GW"></a>不明了者唯造作。<a id="a-GX"></a>诸如是等是谓差别。</p>
 </body>
</html>