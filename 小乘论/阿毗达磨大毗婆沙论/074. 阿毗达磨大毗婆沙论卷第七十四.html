<!doctype html>
<html id="z3IBVcE12T" data-ver="730">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第七十四</h1>
  <h2 id="a2">结蕴第二中十门纳息第四之四</h2>
  <p id="a3">问云何建立内处外处。<a id="a-4"></a>为依于法为依于我。<a id="a-5"></a>设尔何失。<a id="a-6"></a>二俱有过。<a id="a-7"></a>所以者何。<a id="a-8"></a>若依于法法无作用。<a id="a-9"></a>于无作用一切法中。<a id="a-A"></a>云何建立内处外处。<a id="a-B"></a>若依于我我实性无。<a id="a-C"></a>如何依我立内外处。<a id="a-D"></a>答唯依法立然非一切。<a id="a-E"></a>谓六识身是染净法所依止处。<a id="a-F"></a>若与六识作所依者名为内处。<a id="a-G"></a>作所缘者名为外处。<a id="a-H"></a>故依法立内外处名。<a id="a-I"></a>复次若法是根立为内处。<a id="a-J"></a>若法是根义立为外处。<a id="a-K"></a>复次若法是有境立为内处。<a id="a-L"></a>若法是境立为外处。<a id="a-M"></a>有说。<a id="a-N"></a>依我立内外处。<a id="a-O"></a>我即是心。<a id="a-P"></a>我执依故。<a id="a-Q"></a>于此心上假立我名。<a id="a-R"></a>如契经说。</p>
  <p id="aS">由善调伏我　　智者得生天</p>
  <p id="aT">应善调伏心　　心调能引乐</p>
  <p id="aU">既善调心即善调我。<a id="a-V"></a>故知心上假立我名。<a id="a-W"></a>此我所依立为内处。<a id="a-X"></a>我所缘者立为外处。<a id="a-Y"></a>然内外名非圆成实。<a id="a-Z"></a>谓于我是内者于他名外。<a id="a-a"></a>于我是外者于他名内故。<a id="a-b"></a>而且依一立内外非名非不决定。</p>
  <p id="ac">如契经说。<a id="a-d"></a>汝等苾刍。<a id="a-e"></a>于内六处应如实知。<a id="a-f"></a>问于外六处亦应如实知。<a id="a-g"></a>何故世尊唯劝知内处。<a id="a-h"></a>答世尊欲令诸弟子辈多于内门修静虑故。<a id="a-i"></a>如契经说。<a id="a-j"></a>汝等苾刍。<a id="a-k"></a>应观内根不应缘外。<a id="a-l"></a>复次世尊欲令诸弟子辈内修静虑无所增益。<a id="a-m"></a>如契经说。<a id="a-n"></a>汝等苾刍。<a id="a-o"></a>应内修定勿妄增益常乐我净。<a id="a-p"></a>汝等苾刍应内修定如实观察。<a id="a-q"></a>诸行无常苦空非我因集生缘。<a id="a-r"></a>由此八种圣慧行相。<a id="a-s"></a>于一切时应观诸有。<a id="a-t"></a>复次世尊欲令诸弟子辈于内修习不共静虑。<a id="a-u"></a>如世尊说。<a id="a-v"></a>汝等苾刍。<a id="a-w"></a>应内修定不应修习诸共静虑。<a id="a-x"></a>谓粗苦障静妙离观。<a id="a-y"></a>汝等苾刍应内修定。<a id="a-z"></a>谓应修习不共静虑观察诸有。<a id="a-10"></a>如病如痈如箭恼害。<a id="a-11"></a>无常有苦是空非我。<a id="a-12"></a>由此八种胜寻思杖。<a id="a-13"></a>能遍摧伏一切有生。<a id="a-14"></a>复次此契经中。<a id="a-15"></a>唯勤观察内六处者以内是外所依止故亦劝观彼。<a id="a-16"></a>所以者何。<a id="a-17"></a>以有我故便有我所。<a id="a-18"></a>有我见故有我所见。<a id="a-19"></a>有五我见故有十五我所见。<a id="a-1A"></a>有我执故有我所执。<a id="a-1B"></a>有我痴故有我所痴。<a id="a-1C"></a>有我爱故有我所爱。<a id="a-1D"></a>为养内我求外资具。<a id="a-1E"></a>复次世尊欲令诸弟子等先于内法修念住故。<a id="a-1F"></a>谓修行者先缘内法修习念住。<a id="a-1G"></a>既成满已方缘于外。<a id="a-1H"></a>由如是等种种因缘。<a id="a-1I"></a>是故世尊唯劝知内。</p>
  <p id="a1J">如契经说有六内处。<a id="a-1K"></a>契经复说有六触处。<a id="a-1L"></a>问此二六处有何差别。<a id="a-1M"></a>或有说者。<a id="a-1N"></a>此二无别。<a id="a-1O"></a>所以者何。<a id="a-1P"></a>六内处即六触处。<a id="a-1Q"></a>六触处即六内处。<a id="a-1R"></a>声虽有异而义无别。<a id="a-1S"></a>复有说者。<a id="a-1T"></a>亦有差别。<a id="a-1U"></a>谓名即差别名内六处名六触处故。<a id="a-1V"></a>复次诸同分者名六触处。<a id="a-1W"></a>彼同分者名六内处。<a id="a-1X"></a>复次诸可生法名六触处。<a id="a-1Y"></a>不可生法名六内处。<a id="a-1Z"></a>复次有业用者名六触处。<a id="a-1a"></a>无业用者名六内处。<a id="a-1b"></a>若作是说。<a id="a-1c"></a>诸现在者名六触处。<a id="a-1d"></a>过去未来者名六内处。<a id="a-1e"></a>复次诸已生者名六触处。<a id="a-1f"></a>未已生者名六内处。<a id="a-1g"></a>若作是说。<a id="a-1h"></a>过去现在名六触处。<a id="a-1i"></a>未来名六内处。<a id="a-1j"></a>复次心心所法正依住者名六触处。<a id="a-1k"></a>心心所法不正依住。<a id="a-1l"></a>唯空转者名六内处。<a id="a-1m"></a>复次眼等六处作触所依义名六触处。<a id="a-1n"></a>作余心心所法所依义名六内处。<a id="a-1o"></a>胁尊者言。<a id="a-1p"></a>眼等六处自性名内六处。<a id="a-1q"></a>若有所作名六触处。<a id="a-1r"></a>如苾刍钵。<a id="a-1s"></a>若说自性但名为钵。<a id="a-1t"></a>苾刍用时名苾刍钵。<a id="a-1u"></a>尊者望满作如是言。<a id="a-1v"></a>眼等六处自体名内六处。<a id="a-1w"></a>若与触作所依名六触处。<a id="a-1x"></a>如铁酥钵。<a id="a-1y"></a>若说自体但名铁钵。<a id="a-1z"></a>若盛酥时名铁酥钵。<a id="a-20"></a>问眼等六处亦为受等之所依止。<a id="a-21"></a>何故但名触处不名受等处耶。<a id="a-22"></a>答亦应说受等处而不作是说者。<a id="a-23"></a>当知此义有余。<a id="a-24"></a>复次契经举胜兼显劣者。<a id="a-25"></a>谓于一切心心所中。<a id="a-26"></a>触最为胜。<a id="a-27"></a>若说触处当知兼显名受等处。<a id="a-28"></a>复次心心所法以触为命。<a id="a-29"></a>触所住持触所引发。<a id="a-2A"></a>由触力故能现在前。<a id="a-2B"></a>故名触处。<a id="a-2C"></a>谓心心所于境流散。<a id="a-2D"></a>由触摄持令得和合。<a id="a-2E"></a>又若无触诸心心所应如死尸不能触对自所缘境。<a id="a-2F"></a>皆由触力有触境用。<a id="a-2G"></a>如有命根身能觉触。<a id="a-2H"></a>是故眼等但名触处。<a id="a-2I"></a>如契经说。<a id="a-2J"></a>六内处名此岸六外处名彼岸。<a id="a-2K"></a>问六内外处与此彼岸。<a id="a-2L"></a>有何相似而作是说。<a id="a-2M"></a>答与心心所作所依缘。<a id="a-2N"></a>有近有远似此彼岸故作是说。<a id="a-2O"></a>如河两岸。<a id="a-2P"></a>近者名此远者名彼。<a id="a-2Q"></a>如是六处与心心所。<a id="a-2R"></a>作所依者近故如此岸。<a id="a-2S"></a>作所缘者远故如彼岸。<a id="a-2T"></a>复次是心心所初入已渡如此彼岸故作是说。<a id="a-2U"></a>如诸有情。<a id="a-2V"></a>初入河处名为此岸。<a id="a-2W"></a>已渡河处名为彼岸。<a id="a-2X"></a>如是与心心所法作所依者。<a id="a-2Y"></a>如初入故名此岸。<a id="a-2Z"></a>作所缘者如已度故名彼岸。<a id="a-2a"></a>故内外处名此彼岸。<a id="a-2b"></a>复次契经中说。<a id="a-2c"></a>寂灭涅槃名为彼岸。<a id="a-2d"></a>涅槃唯是外处所摄既名彼岸。<a id="a-2e"></a>故内六处得此岸名。<a id="a-2f"></a>如契经说。<a id="a-2g"></a>萨迦耶是此岸。<a id="a-2h"></a>萨迦耶灭是彼岸。<a id="a-2i"></a>萨迦耶者即是生死。<a id="a-2j"></a>于生死中六内处胜故。<a id="a-2k"></a>六内处得此岸名。<a id="a-2l"></a>既六内处名为此岸故。<a id="a-2m"></a>六外处得彼岸名。<a id="a-2n"></a>问此中何法如河。<a id="a-2o"></a>而说六内外处如此彼岸耶。<a id="a-2p"></a>答心心所法如河故。<a id="a-2q"></a>内外处如此彼岸。<a id="a-2r"></a>如有瀑河漂此彼岸。<a id="a-2s"></a>情非情物同趣大海。<a id="a-2t"></a>心心所法亦复如是。<a id="a-2u"></a>漂内外处所摄有情。<a id="a-2v"></a>同趣生老病死大海。<a id="a-2w"></a>问于此河中谁为船筏。<a id="a-2x"></a>答八支圣道如有船筏。<a id="a-2y"></a>百千众生之所依止。<a id="a-2z"></a>从河此岸渡至彼岸随意游适。<a id="a-30"></a>如是无量无边有情依止圣道。<a id="a-31"></a>从生死此岸至涅槃彼岸。<a id="a-32"></a>自在游赏故。<a id="a-33"></a>八圣道犹如船筏。</p>
  <p id="a34">如契经说。<a id="a-35"></a>有八胜处有十遍处。<a id="a-36"></a>问彼八与十既亦名处。<a id="a-37"></a>何故但有十二处耶。<a id="a-38"></a>答彼八与十皆摄在此十二处中。<a id="a-39"></a>谓彼自性俱有相应即此意处法处摄故。</p>
  <p id="a3A">如契经说。<a id="a-3B"></a>有四无色处。<a id="a-3C"></a>谓空无边处识无边处无所有处非想非非想处。<a id="a-3D"></a>问何故世尊于四无色以处声说。<a id="a-3E"></a>答为破外道解脱执故。<a id="a-3F"></a>谓诸外道执四无色为四涅槃。<a id="a-3G"></a>一执空无边处名无身涅槃。<a id="a-3H"></a>二执识无边处名无边意涅槃。<a id="a-3I"></a>三执无所有处名净聚涅槃。<a id="a-3J"></a>四执非想非非想处名世间窣堵波涅槃。<a id="a-3K"></a>为破如是外道涅槃执故。<a id="a-3L"></a>说四无色名为生处非真解脱。<a id="a-3M"></a>真解脱者乃名涅槃。</p>
  <p id="a3N">如契经说。<a id="a-3O"></a>复有二处。<a id="a-3P"></a>一无想有情处。<a id="a-3Q"></a>二非想非非想处。<a id="a-3R"></a>问何故世尊说此二处。<a id="a-3S"></a>答为破外道解脱想故。<a id="a-3T"></a>谓诸外道于此二处起解脱想。<a id="a-3U"></a>为破彼想佛说此二名为生处非真解脱。<a id="a-3V"></a>复次为破外道不还想故。<a id="a-3W"></a>谓诸外道于此二处起不还想。<a id="a-3X"></a>为破彼想佛说此二名退还处。<a id="a-3Y"></a>谓彼处没退还诸界诸趣诸生。<a id="a-3Z"></a>流转生死无息期故。<a id="a-3a"></a>复次为破外道不散想故。<a id="a-3b"></a>谓诸外道执此二处是真解脱不复散坏。<a id="a-3c"></a>为破彼执佛说此二是散坏处。<a id="a-3d"></a>谓从彼殁散向诸界诸趣诸生。<a id="a-3e"></a>流转生死无息期故。<a id="a-3f"></a>若从无想有情天殁决定散堕欲界受生。<a id="a-3g"></a>若从非想非非想殁。<a id="a-3h"></a>非圣散堕下地受生。<a id="a-3i"></a>复次观此二处寿量长远。<a id="a-3j"></a>诸外道等执为解脱。<a id="a-3k"></a>唯诸异生所受生处寿量长远。<a id="a-3l"></a>无有过于无想天者。<a id="a-3m"></a>谓彼寿量五百大劫。<a id="a-3n"></a>一切有情所受生处。<a id="a-3o"></a>寿量长远无过非想非非想处。<a id="a-3p"></a>谓彼寿量八万大劫。<a id="a-3q"></a>为遣外道此解脱执佛说此二名为生处非真解脱。<a id="a-3r"></a>复次佛于余处以二名说。<a id="a-3s"></a>一名有情居。<a id="a-3t"></a>二名为识住。<a id="a-3u"></a>于此二处亦二名说。<a id="a-3v"></a>一名有情居。<a id="a-3w"></a>二名为处。<a id="a-3x"></a>故于此二以处声说。<a id="a-3y"></a>谓受生处。<a id="a-3z"></a>复次佛说诸识住定是有情居。<a id="a-40"></a>有有情居而非识住。<a id="a-41"></a>谓此二处显非无此故说处名。<a id="a-42"></a>即是有情所居处义。</p>
  <p id="a43">如契经说。<a id="a-44"></a>尊者舍利子往诣佛所作如是言。<a id="a-45"></a>大德世尊。<a id="a-46"></a>施设诸处为无有上。<a id="a-47"></a>谓十二处。<a id="a-48"></a>摄一切法。<a id="a-49"></a>此是世尊无余智见过此更无所知见法。<a id="a-4A"></a>若有沙门婆罗门等。<a id="a-4B"></a>觉所知法过世尊者无余是处。<a id="a-4C"></a>问尊者舍利子如何能知此十二处摄一切法。<a id="a-4D"></a>而赞佛言施设诸处为无有上。<a id="a-4E"></a>答由教故知。<a id="a-4F"></a>谓舍利子得四证净于佛所说决定信受。<a id="a-4G"></a>曾闻世尊说十二处摄一切法。<a id="a-4H"></a>由此故知。<a id="a-4I"></a>问尊者舍利子于十二处唯有教智无证智耶。<a id="a-4J"></a>答亦有证智。<a id="a-4K"></a>谓舍利子于十二处亦能一一无倒证知。<a id="a-4L"></a>问佛舍利子于十二处。<a id="a-4M"></a>俱能一一无倒证知。<a id="a-4N"></a>佛舍利子有何差别。<a id="a-4O"></a>答佛能于此十二处法。<a id="a-4P"></a>一一证知自相共相。<a id="a-4Q"></a>尊者舍利子于此十二处法。<a id="a-4R"></a>唯能一一证知共相。<a id="a-4S"></a>于彼自相未能一一如实证知。<a id="a-4T"></a>谓有无量诸处差别。<a id="a-4U"></a>皆摄入此十二处中。<a id="a-4V"></a>而舍利子须他显示乃能知故。<a id="a-4W"></a>复次尊者舍利子于十二处一一证知由他教引。<a id="a-4X"></a>佛于十二处一一证知皆能自觉不由他教。</p>
  <p id="a4Y">复次佛于十二处。<a id="a-4Z"></a>具一切智一切种智。<a id="a-4a"></a>尊者舍利子于十二处唯有一切智。<a id="a-4b"></a>无一切种智。<a id="a-4c"></a>复次佛于十二处不依六识而能证知唯有尔所。<a id="a-4d"></a>尊者舍利子于十二处。<a id="a-4e"></a>要依六识方能证知唯有尔所。<a id="a-4f"></a>谓舍利子作是念言。<a id="a-4g"></a>一切识身唯有六种识身定有所依所缘。<a id="a-4h"></a>此所依缘定有十二。<a id="a-4i"></a>故十二处不增不减。</p>
  <p id="a4j">复次尊者舍利子虽于十二处一一证知。<a id="a-4k"></a>而要先思惟佛所说法。<a id="a-4l"></a>谓佛先说十二处名。<a id="a-4m"></a>后随此名一一分别。<a id="a-4n"></a>世尊分别十一处已。<a id="a-4o"></a>时舍利子作是念言。<a id="a-4p"></a>前十一处所不摄法必应摄在最后法处。<a id="a-4q"></a>故作是说大德世尊。<a id="a-4r"></a>施设诸处为无有上。<a id="a-4s"></a>谓十二处摄一切法。<a id="a-4t"></a>世尊证知十二处相。<a id="a-4u"></a>不由思惟他所说教故。<a id="a-4v"></a>舍利子虽能证知十二处相。<a id="a-4w"></a>而与佛智极有差别。<a id="a-4x"></a>是故号佛为无上尊。</p>
  <p id="a4y">五蕴者谓色蕴受蕴想蕴行蕴识蕴。<a id="a-4z"></a>问何故作此论。<a id="a-50"></a>答为广分别契经义故。<a id="a-51"></a>谓契经中说。<a id="a-52"></a>有五蕴色乃至识。<a id="a-53"></a>虽作是说而不广释。<a id="a-54"></a>经是此论所依根本。<a id="a-55"></a>彼不说者今欲说之故作斯论。</p>
  <p id="a56">问色蕴云何。<a id="a-57"></a>答如契经说。<a id="a-58"></a>诸所有色皆是四大种及四大种所造。<a id="a-59"></a>余经复说。<a id="a-5A"></a>云何色蕴。<a id="a-5B"></a>诸所有色若过去若未来若现在。<a id="a-5C"></a>若内若外若粗若细。<a id="a-5D"></a>若劣若胜若远若近。<a id="a-5E"></a>如是一切略为一聚说名色蕴。<a id="a-5F"></a>乃至识蕴广说亦尔。<a id="a-5G"></a>阿毗达磨作是说言。<a id="a-5H"></a>云何色蕴。<a id="a-5I"></a>谓十色处及法处所摄色是名色蕴。<a id="a-5J"></a>问此三处说义有何异。<a id="a-5K"></a>答各为遮止他宗所说。<a id="a-5L"></a>问如契经说。<a id="a-5M"></a>诸所有色。<a id="a-5N"></a>皆是四大种及四大种所造。<a id="a-5O"></a>此为遮止何宗所说。<a id="a-5P"></a>答此为遮止觉天等说。<a id="a-5Q"></a>谓佛观察未来世中。<a id="a-5R"></a>有觉天等当作是说。<a id="a-5S"></a>四大种外无别所造。<a id="a-5T"></a>为遮彼意故作是说。<a id="a-5U"></a>诸所有色皆是四大种及四大种所造。<a id="a-5V"></a>显离大种有所造色。<a id="a-5W"></a>问余经复说。<a id="a-5X"></a>诸所有色若过去若未来若现在。<a id="a-5Y"></a>乃至广说。<a id="a-5Z"></a>此为遮止何宗所说。<a id="a-5a"></a>答此为遮止外道所说。<a id="a-5b"></a>谓佛在世有出家外道名为杖髻。<a id="a-5c"></a>拨无过去未来。<a id="a-5d"></a>为遮彼意故世尊说诸所有色若过去若未来若现在。<a id="a-5e"></a>乃至广说。<a id="a-5f"></a>显有过去未来色等。<a id="a-5g"></a>问阿毗达磨作如是言。<a id="a-5h"></a>云何色蕴谓十色处及法处所摄色。<a id="a-5i"></a>此为遮止何宗所说。<a id="a-5j"></a>答此为遮止譬喻者说。<a id="a-5k"></a>谓譬喻者拨无法处所摄诸色故。<a id="a-5l"></a>此尊者法救亦言。<a id="a-5m"></a>诸所有色皆五识身所依所缘。<a id="a-5n"></a>如何是色非五识身所依所缘。<a id="a-5o"></a>为遮彼意故作是说。<a id="a-5p"></a>云何色蕴。<a id="a-5q"></a>谓十色处及法处所摄色。<a id="a-5r"></a>问若法处所摄诸色是实有者。<a id="a-5s"></a>尊者法救所说当云何通。<a id="a-5t"></a>答不必须通非三藏故。<a id="a-5u"></a>若必须通当正彼说。<a id="a-5v"></a>诸所有色皆五识所依。<a id="a-5w"></a>及六识所缘法处所摄色。<a id="a-5x"></a>虽非五识所依所缘。<a id="a-5y"></a>而是意识所缘色摄。<a id="a-5z"></a>复次法处所摄色依四大种而得生。<a id="a-60"></a>故从所依说在身识所缘中。<a id="a-61"></a>故彼尊者说亦无失。</p>
  <p id="a62">问受蕴云何。<a id="a-63"></a>答六受身。<a id="a-64"></a>谓眼触所生受。<a id="a-65"></a>乃至意触所生受。<a id="a-66"></a>契经及阿毗达磨皆作是说。<a id="a-67"></a>问想蕴云何。<a id="a-68"></a>答六想身谓眼触所生想。<a id="a-69"></a>乃至意触所生想。<a id="a-6A"></a>契经及阿毗达磨皆作是说。<a id="a-6B"></a>问行蕴云何。<a id="a-6C"></a>答契经说此是六思身。<a id="a-6D"></a>谓眼触所生思。<a id="a-6E"></a>乃至意触所生思。<a id="a-6F"></a>阿毗达磨说此行蕴。<a id="a-6G"></a>略有二种。<a id="a-6H"></a>谓相应行不相应行。<a id="a-6I"></a>乃至广说。<a id="a-6J"></a>问世尊何故于相应不相应行蕴中。<a id="a-6K"></a>偏说思为行蕴非余行耶。<a id="a-6L"></a>答思于施设行蕴法中最为上首。<a id="a-6M"></a>思能导引摄养诸行故佛偏说。<a id="a-6N"></a>如爱施设集谛法中最为上首。<a id="a-6O"></a>爱能导引摄养诸集故佛偏说。<a id="a-6P"></a>复次造作有为故名为行。<a id="a-6Q"></a>思是造性余法不尔。<a id="a-6R"></a>故佛偏说思为行蕴。</p>
  <p id="a6S">问识蕴云何。<a id="a-6T"></a>答六识身。<a id="a-6U"></a>谓眼识乃至意识。<a id="a-6V"></a>契经及阿毗达磨皆作是说。<a id="a-6W"></a>如是名为诸蕴自性我物自体相分本性。</p>
  <p id="a6X">已说自性。<a id="a-6Y"></a>所以今当说。<a id="a-6Z"></a>问何故名蕴蕴是何义。<a id="a-6a"></a>答聚义是蕴义。<a id="a-6b"></a>合义是蕴义。<a id="a-6c"></a>积义是蕴义。<a id="a-6d"></a>略义是蕴义。<a id="a-6e"></a>若世施设即蕴施设。<a id="a-6f"></a>若多增语即蕴增语。<a id="a-6g"></a>聚义是蕴义者。<a id="a-6h"></a>谓诸所有色。<a id="a-6i"></a>若过去若未来若现在。<a id="a-6j"></a>广说乃至若远若近。<a id="a-6k"></a>如是一切总为一聚立为色蕴。<a id="a-6l"></a>乃至识蕴聚义亦尔。<a id="a-6m"></a>合义是蕴义者。<a id="a-6n"></a>谓诸所有色。<a id="a-6o"></a>若过去若未来若现在。<a id="a-6p"></a>广说乃至若远若近。<a id="a-6q"></a>如是一切总为一合立为色蕴。<a id="a-6r"></a>乃至识蕴合义亦尔。<a id="a-6s"></a>积义是蕴义者。<a id="a-6t"></a>如种种物总为一积名杂物蕴。<a id="a-6u"></a>如是诸色总为一积立为色蕴。<a id="a-6v"></a>乃至识蕴积义亦尔。<a id="a-6w"></a>略义是蕴义者。<a id="a-6x"></a>谓诸所有色。<a id="a-6y"></a>若过去若未来若现在。<a id="a-6z"></a>广说乃至若远若近。<a id="a-70"></a>如是一切总略一处立为色蕴。<a id="a-71"></a>乃至识蕴略义亦尔。<a id="a-72"></a>问过去未来现在诸色可略聚耶。<a id="a-73"></a>答虽不可略聚其体。<a id="a-74"></a>而可得略聚其名。<a id="a-75"></a>乃至识蕴应知亦尔。<a id="a-76"></a>问若尔无为亦应立蕴。<a id="a-77"></a>诸无为名可略聚故。<a id="a-78"></a>答诸有为法有作用故有略聚义。<a id="a-79"></a>虽体有时不可略聚者。<a id="a-7A"></a>而略聚其名立色等蕴。<a id="a-7B"></a>诸无为法无作用故无略聚义。<a id="a-7C"></a>虽可略聚其名。<a id="a-7D"></a>而不可立为蕴。<a id="a-7E"></a>若世施设即蕴施设者。<a id="a-7F"></a>谓色蕴可施设有三世。<a id="a-7G"></a>乃至识蕴亦可施设有三世故。<a id="a-7H"></a>若多增语即蕴增语者。<a id="a-7I"></a>如多财名财蕴。<a id="a-7J"></a>多谷名谷蕴。<a id="a-7K"></a>多军名军蕴。<a id="a-7L"></a>虽多人众不相叠肩。<a id="a-7M"></a>而同一事故名为军。<a id="a-7N"></a>如是俱胝那庾多等诸极微色。<a id="a-7O"></a>虽相去远以相同故合立色蕴。<a id="a-7P"></a>乃至识蕴无量刹那虽相去远。<a id="a-7Q"></a>而相同故合立识蕴。<a id="a-7R"></a>问若多增语是蕴增语者。<a id="a-7S"></a>为有一极微名色蕴不。<a id="a-7T"></a>有作是说。<a id="a-7U"></a>非一极微可立色蕴。<a id="a-7V"></a>若立色蕴要多极微。<a id="a-7W"></a>复有说者。<a id="a-7X"></a>一一极微有蕴相故。<a id="a-7Y"></a>亦可各别立为色蕴。<a id="a-7Z"></a>若一极微无色蕴相。<a id="a-7a"></a>众多聚集亦应非蕴阿毗达磨诸论师言。<a id="a-7b"></a>若观假蕴应作是说。<a id="a-7c"></a>一极微是一界一处一蕴少分。<a id="a-7d"></a>若不观假蕴应作是说。<a id="a-7e"></a>一极微是一界一处一蕴。<a id="a-7f"></a>如人于谷聚上取一粒谷。<a id="a-7g"></a>他人问言汝何所取。<a id="a-7h"></a>彼人若观谷聚应作是答。<a id="a-7i"></a>我于谷聚取一粒谷。<a id="a-7j"></a>若不观谷聚应作是答。<a id="a-7k"></a>我今聚谷。<a id="a-7l"></a>乃至识蕴一一刹那问答亦尔。</p>
  <p id="a7m">如是已释诸蕴总名。<a id="a-7n"></a>今应分别诸蕴次第。<a id="a-7o"></a>问何故世尊先说色蕴。<a id="a-7p"></a>乃至最后说识蕴耶。<a id="a-7q"></a>答随顺文辞诠表相故。</p>
  <p id="a7r">复次随顺说者受者持者次第法故。<a id="a-7s"></a>复次随顺粗细次第法故。<a id="a-7t"></a>谓五蕴内色蕴最粗故佛先说。<a id="a-7u"></a>于四蕴内受蕴最粗故。<a id="a-7v"></a>次色说。<a id="a-7w"></a>问受等四蕴无有方处无形质故。<a id="a-7x"></a>如何可说有粗有细耶。<a id="a-7y"></a>答虽无方处亦无形质。<a id="a-7z"></a>而依行相立粗细名。<a id="a-80"></a>如世有言。<a id="a-81"></a>我手足痛。<a id="a-82"></a>我头腹痛。<a id="a-83"></a>我支节痛。<a id="a-84"></a>痛即是受。<a id="a-85"></a>以受如色可施设故。<a id="a-86"></a>于无色蕴说受最粗。<a id="a-87"></a>于三蕴内想最为粗。<a id="a-88"></a>女男等想易了知故次受后说。<a id="a-89"></a>于二蕴内行蕴相粗。<a id="a-8A"></a>贪嗔痴等相易了故次想后说。<a id="a-8B"></a>识蕴最细总取境相难了知故最在后说。</p>
  <p id="a8C">复次从无始来男女于色更相爱乐故先说色。<a id="a-8D"></a>更相爱色由贪受味故次说受。<a id="a-8E"></a>此贪受味由颠倒想故次说想。<a id="a-8F"></a>此颠倒想由烦恼生故次说行。<a id="a-8G"></a>一切烦恼依识而生染污诸识故后说识。<a id="a-8H"></a>复次二种色观于入佛法为甘露门。<a id="a-8I"></a>谓不净观及持息念。<a id="a-8J"></a>故先说色。<a id="a-8K"></a>既观色已能见受过故次说受见受过已想不颠倒故次说想。<a id="a-8L"></a>想无倒已烦恼不生故次说行。<a id="a-8M"></a>无烦恼故识便清净故后说识。<a id="a-8N"></a>复次色蕴如器。<a id="a-8O"></a>为无色蕴所依所缘。<a id="a-8P"></a>是故先说。<a id="a-8Q"></a>受如饮食是正所贪故次说受。<a id="a-8R"></a>想如助味由颠倒想贪着诸受故次说想。<a id="a-8S"></a>行如厨人诸烦恼业能有造作故次说行。<a id="a-8T"></a>识如食者能了别境故后说识。<a id="a-8U"></a>复次依界地故说五先后。<a id="a-8V"></a>谓欲界中有诸妙欲色相显了故先说色。<a id="a-8W"></a>诸静虑中有喜乐等受相显了故次说受。<a id="a-8X"></a>前三无色取空等相想显了故次说想。<a id="a-8Y"></a>有顶地中思最为胜行相显了故次说行。<a id="a-8Z"></a>色等四种即四识住。<a id="a-8a"></a>识是能依故最后说问五蕴有为皆应名行。<a id="a-8b"></a>何缘于一独立行名。<a id="a-8c"></a>答如十八界虽皆是法。<a id="a-8d"></a>而但于一立法界名。<a id="a-8e"></a>广说乃至三宝三归虽皆是法而但立一法宝法归。<a id="a-8f"></a>如是五蕴虽皆是行。<a id="a-8g"></a>而但于一立行蕴名亦无有过。<a id="a-8h"></a>复次行蕴有一名。<a id="a-8i"></a>余蕴有二名。<a id="a-8j"></a>一名者。<a id="a-8k"></a>谓共名。<a id="a-8l"></a>谓五种蕴皆是行故。<a id="a-8m"></a>二名者谓共不共名。<a id="a-8n"></a>共名如前。<a id="a-8o"></a>不共名者。<a id="a-8p"></a>谓余四蕴欲令易了显不共名。<a id="a-8q"></a>行蕴更无不共名故。<a id="a-8r"></a>但显共名故名行蕴。<a id="a-8s"></a>复次生一切行生相唯在此蕴摄故独名行蕴。<a id="a-8t"></a>复次四有为相是一切行印封幖帜。<a id="a-8u"></a>简别有为异无为故。<a id="a-8v"></a>彼相唯在此蕴摄故独名行蕴。<a id="a-8w"></a>复次名句文身诠表显示诸行性相作用差别令易解了。<a id="a-8x"></a>彼三唯在此蕴摄故独名行蕴。<a id="a-8y"></a>复次觉一切行皆空非我空解脱门。<a id="a-8z"></a>此蕴摄故独名行蕴。<a id="a-90"></a>问能执诸行为我我所。<a id="a-91"></a>萨迦耶见亦此蕴摄。<a id="a-92"></a>如何此蕴不名我蕴。<a id="a-93"></a>答萨迦耶见是虚妄执。<a id="a-94"></a>不称诸行实相而解。<a id="a-95"></a>是故此蕴不立我名。<a id="a-96"></a>空解脱门觉行实相。<a id="a-97"></a>是故此蕴依彼名行。<a id="a-98"></a>复次分别诸行自相共相。<a id="a-99"></a>安立诸行自相共相。<a id="a-9A"></a>破自性愚及所缘愚。<a id="a-9B"></a>于一切行不增不减。<a id="a-9C"></a>如实解慧唯此蕴摄故名行蕴。<a id="a-9D"></a>余蕴不尔故别立名。<a id="a-9E"></a>复次此摄多行故名行蕴摄。<a id="a-9F"></a>多行者谓此蕴中有相应不相应行。<a id="a-9G"></a>有所依无所依。<a id="a-9H"></a>有所缘无所缘行。<a id="a-9I"></a>有行相无行相行。<a id="a-9J"></a>有警觉无警觉行。<a id="a-9K"></a>余蕴不尔故立别名。<a id="a-9L"></a>复次行谓造作。<a id="a-9M"></a>有为法中能造作者思最为胜。<a id="a-9N"></a>思但摄在此行蕴中。<a id="a-9O"></a>故此行蕴独名为行。</p>
  <p id="a9P">问大地法等诸心所中。<a id="a-9Q"></a>何故别立受想为蕴。<a id="a-9R"></a>余心所法不别立耶。<a id="a-9S"></a>胁尊者言。<a id="a-9T"></a>唯佛通达诸法性相作用差别。<a id="a-9U"></a>若法堪任独立蕴者便独立蕴。<a id="a-9V"></a>若不堪任独立蕴者便共立蕴故不应责。</p>
  <p id="a9W">复次。<a id="a-9X"></a>世尊欲以异相异文庄严于义。<a id="a-9Y"></a>故作是说。<a id="a-9Z"></a>谓佛若以异相异文庄严于义则受化者欣乐受持不生厌倦。<a id="a-9a"></a>复次世尊欲现二门二略二阶二蹬二炬二明二光二影故作是说。<a id="a-9b"></a>谓如受想各别立蕴。<a id="a-9c"></a>余心所法亦应别立。<a id="a-9d"></a>如余心所合立行蕴。<a id="a-9e"></a>受想亦应合立为蕴。<a id="a-9f"></a>如是则应蕴有无量。<a id="a-9g"></a>或但有三以现二门乃至二影故。<a id="a-9h"></a>蕴有五不减不增。<a id="a-9i"></a>复次世尊欲显二门法要。<a id="a-9j"></a>是故别立受想为蕴。<a id="a-9k"></a>谓诸心所有是根性有非根性。<a id="a-9l"></a>若说受别立蕴当知已说是根心所。<a id="a-9m"></a>若说想别立蕴当知已说非根心所。<a id="a-9n"></a>如根性非根性。<a id="a-9o"></a>明性非明性。<a id="a-9p"></a>现见性非现见性。<a id="a-9q"></a>喜观性非喜观性。<a id="a-9r"></a>妙性非妙性。<a id="a-9s"></a>胜性非胜性。<a id="a-9t"></a>有势力性无势力性。<a id="a-9u"></a>增上性非增上性应知亦尔。<a id="a-9v"></a>复次受想二法二界所显故别立蕴。<a id="a-9w"></a>谓受蕴色界所显。<a id="a-9x"></a>喜乐等受色界增故。<a id="a-9y"></a>想蕴无色界所显空识等想无色界增故。<a id="a-9z"></a>复次由二法故。<a id="a-A0"></a>诸瑜伽师于二界劳倦故别立蕴。<a id="a-A1"></a>谓受力故诸瑜伽师于色界劳倦。<a id="a-A2"></a>想力故诸瑜伽师于无色界劳倦。<a id="a-A3"></a>复次诸有情类。<a id="a-A4"></a>耽着乐受执颠倒想。<a id="a-A5"></a>生死轮回受诸剧苦。<a id="a-A6"></a>欲令了知此二过患故别立蕴。<a id="a-A7"></a>复次受想二法为因发起二诤根本。<a id="a-A8"></a>胜余法故别立为蕴。<a id="a-A9"></a>谓受能发起爱诤根本。<a id="a-AA"></a>想能发起见诤根本。<a id="a-AB"></a>如能发起二诤根本。<a id="a-AC"></a>如是能发起二杂染二边二箭二戏论二我所应知亦尔。<a id="a-AD"></a>复次受想二法别立识住故独立蕴。<a id="a-AE"></a>余心所法总立识住故共立蕴。<a id="a-AF"></a>复次诸瑜伽师厌恶受想。<a id="a-AG"></a>入灭尽定故别立蕴如施设论说。<a id="a-AH"></a>云何加行得灭尽定。<a id="a-AI"></a>以何方便起灭尽定。<a id="a-AJ"></a>谓初修业者。<a id="a-AK"></a>于一切行不作功用。<a id="a-AL"></a>亦不思惟但作是念。<a id="a-AM"></a>谁未生故受想得生。<a id="a-AN"></a>谁已生故受想便灭。<a id="a-AO"></a>作是念已能如实知。<a id="a-AP"></a>灭定未生故受想得生。<a id="a-AQ"></a>若灭定生受想便灭。<a id="a-AR"></a>知已厌离受想二法。<a id="a-AS"></a>乃至不生得灭尽定。<a id="a-AT"></a>由如是等种种因缘。<a id="a-AU"></a>别立受想各为一蕴。</p>
  <p id="aAV">问无为何故不立蕴耶。<a id="a-AW"></a>答无蕴相故不立为蕴。<a id="a-AX"></a>谓蕴是聚积相。<a id="a-AY"></a>无为无此相故不立为蕴。<a id="a-AZ"></a>复次无为是蕴究竟灭处故不立蕴。<a id="a-Aa"></a>如瓶衣等究竟灭处非瓶衣等。<a id="a-Ab"></a>复次诸有为法生灭相应。<a id="a-Ac"></a>有因有缘得有为相可立为蕴。<a id="a-Ad"></a>诸无为法生灭不相应。<a id="a-Ae"></a>无因无缘不得有为相故不立蕴。<a id="a-Af"></a>复次诸有为法属因属缘因缘和合可立为蕴。<a id="a-Ag"></a>诸无为法与此相违故不立蕴。<a id="a-Ah"></a>复次诸有为法为生所起。<a id="a-Ai"></a>为老所衰。<a id="a-Aj"></a>为无常所灭。<a id="a-Ak"></a>可立为蕴。<a id="a-Al"></a>诸无为法与此相违故不立蕴。<a id="a-Am"></a>复次诸有为法流行于世。<a id="a-An"></a>取果与果有诸作用。<a id="a-Ao"></a>能了所缘可立为蕴。<a id="a-Ap"></a>诸无为法与此相违故不立蕴。<a id="a-Aq"></a>复次诸有为法堕在三世。<a id="a-Ar"></a>与苦相应有前后际。<a id="a-As"></a>有下中上可立为蕴。<a id="a-At"></a>诸无为法与此相违故不立蕴。<a id="a-Au"></a>复次诸无为法无五蕴相。<a id="a-Av"></a>不可立在此五蕴中。<a id="a-Aw"></a>亦不可立为第六蕴。<a id="a-Ax"></a>无聚积等诸蕴相故。<a id="a-Ay"></a>复次蕴是作相。<a id="a-Az"></a>诸无为法无有作相故不立蕴。<a id="a-B0"></a>复次蕴从他生。<a id="a-B1"></a>诸无为法不从他生故不立蕴。<a id="a-B2"></a>由如是等种种因缘无为非蕴。</p>
  <p id="aB3">如契经说。<a id="a-B4"></a>有五种功德蕴。<a id="a-B5"></a>谓戒蕴定蕴慧蕴解脱蕴解脱知见蕴。<a id="a-B6"></a>问蕴应有十。<a id="a-B7"></a>如何说五。<a id="a-B8"></a>答彼戒等蕴皆摄在此色等五中故蕴唯五。<a id="a-B9"></a>如契经说。<a id="a-BA"></a>尊者阿难告诸苾刍作如是语。<a id="a-BB"></a>我亲从佛边受八万法蕴。<a id="a-BC"></a>从诸苾刍所传受得二千。<a id="a-BD"></a>问世尊既说众多法蕴。<a id="a-BE"></a>如何但说有色等五。<a id="a-BF"></a>答彼多法蕴皆摄在此色等五中故蕴唯五。<a id="a-BG"></a>问彼诸法蕴是何蕴摄。<a id="a-BH"></a>有作是说。<a id="a-BI"></a>一切法蕴语为自性。<a id="a-BJ"></a>彼说摄在此色蕴中。<a id="a-BK"></a>有余师说。<a id="a-BL"></a>一切法蕴名为自性。<a id="a-BM"></a>彼说摄在此行蕴中。<a id="a-BN"></a>是故世尊唯说五蕴。</p>
  <p id="aBO">问一一法蕴其量云何。<a id="a-BP"></a>有作是说有法蕴论六千颂成。<a id="a-BQ"></a>一一法蕴各如彼量。<a id="a-BR"></a>复有说者。<a id="a-BS"></a>如世尊说。<a id="a-BT"></a>蕴处界食缘起谛宝。<a id="a-BU"></a>念住正断。<a id="a-BV"></a>神足根力。<a id="a-BW"></a>觉支道支。<a id="a-BX"></a>如是等类一一法门各一法蕴。<a id="a-BY"></a>不可定说有尔所颂。<a id="a-BZ"></a>尊者妙音作如是说。<a id="a-Ba"></a>一一法蕴有五十万五千五百五十颂文。<a id="a-Bb"></a>有余师说。<a id="a-Bc"></a>一一法蕴有十五万五千五百五十颂文。<a id="a-Bd"></a>有余复言。<a id="a-Be"></a>一一法蕴唯有一万五千五百五十颂文。<a id="a-Bf"></a>评曰彼皆不应作如是说。<a id="a-Bg"></a>应作是说。<a id="a-Bh"></a>受化有情有八万行。<a id="a-Bi"></a>为对治彼八万行故。<a id="a-Bj"></a>世尊为说八万法蕴。<a id="a-Bk"></a>彼诸有情依佛所说八万法蕴入佛法中。<a id="a-Bl"></a>作所应作各得究竟。</p>
 </body>
</html>