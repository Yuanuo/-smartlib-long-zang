<!doctype html>
<html id="z3IBVcz12p" data-ver="829">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第九十六</h1>
  <h2 id="a2">智蕴第三中学支纳息第一之四</h2>
  <p id="a3">彼后所引舍利子经亦不定遮一时生义。<a id="a-4"></a>谓舍利子。<a id="a-5"></a>善知入出觉支定心。<a id="a-6"></a>于觉支定。<a id="a-7"></a>随心所欲能自在住。<a id="a-8"></a>此依时分说住觉支随意自在。<a id="a-9"></a>不说别起一一觉支。<a id="a-A"></a>故不成证。<a id="a-B"></a>复次彼经依住三地觉支。<a id="a-C"></a>故作是说亦不违理。<a id="a-D"></a>谓于日初分欲住有寻有伺地觉支。<a id="a-E"></a>即便能住。<a id="a-F"></a>于日中分欲住无寻唯伺地觉支。<a id="a-G"></a>即便能住。<a id="a-H"></a>于日后分欲住无寻无伺地觉支。<a id="a-I"></a>即便能住。<a id="a-J"></a>故作是说不违俱起。<a id="a-K"></a>复次彼经依住三根相应觉支而说亦不违理。<a id="a-L"></a>谓于日初分欲住乐根相应觉支。<a id="a-M"></a>即便能住。<a id="a-N"></a>于日中分欲住喜根相应觉支。<a id="a-O"></a>即便能住。<a id="a-P"></a>于日后分欲住舍根相应觉支。<a id="a-Q"></a>即便能住。<a id="a-R"></a>故作是说不违俱起。<a id="a-S"></a>复次彼经依住三三摩地俱生觉支而说亦不违理。<a id="a-T"></a>谓于日初分欲住空三摩地俱生觉支。<a id="a-U"></a>即便能住。<a id="a-V"></a>于日中分欲住无愿三摩地俱生觉支。<a id="a-W"></a>即便能住。<a id="a-X"></a>于日后分欲住无相三摩地俱生觉支。<a id="a-Y"></a>即便能住。<a id="a-Z"></a>故作是说不违俱起。<a id="a-a"></a>复次彼经依住三智俱生觉支而说亦不违理。<a id="a-b"></a>谓于日初分欲住尽智俱生觉支。<a id="a-c"></a>即便能住。<a id="a-d"></a>于日中分欲住无生智俱生觉支。<a id="a-e"></a>即便能住。<a id="a-f"></a>于日后分欲住无学正见智俱生觉支。<a id="a-g"></a>即便能住。<a id="a-h"></a>故作是说不违俱起。<a id="a-i"></a>复次彼经依住九地觉支而说亦不违理。<a id="a-j"></a>谓于日初分欲住未至定等三地觉支。<a id="a-k"></a>即便能住。<a id="a-l"></a>于日中分欲住后三静虑地觉支。<a id="a-m"></a>即便能住。<a id="a-n"></a>于日后分欲住前三无色地觉支。<a id="a-o"></a>即便能住。<a id="a-p"></a>故作是说不违俱起。<a id="a-q"></a>或复有执。<a id="a-r"></a>静虑近分有喜无戒。<a id="a-s"></a>或复有执。<a id="a-t"></a>静虑中间以上诸地有正思惟。<a id="a-u"></a>或复有执。<a id="a-v"></a>无色地中亦得有戒。<a id="a-w"></a>为遮此等种种异执及显正理故作斯论。</p>
  <p id="ax">若依未至定念觉支现在前时。<a id="a-y"></a>学六觉支八道支现在前。<a id="a-z"></a>无学六觉支九道支现在前。<a id="a-10"></a>此中六觉支者除喜觉支。<a id="a-11"></a>九道支者正见正智随除一种。<a id="a-12"></a>余皆具有。<a id="a-13"></a>此说即遮静虑近分有喜无戒。<a id="a-14"></a>亦有诵言。<a id="a-15"></a>若依有寻有伺未至定。<a id="a-16"></a>念觉支现在前者。<a id="a-17"></a>虽于义无益而为除疑故作是说。<a id="a-18"></a>如余处说。<a id="a-19"></a>依未至言通静虑中间。<a id="a-1A"></a>及上地近分。<a id="a-1B"></a>皆未至彼根本定故立未至名。<a id="a-1C"></a>今为简去静虑中间及上近分。<a id="a-1D"></a>故说若依有寻有伺未至定言。<a id="a-1E"></a>此显唯依初静虑前未至定念觉支现在前。<a id="a-1F"></a>若依初静虑念觉支现在前时。<a id="a-1G"></a>学七觉支八道支现在前。<a id="a-1H"></a>无学七觉支九道支现在前。<a id="a-1I"></a>此中九道支者如前说。<a id="a-1J"></a>余皆具有。<a id="a-1K"></a>若依静虑中间念觉支现在前时。<a id="a-1L"></a>学六觉支七道支现在前。<a id="a-1M"></a>无学六觉支八道支现在前。<a id="a-1N"></a>依第三第四静虑亦尔。<a id="a-1O"></a>此中六觉支者除喜觉支。<a id="a-1P"></a>学七道支者除正思惟。<a id="a-1Q"></a>无学八道支者除正思惟及正见正智随一。<a id="a-1R"></a>此说便止上地亦有正思惟执。<a id="a-1S"></a>若依第二静虑念觉支现在前时。<a id="a-1T"></a>学七觉支七道支现在前。<a id="a-1U"></a>无学七觉支八道支现在前。<a id="a-1V"></a>彼地有喜无正思惟。<a id="a-1W"></a>余如前说。<a id="a-1X"></a>若依无色定念觉支现在前时。<a id="a-1Y"></a>学六觉支四道支现在前。<a id="a-1Z"></a>无学六觉支五道支现在前。<a id="a-1a"></a>此中六觉支者除喜觉支。<a id="a-1b"></a>学四道支者。<a id="a-1c"></a>除正思惟及正语业命。<a id="a-1d"></a>无学五道支者。<a id="a-1e"></a>即除前四及正见正智随一。<a id="a-1f"></a>此说便止无色定中亦有戒执择法精进轻安定舍觉支。<a id="a-1g"></a>正见正勤正念正定道支亦尔。<a id="a-1h"></a>皆通一切地如念觉支故此即总说。<a id="a-1i"></a>有差别者。<a id="a-1j"></a>若正见道支现在前时定除正智。</p>
  <p id="a1k">若依初静虑喜觉支现在前时。<a id="a-1l"></a>学七觉支八道支现在前。<a id="a-1m"></a>无学七觉支九道支现在前。<a id="a-1n"></a>此中九道支者正见正智随除一种。<a id="a-1o"></a>余皆具有。<a id="a-1p"></a>若依第二静虑喜觉支现在前时。<a id="a-1q"></a>学七觉支七道支现在前。<a id="a-1r"></a>无学七觉支八道支现在前。<a id="a-1s"></a>此中学七道支者除正思惟。<a id="a-1t"></a>无学八道支者。<a id="a-1u"></a>除正思惟及正见正智随一。<a id="a-1v"></a>问何故近分地无喜觉支耶。<a id="a-1w"></a>答非田器故。<a id="a-1x"></a>复次诸近分地已离下染未离下染俱得现前。<a id="a-1y"></a>未甚希奇故不生喜。<a id="a-1z"></a>如人被缚及解脱时所得胜事。<a id="a-20"></a>心于此事不以为奇。<a id="a-21"></a>故不生喜。<a id="a-22"></a>复次若近分地亦有喜者。<a id="a-23"></a>与根本地应无差别。<a id="a-24"></a>复次若近分地亦有喜者。<a id="a-25"></a>应耽着此喜不求根本地。<a id="a-26"></a>若尔便应障离下染。<a id="a-27"></a>如人中路有所耽着。<a id="a-28"></a>于所趣方不能速至。<a id="a-29"></a>故诸近分无喜觉支。<a id="a-2A"></a>若依未至定正思惟现在前时。<a id="a-2B"></a>学六觉支八道支现在前。<a id="a-2C"></a>无学六觉支九道支现在前。<a id="a-2D"></a>此中六觉支者。<a id="a-2E"></a>除喜觉支。<a id="a-2F"></a>九道支者。<a id="a-2G"></a>正见正智随除一种。<a id="a-2H"></a>余皆具有。<a id="a-2I"></a>若依初静虑正思惟现在前时。<a id="a-2J"></a>学七觉支八道支现在前。<a id="a-2K"></a>无学七觉支九道支现在前。<a id="a-2L"></a>此中无学九道支者如前应知。<a id="a-2M"></a>问何故上地无正思惟。<a id="a-2N"></a>答非田器故。<a id="a-2O"></a>复次为对治寻希求上地。<a id="a-2P"></a>若上地中亦有寻者。<a id="a-2Q"></a>应不希求起胜加行。<a id="a-2R"></a>复次若下地法上地皆有。<a id="a-2S"></a>是则应无渐次灭法。<a id="a-2T"></a>若无渐灭法应无究竟灭法。<a id="a-2U"></a>若无究竟灭法。<a id="a-2V"></a>应无解脱出离涅槃。<a id="a-2W"></a>勿有此失。<a id="a-2X"></a>是故上地无正思惟。<a id="a-2Y"></a>复次正思惟粗上地微细。<a id="a-2Z"></a>复次正思惟者。<a id="a-2a"></a>是寻求相。<a id="a-2b"></a>上无寻求故彼非有。<a id="a-2c"></a>复次若地中有身语表业。<a id="a-2d"></a>及五识中随有一种。<a id="a-2e"></a>可于此地有正思惟。<a id="a-2f"></a>上地中无身语表业。<a id="a-2g"></a>及五识身故彼非有。<a id="a-2h"></a>若依未至定正语现在前时学六觉支八道支现在前。<a id="a-2i"></a>无学六觉支九道支现在前。<a id="a-2j"></a>此中六觉支者。<a id="a-2k"></a>除喜觉支。<a id="a-2l"></a>余如前说。<a id="a-2m"></a>若依初静虑正语现在前时。<a id="a-2n"></a>学七觉支八道支现在前。<a id="a-2o"></a>无学七觉支九道支现在前。<a id="a-2p"></a>此中无学九道支者如前应知。<a id="a-2q"></a>若依静虑中间正语现在前时。<a id="a-2r"></a>学六觉支七道支现在前。<a id="a-2s"></a>无学六觉支八道支现在前。<a id="a-2t"></a>依第三第四静虑亦尔。<a id="a-2u"></a>此中六觉支者除喜觉支。<a id="a-2v"></a>学七道支者除正思惟。<a id="a-2w"></a>无学八道支者。<a id="a-2x"></a>除正思惟及正见正智随一。<a id="a-2y"></a>若依第二静虑正语现在前时。<a id="a-2z"></a>学七觉支七道支现在前。<a id="a-30"></a>无学七觉支八道支现在前。<a id="a-31"></a>此中学七道支无学八道支俱如前说。<a id="a-32"></a>正业正命亦尔者。<a id="a-33"></a>俱唯六地有故。<a id="a-34"></a>问何故无色无正语等三种戒耶。<a id="a-35"></a>答非田器故。<a id="a-36"></a>复次戒是色一分。<a id="a-37"></a>无色无色故彼无戒。<a id="a-38"></a>复次戒是大种所造。<a id="a-39"></a>无色无大种故亦无戒。<a id="a-3A"></a>问既无无漏大种。<a id="a-3B"></a>亦应无无漏戒耶。<a id="a-3C"></a>答戒由大种而得成。<a id="a-3D"></a>色不由大种而成。<a id="a-3E"></a>无漏但由心力成无漏故。<a id="a-3F"></a>复次厌患诸色入无色定。<a id="a-3G"></a>戒是色故彼地中无。<a id="a-3H"></a>复次若无色定犹有色者。<a id="a-3I"></a>则应无有渐次灭法。<a id="a-3J"></a>乃至广说。<a id="a-3K"></a>故彼无戒。<a id="a-3L"></a>复次对治恶戒故有善戒。<a id="a-3M"></a>无色界定不能对治诸恶戒法。<a id="a-3N"></a>故无善戒。<a id="a-3O"></a>所以者何。<a id="a-3P"></a>诸恶戒法唯欲界有。<a id="a-3Q"></a>无色于欲具四远故不能对治。<a id="a-3R"></a>云何四远。<a id="a-3S"></a>一所依远。<a id="a-3T"></a>二所缘远。<a id="a-3U"></a>三行相远。<a id="a-3V"></a>四对治远。<a id="a-3W"></a>故无色定无正语等三种戒支。</p>
  <p id="a3X">有三十七菩提分法。<a id="a-3Y"></a>谓四念住四正胜四神足五根五力七觉支八道支。<a id="a-3Z"></a>世尊虽说菩提分法而不说有三十七种。<a id="a-3a"></a>但说七觉支名菩提分法。<a id="a-3b"></a>云何知然。<a id="a-3c"></a>经为量故。<a id="a-3d"></a>谓契经说有一苾刍来诣佛所顶礼双足。<a id="a-3e"></a>却住一面而白佛言。<a id="a-3f"></a>如世尊说。<a id="a-3g"></a>七觉支者何谓七觉支。<a id="a-3h"></a>世尊告曰。<a id="a-3i"></a>即七种菩提分法名七觉支。<a id="a-3j"></a>问菩提分法有三十七。<a id="a-3k"></a>何故世尊唯说七觉支名菩提分法。<a id="a-3l"></a>答佛随苾刍所问而答。<a id="a-3m"></a>苾刍唯问七觉支故。<a id="a-3n"></a>佛唯说七菩提分法。<a id="a-3o"></a>若彼苾刍问四念住乃至若问八道支者。<a id="a-3p"></a>佛亦应随彼所问一一而答。<a id="a-3q"></a>复次彼契经中唯说无漏菩提分法。<a id="a-3r"></a>唯七觉支一向无漏。<a id="a-3s"></a>故偏说之。<a id="a-3t"></a>余通有漏故彼不说。<a id="a-3u"></a>有作是说。<a id="a-3v"></a>余契经中亦具说有三十七种菩提分法。<a id="a-3w"></a>时既久远彼经灭没。<a id="a-3x"></a>云何知然。<a id="a-3y"></a>如彼尊者达罗达多作如是说。<a id="a-3z"></a>世尊有时说一道支。<a id="a-40"></a>有时说二。<a id="a-41"></a>乃至有时说三十七。<a id="a-42"></a>即三十七菩提分法。<a id="a-43"></a>如斧柯喻。<a id="a-44"></a>契经中说于三十七修道法中若唯取决定者。<a id="a-45"></a>则应说七种修道法。<a id="a-46"></a>谓七觉支唯无漏故。<a id="a-47"></a>若唯取不决定者。<a id="a-48"></a>则应说余六位修道法。<a id="a-49"></a>谓四念住乃至八道支。<a id="a-4A"></a>通有漏无漏故。<a id="a-4B"></a>若通取决定不决定者。<a id="a-4C"></a>则应说三十七种修道法。<a id="a-4D"></a>谓前六位及七觉支。<a id="a-4E"></a>故三十七菩提分法。<a id="a-4F"></a>亦是世尊契经所说。<a id="a-4G"></a>问菩提分法名有三十七。<a id="a-4H"></a>实体有几耶。<a id="a-4I"></a>答此实体。<a id="a-4J"></a>有十一或十二。<a id="a-4K"></a>若以一切摄入觉支即七觉支。<a id="a-4L"></a>名既有七实体亦七信正思惟各唯一种正语业命。<a id="a-4M"></a>有说为二。<a id="a-4N"></a>正命即是正语业故。<a id="a-4O"></a>有说为三。<a id="a-4P"></a>正语业外有正命故。<a id="a-4Q"></a>若说为二即唯十一。<a id="a-4R"></a>若说为三则有十二。<a id="a-4S"></a>所以者何。<a id="a-4T"></a>谓四念住慧根慧力正见。<a id="a-4U"></a>摄入择法觉支。<a id="a-4V"></a>四正胜精进根精进力正勤。<a id="a-4W"></a>摄入精进觉支。<a id="a-4X"></a>四神足定根定力正定。<a id="a-4Y"></a>摄入定觉支。<a id="a-4Z"></a>念根念力正念。<a id="a-4a"></a>摄入念觉支。<a id="a-4b"></a>信根信力合为信故。<a id="a-4c"></a>若以一切摄入道支即八道支。<a id="a-4d"></a>名虽有八实体不定。<a id="a-4e"></a>若说正念即正语业。<a id="a-4f"></a>实体唯七。<a id="a-4g"></a>若说正命非正语业。<a id="a-4h"></a>实体有八。<a id="a-4i"></a>复有信喜轻安舍四。<a id="a-4j"></a>故亦十一。<a id="a-4k"></a>或有十二。<a id="a-4l"></a>所以者何。<a id="a-4m"></a>谓四念住慧根慧力择法觉支。<a id="a-4n"></a>摄入正见。<a id="a-4o"></a>四正胜精进根精进力精进觉支。<a id="a-4p"></a>摄入正勤。<a id="a-4q"></a>四神足定根定力定觉支。<a id="a-4r"></a>摄入正定。<a id="a-4s"></a>念根念力念觉支。<a id="a-4t"></a>摄入正念。<a id="a-4u"></a>信根信力合为一信故。<a id="a-4v"></a>有作是说。<a id="a-4w"></a>正语业命戒自性故应合为一。<a id="a-4x"></a>若作是说。<a id="a-4y"></a>菩提分法名有三十七。<a id="a-4z"></a>实体唯十。<a id="a-50"></a>如名实体如是。<a id="a-51"></a>名施设。<a id="a-52"></a>体施设。<a id="a-53"></a>名异相。<a id="a-54"></a>体异相。<a id="a-55"></a>名异性。<a id="a-56"></a>体异性。<a id="a-57"></a>名差别。<a id="a-58"></a>体差别。<a id="a-59"></a>名分别体分别。<a id="a-5A"></a>名觉。<a id="a-5B"></a>体觉。<a id="a-5C"></a>应知亦尔。<a id="a-5D"></a>如是名为菩提分。<a id="a-5E"></a>法自性。<a id="a-5F"></a>我物相分本性。<a id="a-5G"></a>已说自性。<a id="a-5H"></a>所以今当说。<a id="a-5I"></a>问何故名为菩提分法。<a id="a-5J"></a>菩提分法是何义耶。<a id="a-5K"></a>答尽无生智说名菩提。<a id="a-5L"></a>已究竟觉四圣谛故。<a id="a-5M"></a>若法随顺此究竟觉势用增上。<a id="a-5N"></a>此中说为菩提分法。<a id="a-5O"></a>已释总名。<a id="a-5P"></a>一一所以今应别说。<a id="a-5Q"></a>问何故名念住乃至道支耶。<a id="a-5R"></a>答由念势力折除自体故名念住自体即是有漏五蕴。<a id="a-5S"></a>要由念住折除彼故。<a id="a-5T"></a>于正持策身语意中此最为胜。<a id="a-5U"></a>故名正胜或名正断。<a id="a-5V"></a>于正修习断修法时。<a id="a-5W"></a>能断懈怠故名正断。<a id="a-5X"></a>能为神妙功德所依故。<a id="a-5Y"></a>名神足。<a id="a-5Z"></a>势用增上故名为根难可摧制故名为力。<a id="a-5a"></a>助如实觉故名觉支。<a id="a-5b"></a>助正求趣故名道支。<a id="a-5c"></a>问言觉支者是何义耶。<a id="a-5d"></a>为能觉悟故名觉支。<a id="a-5e"></a>为觉之支故名觉支。<a id="a-5f"></a>若能觉悟故名觉支。<a id="a-5g"></a>则应一是六非若觉之支故名觉支。<a id="a-5h"></a>则应六是一非。<a id="a-5i"></a>有作是说。<a id="a-5j"></a>此能觉悟故名觉支。<a id="a-5k"></a>问若尔。<a id="a-5l"></a>则应一是六非。<a id="a-5m"></a>答六是觉分能随顺觉。<a id="a-5n"></a>从胜而说亦名觉支。<a id="a-5o"></a>复有说者。<a id="a-5p"></a>是觉之支故名觉支。<a id="a-5q"></a>问若尔则应六是一非。<a id="a-5r"></a>答择法是觉亦是觉支。<a id="a-5s"></a>余六是觉支而非觉。<a id="a-5t"></a>如正见是道亦是道支。<a id="a-5u"></a>余七是道支而非道。<a id="a-5v"></a>心一境性是静虑亦是静虑支。<a id="a-5w"></a>余是静虑支而非静虑。<a id="a-5x"></a>离非时食是斋亦是斋支。<a id="a-5y"></a>余是斋支而非斋。<a id="a-5z"></a>此亦如是。<a id="a-60"></a>问言道支者是何义耶为能求趣故名道支。<a id="a-61"></a>为道之支故名道支。<a id="a-62"></a>若能求趣故名道支。<a id="a-63"></a>则应一是七非。<a id="a-64"></a>若道之支故名道支。<a id="a-65"></a>则应七是一非。<a id="a-66"></a>有作是说。<a id="a-67"></a>此能求趣故名道支。<a id="a-68"></a>问若尔。<a id="a-69"></a>则应一是七非答七是道分能随顺道从胜而说亦名道支。<a id="a-6A"></a>复有说者。<a id="a-6B"></a>是道之支故名道支。<a id="a-6C"></a>问若尔。<a id="a-6D"></a>则应七是一非。<a id="a-6E"></a>答正见是道亦是道支。<a id="a-6F"></a>余七是道支而非道。<a id="a-6G"></a>如择法是觉亦是觉支。<a id="a-6H"></a>余六是觉支而非觉。<a id="a-6I"></a>余如前说。<a id="a-6J"></a>已说菩提分法。<a id="a-6K"></a>所以次第今当说。<a id="a-6L"></a>问何故先说四念住乃至后说八道支耶。<a id="a-6M"></a>答随顺文词巧妙次第法故。<a id="a-6N"></a>复次随顺说者受者轻便次第法故。<a id="a-6O"></a>复次四念住从初业地乃至尽无生智。<a id="a-6P"></a>势用常胜是故先说。<a id="a-6Q"></a>四正胜从暖乃至尽无生智。<a id="a-6R"></a>势用常胜是故次说。<a id="a-6S"></a>四神足从顶乃至尽无生智。<a id="a-6T"></a>势用常胜是故次说。<a id="a-6U"></a>五根从忍乃至尽无生智。<a id="a-6V"></a>势用常胜是故次说。<a id="a-6W"></a>五力从世第一法乃至尽无生智。<a id="a-6X"></a>势用常胜是故次说。<a id="a-6Y"></a>八道支见道中胜七觉支修道中胜。<a id="a-6Z"></a>问何故八道支见道中胜。<a id="a-6a"></a>七觉支修道中胜耶。<a id="a-6b"></a>答求趣义是道支义。<a id="a-6c"></a>见道速疾不越期心。<a id="a-6d"></a>顺求趣义故见道中八道支胜。<a id="a-6e"></a>觉悟义是觉支义。<a id="a-6f"></a>修道九品数数觉悟。<a id="a-6g"></a>顺觉悟义故修道中七觉支胜。<a id="a-6h"></a>问若尔。<a id="a-6i"></a>何故先说七觉支。<a id="a-6j"></a>后说八道支耶。<a id="a-6k"></a>答随顺文词巧妙次第法故。<a id="a-6l"></a>复次随顺说者受者轻便次第法故。<a id="a-6m"></a>复次随顺增数次第法故。<a id="a-6n"></a>谓先说四次说五次说七后说八故。<a id="a-6o"></a>复次显清净法渐增长故。<a id="a-6p"></a>谓先修四次修五次修七后修八故。<a id="a-6q"></a>有余师说。<a id="a-6r"></a>诸修行者。<a id="a-6s"></a>先由念住于身等境。<a id="a-6t"></a>自相共相如实了知。<a id="a-6u"></a>除自相愚及所缘愚导起诸善。<a id="a-6v"></a>如有目者引导盲徒。<a id="a-6w"></a>是故最初说四念住。<a id="a-6x"></a>由念住力了知境已。<a id="a-6y"></a>于断修事能发正勤。<a id="a-6z"></a>故于第二说四正胜。<a id="a-70"></a>由正胜力令相续中。<a id="a-71"></a>过失损减功德增盛。<a id="a-72"></a>于殊胜定能正修习。<a id="a-73"></a>故于第三说四神足。<a id="a-74"></a>由神足力令信等五与出世法为增上缘。<a id="a-75"></a>故于第四说于五根根义既成能招恶趣。<a id="a-76"></a>烦恼恶业不能屈伏。<a id="a-77"></a>故于第五说于五力。<a id="a-78"></a>力义既成能如实觉四圣谛境无有犹豫。<a id="a-79"></a>故于第六说七觉支既如实觉四圣谛已。<a id="a-7A"></a>厌舍生死欣趣涅槃。<a id="a-7B"></a>故于第七说八道支。<a id="a-7C"></a>评曰。<a id="a-7D"></a>应知此中前说为胜。<a id="a-7E"></a>以修道位邻近菩提。<a id="a-7F"></a>顺觉义胜故说觉支。<a id="a-7G"></a>又修道位九地九品数数能觉觉支胜故。<a id="a-7H"></a>如是已总说菩提分法七位次第。<a id="a-7I"></a>今当别说觉支道支二位次第。<a id="a-7J"></a>问何故七觉支中先说念觉支。<a id="a-7K"></a>乃至后说舍觉支耶。<a id="a-7L"></a>答随顺文词巧妙次第法故。<a id="a-7M"></a>复次随顺说者受者轻便次第法故。<a id="a-7N"></a>尊者妙音作如是说。<a id="a-7O"></a>已见谛者。<a id="a-7P"></a>忆念先时所现观事而为上首。<a id="a-7Q"></a>修习觉支令渐圆满。<a id="a-7R"></a>如契经说。<a id="a-7S"></a>彼于此法系念思惟令不迷谬。<a id="a-7T"></a>起念觉支修令圆满。<a id="a-7U"></a>念圆满已于法简择筹量观察起择法觉支修令圆满。<a id="a-7V"></a>择法满已发勤精进心不退屈。<a id="a-7W"></a>起精进觉支修令圆满。<a id="a-7X"></a>精进满已发生胜喜心不染着。<a id="a-7Y"></a>起喜觉支修令圆满。<a id="a-7Z"></a>喜圆满已身心猗适离惛沈故。<a id="a-7a"></a>起轻安觉支修令圆满。<a id="a-7b"></a>轻安满已身心悦乐得三摩地。<a id="a-7c"></a>起定觉支修令圆满。<a id="a-7d"></a>定圆满已远离贪忧心便住舍。<a id="a-7e"></a>起舍觉支修令圆满。<a id="a-7f"></a>故七觉支如是次第。<a id="a-7g"></a>问何故八道支中先说正见支。<a id="a-7h"></a>乃至后说正定支耶。<a id="a-7i"></a>答随顺文词巧妙次第法故。<a id="a-7j"></a>复次随顺说者受者轻便次第法故。<a id="a-7k"></a>尊者妙音作如是说。<a id="a-7l"></a>求见谛者于现观事正见为先修习道支令渐圆满。<a id="a-7m"></a>如契经说。<a id="a-7n"></a>由正见故起正思惟。<a id="a-7o"></a>由正思惟故得正语。<a id="a-7p"></a>由正语故复得正业。<a id="a-7q"></a>由正业故复得正命。<a id="a-7r"></a>由正命故发起正勤。<a id="a-7s"></a>由正勤故便起正念。<a id="a-7t"></a>由正念故能起正定。<a id="a-7u"></a>故八道支如是次第。</p>
  <p id="a7v">已说次第。<a id="a-7w"></a>所依地今当说。<a id="a-7x"></a>问何地有几菩提分法。<a id="a-7y"></a>答未至定中有三十六。<a id="a-7z"></a>除喜觉支。<a id="a-80"></a>初静虑中具三十七。<a id="a-81"></a>静虑中间及第三第四静虑各唯有三十五。<a id="a-82"></a>除喜觉支及正思惟。<a id="a-83"></a>第二静虑有三十六。<a id="a-84"></a>除正思惟。<a id="a-85"></a>前三无色有三十二。<a id="a-86"></a>除喜觉支及正思惟正语业命。<a id="a-87"></a>欲界有顶各有二十二。<a id="a-88"></a>除觉支。<a id="a-89"></a>道支唯无漏故。<a id="a-8A"></a>若觉支前说道支者。<a id="a-8B"></a>欲界有顶亦有道支通有漏故。</p>
  <p id="a8C">已说依地。<a id="a-8D"></a>现在前今当说。<a id="a-8E"></a>问何地有几菩提分法俱时现前。<a id="a-8F"></a>答未至定中有三十六菩提分法。<a id="a-8G"></a>唯三十三俱时现前。<a id="a-8H"></a>除三念住。<a id="a-8I"></a>所以者何。<a id="a-8J"></a>以四念住所缘各别。<a id="a-8K"></a>尚无有二俱时现前。<a id="a-8L"></a>况有三四。<a id="a-8M"></a>初静虑中具三十七。<a id="a-8N"></a>唯三十四俱时现前。<a id="a-8O"></a>除三念住。<a id="a-8P"></a>静虑中间及第三第四静虑各三十五。<a id="a-8Q"></a>唯三十二俱时现前除三念住。<a id="a-8R"></a>第二静虑有三十六。<a id="a-8S"></a>唯三十三俱时现前。<a id="a-8T"></a>除三念住。<a id="a-8U"></a>前三无色有三十二。<a id="a-8V"></a>唯二十九俱时现前。<a id="a-8W"></a>除三念住。<a id="a-8X"></a>欲界有顶有二十二。<a id="a-8Y"></a>唯有十九俱时现前。<a id="a-8Z"></a>除三念住余随义说非要别体。</p>
  <p id="a8a">已说现在前。<a id="a-8b"></a>杂不杂相今当说。<a id="a-8c"></a>问此三十七菩提分法中。<a id="a-8d"></a>诸是觉支者亦是道支耶。<a id="a-8e"></a>答应作四句。<a id="a-8f"></a>有是觉支非道支。<a id="a-8g"></a>谓喜轻安舍。<a id="a-8h"></a>有是道支非觉支。<a id="a-8i"></a>谓正思惟正语业命。<a id="a-8j"></a>有是觉支亦是道支。<a id="a-8k"></a>谓除信诸余菩提分法。<a id="a-8l"></a>有非觉支亦非道支。<a id="a-8m"></a>谓信。<a id="a-8n"></a>问何故立喜为觉支耶。<a id="a-8o"></a>答顺觉悟义是觉支义。<a id="a-8p"></a>喜顺彼胜故立觉支。<a id="a-8q"></a>问云何喜顺彼胜。<a id="a-8r"></a>答以修道中九地九品数修胜觉。<a id="a-8s"></a>如如于谛能如实觉。<a id="a-8t"></a>如是如是发生胜喜。<a id="a-8u"></a>如如生喜。<a id="a-8v"></a>如是如是。<a id="a-8w"></a>复乐于谛起如实觉。<a id="a-8x"></a>如人掘地得诸珍宝。<a id="a-8y"></a>如如掘地如是如是得宝生喜。<a id="a-8z"></a>如如得宝生喜。<a id="a-90"></a>如是如是复乐掘地。<a id="a-91"></a>此亦如是。<a id="a-92"></a>问何故不立喜为道支。<a id="a-93"></a>答顺求趣义是道支义。<a id="a-94"></a>喜非顺彼胜故不立道支。<a id="a-95"></a>问云何喜非顺彼胜。<a id="a-96"></a>答如如于谛发生胜喜。<a id="a-97"></a>如是如是乐住不去。<a id="a-98"></a>故于求趣喜非随顺。<a id="a-99"></a>如人在路有所乐着。<a id="a-9A"></a>于所趣方不能速至。<a id="a-9B"></a>此亦如是。<a id="a-9C"></a>问何故轻安舍俱立为觉支。<a id="a-9D"></a>答顺觉悟义是觉支义。<a id="a-9E"></a>轻安与舍顺彼胜故俱立觉支。<a id="a-9F"></a>问云何轻安舍俱顺彼胜耶。<a id="a-9G"></a>答由轻安力息诸事务住平等舍。<a id="a-9H"></a>便能于谛起如实觉故顺彼胜。<a id="a-9I"></a>问何故轻安舍不立为道支。<a id="a-9J"></a>答顺求趣义是道支义。<a id="a-9K"></a>轻安与舍非顺彼胜故不立为道支。<a id="a-9L"></a>问云何此二非顺彼胜。<a id="a-9M"></a>答轻安息求。<a id="a-9N"></a>舍不乐趣。<a id="a-9O"></a>与求趣义一向相违。<a id="a-9P"></a>如去与住睡眠与觉一向相违。<a id="a-9Q"></a>此亦如是。<a id="a-9R"></a>问正思惟何故立为道支非觉支耶。<a id="a-9S"></a>答顺求趣义是道支义。<a id="a-9T"></a>彼策正见求出生死速趣涅槃。<a id="a-9U"></a>如杖捶牛速有所至故立道支。<a id="a-9V"></a>求趣不息是正思惟觉支。<a id="a-9W"></a>安静义不相顺。<a id="a-9X"></a>诸安静者能如实觉是故不立彼为觉支。<a id="a-9Y"></a>问何故正语业命立为道支非觉支耶。<a id="a-9Z"></a>答顺求趣义是道支义。<a id="a-9a"></a>正语业命如毂能成见道轮故。<a id="a-9b"></a>顺求趣义立为道支。<a id="a-9c"></a>顺觉悟义是觉支义。<a id="a-9d"></a>觉悟非色是相应。<a id="a-9e"></a>有所依。<a id="a-9f"></a>有所缘。<a id="a-9g"></a>有行相。<a id="a-9h"></a>有警觉。<a id="a-9i"></a>正语业命与彼相违故不立为觉支。<a id="a-9j"></a>问何故信不立觉支道支耶。<a id="a-9k"></a>答初发趣时信用增上。<a id="a-9l"></a>已入圣位修觉道支。<a id="a-9m"></a>时分不同故俱不立。<a id="a-9n"></a>复次诸清净法于清净品。<a id="a-9o"></a>相有圆满者有不圆满者。<a id="a-9p"></a>圆满者。<a id="a-9q"></a>谓具有根力觉道支相。<a id="a-9r"></a>与此相违名不圆满。<a id="a-9s"></a>不圆满中有觉支相。<a id="a-9t"></a>无道支相者立为觉支非道支。<a id="a-9u"></a>如喜轻安舍。<a id="a-9v"></a>有道支相无觉支相者。<a id="a-9w"></a>立为道支非觉支。<a id="a-9x"></a>如正思惟正语业命。<a id="a-9y"></a>相圆满者立觉道支。<a id="a-9z"></a>如念定慧等。<a id="a-A0"></a>不圆满中无觉道支相者俱不立如信。<a id="a-A1"></a>问何不立心为菩提分法。<a id="a-A2"></a>答心无菩提分法相故。<a id="a-A3"></a>复次心于杂染清净品中势用均等。<a id="a-A4"></a>菩提分法于清净品。<a id="a-A5"></a>势用偏增是故不立。<a id="a-A6"></a>复次菩提分法多缘共相。<a id="a-A7"></a>心多缘自相是故不立。<a id="a-A8"></a>复次菩提分法对治烦恼。<a id="a-A9"></a>一切烦恼皆是心所。<a id="a-AA"></a>故能对治亦非是心。<a id="a-AB"></a>复次菩提分法辅佐菩提。<a id="a-AC"></a>心王不应辅佐于觉。<a id="a-AD"></a>如王无有辅佐臣义。<a id="a-AE"></a>复次心令生死轮转无穷。<a id="a-AF"></a>菩提分法能断生死。<a id="a-AG"></a>义不相应是故不立。<a id="a-AH"></a>复次菩提分法能调伏心。<a id="a-AI"></a>不可所调即能调摄。<a id="a-AJ"></a>诸有欲令定即心者。<a id="a-AK"></a>说心亦是菩提分法。<a id="a-AL"></a>彼违理故非此所论。<a id="a-AM"></a>问大地法中何故但立念定慧受为菩提分。<a id="a-AN"></a>答念定慧三顺清净品势用增上。<a id="a-AO"></a>菩提分法亦复如是。<a id="a-AP"></a>故摄此三。<a id="a-AQ"></a>受于杂染清净品中势用俱胜。<a id="a-AR"></a>故亦立为菩提分法。<a id="a-AS"></a>有余师说。<a id="a-AT"></a>受于杂染势用虽胜而于净品作饶益事。<a id="a-AU"></a>如旃荼罗姓虽鄙劣而与豪族作饶益事。<a id="a-AV"></a>故亦立为菩提分法。<a id="a-AW"></a>想思触欲于杂染品势用偏增。<a id="a-AX"></a>故不立为菩提分法。<a id="a-AY"></a>于假想观胜解偏增。<a id="a-AZ"></a>菩提分法顺真实观。<a id="a-Aa"></a>是故胜解非彼所摄。<a id="a-Ab"></a>有余师说。<a id="a-Ac"></a>菩提分法学位偏增。<a id="a-Ad"></a>至无学位胜解方胜。<a id="a-Ae"></a>故不立为菩提分法。<a id="a-Af"></a>作意于境令心发觉易脱不定。<a id="a-Ag"></a>菩提分法令心住境。<a id="a-Ah"></a>义不相应故亦不立。<a id="a-Ai"></a>有余师说。<a id="a-Aj"></a>初取境时作意力胜。<a id="a-Ak"></a>至境相续彼力渐微。<a id="a-Al"></a>菩提分法要取境已多时方有。<a id="a-Am"></a>义不相应故亦不立。<a id="a-An"></a>问何故三受皆通无漏。<a id="a-Ao"></a>唯立喜为菩提分法。<a id="a-Ap"></a>答乐舍二受无彼相故。<a id="a-Aq"></a>复次菩提分法行相猛利。<a id="a-Ar"></a>乐舍迟钝故俱不立。<a id="a-As"></a>复次无漏乐受为轻安乐所覆损故。<a id="a-At"></a>舍为行舍所覆损故相不明了。<a id="a-Au"></a>故不立为菩提分法。</p>
  <p id="aAv">问何故寻伺俱通无漏。<a id="a-Aw"></a>唯立寻为菩提分法。<a id="a-Ax"></a>答伺无彼相是故不立。<a id="a-Ay"></a>复次菩提分法行相猛利。<a id="a-Az"></a>伺用微劣是故不立。<a id="a-B0"></a>复次伺用为寻所覆损故。<a id="a-B1"></a>于策正见寻用偏增。<a id="a-B2"></a>故伺不立菩提分法。<a id="a-B3"></a>问大善地法中何故但立信精进轻安舍四种为菩提分法耶。<a id="a-B4"></a>答由此四种顺菩提胜故。<a id="a-B5"></a>偏立为菩提分法。<a id="a-B6"></a>谓趣菩提信为上首。<a id="a-B7"></a>将起众行信为初基。<a id="a-B8"></a>故立信为菩提分法。<a id="a-B9"></a>精进遍策趣菩提行。<a id="a-BA"></a>令速趣向三乘菩提。<a id="a-BB"></a>故亦立为菩提分法。<a id="a-BC"></a>轻安调适对治惛沈助观品胜。<a id="a-BD"></a>行舍平等对治掉举助止品胜。<a id="a-BE"></a>菩提分中止观为主。<a id="a-BF"></a>故俱立为菩提分法。<a id="a-BG"></a>惭愧等六散善品中势用虽胜。<a id="a-BH"></a>而于定善势用微劣。<a id="a-BI"></a>故不立为菩提分法。<a id="a-BJ"></a>以菩提分定善摄故。<a id="a-BK"></a>有余师说。<a id="a-BL"></a>大善法中若所治强自性胜者立为觉分。<a id="a-BM"></a>余则不尔所治强者。<a id="a-BN"></a>谓与一切染心相应。<a id="a-BO"></a>自性胜者。<a id="a-BP"></a>谓众行本策发众行助止观胜。<a id="a-BQ"></a>信精进轻安舍皆具二义。<a id="a-BR"></a>惭愧等六无具二者。<a id="a-BS"></a>谓惭等五二义并无。<a id="a-BT"></a>不放逸一种唯阙自性胜。<a id="a-BU"></a>故不立为菩提分法。<a id="a-BV"></a>问何故欣厌亦体是善。<a id="a-BW"></a>而不立为菩提分法。<a id="a-BX"></a>答欣厌二法不能遍缘。<a id="a-BY"></a>一心品中无容俱起。<a id="a-BZ"></a>助觉非胜是故不立。<a id="a-Ba"></a>问何故一切色等法中唯无表色。<a id="a-Bb"></a>有立觉分非余法耶。<a id="a-Bc"></a>答正语业命随顺圣道。<a id="a-Bd"></a>势用偏增故立觉分。<a id="a-Be"></a>余法不尔是故不立。<a id="a-Bf"></a>问何故圣种不立觉分。<a id="a-Bg"></a>答若于在家及出家众。<a id="a-Bh"></a>二事胜者立为觉分。<a id="a-Bi"></a>一期心胜。<a id="a-Bj"></a>二受行胜。<a id="a-Bk"></a>彼四圣种于出家众有二事胜。<a id="a-Bl"></a>于在家者唯一事胜。<a id="a-Bm"></a>谓有期心无受行义。<a id="a-Bn"></a>如天帝释坐宝花座。<a id="a-Bo"></a>有十二那庾多诸天美女恒自围绕。<a id="a-Bp"></a>常有六万音乐。<a id="a-Bq"></a>而为娱乐。<a id="a-Br"></a>于四圣种虽有期心无受行义。<a id="a-Bs"></a>影坚王等诸大国王。<a id="a-Bt"></a>给孤独等诸大长者亦复如是。<a id="a-Bu"></a>故四圣种不立觉分。<a id="a-Bv"></a>有作是说。<a id="a-Bw"></a>前三圣种无贪善根以为自性。<a id="a-Bx"></a>第四圣种即是精进。<a id="a-By"></a>乐断乐修精进摄故。<a id="a-Bz"></a>若作是说。<a id="a-C0"></a>第四圣种亦是觉分。<a id="a-C1"></a>分别论者立四十一菩提分法。<a id="a-C2"></a>谓四圣种足三十七。<a id="a-C3"></a>不应理故非此所论品类足说。<a id="a-C4"></a>云何念觉支。<a id="a-C5"></a>谓圣弟子。<a id="a-C6"></a>于苦集灭道。<a id="a-C7"></a>思惟苦集灭道起能助菩提念。<a id="a-C8"></a>乃至广说。<a id="a-C9"></a>是未知当知根。<a id="a-CA"></a>或诸学者见生死过患涅槃胜利。<a id="a-CB"></a>起能助菩提念。<a id="a-CC"></a>乃至广说。<a id="a-CD"></a>是已知根。<a id="a-CE"></a>或阿罗汉。<a id="a-CF"></a>观心解脱起能助菩提念。<a id="a-CG"></a>乃至广说。<a id="a-CH"></a>是具知根。<a id="a-CI"></a>是名念觉支乃至舍觉支。<a id="a-CJ"></a>广说亦尔。<a id="a-CK"></a>云何正见。<a id="a-CL"></a>谓圣弟子于苦集灭道思惟苦集灭道。<a id="a-CM"></a>起择法。<a id="a-CN"></a>乃至广说是未知当知根。<a id="a-CO"></a>或诸学者见生死过患涅槃胜利。<a id="a-CP"></a>起择法乃至广说。<a id="a-CQ"></a>是已知根。<a id="a-CR"></a>或阿罗汉。<a id="a-CS"></a>观心解脱起择法。<a id="a-CT"></a>乃至广说。<a id="a-CU"></a>是具知根是名正见。<a id="a-CV"></a>乃至正定广说亦尔。<a id="a-CW"></a>问何故觉支。<a id="a-CX"></a>中说起能助菩提念等言。<a id="a-CY"></a>道支中不说起能助菩提择法等言答应说而不说者。<a id="a-CZ"></a>当知此义有余。<a id="a-Ca"></a>复次欲现异说异文。<a id="a-Cb"></a>由异说异文故。<a id="a-Cc"></a>说者受者俱生欣乐。<a id="a-Cd"></a>复次欲现二门二略二阶二蹬二炬二明二光二影故作是说。<a id="a-Ce"></a>复次先作是说。<a id="a-Cf"></a>尽无生智名曰菩提。<a id="a-Cg"></a>修道位中觉支义显。<a id="a-Ch"></a>近菩提故说助菩提。<a id="a-Ci"></a>见道位中道支义显。<a id="a-Cj"></a>去菩提远是故不说。<a id="a-Ck"></a>如契经说。<a id="a-Cl"></a>不净观俱修念觉支。<a id="a-Cm"></a>依止厌依止离依止灭回向于舍。<a id="a-Cn"></a>乃至舍觉支广说亦尔。<a id="a-Co"></a>问不净观是有漏。<a id="a-Cp"></a>七觉支是无漏。<a id="a-Cq"></a>云何有漏法与无漏法俱。<a id="a-Cr"></a>尊者世友作如是说。<a id="a-Cs"></a>以不净观摄伏其心。<a id="a-Ct"></a>令极调柔有堪能已无间能起觉支现前。<a id="a-Cu"></a>从此复能起不净观。<a id="a-Cv"></a>依如是义故说俱言。</p>
  <p id="aCw">如契经说。<a id="a-Cx"></a>诸圣弟子。<a id="a-Cy"></a>若以一心属耳听法。<a id="a-Cz"></a>能断五盖修七觉支速令圆满。<a id="a-D0"></a>问要在意识修所成慧能断烦恼非在五识。<a id="a-D1"></a>生得闻思能断烦恼。<a id="a-D2"></a>如何乃说若以一心属耳听法能断五盖。<a id="a-D3"></a>答依展转因故作是说。<a id="a-D4"></a>谓善耳识无间引生善意识。<a id="a-D5"></a>此善意识无间引生闻所成慧。<a id="a-D6"></a>此闻所成慧无间引生思所成慧。<a id="a-D7"></a>此思所成慧无间引生修所成慧。<a id="a-D8"></a>此修所成慧修习纯熟。<a id="a-D9"></a>能断五盖故不违理。<a id="a-DA"></a>问断五盖时未能圆满修七觉支。<a id="a-DB"></a>何故契经作如是说。<a id="a-DC"></a>能断五盖修七觉支速令圆满。<a id="a-DD"></a>答离欲染时名能断五盖。<a id="a-DE"></a>离色染时名修七觉支离无色染时名速令圆满故无有失。<a id="a-DF"></a>有作是说。<a id="a-DG"></a>离欲染时名能断五盖。<a id="a-DH"></a>离无色染时名修七觉支速令圆满。<a id="a-DI"></a>此说初后略去中间故无有失。<a id="a-DJ"></a>复有说者。<a id="a-DK"></a>无间道时名能断五盖。<a id="a-DL"></a>解脱道时名修七觉支速令圆满。<a id="a-DM"></a>相邻近故说名为速。</p>
 </body>
</html>