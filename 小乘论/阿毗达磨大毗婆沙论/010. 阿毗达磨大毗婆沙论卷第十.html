<!doctype html>
<html id="z3IBVaJ11R" data-ver="1059">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">卷阿毗达磨大毗婆沙论卷第十</h1>
  <h2 id="a2">杂蕴第一中智纳息第二之二</h2>
  <p id="a3">问缘一切法非我行相。<a id="a-4"></a>自体是何。<a id="a-5"></a>答慧为自体。<a id="a-6"></a>如自体我物相分。<a id="a-7"></a>自性亦尔。<a id="a-8"></a>已说自体。<a id="a-9"></a>所以今当说。<a id="a-A"></a>问何故名为缘一切法非我行相。<a id="a-B"></a>答此慧行一切法起非我相故。<a id="a-C"></a>名缘一切法非我行相。<a id="a-D"></a>界者此行相。<a id="a-E"></a>唯欲色界无色界中。<a id="a-F"></a>亦有此行相而不能缘一切法。<a id="a-G"></a>后当广说。<a id="a-H"></a>地者此行相在七地谓欲界未至静虑中间。<a id="a-I"></a>及根本四静虑。<a id="a-J"></a>此则总说。<a id="a-K"></a>若别说者。<a id="a-L"></a>闻所成慧。<a id="a-M"></a>唯在五地。<a id="a-N"></a>谓欲界四静虑。<a id="a-O"></a>思所成慧唯在欲界。<a id="a-P"></a>修所成慧唯在六地。<a id="a-Q"></a>谓前说七地中除欲界。<a id="a-R"></a>四无色地。<a id="a-S"></a>亦有此行相。<a id="a-T"></a>而不能缘一切法。<a id="a-U"></a>谓空无边处。<a id="a-V"></a>非我行相。<a id="a-W"></a>缘四无色。<a id="a-X"></a>彼因彼灭。<a id="a-Y"></a>一切类智品道。<a id="a-Z"></a>及四无色非择灭。<a id="a-a"></a>一切类智品道。<a id="a-b"></a>非择灭并一切虚空无为。<a id="a-c"></a>或欲令是一物。<a id="a-d"></a>或欲令是多物。<a id="a-e"></a>此行相尽能缘。<a id="a-f"></a>识无边处非我行相。<a id="a-g"></a>缘上三无色。<a id="a-h"></a>彼因彼灭。<a id="a-i"></a>一切类智品道。<a id="a-j"></a>及上三无色非择灭。<a id="a-k"></a>一切类智品道。<a id="a-l"></a>非择灭并一切虚空无为。<a id="a-m"></a>或欲令是一物。<a id="a-n"></a>或欲令是多物此行相尽能缘。<a id="a-o"></a>无所有处非我行相。<a id="a-p"></a>缘上二无色。<a id="a-q"></a>彼因彼灭。<a id="a-r"></a>一切类智品道。<a id="a-s"></a>及上二无色非择灭。<a id="a-t"></a>一切类智品道非择灭。<a id="a-u"></a>及一切虚空无为。<a id="a-v"></a>或欲令是一物。<a id="a-w"></a>或欲令是多物。<a id="a-x"></a>此行相尽能缘非想非非想处。<a id="a-y"></a>非我行相。<a id="a-z"></a>缘非想非非想处。<a id="a-10"></a>彼因彼灭。<a id="a-11"></a>一切类智品道。<a id="a-12"></a>及非想非非想处非择灭。<a id="a-13"></a>一切类智品道。<a id="a-14"></a>非择灭并一切虚空无为或欲令是一物。<a id="a-15"></a>或欲令是多物。<a id="a-16"></a>此行相尽能缘。<a id="a-17"></a>有余师说。<a id="a-18"></a>空无边处非我行相。<a id="a-19"></a>缘五地非择灭。<a id="a-1A"></a>谓四无色第四静虑。<a id="a-1B"></a>余如前说。<a id="a-1C"></a>乃至非想非非想处非我行相。<a id="a-1D"></a>缘二地非择灭。<a id="a-1E"></a>谓彼自地无所有处。<a id="a-1F"></a>余如前说。<a id="a-1G"></a>评曰。<a id="a-1H"></a>应知此中前说者好。<a id="a-1I"></a>问何故无色地。<a id="a-1J"></a>无缘一切法。<a id="a-1K"></a>非我行相耶。<a id="a-1L"></a>答若地中有顺决择分。<a id="a-1M"></a>及彼加行相似善根。<a id="a-1N"></a>彼地可有缘一切法。<a id="a-1O"></a>非我行相。<a id="a-1P"></a>无色不尔故彼地无。<a id="a-1Q"></a>有说。<a id="a-1R"></a>若地中有行谛善根。<a id="a-1S"></a>彼地可有如是行相。<a id="a-1T"></a>无色不尔。<a id="a-1U"></a>有说。<a id="a-1V"></a>若地中有现观边世俗智。<a id="a-1W"></a>彼地可有如是行相。<a id="a-1X"></a>无色不尔。<a id="a-1Y"></a>有说。<a id="a-1Z"></a>若地中有见道及见道加行。<a id="a-1a"></a>彼地中有如是行相。<a id="a-1b"></a>无色不尔。<a id="a-1c"></a>有说。<a id="a-1d"></a>若地观胜有此行相无色止胜故彼地无。<a id="a-1e"></a>所依者。<a id="a-1f"></a>此非我行相。<a id="a-1g"></a>依欲色界身。<a id="a-1h"></a>初起依欲界身。<a id="a-1i"></a>行相者。<a id="a-1j"></a>作非我行相。<a id="a-1k"></a>所缘者。<a id="a-1l"></a>缘一切法。<a id="a-1m"></a>念住者。<a id="a-1n"></a>是杂缘法念住。<a id="a-1o"></a>智者是世俗智。<a id="a-1p"></a>三摩地俱者非三摩地俱。<a id="a-1q"></a>根相应者三根相应。<a id="a-1r"></a>谓乐喜舍。<a id="a-1s"></a>问亦有善忧根能缘一切法。<a id="a-1t"></a>何故此行相非彼相应。<a id="a-1u"></a>答互相违故。<a id="a-1v"></a>谓此欢行相转。<a id="a-1w"></a>彼戚行相转。<a id="a-1x"></a>故不相应。<a id="a-1y"></a>世者此行相堕三世。<a id="a-1z"></a>缘三世及离世。<a id="a-20"></a>善不善无记者。<a id="a-21"></a>是善缘三种三界。<a id="a-22"></a>系不系者。<a id="a-23"></a>欲色界系。<a id="a-24"></a>缘三界系及不系。<a id="a-25"></a>学无学。<a id="a-26"></a>非学非无学者。<a id="a-27"></a>是非学非无学。<a id="a-28"></a>缘三种见所断修所断。<a id="a-29"></a>不断者是修所断缘三种。<a id="a-2A"></a>缘名缘义者。<a id="a-2B"></a>名义俱缘。<a id="a-2C"></a>缘自相续他相续。<a id="a-2D"></a>非相续者。<a id="a-2E"></a>三种俱缘。<a id="a-2F"></a>闻思修所成者。<a id="a-2G"></a>通三种。<a id="a-2H"></a>加行得。<a id="a-2I"></a>离染得。<a id="a-2J"></a>生得者。<a id="a-2K"></a>可言通三种。<a id="a-2L"></a>此则总说。<a id="a-2M"></a>若别说者。<a id="a-2N"></a>欲界闻思所成非我行相。<a id="a-2O"></a>唯加行得。<a id="a-2P"></a>色界闻所成非我行相。<a id="a-2Q"></a>可言加行得可言生得。<a id="a-2R"></a>云何可言加行得。<a id="a-2S"></a>谓若此间于自共相善。<a id="a-2T"></a>修习者生彼便得。<a id="a-2U"></a>若不尔者生彼不得。<a id="a-2V"></a>云何可言生得。<a id="a-2W"></a>谓虽此间善修习已。<a id="a-2X"></a>若未生彼终不能得。<a id="a-2Y"></a>生彼方得。<a id="a-2Z"></a>彼闻所成非我行相。<a id="a-2a"></a>必依此间所修加行。<a id="a-2b"></a>生彼得故。<a id="a-2c"></a>色界修所成非我行相。<a id="a-2d"></a>是加行得及离染得。<a id="a-2e"></a>亦可言是生得。<a id="a-2f"></a>问若欲界没。<a id="a-2g"></a>生第二静虑。<a id="a-2h"></a>第二静虑没生初静虑。<a id="a-2i"></a>彼得初静虑非我行相不。<a id="a-2j"></a>答若先善修习者得。<a id="a-2k"></a>不尔者不得。<a id="a-2l"></a>乃至生第四静虑亦尔。<a id="a-2m"></a>问若欲界没。<a id="a-2n"></a>生无色界。<a id="a-2o"></a>无色界没。<a id="a-2p"></a>生初静虑。<a id="a-2q"></a>彼得初静虑非我行相不。<a id="a-2r"></a>有说。<a id="a-2s"></a>不得。<a id="a-2t"></a>以极远故。<a id="a-2u"></a>如是说者。<a id="a-2v"></a>若先善修习者得。<a id="a-2w"></a>不尔者不得。<a id="a-2x"></a>乃至生第四静虑亦尔。<a id="a-2y"></a>问若初静虑没。<a id="a-2z"></a>生第二静虑。<a id="a-30"></a>第二静虑没。<a id="a-31"></a>生初静虑。<a id="a-32"></a>彼得初静虑非我行相不。<a id="a-33"></a>答若先善修习者得。<a id="a-34"></a>不尔者不得。<a id="a-35"></a>生余地亦尔。<a id="a-36"></a>问何等补特伽罗得此行相。<a id="a-37"></a>为但圣者。<a id="a-38"></a>为通异生。<a id="a-39"></a>有作是说。<a id="a-3A"></a>唯圣者得。<a id="a-3B"></a>非诸异生。<a id="a-3C"></a>如是说者。<a id="a-3D"></a>异生亦得。<a id="a-3E"></a>问异生有二种。<a id="a-3F"></a>谓内法外法。<a id="a-3G"></a>何等异生得此行相。<a id="a-3H"></a>有作是说。<a id="a-3I"></a>内法者得。<a id="a-3J"></a>非外法者。<a id="a-3K"></a>彼着我故。<a id="a-3L"></a>不能修习空无我见。<a id="a-3M"></a>如是说者。<a id="a-3N"></a>外法异生亦得此行相。<a id="a-3O"></a>然与内别。<a id="a-3P"></a>谓内法者。<a id="a-3Q"></a>亦加行得亦生得。<a id="a-3R"></a>亦得亦在身亦成就。<a id="a-3S"></a>亦现在前。<a id="a-3T"></a>外法异生。<a id="a-3U"></a>唯生得而不在身成就。<a id="a-3V"></a>不现在前。<a id="a-3W"></a>以着我故。<a id="a-3X"></a>问云何起非我行相耶。<a id="a-3Y"></a>答若生欲界。<a id="a-3Z"></a>起欲色界非我行相。<a id="a-3a"></a>俱能缘一切法。<a id="a-3b"></a>若生初静虑。<a id="a-3c"></a>起初静虑非我行相。<a id="a-3d"></a>不定者亦能缘一切法。<a id="a-3e"></a>定者唯缘从初静虑乃至有顶。<a id="a-3f"></a>起上三静虑非我行相。<a id="a-3g"></a>亦唯能缘从初静虑乃至有顶。<a id="a-3h"></a>若生第二静虑。<a id="a-3i"></a>起第二静虑非我行相。<a id="a-3j"></a>不定者能缘一切法。<a id="a-3k"></a>定者唯缘从第二静虑乃至有顶。<a id="a-3l"></a>起第三第四静虑非我行相。<a id="a-3m"></a>亦唯能缘从第二静虑乃至有顶。<a id="a-3n"></a>若生第三第四静虑。<a id="a-3o"></a>如理应说。<a id="a-3p"></a>若生欲界色无色界。<a id="a-3q"></a>起无色界非我行相。<a id="a-3r"></a>缘法分齐如前已说。<a id="a-3s"></a>问欲色二界非我行相。<a id="a-3t"></a>何者缘法多耶。<a id="a-3u"></a>答色界非我行相。<a id="a-3v"></a>若不定者。<a id="a-3w"></a>所缘法与欲界等。<a id="a-3x"></a>若定者则所缘法少于欲界。<a id="a-3y"></a>谓不能缘自随转色。<a id="a-3z"></a>欲界非我行相。<a id="a-40"></a>无随转色故。<a id="a-41"></a>能缘一切色故。<a id="a-42"></a>有说。<a id="a-43"></a>言有身念住。<a id="a-44"></a>缘一切色无有受心。<a id="a-45"></a>法念住缘一切受心法。<a id="a-46"></a>问此缘一切法非我行相。<a id="a-47"></a>为有漏为无漏耶。<a id="a-48"></a>答是有漏非无漏。<a id="a-49"></a>所以者何。<a id="a-4A"></a>有世俗非我行相。<a id="a-4B"></a>尚不能缘一切法。<a id="a-4C"></a>如顺决择分。<a id="a-4D"></a>何况无漏非我行相。<a id="a-4E"></a>能缘一切法耶。<a id="a-4F"></a>以此行相别谛缘故。<a id="a-4G"></a>如诸邪见尚无一时缘二谛者。<a id="a-4H"></a>况缘多耶。<a id="a-4I"></a>如所对治能对治亦尔。<a id="a-4J"></a>问有漏非我行相。<a id="a-4K"></a>能断烦恼不。<a id="a-4L"></a>答不能断。<a id="a-4M"></a>问若尔圣者何故起耶。<a id="a-4N"></a>答令根转利入圣道故。<a id="a-4O"></a>复次由四缘故圣者起之。<a id="a-4P"></a>一为现法乐住故。<a id="a-4Q"></a>二为观本所作故。<a id="a-4R"></a>三为游戏功德故。<a id="a-4S"></a>四为受用圣财故。<a id="a-4T"></a>问此非我行相。<a id="a-4U"></a>为欣作意俱。<a id="a-4V"></a>为厌作意俱耶。<a id="a-4W"></a>设尔何失。<a id="a-4X"></a>若欣作意俱者。<a id="a-4Y"></a>云何缘可厌法。<a id="a-4Z"></a>若厌作意俱者。<a id="a-4a"></a>云何缘可欣法。<a id="a-4b"></a>答应作是说。<a id="a-4c"></a>欣作意俱。<a id="a-4d"></a>问若尔云何缘可厌法。<a id="a-4e"></a>答彼瑜伽师。<a id="a-4f"></a>于可欣法生欣尚故。<a id="a-4g"></a>设于无量可厌聚中。<a id="a-4h"></a>有一可欣则生欣乐。<a id="a-4i"></a>何况多耶。<a id="a-4j"></a>如铜钱聚上置一金钱。<a id="a-4k"></a>便于此聚总生欣乐。<a id="a-4l"></a>此亦如是。<a id="a-4m"></a>故无有失。</p>
  <p id="a4n">颇有二心展转相因耶。<a id="a-4o"></a>乃至广说。<a id="a-4p"></a>问何故作此论。<a id="a-4q"></a>答为止他宗显己义故。<a id="a-4r"></a>谓或有执。<a id="a-4s"></a>因缘无体。<a id="a-4t"></a>为止彼宗欲明因缘实有体性。<a id="a-4u"></a>或复有执。<a id="a-4v"></a>一补特伽罗。<a id="a-4w"></a>有二心俱生。<a id="a-4x"></a>如大众部。<a id="a-4y"></a>为止彼宗明一补特伽罗无二心俱生。<a id="a-4z"></a>或有外道。<a id="a-50"></a>引世现喻执后为前因。<a id="a-51"></a>彼作是说。<a id="a-52"></a>现见泉涌。<a id="a-53"></a>后逼于前。<a id="a-54"></a>令其涌泒。<a id="a-55"></a>此中后水为前水因。<a id="a-56"></a>如是诸法行三世时。<a id="a-57"></a>未来世逼令入现在。<a id="a-58"></a>现在世逼令入过去。<a id="a-59"></a>故未来世为现在因。<a id="a-5A"></a>现在复与过去为因。<a id="a-5B"></a>为止彼宗欲明后法非前法因。<a id="a-5C"></a>若是因者。<a id="a-5D"></a>便违内外缘起诸法。<a id="a-5E"></a>违内法缘起者。<a id="a-5F"></a>谓应行缘无明。<a id="a-5G"></a>乃至老死缘生。<a id="a-5H"></a>父母因子。<a id="a-5I"></a>眼色因眼识。<a id="a-5J"></a>乃至意法因意识。<a id="a-5K"></a>又应羯逻蓝因頞部昙。<a id="a-5L"></a>乃至壮因于老。<a id="a-5M"></a>如是等违外法缘起者。<a id="a-5N"></a>谓应种子因芽。<a id="a-5O"></a>乃至花因于果。<a id="a-5P"></a>如是等复有大过。<a id="a-5Q"></a>谓应未造业而受果。<a id="a-5R"></a>受果已方造业。<a id="a-5S"></a>其事云何。<a id="a-5T"></a>应先受苦乐异熟。<a id="a-5U"></a>后造善恶业。<a id="a-5V"></a>先得律仪不律仪果。<a id="a-5W"></a>后受律仪不律仪戒。<a id="a-5X"></a>先堕地狱后造无间。<a id="a-5Y"></a>先作轮王后造彼业。<a id="a-5Z"></a>先得无上正等菩提。<a id="a-5a"></a>然后乃修六到彼岸。<a id="a-5b"></a>若未作业先受根者。<a id="a-5c"></a>应已作业而便失坏。<a id="a-5d"></a>是则应无解脱出离。<a id="a-5e"></a>是故不可后为前因。<a id="a-5f"></a>由此因缘故作斯论。<a id="a-5g"></a>颇有二心展转相因耶。<a id="a-5h"></a>答无。<a id="a-5i"></a>所以者何。<a id="a-5j"></a>无一补特伽罗非前非后。<a id="a-5k"></a>二心俱生。<a id="a-5l"></a>又非后心为前心因。<a id="a-5m"></a>此中无者。<a id="a-5n"></a>即止拨无因缘实体。<a id="a-5o"></a>谓无二心展转相因。<a id="a-5p"></a>然有余法互为因义。<a id="a-5q"></a>无一补特伽罗等者。<a id="a-5r"></a>即止大众部执。<a id="a-5s"></a>一补特伽罗有二心俱生。<a id="a-5t"></a>一补特伽罗者。<a id="a-5u"></a>遮多补特伽罗。<a id="a-5v"></a>非前者遮过去。<a id="a-5w"></a>非后者遮未来。<a id="a-5x"></a>此则显示一补特伽罗现在一刹那顷无有二心。<a id="a-5y"></a>有别诵言。<a id="a-5z"></a>非曾非当非现一补特伽罗二心俱生。<a id="a-60"></a>此则显示一补特伽罗三世。<a id="a-61"></a>一刹那顷皆无二心。<a id="a-62"></a>又非后心为前心因者。<a id="a-63"></a>此即止外道执后为前因。<a id="a-64"></a>显示后法非前因义。<a id="a-65"></a>此中俱依五因作论故答言无。<a id="a-66"></a>若依六因应答言有。<a id="a-67"></a>以能作因皆遍有故。<a id="a-68"></a>无一补特伽罗等者。<a id="a-69"></a>遮相应俱有因义。<a id="a-6A"></a>又非后心为前心因者。<a id="a-6B"></a>遮同类遍行异熟因义。<a id="a-6C"></a>皆不遮者。<a id="a-6D"></a>谓能作因。<a id="a-6E"></a>如说二心无互为因义。<a id="a-6F"></a>如是二受二想。<a id="a-6G"></a>二思二触。<a id="a-6H"></a>二作意二胜解。<a id="a-6I"></a>二欲二念。<a id="a-6J"></a>二定二慧等。<a id="a-6K"></a>诸心所法二眼。<a id="a-6L"></a>乃至二身等诸色法。<a id="a-6M"></a>二命根二众同分等。<a id="a-6N"></a>心不相应行法同类。<a id="a-6O"></a>皆无互为因义。</p>
  <p id="a6P">颇有二心。<a id="a-6Q"></a>展转相缘耶。<a id="a-6R"></a>乃至广说。<a id="a-6S"></a>问此中不应先作此论。<a id="a-6T"></a>应先作此论。<a id="a-6U"></a>何故无一补特伽罗。<a id="a-6V"></a>乃至广说。<a id="a-6W"></a>所以者何。<a id="a-6X"></a>先说无一补特伽罗。<a id="a-6Y"></a>非前非后二心俱生。<a id="a-6Z"></a>虽作是说。<a id="a-6a"></a>而未说其因缘。<a id="a-6b"></a>故次应说。<a id="a-6c"></a>何故无一补特伽罗。<a id="a-6d"></a>乃至广说。<a id="a-6e"></a>而不先作是说者。<a id="a-6f"></a>有何意耶答是作论者意欲尔故。<a id="a-6g"></a>乃至广说。<a id="a-6h"></a>有说。<a id="a-6i"></a>阿毗达磨为显诸法性相故说。<a id="a-6j"></a>不应求其次第。<a id="a-6k"></a>但不违法相。<a id="a-6l"></a>若先若后。<a id="a-6m"></a>俱不应责。<a id="a-6n"></a>有说。<a id="a-6o"></a>论有二种。<a id="a-6p"></a>一根本论。<a id="a-6q"></a>二傍生论。<a id="a-6r"></a>此中颇有二心。<a id="a-6s"></a>展转相因相缘等者。<a id="a-6t"></a>是根本论。<a id="a-6u"></a>何故无一补特伽罗等者。<a id="a-6v"></a>是傍生论。<a id="a-6w"></a>二根本论。<a id="a-6x"></a>理应先说。<a id="a-6y"></a>一傍生论理应后说。<a id="a-6z"></a>故此先说。<a id="a-70"></a>颇有二心展转相缘耶。<a id="a-71"></a>乃至广说。<a id="a-72"></a>问何故作此论。<a id="a-73"></a>答欲令疑者得决定故。<a id="a-74"></a>谓前说无二心展转相因。<a id="a-75"></a>勿谓亦无二心展转相缘。<a id="a-76"></a>为除此疑。<a id="a-77"></a>显有二心展转相缘。<a id="a-78"></a>复有说者。<a id="a-79"></a>为止拨无所缘缘体者。<a id="a-7A"></a>意显所缘缘体性实有。<a id="a-7B"></a>故作斯论。</p>
  <p id="a7C">颇有二心展转相缘耶。<a id="a-7D"></a>答有。<a id="a-7E"></a>如有心起无未来。<a id="a-7F"></a>心即思惟。<a id="a-7G"></a>此起第二心。<a id="a-7H"></a>乃至广说。<a id="a-7I"></a>问此中但应总答言。<a id="a-7J"></a>有不应更说。<a id="a-7K"></a>如有等言。<a id="a-7L"></a>所以者何。<a id="a-7M"></a>如说若法与彼法为所缘。<a id="a-7N"></a>此法与彼法。<a id="a-7O"></a>有时非所缘耶。<a id="a-7P"></a>答无。<a id="a-7Q"></a>时非所缘故。<a id="a-7R"></a>答虽总言有于义已足。<a id="a-7S"></a>而为饶益诸弟子等。<a id="a-7T"></a>令得明了故复重说。<a id="a-7U"></a>如有等言。<a id="a-7V"></a>如有心起无未来。<a id="a-7W"></a>心即思惟。<a id="a-7X"></a>此起第二心者。<a id="a-7Y"></a>谓先起一刹那邪见。<a id="a-7Z"></a>或唯谤未来邪见聚。<a id="a-7a"></a>或总谤未来有漏诸蕴。<a id="a-7b"></a>后起第二刹那邪见。<a id="a-7c"></a>或唯谤过去邪见聚。<a id="a-7d"></a>或总谤过去诸蕴。<a id="a-7e"></a>彼二邪见。<a id="a-7f"></a>相应心展转相缘。<a id="a-7g"></a>如邪见后生邪见于彼谤无。<a id="a-7h"></a>如是邪见后生有身见。<a id="a-7i"></a>于彼执我我所。<a id="a-7j"></a>边执见计。<a id="a-7k"></a>断常见取执。<a id="a-7l"></a>第一戒禁取执能净疑犹豫贪染。<a id="a-7m"></a>恚憎慢自举无明不了。<a id="a-7n"></a>又邪见后或生正见。<a id="a-7o"></a>于彼起非常苦空非我。<a id="a-7p"></a>因集生缘。<a id="a-7q"></a>是有是实是性是分。<a id="a-7r"></a>有因有起。<a id="a-7s"></a>有处有事行相。<a id="a-7t"></a>或生无覆无记心。<a id="a-7u"></a>于彼起非如理。<a id="a-7v"></a>非不如理行相。<a id="a-7w"></a>是名邪见。<a id="a-7x"></a>相应心与诸有漏心。<a id="a-7y"></a>展转相缘。<a id="a-7z"></a>如邪见心余染污心应知亦尔。<a id="a-80"></a>此中且说邪见为门。<a id="a-81"></a>同染污故。<a id="a-82"></a>如有心起有未来。<a id="a-83"></a>心即思惟此起第二心。<a id="a-84"></a>问何故复作此论。<a id="a-85"></a>答前说邪见心。<a id="a-86"></a>与有漏心展转相缘。<a id="a-87"></a>今欲说正见心。<a id="a-88"></a>与有漏心展转相缘。<a id="a-89"></a>故作此论。<a id="a-8A"></a>谓先起一刹那正见或唯于未来正见聚。<a id="a-8B"></a>或总于未来有漏诸蕴。<a id="a-8C"></a>起有行相。<a id="a-8D"></a>后起第二刹那正见。<a id="a-8E"></a>或唯于过去正见聚。<a id="a-8F"></a>或总于过去有漏诸蕴。<a id="a-8G"></a>起非常等行相。<a id="a-8H"></a>如正见后生正见。<a id="a-8I"></a>于彼起非常等行相。<a id="a-8J"></a>如是正见后或生邪见。<a id="a-8K"></a>于彼谤无有身见。<a id="a-8L"></a>执我我所。<a id="a-8M"></a>广说乃至无明不了。<a id="a-8N"></a>又正见后或生无覆无记心。<a id="a-8O"></a>于彼起非如理非不如理行相。<a id="a-8P"></a>是名正见。<a id="a-8Q"></a>相应心与诸有漏心。<a id="a-8R"></a>展转相缘。<a id="a-8S"></a>如正见心。<a id="a-8T"></a>无覆无记心应知亦尔。<a id="a-8U"></a>同不染故。<a id="a-8V"></a>如有心起无未来道。<a id="a-8W"></a>心即思惟此起第二心。<a id="a-8X"></a>问何故复作此论。<a id="a-8Y"></a>答前说邪见心。<a id="a-8Z"></a>与有漏心。<a id="a-8a"></a>展转相缘。<a id="a-8b"></a>今欲说邪见心。<a id="a-8c"></a>与无漏心展转相缘。<a id="a-8d"></a>故作此论。<a id="a-8e"></a>谓先起一刹那邪见谤未来道。<a id="a-8f"></a>后入正性离生。<a id="a-8g"></a>起苦忍苦智。<a id="a-8h"></a>或集忍集智。<a id="a-8i"></a>于彼过去邪见聚。<a id="a-8j"></a>起非常苦空非我。<a id="a-8k"></a>因集生缘行相。<a id="a-8l"></a>如是二心展转相缘。<a id="a-8m"></a>应知此中遮刹那遮流注。<a id="a-8n"></a>不遮时分。<a id="a-8o"></a>不遮众同分。<a id="a-8p"></a>不遮无始以来。<a id="a-8q"></a>遮刹那者。<a id="a-8r"></a>谓必无有前刹那起邪见谤圣道。<a id="a-8s"></a>第二刹那即能入正性离生故。<a id="a-8t"></a>遮流注者。<a id="a-8u"></a>谓必无有一流注中。<a id="a-8v"></a>先起邪见谤圣道。<a id="a-8w"></a>后即能入正性离生。<a id="a-8x"></a>不遮时分者。<a id="a-8y"></a>谓初日分时。<a id="a-8z"></a>起邪见谤圣道。<a id="a-90"></a>中日分时。<a id="a-91"></a>即能入正性离生。<a id="a-92"></a>中日分时。<a id="a-93"></a>起邪见谤圣道。<a id="a-94"></a>后日分时。<a id="a-95"></a>即能入正性离生。<a id="a-96"></a>夜三分亦尔。<a id="a-97"></a>如是昼夜半月月时年诸位皆悉不遮。<a id="a-98"></a>况众同分。<a id="a-99"></a>无始已来。<a id="a-9A"></a>如邪见疑无明应知亦尔。<a id="a-9B"></a>同缘道故。<a id="a-9C"></a>如有心起有未来道。<a id="a-9D"></a>心即思惟此起第二心。<a id="a-9E"></a>问何故复造此论。<a id="a-9F"></a>答前说正见心。<a id="a-9G"></a>与有漏心展转相缘。<a id="a-9H"></a>今欲说正见心。<a id="a-9I"></a>与无漏心展转相缘。<a id="a-9J"></a>故造斯论。<a id="a-9K"></a>谓先起一刹那正见。<a id="a-9L"></a>或唯于未来无漏心。<a id="a-9M"></a>或总于未来无漏诸蕴。<a id="a-9N"></a>起有行相。<a id="a-9O"></a>后起圣道。<a id="a-9P"></a>或惟于过去正见聚。<a id="a-9Q"></a>或总于过去有漏诸蕴。<a id="a-9R"></a>起非常苦空非我。<a id="a-9S"></a>因集生缘行相。<a id="a-9T"></a>如是二心展转相缘。<a id="a-9U"></a>应知此中诸有欲令唯共相作意无间起圣道者。<a id="a-9V"></a>彼遮刹那。<a id="a-9W"></a>不遮流注等。<a id="a-9X"></a>遮刹那者。<a id="a-9Y"></a>此有未来道心行相。<a id="a-9Z"></a>是自相作意故。<a id="a-9a"></a>诸有欲令二种作意无间皆起圣道者。<a id="a-9b"></a>彼亦不遮刹那。<a id="a-9c"></a>如有二知他心者。<a id="a-9d"></a>彼二心展转相缘。<a id="a-9e"></a>问何故复作此论。<a id="a-9f"></a>答前说自相续心。<a id="a-9g"></a>与自相续心展转相缘。<a id="a-9h"></a>今欲说自相续心。<a id="a-9i"></a>与他相续心展转相缘。<a id="a-9j"></a>故作斯论。<a id="a-9k"></a>问此中说何等二知他心者。<a id="a-9l"></a>彼二心互相缘耶。<a id="a-9m"></a>答此中说根等地等道等。<a id="a-9n"></a>二知他心者。<a id="a-9o"></a>彼二心展转相缘。<a id="a-9p"></a>根等者。<a id="a-9q"></a>谓同利根中根软根。<a id="a-9r"></a>地等者。<a id="a-9s"></a>谓同依初静虑。<a id="a-9t"></a>乃至同依第四静虑。<a id="a-9u"></a>道等者。<a id="a-9v"></a>谓同有漏。<a id="a-9w"></a>同无漏。<a id="a-9x"></a>同法智品。<a id="a-9y"></a>同类智品。<a id="a-9z"></a>同学同无学。<a id="a-A0"></a>问彼二心云何相缘。<a id="a-A1"></a>答但缘彼心。<a id="a-A2"></a>非彼心所缘及能缘行相。<a id="a-A3"></a>若缘彼心所缘及能缘行相者。<a id="a-A4"></a>则有自缘之过。<a id="a-A5"></a>问亦有余智俱心展转相缘。<a id="a-A6"></a>何故但说他心智俱。<a id="a-A7"></a>答是作论者。<a id="a-A8"></a>意欲尔故。<a id="a-A9"></a>乃至广说。<a id="a-AA"></a>有说。<a id="a-AB"></a>应说而不说者。<a id="a-AC"></a>当知此义有余。<a id="a-AD"></a>有说。<a id="a-AE"></a>此中但说明了不杂易可知者。<a id="a-AF"></a>余智不尔。<a id="a-AG"></a>问有多种他心智。<a id="a-AH"></a>此中为说何者。<a id="a-AI"></a>答说加行得离染得者。<a id="a-AJ"></a>问何故不说余耶。<a id="a-AK"></a>答是作论者意欲尔故。<a id="a-AL"></a>乃至广说。<a id="a-AM"></a>有说。<a id="a-AN"></a>应说而不说者。<a id="a-AO"></a>当知此义有余。<a id="a-AP"></a>有说。<a id="a-AQ"></a>此中但说名义胜者。<a id="a-AR"></a>谓加行得。<a id="a-AS"></a>离染得者。<a id="a-AT"></a>是修所成。<a id="a-AU"></a>通慧所摄四支五支。<a id="a-AV"></a>胜静虑果。<a id="a-AW"></a>有说。<a id="a-AX"></a>此智于境无有谬失。<a id="a-AY"></a>余则不尔。<a id="a-AZ"></a>是以不说。<a id="a-Aa"></a>今因此文动尔焰海。<a id="a-Ab"></a>如说。<a id="a-Ac"></a>二心展转相缘。<a id="a-Ad"></a>应知受等诸心所法相缘亦尔。<a id="a-Ae"></a>又亦应说部界善等诸心相缘。<a id="a-Af"></a>部者。<a id="a-Ag"></a>谓见苦所断心。<a id="a-Ah"></a>与见苦集修所断心展转相缘。<a id="a-Ai"></a>见集所断心。<a id="a-Aj"></a>与见苦集修所断心。<a id="a-Ak"></a>展转相缘。<a id="a-Al"></a>见灭所断。<a id="a-Am"></a>有漏缘心展转相缘。<a id="a-An"></a>见道所断。<a id="a-Ao"></a>有漏缘心展转相缘。<a id="a-Ap"></a>见道所断。<a id="a-Aq"></a>无漏缘心与无漏心。<a id="a-Ar"></a>展转相缘。<a id="a-As"></a>应知无漏心亦展转相缘。<a id="a-At"></a>修所断心展转相缘。<a id="a-Au"></a>修所断心与无漏心展转相缘。<a id="a-Av"></a>应知修所断心。<a id="a-Aw"></a>与见苦集所断心展转相缘者。<a id="a-Ax"></a>谓善无覆无记。<a id="a-Ay"></a>与无漏心。<a id="a-Az"></a>展转相缘者唯善。<a id="a-B0"></a>界者欲界心。<a id="a-B1"></a>与欲色界及不系心。<a id="a-B2"></a>展转相缘。<a id="a-B3"></a>色界心与色无色界及不系心。<a id="a-B4"></a>展转相缘。<a id="a-B5"></a>无色界心。<a id="a-B6"></a>与无色界及不系心。<a id="a-B7"></a>展转相缘。<a id="a-B8"></a>应知无色界心。<a id="a-B9"></a>与色界心展转相缘者。<a id="a-BA"></a>谓空无边处近分。<a id="a-BB"></a>善等者。<a id="a-BC"></a>谓善不善无记心。<a id="a-BD"></a>各与三种心。<a id="a-BE"></a>展转相缘。<a id="a-BF"></a>唯除不善异熟。<a id="a-BG"></a>以彼唯在五识身故。<a id="a-BH"></a>余无覆无记心。<a id="a-BI"></a>有展转相缘义。<a id="a-BJ"></a>又此中所说。<a id="a-BK"></a>邪见谤因谤果者。<a id="a-BL"></a>有四句差别。<a id="a-BM"></a>谓或依因谤果。<a id="a-BN"></a>或依果谤因。<a id="a-BO"></a>或不依因谤果。<a id="a-BP"></a>或不依果谤因。<a id="a-BQ"></a>依因谤果者。<a id="a-BR"></a>如说。<a id="a-BS"></a>妙行恶行无果异熟。<a id="a-BT"></a>依果谤因者。<a id="a-BU"></a>如说。<a id="a-BV"></a>一切士夫补特伽罗所受苦乐无因无缘。<a id="a-BW"></a>不依因谤果者。<a id="a-BX"></a>如说。<a id="a-BY"></a>无有化生有情。<a id="a-BZ"></a>不依果谤因者。<a id="a-Ba"></a>如说。<a id="a-Bb"></a>无有妙行恶行。</p>
  <p id="aBc">问缘有四种。<a id="a-Bd"></a>此中何故但说因及所缘。<a id="a-Be"></a>非余二耶。<a id="a-Bf"></a>答是作论者意欲尔故。<a id="a-Bg"></a>乃至广说。<a id="a-Bh"></a>有说。<a id="a-Bi"></a>应说而不说者。<a id="a-Bj"></a>当知此义有余。<a id="a-Bk"></a>有说。<a id="a-Bl"></a>彼二亦在此所说中。<a id="a-Bm"></a>谓若说因缘。<a id="a-Bn"></a>应知已说等无间缘。<a id="a-Bo"></a>如无二心展转为因。<a id="a-Bp"></a>亦无二心展转为等无间故。<a id="a-Bq"></a>若说所缘缘。<a id="a-Br"></a>当知已说增上缘。<a id="a-Bs"></a>如有二心展转为所缘。<a id="a-Bt"></a>亦有二心展转为增上故。<a id="a-Bu"></a>何故无一补特伽罗。<a id="a-Bv"></a>乃至广说。<a id="a-Bw"></a>问何故复作此论。<a id="a-Bx"></a>答为止他宗显己义故。<a id="a-By"></a>谓或有执。<a id="a-Bz"></a>等无间缘。<a id="a-C0"></a>体非实有。<a id="a-C1"></a>为遮彼意。<a id="a-C2"></a>欲显实有等无间缘。<a id="a-C3"></a>或有执。<a id="a-C4"></a>一补特伽罗二心俱生为重遮彼显唯一心。<a id="a-C5"></a>有说。<a id="a-C6"></a>此文是傍生论。<a id="a-C7"></a>前说无一补特伽罗。<a id="a-C8"></a>非前非后。<a id="a-C9"></a>二心俱生。<a id="a-CA"></a>未说所以。<a id="a-CB"></a>今欲说之。<a id="a-CC"></a>故作斯论。<a id="a-CD"></a>何故无一补特伽罗。<a id="a-CE"></a>非前非后二心俱生。<a id="a-CF"></a>答无第二等无间缘故。<a id="a-CG"></a>谓心心所法生必依止等无间缘。<a id="a-CH"></a>既无第二等无间缘。<a id="a-CI"></a>故必无一补特伽罗。<a id="a-CJ"></a>非前非后二心俱生。<a id="a-CK"></a>此复应问。<a id="a-CL"></a>何故无第二等无间缘。<a id="a-CM"></a>故复答言。<a id="a-CN"></a>有情一一心相续转故。<a id="a-CO"></a>谓有情心。<a id="a-CP"></a>法尔一一相续而转。<a id="a-CQ"></a>无二无多。<a id="a-CR"></a>此是展转更相答义。<a id="a-CS"></a>有说。<a id="a-CT"></a>此文重答前问谓先问言。<a id="a-CU"></a>何故无一补特伽罗。<a id="a-CV"></a>非前非后二心俱生。<a id="a-CW"></a>今重答言。<a id="a-CX"></a>有情一一心相续转。<a id="a-CY"></a>谓一一有情由法尔力。<a id="a-CZ"></a>但有一心相续而转。<a id="a-Ca"></a>所以者何。<a id="a-Cb"></a>未来心聚。<a id="a-Cc"></a>必由现在和合故生。<a id="a-Cd"></a>不和合则不生。<a id="a-Ce"></a>现在但有一和合故。<a id="a-Cf"></a>令未来心一一而起。<a id="a-Cg"></a>犹如多人经于狭路。<a id="a-Ch"></a>一一而过尚无二并。<a id="a-Ci"></a>何况有多。<a id="a-Cj"></a>又如牛羊圈门狭小一一而出。<a id="a-Ck"></a>无二无多。<a id="a-Cl"></a>如是有情未来心聚。<a id="a-Cm"></a>依现和合一一而生。<a id="a-Cn"></a>设现在世有多和合。<a id="a-Co"></a>为开次者。<a id="a-Cp"></a>则应一时有多心起。<a id="a-Cq"></a>但无此事故一一生。<a id="a-Cr"></a>又由和合有先后故。<a id="a-Cs"></a>假使先有修道和合。<a id="a-Ct"></a>后见道者则应修道。<a id="a-Cu"></a>先见道生但无此事故。<a id="a-Cv"></a>先起见道。<a id="a-Cw"></a>由此无一补特伽罗。<a id="a-Cx"></a>非前非后。<a id="a-Cy"></a>二心俱生。<a id="a-Cz"></a>于此义中复有分别。<a id="a-D0"></a>谓何故无一补特伽罗。<a id="a-D1"></a>非前非后二心俱生。<a id="a-D2"></a>尊者世友说曰。<a id="a-D3"></a>于一刹那身。<a id="a-D4"></a>唯有一心。<a id="a-D5"></a>依彼转故无有二。<a id="a-D6"></a>复次于一刹那命根唯一心。<a id="a-D7"></a>依彼转故无有二。<a id="a-D8"></a>复次于一刹那。<a id="a-D9"></a>唯有一类众同分心。<a id="a-DA"></a>依彼转故无有二。<a id="a-DB"></a>大德说曰。<a id="a-DC"></a>法生时和合唯一无二。<a id="a-DD"></a>不可一和合有二果生故。<a id="a-DE"></a>一刹那心唯有一。<a id="a-DF"></a>复有说者。<a id="a-DG"></a>若有二心俱生。<a id="a-DH"></a>则应不可调伏。<a id="a-DI"></a>如今一心刚强[怡-台+龍]悷。<a id="a-DJ"></a>犹难调伏况二心耶。<a id="a-DK"></a>若心不可调伏。<a id="a-DL"></a>则无得解脱义。<a id="a-DM"></a>故一相续无二心俱。<a id="a-DN"></a>或有说者。<a id="a-DO"></a>若一相续二心俱生。<a id="a-DP"></a>则有杂染清净。<a id="a-DQ"></a>俱时起过。<a id="a-DR"></a>谓一心杂染。<a id="a-DS"></a>一心清净。<a id="a-DT"></a>如是则无得解脱理。<a id="a-DU"></a>又应一时生善恶趣。<a id="a-DV"></a>复次若一相续二心俱生。<a id="a-DW"></a>何妨有三。<a id="a-DX"></a>若有三者。<a id="a-DY"></a>应一时受三界异熟。<a id="a-DZ"></a>是则界坏亦无解脱。<a id="a-Da"></a>复次若一相续三心俱生。<a id="a-Db"></a>何妨有四。<a id="a-Dc"></a>若有四者。<a id="a-Dd"></a>应一时受四生异熟。<a id="a-De"></a>是则生坏亦无解脱。<a id="a-Df"></a>复次若一相续四心俱生。<a id="a-Dg"></a>何妨有五。<a id="a-Dh"></a>若有五者。<a id="a-Di"></a>应一时受五趣异熟。<a id="a-Dj"></a>是则趣坏亦无解脱。<a id="a-Dk"></a>复次若一相续五心俱生。<a id="a-Dl"></a>何妨有六。<a id="a-Dm"></a>则应一时六识俱起应一时取一切境界。<a id="a-Dn"></a>复次若一相续六心俱生。<a id="a-Do"></a>何妨有百。<a id="a-Dp"></a>若有百者何妨有千。<a id="a-Dq"></a>乃至何妨无数俱起。<a id="a-Dr"></a>若尔诸法从未来世。<a id="a-Ds"></a>应一时生。<a id="a-Dt"></a>于现在世一时而灭。<a id="a-Du"></a>是则应无未来现在。<a id="a-Dv"></a>以观未来现在故。<a id="a-Dw"></a>说有过去。<a id="a-Dx"></a>未来现在无故过去亦无。<a id="a-Dy"></a>若无三世则无有为。<a id="a-Dz"></a>若无有为则无无为。<a id="a-E0"></a>如是则一切法皆无。<a id="a-E1"></a>是为大过。<a id="a-E2"></a>是故无有二心俱生。<a id="a-E3"></a>有余师说。<a id="a-E4"></a>若一相续二心俱生。<a id="a-E5"></a>则应受等诸心所法亦二俱生。<a id="a-E6"></a>则一刹那应有十蕴。<a id="a-E7"></a>则有情坏。<a id="a-E8"></a>有情坏故所依身坏。<a id="a-E9"></a>所依坏故则五部坏。<a id="a-EA"></a>五部坏故则对治坏。<a id="a-EB"></a>对治坏故则遍知坏。<a id="a-EC"></a>遍知坏故沙门果等一切皆坏。<a id="a-ED"></a>勿有此过。<a id="a-EE"></a>故一相续无二心俱。<a id="a-EF"></a>问如一刹那有多心所。<a id="a-EG"></a>而无前过心亦应尔。<a id="a-EH"></a>尊者世友说曰。<a id="a-EI"></a>心所虽多而与心同一。<a id="a-EJ"></a>等无间缘之所引起。<a id="a-EK"></a>如心是一受等亦一。<a id="a-EL"></a>故无有过。<a id="a-EM"></a>大德说曰。<a id="a-EN"></a>心与受等一和合生。<a id="a-EO"></a>如心是一受等亦一。<a id="a-EP"></a>故无有过。<a id="a-EQ"></a>复有说者。<a id="a-ER"></a>心与受等一作意生。<a id="a-ES"></a>如心是一受等亦一。<a id="a-ET"></a>虽皆名心所而体类各异。<a id="a-EU"></a>故无有失。</p>
  <p id="aEV">问如前所说。<a id="a-EW"></a>等无间缘自体是何。<a id="a-EX"></a>答除阿罗汉最后心心所法。<a id="a-EY"></a>诸余过去现在心心所法。<a id="a-EZ"></a>是谓等无间缘自体。<a id="a-Ea"></a>问何故阿罗汉最后心心所法。<a id="a-Eb"></a>非等无间缘耶。<a id="a-Ec"></a>答彼心心所法。<a id="a-Ed"></a>若是等无间缘者。<a id="a-Ee"></a>彼后应有心心所法生。<a id="a-Ef"></a>若尔便无究竟解脱。<a id="a-Eg"></a>有余师说。<a id="a-Eh"></a>彼亦是等无间缘。<a id="a-Ei"></a>彼后心心所法不生者。<a id="a-Ej"></a>有余缘故。<a id="a-Ek"></a>非彼为碍。<a id="a-El"></a>设当生者亦与作缘。<a id="a-Em"></a>犹如意根意界意处。<a id="a-En"></a>彼不应作是说。<a id="a-Eo"></a>所以者何。<a id="a-Ep"></a>等无间缘依作用立。<a id="a-Eq"></a>若法与彼法作等无间缘。<a id="a-Er"></a>无法无有情。<a id="a-Es"></a>无咒术无药物等。<a id="a-Et"></a>能为障碍令彼不生。<a id="a-Eu"></a>意根界处。<a id="a-Ev"></a>依根相故立。<a id="a-Ew"></a>虽后识不生。<a id="a-Ex"></a>而有根等相故。<a id="a-Ey"></a>得名根等问何故阿罗汉最后心有意根等相而无等无间缘相耶。<a id="a-Ez"></a>答意根界处。<a id="a-F0"></a>不必观于后法。<a id="a-F1"></a>故立观心所等。<a id="a-F2"></a>亦得名故。<a id="a-F3"></a>等无间缘。<a id="a-F4"></a>观后法立后不生故。<a id="a-F5"></a>不说为缘。<a id="a-F6"></a>复次不生法中。<a id="a-F7"></a>有意识相。<a id="a-F8"></a>故最后心是意根等。<a id="a-F9"></a>不生法中无等无间相。<a id="a-FA"></a>以杂乱住故。<a id="a-FB"></a>是以最后心等。<a id="a-FC"></a>不立等无间缘。<a id="a-FD"></a>问等无间缘。<a id="a-FE"></a>以何为相。<a id="a-FF"></a>答体即是相。<a id="a-FG"></a>相即是体。<a id="a-FH"></a>不应离体别求其相。<a id="a-FI"></a>尊者世友说曰。<a id="a-FJ"></a>能开避义。<a id="a-FK"></a>是等无间缘相。<a id="a-FL"></a>复次与次第义。<a id="a-FM"></a>是等无间缘相。<a id="a-FN"></a>复次与作用义。<a id="a-FO"></a>是等无间缘相。<a id="a-FP"></a>复次能生心义。<a id="a-FQ"></a>是等无间缘相。<a id="a-FR"></a>复次能引发心义。<a id="a-FS"></a>是等无间缘相。<a id="a-FT"></a>复次能警觉心义。<a id="a-FU"></a>是等无间缘相。<a id="a-FV"></a>复次能令心相续义。<a id="a-FW"></a>是等无间缘相。<a id="a-FX"></a>大德说曰。<a id="a-FY"></a>能引生无间心义。<a id="a-FZ"></a>是等无间缘相。<a id="a-Fa"></a>尊者婆末罗说曰。<a id="a-Fb"></a>能令未已生心续已生心义。<a id="a-Fc"></a>是等无间缘相。<a id="a-Fd"></a>阿毗达磨者说曰。<a id="a-Fe"></a>能令各别自相法无间生义。<a id="a-Ff"></a>是等无间缘相。<a id="a-Fg"></a>各别自相法者。<a id="a-Fh"></a>谓受想等心所。<a id="a-Fi"></a>及心自相各别。<a id="a-Fj"></a>俱时而生无容有二。<a id="a-Fk"></a>有余师说。<a id="a-Fl"></a>令相似法无间生义。<a id="a-Fm"></a>是等无间缘相。<a id="a-Fn"></a>已说体相。<a id="a-Fo"></a>所以今当说。<a id="a-Fp"></a>问何故名曰等无间缘。<a id="a-Fq"></a>答此缘能引等无间法。<a id="a-Fr"></a>是故名曰。<a id="a-Fs"></a>等无间缘。</p>
  <p id="aFt">问前后刹那。<a id="a-Fu"></a>诸心所法。<a id="a-Fv"></a>或多或少。<a id="a-Fw"></a>云何名等。<a id="a-Fx"></a>如欲界心所多非色界。<a id="a-Fy"></a>色界心所多非无色界。<a id="a-Fz"></a>善心所多非不善。<a id="a-G0"></a>不善心所多非无记。<a id="a-G1"></a>有漏心所多非无漏。<a id="a-G2"></a>如何可说此缘能引等无间法耶。<a id="a-G3"></a>答。<a id="a-G4"></a>依事等说。<a id="a-G5"></a>不依数等。<a id="a-G6"></a>故无有过。<a id="a-G7"></a>若一心中。<a id="a-G8"></a>有一想二受等者可不名等。<a id="a-G9"></a>以一心中受等心所随所应生。<a id="a-GA"></a>各唯有一。<a id="a-GB"></a>是故名等。<a id="a-GC"></a>问为心但与心。<a id="a-GD"></a>受等但与受等。<a id="a-GE"></a>作等无间缘。<a id="a-GF"></a>为不尔耶。<a id="a-GG"></a>相似相续沙门说曰。<a id="a-GH"></a>心但与心作等无间缘。<a id="a-GI"></a>受等亦尔。<a id="a-GJ"></a>各与自类作等无间缘。<a id="a-GK"></a>彼不应作是说。<a id="a-GL"></a>所以者何。<a id="a-GM"></a>若必尔者。<a id="a-GN"></a>应善心还生善心。<a id="a-GO"></a>不善心还生不善心。<a id="a-GP"></a>无记心还生无记心。<a id="a-GQ"></a>贪心还生贪心。<a id="a-GR"></a>恚心还生恚心。<a id="a-GS"></a>痴心还生痴心。<a id="a-GT"></a>如是便无究竟解脱。<a id="a-GU"></a>又诸心所。<a id="a-GV"></a>或少或多。<a id="a-GW"></a>少生多时。<a id="a-GX"></a>便应缘阙。<a id="a-GY"></a>多生少时。<a id="a-GZ"></a>便应果减。<a id="a-Ga"></a>如是则一心聚中。<a id="a-Gb"></a>有从缘生。<a id="a-Gc"></a>有不从缘生。<a id="a-Gd"></a>有作缘者。<a id="a-Ge"></a>有不作缘者。<a id="a-Gf"></a>又无漏心聚。<a id="a-Gg"></a>应无缘而生。<a id="a-Gh"></a>应作是说。<a id="a-Gi"></a>心与心亦与受等。<a id="a-Gj"></a>受与受亦与心等。<a id="a-Gk"></a>作等无间缘。<a id="a-Gl"></a>余心所亦尔。</p>
  <p id="aGm">问为心与心。<a id="a-Gn"></a>作近等无间缘非受等。<a id="a-Go"></a>受等与受等。<a id="a-Gp"></a>作近等无间缘非心等。<a id="a-Gq"></a>为不尔耶。<a id="a-Gr"></a>相似相续沙门说曰。<a id="a-Gs"></a>心与心作近等无间缘非受等。<a id="a-Gt"></a>受等与受等。<a id="a-Gu"></a>作近等无间缘非心等。<a id="a-Gv"></a>彼不应作是说。<a id="a-Gw"></a>所以者何。<a id="a-Gx"></a>前已说能开避义是等无间缘相。<a id="a-Gy"></a>开避义中。<a id="a-Gz"></a>无远近故。<a id="a-H0"></a>应作是说。<a id="a-H1"></a>前生心聚与后生心聚。<a id="a-H2"></a>作等无间缘。<a id="a-H3"></a>无有差别。<a id="a-H4"></a>如豆等聚。</p>
 </body>
</html>