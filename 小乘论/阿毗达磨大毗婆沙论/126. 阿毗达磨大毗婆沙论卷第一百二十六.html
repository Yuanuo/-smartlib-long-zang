<!doctype html>
<html id="z3IBVeT13J" data-ver="989">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百二十六</h1>
  <h2 id="a2">业蕴第四中自业纳息第五之三</h2>
  <p id="a3">云何苾刍留多寿行。<a id="a-4"></a>乃至广说。<a id="a-5"></a>问何故作此论。<a id="a-6"></a>答为欲分别契经义故。<a id="a-7"></a>如契经说。<a id="a-8"></a>时薄伽梵留多命行。<a id="a-9"></a>舍多寿行。<a id="a-A"></a>又欲分别毗奈耶义故。<a id="a-B"></a>如毗奈耶说。<a id="a-C"></a>大生主为首。<a id="a-D"></a>五百苾刍尼留多命行舍多寿行。<a id="a-E"></a>经毗奈耶虽有是说。<a id="a-F"></a>而未分别留舍因缘。<a id="a-G"></a>彼经及毗奈耶是此论根本。<a id="a-H"></a>彼未说者今应说之。<a id="a-I"></a>故作斯论。<a id="a-J"></a>又诸造论皆为分别诸所有法自相共相。<a id="a-K"></a>今此亦然。<a id="a-L"></a>不应为问。</p>
  <p id="aM">云何苾刍留多寿行。<a id="a-N"></a>答谓阿罗汉成就神通得心自在。<a id="a-O"></a>若于僧众若别人所。<a id="a-P"></a>以衣以钵。<a id="a-Q"></a>或以随一沙门命缘众具布施施已发愿即入边际第四静虑。<a id="a-R"></a>从定起已心念口言。<a id="a-S"></a>诸我能感富异熟业。<a id="a-T"></a>愿此转招寿异熟果。<a id="a-U"></a>时彼能招富异熟业。<a id="a-V"></a>则转能招寿异熟果。<a id="a-W"></a>问彼有何缘留多寿行。<a id="a-X"></a>答留多寿行。<a id="a-Y"></a>略有二缘。<a id="a-Z"></a>谓为饶益他及住持佛法。<a id="a-a"></a>为饶益他者。<a id="a-b"></a>谓教弟子修诸观行。<a id="a-c"></a>彼审观察齐我寿住。<a id="a-d"></a>此诸门人逮胜法不。<a id="a-e"></a>设我寿尽为更有余。<a id="a-f"></a>能善开示道非道不若见无能便留寿行。<a id="a-g"></a>为住持佛法者。<a id="a-h"></a>谓营佛像僧房等事。<a id="a-i"></a>彼审观察齐我寿住。<a id="a-j"></a>此所营事得成办不。<a id="a-k"></a>设我寿尽为更有余善巧方便能成办不。<a id="a-l"></a>若见无能便留寿行。<a id="a-m"></a>又彼观见当有国王大臣长者等欲毁灭佛法。<a id="a-n"></a>便审观察齐我寿住当有方便令不毁灭不。<a id="a-o"></a>设我寿尽为更有余善巧方便能住持不。<a id="a-p"></a>若见无能便留寿行为留寿行。<a id="a-q"></a>以衣钵等施僧别人。<a id="a-r"></a>依契经说。<a id="a-s"></a>谓世尊说。<a id="a-t"></a>若有施主能施他物名施五事。<a id="a-u"></a>由此还当得五事果。<a id="a-v"></a>一寿二色三力四乐五辩。<a id="a-w"></a>彼审观察为施僧众。<a id="a-x"></a>当获大果为施别人。<a id="a-y"></a>若见施僧当获大果便施与僧。<a id="a-z"></a>若施别人当获大果便施别人。<a id="a-10"></a>是故于僧或别人所以衣以钵。<a id="a-11"></a>或以随一沙门命缘众具布施。<a id="a-12"></a>施已发愿即入边际第四静虑。<a id="a-13"></a>从定起已心念口言。<a id="a-14"></a>诸我能感富异熟业。<a id="a-15"></a>愿此转招寿异熟果。<a id="a-16"></a>时彼能招富异熟业则转能招寿异熟果。</p>
  <p id="a17">问理无富异熟果可成寿异熟果。<a id="a-18"></a>何故乃说富异熟业。<a id="a-19"></a>则转能招寿异熟果。<a id="a-1A"></a>答无转果体。<a id="a-1B"></a>有转业力。<a id="a-1C"></a>谓由布施边际定力。<a id="a-1D"></a>转富异熟业招寿异熟果。<a id="a-1E"></a>虽俱可转而彼今时不顾富果。<a id="a-1F"></a>祈寿果故。<a id="a-1G"></a>有余师说。<a id="a-1H"></a>有业先感寿异熟果。<a id="a-1I"></a>然有灾障由今布施边际定力。<a id="a-1J"></a>彼灾障灭寿异熟起。<a id="a-1K"></a>虽俱可转而彼今时不顾富果。<a id="a-1L"></a>祈寿果故。<a id="a-1M"></a>有作是说。<a id="a-1N"></a>有业先招寿异熟果。<a id="a-1O"></a>然不决定由今布施边际定力。<a id="a-1P"></a>令招寿业决定与果。<a id="a-1Q"></a>复有欲令由施定故引取宿世残寿异熟。<a id="a-1R"></a>谓阿罗汉有余生中残寿异熟。<a id="a-1S"></a>由今布施边际定力引令现前定力不思议令久断还续。</p>
  <p id="a1T">问所留寿行正由谁引。<a id="a-1U"></a>为由施力为定力耶。<a id="a-1V"></a>若由施力不应入定。<a id="a-1W"></a>若由定力不应行施。<a id="a-1X"></a>有说由施。<a id="a-1Y"></a>有说由定。<a id="a-1Z"></a>如是说者。<a id="a-1a"></a>俱由二种。<a id="a-1b"></a>虽多行施若不入定彼终不能引寿果故。<a id="a-1c"></a>虽数入定若不行施彼终不能引寿果故。<a id="a-1d"></a>然施力能引定力令决定。<a id="a-1e"></a>由此故言俱由二种。<a id="a-1f"></a>云何苾刍舍多寿行。<a id="a-1g"></a>答谓阿罗汉成就神通得心自在。<a id="a-1h"></a>如前布施。<a id="a-1i"></a>施已发愿即入边际第四静虑。<a id="a-1j"></a>从定起已心念口言。<a id="a-1k"></a>诸我能感寿异熟业。<a id="a-1l"></a>愿此转招富异熟果。<a id="a-1m"></a>时彼能招寿异熟业。<a id="a-1n"></a>则转能招富异熟果。<a id="a-1o"></a>问彼有何缘舍多寿行。<a id="a-1p"></a>答自利利他俱究竟故。<a id="a-1q"></a>已得尽智故名自利究竟。<a id="a-1r"></a>于利他事。<a id="a-1s"></a>若有堪能此事成已便归圆寂。<a id="a-1t"></a>若无堪能亦名究竟。<a id="a-1u"></a>有作是说。<a id="a-1v"></a>彼厌自身犹如毒器。<a id="a-1w"></a>故愿弃舍。<a id="a-1x"></a>如有颂言。</p>
  <p id="a1y">梵行妙成立　　圣道已善修</p>
  <p id="a1z">寿尽时欢喜　　犹如舍毒器</p>
  <p id="a20">为舍寿行以衣钵等施僧别人。<a id="a-21"></a>依契经说。<a id="a-22"></a>谓世尊说诸福业事略有三种。<a id="a-23"></a>一施性福业事。<a id="a-24"></a>二戒性福业事。<a id="a-25"></a>三修性福业事。<a id="a-26"></a>于施性事。<a id="a-27"></a>若习若修。<a id="a-28"></a>若多所作。<a id="a-29"></a>感大富果。<a id="a-2A"></a>乃至广说。<a id="a-2B"></a>彼审观察为施僧众当获大果为施别人。<a id="a-2C"></a>若见施僧当获大果便施与僧。<a id="a-2D"></a>若施别人当获大果便施别人。<a id="a-2E"></a>故于僧众或别人所。<a id="a-2F"></a>以衣以钵。<a id="a-2G"></a>或以随一沙门命缘众具布施。<a id="a-2H"></a>施已发愿即入边际第四静虑。<a id="a-2I"></a>从定起已心念口言。<a id="a-2J"></a>诸我能感寿异熟业。<a id="a-2K"></a>愿此转招富异熟果。<a id="a-2L"></a>时彼能招寿异熟业。<a id="a-2M"></a>则转能招富异熟果。<a id="a-2N"></a>问理无寿异熟果可成富异熟果。<a id="a-2O"></a>何故乃说寿异熟业。<a id="a-2P"></a>则转能招富异熟果。<a id="a-2Q"></a>答无转果体。<a id="a-2R"></a>有转业力。<a id="a-2S"></a>谓由布施边际定力。<a id="a-2T"></a>转寿异熟业招富异熟果。<a id="a-2U"></a>虽俱可转而彼今时不顾寿果。<a id="a-2V"></a>祈富果故。<a id="a-2W"></a>有余师说。<a id="a-2X"></a>有业先感富异熟果。<a id="a-2Y"></a>然有灾障。<a id="a-2Z"></a>由今布施边际定力彼灾障灭富异熟起。<a id="a-2a"></a>虽俱可转而彼今时不顾寿果。<a id="a-2b"></a>祈富果故。<a id="a-2c"></a>有作是说。<a id="a-2d"></a>有业先招富异熟果。<a id="a-2e"></a>然不决定。<a id="a-2f"></a>由今布施边际定力。<a id="a-2g"></a>令招富业决定与果。<a id="a-2h"></a>复有说者。<a id="a-2i"></a>有业先招富异熟果粗而非妙。<a id="a-2j"></a>由今布施边际定力。<a id="a-2k"></a>令感粗业转招妙果。<a id="a-2l"></a>谓彼先引长时粗果。<a id="a-2m"></a>今由施定祈愿力故。<a id="a-2n"></a>令彼转招今时妙果。<a id="a-2o"></a>复有欲令由施定故引取宿世残富异熟。<a id="a-2p"></a>谓阿罗汉有余生中残富异熟。<a id="a-2q"></a>由今布施边际定力引令现前。<a id="a-2r"></a>定力不思议令久断还续。</p>
  <p id="a2s">问此富异熟正由谁引。<a id="a-2t"></a>为由施力为定力耶。<a id="a-2u"></a>若由施力不应入定。<a id="a-2v"></a>若由定力不应行施。<a id="a-2w"></a>有说由施。<a id="a-2x"></a>有说由定。<a id="a-2y"></a>如是说者俱由二种。<a id="a-2z"></a>虽多行施若不入定彼终不能引富果故。<a id="a-30"></a>虽数入定若不行施。<a id="a-31"></a>彼终不能引富果故。<a id="a-32"></a>然施力能引定力令决定。<a id="a-33"></a>由此故言俱由二种。<a id="a-34"></a>问若诸有情寿果富果不决定者可有留舍。<a id="a-35"></a>若俱决定如何留舍。<a id="a-36"></a>答但作分限无留舍事。<a id="a-37"></a>譬如良医所记分限无能过者。<a id="a-38"></a>此亦应然。<a id="a-39"></a>尊者妙音作如是说。<a id="a-3A"></a>彼阿罗汉由起边际。<a id="a-3B"></a>第四定力。<a id="a-3C"></a>引色界大种令身中现前。<a id="a-3D"></a>而彼大种有顺寿行有违寿行。<a id="a-3E"></a>由此因缘或留或舍。<a id="a-3F"></a>有作是说。<a id="a-3G"></a>彼阿罗汉由此自在三摩地力。<a id="a-3H"></a>转去曾有宿业所生诸根大种住时势分。<a id="a-3I"></a>引取未曾定力所起诸根大种住时势分。<a id="a-3J"></a>彼说不然。<a id="a-3K"></a>命根别有非根大种为自性故。</p>
  <p id="a3L">经说世尊留多命行。<a id="a-3M"></a>舍多寿行其义云何。<a id="a-3N"></a>有作是说。<a id="a-3O"></a>诸佛世尊舍第三分寿。<a id="a-3P"></a>有作是说。<a id="a-3Q"></a>诸佛世尊舍第五分寿。<a id="a-3R"></a>若说诸佛舍第三分寿者。<a id="a-3S"></a>彼说世尊释迦牟尼寿量应住百二十岁。<a id="a-3T"></a>舍后四十但受八十。<a id="a-3U"></a>问佛出世时此洲人寿不过百岁。<a id="a-3V"></a>何故世尊释迦牟尼寿百二十。<a id="a-3W"></a>答如佛色力种姓富贵徒众智见胜余有情。<a id="a-3X"></a>寿量亦应过众人故若说诸佛舍第五分寿者。<a id="a-3Y"></a>彼说世尊释迦牟尼所感寿量应住百岁。<a id="a-3Z"></a>舍后二十但受八十。<a id="a-3a"></a>问诸佛色力种姓富贵徒众智见胜余有情。<a id="a-3b"></a>何故寿量与众人等。<a id="a-3c"></a>答生在尔所寿量时故。<a id="a-3d"></a>由此经言舍寿行者。<a id="a-3e"></a>谓舍四十或二十岁留命行者。<a id="a-3f"></a>谓留三月。<a id="a-3g"></a>问何故世尊留舍尔所命行寿行不增减耶。<a id="a-3h"></a>答诸佛事业善究竟故。<a id="a-3i"></a>齐尔所时诸佛事业得善究竟故不增减。<a id="a-3j"></a>有说。<a id="a-3k"></a>法尔诸佛世尊唯舍唯留尔所寿命。<a id="a-3l"></a>有说。<a id="a-3m"></a>欲显诸佛世尊不贪寿命能早弃舍。<a id="a-3n"></a>诸余有情贪寿命故不能弃舍。<a id="a-3o"></a>勤求圆寂勿有生疑。<a id="a-3p"></a>佛亦如是。<a id="a-3q"></a>故舍寿行。<a id="a-3r"></a>显异有情化事未终复留三月。<a id="a-3s"></a>有说。<a id="a-3t"></a>欲显诸佛世尊善住圣种故舍寿行。<a id="a-3u"></a>谓如世尊于有有具深生喜足于寿亦然。<a id="a-3v"></a>有说。<a id="a-3w"></a>世尊避衰老位故舍寿行。<a id="a-3x"></a>所化有情事未究竟复留三月。<a id="a-3y"></a>如邬陀夷一时为佛按摩支体见异常相。<a id="a-3z"></a>而白佛言。<a id="a-40"></a>今者世尊。<a id="a-41"></a>支体舒缓诸根变异。<a id="a-42"></a>容貌改常。<a id="a-43"></a>今位尚然。<a id="a-44"></a>况过八十。<a id="a-45"></a>故避衰老舍多寿行。<a id="a-46"></a>有说。<a id="a-47"></a>欲显得定自在故。<a id="a-48"></a>佛世尊留舍寿命。<a id="a-49"></a>如世尊说。<a id="a-4A"></a>我善修行四神足故欲住一劫或一劫余。<a id="a-4B"></a>如意能住。<a id="a-4C"></a>有说。<a id="a-4D"></a>欲显诸佛世尊能伏众魔留舍寿命。<a id="a-4E"></a>谓证无上妙菩提时已伏二魔。<a id="a-4F"></a>谓天烦恼。<a id="a-4G"></a>今将证入涅槃界时又伏二魔。<a id="a-4H"></a>谓蕴及死。<a id="a-4I"></a>伏蕴魔故舍多寿行。<a id="a-4J"></a>伏死魔故留多命行。<a id="a-4K"></a>问命行寿行有何差别。<a id="a-4L"></a>有说无别。<a id="a-4M"></a>如品类足说。<a id="a-4N"></a>云何命根。<a id="a-4O"></a>谓三界寿。<a id="a-4P"></a>有说。<a id="a-4Q"></a>此二亦有差别。<a id="a-4R"></a>谓名即差别。<a id="a-4S"></a>名为命行名寿行故。<a id="a-4T"></a>有说。<a id="a-4U"></a>由此故活名命行。<a id="a-4V"></a>由此故死名寿行有说。<a id="a-4W"></a>所留名命行。<a id="a-4X"></a>所舍名寿行。<a id="a-4Y"></a>有说。<a id="a-4Z"></a>可生法名命行。<a id="a-4a"></a>不可生法名寿行。<a id="a-4b"></a>有说。<a id="a-4c"></a>暂时住名命行。<a id="a-4d"></a>一期住名寿行。<a id="a-4e"></a>有说同分名命行。<a id="a-4f"></a>彼同分名寿行。<a id="a-4g"></a>有说。<a id="a-4h"></a>修果名命行。<a id="a-4i"></a>业果名寿行。<a id="a-4j"></a>有说。<a id="a-4k"></a>无漏业果名命行。<a id="a-4l"></a>有漏业果名寿行。<a id="a-4m"></a>有说。<a id="a-4n"></a>明果名命行。<a id="a-4o"></a>无明果名寿行。<a id="a-4p"></a>有说。<a id="a-4q"></a>新业果名命行。<a id="a-4r"></a>故业果名寿行。<a id="a-4s"></a>有说。<a id="a-4t"></a>与果业果名命行。<a id="a-4u"></a>不与果业果名寿行。<a id="a-4v"></a>有说。<a id="a-4w"></a>近业果名命行。<a id="a-4x"></a>远业果名寿行。<a id="a-4y"></a>尊者妙音作如是说。<a id="a-4z"></a>顺现受业果名命行。<a id="a-50"></a>顺次生受。<a id="a-51"></a>顺后次受。<a id="a-52"></a>顺不定受业果名寿行。<a id="a-53"></a>命行寿行是谓差别问多行言有何义。<a id="a-54"></a>答多言显示所留所舍非一刹那。<a id="a-55"></a>行言显示所留所舍是无常法。<a id="a-56"></a>问何处留舍命行寿行。<a id="a-57"></a>答在欲界非余界。<a id="a-58"></a>在人趣非余趣。<a id="a-59"></a>在三洲非北洲。<a id="a-5A"></a>问谁能留舍命行寿行。<a id="a-5B"></a>答是圣者非异生。<a id="a-5C"></a>是无学非有学。<a id="a-5D"></a>是不时解脱非时解脱。<a id="a-5E"></a>亦男亦女。</p>
  <p id="a5F">云何心狂乱。<a id="a-5G"></a>乃至广说。<a id="a-5H"></a>问何故作此论。<a id="a-5I"></a>答为释契经毗奈耶故。<a id="a-5J"></a>如契经说。<a id="a-5K"></a>婆私瑟搋婆罗门女丧六子故。<a id="a-5L"></a>心发狂乱露形驰走。<a id="a-5M"></a>见世尊已还得本心。<a id="a-5N"></a>毗奈耶说。<a id="a-5O"></a>室利筏蹉心狂乱故。<a id="a-5P"></a>行无量种非沙门法不顺法行。<a id="a-5Q"></a>毗奈耶中又作是说。<a id="a-5R"></a>苦受所逼若心狂乱。<a id="a-5S"></a>及初业位皆无有犯。<a id="a-5T"></a>契经毗奈耶虽作是说。<a id="a-5U"></a>而不广辩。<a id="a-5V"></a>今为广辩故作斯论。</p>
  <p id="a5W">云何心狂乱。<a id="a-5X"></a>答谓由四缘势力所逼令心狂乱。<a id="a-5Y"></a>一由非人现恶色像。<a id="a-5Z"></a>遇已惊恐令心狂乱。<a id="a-5a"></a>谓有非人变作象马驼牛羊等可畏色相。<a id="a-5b"></a>来现其前心便狂乱。<a id="a-5c"></a>问彼曾不见象马等耶。<a id="a-5d"></a>何故今时见便惊恐。<a id="a-5e"></a>答彼虽曾见而今非时非处非道忽然见故。<a id="a-5f"></a>言非时者。<a id="a-5g"></a>谓于夜分见象马等便作是念。<a id="a-5h"></a>何故今时有象马等来至我所。<a id="a-5i"></a>定是非人来相逼害。<a id="a-5j"></a>由此惊恐心便狂乱。<a id="a-5k"></a>言非处者。<a id="a-5l"></a>谓于堂阁房阁等处见象马等便作是念。<a id="a-5m"></a>何缘此处有象马等。<a id="a-5n"></a>定是非人来相逼害。<a id="a-5o"></a>由此惊恐心便狂乱。<a id="a-5p"></a>言非道者。<a id="a-5q"></a>谓于冢间非象马等尝所行路。<a id="a-5r"></a>见象马等便作是念。<a id="a-5s"></a>何缘于此有象马等。<a id="a-5t"></a>定是非人来相逼害。<a id="a-5u"></a>由此惊恐心便狂乱。<a id="a-5v"></a>二由非人忿打支节。<a id="a-5w"></a>苦受所逼令心狂乱。<a id="a-5x"></a>谓于大众游止处所。<a id="a-5y"></a>以轻慢心弃诸便秽。<a id="a-5z"></a>或于诸佛独觉声闻精舍等中。<a id="a-60"></a>行不净行善神忿恚打触支节。<a id="a-61"></a>人有支节如芥子许。<a id="a-62"></a>若打触时心便狂乱。<a id="a-63"></a>三由大种乖违令心狂乱。<a id="a-64"></a>谓有多食胡桃麻子苣藤等时。<a id="a-65"></a>发热风等大种乖反心便狂乱。<a id="a-66"></a>四由先业异熟令心狂乱。<a id="a-67"></a>谓有先时欢喜踊跃。<a id="a-68"></a>传惊怖事令他忧恼。<a id="a-69"></a>或作坑阱陷坠众生。<a id="a-6A"></a>或纵猛火焚烧山泽。<a id="a-6B"></a>或以强力逼他饮酒。<a id="a-6C"></a>或以倒想解释契经。<a id="a-6D"></a>如是等业令心狂乱。<a id="a-6E"></a>然此狂乱非异熟果。<a id="a-6F"></a>但从恶业异熟所生。<a id="a-6G"></a>以恶业不招意地异熟故。<a id="a-6H"></a>有说。<a id="a-6I"></a>狂乱由五种缘。<a id="a-6J"></a>前四如前。<a id="a-6K"></a>愁忧第五。<a id="a-6L"></a>谓因丧失所爱子等。<a id="a-6M"></a>愁毒缠心遂发狂乱。</p>
  <p id="a6N">问此心狂乱于何处有。<a id="a-6O"></a>答于欲界有。<a id="a-6P"></a>非色无色界。<a id="a-6Q"></a>然地狱无。<a id="a-6R"></a>心常乱故。<a id="a-6S"></a>心狂乱者。<a id="a-6T"></a>谓时非恒鬼及傍生有心狂乱。<a id="a-6U"></a>人天亦有。<a id="a-6V"></a>除北俱卢。<a id="a-6W"></a>彼无罪业增上果故。<a id="a-6X"></a>问此心狂乱谁有谁无。<a id="a-6Y"></a>答圣者异生俱容得有。<a id="a-6Z"></a>圣通众圣唯除诸佛。<a id="a-6a"></a>佛无心乱无坏音声。<a id="a-6b"></a>无断末磨。<a id="a-6c"></a>无渐舍命。<a id="a-6d"></a>异生心乱具由五缘。<a id="a-6e"></a>圣者但由大种乖适。<a id="a-6f"></a>圣无惊恐。<a id="a-6g"></a>超五畏故。<a id="a-6h"></a>无非人打。<a id="a-6i"></a>无秽事故。<a id="a-6j"></a>亦无先世恶业异熟。<a id="a-6k"></a>以决定业必先受已方入圣故。<a id="a-6l"></a>不决定业。<a id="a-6m"></a>由圣道力已转灭故。<a id="a-6n"></a>亦无愁忧。<a id="a-6o"></a>证法性故。<a id="a-6p"></a>有说。<a id="a-6q"></a>圣者乱由二缘。<a id="a-6r"></a>谓大种乖违。<a id="a-6s"></a>及非人所打。<a id="a-6t"></a>问圣者已得不作律仪。<a id="a-6u"></a>定无秽事非人何忿。<a id="a-6v"></a>答信佛法者敬重众圣终不恼触。<a id="a-6w"></a>有不信者憎嫉众圣。<a id="a-6x"></a>伺便恼触。<a id="a-6y"></a>故圣亦为非人所打。</p>
  <p id="a6z">问住何等心得有狂乱。<a id="a-70"></a>答住有漏非无漏。<a id="a-71"></a>住意识非五识。<a id="a-72"></a>问若尔。<a id="a-73"></a>何缘见二月等。<a id="a-74"></a>答此等皆是意识分别非五识中有斯乱解。<a id="a-75"></a>问为未狂心说有狂乱。<a id="a-76"></a>为已狂心说有狂乱。<a id="a-77"></a>答非未狂心说有狂乱。<a id="a-78"></a>亦非已狂心说有狂乱。<a id="a-79"></a>然有狂乱心。<a id="a-7A"></a>无狂乱心。<a id="a-7B"></a>住未来世。<a id="a-7C"></a>若遇狂乱缘则无狂心灭。<a id="a-7D"></a>有狂心起。<a id="a-7E"></a>若遇不狂乱缘。<a id="a-7F"></a>则有狂心灭。<a id="a-7G"></a>无狂心起。</p>
  <p id="a7H">问若心狂乱亦散乱耶。<a id="a-7I"></a>答应作四句。<a id="a-7J"></a>有心狂乱非散乱。<a id="a-7K"></a>谓狂者无染心。<a id="a-7L"></a>有心散乱非狂乱。<a id="a-7M"></a>谓不狂者有染心。<a id="a-7N"></a>有心狂乱亦散乱。<a id="a-7O"></a>谓狂者有染心。<a id="a-7P"></a>有心非狂乱亦非散乱。<a id="a-7Q"></a>谓不狂者无染心现前。</p>
  <p id="a7R">何缠相应法皆是不善耶。<a id="a-7S"></a>答谓无惭无愧。<a id="a-7T"></a>问缠有十种。<a id="a-7U"></a>何故唯说无惭无愧。<a id="a-7V"></a>答是作论者意欲尔故。<a id="a-7W"></a>乃至广说。<a id="a-7X"></a>有说。<a id="a-7Y"></a>此二唯是不善。<a id="a-7Z"></a>亦与一切不善心俱。<a id="a-7a"></a>忿覆悭嫉虽但不善而非一切不善心俱。<a id="a-7b"></a>惛沉掉举虽与一切不善心俱。<a id="a-7c"></a>非唯不善。<a id="a-7d"></a>以通不善无记性故。<a id="a-7e"></a>睡眠恶作非唯不善。<a id="a-7f"></a>亦非一切不善心俱。<a id="a-7g"></a>睡眠通三性。<a id="a-7h"></a>恶作通二性故。<a id="a-7i"></a>觉无悔恶心。<a id="a-7j"></a>此二不行故。<a id="a-7k"></a>诸不善心中皆有无惭无愧。<a id="a-7l"></a>诸无惭无愧皆不善心俱互不相离。<a id="a-7m"></a>是故偏说。<a id="a-7n"></a>此中亦应问何善相应法皆是善耶。<a id="a-7o"></a>答谓惭愧。<a id="a-7p"></a>以惭愧与善心更互相随不相离故。<a id="a-7q"></a>而不说者。<a id="a-7r"></a>非独此二唯善性摄。<a id="a-7s"></a>遍善心故。</p>
  <p id="a7t">佛教云何。<a id="a-7u"></a>乃至广说问何故作此论。<a id="a-7v"></a>答为止于非佛教起佛教想故。<a id="a-7w"></a>如今有言。<a id="a-7x"></a>我说佛教。<a id="a-7y"></a>我闻佛教。<a id="a-7z"></a>彼于非佛教中起佛教想。<a id="a-80"></a>为欲遮止如是想故。<a id="a-81"></a>及为显示佛所说者是真佛教。<a id="a-82"></a>余所说者非真佛教。<a id="a-83"></a>故作斯论。<a id="a-84"></a>问今时何故有作是言。<a id="a-85"></a>我说佛教。<a id="a-86"></a>我闻佛教。<a id="a-87"></a>答彼依根本故作是说。<a id="a-88"></a>谓今所说染净缚解生死涅槃因果等法。<a id="a-89"></a>根本皆是佛所说故。<a id="a-8A"></a>有说。<a id="a-8B"></a>彼依相似而说。<a id="a-8C"></a>谓佛先依如是次第名句文身为他演说。<a id="a-8D"></a>今亦复依如是次第名句文身而宣说故有说。<a id="a-8E"></a>彼依随顺而说。<a id="a-8F"></a>谓佛先依如是随顺名句文身为他演说。<a id="a-8G"></a>今亦复依如是随顺名句文身而宣说故。<a id="a-8H"></a>有说。<a id="a-8I"></a>彼依办事处同故作是说。<a id="a-8J"></a>谓如佛边亲闻法要。<a id="a-8K"></a>入圣得果离染尽漏。<a id="a-8L"></a>闻今所说亦办斯事。</p>
  <p id="a8M">佛教云何。<a id="a-8N"></a>答谓佛语言唱词评论语音语路语业语表。<a id="a-8O"></a>是谓佛教。<a id="a-8P"></a>问何故佛教唯是语。<a id="a-8Q"></a>表非无表耶。<a id="a-8R"></a>答生他正解故名佛教。<a id="a-8S"></a>他正解生但由表业非无表故。<a id="a-8T"></a>有说。<a id="a-8U"></a>佛教耳识所取非无表业可耳识取故非佛教。<a id="a-8V"></a>有说。<a id="a-8W"></a>佛教二识所取诸无表业唯一识取。<a id="a-8X"></a>故非佛教。<a id="a-8Y"></a>有说。<a id="a-8Z"></a>世尊三无数劫精勤苦行求佛语表。<a id="a-8a"></a>今得成满。<a id="a-8b"></a>非无表故。<a id="a-8c"></a>谓佛世尊昔于无量正等觉所精勤苦行求无上智。<a id="a-8d"></a>为他说法。<a id="a-8e"></a>依蕴界处求蕴界处。<a id="a-8f"></a>展转相续今得成佛。<a id="a-8g"></a>为诸有情演说法要。<a id="a-8h"></a>令舍生死得般涅槃。<a id="a-8i"></a>此事皆由佛语表业。<a id="a-8j"></a>是故佛教唯佛语表。</p>
  <p id="a8k">问如是佛教以何为体。<a id="a-8l"></a>为是语业。<a id="a-8m"></a>为是名等。<a id="a-8n"></a>若是语业。<a id="a-8o"></a>次后所说当云何通。<a id="a-8p"></a>如说佛教名何法。<a id="a-8q"></a>答谓名身句身文身。<a id="a-8r"></a>次第行列。<a id="a-8s"></a>次第安布。<a id="a-8t"></a>次第连合。<a id="a-8u"></a>伽他所说复云何通。<a id="a-8v"></a>如说欲为颂因文即是字。<a id="a-8w"></a>颂依名转。<a id="a-8x"></a>造者为依。<a id="a-8y"></a>若是名等此文所说当云何通。<a id="a-8z"></a>如说佛教云何。<a id="a-90"></a>谓佛语言乃至语表。<a id="a-91"></a>是谓佛教。<a id="a-92"></a>答应作是说。<a id="a-93"></a>语业为体。<a id="a-94"></a>问若尔。<a id="a-95"></a>次后所说当云何通。<a id="a-96"></a>如说佛教名何法。<a id="a-97"></a>答谓名身句身乃至广说。<a id="a-98"></a>答后文为显佛教作用。<a id="a-99"></a>不欲开示佛教自体。<a id="a-9A"></a>谓次第行列安布连合。<a id="a-9B"></a>名句文身是佛教用。<a id="a-9C"></a>问伽他所说复云何通。<a id="a-9D"></a>答有于名转。<a id="a-9E"></a>有于义转。<a id="a-9F"></a>此中且说于名转者。<a id="a-9G"></a>有说。<a id="a-9H"></a>佛教名等为体。<a id="a-9I"></a>问若尔。<a id="a-9J"></a>此文所说当云何通。<a id="a-9K"></a>如说佛教云何。<a id="a-9L"></a>谓佛语言。<a id="a-9M"></a>乃至广说。<a id="a-9N"></a>答依展转因故作是说。<a id="a-9O"></a>如世子孙展转生法。<a id="a-9P"></a>谓语起名。<a id="a-9Q"></a>名能显义。<a id="a-9R"></a>如是说者语业为体。<a id="a-9S"></a>佛意所说他所闻故。</p>
  <p id="a9T">佛教当言善耶。<a id="a-9U"></a>无记耶。<a id="a-9V"></a>乃至广说。<a id="a-9W"></a>问何故复作此论。<a id="a-9X"></a>答前虽显示佛教自体。<a id="a-9Y"></a>而未显示佛教等起。<a id="a-9Z"></a>今欲显示故作斯论。<a id="a-9a"></a>佛教当言善耶。<a id="a-9b"></a>无记耶。<a id="a-9c"></a>答或善。<a id="a-9d"></a>或无记。<a id="a-9e"></a>云何善。<a id="a-9f"></a>谓佛善心所教语言乃至语表。<a id="a-9g"></a>云何无记。<a id="a-9h"></a>谓佛无记心所发语言乃至语表。<a id="a-9i"></a>问于佛教中何者善。<a id="a-9j"></a>何者无记。<a id="a-9k"></a>答阿毗达磨。<a id="a-9l"></a>素怛缆藏。<a id="a-9m"></a>多分是善。<a id="a-9n"></a>毗奈耶藏多分无记。<a id="a-9o"></a>如世尊说。<a id="a-9p"></a>门应关闭。<a id="a-9q"></a>衣钵应置竹架龙牙。<a id="a-9r"></a>如是等言皆无记故。<a id="a-9s"></a>有说。<a id="a-9t"></a>佛教若为所化说应知是善。<a id="a-9u"></a>若为余事说是则无记。<a id="a-9v"></a>如世尊告阿难陀言。<a id="a-9w"></a>汝往观天为雨不雨。<a id="a-9x"></a>园中何故高声大声。<a id="a-9y"></a>如是等言皆无记故。<a id="a-9z"></a>有说。<a id="a-A0"></a>佛教若用功说应知是善。<a id="a-A1"></a>若任运说是则无记。<a id="a-A2"></a>有说。<a id="a-A3"></a>佛教力无畏等所摄受者应知是善。<a id="a-A4"></a>力无畏等不摄受者是则无记。</p>
  <p id="aA5">声闻独觉善心发语。<a id="a-A6"></a>善无记心俱得究竟。<a id="a-A7"></a>无记心发语无记善心俱得究竟。<a id="a-A8"></a>佛善心发语善心究竟。<a id="a-A9"></a>无记心发语无记善心俱得究竟。<a id="a-AA"></a>定无善心发语无记心究竟。<a id="a-AB"></a>诸佛说法有增无减故。<a id="a-AC"></a>佛所作业定无萎退故。</p>
  <p id="aAD">佛教名何法。<a id="a-AE"></a>乃至广说。<a id="a-AF"></a>问何故复作此论。<a id="a-AG"></a>答前虽显示佛教自体。<a id="a-AH"></a>而未显示佛教作用。<a id="a-AI"></a>今为显示故作斯论。</p>
  <p id="aAJ">佛教名何法。<a id="a-AK"></a>答谓名身句身文身。<a id="a-AL"></a>次第行列。<a id="a-AM"></a>次第安布。<a id="a-AN"></a>次第连合。<a id="a-AO"></a>此则总显。<a id="a-AP"></a>佛教作用。<a id="a-AQ"></a>契经。<a id="a-AR"></a>应颂。<a id="a-AS"></a>记说。<a id="a-AT"></a>伽他。<a id="a-AU"></a>自说。<a id="a-AV"></a>因缘。<a id="a-AW"></a>譬喻。<a id="a-AX"></a>本事。<a id="a-AY"></a>本生。<a id="a-AZ"></a>方广。<a id="a-Aa"></a>希法。<a id="a-Ab"></a>论议。<a id="a-Ac"></a>名何法。<a id="a-Ad"></a>答谓名身句身文身。<a id="a-Ae"></a>次第行列。<a id="a-Af"></a>次第安布。<a id="a-Ag"></a>次第连合。<a id="a-Ah"></a>是名佛教作用差别。<a id="a-Ai"></a>契经云何。<a id="a-Aj"></a>谓诸经中散说文句。<a id="a-Ak"></a>如说诸行无常。<a id="a-Al"></a>诸法无我。<a id="a-Am"></a>涅槃寂静等。<a id="a-An"></a>问契经有何义。<a id="a-Ao"></a>答此略说有二义。<a id="a-Ap"></a>一结集义。<a id="a-Aq"></a>二刊定义。<a id="a-Ar"></a>结集义者。<a id="a-As"></a>谓佛语言能摄持义。<a id="a-At"></a>如花鬘缕。<a id="a-Au"></a>如结鬘者以缕结花冠众生首久无遗散。<a id="a-Av"></a>如是佛教结集义门。<a id="a-Aw"></a>冠有情心久无忘失。<a id="a-Ax"></a>刊定义者。<a id="a-Ay"></a>谓佛语言能裁断义。<a id="a-Az"></a>如匠绳墨。<a id="a-B0"></a>如工巧者绳墨众材。<a id="a-B1"></a>易了正邪去曲留直。<a id="a-B2"></a>如是佛教刊定义门。<a id="a-B3"></a>易了是非去恶留善。<a id="a-B4"></a>应颂云何。<a id="a-B5"></a>谓诸经中依前散说契经文句后结为颂。<a id="a-B6"></a>而讽诵之。<a id="a-B7"></a>即结集文结集品等。<a id="a-B8"></a>如世尊告苾刍众言。<a id="a-B9"></a>我说知见能尽诸漏。<a id="a-BA"></a>若无知见能尽漏者。<a id="a-BB"></a>无有是处。<a id="a-BC"></a>世尊散说。<a id="a-BD"></a>此文句已复结为颂。<a id="a-BE"></a>而讽诵言。</p>
  <p id="aBF">有知见尽漏　　无知见不然</p>
  <p id="aBG">达蕴生灭时　　心解脱烦恼</p>
  <p id="aBH">记说云何。<a id="a-BI"></a>谓诸经中诸弟子问如来记说。<a id="a-BJ"></a>或如来问弟子记说。<a id="a-BK"></a>或弟子问弟子记说。<a id="a-BL"></a>化诸天等问记亦然。<a id="a-BM"></a>若诸经中四种问记。<a id="a-BN"></a>若记所证所生处等。<a id="a-BO"></a>伽他云何。<a id="a-BP"></a>谓诸经中结句讽颂彼彼所说即驎颂等如伽他言。</p>
  <p id="aBQ">习近亲爱与怨憎　　便生贪欲及嗔恚</p>
  <p id="aBR">故诸智者俱远避　　独处经行如驎角</p>
  <p id="aBS">自说云何。<a id="a-BT"></a>谓诸经中因忧喜事世尊自说。<a id="a-BU"></a>因喜事者。<a id="a-BV"></a>如佛一时见野象王。<a id="a-BW"></a>便自颂曰。</p>
  <p id="aBX">象王居旷野　　放畅心无忧</p>
  <p id="aBY">智士处闲林　　逍遥志恬寂</p>
  <p id="aBZ">因忧事者。<a id="a-Ba"></a>如佛一时见老夫妻。<a id="a-Bb"></a>便自颂曰。</p>
  <p id="aBc">少不修梵行　　丧失圣财宝</p>
  <p id="aBd">今如二老鹤　　共守一枯池</p>
  <p id="aBe">因缘云何。<a id="a-Bf"></a>谓诸经中遇诸因缘而有所说。<a id="a-Bg"></a>如义品等种种因缘。<a id="a-Bh"></a>如毗奈耶作如是说。<a id="a-Bi"></a>由善财子等最初犯罪。<a id="a-Bj"></a>是故世尊集苾刍僧制立学处。</p>
  <p id="aBk">譬喻云何。<a id="a-Bl"></a>谓诸经中所说种种众多譬喻。<a id="a-Bm"></a>如长譬喻大譬喻等。<a id="a-Bn"></a>如大涅槃持律者说本事云何。<a id="a-Bo"></a>谓诸经中宣说前际所见闻事。<a id="a-Bp"></a>如说过去有大王都。<a id="a-Bq"></a>名有香茅。<a id="a-Br"></a>王名善见。<a id="a-Bs"></a>过去有佛。<a id="a-Bt"></a>名毗钵尸。<a id="a-Bu"></a>为诸弟子说如是法。<a id="a-Bv"></a>过去有佛。<a id="a-Bw"></a>名为式企毗湿缚浮羯洛迦孙驮羯诺迦牟尼迦葉波。<a id="a-Bx"></a>为诸弟子说如是法。<a id="a-By"></a>如是等。<a id="a-Bz"></a>本生云何。<a id="a-C0"></a>谓诸经中宣说过去所经生事。<a id="a-C1"></a>如熊鹿等诸本生经。<a id="a-C2"></a>如佛因提婆达多说五百本生事等。</p>
  <p id="aC3">方广云何。<a id="a-C4"></a>谓诸经中广说种种甚深法义。<a id="a-C5"></a>如五三经梵网幻网五蕴六处大因缘等。<a id="a-C6"></a>胁尊者言。<a id="a-C7"></a>此中般若说名方广。<a id="a-C8"></a>事用大故希法云何。<a id="a-C9"></a>谓诸经中说三宝等甚希有事。<a id="a-CA"></a>有余师说。<a id="a-CB"></a>诸弟子等赞叹世尊希有功德。<a id="a-CC"></a>如舍利子赞叹世尊无上功德。<a id="a-CD"></a>尊者庆喜赞叹世尊甚希有法。<a id="a-CE"></a>论议云何。<a id="a-CF"></a>谓诸经中决判默说大说等教。<a id="a-CG"></a>又如佛一时略说经已。<a id="a-CH"></a>便入静室宴默多时。<a id="a-CI"></a>诸大声闻共集一处。<a id="a-CJ"></a>各以种种异文句义。<a id="a-CK"></a>解释佛说。</p>
  <p id="aCL">书名何法。<a id="a-CM"></a>乃至广说。<a id="a-CN"></a>问何故作此论。<a id="a-CO"></a>答欲令疑者得决定故谓此论中广辩胜义自性差别勿有生疑。<a id="a-CP"></a>作此论者唯善胜义不闲世俗。<a id="a-CQ"></a>为显论者胜义世俗俱善了达故作斯论。</p>
  <p id="aCR">书名何法。<a id="a-CS"></a>答谓如理转变身业及此所依诸巧便智。<a id="a-CT"></a>此中书者非所造字。<a id="a-CU"></a>但是所有能造字法。<a id="a-CV"></a>此能成字故说为书。<a id="a-CW"></a>如理转变身业者。<a id="a-CX"></a>显所起果即是色蕴所依。<a id="a-CY"></a>巧便智者。<a id="a-CZ"></a>显能起因即是四蕴。<a id="a-Ca"></a>如是五蕴为书自性。</p>
  <p id="aCb">数名何法。<a id="a-Cc"></a>答如理转变意业。<a id="a-Cd"></a>及此所依诸巧便智。<a id="a-Ce"></a>此中数者。<a id="a-Cf"></a>非谓所数稻麻等物百千等数。<a id="a-Cg"></a>但是所有能数之法。<a id="a-Ch"></a>此能数法故说为数。<a id="a-Ci"></a>佛弟子中尊者庆喜善解数法余所不过。<a id="a-Cj"></a>曾于一时为乞食故。<a id="a-Ck"></a>执持衣钵趣广严城。<a id="a-Cl"></a>时城门前有一外道。<a id="a-Cm"></a>遥见庆喜窃作念言。<a id="a-Cn"></a>承此沙门解数第一。<a id="a-Co"></a>吾今当试为实尔耶。<a id="a-Cp"></a>时城门边有一大树。<a id="a-Cq"></a>枝叶繁茂名诺瞿陀。<a id="a-Cr"></a>外道趋前指树而问。<a id="a-Cs"></a>汝今知此叶数几何。<a id="a-Ct"></a>尊者仰顾寻答之曰。<a id="a-Cu"></a>今此树叶若干百千。<a id="a-Cv"></a>言已入城。<a id="a-Cw"></a>于后外道作是思惟。<a id="a-Cx"></a>何理验知彼言虚实。<a id="a-Cy"></a>便取少叶而藏匿之。<a id="a-Cz"></a>庆喜出城外道重问。<a id="a-D0"></a>仁向所数为定几何。<a id="a-D1"></a>庆喜报言。<a id="a-D2"></a>吾前已说。<a id="a-D3"></a>外道复曰。<a id="a-D4"></a>请重陈之。<a id="a-D5"></a>尊者看树寻复答曰。<a id="a-D6"></a>先有尔所今少若干。<a id="a-D7"></a>外道欣然谢而叹曰。<a id="a-D8"></a>知数第一信唯其人。<a id="a-D9"></a>又如波罗衍拏。<a id="a-DA"></a>才见佛颔便言此决定有妙齿四十。<a id="a-DB"></a>如斯解数其类寔多。<a id="a-DC"></a>如理转变意业者。<a id="a-DD"></a>显所起果。<a id="a-DE"></a>所依巧便智者。<a id="a-DF"></a>显能起因如是四蕴为数自性。</p>
  <p id="aDG">算名何法。<a id="a-DH"></a>答谓如理转变语业。<a id="a-DI"></a>及此所依诸巧便智。<a id="a-DJ"></a>此中算者。<a id="a-DK"></a>非谓所算一十百千万亿等法。<a id="a-DL"></a>但是所有能算之法。<a id="a-DM"></a>此能算法故说为算。<a id="a-DN"></a>如理转变语业者。<a id="a-DO"></a>显所起果即是色蕴。<a id="a-DP"></a>所依巧便智者。<a id="a-DQ"></a>显能起因即是四蕴。<a id="a-DR"></a>如是五蕴为算自性。</p>
  <p id="aDS">印名何法。<a id="a-DT"></a>答谓如理转变身业。<a id="a-DU"></a>及此所依诸巧便智。<a id="a-DV"></a>此中印者非所造印。<a id="a-DW"></a>但是所有能造印法。<a id="a-DX"></a>此能成印故说为印如理转变身业者。<a id="a-DY"></a>显所起果即是色蕴。<a id="a-DZ"></a>所依巧便智者。<a id="a-Da"></a>显能起因即是四蕴。<a id="a-Db"></a>如是五蕴为印自性诗名何法。<a id="a-Dc"></a>答谓如理转变语业。<a id="a-Dd"></a>及此所依诸巧便智。<a id="a-De"></a>此中诗者非所述咏。<a id="a-Df"></a>但是所有能成咏法。<a id="a-Dg"></a>此能成咏故说为诗。<a id="a-Dh"></a>如理转变语业者。<a id="a-Di"></a>显所起果即是色蕴。<a id="a-Dj"></a>所依巧便智者。<a id="a-Dk"></a>显能起因即是四蕴。<a id="a-Dl"></a>如是五蕴为诗自性。<a id="a-Dm"></a>问于诸文颂何者是诗。<a id="a-Dn"></a>何者非诗。<a id="a-Do"></a>有作是说。<a id="a-Dp"></a>佛语非诗。<a id="a-Dq"></a>余语是诗。<a id="a-Dr"></a>有余师说。<a id="a-Ds"></a>内教非诗。<a id="a-Dt"></a>外教是诗。<a id="a-Du"></a>如是说者。<a id="a-Dv"></a>文义相称能引义利不名为诗。<a id="a-Dw"></a>诗谓翻此世间文颂。</p>
  <p id="aDx">世间种种工巧业处名何法。<a id="a-Dy"></a>乃至广说。<a id="a-Dz"></a>问何故作此论。<a id="a-E0"></a>答欲以略文摄多义故。<a id="a-E1"></a>谓若随诸工巧业处而广说者生多言论。<a id="a-E2"></a>欲以略言类摄彼故而作斯论。<a id="a-E3"></a>世间种种工巧业处名何法。<a id="a-E4"></a>答谓慧为先造作彼。<a id="a-E5"></a>彼工巧业处。<a id="a-E6"></a>及此所依诸巧便智。<a id="a-E7"></a>此中不辩所造作事。<a id="a-E8"></a>但为显示能造作法。<a id="a-E9"></a>造作彼彼工巧业处者。<a id="a-EA"></a>显所起果身语意业随其所应。<a id="a-EB"></a>所依巧便智者。<a id="a-EC"></a>显能起因。<a id="a-ED"></a>如是或以五蕴。<a id="a-EE"></a>或以四蕴为其自性。</p>
  <p id="aEF">处处说威仪路。<a id="a-EG"></a>及起威仪路。<a id="a-EH"></a>威仪路者。<a id="a-EI"></a>谓色香味触四处为体。<a id="a-EJ"></a>起威仪路者。<a id="a-EK"></a>谓能起彼意法二处为体。<a id="a-EL"></a>眼鼻舌身四识是威仪路加行。<a id="a-EM"></a>非起威仪路。<a id="a-EN"></a>意识是威仪加行。<a id="a-EO"></a>亦是起威仪路。<a id="a-EP"></a>又眼等四识能缘。<a id="a-EQ"></a>威仪路。<a id="a-ER"></a>不能缘起威仪路。<a id="a-ES"></a>意识能缘威仪路。<a id="a-ET"></a>亦能缘起威仪路。<a id="a-EU"></a>有余由此所引意识。<a id="a-EV"></a>具能缘十二处。<a id="a-EW"></a>处处说工巧处。<a id="a-EX"></a>及起工巧处。<a id="a-EY"></a>工巧处者。<a id="a-EZ"></a>谓色声香味触五处为体。<a id="a-Ea"></a>起工巧处者。<a id="a-Eb"></a>谓能起彼意法二处为体。<a id="a-Ec"></a>眼等五识是工巧处加行。<a id="a-Ed"></a>非起工巧处。<a id="a-Ee"></a>意识是工巧处加行。<a id="a-Ef"></a>亦起工巧处。<a id="a-Eg"></a>又眼等五识能缘工巧处。<a id="a-Eh"></a>不能缘起工巧处意识能缘工巧处。<a id="a-Ei"></a>亦能缘起工巧处。<a id="a-Ej"></a>有余由此所引意识。<a id="a-Ek"></a>具能缘十二处。</p>
  <p id="aEl">若成就学戒。<a id="a-Em"></a>彼成就非学非无学戒耶。<a id="a-En"></a>答应作四句。<a id="a-Eo"></a>有成就学戒非非学非无学戒。<a id="a-Ep"></a>谓学者生无色界。<a id="a-Eq"></a>彼世俗戒越界地舍故。<a id="a-Er"></a>有成就非学非无学戒非学戒。<a id="a-Es"></a>谓阿罗汉及诸异生。<a id="a-Et"></a>生欲色界。<a id="a-Eu"></a>诸阿罗汉在欲色界。<a id="a-Ev"></a>定成就非学非无学戒。<a id="a-Ew"></a>定不成就学戒。<a id="a-Ex"></a>已舍故。<a id="a-Ey"></a>若诸异生在欲色界。<a id="a-Ez"></a>或成就非学非无学戒。<a id="a-F0"></a>一切异生定不成就学戒。<a id="a-F1"></a>未得故。<a id="a-F2"></a>有成就学戒亦非学非无学戒。<a id="a-F3"></a>谓学者生欲色界。<a id="a-F4"></a>一切学者在欲色界。<a id="a-F5"></a>定成就非学非无学戒及学戒。<a id="a-F6"></a>未舍故。<a id="a-F7"></a>有非成就学戒亦非非学非无学戒。<a id="a-F8"></a>谓阿罗汉及诸异生。<a id="a-F9"></a>生无色界。<a id="a-FA"></a>生彼阿罗汉定不成就学戒。<a id="a-FB"></a>已舍故。<a id="a-FC"></a>生彼异生定不成就学戒。<a id="a-FD"></a>未得故。<a id="a-FE"></a>彼二世俗戒俱不成就。<a id="a-FF"></a>越界地舍故。</p>
  <p id="aFG">若成就无学戒。<a id="a-FH"></a>彼成就非学非无学戒耶。<a id="a-FI"></a>答应作四句。<a id="a-FJ"></a>有成就无学戒非非学非无学戒。<a id="a-FK"></a>谓阿罗汉生无色界。<a id="a-FL"></a>彼世俗戒越界地舍故。<a id="a-FM"></a>有成就非学非无学戒非无学戒。<a id="a-FN"></a>谓诸学者。<a id="a-FO"></a>及诸异生生欲色界。<a id="a-FP"></a>学者在欲色界。<a id="a-FQ"></a>定成就世俗戒。<a id="a-FR"></a>异生在欲色界。<a id="a-FS"></a>或成就世俗戒。<a id="a-FT"></a>彼俱不成就无学戒。<a id="a-FU"></a>俱未得故。<a id="a-FV"></a>有成就无学戒亦非学非无学戒。<a id="a-FW"></a>谓阿罗汉生欲色界。<a id="a-FX"></a>有非成就无学戒亦非非学非无学戒。<a id="a-FY"></a>谓诸学者及诸异生。<a id="a-FZ"></a>生无色界。<a id="a-Fa"></a>彼无学戒。<a id="a-Fb"></a>俱未得故。<a id="a-Fc"></a>彼世俗戒俱已舍故。</p>
  <p id="aFd">问诸是戒彼业耶。<a id="a-Fe"></a>答诸是戒彼即业。<a id="a-Ff"></a>有是业非戒。<a id="a-Fg"></a>谓意业等。<a id="a-Fh"></a>问若处有戒。<a id="a-Fi"></a>彼有业耶。<a id="a-Fj"></a>答若处有戒彼有业。<a id="a-Fk"></a>或处有业无戒。<a id="a-Fl"></a>谓无色界等。<a id="a-Fm"></a>问若成就戒。<a id="a-Fn"></a>彼成就业耶。<a id="a-Fo"></a>答若成就戒。<a id="a-Fp"></a>彼成就业。<a id="a-Fq"></a>有成就业非戒。<a id="a-Fr"></a>谓异生生无色界等。<a id="a-Fs"></a>问若有戒。<a id="a-Ft"></a>彼有业耶。<a id="a-Fu"></a>答若有戒彼有业。<a id="a-Fv"></a>或有业无戒。<a id="a-Fw"></a>谓诸异生生无色界等。</p>
 </body>
</html>