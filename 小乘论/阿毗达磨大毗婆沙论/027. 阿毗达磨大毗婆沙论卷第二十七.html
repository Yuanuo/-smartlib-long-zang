<!doctype html>
<html id="z3IBVak11i" data-ver="807">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第二十七</h1>
  <h2 id="a2">杂蕴第一中补特伽罗纳息第三之五</h2>
  <p id="a3">如有色有情心相续依身转。<a id="a-4"></a>乃至广说问何故作此论。<a id="a-5"></a>答为令疑者得决定故。<a id="a-6"></a>谓或有疑欲色界有色故心相续依色转。<a id="a-7"></a>无色界既无有色心相续应无依转欲令此疑得决定故。<a id="a-8"></a>显无色界心等相续亦有依转故作斯论。<a id="a-9"></a>如有色有情心相续依身转。<a id="a-A"></a>无色有情心相续依何转耶。<a id="a-B"></a>答依命根众同分。<a id="a-C"></a>及余如是类心不相应行。<a id="a-D"></a>何者是余不相应行。<a id="a-E"></a>谓得生老住无常等。<a id="a-F"></a>问欲色二界心相续转亦依命根众同分等。<a id="a-G"></a>此中何故但说依身答亦应说依彼转而不说者。<a id="a-H"></a>是有余说。<a id="a-I"></a>有作是说。<a id="a-J"></a>依义多故。<a id="a-K"></a>谓欲色界心相续转依身义多。<a id="a-L"></a>非命根等为依义多。<a id="a-M"></a>谓眼根等无量色法与眼识等为所依故。<a id="a-N"></a>有余师说以身粗故但说依身。<a id="a-O"></a>命根等细难示现故。<a id="a-P"></a>若生欲界眼识现在前此识以眼及无间灭意为依及所依。<a id="a-Q"></a>以眼根所依大种身根及身根所依大种命根众同分。<a id="a-R"></a>得生老住无常等为依非所依。<a id="a-S"></a>如眼识耳鼻舌识应知亦尔。<a id="a-T"></a>若身识现在前。<a id="a-U"></a>此识以身及无间灭意为依及所依。<a id="a-V"></a>以身根所依大种命根众同分。<a id="a-W"></a>得生老住无常等为依非所依。<a id="a-X"></a>若意识现在前。<a id="a-Y"></a>此识以无间灭意为依及所依。<a id="a-Z"></a>以身根及身根所依大种命根众同分。<a id="a-a"></a>得生老住无常等为依非所依。<a id="a-b"></a>如生欲界。<a id="a-c"></a>生色界亦尔。<a id="a-d"></a>差别者。<a id="a-e"></a>彼无鼻舌识若生无色界意识现在前。<a id="a-f"></a>此识以无间灭意为依及所依。<a id="a-g"></a>以命根众同分。<a id="a-h"></a>得生老住无常等为依非所依。<a id="a-i"></a>有作是说。<a id="a-j"></a>若生欲界。<a id="a-k"></a>眼识现在前。<a id="a-l"></a>此识以眼及无间灭意为依及所依。<a id="a-m"></a>以身根及色香味触命根众同分。<a id="a-n"></a>得生老住无常等为依非所依。<a id="a-o"></a>如眼识耳鼻舌识应知亦尔。<a id="a-p"></a>若身识现在前。<a id="a-q"></a>此识以身及无间灭意为依及所依。<a id="a-r"></a>以色香味触命根众同分。<a id="a-s"></a>得生老住无常等为依非所依若意识现在前。<a id="a-t"></a>此识以无间灭意为依及所依。<a id="a-u"></a>以身根及色香味触命根众同分。<a id="a-v"></a>得生老住无常等为依非所依。<a id="a-w"></a>如生欲界。<a id="a-x"></a>生色界亦尔。<a id="a-y"></a>差别者。<a id="a-z"></a>彼无鼻舌识及香味。<a id="a-10"></a>生无色界如前说。<a id="a-11"></a>有余师说。<a id="a-12"></a>若生欲界眼识现在前。<a id="a-13"></a>此识以眼及无间灭意为依及所依。<a id="a-14"></a>以俱生四蕴为依非所依。<a id="a-15"></a>如眼识耳鼻舌身识应知亦尔。<a id="a-16"></a>若意识现在前。<a id="a-17"></a>此识以无间灭意为依及所依。<a id="a-18"></a>以俱生四蕴为依非所依。<a id="a-19"></a>如生欲界。<a id="a-1A"></a>生色界应知亦尔。<a id="a-1B"></a>差别者。<a id="a-1C"></a>彼无鼻舌识。<a id="a-1D"></a>生无色界意识现在前。<a id="a-1E"></a>此识以无间灭意为依及所依。<a id="a-1F"></a>以俱生三蕴为依非所依。<a id="a-1G"></a>问命根体为是一物为多物耶。<a id="a-1H"></a>设尔何失。<a id="a-1I"></a>若一物者何故断手等而不死。<a id="a-1J"></a>断头腰便死耶。<a id="a-1K"></a>若多物者何故手等被断离身而无有命。<a id="a-1L"></a>答应说命根体是一物。<a id="a-1M"></a>问若尔何故断手足等而不死耶。<a id="a-1N"></a>答命根有二种。<a id="a-1O"></a>一依具足身。<a id="a-1P"></a>二依不具足身。<a id="a-1Q"></a>断手足等令离身时依具足身命根灭。<a id="a-1R"></a>依不具足身命根起。<a id="a-1S"></a>命所依身亦有二种。<a id="a-1T"></a>未断手等名具足身。<a id="a-1U"></a>断手等时名不具足。<a id="a-1V"></a>断手等已具足者灭。<a id="a-1W"></a>不具者生。<a id="a-1X"></a>故命与身相依而转。<a id="a-1Y"></a>问何故断头及腰便死。<a id="a-1Z"></a>断手足等而不死耶。<a id="a-1a"></a>答头腰二处是大死节故断便死。<a id="a-1b"></a>手等不然。<a id="a-1c"></a>复次欲界有情依段食住。<a id="a-1d"></a>喉通段食。<a id="a-1e"></a>腹为食依。<a id="a-1f"></a>故断二处命根便断。<a id="a-1g"></a>复次头是眼等多根依处断之便坏眼等诸根。<a id="a-1h"></a>腹是息风所依止处。<a id="a-1i"></a>断腰腹坏息无所依故。<a id="a-1j"></a>断二处命根便断手等不尔不可为难。<a id="a-1k"></a>有说。<a id="a-1l"></a>命根体是多物手足等中命根各别所依。<a id="a-1m"></a>能依数量等故。<a id="a-1n"></a>问若尔何故断手足等令离身时而无有命。<a id="a-1o"></a>答以手足等系属身故彼若离身命便不起。<a id="a-1p"></a>如手足等未离身时是身根依名有情数离身不尔。<a id="a-1q"></a>命根亦然。<a id="a-1r"></a>故彼离身命便不起。<a id="a-1s"></a>评曰。<a id="a-1t"></a>应说命根体是一物。<a id="a-1u"></a>有一命故名有命者。<a id="a-1v"></a>如有一心名有心者。<a id="a-1w"></a>有一心灭名无心者。<a id="a-1x"></a>一受一想一思亦然。<a id="a-1y"></a>如是有情有一命故名有命者。<a id="a-1z"></a>而此命根唯是异熟不相应行。<a id="a-20"></a>如心受等一有情身一刹那顷有一无二。</p>
  <p id="a21">云何众同分。<a id="a-22"></a>谓有情同分犹如命根体是一物遍与一切身分为依。<a id="a-23"></a>是不相应行蕴所摄。<a id="a-24"></a>唯无覆无记性唯有漏通三界。<a id="a-25"></a>问此众同分。<a id="a-26"></a>为长养为等流。<a id="a-27"></a>为异熟。<a id="a-28"></a>答是异熟及等流。<a id="a-29"></a>非长养。<a id="a-2A"></a>非色法故。<a id="a-2B"></a>异熟者。<a id="a-2C"></a>谓趣同分等。<a id="a-2D"></a>如地狱趣有情展转相似。<a id="a-2E"></a>乃至天趣等有情亦然。<a id="a-2F"></a>等流者。<a id="a-2G"></a>谓界同分等。<a id="a-2H"></a>如欲界有情展转相似。<a id="a-2I"></a>乃至无色界等有情亦然。<a id="a-2J"></a>有说异熟者。<a id="a-2K"></a>谓初生时得。<a id="a-2L"></a>如与父母等展转相似。<a id="a-2M"></a>等流者。<a id="a-2N"></a>谓后时方得。<a id="a-2O"></a>如与沙门婆罗门等展转相似。<a id="a-2P"></a>洲渚方土及族姓等有情同分。<a id="a-2Q"></a>如理应知。<a id="a-2R"></a>有余师说。<a id="a-2S"></a>有情同分通善不善无记性摄。<a id="a-2T"></a>谓四向四果有情同分是善性摄。<a id="a-2U"></a>造五无间业有情同分不善性摄。<a id="a-2V"></a>诸余同分无记性摄。<a id="a-2W"></a>评曰。<a id="a-2X"></a>彼不应作是说。<a id="a-2Y"></a>法虽有三种而有情同分唯无记摄。<a id="a-2Z"></a>由此应知前说为善问若得众同分彼舍众同分耶。<a id="a-2a"></a>答应作顺前句。<a id="a-2b"></a>谓若得众同分彼定舍众同分。<a id="a-2c"></a>有舍众同分而不得众同分。<a id="a-2d"></a>谓阿罗汉般涅槃时。<a id="a-2e"></a>问若死此生彼时定舍众同分得众同分耶。<a id="a-2f"></a>答应作四句。<a id="a-2g"></a>有死此生彼而不舍众同分不得众同分。<a id="a-2h"></a>如地狱死还生地狱。<a id="a-2i"></a>乃至天死还生天等。<a id="a-2j"></a>有舍众同分得众同分。<a id="a-2k"></a>而非死此生彼。<a id="a-2l"></a>谓入正性离生等位。<a id="a-2m"></a>有死此生彼亦舍众同分亦得众同分。<a id="a-2n"></a>谓地狱等死生异趣等。<a id="a-2o"></a>有不死此生彼亦不舍众同分不得众同分。<a id="a-2p"></a>谓除前相。<a id="a-2q"></a>无有爱当言见所断修所断耶。<a id="a-2r"></a>乃至广说。<a id="a-2s"></a>问何故作此论。<a id="a-2t"></a>答为欲分别契经义故。<a id="a-2u"></a>谓契经说。<a id="a-2v"></a>爱有三种。<a id="a-2w"></a>一欲爱。<a id="a-2x"></a>二有爱。<a id="a-2y"></a>三无有爱。<a id="a-2z"></a>契经虽作是说而不广分别。<a id="a-30"></a>亦不说无有爱是见所断是修所断。<a id="a-31"></a>契经是此论根本。<a id="a-32"></a>彼所不说者今应说之。<a id="a-33"></a>复次为止异执显经义故。<a id="a-34"></a>谓或有说。<a id="a-35"></a>契经所言无有爱者。<a id="a-36"></a>通见修所断。<a id="a-37"></a>如分别论者。<a id="a-38"></a>为止彼执显经所说。<a id="a-39"></a>无有爱者唯修所断。<a id="a-3A"></a>故作斯论。<a id="a-3B"></a>无有爱当言见所断修所断耶。<a id="a-3C"></a>答应言修所断。<a id="a-3D"></a>无有者。<a id="a-3E"></a>众同分无常。<a id="a-3F"></a>缘此爱说名无有爱。<a id="a-3G"></a>是故此爱唯修所断。<a id="a-3H"></a>以众同分修所断故。<a id="a-3I"></a>有作是说。<a id="a-3J"></a>无有爱或见所断或修所断。<a id="a-3K"></a>云何见所断。<a id="a-3L"></a>谓于见所断法无有而贪。<a id="a-3M"></a>云何修所断。<a id="a-3N"></a>谓于修所断法无有而贪。<a id="a-3O"></a>问谁作此说。<a id="a-3P"></a>答分别论者。<a id="a-3Q"></a>彼说意言。<a id="a-3R"></a>三界无常说名无有。<a id="a-3S"></a>能缘彼贪名无有爱。<a id="a-3T"></a>无常既通见修所断。<a id="a-3U"></a>能缘彼爱亦通二种。<a id="a-3V"></a>于此义中无有爱但应言修所断。<a id="a-3W"></a>谓于此论随顺契经无倒义中。<a id="a-3X"></a>无有爱但应言修所断。<a id="a-3Y"></a>此中有说。<a id="a-3Z"></a>若随经义说无有爱唯修所断。<a id="a-3a"></a>若随实义说无有爱通二所断。<a id="a-3b"></a>所以者何。<a id="a-3c"></a>谓契经说。<a id="a-3d"></a>如有一类恐怖苦受所逼切故作如是念。<a id="a-3e"></a>若我死后断坏无有。<a id="a-3f"></a>岂不乐哉。<a id="a-3g"></a>此经中说彼众同分后时无常。<a id="a-3h"></a>名为无有。<a id="a-3i"></a>如是无有唯修所断。<a id="a-3j"></a>故无有爱非见所断。<a id="a-3k"></a>此中论主说随经义。<a id="a-3l"></a>与分别论者竞释经义。<a id="a-3m"></a>故说无有爱唯修所断。<a id="a-3n"></a>若随实义如后当说。<a id="a-3o"></a>三界无常说名无有。<a id="a-3p"></a>三界无常通二所断。<a id="a-3q"></a>故无有爱亦通二种。<a id="a-3r"></a>有作是说。<a id="a-3s"></a>此无有爱若随实义若随经义。<a id="a-3t"></a>俱应说言唯修所断。<a id="a-3u"></a>三界无常虽通二种。<a id="a-3v"></a>而起爱者唯修所断。<a id="a-3w"></a>以无有爱依厌苦生。<a id="a-3x"></a>但爱当来苦器无有。<a id="a-3y"></a>唯修所断。<a id="a-3z"></a>是众苦器。<a id="a-40"></a>故无有爱唯修所断。<a id="a-41"></a>断见虽缘五部无有。<a id="a-42"></a>而无有爱不能通缘。<a id="a-43"></a>但缘当来众同分断。<a id="a-44"></a>是故尊者妙音说曰。<a id="a-45"></a>起无有爱补特伽罗。<a id="a-46"></a>唯缘执受蕴界处起。<a id="a-47"></a>为彼逼切缘彼当来断坏起爱。<a id="a-48"></a>无见所断逼切有情令爱彼断。<a id="a-49"></a>故无有爱唯修所断。<a id="a-4A"></a>前来略说无有爱唯修所断。</p>
  <p id="a4B">此后应理论者与分别论者相对问答难通。<a id="a-4C"></a>广显无有爱唯修所断。<a id="a-4D"></a>汝说无有爱唯修所断。<a id="a-4E"></a>诸预流者未断此爱耶者。<a id="a-4F"></a>是分别论者问。<a id="a-4G"></a>重定前宗。<a id="a-4H"></a>若不定他宗说他过失则不应理。<a id="a-4I"></a>答如是者。<a id="a-4J"></a>是应理论者答。<a id="a-4K"></a>谓顺契经无颠倒义所立决定故言如是。<a id="a-4L"></a>汝何所欲诸预流者为起如是心。<a id="a-4M"></a>若我死后断坏无有岂不安乐耶者。<a id="a-4N"></a>是分别论者将欲设难反定所宗显违正义。<a id="a-4O"></a>答不尔者。<a id="a-4P"></a>是应理论者遮彼所问显义无违。<a id="a-4Q"></a>问何故预流者不起此爱耶。<a id="a-4R"></a>答见法性故。<a id="a-4S"></a>谓预流者见诸法性因果相续故不爱断。<a id="a-4T"></a>复次信业果故。<a id="a-4U"></a>谓预流者深信业果前后相续故不爱断。<a id="a-4V"></a>复次了达空故。<a id="a-4W"></a>谓预流者得空解脱门知无我我所。<a id="a-4X"></a>今有后断故不起爱贪后断灭。<a id="a-4Y"></a>复次此无有爱断见所长养。<a id="a-4Z"></a>要断见后方现在前。<a id="a-4a"></a>诸预流者已断断见故不起此爱。<a id="a-4b"></a>复次诸预流者得无有爱非择灭故必不复起。<a id="a-4c"></a>听我所说若无有爱唯修所断。<a id="a-4d"></a>诸预流者未断此爱。<a id="a-4e"></a>则应说预流者起如是心。<a id="a-4f"></a>若我死后断坏无有岂不安乐。<a id="a-4g"></a>若预流者不起如是心。<a id="a-4h"></a>若我死后断坏无有岂不安乐。<a id="a-4i"></a>则不应说无有爱唯修所断。<a id="a-4j"></a>诸预流者未断此爱。<a id="a-4k"></a>作如是说。<a id="a-4l"></a>俱不应理者。<a id="a-4m"></a>是分别论者前后两关翻覆设难。<a id="a-4n"></a>前关显顺宗违义后关显顺义违宗。<a id="a-4o"></a>二俱不可故总结言作如是说俱不应理。<a id="a-4p"></a>应理论者后通意言。<a id="a-4q"></a>我宗不说诸未断者皆必现前。<a id="a-4r"></a>或有未断而不现前。<a id="a-4s"></a>或有已断可现前故。<a id="a-4t"></a>若未断者皆必现前。<a id="a-4u"></a>是则应无解脱出离。<a id="a-4v"></a>以未断法无边际故。<a id="a-4w"></a>设起何时起之可尽。<a id="a-4x"></a>此后反破分别论者以通前难。<a id="a-4y"></a>因明论中说破他义有三种路。<a id="a-4z"></a>一犹预破。<a id="a-50"></a>二说过破。<a id="a-51"></a>三除遣破。<a id="a-52"></a>佛契经中明破他说亦有三路。<a id="a-53"></a>一胜彼破。<a id="a-54"></a>二等彼破。<a id="a-55"></a>三违宗破。<a id="a-56"></a>胜彼破者。<a id="a-57"></a>如长爪梵志白佛言。<a id="a-58"></a>我一切不忍。<a id="a-59"></a>佛告彼曰。<a id="a-5A"></a>汝亦不忍此自见耶彼便自伏。<a id="a-5B"></a>等彼破者。<a id="a-5C"></a>如波吒梨外道白佛言。<a id="a-5D"></a>乔答摩知幻不。<a id="a-5E"></a>若不知者非一切智。<a id="a-5F"></a>若知者应是幻惑。<a id="a-5G"></a>佛告彼言。<a id="a-5H"></a>俱茶邑有恶人名蓝婆铸茶破戒行恶汝知之不。<a id="a-5I"></a>彼言我知。<a id="a-5J"></a>佛告彼曰。<a id="a-5K"></a>汝亦应是破戒恶人。<a id="a-5L"></a>彼便自伏。<a id="a-5M"></a>违宗破者。<a id="a-5N"></a>如邬波离长者白佛言。<a id="a-5O"></a>身业罪大非意业。<a id="a-5P"></a>佛告彼曰。<a id="a-5Q"></a>弹宅迦林羯凌伽林等谁之所作。<a id="a-5R"></a>岂非仙人恶意所作。<a id="a-5S"></a>彼答言尔。<a id="a-5T"></a>佛言。<a id="a-5U"></a>身业能作此耶。<a id="a-5V"></a>彼言不能。<a id="a-5W"></a>佛告彼曰。<a id="a-5X"></a>汝今岂不违前所言。<a id="a-5Y"></a>彼便自伏。<a id="a-5Z"></a>于此三中。<a id="a-5a"></a>应理论者依等彼破以通前难。<a id="a-5b"></a>此有三种如后广说。<a id="a-5c"></a>汝等亦说地狱傍生鬼异熟爱唯修所断。<a id="a-5d"></a>诸预流者未断此爱耶者。<a id="a-5e"></a>是应理论者问。<a id="a-5f"></a>审定他宗。<a id="a-5g"></a>若不定他宗说他过失则不应理。<a id="a-5h"></a>答如是者。<a id="a-5i"></a>是分别论者答。<a id="a-5j"></a>所问理定故言如是。<a id="a-5k"></a>汝何所欲诸预流者为起如是心我当作哀罗筏拏龙王善住龙王琰魔鬼王统摄鬼界诸有情耶者。<a id="a-5l"></a>是应理论者将欲设难反定所宗显违正义。<a id="a-5m"></a>答不尔者。<a id="a-5n"></a>是分别论者遮彼所问显义无违。<a id="a-5o"></a>问何故预流者不起此爱耶。<a id="a-5p"></a>答彼趣是愚圣有智故。<a id="a-5q"></a>彼趣是异生。<a id="a-5r"></a>圣非异生故。<a id="a-5s"></a>彼趣恶意乐。<a id="a-5t"></a>圣意乐善故。<a id="a-5u"></a>彼趣多有破戒恶业。<a id="a-5v"></a>圣者成就清净戒故。<a id="a-5w"></a>复次一切圣者得诸趣非择灭故不爱生彼。<a id="a-5x"></a>问圣者于恶趣皆不起爱耶。<a id="a-5y"></a>答虽无生彼爱而有资具爱如天帝释亦爱设支青衣药叉哀罗筏拏善住龙等。<a id="a-5z"></a>诸预流等闻父母等堕恶趣中亦生爱念。<a id="a-60"></a>今遮生爱故答不尔。<a id="a-61"></a>听我所说若地狱傍生鬼异熟爱唯修所断诸预流者未断此爱则应说预流者起如是心我当作哀罗筏拏龙王。<a id="a-62"></a>乃至广说。<a id="a-63"></a>若预流者不起如是心。<a id="a-64"></a>我当作哀罗筏拏龙王。<a id="a-65"></a>乃至广说。<a id="a-66"></a>则不应说地狱傍生鬼异熟爱唯修所断。<a id="a-67"></a>诸预流者未断此爱。<a id="a-68"></a>作如是说。<a id="a-69"></a>俱不应理者。<a id="a-6A"></a>是应理论者前后两关翻覆设难。<a id="a-6B"></a>前关显顺宗违义。<a id="a-6C"></a>后关显顺义违宗。<a id="a-6D"></a>二俱不可故总结言作如是说俱不应理。<a id="a-6E"></a>应理论者此初意言如恶趣爱圣者未断而不现前。<a id="a-6F"></a>无有爱亦应尔。<a id="a-6G"></a>故彼所难不顺正理。<a id="a-6H"></a>汝等亦说诸缠所缠故害父母命此缠唯修所断诸预流者未断此缠耶者。<a id="a-6I"></a>是应理论者问。<a id="a-6J"></a>余如前说。<a id="a-6K"></a>答如是者是分别论者答。<a id="a-6L"></a>余如前说。<a id="a-6M"></a>汝何所欲诸预流者为起如是缠故害父母命耶者。<a id="a-6N"></a>是应理论者将欲设难反定所宗显违正义。<a id="a-6O"></a>答不尔者。<a id="a-6P"></a>是分别论者遮彼所问显义无违。<a id="a-6Q"></a>问何故预流者不起此缠耶。<a id="a-6R"></a>答若有上品恶意乐者能起此缠。<a id="a-6S"></a>诸预流者意乐善故。<a id="a-6T"></a>复次若有上品无惭无愧能起此缠。<a id="a-6U"></a>诸预流者有惭愧故。<a id="a-6V"></a>复次此缠邪见之所长养邪见后起。<a id="a-6W"></a>诸预流者邪见断故不起此缠。<a id="a-6X"></a>复次诸预流者已得此缠非择灭故及得此业不作戒故毕竟不起。<a id="a-6Y"></a>听我所说若缠所缠故害父母命此缠唯修所断。<a id="a-6Z"></a>诸预流者未断此缠则应说预流者起如是缠故害父母命。<a id="a-6a"></a>若预流者不起如是缠故害父母命则不应说诸缠所缠故害父母命此缠唯修所断。<a id="a-6b"></a>诸预流者未断此缠。<a id="a-6c"></a>作如是说俱不应理者。<a id="a-6d"></a>是应理论者前后两关翻覆设难。<a id="a-6e"></a>余如前说。<a id="a-6f"></a>应理论者此中意言。<a id="a-6g"></a>如此杀缠圣者未断而不现前。<a id="a-6h"></a>无有爱亦应尔故。<a id="a-6i"></a>彼所难不应正理。<a id="a-6j"></a>汝等亦说于修所断法无有而贪。<a id="a-6k"></a>此贪唯修所断。<a id="a-6l"></a>诸预流者未断此贪耶者。<a id="a-6m"></a>是应理论者问。<a id="a-6n"></a>余如前说。<a id="a-6o"></a>答如是者。<a id="a-6p"></a>是分别论者答。<a id="a-6q"></a>余如前说。<a id="a-6r"></a>此中修所断法者。<a id="a-6s"></a>谓有漏善法无有者。<a id="a-6t"></a>谓彼善根断。<a id="a-6u"></a>若于此起贪名无有贪。<a id="a-6v"></a>此善根断。<a id="a-6w"></a>修所断故缘此起贪亦修所断。<a id="a-6x"></a>汝何所欲诸预流者为缘此起爱耶者。<a id="a-6y"></a>是应理论者将欲设难反定所宗显违正义。<a id="a-6z"></a>答不尔者。<a id="a-70"></a>是分别论者遮彼所问显义无违。<a id="a-71"></a>问何故预流者不起此爱耶。<a id="a-72"></a>答圣于善法恒乐成就不欲远离。<a id="a-73"></a>此善根断不成善法令远离善。<a id="a-74"></a>是故圣者不缘起爱。<a id="a-75"></a>复次圣于善法恒乐增进。<a id="a-76"></a>此善根断能令善法损减衰退是故圣者不缘起爱。<a id="a-77"></a>复次此善法无有爱是邪见所长养邪见后起。<a id="a-78"></a>诸预流者已断邪见故无此爱。<a id="a-79"></a>复次圣者于此得非择灭故必不起。<a id="a-7A"></a>听我所说若于修所断法无有而贪。<a id="a-7B"></a>此贪唯修所断。<a id="a-7C"></a>诸预流者未断此贪则应说预流者缘此起爱。<a id="a-7D"></a>若预流者不缘此起爱。<a id="a-7E"></a>则不应说于修所断法无有而贪。<a id="a-7F"></a>此贪唯修所断。<a id="a-7G"></a>诸预流者未断此贪。<a id="a-7H"></a>作如是说俱不应理者。<a id="a-7I"></a>是应理论者前后两关翻覆设难余如前说。<a id="a-7J"></a>应理论者此后意言。<a id="a-7K"></a>如善法无有爱圣虽未断而不现前。<a id="a-7L"></a>无有爱亦应尔。<a id="a-7M"></a>故彼所难不应正理。<a id="a-7N"></a>彼既应理此亦应然者。<a id="a-7O"></a>是应理论者总举彼三结成己义。<a id="a-7P"></a>谓彼所说初中后三既应正理。<a id="a-7Q"></a>我前所说理亦应然不可为难。</p>
  <p id="a7R">无有名何法。<a id="a-7S"></a>答三界无常。<a id="a-7T"></a>问何故复作此论。<a id="a-7U"></a>答为令疑者得决定故。<a id="a-7V"></a>谓或有疑造此论者唯解随经义。<a id="a-7W"></a>不解随实义。<a id="a-7X"></a>欲令此疑得决定故。<a id="a-7Y"></a>显此论者前来成立随契经义说无有爱唯修所断。<a id="a-7Z"></a>今随实义显无有爱通二所断。<a id="a-7a"></a>三界无常通二断故。<a id="a-7b"></a>复次分别论者问应理论者言。<a id="a-7c"></a>汝从前来虽以言辩伏我而于实理犹未审定。<a id="a-7d"></a>今应定说无有是何而言此爱唯修所断。<a id="a-7e"></a>应理论者答分别论者言。<a id="a-7f"></a>我从前来虽以言辩伏汝成随经义。<a id="a-7g"></a>今随实义此无有爱通二所断。<a id="a-7h"></a>以三界无常通二所断故。<a id="a-7i"></a>有作是说。<a id="a-7j"></a>前来说爱今说无有。<a id="a-7k"></a>欲显此二俱修所断。<a id="a-7l"></a>此中所说三界无常。<a id="a-7m"></a>但说三界众同分灭不说一切。<a id="a-7n"></a>评曰。<a id="a-7o"></a>如前所说为善。<a id="a-7p"></a>三界无常言无简故。<a id="a-7q"></a>缘善法断尚有起爱缘见所断诸法无常宁不起爱。<a id="a-7r"></a>以断见者总计五部为我我所当来断灭后随起爱。<a id="a-7s"></a>虽不总缘而缘一一别别起爱。<a id="a-7t"></a>于理何咎。<a id="a-7u"></a>问诸无漏法亦有无常。<a id="a-7v"></a>何故此中唯说三界。<a id="a-7w"></a>答若无常相是爱所缘。<a id="a-7x"></a>此中说之。<a id="a-7y"></a>无漏无常非爱所缘。<a id="a-7z"></a>故此不说。<a id="a-80"></a>复次若无常相爱所随增。<a id="a-81"></a>此中说之。<a id="a-82"></a>无漏无常非爱随增。<a id="a-83"></a>是故不说。<a id="a-84"></a>如世尊说。<a id="a-85"></a>心解脱贪嗔痴。<a id="a-86"></a>乃至广说。<a id="a-87"></a>问何故作此论。<a id="a-88"></a>答为欲分别契经义故。<a id="a-89"></a>谓契经说心解脱贪嗔痴。<a id="a-8A"></a>契经虽作是说而不广分别。<a id="a-8B"></a>何等心解脱。<a id="a-8C"></a>为有贪嗔痴心解脱。<a id="a-8D"></a>为离贪嗔痴心解脱。<a id="a-8E"></a>契经是此论根本。<a id="a-8F"></a>彼所不分别者。<a id="a-8G"></a>今应说之。<a id="a-8H"></a>复次为止他宗显正义故。<a id="a-8I"></a>谓或有执心性本净。<a id="a-8J"></a>如分别论者。<a id="a-8K"></a>彼说心本性清净客尘烦恼所染污故相不清净。<a id="a-8L"></a>为止彼执显示心性非本清净客尘烦恼所染污故相不清净。<a id="a-8M"></a>若心本性清净客尘烦恼所染污故相不清净者。<a id="a-8N"></a>何不客尘烦恼本性染污与本性清净心相应故其相清净。<a id="a-8O"></a>若客尘烦恼本性染污虽与本性清净心相应而相不清净。<a id="a-8P"></a>亦应心本性清净不由客尘烦恼相不清净。<a id="a-8Q"></a>义相似故。<a id="a-8R"></a>又此本性净心为在客尘烦恼先生。<a id="a-8S"></a>为俱时生。<a id="a-8T"></a>若在先生。<a id="a-8U"></a>应心生已住待烦恼。<a id="a-8V"></a>若尔应经二刹那住。<a id="a-8W"></a>有违宗失。<a id="a-8X"></a>若俱时生。<a id="a-8Y"></a>云何可说心性本净。<a id="a-8Z"></a>汝宗不说有未来心可言本净。<a id="a-8a"></a>为止如是他宗异执及显自宗无颠倒理故作斯论。<a id="a-8b"></a>如世尊说心解脱贪嗔痴。<a id="a-8c"></a>何等心得解脱。<a id="a-8d"></a>有贪嗔痴心耶。<a id="a-8e"></a>离贪嗔痴心耶。<a id="a-8f"></a>答离贪嗔痴心得解脱。<a id="a-8g"></a>问离贪嗔痴心本来解脱。<a id="a-8h"></a>何故复说得解脱耶答虽约烦恼本来解脱而依行世及在相续今得解脱。<a id="a-8i"></a>谓若身中烦恼未断心未行世不在相续。<a id="a-8j"></a>以心不能自在行世在相续故不名解脱。<a id="a-8k"></a>若自身中诸烦恼断。<a id="a-8l"></a>尔时此心自在行世在相续故。<a id="a-8m"></a>名得解脱。<a id="a-8n"></a>有作是说。<a id="a-8o"></a>贪嗔痴相应心得解脱。<a id="a-8p"></a>问谁作是说。<a id="a-8q"></a>答分别论者。<a id="a-8r"></a>彼说染污不染污心其体无异。<a id="a-8s"></a>谓若相应烦恼未断名染污心。<a id="a-8t"></a>若时相应烦恼已断名不染心。<a id="a-8u"></a>如铜器等。<a id="a-8v"></a>未除垢时名有垢器等。<a id="a-8w"></a>若除垢已名无垢器等。<a id="a-8x"></a>心亦如是。<a id="a-8y"></a>彼不应作是说。<a id="a-8z"></a>若作是说理应违拒。<a id="a-90"></a>所以者何。<a id="a-91"></a>非此心与贪嗔痴相合相应相杂而贪嗔痴未断心不解脱。<a id="a-92"></a>贪嗔痴断心便解脱。<a id="a-93"></a>此中意说心与烦恼若相应者无解脱义。<a id="a-94"></a>同对治故。<a id="a-95"></a>若未断时。<a id="a-96"></a>以未断故不名解脱。<a id="a-97"></a>若被断已俱不成就不名解脱相应诸法不可令其远离伴性尚不名断。<a id="a-98"></a>况名解脱。<a id="a-99"></a>故解脱心必无烦恼。<a id="a-9A"></a>本相应义。<a id="a-9B"></a>为证此义复引契经。<a id="a-9C"></a>世尊亦说苾刍当知。<a id="a-9D"></a>此日月轮五翳所翳。<a id="a-9E"></a>不明不照不广不净。<a id="a-9F"></a>何等为五。<a id="a-9G"></a>一云。<a id="a-9H"></a>二烟。<a id="a-9I"></a>三尘。<a id="a-9J"></a>四雾。<a id="a-9K"></a>五曷逻呼阿素洛手。<a id="a-9L"></a>此中云者。<a id="a-9M"></a>如盛夏时有少云起须臾增长遍覆虚空。<a id="a-9N"></a>障日月轮俱令不现。<a id="a-9O"></a>烟者如林野中焚烧草木率尔烟起遍覆虚空。<a id="a-9P"></a>障日月轮俱令不现。<a id="a-9Q"></a>尘者。<a id="a-9R"></a>如亢旱时大风旋击嚣尘卒起遍覆虚空。<a id="a-9S"></a>障日月轮俱令不现雾者。<a id="a-9T"></a>如秋冬时山河雾起。<a id="a-9U"></a>又闻外国雨初晴时。<a id="a-9V"></a>日照川原地气腾涌。<a id="a-9W"></a>雰霏布散遍覆虚空。<a id="a-9X"></a>障日月轮俱令不现。<a id="a-9Y"></a>曷逻呼阿素洛手者。<a id="a-9Z"></a>谓阿素洛与天斗时。<a id="a-9a"></a>天用日月以为旗帜。<a id="a-9b"></a>由日月威天常胜彼。<a id="a-9c"></a>时曷逻呼阿素洛常心忿日月欲摧灭之。<a id="a-9d"></a>由诸有情业增上力。<a id="a-9e"></a>尽其智术不能摧坏。<a id="a-9f"></a>遂以手障令暂隐没。<a id="a-9g"></a>如契经说。<a id="a-9h"></a>苾刍当知。<a id="a-9i"></a>无大身形端严殊妙如曷逻呼阿素洛者。<a id="a-9j"></a>此说变化。<a id="a-9k"></a>非谓实身。<a id="a-9l"></a>如日月轮非与五翳相合相应相杂。<a id="a-9m"></a>彼翳未离此日月轮不明不照不广不净。<a id="a-9n"></a>彼翳若离此日月轮。<a id="a-9o"></a>明照广净。<a id="a-9p"></a>如是非此心与贪嗔痴相合相应相杂。<a id="a-9q"></a>而贪嗔痴未断心不解脱。<a id="a-9r"></a>贪嗔痴断心便解脱。<a id="a-9s"></a>此中意说。<a id="a-9t"></a>如日月轮非与五翳从本已来相应相杂。<a id="a-9u"></a>后时离彼明照广净。<a id="a-9v"></a>心亦如是。<a id="a-9w"></a>非从无始与贪嗔痴相应相杂。<a id="a-9x"></a>后时离彼名得解脱。<a id="a-9y"></a>是故要离贪嗔痴心后彼断时名得解脱。<a id="a-9z"></a>其理决定。<a id="a-A0"></a>何等心解脱。<a id="a-A1"></a>过去耶未来耶现在耶乃至广说。<a id="a-A2"></a>问何故作此论。<a id="a-A3"></a>答为止他宗显正义故。<a id="a-A4"></a>谓于三世不了别者。<a id="a-A5"></a>拨无过去未来诸法。<a id="a-A6"></a>为遮彼执欲显实有过去未来。<a id="a-A7"></a>或复有执。<a id="a-A8"></a>无正生时及正灭时如譬喻者。<a id="a-A9"></a>彼说时分但有二种。<a id="a-AA"></a>一者已生。<a id="a-AB"></a>二者未生。<a id="a-AC"></a>复有二种。<a id="a-AD"></a>一者已灭。<a id="a-AE"></a>二者未灭。<a id="a-AF"></a>除此更无正生正灭。<a id="a-AG"></a>为遮彼执欲显实有正生灭位。<a id="a-AH"></a>复次前说离贪嗔痴心得解脱。<a id="a-AI"></a>未说何心为在何世于何解脱。<a id="a-AJ"></a>今欲说之。<a id="a-AK"></a>故作此论。<a id="a-AL"></a>何等心解脱。<a id="a-AM"></a>过去耶未来耶现在耶。<a id="a-AN"></a>答未来无学心生时解脱一切障言未来者。<a id="a-AO"></a>即遮拨无过去未来实有法执。<a id="a-AP"></a>无学心者。<a id="a-AQ"></a>显无学心名得解脱。<a id="a-AR"></a>生时者。<a id="a-AS"></a>显有正生正灭时遮譬喻者执解脱一切障者显于一切障皆得解脱。<a id="a-AT"></a>谓离非想非非想处修所断下下品烦恼时。<a id="a-AU"></a>于三界五部障皆得解脱。<a id="a-AV"></a>集遍知故。<a id="a-AW"></a>尔时总得诸无为故。<a id="a-AX"></a>问尔时未来心一切得解脱。<a id="a-AY"></a>何故但说未来生时。<a id="a-AZ"></a>答且举未来生时为门。<a id="a-Aa"></a>类现一切皆得解脱。<a id="a-Ab"></a>尔时皆于在身行世得自在故复次以生时心是解脱道。<a id="a-Ac"></a>此为上首离一切障。<a id="a-Ad"></a>由此未来皆得解脱。<a id="a-Ae"></a>故偏说之。<a id="a-Af"></a>复次解脱有二种。<a id="a-Ag"></a>一行世解脱。<a id="a-Ah"></a>二相续解脱。<a id="a-Ai"></a>正生时心具二解脱。<a id="a-Aj"></a>故偏说之。<a id="a-Ak"></a>余未来心虽有相续解脱而无行世解脱。<a id="a-Al"></a>故不说之。<a id="a-Am"></a>问尔时五蕴皆得解脱。<a id="a-An"></a>何故但说心解脱耶。<a id="a-Ao"></a>答举心为门。<a id="a-Ap"></a>类显一切未来五蕴皆得解脱。<a id="a-Aq"></a>复次就胜说故。<a id="a-Ar"></a>谓五蕴中心最为胜。<a id="a-As"></a>说心解脱即说一切。<a id="a-At"></a>如说王来。<a id="a-Au"></a>即说臣妾。<a id="a-Av"></a>复次尔时虽有心所法等皆依心故但说其心。<a id="a-Aw"></a>以心大故心所名为大地所有。<a id="a-Ax"></a>由心所故起随转色不相应行。<a id="a-Ay"></a>依心等生故偏说心不说余蕴。<a id="a-Az"></a>复次心是主故。<a id="a-B0"></a>若心清净余蕴亦然。<a id="a-B1"></a>是故偏说。<a id="a-B2"></a>复次修他心通无间道时但缘心故。<a id="a-B3"></a>此中偏说。<a id="a-B4"></a>此如初品已广说之。<a id="a-B5"></a>问学及非学非无学心亦得解脱。<a id="a-B6"></a>何故但说无学心耶。<a id="a-B7"></a>答就胜说故。<a id="a-B8"></a>谓若说胜法。<a id="a-B9"></a>无学法胜非学法等。<a id="a-BA"></a>若说胜有情。<a id="a-BB"></a>无学有情胜非学有情等。<a id="a-BC"></a>是故此中但说无学。<a id="a-BD"></a>复次以无学心解脱多故。<a id="a-BE"></a>有胜德故。<a id="a-BF"></a>无诸过故。<a id="a-BG"></a>此中说之。<a id="a-BH"></a>余心不尔。<a id="a-BI"></a>是故尊者妙音说曰。<a id="a-BJ"></a>多故胜故无诸过故。<a id="a-BK"></a>唯无学心说名解脱。<a id="a-BL"></a>复次以无学心具二解脱。<a id="a-BM"></a>谓自性解脱及相续解脱。<a id="a-BN"></a>故偏说之。<a id="a-BO"></a>余心不尔。<a id="a-BP"></a>是故此中应作四句。<a id="a-BQ"></a>有心自性解脱非相续解脱。<a id="a-BR"></a>谓学无漏心。<a id="a-BS"></a>有心相续解脱非自性解脱。<a id="a-BT"></a>谓无学有漏心有心自性解脱亦相续解脱。<a id="a-BU"></a>谓无学无漏心。<a id="a-BV"></a>有心非自性解脱亦非相续解脱。<a id="a-BW"></a>谓学有漏心及异生心。<a id="a-BX"></a>复次若心全分解脱。<a id="a-BY"></a>此中说之。<a id="a-BZ"></a>学心唯有一分解脱。<a id="a-Ba"></a>非学非无学心或全分不解脱。<a id="a-Bb"></a>或一分不解脱。<a id="a-Bc"></a>故不说之。<a id="a-Bd"></a>复次若心唯解脱唯无缚唯有智无无智。<a id="a-Be"></a>此中说之。<a id="a-Bf"></a>余心不尔。<a id="a-Bg"></a>是故不说。<a id="a-Bh"></a>复次若心解脱五部烦恼及五部法。<a id="a-Bi"></a>此中说之。<a id="a-Bj"></a>余心不尔。<a id="a-Bk"></a>是故不说。<a id="a-Bl"></a>复次若心解脱五部障碍及五部所缘。<a id="a-Bm"></a>此中说之。<a id="a-Bn"></a>余心不尔。<a id="a-Bo"></a>是故不说。<a id="a-Bp"></a>复次若心有正解脱无邪解脱。<a id="a-Bq"></a>有正智无邪智无怨敌者。<a id="a-Br"></a>此中说之。<a id="a-Bs"></a>余心不尔。<a id="a-Bt"></a>复次若心不为八邪所伏。<a id="a-Bu"></a>此中说之。<a id="a-Bv"></a>余心不尔。<a id="a-Bw"></a>学心虽复远离八邪而犹被障。<a id="a-Bx"></a>故亦名伏。<a id="a-By"></a>复次若心毕竟能断后有得一切有非择灭者。<a id="a-Bz"></a>此中说之。<a id="a-C0"></a>余心不尔。<a id="a-C1"></a>复次若心解脱究竟圆满。<a id="a-C2"></a>此中说之。<a id="a-C3"></a>余心不尔。<a id="a-C4"></a>复次若心已得解脱王位以解脱绢而系顶者。<a id="a-C5"></a>此中说之。<a id="a-C6"></a>余心不尔。<a id="a-C7"></a>复次若心唯在解脱犹如摩鲁多爱相续中者。<a id="a-C8"></a>此中说之。<a id="a-C9"></a>余心不尔。<a id="a-CA"></a>复次若心究竟剪拔三界犹如须发诸烦恼者。<a id="a-CB"></a>此中说之。<a id="a-CC"></a>复次若心已断依第一有烦恼顶者。<a id="a-CD"></a>此中说之。<a id="a-CE"></a>复次若心相应有轻安乐广大微妙。<a id="a-CF"></a>此中说之。<a id="a-CG"></a>学心虽复有轻安乐。<a id="a-CH"></a>而彼犹有烦恼怨敌未永尽故。<a id="a-CI"></a>不得名为广大微妙。<a id="a-CJ"></a>譬如国王怨敌未尽。<a id="a-CK"></a>或虽已尽而诸边国未来朝贡尔时未为受大快乐。<a id="a-CL"></a>学心犹未尽烦恼故。<a id="a-CM"></a>三界善根未总修故。<a id="a-CN"></a>彼轻安乐不得名为广大微妙。<a id="a-CO"></a>复次若心相应有轻安乐已舍重担不为烦恼。<a id="a-CP"></a>意言所伏名牟尼者。<a id="a-CQ"></a>此中说之。<a id="a-CR"></a>复次若心舍热恼处得清凉处。<a id="a-CS"></a>舍烦恼依得善根依。<a id="a-CT"></a>舍杂染蕴得清净蕴。<a id="a-CU"></a>舍染有情聚得净有情聚。<a id="a-CV"></a>永寂意言牟尼圆满。<a id="a-CW"></a>此中说之。<a id="a-CX"></a>复次若入胜义福田数者。<a id="a-CY"></a>此中说之。<a id="a-CZ"></a>学有烦恼未入胜义福田数中。<a id="a-Ca"></a>如伽他说。</p>
  <p id="aCb">贪欲坏众生　　如田有秽草</p>
  <p id="aCc">施无贪欲者　　获胜果无疑</p>
  <p id="aCd">复次若害彼命得无间罪。<a id="a-Ce"></a>此中说之。<a id="a-Cf"></a>复次若功德过失不相杂行者。<a id="a-Cg"></a>此中说之。<a id="a-Ch"></a>复次若断诸着破诸堤塘除诸障者。<a id="a-Ci"></a>此中说之。<a id="a-Cj"></a>复次若断四食破四魔怨离四识住究竟超度九有情居。<a id="a-Ck"></a>绝诸生路尽界趣生老病死者。<a id="a-Cl"></a>此中说之。<a id="a-Cm"></a>复次此中不应责造论者。<a id="a-Cn"></a>以造论者依经作论。<a id="a-Co"></a>经说无学心得解脱非有学等。<a id="a-Cp"></a>故偏说之。<a id="a-Cq"></a>问尽智时修三界善根亦解脱不。<a id="a-Cr"></a>答亦得解脱。<a id="a-Cs"></a>永离障故。<a id="a-Ct"></a>问阿罗汉果退已还得。<a id="a-Cu"></a>尔时何心名得解脱。<a id="a-Cv"></a>为过去者未来者耶。<a id="a-Cw"></a>答唯未来者名得解脱。<a id="a-Cx"></a>非过去者。<a id="a-Cy"></a>更不在身及行世故。<a id="a-Cz"></a>已解脱故。<a id="a-D0"></a>今虽重得不名解脱。</p>
 </body>
</html>