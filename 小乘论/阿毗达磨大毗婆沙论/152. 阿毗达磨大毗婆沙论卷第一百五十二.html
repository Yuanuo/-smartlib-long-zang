<!doctype html>
<html id="z3IBVf813j" data-ver="786">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百五十二</h1>
  <h2 id="a2">根蕴第六中等心纳息第四之二</h2>
  <p id="a3">问无想定自性云何。<a id="a-4"></a>答不相应行蕴为性。<a id="a-5"></a>是彼摄故。<a id="a-6"></a>界者在色界。<a id="a-7"></a>地者在根本第四静虑地。<a id="a-8"></a>问何故下地无此定耶。<a id="a-9"></a>答非田非器乃至广说。<a id="a-A"></a>又无想定灭心心所故。<a id="a-B"></a>得下地不顺心心所灭。<a id="a-C"></a>问何故第四静虑顺心心所灭。<a id="a-D"></a>非下地耶。<a id="a-E"></a>答诸欲入彼定者先起欲界善心。<a id="a-F"></a>次入初静虑。<a id="a-G"></a>次入第二静虑。<a id="a-H"></a>次入第三静虑。<a id="a-I"></a>后入第四静虑。<a id="a-J"></a>于第四静虑上中下心。<a id="a-K"></a>从上入中。<a id="a-L"></a>从中入下。<a id="a-M"></a>下品心断入无想定。<a id="a-N"></a>譬如女人续毛为缕。<a id="a-O"></a>除去粗者缉绩细者乃至将尽以手绝之。<a id="a-P"></a>入无想定当知亦尔。<a id="a-Q"></a>从粗入细乃至都灭故。<a id="a-R"></a>此唯在第四静虑。<a id="a-S"></a>又下诸地有欢戚受行相粗动难可除灭。<a id="a-T"></a>第四静虑唯有处中受行相微细易可断灭。<a id="a-U"></a>故下地中无无想定。<a id="a-V"></a>问何故无色界无彼定耶。<a id="a-W"></a>答唯有异生计习此定以为能证无想涅槃。<a id="a-X"></a>无色界中无有无想异熟可计故。<a id="a-Y"></a>无想定于彼亦无。<a id="a-Z"></a>又诸异生怖畏断灭。<a id="a-a"></a>彼界无色若更灭心便为断灭。<a id="a-b"></a>是彼所怖故彼界中无无想定。<a id="a-c"></a>问此无想定何处能起。<a id="a-d"></a>有作是说唯欲界起欲界心猛。<a id="a-e"></a>有说。<a id="a-f"></a>力故。<a id="a-g"></a>有余师说。<a id="a-h"></a>通欲界三静虑起由念曾修加行势力亦能起故。<a id="a-i"></a>复有说者。<a id="a-j"></a>第四静虑亦能现起除无想天勿果与因极相逼故。<a id="a-k"></a>彼殁定当生欲界故。<a id="a-l"></a>问此无想定谁所起耶。<a id="a-m"></a>答唯异生起由作出离想故。<a id="a-n"></a>圣于有法无出离想。<a id="a-o"></a>问起此定。<a id="a-p"></a>后有能入见道不。<a id="a-q"></a>有说。<a id="a-r"></a>不能由此定是异生定故。<a id="a-s"></a>若起此定后能入见道。<a id="a-t"></a>便有圣者成就此定。<a id="a-u"></a>不应名异生定。<a id="a-v"></a>有说。<a id="a-w"></a>起此定后亦能入见道。<a id="a-x"></a>问若尔云何名异生定。<a id="a-y"></a>答圣虽成就而不现行。<a id="a-z"></a>彼依现行名异生定。<a id="a-10"></a>是故尊者妙音说曰。<a id="a-11"></a>得此定补特伽罗有能入正性离生者。<a id="a-12"></a>应言退失此定。<a id="a-13"></a>于彼极厌不现行故。<a id="a-14"></a>命终生于第四静虑。<a id="a-15"></a>于彼处所有容受故。<a id="a-16"></a>评曰。<a id="a-17"></a>应知前所说好。<a id="a-18"></a>问此无想定为加行得。<a id="a-19"></a>为离染得。<a id="a-1A"></a>答是加行得非离染得。<a id="a-1B"></a>离第三静虑染时不得故。<a id="a-1C"></a>若离染得者圣离第三静虑染时亦应得。<a id="a-1D"></a>然则不应名异生定。<a id="a-1E"></a>问此无想定亦得过去修未来耶。<a id="a-1F"></a>有说。<a id="a-1G"></a>不然。<a id="a-1H"></a>唯有心定可有是事。<a id="a-1I"></a>非于无心有得修义若作是说。<a id="a-1J"></a>定初刹那唯成就现在。<a id="a-1K"></a>定余刹那成就过去现在。<a id="a-1L"></a>出此定已但成就过去。<a id="a-1M"></a>有说。<a id="a-1N"></a>此定有未来修。<a id="a-1O"></a>以加行得法有未来修故。<a id="a-1P"></a>此定必由极作意力加行而得。<a id="a-1Q"></a>云何无未来修耶。<a id="a-1R"></a>若作是说。<a id="a-1S"></a>定初刹那成就未来现在。<a id="a-1T"></a>定余刹那成就三世。<a id="a-1U"></a>出此定已成就过去未来。<a id="a-1V"></a>问若如有心有得修者。<a id="a-1W"></a>圣离第三静虑染第九无间道时。<a id="a-1X"></a>如得第四静虑并眷属亦应得此定。<a id="a-1Y"></a>是则不应名异生定。<a id="a-1Z"></a>答前说此定唯加行得。<a id="a-1a"></a>是故异生圣者离第三静虑染时皆悉不得。<a id="a-1b"></a>唯诸异生离彼染已。<a id="a-1c"></a>以加行力方乃得之。<a id="a-1d"></a>是故无过。<a id="a-1e"></a>如是说者。<a id="a-1f"></a>应如初说。<a id="a-1g"></a>以有心定可未来修。<a id="a-1h"></a>此定无心无未来修义。<a id="a-1i"></a>由此过去亦无得理。<a id="a-1j"></a>如别解脱律仪。<a id="a-1k"></a>此亦如是。<a id="a-1l"></a>问此无想定有退转不。<a id="a-1m"></a>答此无退转。<a id="a-1n"></a>云何知然。<a id="a-1o"></a>曾闻有苾刍得无想定。<a id="a-1p"></a>出此定已诸根寂然。<a id="a-1q"></a>进止威仪语言衣着。<a id="a-1r"></a>受诸饮食皆悉详审。<a id="a-1s"></a>有阿罗汉先得愿智。<a id="a-1t"></a>见已念言此善男子。<a id="a-1u"></a>必获胜法我当观其所证边际。<a id="a-1v"></a>念已入定以愿智力见彼苾刍得无想定。<a id="a-1w"></a>便从定起而语之言。<a id="a-1x"></a>汝之所证极为非善。<a id="a-1y"></a>如何遇佛功德宝藏。<a id="a-1z"></a>舍而谬取外道所学粪坏定耶。<a id="a-20"></a>汝今宜应疾疾弃舍。<a id="a-21"></a>苾刍闻已作意舍之。<a id="a-22"></a>此定随逐不能舍离。<a id="a-23"></a>乃至休道还家亦不能舍。<a id="a-24"></a>后命终已生无想天。<a id="a-25"></a>故知此定不可退转。<a id="a-26"></a>譬喻者说。<a id="a-27"></a>此有退转。<a id="a-28"></a>以一切业皆可转故。<a id="a-29"></a>乃至无间业若遇胜缘亦有转义。<a id="a-2A"></a>若无间业不可转者。<a id="a-2B"></a>应无有能越第一有。<a id="a-2C"></a>评曰。<a id="a-2D"></a>应知前所说好。<a id="a-2E"></a>问此无想定于众同分为能牵引。<a id="a-2F"></a>为但圆满。<a id="a-2G"></a>答但能圆满不能牵引。<a id="a-2H"></a>以众同分唯业所引此非业故。<a id="a-2I"></a>问此无想定为顺现法受为顺次生受。<a id="a-2J"></a>为顺后次受。<a id="a-2K"></a>为顺不定受耶。<a id="a-2L"></a>答唯顺生法受。<a id="a-2M"></a>非顺现法受等。<a id="a-2N"></a>非顺现法受者。<a id="a-2O"></a>以于余处修此定已生无想天方与果故。<a id="a-2P"></a>非顺后次受者。<a id="a-2Q"></a>此定猛利速与果故。<a id="a-2R"></a>非顺不定受者。<a id="a-2S"></a>不可退转故。<a id="a-2T"></a>问此于何处受何异熟果。<a id="a-2U"></a>答于无想天受五蕴异熟果。<a id="a-2V"></a>入灭尽定几根灭。<a id="a-2W"></a>乃至广说。<a id="a-2X"></a>问何故作此论。<a id="a-2Y"></a>答为止他宗显己义故。<a id="a-2Z"></a>谓譬喻者分别论师执。<a id="a-2a"></a>灭尽定细心不灭。<a id="a-2b"></a>彼说无有有情而无色者。<a id="a-2c"></a>亦无有定而无心者。<a id="a-2d"></a>若定无心命根应断。<a id="a-2e"></a>便名为死非谓在定。<a id="a-2f"></a>为止彼意显灭尽定都无有心。<a id="a-2g"></a>有执。<a id="a-2h"></a>此定虽无有心。<a id="a-2i"></a>但离色染即能现起以界同故。<a id="a-2j"></a>为止彼意显灭尽定要离无所有处染方得现前。<a id="a-2k"></a>非想非非想处心为等无间缘故。<a id="a-2l"></a>由此尊者世友说言。<a id="a-2m"></a>云何灭尽定。<a id="a-2n"></a>谓已离无所有处染。<a id="a-2o"></a>止息想作意为先心心所法灭。<a id="a-2p"></a>是名灭尽定。<a id="a-2q"></a>由此因缘故作斯论。<a id="a-2r"></a>入灭尽定几根灭。<a id="a-2s"></a>答七。<a id="a-2t"></a>谓意舍信等五根。<a id="a-2u"></a>何系心心所灭。<a id="a-2v"></a>答无色界系。<a id="a-2w"></a>此依界类总相而说。<a id="a-2x"></a>然唯非想非非想处系。<a id="a-2y"></a>出灭尽定几根现前。<a id="a-2z"></a>答或七或八。<a id="a-30"></a>有漏心七。<a id="a-31"></a>无漏心八。<a id="a-32"></a>谓若非想非非想处心出者。<a id="a-33"></a>七根现在前。<a id="a-34"></a>如前说。<a id="a-35"></a>若无所有处心出者。<a id="a-36"></a>八根现在前。<a id="a-37"></a>谓前七及已知具知根随一。<a id="a-38"></a>何系心心所现前。<a id="a-39"></a>答或无色界系。<a id="a-3A"></a>或不系。<a id="a-3B"></a>谓若非想非非想处心出者无色界系。<a id="a-3C"></a>若无所有处心出者不系。<a id="a-3D"></a>由此所说证灭尽定决定无心。<a id="a-3E"></a>以入定时。<a id="a-3F"></a>但说诸根心心所法灭。<a id="a-3G"></a>而不说起。<a id="a-3H"></a>于出定时但说诸根心心所法起而不说灭故。</p>
  <p id="a3I">问灭尽定自性云何。<a id="a-3J"></a>答不相应行蕴为性。<a id="a-3K"></a>是彼摄故。<a id="a-3L"></a>界者在无色界。<a id="a-3M"></a>地者在根本非想非非想处地。<a id="a-3N"></a>问何故下地无此定耶。<a id="a-3O"></a>答非田非器乃至广说。<a id="a-3P"></a>又灭尽定灭极细心心所故得。<a id="a-3Q"></a>下地不顺极细心心所灭。<a id="a-3R"></a>问何故非想非非想处。<a id="a-3S"></a>顺极细心心所灭。<a id="a-3T"></a>非下地耶。<a id="a-3U"></a>答诸欲入彼定者。<a id="a-3V"></a>先起欲界善心。<a id="a-3W"></a>次入初静虑。<a id="a-3X"></a>次入第二静虑。<a id="a-3Y"></a>如是乃至入无所有处。<a id="a-3Z"></a>次入非想非非想处。<a id="a-3a"></a>于非想非非想处上中下心。<a id="a-3b"></a>从上入中。<a id="a-3c"></a>从中入下。<a id="a-3d"></a>下品心断。<a id="a-3e"></a>入灭尽定。<a id="a-3f"></a>所说譬喻如前应知。<a id="a-3g"></a>故此唯在非想非非想处。<a id="a-3h"></a>又下诸地皆名有想。<a id="a-3i"></a>行相粗动难可止息。<a id="a-3j"></a>此地名非想非非想。<a id="a-3k"></a>行相微细易可止息故。<a id="a-3l"></a>下地中无灭尽定。<a id="a-3m"></a>有说。<a id="a-3n"></a>二定俱无心故各于一界边立。<a id="a-3o"></a>谓无想定于有色界边立。<a id="a-3p"></a>灭尽定于无色界边立。<a id="a-3q"></a>有说。<a id="a-3r"></a>二定俱无心故各于一地边立。<a id="a-3s"></a>谓无想定依有色地边立。<a id="a-3t"></a>灭尽定依无色地边立。<a id="a-3u"></a>有说。<a id="a-3v"></a>二定俱无心故。<a id="a-3w"></a>各于一聚边立。<a id="a-3x"></a>谓无想定于大种所造色聚边立。<a id="a-3y"></a>灭尽定于心心所法聚边立。<a id="a-3z"></a>有说。<a id="a-40"></a>一切地皆有二种过。<a id="a-41"></a>一过贪欲。<a id="a-42"></a>二过住处。<a id="a-43"></a>初静虑地过贪欲者。<a id="a-44"></a>谓自地圣道。<a id="a-45"></a>过住处者。<a id="a-46"></a>谓第二静虑。<a id="a-47"></a>乃至无所有处。<a id="a-48"></a>过贪欲者。<a id="a-49"></a>谓自地下地圣道。<a id="a-4A"></a>过住处者。<a id="a-4B"></a>谓非想非非想处。<a id="a-4C"></a>非想非非想处过贪欲者。<a id="a-4D"></a>谓下地圣道。<a id="a-4E"></a>过住处者。<a id="a-4F"></a>谓灭尽等至。<a id="a-4G"></a>若下地有灭尽定者。<a id="a-4H"></a>则下诸地应有三种过。<a id="a-4I"></a>或二种过。<a id="a-4J"></a>非想非非想处。<a id="a-4K"></a>唯有一种过。<a id="a-4L"></a>勿有如斯不平等过故。<a id="a-4M"></a>灭尽定非下地有。<a id="a-4N"></a>有说。<a id="a-4O"></a>此定由二因缘立为解脱。<a id="a-4P"></a>一背舍一切所缘。<a id="a-4Q"></a>二边际心断。<a id="a-4R"></a>若下地有灭尽定者。<a id="a-4S"></a>则非背舍一切所缘。<a id="a-4T"></a>于上所缘未弃背故。<a id="a-4U"></a>亦不可说边际心断。<a id="a-4V"></a>中间心断非边际故。<a id="a-4W"></a>有说。<a id="a-4X"></a>此定次第定中为后边故。<a id="a-4Y"></a>必从非想非非想处无间而入。<a id="a-4Z"></a>由此等缘于下诸地无灭尽定唯有顶有。<a id="a-4a"></a>如世尊说。<a id="a-4b"></a>何等名为灭尽等至。<a id="a-4c"></a>谓超过一切非想非非想处故。<a id="a-4d"></a>想受灭身作证具足住。<a id="a-4e"></a>问灭尽等至即非想非非想处系。<a id="a-4f"></a>何故佛说超过一切非想非非想处耶。<a id="a-4g"></a>答虽即彼系寂静胜故。<a id="a-4h"></a>佛说超彼。<a id="a-4i"></a>譬如村边阿练若处。<a id="a-4j"></a>虽即村界亦以寂静说离于村。<a id="a-4k"></a>又有二种非想非非想处。<a id="a-4l"></a>一有心。<a id="a-4m"></a>二无心。<a id="a-4n"></a>超过一切非想非非想处故者。<a id="a-4o"></a>依有心非想非非想处说想受灭身作证具足住者。<a id="a-4p"></a>依无心非想非非想处说。<a id="a-4q"></a>如有心无心。<a id="a-4r"></a>相应不相应。<a id="a-4s"></a>有所依无所依。<a id="a-4t"></a>有行相无行相。<a id="a-4u"></a>有作意无作意。<a id="a-4v"></a>有所缘无所缘。<a id="a-4w"></a>应知亦尔。<a id="a-4x"></a>又有二种非想非非想处一染污。<a id="a-4y"></a>二不染污。<a id="a-4z"></a>超过一切非想非非想处故者。<a id="a-50"></a>依染污者说。<a id="a-51"></a>想受灭身作证具足住者。<a id="a-52"></a>依不染污者说。<a id="a-53"></a>如染污不染污。<a id="a-54"></a>见所断修所断亦尔。<a id="a-55"></a>又有二种非想非非想处。<a id="a-56"></a>一曾得二未曾得。<a id="a-57"></a>超过一切非想非非想处故者。<a id="a-58"></a>依曾得者说。<a id="a-59"></a>想受灭身作证具足住者。<a id="a-5A"></a>依未曾得者说。<a id="a-5B"></a>如曾得未曾得。<a id="a-5C"></a>共不共亦尔。<a id="a-5D"></a>又有二种非想非非想处。<a id="a-5E"></a>一离染得。<a id="a-5F"></a>二加行得。<a id="a-5G"></a>超过一切非想非非想处故者。<a id="a-5H"></a>依离染得者说。<a id="a-5I"></a>想受灭身作证具足住者。<a id="a-5J"></a>依加行得者说。<a id="a-5K"></a>又依地次第超过而说超过一切无所有处。<a id="a-5L"></a>入非想非非想处具足住者。<a id="a-5M"></a>依超过下地贪欲说。<a id="a-5N"></a>超过一切非想非非想处故。<a id="a-5O"></a>想受灭身作证具足住者。<a id="a-5P"></a>依超过自地有心住处说。<a id="a-5Q"></a>问诸无学者。<a id="a-5R"></a>可言超过一切非想非非想处。<a id="a-5S"></a>彼于有顶具有贪欲及住处二种过故。<a id="a-5T"></a>诸有学者。<a id="a-5U"></a>于彼唯有一种过。<a id="a-5V"></a>如何可言超过一切。<a id="a-5W"></a>答一切有二种。<a id="a-5X"></a>一一切一切。<a id="a-5Y"></a>二少分一切。<a id="a-5Z"></a>此中学者依少分说故无过。<a id="a-5a"></a>有说。<a id="a-5b"></a>此中但依超过住处而说。<a id="a-5c"></a>谓诸学者。<a id="a-5d"></a>虽于有顶修所断贪欲未能超过一切。<a id="a-5e"></a>而于有顶住处能一切超过。<a id="a-5f"></a>有说。<a id="a-5g"></a>此中依暂时超过说。<a id="a-5h"></a>谓诸学者。<a id="a-5i"></a>暂时超过有心位一切有顶出有心入无心故。</p>
  <p id="a5j">问灭尽定中灭一切心心所法。<a id="a-5k"></a>何故但言想受灭。<a id="a-5l"></a>不说心等。<a id="a-5m"></a>答譬喻者说。<a id="a-5n"></a>此定有心唯灭想受。<a id="a-5o"></a>问今不问彼。<a id="a-5p"></a>但问说无心者何故尔耶。<a id="a-5q"></a>答说想受灭显余亦灭。<a id="a-5r"></a>非余相应法离想受起故。<a id="a-5s"></a>有说。<a id="a-5t"></a>此中说最胜者。<a id="a-5u"></a>以诸心品想受最胜。<a id="a-5v"></a>以胜灭故余亦随灭。<a id="a-5w"></a>有说。<a id="a-5x"></a>此中现门现略现趣入故。<a id="a-5y"></a>谓心聚中有是根性有非根性。<a id="a-5z"></a>若说受当知已说是根性者。<a id="a-60"></a>若说想当知已说非根性者。<a id="a-61"></a>如根性非根性。<a id="a-62"></a>有明无明。<a id="a-63"></a>有现见无现见。<a id="a-64"></a>应观察不应观察。<a id="a-65"></a>妙非妙。<a id="a-66"></a>尊非尊。<a id="a-67"></a>胜非胜。<a id="a-68"></a>应知亦尔。<a id="a-69"></a>有说。<a id="a-6A"></a>想受是诸瑜伽师极所厌患。<a id="a-6B"></a>由受力故令诸有情色界劳弊。<a id="a-6C"></a>由想力故令诸有情无色劳弊。<a id="a-6D"></a>是故世尊说想受灭。<a id="a-6E"></a>有说。<a id="a-6F"></a>想受二界中胜。<a id="a-6G"></a>受于色界中胜。<a id="a-6H"></a>想于无色界中胜。<a id="a-6I"></a>有说。<a id="a-6J"></a>耽乐受故。<a id="a-6K"></a>执倒想故。<a id="a-6L"></a>令诸有情轮回生死。<a id="a-6M"></a>受诸苦恼。<a id="a-6N"></a>有说。<a id="a-6O"></a>想受各别立蕴。<a id="a-6P"></a>及立识住。<a id="a-6Q"></a>有说。<a id="a-6R"></a>想受能起爱见二种烦恼。<a id="a-6S"></a>受力故起爱。<a id="a-6T"></a>想力故起见。<a id="a-6U"></a>一切烦恼此二为首。<a id="a-6V"></a>有说。<a id="a-6W"></a>想受是二诤根。<a id="a-6X"></a>由受故耽着诸欲。<a id="a-6Y"></a>令在家者起诸斗诤。<a id="a-6Z"></a>由想故耽着诸见。<a id="a-6a"></a>令出家者起诸斗诤。<a id="a-6b"></a>如二诤根。<a id="a-6c"></a>二边。<a id="a-6d"></a>二箭。<a id="a-6e"></a>二戏论。<a id="a-6f"></a>二我所。<a id="a-6g"></a>二杂染应知亦尔。<a id="a-6h"></a>有说。<a id="a-6i"></a>行者憎受想故入灭尽定。<a id="a-6j"></a>由如是义故佛唯说灭此二法。<a id="a-6k"></a>如施设论说。<a id="a-6l"></a>云何加行起灭等至。<a id="a-6m"></a>谓初修业者。<a id="a-6n"></a>于一切行不作加行。<a id="a-6o"></a>不欲思惟诸我所有。<a id="a-6p"></a>未生想受当令不生。<a id="a-6q"></a>已生想受当令速灭。<a id="a-6r"></a>若于尔时所有想受未生不生。<a id="a-6s"></a>已生者灭。<a id="a-6t"></a>是名为灭。<a id="a-6u"></a>云何此灭说名等至谓于灭法无障无背自在现见。<a id="a-6v"></a>自身所证故名等至。<a id="a-6w"></a>以是事故世尊说灭唯一刹那。<a id="a-6x"></a>等至相续。<a id="a-6y"></a>问令心平等说名等至。<a id="a-6z"></a>此中无心云何名等至。<a id="a-70"></a>答等至有二。<a id="a-71"></a>一令心平等。<a id="a-72"></a>二令大种平等。<a id="a-73"></a>无想灭尽定。<a id="a-74"></a>虽断平等心令不相续。<a id="a-75"></a>而引平等大种令现在前故名等至。</p>
  <p id="a76">问何故二无心定中。<a id="a-77"></a>唯灭尽定立为解脱非无想定。<a id="a-78"></a>胁尊者言。<a id="a-79"></a>佛于诸法体相作用了达究竟。<a id="a-7A"></a>余不能知。<a id="a-7B"></a>若法有解脱相者。<a id="a-7C"></a>便即立之。<a id="a-7D"></a>无者不立。<a id="a-7E"></a>复次灭尽定唯内法有故立解脱。<a id="a-7F"></a>无想定唯外法有故不立解脱。<a id="a-7G"></a>如内法外法。<a id="a-7H"></a>圣者异生亦尔。<a id="a-7I"></a>复次灭尽定唯背杂染向清净者相续中可得故立解脱。<a id="a-7J"></a>无想定唯背清净向杂染者。<a id="a-7K"></a>相续中可得故不立解脱。<a id="a-7L"></a>如背杂染向杂染。<a id="a-7M"></a>背生死向生死背流转向流转当知亦尔。<a id="a-7N"></a>复次灭尽定唯背我见。<a id="a-7O"></a>向无我见者。<a id="a-7P"></a>相续中可得故立解脱。<a id="a-7Q"></a>无想定唯背无我见向我见者。<a id="a-7R"></a>相续中可得故不立解脱。<a id="a-7S"></a>复次灭尽定唯背萨迦耶见向空观者。<a id="a-7T"></a>相续中可得故立解脱。<a id="a-7U"></a>无想定唯背空观。<a id="a-7V"></a>向萨迦耶见者。<a id="a-7W"></a>相续中可得故不立解脱。<a id="a-7X"></a>复次前说灭尽定由二因缘立为解脱。<a id="a-7Y"></a>一背一切所缘。<a id="a-7Z"></a>二边际心断。<a id="a-7a"></a>无想定二事俱无。<a id="a-7b"></a>是故不立。<a id="a-7c"></a>复次灭尽定。<a id="a-7d"></a>唯障诸界诸趣诸生者。<a id="a-7e"></a>相续中可得故立解脱。<a id="a-7f"></a>无想定。<a id="a-7g"></a>唯不障诸界诸趣诸生者。<a id="a-7h"></a>相续中可得故不立解脱。<a id="a-7i"></a>复次弃背诸有名为解脱。<a id="a-7j"></a>灭尽定。<a id="a-7k"></a>弃背诸界诸趣诸生。<a id="a-7l"></a>生死转流觉。<a id="a-7m"></a>无想定不尔。<a id="a-7n"></a>由此等缘二无心定中。<a id="a-7o"></a>唯灭尽定立为解脱。<a id="a-7p"></a>非无想定。</p>
  <p id="a7q">问无想定灭尽定有何差别答名即差别。<a id="a-7r"></a>名无想定。<a id="a-7s"></a>名灭尽定。<a id="a-7t"></a>复次界亦差别。<a id="a-7u"></a>无想定色界系灭尽定无色界系。<a id="a-7v"></a>复次地亦差别。<a id="a-7w"></a>无想定在第四静虑灭尽定在非想非非想处。<a id="a-7x"></a>复次相续亦有差别。<a id="a-7y"></a>无想定在异生相续灭尽定在圣者相续。<a id="a-7z"></a>复次入无想定时作出离想入灭尽定时作止息想。<a id="a-80"></a>复次入无想定时唯厌于想。<a id="a-81"></a>入灭尽定时通厌想受。<a id="a-82"></a>复次入无想定时唯欲灭想。<a id="a-83"></a>入灭尽定欲灭受想。<a id="a-84"></a>复次入无想定时灭色界系心心所法。<a id="a-85"></a>入灭尽定时灭无色界系心心所法。<a id="a-86"></a>复次入无想定时。<a id="a-87"></a>灭第四静虑心心所法。<a id="a-88"></a>入灭尽定时。<a id="a-89"></a>灭非想非非想处心心所法。<a id="a-8A"></a>复次无想定招色界异熟。<a id="a-8B"></a>灭尽定招无色界异熟。<a id="a-8C"></a>复次无想定招第四静虑异熟。<a id="a-8D"></a>灭尽定招非想非非想处异熟。<a id="a-8E"></a>复次无想定唯顺生受异熟。<a id="a-8F"></a>灭尽定顺生后不定受异熟。<a id="a-8G"></a>故有差别。<a id="a-8H"></a>尊者世友作是问言。<a id="a-8I"></a>无想定灭尽定何差别。<a id="a-8J"></a>答一名无想定。<a id="a-8K"></a>一名灭尽定。<a id="a-8L"></a>故有差别。<a id="a-8M"></a>又界地相续想厌欲乐。<a id="a-8N"></a>所灭异熟皆有差别。<a id="a-8O"></a>广说如上。<a id="a-8P"></a>又异生入无想定感无想处果。<a id="a-8Q"></a>圣者入灭尽定感有顶处果。<a id="a-8R"></a>又无想定令诸异生受色界异熟果。<a id="a-8S"></a>灭尽定令诸学者受无色界异熟果。<a id="a-8T"></a>令无学者受无色界等流果。<a id="a-8U"></a>是谓无想定灭尽定差别。</p>
  <p id="a8V">问八解脱中世尊何故唯说第三第八解脱。<a id="a-8W"></a>名身作证非余耶。<a id="a-8X"></a>如契经言。<a id="a-8Y"></a>净解脱身作证。<a id="a-8Z"></a>想受灭解脱身作证。<a id="a-8a"></a>答有余契经于八解脱。<a id="a-8b"></a>世尊皆说名身作证。<a id="a-8c"></a>如大因缘经中。<a id="a-8d"></a>佛于八解脱一一皆说身作证具足住故。<a id="a-8e"></a>问虽少经中于八解脱说身作证。<a id="a-8f"></a>于多经中唯说二种名身作证。<a id="a-8g"></a>何故尔耶。<a id="a-8h"></a>答此二解脱八解脱中。<a id="a-8i"></a>名义最胜。<a id="a-8j"></a>是故偏说。<a id="a-8k"></a>有说。<a id="a-8l"></a>此二解脱俱用加行功力所证故。<a id="a-8m"></a>有说。<a id="a-8n"></a>此二各居一界边谓净解脱居色界边。<a id="a-8o"></a>想受灭解脱居无色界边。<a id="a-8p"></a>有说。<a id="a-8q"></a>此二解脱各居一地边。<a id="a-8r"></a>谓净解脱在第四静虑边。<a id="a-8s"></a>想受灭解脱在非想非非想处边。<a id="a-8t"></a>有说。<a id="a-8u"></a>净解脱于大种所造色聚边际而立。<a id="a-8v"></a>想受灭解脱于心心所法聚边际而立。<a id="a-8w"></a>有说净解脱虽取色净相。<a id="a-8x"></a>而不起烦恼。<a id="a-8y"></a>以殊胜故。<a id="a-8z"></a>世尊安立身作证名想受灭解脱。<a id="a-90"></a>以无心故。<a id="a-91"></a>在身非心身力所起非心力起。<a id="a-92"></a>是故世尊说为身证。<a id="a-93"></a>有说。<a id="a-94"></a>于契经中说八解脱身作证者。<a id="a-95"></a>皆以此二解脱故得名身证。<a id="a-96"></a>由此等义故。<a id="a-97"></a>唯二种说身作证具足住者。<a id="a-98"></a>有多处说具足住声。<a id="a-99"></a>谓或有处于色蕴少分说具足住。<a id="a-9A"></a>或有于善五蕴说具足住。<a id="a-9B"></a>或有于善四蕴说具足住。<a id="a-9C"></a>或有于不相应行蕴一分说具足住。<a id="a-9D"></a>或有于寂灭涅槃说具足住于色蕴一分说具足住者。<a id="a-9E"></a>如伽他说。</p>
  <p id="a9F">于妙慧圣教　　具足住尸罗</p>
  <p id="a9G">一切皆贤善　　多功德宝藏</p>
  <p id="a9H">于善五蕴。<a id="a-9I"></a>说具足住者。<a id="a-9J"></a>如说。<a id="a-9K"></a>初静虑乃至第四静虑具足住。<a id="a-9L"></a>于善四蕴说具足住者。<a id="a-9M"></a>如说。<a id="a-9N"></a>空无边处。<a id="a-9O"></a>乃至非想非非想处具足住。<a id="a-9P"></a>于不相应行蕴一分说具足住者。<a id="a-9Q"></a>如此八解脱中。<a id="a-9R"></a>说想受灭解脱身作证具足住。<a id="a-9S"></a>于寂灭涅槃说具足住者如说。<a id="a-9T"></a>于涅槃身作证具足住。</p>
  <p id="a9U">问灭尽定有几种类。<a id="a-9V"></a>有说。<a id="a-9W"></a>有四。<a id="a-9X"></a>谓具缚者所起。<a id="a-9Y"></a>离上三品者所起。<a id="a-9Z"></a>离中三品者所起。<a id="a-9a"></a>离下三品者所起。<a id="a-9b"></a>种类各别故。<a id="a-9c"></a>复有说四。<a id="a-9d"></a>谓离六七八九品染者所起。<a id="a-9e"></a>各以为一彼说具缚者。<a id="a-9f"></a>乃至离五品染者。<a id="a-9g"></a>皆未能起此定故。<a id="a-9h"></a>有说。<a id="a-9i"></a>此定有九种。<a id="a-9j"></a>谓离上上品者所起。<a id="a-9k"></a>乃至离下下品者所起。<a id="a-9l"></a>唯具缚者不能起故。<a id="a-9m"></a>有说。<a id="a-9n"></a>此定有十种。<a id="a-9o"></a>谓具缚者所起。<a id="a-9p"></a>乃至离下下品者所起。<a id="a-9q"></a>问若具缚者能起此定。<a id="a-9r"></a>诸异生类何不能起。<a id="a-9s"></a>答缚有二种。<a id="a-9t"></a>一见所断二修所断。<a id="a-9u"></a>于有顶中若缺见所断缚具修所断缚者能起此定。<a id="a-9v"></a>具二缚者则不能起。<a id="a-9w"></a>如是说者。<a id="a-9x"></a>此灭尽定有十一种谓具缚者所起。<a id="a-9y"></a>离上上品者所起。<a id="a-9z"></a>乃至离下下品者所起。<a id="a-A0"></a>时解脱阿罗汉练根得不动者所起。<a id="a-A1"></a>问此十一种体有异耶。<a id="a-A2"></a>有说。<a id="a-A3"></a>不异。<a id="a-A4"></a>问若尔何故说十一。<a id="a-A5"></a>答由位别故非体有异。<a id="a-A6"></a>有说。<a id="a-A7"></a>此十一种其体各异。<a id="a-A8"></a>随位所起种类别故。<a id="a-A9"></a>问若尔具缚者所起。<a id="a-AA"></a>乃至时解脱阿罗汉练根得不动者。<a id="a-AB"></a>所起差别云何。<a id="a-AC"></a>答有具缚时起灭尽定。<a id="a-AD"></a>即彼进断一品染时。<a id="a-AE"></a>复起灭尽定。<a id="a-AF"></a>彼于尔时先所起者得而不在身。<a id="a-AG"></a>成就不现前。<a id="a-AH"></a>今所起者得亦在身。<a id="a-AI"></a>成就亦现前。<a id="a-AJ"></a>即彼乃至从时解脱练根得不动。<a id="a-AK"></a>彼于尔时前诸位中所起灭定得而不在身。<a id="a-AL"></a>成就不现前。<a id="a-AM"></a>今不动位所起灭定得亦在身。<a id="a-AN"></a>成就亦现前。<a id="a-AO"></a>由此应知体类各别。</p>
  <p id="aAP">问此定有上中下品类别不。<a id="a-AQ"></a>若有者。<a id="a-AR"></a>施设论说云何通。<a id="a-AS"></a>如彼说。<a id="a-AT"></a>灭无差别。<a id="a-AU"></a>若无者佛独觉声闻所起无胜劣耶。<a id="a-AV"></a>有说。<a id="a-AW"></a>此定无上中下。<a id="a-AX"></a>问施设论说灭无差别。<a id="a-AY"></a>虽已善通而佛独觉声闻所起无胜劣耶。<a id="a-AZ"></a>答体无胜劣。<a id="a-Aa"></a>皆以心心所灭为其性故。<a id="a-Ab"></a>但由加行说有差别。<a id="a-Ac"></a>谓佛起此定不由加行。<a id="a-Ad"></a>独觉下加行。<a id="a-Ae"></a>声闻或中或上。<a id="a-Af"></a>如是说者。<a id="a-Ag"></a>此灭尽定有上中下品类差别。<a id="a-Ah"></a>问三乘所起有胜有劣。<a id="a-Ai"></a>虽已善通。<a id="a-Aj"></a>施设论说灭无差别当云何通。<a id="a-Ak"></a>答依能断灭心心所法无差别义说无差别。<a id="a-Al"></a>而灭尽定是有为故。<a id="a-Am"></a>如余有为有上中下。<a id="a-An"></a>由随根性阶分异故。<a id="a-Ao"></a>谓佛所得是上。<a id="a-Ap"></a>独觉所得是中。<a id="a-Aq"></a>声闻所得是下。<a id="a-Ar"></a>声闻乘中有多差别。<a id="a-As"></a>且有学位具缚所起为下下。<a id="a-At"></a>乃至断八品所起为上上。<a id="a-Au"></a>无学位中退法种性所起为下下。<a id="a-Av"></a>乃至学得不动种性所起为上下。<a id="a-Aw"></a>余本得不动种性所起为上中。<a id="a-Ax"></a>波罗蜜多声闻所起为上上。<a id="a-Ay"></a>一一种性中根品差别所起。<a id="a-Az"></a>各有上中下品类差别。<a id="a-B0"></a>是故灭定有多品类。<a id="a-B1"></a>问此灭尽定几物为体。<a id="a-B2"></a>有说。<a id="a-B3"></a>此定一物为体。<a id="a-B4"></a>若灭现前即名无心故。<a id="a-B5"></a>问云何一灭刹那现前即名无心。<a id="a-B6"></a>答如一受刹那现前即名有受。<a id="a-B7"></a>一想刹那现前即名有想。<a id="a-B8"></a>一识刹那现前即名有识。<a id="a-B9"></a>如是一灭刹那现前即名无心。<a id="a-BA"></a>斯有何过。<a id="a-BB"></a>有说。<a id="a-BC"></a>此定十一物为体。<a id="a-BD"></a>以十大地法及心灭故。<a id="a-BE"></a>有说。<a id="a-BF"></a>此定二十一物为体。<a id="a-BG"></a>以十大地法十大善地法及心灭故。<a id="a-BH"></a>如是说者。<a id="a-BI"></a>随灭尔所心心所法。<a id="a-BJ"></a>即有尔所物现前为此定体。<a id="a-BK"></a>问此灭尽定自体既尔。<a id="a-BL"></a>其相云何。<a id="a-BM"></a>答自体即相。<a id="a-BN"></a>相即自体。<a id="a-BO"></a>以一切法不可离体别说其相。<a id="a-BP"></a>故尊者世友作如是言。<a id="a-BQ"></a>此灭尽定解脱为相。<a id="a-BR"></a>故作是说。<a id="a-BS"></a>住此定者心心所法解脱。<a id="a-BT"></a>胜解脱。<a id="a-BU"></a>极胜解脱。<a id="a-BV"></a>离系。<a id="a-BW"></a>胜离系。<a id="a-BX"></a>极胜离系。<a id="a-BY"></a>问此定不能断诸烦恼。<a id="a-BZ"></a>如何可说住此定者心心所法解脱等言。<a id="a-Ba"></a>答住此定者心心所法暂时解脱。<a id="a-Bb"></a>乃至暂时极胜离系。<a id="a-Bc"></a>故说此言。<a id="a-Bd"></a>非谓此能断诸烦恼。</p>
  <p id="aBe">有如是说。<a id="a-Bf"></a>若法想微细为因。<a id="a-Bg"></a>微微为等无间。<a id="a-Bh"></a>不与彼俱。<a id="a-Bi"></a>非不成就。<a id="a-Bj"></a>是谓解脱问此说何法。<a id="a-Bk"></a>有说。<a id="a-Bl"></a>此说灭尽定若作是说。<a id="a-Bm"></a>此说灭定者。<a id="a-Bn"></a>彼说此定想微细为其因。<a id="a-Bo"></a>谓一因即同类因。<a id="a-Bp"></a>微微亦与作因。<a id="a-Bq"></a>谓一因即同类因。<a id="a-Br"></a>亦与作等无间缘。<a id="a-Bs"></a>若作是说。<a id="a-Bt"></a>此说灭尽定者。<a id="a-Bu"></a>彼应说。<a id="a-Bv"></a>若法想微细为因。<a id="a-Bw"></a>微微为等无间。<a id="a-Bx"></a>不应说。<a id="a-By"></a>不与彼俱。<a id="a-Bz"></a>以彼灭定正现前故。<a id="a-C0"></a>应说。<a id="a-C1"></a>非不成就。<a id="a-C2"></a>以住定时彼成就定故。<a id="a-C3"></a>有说此说出定心。<a id="a-C4"></a>若作是说。<a id="a-C5"></a>此说出定心者。<a id="a-C6"></a>彼说此出定心想微细为其因。<a id="a-C7"></a>谓一因即同类因。<a id="a-C8"></a>微微亦与作因。<a id="a-C9"></a>谓一因即同类因。<a id="a-CA"></a>亦与作等无间缘。<a id="a-CB"></a>若作是说。<a id="a-CC"></a>此说出定心者。<a id="a-CD"></a>彼应说。<a id="a-CE"></a>若法想微细为因。<a id="a-CF"></a>微微为等无间。<a id="a-CG"></a>应说。<a id="a-CH"></a>不与彼俱。<a id="a-CI"></a>以住定时彼出定心不现前故。<a id="a-CJ"></a>应说。<a id="a-CK"></a>非不成就以住定时彼成就出定心故。<a id="a-CL"></a>由此证知。<a id="a-CM"></a>彼先得出定心。<a id="a-CN"></a>有说。<a id="a-CO"></a>此说入定心。<a id="a-CP"></a>若作是说。<a id="a-CQ"></a>此说入定心者。<a id="a-CR"></a>彼说。<a id="a-CS"></a>此入定心想为其因。<a id="a-CT"></a>谓一因即同类因。<a id="a-CU"></a>微细亦与作因。<a id="a-CV"></a>谓一因即同类因。<a id="a-CW"></a>亦与作等无间缘。<a id="a-CX"></a>若作是说。<a id="a-CY"></a>此说入定心者。<a id="a-CZ"></a>彼应说。<a id="a-Ca"></a>若法想为其因。<a id="a-Cb"></a>微细为等无间。<a id="a-Cc"></a>应说。<a id="a-Cd"></a>不与彼俱。<a id="a-Ce"></a>以住定时彼入定心不现前故。<a id="a-Cf"></a>应说非不成就以住定时彼成就入定心故。</p>
 </body>
</html>