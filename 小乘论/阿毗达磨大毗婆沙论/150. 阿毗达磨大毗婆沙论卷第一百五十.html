<!doctype html>
<html id="z3IBVf613h" data-ver="715">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百五十</h1>
  <h2 id="a2">根蕴第六中触纳息第三之二</h2>
  <p id="a3">问若天眼现在前时。<a id="a-4"></a>生得眼为断不。<a id="a-5"></a>若断者云何不异熟生色断已复续。<a id="a-6"></a>以阿毗达磨者。<a id="a-7"></a>不欲令异熟生色断已续故。<a id="a-8"></a>若不断者天眼生得眼二俱见色。<a id="a-9"></a>云何不错乱耶。<a id="a-A"></a>答应言不断以异熟色断已不续故。<a id="a-B"></a>是故尊者妙音作如是问。<a id="a-C"></a>天眼现在前时生得眼当言断耶。<a id="a-D"></a>不断耶。<a id="a-E"></a>答当言不断。<a id="a-F"></a>即于是处有色界大种与所造天眼俱现在前。<a id="a-G"></a>问若尔者天眼生得眼二俱见色云何不错乱耶。<a id="a-H"></a>答天眼起时生得眼住彼同分故无有过。<a id="a-I"></a>譬如余识现在前时。<a id="a-J"></a>虽不见色而眼不断此亦如是。<a id="a-K"></a>问何故不俱见耶。<a id="a-L"></a>答以一身中无二识俱起。<a id="a-M"></a>尔时识依天眼不依生得眼故。<a id="a-N"></a>有说。<a id="a-O"></a>有色非是生得眼境。<a id="a-P"></a>为见彼故起天眼现前故。<a id="a-Q"></a>于尔时生得眼虽不断而无用是故不俱见。<a id="a-R"></a>有说。<a id="a-S"></a>天眼起时生得眼断。<a id="a-T"></a>问若尔云何不异熟生色断已可续耶。<a id="a-U"></a>如是则违阿毗达磨者说。<a id="a-V"></a>答断有二种。<a id="a-W"></a>一暂断。<a id="a-X"></a>二究竟断。<a id="a-Y"></a>暂断者可续非究竟断。<a id="a-Z"></a>是故无过。<a id="a-a"></a>有说。<a id="a-b"></a>尔时生得眼灭天眼生。<a id="a-c"></a>天眼灭生得眼生。<a id="a-d"></a>彼身中眼根未尝空故不可谓断。<a id="a-e"></a>有说。<a id="a-f"></a>彼时生得眼断亦无有过。<a id="a-g"></a>亦有异熟生色断已续故。<a id="a-h"></a>云何知然。<a id="a-i"></a>如契经说。<a id="a-j"></a>一切施王即时举手自挑两目施婆罗门。<a id="a-k"></a>由胜思愿令眼平复。<a id="a-l"></a>又如经说。<a id="a-m"></a>恶行尔时以朅地罗钩挑善行眼。<a id="a-n"></a>亦由菩萨胜思愿故还得眼根。<a id="a-o"></a>施设论说。<a id="a-p"></a>地狱有山压迮有情令身碎坏。<a id="a-q"></a>于后未久诸根复生。<a id="a-r"></a>诸地狱中此类非一。<a id="a-s"></a>故知异熟生色断已可续。<a id="a-t"></a>如是说者。<a id="a-u"></a>起天眼时生得眼不灭。<a id="a-v"></a>异熟色断亦无续义。<a id="a-w"></a>问前所引事当云何通。<a id="a-x"></a>答彼不相违有别义故。<a id="a-y"></a>即如所说一切施王。<a id="a-z"></a>尔时但由施心成满。<a id="a-10"></a>故作是说实未挑眼。<a id="a-11"></a>其事云何。<a id="a-12"></a>谓佛昔日为菩萨时。<a id="a-13"></a>曾作国王名一切施。<a id="a-14"></a>能满一切来求者意。<a id="a-15"></a>天上人中此名流布。<a id="a-16"></a>时天帝释知已念言。<a id="a-17"></a>彼王如斯惠施无倦。<a id="a-18"></a>为求无上正等菩提。<a id="a-19"></a>为希世间名誉天位。<a id="a-1A"></a>若希天位或为我怨。<a id="a-1B"></a>当往验之知其施意。<a id="a-1C"></a>便自化作婆罗门身。<a id="a-1D"></a>戴帽垂鬓金韬络体。<a id="a-1E"></a>手策金杖来诣王前。<a id="a-1F"></a>咒愿王言愿常尊胜。<a id="a-1G"></a>王言梵志来何所求。<a id="a-1H"></a>答言我来正须王眼。<a id="a-1I"></a>王以四宝为眼施之彼不受言。<a id="a-1J"></a>我今须眼何用此为。<a id="a-1K"></a>王闻是已便举两手欲自挑目。<a id="a-1L"></a>帝释知王施心决定便止王言。<a id="a-1M"></a>欲何所求能施难施。<a id="a-1N"></a>为求释梵魔王位耶。<a id="a-1O"></a>为希世间名誉归敬。<a id="a-1P"></a>王言此等皆非所求。<a id="a-1Q"></a>唯有离于生老病死应正等觉是我所愿。<a id="a-1R"></a>天帝闻已便复本形赞叹王言。<a id="a-1S"></a>真是菩萨不久定得无上菩提。<a id="a-1T"></a>作是言已忽然不现。<a id="a-1U"></a>故彼尔时实未挑眼。<a id="a-1V"></a>又彼所引善恶行经。<a id="a-1W"></a>善行眼根有余种子。<a id="a-1X"></a>由胜思愿圆满胜前。<a id="a-1Y"></a>诸地狱中亦同此释。<a id="a-1Z"></a>若无余种则不可生。<a id="a-1a"></a>故异熟色断无续理。<a id="a-1b"></a>由此天眼现在前时生得眼不断。</p>
  <p id="a1c">问如生欲界所起天眼。<a id="a-1d"></a>生色界亦起不。<a id="a-1e"></a>有说。<a id="a-1f"></a>不起。<a id="a-1g"></a>以色界中随生得眼所见多少。<a id="a-1h"></a>修得眼亦尔无别作用是故不起。<a id="a-1i"></a>如是说者。<a id="a-1j"></a>亦起现前。<a id="a-1k"></a>问与生得眼同起复何用。<a id="a-1l"></a>答欲游戏通慧故起现前。<a id="a-1m"></a>又中有身非生得眼境故。<a id="a-1n"></a>起天眼观中有差别。<a id="a-1o"></a>问为生欲界所起天眼胜。<a id="a-1p"></a>为生色界所起胜耶。<a id="a-1q"></a>答欲界所起猛利故胜。<a id="a-1r"></a>谓佛独觉到究竟声闻所起天眼作用猛利。<a id="a-1s"></a>非生色界所能现前。<a id="a-1t"></a>色界所起所依故胜。<a id="a-1u"></a>谓彼依身广大胜妙。<a id="a-1v"></a>所起天眼多极微成。<a id="a-1w"></a>非欲界中此眼得起。<a id="a-1x"></a>故二界起各有胜劣。</p>
  <p id="a1y">问修得天眼与生得眼有何差别。<a id="a-1z"></a>答名即差别。<a id="a-20"></a>谓名天眼名生得眼。<a id="a-21"></a>有说。<a id="a-22"></a>体亦有异。<a id="a-23"></a>谓生得眼有同分彼同分。<a id="a-24"></a>修得天眼唯是同分。<a id="a-25"></a>又生得眼通所长养及异熟生。<a id="a-26"></a>修得天眼唯所长养。<a id="a-27"></a>有说。<a id="a-28"></a>因亦有异。<a id="a-29"></a>谓生得眼是业果。<a id="a-2A"></a>修得天眼是修果。<a id="a-2B"></a>问岂不生得眼亦是修果耶。<a id="a-2C"></a>答彼少分是修果。<a id="a-2D"></a>少分是生得智异熟果。<a id="a-2E"></a>天眼唯修果。<a id="a-2F"></a>有说。<a id="a-2G"></a>天眼由加行作意力方得现前。<a id="a-2H"></a>生得眼不尔。<a id="a-2I"></a>有说。<a id="a-2J"></a>果亦有异。<a id="a-2K"></a>谓生得眼与善染无记识为所依。<a id="a-2L"></a>修得天眼唯与无记识为所依。<a id="a-2M"></a>有说。<a id="a-2N"></a>境亦有异。<a id="a-2O"></a>谓生得眼不见中有。<a id="a-2P"></a>修得天眼能见中有。<a id="a-2Q"></a>有说。<a id="a-2R"></a>用亦有异。<a id="a-2S"></a>谓修得天眼于生得眼。<a id="a-2T"></a>作用炽盛微妙殊胜。<a id="a-2U"></a>清净明白捷利远细故有差别问一念得起几通果耶。<a id="a-2V"></a>答诸有欲令无留化事。<a id="a-2W"></a>天眼天耳无彼同分者。<a id="a-2X"></a>彼说一念唯起一通果。<a id="a-2Y"></a>谓五通随一。<a id="a-2Z"></a>诸有欲令有留化事天眼天耳。<a id="a-2a"></a>无彼同分者。<a id="a-2b"></a>彼说一念得起二通果。<a id="a-2c"></a>谓神境通果及余四随一。<a id="a-2d"></a>诸有欲令有留化事。<a id="a-2e"></a>天眼天耳有彼同分。<a id="a-2f"></a>彼说一念得起四通果。<a id="a-2g"></a>谓神境通果天眼天耳及余二随一。<a id="a-2h"></a>谓他心通宿住。<a id="a-2i"></a>随念通。<a id="a-2j"></a>境界各别不俱起故。<a id="a-2k"></a>如是说者。<a id="a-2l"></a>应知第二所说为善。<a id="a-2m"></a>以化事可留。<a id="a-2n"></a>天眼天耳必无彼同分。<a id="a-2o"></a>要于用时乃现前故。</p>
  <p id="a2p">问欲界所化色有四种。<a id="a-2q"></a>谓初静虑果。<a id="a-2r"></a>乃至第四静虑果。<a id="a-2s"></a>依初静虑所得天眼。<a id="a-2t"></a>为能具见四种色耶。<a id="a-2u"></a>有说。<a id="a-2v"></a>具见皆是欲界色处摄故。<a id="a-2w"></a>有说。<a id="a-2x"></a>唯见初静虑果非余。<a id="a-2y"></a>以因胜故如因非境果亦应尔。<a id="a-2z"></a>依第二静虑所得天眼。<a id="a-30"></a>能见初二静虑果色非余。<a id="a-31"></a>依第三静虑所得天眼。<a id="a-32"></a>能见前三静虑果色非余。<a id="a-33"></a>依第四静虑所得天眼。<a id="a-34"></a>具能见四静虑果色。<a id="a-35"></a>如是说者。<a id="a-36"></a>谓初说依初静虑所得天眼。<a id="a-37"></a>能见欲界初静虑色。<a id="a-38"></a>乃至依第四静虑所得天眼。<a id="a-39"></a>能见欲界四静虑色。<a id="a-3A"></a>问依第四静虑所得天眼。<a id="a-3B"></a>能见欲界四静虑色者。<a id="a-3C"></a>为见欲界色眼即见余地色为更起余眼见余地色耶。<a id="a-3D"></a>若见欲界色眼。<a id="a-3E"></a>即见余地色者。<a id="a-3F"></a>如何一眼能见粗细二境。<a id="a-3G"></a>若更起余眼见余地色者。<a id="a-3H"></a>即第四静虑天眼应有五类。<a id="a-3I"></a>各唯见一地色。<a id="a-3J"></a>即不应言此地天眼五地为境。<a id="a-3K"></a>有作是说。<a id="a-3L"></a>即见欲界色眼。<a id="a-3M"></a>能见余地诸色。<a id="a-3N"></a>问如何一眼能见粗细二境。<a id="a-3O"></a>答此亦无过。<a id="a-3P"></a>如看大山即粗细色俱时能见。<a id="a-3Q"></a>见粗色者如见千枝大树。<a id="a-3R"></a>见细色者如见中间细草。<a id="a-3S"></a>如是第四静虑一眼能见五地诸色何过。<a id="a-3T"></a>有余师言。<a id="a-3U"></a>见欲界色眼异。<a id="a-3V"></a>乃至见第四静虑色眼异。<a id="a-3W"></a>问若尔第四静虑天眼应有五类。<a id="a-3X"></a>各唯见一地色即不应言此地天眼五地为境。<a id="a-3Y"></a>答一地天眼有五类别亦无有过。<a id="a-3Z"></a>约地种类。<a id="a-3a"></a>总说一眼见五地境。<a id="a-3b"></a>非不于中所见各异。<a id="a-3c"></a>如定蕴说。<a id="a-3d"></a>依初静虑所引天眼。<a id="a-3e"></a>极能见何系色。<a id="a-3f"></a>答乃至梵世系。<a id="a-3g"></a>依第二静虑所引天眼。<a id="a-3h"></a>极能见何系色。<a id="a-3i"></a>答乃至极光净系。<a id="a-3j"></a>依第三静虑所引天眼。<a id="a-3k"></a>极能见何系色。<a id="a-3l"></a>答乃至遍净系。<a id="a-3m"></a>依第四静虑所引天眼。<a id="a-3n"></a>极能见何系色。<a id="a-3o"></a>答乃至广果系。<a id="a-3p"></a>问傍极见几何。<a id="a-3q"></a>有说。<a id="a-3r"></a>如见上。<a id="a-3s"></a>有说。<a id="a-3t"></a>傍见则宽。<a id="a-3u"></a>如是说者。<a id="a-3v"></a>彼文且说见上分齐不说傍境。<a id="a-3w"></a>然随根势力傍见不定。<a id="a-3x"></a>有远有近如余处说。</p>
  <p id="a3y">施设论说。<a id="a-3z"></a>如四大王众天以智以见领解于人。<a id="a-40"></a>人于四大王众天不能如是。<a id="a-41"></a>除有修有神通或他威力。<a id="a-42"></a>乃至他化自在天对人亦尔。<a id="a-43"></a>谓四大王众天等亦是人眼境。<a id="a-44"></a>界同一系故。<a id="a-45"></a>然以极远不能见之。<a id="a-46"></a>若得神通自能往见。<a id="a-47"></a>或他力引至彼能观。<a id="a-48"></a>问若彼天来此能见不。<a id="a-49"></a>答见。<a id="a-4A"></a>若尔彼中何故不说。<a id="a-4B"></a>答境界少故不说。<a id="a-4C"></a>复次此即摄在他力引中故不别说。<a id="a-4D"></a>又彼论说。<a id="a-4E"></a>如梵众天以智以见领解于人。<a id="a-4F"></a>人于梵众天不能如是除有修有神通或他威力。<a id="a-4G"></a>乃至色究竟天对人亦尔。<a id="a-4H"></a>问彼论所说除有修言是事可尔。<a id="a-4I"></a>云何得说除有神通或他威力。<a id="a-4J"></a>所以者何。<a id="a-4K"></a>虽有神通或他力引得至彼天。<a id="a-4L"></a>若无天眼不能见故。<a id="a-4M"></a>若有天眼虽不至彼亦能见故。<a id="a-4N"></a>答彼但应说除有修言。<a id="a-4O"></a>而复有余言者。<a id="a-4P"></a>有别意趣。<a id="a-4Q"></a>谓依他方梵天等说。<a id="a-4R"></a>他方梵天等色亦是此方依初静虑等所引天眼境界。<a id="a-4S"></a>然以极远虽得彼眼不能见之。<a id="a-4T"></a>若自有神通或他力所引至彼乃能以天眼见。<a id="a-4U"></a>除有修言显得天眼。<a id="a-4V"></a>说后二句显至彼因。<a id="a-4W"></a>故彼所说有别意趣彼施设论复作是说初静虑中有三天处。<a id="a-4X"></a>谓梵众梵辅及大梵天。<a id="a-4Y"></a>问如是三天互相见不。<a id="a-4Z"></a>答彼互相见。<a id="a-4a"></a>问契经所说当云何通。<a id="a-4b"></a>如说梵王有得自体如童子像。<a id="a-4c"></a>非梵众天眼之境界。<a id="a-4d"></a>答是彼眼境而大梵王通力所遮令彼不见。<a id="a-4e"></a>第二静虑有三天处。<a id="a-4f"></a>谓少光无量光极光净。<a id="a-4g"></a>问如是三天互相见不。<a id="a-4h"></a>答彼互相见。<a id="a-4i"></a>第三静虑有三天处。<a id="a-4j"></a>谓少净无量净遍净。<a id="a-4k"></a>问如是三天互相见不。<a id="a-4l"></a>答彼互相见。<a id="a-4m"></a>第四静虑有八天处。<a id="a-4n"></a>谓无云福生广果无烦无热善现善见色究竟。<a id="a-4o"></a>问如是八天互相见不。<a id="a-4p"></a>答彼互相见皆以同一系故。</p>
  <p id="a4q">法蕴论说。<a id="a-4r"></a>于眼周围有时有分。<a id="a-4s"></a>色界大种所造天眼。<a id="a-4t"></a>清净现前由此天眼能见前后左右下上诸色差别。<a id="a-4u"></a>见前后左右诸色者。<a id="a-4v"></a>非石壁等所障故。<a id="a-4w"></a>见下诸色者非地水等所障故。<a id="a-4x"></a>见上诸色者。<a id="a-4y"></a>非云雾等所障故。<a id="a-4z"></a>问如是天眼能于一时顿见十方诸色境不。<a id="a-50"></a>有说。<a id="a-51"></a>能见以天眼根光明清彻自然遍照。<a id="a-52"></a>如末尼宝遍发光明。<a id="a-53"></a>有说。<a id="a-54"></a>不能一时顿见。<a id="a-55"></a>问法蕴所说当云何通。<a id="a-56"></a>答彼说天眼诸方无障。<a id="a-57"></a>非谓彼能一时顿见。<a id="a-58"></a>谓人等眼但能睹见面所向色。<a id="a-59"></a>欲见余方要须回转俯仰方见。<a id="a-5A"></a>天眼不尔面向一方随欲能见不须回转。<a id="a-5B"></a>故说能见上下诸方。<a id="a-5C"></a>非谓十方一时而见。</p>
  <p id="a5D">有作是说。<a id="a-5E"></a>意净故见。<a id="a-5F"></a>问意净是信即心所法与心相应此非见体。<a id="a-5G"></a>云何能见。<a id="a-5H"></a>答彼依意根无有扰浊密意而说。<a id="a-5I"></a>谓若意根不余驰散离诸扰浊。<a id="a-5J"></a>能令眼根见色分明故作是说有作是说。<a id="a-5K"></a>胜解故见。<a id="a-5L"></a>问所说胜解是心所法与心相应。<a id="a-5M"></a>此非见体。<a id="a-5N"></a>云何能见。<a id="a-5O"></a>答依瑜伽师意乐安立故作是说。<a id="a-5P"></a>谓瑜伽师起此意乐。<a id="a-5Q"></a>令我一念见十方色。<a id="a-5R"></a>然能见色非即胜解。<a id="a-5S"></a>又施设论作如是说。<a id="a-5T"></a>诸有现入青遍处定。<a id="a-5U"></a>从彼定起所见皆青。<a id="a-5V"></a>又由多时住青林中。<a id="a-5W"></a>后出余处所见皆青。<a id="a-5X"></a>依此故言胜解故见。<a id="a-5Y"></a>有作是说。<a id="a-5Z"></a>即人眼根转为天眼能无障见。<a id="a-5a"></a>此是数论外道所立。<a id="a-5b"></a>彼作是说。<a id="a-5c"></a>所起天眼即是人眼。<a id="a-5d"></a>数习转变明净胜前立以天称。<a id="a-5e"></a>如中印度青林中行。<a id="a-5f"></a>或经旬乃至数习所变举目皆青。<a id="a-5g"></a>修天眼时亦复如是。<a id="a-5h"></a>若尔盲者应不能修此天眼通。<a id="a-5i"></a>便与圣教及现见事皆悉相违。<a id="a-5j"></a>又法无常云何转变。<a id="a-5k"></a>一切天眼皆名无对。<a id="a-5l"></a>石壁等物不能碍故。<a id="a-5m"></a>问一切天眼于所见色为有碍不。<a id="a-5n"></a>若有碍者何故说无对。<a id="a-5o"></a>若无碍者如何住彼色。<a id="a-5p"></a>答于所见色应说有碍。<a id="a-5q"></a>问若尔何故名无对耶。<a id="a-5r"></a>答对有二种。<a id="a-5s"></a>一境界有对。<a id="a-5t"></a>二障碍有对。<a id="a-5u"></a>若依境界有对。<a id="a-5v"></a>天眼名有对。<a id="a-5w"></a>于自境界不能越故。<a id="a-5x"></a>若依障碍有对。<a id="a-5y"></a>天眼名无对。<a id="a-5z"></a>石壁等障不能碍故。<a id="a-60"></a>此约于境作用而说。<a id="a-61"></a>若约自体亦是障碍有对所摄极微性故。<a id="a-62"></a>又诸天眼于境界中。<a id="a-63"></a>诸瑜伽师随欲自在。<a id="a-64"></a>于所欲见则有对碍。<a id="a-65"></a>所不欲见则无对碍。</p>
  <p id="a66">一切天眼光明增上光明所引。<a id="a-67"></a>问天眼欲见闇中色时云何能见有作是说。<a id="a-68"></a>此由神通引起光明能见彼色。<a id="a-69"></a>此不应理不得神通。<a id="a-6A"></a>便应不能修起天眼。<a id="a-6B"></a>如是说者。<a id="a-6C"></a>初引通时若离光明不能见色。<a id="a-6D"></a>若通成满设离光明亦能见色。<a id="a-6E"></a>问神通天眼俱有光明有何差别。<a id="a-6F"></a>答神通光明或自性有或变化有。<a id="a-6G"></a>天眼光明唯自性有。<a id="a-6H"></a>有作是说。<a id="a-6I"></a>天眼光明或自性有或变化有。<a id="a-6J"></a>神通光明唯变化有。</p>
  <p id="a6K">诸素怛缆毗奈耶中。<a id="a-6L"></a>皆说菩萨成就异熟生天眼。<a id="a-6M"></a>昼夜能见面各踰缮那。<a id="a-6N"></a>问菩萨所成异熟生眼实非天眼。<a id="a-6O"></a>何故立此名。<a id="a-6P"></a>答菩萨眼根体用殊胜。<a id="a-6Q"></a>如世胜事假立天名。<a id="a-6R"></a>问诸余有情亦能远见山日月等。<a id="a-6S"></a>菩萨但见面各踰缮那云何名胜。<a id="a-6T"></a>答如彼所见菩萨亦能面各踰缮那约无障说。<a id="a-6U"></a>谓无障处诸余有情虽能远见。<a id="a-6V"></a>若有障处自掌中物亦不能见菩萨不尔面各踰缮那障无障处悉能彻视。<a id="a-6W"></a>又余有情虽能远见唯粗非细。<a id="a-6X"></a>菩萨不尔。<a id="a-6Y"></a>面各踰缮那乃至毛端亦能见故。<a id="a-6Z"></a>又余有情虽能远见唯昼非夜。<a id="a-6a"></a>菩萨不尔面各踰缮那昼夜俱见。<a id="a-6b"></a>有说。<a id="a-6c"></a>于余有情所见远近菩萨过彼一踰缮那故作是说。<a id="a-6d"></a>问菩萨成就如是净眼应见女身不净充满。<a id="a-6e"></a>何缘故有染习事耶。<a id="a-6f"></a>胁尊者言。<a id="a-6g"></a>菩萨烦恼未断未遍知。<a id="a-6h"></a>是故犹为无明所迷不应责问。<a id="a-6i"></a>如不应责无明者愚盲者堕坑。<a id="a-6j"></a>有说。<a id="a-6k"></a>菩萨染习彼时不观不净。<a id="a-6l"></a>观不净时不染习彼。<a id="a-6m"></a>有说。<a id="a-6n"></a>菩萨先世曾种胜受用业。<a id="a-6o"></a>于所受用不见不净。<a id="a-6p"></a>所不受用便见不净。<a id="a-6q"></a>如是说者。<a id="a-6r"></a>菩萨成就猛利智慧。<a id="a-6s"></a>善观功德过失差别。<a id="a-6t"></a>诸女人身亦容具有功德过失。<a id="a-6u"></a>菩萨观察彼功德时。<a id="a-6v"></a>胜于一切耽着欲者。<a id="a-6w"></a>若当观察彼过失时。<a id="a-6x"></a>胜于一切不净观者。<a id="a-6y"></a>观彼功德故有染习。</p>
  <p id="a6z">问转轮王眼齐何能见。<a id="a-70"></a>答王四洲者面各能见四俱卢舍。<a id="a-71"></a>乃至王一洲者面各能见一俱卢舍。<a id="a-72"></a>问主藏臣眼齐何能见。<a id="a-73"></a>答四洲王臣见三俱卢舍。<a id="a-74"></a>乃至一洲王臣见半俱卢舍。<a id="a-75"></a>如契经说。<a id="a-76"></a>轮王有时欲试藏臣威力所及。<a id="a-77"></a>乘船游戏殑伽河中。<a id="a-78"></a>敕藏臣言吾今须宝藏。<a id="a-79"></a>臣敬诺请还办之。<a id="a-7A"></a>王不悦曰正尔须办。<a id="a-7B"></a>藏臣惶恐即以两手[打-丁+毛]搅水中。<a id="a-7C"></a>应时捧出种种珍宝持以献王。<a id="a-7D"></a>复白王言须者可取。<a id="a-7E"></a>其不须者还弃水中。<a id="a-7F"></a>问轮王眼根胜主藏者何不自取令臣取耶。<a id="a-7G"></a>答诸尊胜人法应如是。<a id="a-7H"></a>如余尊者虽有自知饮食衣服资具所在。<a id="a-7I"></a>而不自取此亦如是。<a id="a-7J"></a>有余师说。<a id="a-7K"></a>诸转轮王余生积集感侍臣业彼业今熟。<a id="a-7L"></a>诸有所须皆有侍臣令其供办。<a id="a-7M"></a>若王自取业即唐捐。<a id="a-7N"></a>问因论生论。<a id="a-7O"></a>何等名为诸转轮王感侍臣业。<a id="a-7P"></a>答父母师长如法教诲敬顺无违是为此业。<a id="a-7Q"></a>若先曾习如是业者。<a id="a-7R"></a>感多侍人所欲皆办。<a id="a-7S"></a>问曾闻殑伽河水有处深一踰缮那。<a id="a-7T"></a>如何藏臣手及其底取诸珍宝。<a id="a-7U"></a>答以轮王业增上力故令宝上升。<a id="a-7V"></a>有说。<a id="a-7W"></a>药叉健达缚等持来授与。<a id="a-7X"></a>有说。<a id="a-7Y"></a>恒有十千天神随主藏臣。<a id="a-7Z"></a>而为给使彼持授与。<a id="a-7a"></a>问藏臣何故启白王言。<a id="a-7b"></a>余所不须当还弃水。<a id="a-7c"></a>答显王业果不思议故。<a id="a-7d"></a>诸有所须随处可得。<a id="a-7e"></a>不同余类恐身命缘。<a id="a-7f"></a>当有阙乏长时积聚。</p>
  <p id="a7g">问声闻独觉及佛天眼能见几世界色。<a id="a-7h"></a>答声闻天眼不作加行见小千界。<a id="a-7i"></a>若作加行见中千界。<a id="a-7j"></a>独觉天眼不作加行见中千界。<a id="a-7k"></a>若作加行见大千界。<a id="a-7l"></a>世尊天眼不作加行见大千界。<a id="a-7m"></a>若作加行能见无量无边世界。<a id="a-7n"></a>如天眼通。<a id="a-7o"></a>天耳通等亦尔。</p>
  <p id="a7p">地狱成就几根。<a id="a-7q"></a>乃至广说。<a id="a-7r"></a>问何故此中但说成就极多少位非余位耶。<a id="a-7s"></a>答彼作论者意欲尔故。<a id="a-7t"></a>乃至广说。<a id="a-7u"></a>有说。<a id="a-7v"></a>欲除文杂乱过。<a id="a-7w"></a>谓若具说一切位者。<a id="a-7x"></a>便于文杂乱难可受持故。<a id="a-7y"></a>依多少边际而说。<a id="a-7z"></a>地狱成就几根。<a id="a-80"></a>傍生乃至诸无色随信行乃至俱解脱成就几根。<a id="a-81"></a>答地狱极多十九极少八。<a id="a-82"></a>十九者。<a id="a-83"></a>谓除三无漏根。<a id="a-84"></a>即是具七色根不断善者。<a id="a-85"></a>八者谓身命意及五受根。<a id="a-86"></a>即失六色根已断善者。<a id="a-87"></a>傍生极多十九极少十三。<a id="a-88"></a>十九者。<a id="a-89"></a>谓除三无漏根。<a id="a-8A"></a>即具七色根者。<a id="a-8B"></a>十三者。<a id="a-8C"></a>谓身命意五受信。<a id="a-8D"></a>等五根。<a id="a-8E"></a>即渐命终先舍六色根者。<a id="a-8F"></a>如说傍生。<a id="a-8G"></a>鬼界亦尔。<a id="a-8H"></a>断善根者极多十三极少八。<a id="a-8I"></a>十三者。<a id="a-8J"></a>谓除一形及信等五三无漏根。<a id="a-8K"></a>八者。<a id="a-8L"></a>谓身命意及五受根。<a id="a-8M"></a>即渐命终及在地狱已失六色根者。<a id="a-8N"></a>邪定聚极多十九极少八。<a id="a-8O"></a>十九者。<a id="a-8P"></a>如地狱极多说。<a id="a-8Q"></a>八者如断善极少说。<a id="a-8R"></a>除在地狱失六色根正定聚极多十九极少十一。<a id="a-8S"></a>十九者。<a id="a-8T"></a>谓除一形及二无漏根。<a id="a-8U"></a>即未离欲染不缺根圣者。<a id="a-8V"></a>十一者。<a id="a-8W"></a>谓命意三受信等五一无漏根。<a id="a-8X"></a>即生无色界圣者。<a id="a-8Y"></a>不定聚极多十九极少八。<a id="a-8Z"></a>十九者。<a id="a-8a"></a>如邪定极多说。<a id="a-8b"></a>八者如断善极少说。<a id="a-8c"></a>及生无色界。<a id="a-8d"></a>异生成就命意舍信等五根。<a id="a-8e"></a>赡部洲极多十九极少八。<a id="a-8f"></a>十九者。<a id="a-8g"></a>谓二形者除三无漏根。<a id="a-8h"></a>及未离欲圣者除一形二无漏根。<a id="a-8i"></a>八者。<a id="a-8j"></a>谓身命意五受根。<a id="a-8k"></a>即断善者渐命终位如赡部洲。<a id="a-8l"></a>毗提诃洲瞿陀尼洲亦尔。<a id="a-8m"></a>俱卢洲极多十八极少十三。<a id="a-8n"></a>十八者。<a id="a-8o"></a>谓除一形三无漏根。<a id="a-8p"></a>十三者。<a id="a-8q"></a>谓身命意五受信等五根。<a id="a-8r"></a>即渐命终位。<a id="a-8s"></a>彼洲无有扇搋半择迦无形二形。<a id="a-8t"></a>断善根邪定正定及离染者。<a id="a-8u"></a>四大王众天极多十九极少十七。<a id="a-8v"></a>十九者。<a id="a-8w"></a>谓除一形二无漏根。<a id="a-8x"></a>即未离欲染圣者。<a id="a-8y"></a>十七者。<a id="a-8z"></a>谓除一形忧根三无漏根。<a id="a-90"></a>即已离欲染异生。<a id="a-91"></a>如四大王众天。<a id="a-92"></a>三十三天。<a id="a-93"></a>乃至他化自在天亦尔。<a id="a-94"></a>梵众天极多十六极少十五。<a id="a-95"></a>十六者。<a id="a-96"></a>除二形二受二无漏根。<a id="a-97"></a>即彼圣者。<a id="a-98"></a>十五者。<a id="a-99"></a>除二形二受三无漏根。<a id="a-9A"></a>即彼异生。<a id="a-9B"></a>如梵众天。<a id="a-9C"></a>极光净天亦尔。<a id="a-9D"></a>遍净天极多十六极少十四。<a id="a-9E"></a>十六者如前说。<a id="a-9F"></a>十四者。<a id="a-9G"></a>除二形三受三无漏根。<a id="a-9H"></a>即彼异生。<a id="a-9I"></a>广果天极多十六极少十三。<a id="a-9J"></a>十六者如前说。<a id="a-9K"></a>十三者。<a id="a-9L"></a>除二形四受三无漏根。<a id="a-9M"></a>即彼异生中有极多十九极少十三。<a id="a-9N"></a>十九者。<a id="a-9O"></a>谓二形者。<a id="a-9P"></a>除三无漏根。<a id="a-9Q"></a>及未离欲染圣者。<a id="a-9R"></a>除一形二无漏根。<a id="a-9S"></a>十三者。<a id="a-9T"></a>谓断善者。<a id="a-9U"></a>除一形信等五三无漏根。<a id="a-9V"></a>及广果异生。<a id="a-9W"></a>除二形四受三无漏根。<a id="a-9X"></a>诸无色极多十一极少八。<a id="a-9Y"></a>十一者。<a id="a-9Z"></a>命意三受信等五一无漏根。<a id="a-9a"></a>即彼圣者。<a id="a-9b"></a>八者命意舍信等五根。<a id="a-9c"></a>即彼异生。<a id="a-9d"></a>随信行极多十九极少十三十九者。<a id="a-9e"></a>除一形二无漏根。<a id="a-9f"></a>即未离欲染住见道者。<a id="a-9g"></a>十三者。<a id="a-9h"></a>身命意四受信等五一无漏根。<a id="a-9i"></a>即已离欲染渐命终位入见道者。<a id="a-9j"></a>问何故此位能入见道。<a id="a-9k"></a>答是爱行者。<a id="a-9l"></a>一期生中恒厌生死。<a id="a-9m"></a>临命终时苦受所触。<a id="a-9n"></a>厌心转增能入见道。<a id="a-9o"></a>如随信行随法行亦尔。<a id="a-9p"></a>信胜解极多十九极少十一。<a id="a-9q"></a>十九者。<a id="a-9r"></a>除一形二无漏根。<a id="a-9s"></a>即未离欲染信胜解。<a id="a-9t"></a>十一者。<a id="a-9u"></a>命意三受信等五一无漏根。<a id="a-9v"></a>即无色界信胜解。<a id="a-9w"></a>如信胜解见至亦尔。<a id="a-9x"></a>身证极多十八极少十一。<a id="a-9y"></a>十八者。<a id="a-9z"></a>除一形忧根二无漏根。<a id="a-A0"></a>即欲界身证。<a id="a-A1"></a>十一者如信解胜极少说。<a id="a-A2"></a>如身证。<a id="a-A3"></a>慧解脱俱解脱亦尔。<a id="a-A4"></a>然身证成就已知根。<a id="a-A5"></a>二解脱成就具知根。</p>
  <p id="aA6">眼根乃至慧根。<a id="a-A7"></a>得遍知时几根得遍知耶。<a id="a-A8"></a>答眼根得遍知时。<a id="a-A9"></a>至离色染五根得遍知。<a id="a-AA"></a>此中遍知是彼爱断遍知果故。<a id="a-AB"></a>得遍知名五根者。<a id="a-AC"></a>眼耳鼻舌身离色染时彼永断故。<a id="a-AD"></a>虽于此位断十三根。<a id="a-AE"></a>唯此五根得究竟断。<a id="a-AF"></a>如眼根。<a id="a-AG"></a>耳鼻舌身根亦尔。<a id="a-AH"></a>女根得遍知时。<a id="a-AI"></a>至离欲染四根得。<a id="a-AJ"></a>遍知。<a id="a-AK"></a>谓男女忧苦。<a id="a-AL"></a>虽于此位断十九根。<a id="a-AM"></a>唯此四根得究竟断。<a id="a-AN"></a>如女根。<a id="a-AO"></a>男根苦根忧根亦尔。<a id="a-AP"></a>命根得遍知时。<a id="a-AQ"></a>至离无色染八根得遍知。<a id="a-AR"></a>谓命意舍信等五根。<a id="a-AS"></a>如命根。<a id="a-AT"></a>意舍信等五根亦尔。<a id="a-AU"></a>乐根得遍知时。<a id="a-AV"></a>至离遍净染即乐根得遍知。<a id="a-AW"></a>喜根得遍知时。<a id="a-AX"></a>至离极光净染即喜根得遍知。</p>
  <p id="aAY">眼根乃至慧根灭作证时。<a id="a-AZ"></a>几根灭作证耶。<a id="a-Aa"></a>答眼根灭作证时。<a id="a-Ab"></a>至离色染五根灭作证。<a id="a-Ac"></a>至阿罗汉十九根灭作证。<a id="a-Ad"></a>五根者。<a id="a-Ae"></a>眼耳鼻舌身。<a id="a-Af"></a>十九者。<a id="a-Ag"></a>除三无漏根。<a id="a-Ah"></a>如眼。<a id="a-Ai"></a>耳鼻舌身根亦尔。<a id="a-Aj"></a>女根灭作证时。<a id="a-Ak"></a>至离欲染四根灭作证。<a id="a-Al"></a>至阿罗汉十九根灭作证。<a id="a-Am"></a>四者。<a id="a-An"></a>男女忧苦。<a id="a-Ao"></a>十九者。<a id="a-Ap"></a>如前说。<a id="a-Aq"></a>如女根。<a id="a-Ar"></a>男苦忧根亦尔。<a id="a-As"></a>命根灭作证时。<a id="a-At"></a>至阿罗汉。<a id="a-Au"></a>十九根灭作证如前说。<a id="a-Av"></a>如命根。<a id="a-Aw"></a>意舍信等五根亦尔。<a id="a-Ax"></a>乐根灭作证时。<a id="a-Ay"></a>至离遍净染即乐根灭作证。<a id="a-Az"></a>至阿罗汉十九根灭作证。<a id="a-B0"></a>如前说。<a id="a-B1"></a>喜根灭作证时。<a id="a-B2"></a>至离极光净染即喜根灭作证。<a id="a-B3"></a>至阿罗汉十九根灭作证。<a id="a-B4"></a>如前说。<a id="a-B5"></a>问此二门何差别。<a id="a-B6"></a>答诸有欲令无间道断系得。<a id="a-B7"></a>解脱道证离系得者。<a id="a-B8"></a>彼说如无间道作用。<a id="a-B9"></a>遍知门亦尔。<a id="a-BA"></a>如解脱道作用。<a id="a-BB"></a>作证门亦尔。<a id="a-BC"></a>诸有欲令无间道断系得。<a id="a-BD"></a>亦证离系得者。<a id="a-BE"></a>彼说如断系得。<a id="a-BF"></a>遍知门亦尔。<a id="a-BG"></a>如证离系得。<a id="a-BH"></a>作证门亦尔。<a id="a-BI"></a>如断系得证离系得除过失修功德。<a id="a-BJ"></a>弃下劣证美妙。<a id="a-BK"></a>舍无义得有义。<a id="a-BL"></a>尽爱膏油受无热乐。<a id="a-BM"></a>应知亦尔。<a id="a-BN"></a>有说。<a id="a-BO"></a>如断未断初门亦尔。<a id="a-BP"></a>如证未证后门亦尔。<a id="a-BQ"></a>有说。<a id="a-BR"></a>如初作证初门亦尔。<a id="a-BS"></a>如重作证后门亦尔。<a id="a-BT"></a>有说。<a id="a-BU"></a>如断时作证初门亦尔。<a id="a-BV"></a>如断已作证后门亦尔。<a id="a-BW"></a>是谓遍知作证差别。</p>
 </body>
</html>