<!doctype html>
<html id="z3IBVeP13H" data-ver="837">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百二十四</h1>
  <h2 id="a2">业蕴第四中表无表纳息第四之三</h2>
  <p id="a3">问颇有唯受三归成近事不。<a id="a-4"></a>为有律仪缺减成近事不。<a id="a-5"></a>若言有者。<a id="a-6"></a>契经所说文句差别岂非无义。<a id="a-7"></a>如说我某甲归佛法僧。<a id="a-8"></a>愿尊忆持。<a id="a-9"></a>我是近事我从今日乃至命终。<a id="a-A"></a>护生归净。<a id="a-B"></a>亦应说有律仪缺减勤策苾刍等。<a id="a-C"></a>若无者。<a id="a-D"></a>即前契经文句差别宁非无义。<a id="a-E"></a>何故安立一分少分多分满分近事耶。<a id="a-F"></a>健驮罗国诸论师言。<a id="a-G"></a>唯受三归及律仪缺减悉成近事。<a id="a-H"></a>问若唯受三归成近事者。<a id="a-I"></a>契经文句宁非无义。<a id="a-J"></a>经说近事受律仪时。<a id="a-K"></a>于戒师前作如是说。<a id="a-L"></a>我某甲归佛法僧。<a id="a-M"></a>愿尊忆持我是近事。<a id="a-N"></a>我从今者乃至命终。<a id="a-O"></a>于其中间护生归净。<a id="a-P"></a>答彼由此表但得三归。<a id="a-Q"></a>名为近事而未得律仪。<a id="a-R"></a>后说学处方得律仪。<a id="a-S"></a>然彼文句非为无义。<a id="a-T"></a>由后自誓令前三归得坚牢故。<a id="a-U"></a>若不护生归非净故。<a id="a-V"></a>问若缺减律仪成近事者。<a id="a-W"></a>便为善顺一分等言。<a id="a-X"></a>所以者何。<a id="a-Y"></a>若受一名一分。<a id="a-Z"></a>受二名少分。<a id="a-a"></a>受三受四名多分。<a id="a-b"></a>具受五名满分故。<a id="a-c"></a>云何不有律仪缺减勤策苾刍等耶。<a id="a-d"></a>答佛观所化机宜不同。<a id="a-e"></a>授与律仪亦不一种。<a id="a-f"></a>如诸近事不乐舍家为摄引故。<a id="a-g"></a>佛随其意于五学处多少受得。<a id="a-h"></a>故彼律仪有缺减受。<a id="a-i"></a>苾刍勤策意乐舍家。<a id="a-j"></a>为安立故制具律仪。<a id="a-k"></a>具受乃得故彼律仪无缺减受。<a id="a-l"></a>以是世尊内眷属故。<a id="a-m"></a>迦湿弥罗国诸论师言。<a id="a-n"></a>无有唯受三归及缺减律仪名为近事。<a id="a-o"></a>问若尔契经宁非无义。<a id="a-p"></a>如说我某甲归佛法僧。<a id="a-q"></a>乃至广说。<a id="a-r"></a>答彼由此表既得三归。<a id="a-s"></a>亦得律仪故成近事。<a id="a-t"></a>问此唯自誓离于杀生。<a id="a-u"></a>云何由此具得五种。<a id="a-v"></a>答由此自誓离杀为依。<a id="a-w"></a>五种律仪亦俱时得。<a id="a-x"></a>五学处中彼为胜故。<a id="a-y"></a>以受戒者为不损生。<a id="a-z"></a>于损生中杀为上首。<a id="a-10"></a>故以离杀为五所依。<a id="a-11"></a>又护生言非唯离杀。<a id="a-12"></a>谓不损恼一切有情。<a id="a-13"></a>彼自誓言我从今者乃至命尽。<a id="a-14"></a>于诸有情不害其命。<a id="a-15"></a>不盗其物。<a id="a-16"></a>不侵其妻。<a id="a-17"></a>不行虚诳。<a id="a-18"></a>为护前四。<a id="a-19"></a>亦不饮酒。<a id="a-1A"></a>故护生言非唯离杀。<a id="a-1B"></a>然有别诵言舍生者。<a id="a-1C"></a>此言意说舍杀生等。<a id="a-1D"></a>略去杀等但说舍生。<a id="a-1E"></a>又舍生言显于生类。<a id="a-1F"></a>舍损恼事即五律仪。<a id="a-1G"></a>皆为遮防损生事故。<a id="a-1H"></a>由此自誓方得律仪。<a id="a-1I"></a>故彼契经非为无义。<a id="a-1J"></a>问若唯自誓便得律仪。<a id="a-1K"></a>何故复说五种学处。<a id="a-1L"></a>答虽由自誓已得律仪。<a id="a-1M"></a>而未了知彼差别相。<a id="a-1N"></a>欲令知故说五学处。<a id="a-1O"></a>故彼所说皆非无义。<a id="a-1P"></a>问若尔何故说有一分等邬波索迦耶。<a id="a-1Q"></a>答此说持位非说受位。<a id="a-1R"></a>谓于五中持一不持四名一分。<a id="a-1S"></a>持二不持三名少分。<a id="a-1T"></a>持三持四名多分。<a id="a-1U"></a>具持五名满分。<a id="a-1V"></a>尊者僧伽筏苏分同前二师说。<a id="a-1W"></a>彼说无有唯受三归便成近事。<a id="a-1X"></a>然有缺减五种律仪亦成近事。<a id="a-1Y"></a>谓彼将受近事戒时。<a id="a-1Z"></a>先与戒师共详审议。<a id="a-1a"></a>如是学处我能受持。<a id="a-1b"></a>如是学处我不能受。<a id="a-1c"></a>既详议已归佛法僧。<a id="a-1d"></a>自誓要期得尔所戒随先详议能受少多。<a id="a-1e"></a>今得律仪其数亦尔。<a id="a-1f"></a>由此故说近事律仪名详议戒。<a id="a-1g"></a>非勤策等戒得有此名。<a id="a-1h"></a>如是说者。<a id="a-1i"></a>无但三归即成近事。<a id="a-1j"></a>亦无缺减近事律仪。<a id="a-1k"></a>成近事者如无缺减。<a id="a-1l"></a>勤策等律仪名勤策等彼亦如是。</p>
  <p id="a1m">问诸有但受近事律仪。<a id="a-1n"></a>不受三归得律仪不。<a id="a-1o"></a>有说不得。<a id="a-1p"></a>以受三归与此律仪。<a id="a-1q"></a>为门为依为加行故。<a id="a-1r"></a>有说不定谓若不知先受三归后方受戒。<a id="a-1s"></a>信戒师故便受律仪。<a id="a-1t"></a>彼得律仪戒师得罪若彼解了先受三归。<a id="a-1u"></a>后受律仪是正仪式。<a id="a-1v"></a>但憍慢故不受三归。<a id="a-1w"></a>作如是言且应受戒。<a id="a-1x"></a>何用归信佛法僧。<a id="a-1y"></a>为彼慢缠心虽受不得。<a id="a-1z"></a>问若先不受近事律仪。<a id="a-20"></a>便受勤策律仪。<a id="a-21"></a>得勤策律仪不。<a id="a-22"></a>有说不得。<a id="a-23"></a>以近事律仪与此律仪为门为依为加行故。<a id="a-24"></a>有说不定。<a id="a-25"></a>若不了知先受近事律仪。<a id="a-26"></a>后方受勤策律仪。<a id="a-27"></a>信戒师故受此律仪。<a id="a-28"></a>彼得律仪戒师得罪。<a id="a-29"></a>若彼解了先受近事律仪。<a id="a-2A"></a>后受勤策律仪是正仪式。<a id="a-2B"></a>但憍慢故不欲受学近事律仪。<a id="a-2C"></a>作如是言何用受此近事劣戒。<a id="a-2D"></a>彼慢缠心虽受不得。<a id="a-2E"></a>如说不受近事律仪。<a id="a-2F"></a>而受勤策律仪。<a id="a-2G"></a>如是不受勤策律仪。<a id="a-2H"></a>而受苾刍律仪。<a id="a-2I"></a>广说亦尔。<a id="a-2J"></a>问诸近事受勤策律仪。<a id="a-2K"></a>及勤策受苾刍律仪。<a id="a-2L"></a>彼为舍前律仪得后律仪不。<a id="a-2M"></a>若舍前得后者。<a id="a-2N"></a>何故施设论说前后律仪彼俱成就。<a id="a-2O"></a>又若舍者。<a id="a-2P"></a>后舍勤策为近事时。<a id="a-2Q"></a>及舍苾刍为勤策时。<a id="a-2R"></a>更来受戒。<a id="a-2S"></a>云何得彼近事勤策二律仪耶。<a id="a-2T"></a>若不舍者。<a id="a-2U"></a>彼既成就二种律仪。<a id="a-2V"></a>或复三种。<a id="a-2W"></a>何故得名唯依后戒。<a id="a-2X"></a>又亲教师彼既有二。<a id="a-2Y"></a>何故佛说后是前非。<a id="a-2Z"></a>答受后律仪不舍前戒。<a id="a-2a"></a>谓近事受勤策律仪不舍近事五。<a id="a-2b"></a>更得勤策十。<a id="a-2c"></a>尔时成就十五律仪。<a id="a-2d"></a>若勤策受苾刍律仪。<a id="a-2e"></a>不舍前十五更得苾刍过二百五十。<a id="a-2f"></a>尔时成就过二百六十五律仪。<a id="a-2g"></a>有余师说。<a id="a-2h"></a>若近事受勤策律仪。<a id="a-2i"></a>不舍近事五更得勤策五。<a id="a-2j"></a>尔时成就十种律仪。<a id="a-2k"></a>若勤策受苾刍律仪。<a id="a-2l"></a>不舍前十更得苾刍过二百四十。<a id="a-2m"></a>尔时成就过二百五十律仪。<a id="a-2n"></a>问彼既成就二种律仪或复三种。<a id="a-2o"></a>何故得名唯依后戒。<a id="a-2p"></a>答就胜立名不应为难。<a id="a-2q"></a>如得胜位舍本劣名。<a id="a-2r"></a>问彼亲教师既有二种。<a id="a-2s"></a>何故佛说后是前非。<a id="a-2t"></a>答以胜律仪依后师得。<a id="a-2u"></a>不依前故。<a id="a-2v"></a>如不依彼律仪得名。<a id="a-2w"></a>彼师亦尔。<a id="a-2x"></a>复有说者。<a id="a-2y"></a>舍前律仪。<a id="a-2z"></a>问若尔何故施设论说前后律仪彼俱成就。<a id="a-30"></a>答彼论意说。<a id="a-31"></a>由前律仪资后令胜。<a id="a-32"></a>前戒势力今时犹转故说成就。<a id="a-33"></a>而先律仪实不成就。<a id="a-34"></a>问后舍苾刍为勤策时。<a id="a-35"></a>及舍勤策为近事时。<a id="a-36"></a>复云何得彼二戒耶。<a id="a-37"></a>答即由语表自誓我今还为勤策或近事故。<a id="a-38"></a>得二律仪非成旧戒。<a id="a-39"></a>如是说者不舍前戒而得后戒彼后所受非前所受相违法故。<a id="a-3A"></a>又前后戒因。<a id="a-3B"></a>缘各别。<a id="a-3C"></a>不应相合成十数等。</p>
  <p id="a3D">问若童子时受近事戒。<a id="a-3E"></a>至少年位。<a id="a-3F"></a>方娉妻室。<a id="a-3G"></a>彼于此妻先得戒不。<a id="a-3H"></a>若先得者今应犯戒。<a id="a-3I"></a>若先不得则此律仪应从少分有情处得。<a id="a-3J"></a>答应言先得。<a id="a-3K"></a>问若尔今应犯戒。<a id="a-3L"></a>答得由别分非总相续。<a id="a-3M"></a>先所受得离欲邪行。<a id="a-3N"></a>非非梵行今如何犯。<a id="a-3O"></a>习近自妻非邪行故。<a id="a-3P"></a>谓一相续别分有多。<a id="a-3Q"></a>所遮所行别故无犯问若童子位得不作律仪。<a id="a-3R"></a>至少年时方娉妻室。<a id="a-3S"></a>彼于此妻先得律仪不。<a id="a-3T"></a>若先得者今应犯律仪。<a id="a-3U"></a>然不作律仪得必无犯。<a id="a-3V"></a>若先不得则此律仪。<a id="a-3W"></a>应从少分有情处得。<a id="a-3X"></a>答应言先得广说如前。<a id="a-3Y"></a>问近事律仪依何处有。<a id="a-3Z"></a>答依欲界有非色无色界。<a id="a-3a"></a>依人趣有非余趣。<a id="a-3b"></a>依三洲有除北洲。<a id="a-3c"></a>问若此律仪唯依人趣。<a id="a-3d"></a>契经所说当云何通。<a id="a-3e"></a>如契经说。<a id="a-3f"></a>时天帝释来诣佛所。<a id="a-3g"></a>作如是言。<a id="a-3h"></a>愿佛忆持。<a id="a-3i"></a>我是近事我从今者乃至命终。<a id="a-3j"></a>于其中间护生归净。<a id="a-3k"></a>答彼自显示是信等流。<a id="a-3l"></a>非受律仪不应为难。</p>
  <p id="a3m">如契经说。<a id="a-3n"></a>近住律仪具足八支。<a id="a-3o"></a>何等为八。<a id="a-3p"></a>谓离害生命。<a id="a-3q"></a>离不与取。<a id="a-3r"></a>离非梵行。<a id="a-3s"></a>离虚诳语离饮诸酒。<a id="a-3t"></a>诸放逸处离歌舞倡伎。<a id="a-3u"></a>离涂饰香鬘离高广床离非时食。<a id="a-3v"></a>问此有九支何以言八。<a id="a-3w"></a>答二合为一故说八支。<a id="a-3x"></a>谓离涂饰香鬘与离歌舞倡伎。<a id="a-3y"></a>同于庄严处转故合立一支。<a id="a-3z"></a>问云何名近住。<a id="a-40"></a>云何近住支。<a id="a-41"></a>答离非时食名为近住。<a id="a-42"></a>离害生等名近住支。<a id="a-43"></a>问此近住支应唯有七。<a id="a-44"></a>答离非时食名为近住。<a id="a-45"></a>亦近住支故不唯七。<a id="a-46"></a>如正见名道亦道支。<a id="a-47"></a>余名道支非道。<a id="a-48"></a>择法名觉亦觉支。<a id="a-49"></a>余名觉支非觉。<a id="a-4A"></a>三摩地名静虑亦静虑支。<a id="a-4B"></a>余名静虑支非静虑。<a id="a-4C"></a>如是离非时食名近住亦近住支。<a id="a-4D"></a>余名近住支非近住。<a id="a-4E"></a>故说近住具足八支。<a id="a-4F"></a>尊者妙音众世说曰。<a id="a-4G"></a>应言近住或全无支。<a id="a-4H"></a>或一二三乃至或七。<a id="a-4I"></a>非要具八方名近住。<a id="a-4J"></a>如是说者。<a id="a-4K"></a>非全无支乃至或七。<a id="a-4L"></a>得名近住。<a id="a-4M"></a>名近住者要具八支。</p>
  <p id="a4N">问近住律仪云何而得。<a id="a-4O"></a>答从他教得。<a id="a-4P"></a>谓随师教自发诚言恭敬受得。<a id="a-4Q"></a>问受律仪者或先自发言。<a id="a-4R"></a>或与师俱说得律仪不答不得要随师语。<a id="a-4S"></a>如师语而说方受得故。<a id="a-4T"></a>问近住律仪从谁应受。<a id="a-4U"></a>答从七众受皆得非余。<a id="a-4V"></a>所以者何。<a id="a-4W"></a>若无尽寿戒者。<a id="a-4X"></a>则不堪任为戒师故。<a id="a-4Y"></a>问着何服饰受此律仪答常所受用衣服严具着之。<a id="a-4Z"></a>皆得受此律仪。<a id="a-4a"></a>若为暂时庄严身者。<a id="a-4b"></a>必须弃舍方受此戒。<a id="a-4c"></a>床座等具准此应知。<a id="a-4d"></a>问齐何时受。<a id="a-4e"></a>答齐一昼夜不增不减。<a id="a-4f"></a>谓清旦时从师受得。<a id="a-4g"></a>至明清旦律仪便舍。<a id="a-4h"></a>问若有顿受半月一月。<a id="a-4i"></a>或复多时得律仪不。<a id="a-4j"></a>答应言不得。<a id="a-4k"></a>所以者何。<a id="a-4l"></a>一昼夜时分限定故光闇往来易了知故。<a id="a-4m"></a>一斋食时非时定故非一昼夜。<a id="a-4n"></a>近住律仪可使顿经二昼夜受。<a id="a-4o"></a>况多昼夜可顿受得。<a id="a-4p"></a>如近事等尽寿律仪不可顿受。<a id="a-4q"></a>二众同分。<a id="a-4r"></a>况多同分可顿受得昼夜律仪。<a id="a-4s"></a>理亦应尔。<a id="a-4t"></a>律仪分齐唯有二故。<a id="a-4u"></a>问受昼非夜。<a id="a-4v"></a>受夜非昼。<a id="a-4w"></a>得此戒不。<a id="a-4x"></a>有说不得。<a id="a-4y"></a>所以者何。<a id="a-4z"></a>佛说此为昼夜戒故。<a id="a-50"></a>问若尔者。<a id="a-51"></a>尊者迦多衍那所说因缘当云何通。<a id="a-52"></a>如说时彼尊者告屠儿言。<a id="a-53"></a>汝等皆应离此恶业。<a id="a-54"></a>勿于来世受大苦果。<a id="a-55"></a>屠儿答言。<a id="a-56"></a>我以此业而自存活如何能离。<a id="a-57"></a>尊者告言。<a id="a-58"></a>汝等所作屠羊等业何时分造。<a id="a-59"></a>屠儿答言。<a id="a-5A"></a>唯于昼分。<a id="a-5B"></a>尊者告曰。<a id="a-5C"></a>汝等可于夜分受持近住八戒。<a id="a-5D"></a>诸屠儿辈欢喜奉行。<a id="a-5E"></a>命终皆生旷野鬼趣。<a id="a-5F"></a>每于昼日有黑驳狗欻然而现啖食其肉。<a id="a-5G"></a>唯余骸骨俄顷肉生平复如旧。<a id="a-5H"></a>还被食啖受诸苦恼如地狱趣。<a id="a-5I"></a>每至夜分五欲自娱。<a id="a-5J"></a>游戏受乐犹如天趣。<a id="a-5K"></a>尊者复诣诸欲邪行淫女等处告言。<a id="a-5L"></a>汝等应离此业。<a id="a-5M"></a>勿于来世受大苦果。<a id="a-5N"></a>彼人答言。<a id="a-5O"></a>我等久习如是事业非卒能离。<a id="a-5P"></a>尊者告言。<a id="a-5Q"></a>汝等所作邪秽事业在何时分。<a id="a-5R"></a>彼人答言。<a id="a-5S"></a>唯于夜分。<a id="a-5T"></a>尊者告曰。<a id="a-5U"></a>汝等可于昼分受持近住八戒。<a id="a-5V"></a>诸邪行者欢喜奉行。<a id="a-5W"></a>命终皆生旷野鬼趣。<a id="a-5X"></a>每于夜分有百足虫欻尔而生唼食其肉。<a id="a-5Y"></a>唯余骸骨俄顷肉生平复如旧。<a id="a-5Z"></a>还被唼食受诸苦恼如地狱趣。<a id="a-5a"></a>每至昼分五欲自娱。<a id="a-5b"></a>游戏受乐犹如天趣。<a id="a-5c"></a>如是所说当云何通。<a id="a-5d"></a>答彼妙行摄非是律仪。<a id="a-5e"></a>受妙行果。<a id="a-5f"></a>非律仪果。<a id="a-5g"></a>是以无过。<a id="a-5h"></a>有余师言。<a id="a-5i"></a>是彼尊者神力化作非是真实。<a id="a-5j"></a>令俱胝耳厌世间故。<a id="a-5k"></a>化为彼事故不须通有说亦得。<a id="a-5l"></a>谓有要期。<a id="a-5m"></a>月八日等恒受斋戒有缘碍故得如是受。<a id="a-5n"></a>评曰。<a id="a-5o"></a>前说为善昼夜戒故。<a id="a-5p"></a>问若至午后受此戒者亦得戒不。<a id="a-5q"></a>答应言不得。<a id="a-5r"></a>除先要期。<a id="a-5s"></a>月八日等恒受斋戒。<a id="a-5t"></a>彼有余缘午前不忆。<a id="a-5u"></a>食已方忆深生悔愧。<a id="a-5v"></a>即请戒师如法受者亦得此戒。</p>
  <p id="a5w">问扇搋半择迦无形二形。<a id="a-5x"></a>受近住律仪得律仪不。<a id="a-5y"></a>答应言不得。<a id="a-5z"></a>所以者何。<a id="a-60"></a>彼所依身志性羸劣非律仪器。<a id="a-61"></a>亦不能为不律仪器。<a id="a-62"></a>如碱卤田嘉苗秽草俱不生长。<a id="a-63"></a>然应授彼近住律仪。<a id="a-64"></a>令生妙行当受胜果。<a id="a-65"></a>或扇搋等国王委任。<a id="a-66"></a>令知要务苦楚多人。<a id="a-67"></a>若受律仪毒心暂息。<a id="a-68"></a>饶益多人故亦应为受。<a id="a-69"></a>然实不得近住律仪。</p>
  <p id="a6A">如是所说近住律仪。<a id="a-6B"></a>或有根本业道净而近分不净。<a id="a-6C"></a>如自在者受此律仪。<a id="a-6D"></a>有彼厨人欲害生命拟充所食。<a id="a-6E"></a>彼便告曰。<a id="a-6F"></a>我今受戒不得杀生。<a id="a-6G"></a>留待明朝杀充所食。<a id="a-6H"></a>复有捕获怨敌将来请欲加害。<a id="a-6I"></a>彼便告曰。<a id="a-6J"></a>我今受律仪不得杀害。<a id="a-6K"></a>留待明旦依法刑戮。<a id="a-6L"></a>如是名为根本业道净而近分不净。<a id="a-6M"></a>世尊说彼所受律仪。<a id="a-6N"></a>虽是胜业而不获大果。<a id="a-6O"></a>或有根本业道净近分亦净。<a id="a-6P"></a>而恶寻思之所损害。<a id="a-6Q"></a>谓欲寻思恚寻思害寻思。<a id="a-6R"></a>世尊说彼所受律仪。<a id="a-6S"></a>虽是胜业而不获大果。<a id="a-6T"></a>或有根本业道净近分亦净非恶寻思之所损害。<a id="a-6U"></a>而不摄受正念。<a id="a-6V"></a>谓佛随念法。<a id="a-6W"></a>随念僧。<a id="a-6X"></a>随念戒。<a id="a-6Y"></a>随念舍。<a id="a-6Z"></a>随念天。<a id="a-6a"></a>随念世尊。<a id="a-6b"></a>说彼所受律仪。<a id="a-6c"></a>虽是胜业而不获大果。<a id="a-6d"></a>或有根本业道净近分亦净。<a id="a-6e"></a>非恶寻思之所损害。<a id="a-6f"></a>摄受正念而不回向解脱。<a id="a-6g"></a>谓求生天欲乐等故受持禁戒。<a id="a-6h"></a>世尊说彼所受律仪。<a id="a-6i"></a>虽是胜业而不获大果。<a id="a-6j"></a>若有根本业道净近分亦净。<a id="a-6k"></a>非恶寻思之所损害。<a id="a-6l"></a>摄受正念回向解脱。<a id="a-6m"></a>世尊说彼所受律仪。<a id="a-6n"></a>是殊胜业能获大果。<a id="a-6o"></a>世尊依后所受律仪。<a id="a-6p"></a>告毗舍佉鹿子母曰。<a id="a-6q"></a>若有成就此八近住律仪。<a id="a-6r"></a>十六大国所有珍宝。<a id="a-6s"></a>欲比其价十六分中不能及一。<a id="a-6t"></a>如是百分千分皆千分。<a id="a-6u"></a>数分算分。<a id="a-6v"></a>乃至邬波尼杀昙分亦不及一。<a id="a-6w"></a>十六大国者。<a id="a-6x"></a>谓泱伽国。<a id="a-6y"></a>摩揭陀国。<a id="a-6z"></a>迦尸国。<a id="a-70"></a>憍萨罗国。<a id="a-71"></a>佛栗氏国。<a id="a-72"></a>末罗国。<a id="a-73"></a>奔哒罗国。<a id="a-74"></a>苏噏摩国。<a id="a-75"></a>頞湿缚迦国。<a id="a-76"></a>頞饭底国。<a id="a-77"></a>叶筏那国。<a id="a-78"></a>剑跋阇国。<a id="a-79"></a>俱卢国。<a id="a-7A"></a>般遮罗国。<a id="a-7B"></a>筏蹉国。<a id="a-7C"></a>戍洛西那国。<a id="a-7D"></a>此十六国丰诸珍宝故偏说之。<a id="a-7E"></a>诸珍宝者。<a id="a-7F"></a>谓末尼真珠。<a id="a-7G"></a>吠琉璃宝。<a id="a-7H"></a>螺贝璧玉珊瑚金银。<a id="a-7I"></a>摸婆洛揭拉婆宝。<a id="a-7J"></a>頞湿摩揭婆宝。<a id="a-7K"></a>赤珠右旋宝等。<a id="a-7L"></a>又佛依后所说律仪。<a id="a-7M"></a>诃天帝释所说赞颂。<a id="a-7N"></a>如天帝释闻佛所说近住律仪功德殊胜。<a id="a-7O"></a>便以伽他而赞叹曰。</p>
  <p id="a7P">六斋神变月　　受持八戒斋</p>
  <p id="a7Q">彼功德殊胜　　则为与我等</p>
  <p id="a7R">尔时世尊。<a id="a-7S"></a>告苾刍众。<a id="a-7T"></a>此天帝释所说伽他违于道理。<a id="a-7U"></a>若阿罗汉可作是说。<a id="a-7V"></a>所以者何。<a id="a-7W"></a>此天帝释贪嗔痴等。<a id="a-7X"></a>未能永离。<a id="a-7Y"></a>未得解脱。<a id="a-7Z"></a>生老病死愁忧悲苦缠缚身心。<a id="a-7a"></a>如何可言受持此戒所获功德与我等耶。<a id="a-7b"></a>诸阿罗汉诸漏已尽。<a id="a-7c"></a>所作已办。<a id="a-7d"></a>舍诸重担自利已满尽诸有结。<a id="a-7e"></a>心善解脱不受后有。<a id="a-7f"></a>彼可说言受持此戒所获功德。<a id="a-7g"></a>则与我等。<a id="a-7h"></a>天帝功德唯感天帝。<a id="a-7i"></a>受持八戒证三菩提。<a id="a-7j"></a>故不应言但与其等。</p>
  <p id="a7k">问谁应受此近住律仪。<a id="a-7l"></a>有作是说。<a id="a-7m"></a>唯圣者非异生。<a id="a-7n"></a>唯是近事非非近事。<a id="a-7o"></a>唯有为暂时舍尽寿。<a id="a-7p"></a>然有为尽寿舍尽寿。<a id="a-7q"></a>为尽寿舍暂时。<a id="a-7r"></a>谁有为暂时受尽寿。<a id="a-7s"></a>然有为尽寿受暂时。<a id="a-7t"></a>如是说者。<a id="a-7u"></a>亦圣者亦异生。<a id="a-7v"></a>亦近事亦非近事。<a id="a-7w"></a>然薄伽梵。<a id="a-7x"></a>为毗舍佉鹿子母说。<a id="a-7y"></a>及天帝释所说伽他唯依圣者。</p>
  <p id="a7z">问近住律仪依何处有。<a id="a-80"></a>答唯依欲界有非色无色界。<a id="a-81"></a>依人趣有非余趣。<a id="a-82"></a>依三洲有除北洲。<a id="a-83"></a>问若此律仪唯依人趣。<a id="a-84"></a>契经所说当云何通。<a id="a-85"></a>如契经说。<a id="a-86"></a>有海居龙从大海出于六斋日受八戒斋。<a id="a-87"></a>放舍身心寂然而住。<a id="a-88"></a>徐发吟韵作如是言。<a id="a-89"></a>今于世间无所恼害答彼得妙行不得律仪。<a id="a-8A"></a>自庆暂时离诸恶行。<a id="a-8B"></a>彼自忆念昔在人中。<a id="a-8C"></a>受八戒斋不能清净。<a id="a-8D"></a>有毁犯故堕龙趣中。<a id="a-8E"></a>作是思惟我本人趣。<a id="a-8F"></a>若能清净持八戒斋。<a id="a-8G"></a>今应生天受诸快乐。<a id="a-8H"></a>何期毁犯堕斯恶趣。<a id="a-8I"></a>厌恶行故数从海出受八戒斋吟韵自庆。<a id="a-8J"></a>然实彼龙唯得妙行不得律仪。<a id="a-8K"></a>问何故此律仪名为近住。<a id="a-8L"></a>答近阿罗汉住故名近住。<a id="a-8M"></a>以受此律仪随学彼故。<a id="a-8N"></a>有说。<a id="a-8O"></a>此近尽寿戒住故名近住。<a id="a-8P"></a>有说。<a id="a-8Q"></a>此戒近时而住故名近住。<a id="a-8R"></a>如是律仪。<a id="a-8S"></a>或名长养。<a id="a-8T"></a>长养薄少善根有情令其善根渐增多故。<a id="a-8U"></a>有说长养在家善根令近出家善根住故。<a id="a-8V"></a>问如是所说八支律仪。<a id="a-8W"></a>几是尸罗支。<a id="a-8X"></a>几是不放逸支几是远离支。<a id="a-8Y"></a>答五是尸罗支。<a id="a-8Z"></a>谓离害生命。<a id="a-8a"></a>乃至离饮酒。<a id="a-8b"></a>一是不放逸支。<a id="a-8c"></a>谓离非时食。<a id="a-8d"></a>余二是远离支。<a id="a-8e"></a>又前四是尸罗支。<a id="a-8f"></a>离性罪故。<a id="a-8g"></a>第五是不放逸支。<a id="a-8h"></a>虽受尸罗。<a id="a-8i"></a>若饮诸酒心便放逸不能护故。<a id="a-8j"></a>后三是远离支。<a id="a-8k"></a>以能随顺厌离心故。<a id="a-8l"></a>厌离能证律仪果故。<a id="a-8m"></a>由此近住具有八支。<a id="a-8n"></a>而于五增三。<a id="a-8o"></a>于十减一。<a id="a-8p"></a>合二为一故。<a id="a-8q"></a>开一为二故。</p>
  <p data-pb></p>
  <h2 id="a8r">业蕴第四中自业纳息第五之一</h2>
  <p id="a8s">云何自业。<a id="a-8t"></a>自业是何义。<a id="a-8u"></a>如是等章。<a id="a-8v"></a>及解章义既领会已。<a id="a-8w"></a>次应广释。<a id="a-8x"></a>问何故作此论。<a id="a-8y"></a>答为欲分别契经义故。<a id="a-8z"></a>如契经说。<a id="a-90"></a>佛告摩纳婆。<a id="a-91"></a>世间有情皆由自业。<a id="a-92"></a>皆是业分。<a id="a-93"></a>皆从业生业为所依。<a id="a-94"></a>业能分判诸有情类。<a id="a-95"></a>彼彼处所高下胜劣。<a id="a-96"></a>契经虽作是说。<a id="a-97"></a>而未广辩自业之义。<a id="a-98"></a>契经是此论所依根本。<a id="a-99"></a>彼不说者今应说之。<a id="a-9A"></a>故作斯论。<a id="a-9B"></a>尊者世友说曰。<a id="a-9C"></a>世间有情皆由自业者。<a id="a-9D"></a>谓自作业还自受异熟。<a id="a-9E"></a>皆是业分者。<a id="a-9F"></a>谓如所作业受如是异熟。<a id="a-9G"></a>皆从业生者。<a id="a-9H"></a>谓业为生因取异熟果。<a id="a-9I"></a>生于彼彼所应生处。<a id="a-9J"></a>业为所依者。<a id="a-9K"></a>谓业为依因受彼彼有具。<a id="a-9L"></a>业能分判诸有情类。<a id="a-9M"></a>彼彼处所高下胜劣者。<a id="a-9N"></a>谓如前说。<a id="a-9O"></a>彼彼生处由业分判高下胜劣。</p>
  <p id="a9P">云何自业。<a id="a-9Q"></a>答若业已得今有异熟。<a id="a-9R"></a>及业异熟已生正受。<a id="a-9S"></a>若业已得今有异熟者。<a id="a-9T"></a>此句显示顺中有受业。<a id="a-9U"></a>及业异熟已生正受者。<a id="a-9V"></a>此句显示顺生有受业。<a id="a-9W"></a>如顺中有受。<a id="a-9X"></a>顺生有受。<a id="a-9Y"></a>应知顺起受异熟。<a id="a-9Z"></a>顺生受异熟。<a id="a-9a"></a>顺起受果。<a id="a-9b"></a>顺生受果。<a id="a-9c"></a>顺细果。<a id="a-9d"></a>顺粗果业亦尔。<a id="a-9e"></a>问为由因故名自业。<a id="a-9f"></a>为由果故名自业耶。<a id="a-9g"></a>若由因故名自业者。<a id="a-9h"></a>后句所说当云何通。<a id="a-9i"></a>后句说言及业异熟已生正受。<a id="a-9j"></a>若由果故名自业者。<a id="a-9k"></a>前句所说当云何通。<a id="a-9l"></a>谓业已得今有异熟。<a id="a-9m"></a>有作是说。<a id="a-9n"></a>但由因故名为自业。<a id="a-9o"></a>由前句故。<a id="a-9p"></a>有作是说。<a id="a-9q"></a>但由果故名为自业由后句故。<a id="a-9r"></a>如是说者。<a id="a-9s"></a>但由因故名为自业。<a id="a-9t"></a>问若尔何故复说及业异熟已生正受。<a id="a-9u"></a>答于住果位。<a id="a-9v"></a>彼因方得自业之名。<a id="a-9w"></a>是故尊者妙音说曰。<a id="a-9x"></a>若爱非爱果已起现前。<a id="a-9y"></a>彼业尔时名为自业。<a id="a-9z"></a>非未造业及造业时。<a id="a-A0"></a>有能现前受异熟果。<a id="a-A1"></a>要业灭已果方起故。</p>
  <p id="aA2">自业是何义。<a id="a-A3"></a>答是得自果。<a id="a-A4"></a>自等流自异熟义。<a id="a-A5"></a>此中有说。<a id="a-A6"></a>自果者士用果。<a id="a-A7"></a>自等流者等流果。<a id="a-A8"></a>自异熟者异熟果。<a id="a-A9"></a>有说。<a id="a-AA"></a>诸句皆显异熟果。<a id="a-AB"></a>此中说感异熟业名自业故。<a id="a-AC"></a>有处等流以异熟声说。<a id="a-AD"></a>如说何等名受异熟。<a id="a-AE"></a>答言爱是。<a id="a-AF"></a>有处异熟以等流声说。<a id="a-AG"></a>如此中说。<a id="a-AH"></a>复次此业所招异熟于自相续现。<a id="a-AI"></a>熟非余故名自业问为此造业即此受果。<a id="a-AJ"></a>为异造业异受果耶。<a id="a-AK"></a>答有缘故说此造此受。<a id="a-AL"></a>有缘故说异造异受。<a id="a-AM"></a>有缘故说无造无受。<a id="a-AN"></a>有缘故说此造此受者。<a id="a-AO"></a>谓蕴处界展转相续刹那虽异可说一故。<a id="a-AP"></a>有缘故说异造异受者。<a id="a-AQ"></a>谓人趣造业余趣受果。<a id="a-AR"></a>余趣造业亦尔。<a id="a-AS"></a>有缘故说无造无受者。<a id="a-AT"></a>谓一切法无我。<a id="a-AU"></a>无有情无命者。<a id="a-AV"></a>无养育者。<a id="a-AW"></a>无补特伽罗。<a id="a-AX"></a>空无内士夫。<a id="a-AY"></a>离作者受者。<a id="a-AZ"></a>唯有生灭诸行聚故。<a id="a-Aa"></a>于自相续。<a id="a-Ab"></a>养随养。<a id="a-Ac"></a>育随育。<a id="a-Ad"></a>护随护。<a id="a-Ae"></a>转随转。<a id="a-Af"></a>益随益。<a id="a-Ag"></a>故名自业。<a id="a-Ah"></a>问善业异熟可于自相续能为养等。<a id="a-Ai"></a>不善业异熟于自相续但为损害。<a id="a-Aj"></a>如那落迦十三猛焰缠烧其身。<a id="a-Ak"></a>彼宁有。<a id="a-Al"></a>养等耶。<a id="a-Am"></a>答养等有二种。<a id="a-An"></a>一令增长。<a id="a-Ao"></a>二令不断。<a id="a-Ap"></a>善业异熟于自相续由二事故说名养等。<a id="a-Aq"></a>恶业异熟于自相续但令不断说名养等。<a id="a-Ar"></a>非令增长故无有过。</p>
  <p id="aAs">若业是自业此业当言过去耶。<a id="a-At"></a>未来耶。<a id="a-Au"></a>现在耶。<a id="a-Av"></a>答此业当言过去。<a id="a-Aw"></a>问何故此业不当言未来。<a id="a-Ax"></a>答非先受果后造因故。<a id="a-Ay"></a>问何故此业不当言现在。<a id="a-Az"></a>答异熟因果不俱时故若业是自业此业成就耶。<a id="a-B0"></a>答应作四句。<a id="a-B1"></a>有业是自业此业不成就。<a id="a-B2"></a>谓业已得今有异熟。<a id="a-B3"></a>及业异熟已生正受。<a id="a-B4"></a>此业已失如无间业已现在前。<a id="a-B5"></a>已牵异熟果正现前。<a id="a-B6"></a>此业已失由舍所依众同分故。<a id="a-B7"></a>若律仪业已现在前已牵异熟。<a id="a-B8"></a>此有四种。<a id="a-B9"></a>谓顺现法受。<a id="a-BA"></a>顺次生受。<a id="a-BB"></a>顺后次受。<a id="a-BC"></a>顺不定受。<a id="a-BD"></a>果正现前此业已失。<a id="a-BE"></a>由四缘故。<a id="a-BF"></a>或五缘故。<a id="a-BG"></a>谓舍所学二形生。<a id="a-BH"></a>断善根舍众同分。<a id="a-BI"></a>或明相出若不律仪业已现在前。<a id="a-BJ"></a>已牵异熟。<a id="a-BK"></a>此有四种。<a id="a-BL"></a>谓顺现法受等如前说。<a id="a-BM"></a>果正现前此业已失。<a id="a-BN"></a>由四缘故。<a id="a-BO"></a>谓受律仪得静虑。<a id="a-BP"></a>二形生舍众同分。<a id="a-BQ"></a>若非律仪非不律仪。<a id="a-BR"></a>诸余身语妙行恶行已现在前。<a id="a-BS"></a>已牵异熟。<a id="a-BT"></a>此有四种。<a id="a-BU"></a>谓顺现法受等如前说。<a id="a-BV"></a>果正现前此业已失。<a id="a-BW"></a>由三缘故。<a id="a-BX"></a>谓意乐息。<a id="a-BY"></a>舍加行限势过。<a id="a-BZ"></a>若欲界系善不善思已现在前。<a id="a-Ba"></a>已牵异熟。<a id="a-Bb"></a>此有四种。<a id="a-Bc"></a>谓顺现法受等如前说。<a id="a-Bd"></a>果正现前此业已失。<a id="a-Be"></a>谓若善者由断善根。<a id="a-Bf"></a>或由舍众同分等故。<a id="a-Bg"></a>若不善者。<a id="a-Bh"></a>由离染故。<a id="a-Bi"></a>若恶作忧根俱生。<a id="a-Bj"></a>善思已现在前已牵异熟。<a id="a-Bk"></a>此有四种。<a id="a-Bl"></a>谓顺现法受等如前说。<a id="a-Bm"></a>果正现前此业已失。<a id="a-Bn"></a>由断善根故。<a id="a-Bo"></a>或已离染故。<a id="a-Bp"></a>若初静虑顺退分。<a id="a-Bq"></a>顺胜进分。<a id="a-Br"></a>顺决择分等业。<a id="a-Bs"></a>已现在前。<a id="a-Bt"></a>已牵异熟。<a id="a-Bu"></a>此有四种。<a id="a-Bv"></a>谓顺现法受等如前说。<a id="a-Bw"></a>果正现前此业已失。<a id="a-Bx"></a>由已离染故。<a id="a-By"></a>或易界地等故。<a id="a-Bz"></a>如是乃至非想非。<a id="a-C0"></a>非想处。<a id="a-C1"></a>顺退分等业广说应知。<a id="a-C2"></a>有业成就此业非自业。<a id="a-C3"></a>谓业非已得今有异熟。<a id="a-C4"></a>及业异熟非已生正受。<a id="a-C5"></a>此业不失。<a id="a-C6"></a>如无间业已现在前。<a id="a-C7"></a>已牵异熟果未现前此业不失。<a id="a-C8"></a>由未舍所依众同分故。<a id="a-C9"></a>若律仪业。<a id="a-CA"></a>若不律仪业。<a id="a-CB"></a>若非律仪非不律仪。<a id="a-CC"></a>诸余身语妙行恶行。<a id="a-CD"></a>若欲界系善不善思。<a id="a-CE"></a>若恶作忧根俱生善思。<a id="a-CF"></a>已现在前已牵异熟。<a id="a-CG"></a>皆有四种。<a id="a-CH"></a>谓顺现法受等如前说。<a id="a-CI"></a>果未现前此业不失。<a id="a-CJ"></a>由无前所说诸失缘故。<a id="a-CK"></a>若初静虑顺退分。<a id="a-CL"></a>顺住分。<a id="a-CM"></a>顺胜进分。<a id="a-CN"></a>顺决择分等业。<a id="a-CO"></a>已现在前已牵异熟。<a id="a-CP"></a>此有四种。<a id="a-CQ"></a>谓顺现法受等如前说。<a id="a-CR"></a>果未现前此业不失。<a id="a-CS"></a>由未全离染不易界地等故。<a id="a-CT"></a>如是乃至非想非非想处。<a id="a-CU"></a>顺退分等业广说应知。<a id="a-CV"></a>有业是自业此业亦成就。<a id="a-CW"></a>谓业已得今有异熟。<a id="a-CX"></a>及业异熟已生正受。<a id="a-CY"></a>此业不失。<a id="a-CZ"></a>如律仪业。<a id="a-Ca"></a>若不律仪业。<a id="a-Cb"></a>若非律仪非不律仪。<a id="a-Cc"></a>诸余身语妙行恶行已现在前。<a id="a-Cd"></a>已牵异熟。<a id="a-Ce"></a>此有二种。<a id="a-Cf"></a>谓顺现法受。<a id="a-Cg"></a>顺不定受。<a id="a-Ch"></a>果正现前。<a id="a-Ci"></a>此业不失。<a id="a-Cj"></a>由无前所说诸失缘故。<a id="a-Ck"></a>若欲界系善不善思。<a id="a-Cl"></a>若恶作忧根俱生善思。<a id="a-Cm"></a>已现在前已牵异熟。<a id="a-Cn"></a>此有四种。<a id="a-Co"></a>谓顺现法受等如前说。<a id="a-Cp"></a>果正现前此业不失。<a id="a-Cq"></a>由无前所说诸失缘故。<a id="a-Cr"></a>若诸静虑。<a id="a-Cs"></a>无色顺退分。<a id="a-Ct"></a>顺住分。<a id="a-Cu"></a>顺胜进分。<a id="a-Cv"></a>顺决择分等业。<a id="a-Cw"></a>已现在前已牵异熟此有四种。<a id="a-Cx"></a>谓顺现法受等如前说。<a id="a-Cy"></a>果正现前此业不失。<a id="a-Cz"></a>由无前所说诸失缘故。<a id="a-D0"></a>有业非自业此业亦不成就。<a id="a-D1"></a>谓业非已得今有异熟及业异熟。<a id="a-D2"></a>非已生正受此业已失。<a id="a-D3"></a>如无间业余众同分中。<a id="a-D4"></a>已消已受。<a id="a-D5"></a>已作所作。<a id="a-D6"></a>已与果已。<a id="a-D7"></a>无能异熟已熟。<a id="a-D8"></a>若律仪业若不律仪业。<a id="a-D9"></a>若非律仪非不律仪。<a id="a-DA"></a>诸余身语妙行恶行。<a id="a-DB"></a>若欲界系善不善思。<a id="a-DC"></a>若恶作忧根俱生善思。<a id="a-DD"></a>若诸静虑。<a id="a-DE"></a>无色顺退分。<a id="a-DF"></a>顺住分。<a id="a-DG"></a>顺胜进分。<a id="a-DH"></a>顺决择分等业。<a id="a-DI"></a>余众同分中。<a id="a-DJ"></a>已消已受。<a id="a-DK"></a>已作所作。<a id="a-DL"></a>已与果已。<a id="a-DM"></a>无能异熟已熟。<a id="a-DN"></a>此业已失。<a id="a-DO"></a>由有前说诸失缘故。<a id="a-DP"></a>非亦有四句。<a id="a-DQ"></a>翻是应知。<a id="a-DR"></a>谓前第二句作此第一句前第一句作此第二句。<a id="a-DS"></a>前第四句作此第三句。<a id="a-DT"></a>前第三句作此第四句。<a id="a-DU"></a>广说如前。</p>
 </body>
</html>