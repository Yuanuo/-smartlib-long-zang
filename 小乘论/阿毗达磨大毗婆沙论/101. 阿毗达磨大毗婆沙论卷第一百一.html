<!doctype html>
<html id="z3IBVdA12u" data-ver="827">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百一</h1>
  <h2 id="a2">智蕴第三中他心智纳息第三之三</h2>
  <p id="a3">傍生趣亦有生处得智能知他心等。<a id="a-4"></a>云何知然。<a id="a-5"></a>昔有女人置儿一处作余事业。<a id="a-6"></a>时有一狼持其儿去。<a id="a-7"></a>傍人为逐语彼狼言。<a id="a-8"></a>汝今何缘将他儿去。<a id="a-9"></a>狼遂报曰。<a id="a-A"></a>其母过去五百生中常害我子。<a id="a-B"></a>我亦过去五百生中常害彼子。<a id="a-C"></a>怨怨相报于今未息。<a id="a-D"></a>彼若能舍我亦舍之。<a id="a-E"></a>傍人便告彼儿母曰。<a id="a-F"></a>汝若惜子当舍怨心。<a id="a-G"></a>女人报言我已舍矣。<a id="a-H"></a>狼观女意都不舍怨。<a id="a-I"></a>但恐害儿妄言已舍。<a id="a-J"></a>遂害其子舍之而去。<a id="a-K"></a>问傍生何时知他心等。<a id="a-L"></a>答初中后位皆悉能知。<a id="a-M"></a>问彼住何心知他心等。<a id="a-N"></a>善耶。<a id="a-O"></a>染污耶。<a id="a-P"></a>无覆无记耶。<a id="a-Q"></a>答三种皆能知。<a id="a-R"></a>问为住意识。<a id="a-S"></a>为住五识。<a id="a-T"></a>知他心等。<a id="a-U"></a>答唯住意识。<a id="a-V"></a>问为住威仪路心。<a id="a-W"></a>为住工巧处心。<a id="a-X"></a>为住异熟生心知他心等。<a id="a-Y"></a>答三种皆能知。<a id="a-Z"></a>彼亦现起工巧处心故。<a id="a-a"></a>彼异熟生心意识亦有故。<a id="a-b"></a>非如地狱决定不受善异熟果。<a id="a-c"></a>鬼趣亦有生处得智知他心等。<a id="a-d"></a>云何知然。<a id="a-e"></a>昔有女人。<a id="a-f"></a>为鬼所魅羸瘦将死。<a id="a-g"></a>咒师问鬼汝今何为恼此女人。<a id="a-h"></a>鬼便报言。<a id="a-i"></a>此女过去五百生中常害我命。<a id="a-j"></a>我亦过去五百生中常害彼命。<a id="a-k"></a>怨怨相报于今未息。<a id="a-l"></a>彼若能舍我亦舍之。<a id="a-m"></a>咒师因报彼女人曰。<a id="a-n"></a>汝若惜命当舍怨心。<a id="a-o"></a>女人报言我已舍矣。<a id="a-p"></a>鬼观女意都不舍怨。<a id="a-q"></a>恐命不全妄言已舍。<a id="a-r"></a>遂断其命舍之而去。<a id="a-s"></a>问鬼趣何时知他心等。<a id="a-t"></a>答初中后位皆悉能知。<a id="a-u"></a>问彼住何心知他心等。<a id="a-v"></a>善耶。<a id="a-w"></a>染污耶。<a id="a-x"></a>无覆无记耶。<a id="a-y"></a>答三种皆能知。<a id="a-z"></a>问为住意识。<a id="a-10"></a>为住五识知他心等。<a id="a-11"></a>答唯住意识。<a id="a-12"></a>问为住威仪路心。<a id="a-13"></a>为住工巧处心。<a id="a-14"></a>为住异熟生心知他心等。<a id="a-15"></a>答三种皆能知。<a id="a-16"></a>如傍生趣说。</p>
  <p id="a17">天趣亦有生处得智知他心等。<a id="a-18"></a>然微细故不别说之。<a id="a-19"></a>余如傍生鬼趣广说。<a id="a-1A"></a>人趣中无生处得智知他心等。<a id="a-1B"></a>所以者何。<a id="a-1C"></a>非田器故。<a id="a-1D"></a>有胜睹相。<a id="a-1E"></a>闻语智等所覆损故。<a id="a-1F"></a>有他心通及愿智等所映蔽故。<a id="a-1G"></a>问谁生处得智知几趣心耶。<a id="a-1H"></a>有作是说。<a id="a-1I"></a>各唯自知。<a id="a-1J"></a>复有说者。<a id="a-1K"></a>地狱唯知地狱。<a id="a-1L"></a>傍生知二。<a id="a-1M"></a>鬼趣知三。<a id="a-1N"></a>天趣知五。<a id="a-1O"></a>施设论说哀罗筏拏善住龙王知天心者。<a id="a-1P"></a>是比相智知非生处得智。<a id="a-1Q"></a>评曰。<a id="a-1R"></a>应作是说。<a id="a-1S"></a>于四趣中生处得智。<a id="a-1T"></a>各知五趣。<a id="a-1U"></a>于理无违。<a id="a-1V"></a>问人趣亦有本性念生智类。<a id="a-1W"></a>应能知他心等。<a id="a-1X"></a>何故不说。<a id="a-1Y"></a>答应说而不说者。<a id="a-1Z"></a>当知此义有余。<a id="a-1a"></a>复次少故不说。<a id="a-1b"></a>谓人趣中得此智者极少有故而不说之。<a id="a-1c"></a>有作是说。<a id="a-1d"></a>本性念生智类。<a id="a-1e"></a>不能现知他心心所法故此不说有他心智亦现知他心心所法。<a id="a-1f"></a>谓若智修所成。<a id="a-1g"></a>是修果依止。<a id="a-1h"></a>修已得不失。<a id="a-1i"></a>能现知他现在欲色界心心所法。<a id="a-1j"></a>或无漏心心所法。<a id="a-1k"></a>此是现在他心智通广如前释。<a id="a-1l"></a>有非他心智亦非现知他心心所法。<a id="a-1m"></a>谓除前相。<a id="a-1n"></a>相谓所名乃至广说。<a id="a-1o"></a>谓行蕴中总除三世他心智通。<a id="a-1p"></a>及除现在睹相闻语生处得智。<a id="a-1q"></a>能现知他心心所者。<a id="a-1r"></a>诸余行蕴及四蕴全并无为法作第四句。</p>
  <p id="a1s">诸宿住随念智皆现忆知诸宿住事耶。<a id="a-1t"></a>答应作四句。<a id="a-1u"></a>此中宿住随念智通三世。<a id="a-1v"></a>现忆知诸宿住事者唯现在。<a id="a-1w"></a>然通宿住随念智。<a id="a-1x"></a>及非宿住随念智。<a id="a-1y"></a>故有四句。<a id="a-1z"></a>有宿住随念智。<a id="a-20"></a>非现忆知诸宿住事。<a id="a-21"></a>谓过去未来宿住随念智。<a id="a-22"></a>此有宿住随念智相。<a id="a-23"></a>而无现忆知诸宿住事用。<a id="a-24"></a>诸过去者作用已灭故。<a id="a-25"></a>未来者未有作用故。<a id="a-26"></a>有现忆知诸宿住事。<a id="a-27"></a>非宿住随念智。<a id="a-28"></a>谓如有一得本性念生智。<a id="a-29"></a>或得如是生处得智。<a id="a-2A"></a>能现忆知诸宿住事。<a id="a-2B"></a>本性念生智现忆知宿住事者唯人趣有。<a id="a-2C"></a>余四趣中无此智故。<a id="a-2D"></a>生处得智能现忆知诸宿住事者。<a id="a-2E"></a>谓地狱等有。<a id="a-2F"></a>其事云何。<a id="a-2G"></a>且地狱中如契经说。<a id="a-2H"></a>地狱有情互相谓言奇哉自误。<a id="a-2I"></a>我等过去曾闻沙门婆罗门说诸欲过患。<a id="a-2J"></a>能引未来可怖畏事汝等应断。<a id="a-2K"></a>我等虽闻而不信用。<a id="a-2L"></a>今因彼欲受斯剧苦。<a id="a-2M"></a>问彼于何时忆宿住事。<a id="a-2N"></a>答初生地狱未受苦时。<a id="a-2O"></a>若受苦已次前灭事尚不能忆。<a id="a-2P"></a>况久灭事而能忆知。<a id="a-2Q"></a>问彼住何心忆宿住事。<a id="a-2R"></a>答住善染污无覆无记皆能忆知。<a id="a-2S"></a>于六识中唯住意识。<a id="a-2T"></a>于三无记中唯住威仪路。<a id="a-2U"></a>问彼生处得智能忆知几生答能忆知一生。<a id="a-2V"></a>谓从彼殁来生此者。<a id="a-2W"></a>有说。<a id="a-2X"></a>乃至知五百生。<a id="a-2Y"></a>傍生趣有生处得智。<a id="a-2Z"></a>能现忆知宿住事者。<a id="a-2a"></a>如契经说。<a id="a-2b"></a>有螺音狗。<a id="a-2c"></a>昔为梵志。<a id="a-2d"></a>名刀提那忆宿住事子令升座食饭示宝。<a id="a-2e"></a>皆随其言。<a id="a-2f"></a>问于何时忆宿住事。<a id="a-2g"></a>答初中后位皆能忆知。<a id="a-2h"></a>问彼住何心忆宿住事。<a id="a-2i"></a>答住善染污无覆无记皆能忆知于六识中唯住意识。<a id="a-2j"></a>三无记中通住三种。<a id="a-2k"></a>问彼生处得智能忆知几生。<a id="a-2l"></a>有作是说。<a id="a-2m"></a>唯忆一生。<a id="a-2n"></a>谓从彼殁来生此者。<a id="a-2o"></a>评曰。<a id="a-2p"></a>应作是说能忆多生。<a id="a-2q"></a>如狼忆知五百生事。<a id="a-2r"></a>鬼趣亦有生处得智。<a id="a-2s"></a>能现忆知宿住事者。<a id="a-2t"></a>如伽他说。</p>
  <p id="a2u">我昔集珍财　　以法或非法</p>
  <p id="a2v">他今受富乐　　我独受贫苦</p>
  <p id="a2w">问彼于何时忆宿住事。<a id="a-2x"></a>答初中后位皆能忆知。<a id="a-2y"></a>问彼住何心忆宿住事。<a id="a-2z"></a>答住善染污无覆无记皆能忆知。<a id="a-30"></a>于六识中唯住意识。<a id="a-31"></a>三无记中通住三种。<a id="a-32"></a>问彼生处得智能忆知几生。<a id="a-33"></a>有作是说。<a id="a-34"></a>唯忆一生。<a id="a-35"></a>谓从彼殁来生此者评曰。<a id="a-36"></a>应作是说。<a id="a-37"></a>能忆多生。<a id="a-38"></a>如鬼忆知五百生事。<a id="a-39"></a>天趣亦有生处得智。<a id="a-3A"></a>能现忆知宿住事者。<a id="a-3B"></a>如伽他说。</p>
  <p id="a3C">我施誓多林　　蒙大法王住</p>
  <p id="a3D">贤圣僧受用　　故我心欢喜</p>
  <p id="a3E">问彼于何时忆宿住事。<a id="a-3F"></a>答初中后位皆能忆知。<a id="a-3G"></a>问彼住何心忆宿住事。<a id="a-3H"></a>答住善染污无覆无记皆能忆知。<a id="a-3I"></a>于六识中唯住意识。<a id="a-3J"></a>三无记中通住三种。<a id="a-3K"></a>问彼生处得智能忆知几生。<a id="a-3L"></a>有作是说。<a id="a-3M"></a>唯忆一生。<a id="a-3N"></a>谓从彼殁来生此者。<a id="a-3O"></a>评曰。<a id="a-3P"></a>应作是说。<a id="a-3Q"></a>能忆多生。<a id="a-3R"></a>人趣中无生处得智忆宿住事。<a id="a-3S"></a>非田器故。<a id="a-3T"></a>为本性念生智等所损覆故。<a id="a-3U"></a>为宿住随念通。<a id="a-3V"></a>及愿智等所映蔽故。</p>
  <p id="a3W">有宿住随念智亦现忆知诸宿住事。<a id="a-3X"></a>谓若智修所成。<a id="a-3Y"></a>是修果依止。<a id="a-3Z"></a>修已得不失。<a id="a-3a"></a>能现忆知诸宿住事种种相状及所言说。<a id="a-3b"></a>此是现在宿住随念智通。<a id="a-3c"></a>广如前释。<a id="a-3d"></a>有非宿住随念智亦非现忆知诸宿住事。<a id="a-3e"></a>谓除前相。<a id="a-3f"></a>相谓所名乃至广说。<a id="a-3g"></a>谓行蕴中总除三世宿住随念智通。<a id="a-3h"></a>及除现在本性念生智。<a id="a-3i"></a>生处得智。<a id="a-3j"></a>能现忆知宿住事者。<a id="a-3k"></a>诸余行蕴及四蕴全并无为法作第四句。</p>
  <p id="a3l">诸宿住随念智。<a id="a-3m"></a>皆知他过去蕴处界心相续耶。<a id="a-3n"></a>答应作四句。<a id="a-3o"></a>此中初句是缘自相续宿住随念智。<a id="a-3p"></a>第二句是缘他相续愿智。<a id="a-3q"></a>及宿住随念智加行。<a id="a-3r"></a>第三句是缘他相续宿住随念智。<a id="a-3s"></a>第四句是缘自相续愿智。<a id="a-3t"></a>及宿住智加行。<a id="a-3u"></a>是谓此处略毗婆沙。<a id="a-3v"></a>有宿住随念智。<a id="a-3w"></a>非知他过去蕴处界心相续。<a id="a-3x"></a>谓若智修所成。<a id="a-3y"></a>是修果依止。<a id="a-3z"></a>修已得不失。<a id="a-40"></a>知自前生过去蕴处界心相续。<a id="a-41"></a>此即缘自相续宿住随念智。<a id="a-42"></a>缘过去生自宿住事故。<a id="a-43"></a>有知他过去蕴处界心相续。<a id="a-44"></a>非宿住随念智。<a id="a-45"></a>谓若智修所成。<a id="a-46"></a>是修果依止。<a id="a-47"></a>修已得不失。<a id="a-48"></a>知他此生过去蕴处界心相续。<a id="a-49"></a>此即缘他相续愿智。<a id="a-4A"></a>及宿住智加行。<a id="a-4B"></a>缘现在生他过去事故。<a id="a-4C"></a>有宿住随念智亦知他过去蕴处界心相续。<a id="a-4D"></a>谓智修所成。<a id="a-4E"></a>是修果依止。<a id="a-4F"></a>修已得不失。<a id="a-4G"></a>知他前生过去蕴处界心相续。<a id="a-4H"></a>此即缘他相续宿住随念智。<a id="a-4I"></a>缘过去生他宿住事故。<a id="a-4J"></a>有非宿住随念智。<a id="a-4K"></a>亦非知他过去蕴处界心相续。<a id="a-4L"></a>若智修所成。<a id="a-4M"></a>是修果依止。<a id="a-4N"></a>修已得不失。<a id="a-4O"></a>知自此生过去蕴处界心相续。<a id="a-4P"></a>此即缘自相续愿智。<a id="a-4Q"></a>及宿住随念智加行。<a id="a-4R"></a>缘自此生过去事故。<a id="a-4S"></a>此中愿智唯缘此生。<a id="a-4T"></a>过去诸有漏法。<a id="a-4U"></a>宿住随念智唯缘前生过去诸有漏法。<a id="a-4V"></a>宿住随念智加行。<a id="a-4W"></a>亦唯缘此生过去诸有漏法。<a id="a-4X"></a>然诸愿智通缘三世。<a id="a-4Y"></a>此中唯取缘此生过去有漏法者。<a id="a-4Z"></a>问前所说本性念生智。<a id="a-4a"></a>以何为自性。<a id="a-4b"></a>答以慧为自性。<a id="a-4c"></a>是谓本性念生智自性我物自体相分本性。<a id="a-4d"></a>已说自性。<a id="a-4e"></a>所以今当说。<a id="a-4f"></a>问何故名本性念生智。<a id="a-4g"></a>本性念生智是何义耶。<a id="a-4h"></a>答生谓前生诸有漏法。<a id="a-4i"></a>智谓此生能知彼智。<a id="a-4j"></a>念谓此智俱生胜念。<a id="a-4k"></a>言本性者简别修得。<a id="a-4l"></a>即本性智由胜念力知过去生诸有漏法故。<a id="a-4m"></a>名本性念生智。<a id="a-4n"></a>复次住本性心由胜念力发起此智。<a id="a-4o"></a>知过去生诸有漏法。<a id="a-4p"></a>故名本性念生智。<a id="a-4q"></a>本性心者。<a id="a-4r"></a>谓善染污无覆无记。<a id="a-4s"></a>不由修得故名本性。<a id="a-4t"></a>复次本性者。<a id="a-4u"></a>谓诸法自性即过去生诸有漏法自性。<a id="a-4v"></a>智由念力知本性生。<a id="a-4w"></a>故名本性念生智。<a id="a-4x"></a>复次本性者。<a id="a-4y"></a>谓前际法性即过去生有漏法性。<a id="a-4z"></a>智由念力知本性生故名本性念生智。<a id="a-50"></a>问此智俱生法有多种何故但说念耶。<a id="a-51"></a>答念力增故。<a id="a-52"></a>如四念住持息念宿住随念智。<a id="a-53"></a>虽慧为体。<a id="a-54"></a>而念力增故名念住等。<a id="a-55"></a>如伏除色想虽体是慧。<a id="a-56"></a>而想力增故名伏除色想。<a id="a-57"></a>此亦如是。<a id="a-58"></a>虽体是慧。<a id="a-59"></a>而念力增故名本性念生智。<a id="a-5A"></a>问此本性念生智在何界有。<a id="a-5B"></a>答唯欲界有。<a id="a-5C"></a>问此本性念生智在何趣有。<a id="a-5D"></a>答唯人趣有。<a id="a-5E"></a>所以者何。<a id="a-5F"></a>唯欲界人趣中能造殊胜业引得此智。<a id="a-5G"></a>又人趣中智慧猛利胜余趣故。<a id="a-5H"></a>问此本性念生智。<a id="a-5I"></a>由何业力而引起耶。<a id="a-5J"></a>有作是说。<a id="a-5K"></a>若诸有情喜作爱语令他欢喜。<a id="a-5L"></a>由彼业力能引此智。<a id="a-5M"></a>复有说者。<a id="a-5N"></a>若诸有情喜传好事令他心悦身得安乐。<a id="a-5O"></a>由彼业力能引此智。<a id="a-5P"></a>有余师说。<a id="a-5Q"></a>若诸有情见他惶怖。<a id="a-5R"></a>方便慰喻为作归依令得无畏。<a id="a-5S"></a>由彼业力能引此智。<a id="a-5T"></a>或有说者。<a id="a-5U"></a>若诸有情见他愁恼以法开喻令得无忧。<a id="a-5V"></a>由彼业力能引此智。<a id="a-5W"></a>有余复说。<a id="a-5X"></a>若诸有情见崄隘处修令宽博。<a id="a-5Y"></a>使往来者无有艰难。<a id="a-5Z"></a>由彼业力在母腹中无迫迮苦故得此智。<a id="a-5a"></a>或有余说。<a id="a-5b"></a>若诸有情施他种种美妙饮食。<a id="a-5c"></a>由彼业力能引此智。<a id="a-5d"></a>评曰。<a id="a-5e"></a>应作是说。<a id="a-5f"></a>若诸有情。<a id="a-5g"></a>不造恼害他业。<a id="a-5h"></a>恒作饶益他事。<a id="a-5i"></a>由斯业故在母腹中。<a id="a-5j"></a>不为风热痰癊病等之所逼切。<a id="a-5k"></a>后出胎时无迫迮苦。<a id="a-5l"></a>是故能忆诸宿住事。<a id="a-5m"></a>故有是说。<a id="a-5n"></a>若诸有情住在母腹及出胎时。<a id="a-5o"></a>不受众病迫迮苦者。<a id="a-5p"></a>皆应能忆过去生事但由母病及迫迮苦皆悉忘之。<a id="a-5q"></a>问此本性念生智。<a id="a-5r"></a>初中后时何者为胜。<a id="a-5s"></a>答此不决定。<a id="a-5t"></a>谓或有初生时胜。<a id="a-5u"></a>如世跋罗等初生之时。<a id="a-5v"></a>便作是说。<a id="a-5w"></a>今此家中颇有财物。<a id="a-5x"></a>令我随意行布施耶。<a id="a-5y"></a>或有中年时胜如尊者护国等。<a id="a-5z"></a>或有老年时胜。<a id="a-60"></a>如庵婆瑟搋等。<a id="a-61"></a>广说如契经问此本性念生智能忆几生事耶。<a id="a-62"></a>有作是说。<a id="a-63"></a>唯能忆一生事。<a id="a-64"></a>谓从彼殁来生此者。<a id="a-65"></a>或有说者。<a id="a-66"></a>此能忆二生。<a id="a-67"></a>或乃至七生事如王舍城内有一屠儿。<a id="a-68"></a>名曰伽吒。<a id="a-69"></a>是未生怨王少小知友。<a id="a-6A"></a>曾白太子。<a id="a-6B"></a>汝登王位与我何愿。<a id="a-6C"></a>太子语言当恣汝请。<a id="a-6D"></a>后未生怨害父自立。<a id="a-6E"></a>伽吒于是从王乞愿。<a id="a-6F"></a>王便告曰随汝意求。<a id="a-6G"></a>伽吒白言。<a id="a-6H"></a>愿王许我王舍城中独行屠杀。<a id="a-6I"></a>王遂告曰。<a id="a-6J"></a>汝今云何求此恶愿。<a id="a-6K"></a>岂不怖畏当来苦耶。<a id="a-6L"></a>屠儿白王。<a id="a-6M"></a>诸善恶业皆无有果何所怖畏。<a id="a-6N"></a>王遂告曰汝云何知。<a id="a-6O"></a>伽吒白王。<a id="a-6P"></a>我忆过去六生。<a id="a-6Q"></a>于此王舍城中常行屠杀。<a id="a-6R"></a>最后生在三十三天多受快乐。<a id="a-6S"></a>从彼天殁来生此间。<a id="a-6T"></a>少小与王得为知友。<a id="a-6U"></a>故知善恶其果定无。<a id="a-6V"></a>王闻生疑便往白佛。<a id="a-6W"></a>佛告王曰。<a id="a-6X"></a>此事不虚。<a id="a-6Y"></a>然彼屠儿曾以一食施与独觉发邪愿言。<a id="a-6Z"></a>使我常于王舍城内独行屠杀后得生天。<a id="a-6a"></a>由胜业因果遂其愿。<a id="a-6b"></a>彼先胜业与果今尽。<a id="a-6c"></a>却后七日定当命终生号叫地狱。<a id="a-6d"></a>次第受先屠业苦果。<a id="a-6e"></a>是故此智极知七生。<a id="a-6f"></a>复有说者。<a id="a-6g"></a>此极能忆五百生事。<a id="a-6h"></a>谓有苾刍自忆过去五百生中堕饿鬼趣。<a id="a-6i"></a>念彼所受饥渴苦时。<a id="a-6j"></a>遍身流汗深心怖恼。<a id="a-6k"></a>息诸事业精进炽然。<a id="a-6l"></a>后经多时得预流果。<a id="a-6m"></a>彼作是念。<a id="a-6n"></a>我从先来。<a id="a-6o"></a>赖诸苾刍济惠资具。<a id="a-6p"></a>令我所怖已得永灭。<a id="a-6q"></a>今应追觅诸资身具以酬先恩。<a id="a-6r"></a>作是念已处处求觅诸资身具。<a id="a-6s"></a>时诸苾刍见而谓曰。<a id="a-6t"></a>汝先少事今何故多。<a id="a-6u"></a>彼遂为他具说本事。<a id="a-6v"></a>复有苾刍自忆过去五百生中堕地狱趣。<a id="a-6w"></a>念彼所受地狱苦时。<a id="a-6x"></a>诸毛孔中遍皆流血。<a id="a-6y"></a>身及衣服非常臭秽。<a id="a-6z"></a>每日诣水澡浴浣衣。<a id="a-70"></a>众人谓之计水为净。<a id="a-71"></a>彼息事业精进炽然经于多时证阿罗汉。<a id="a-72"></a>于后不数澡浴浣衣。<a id="a-73"></a>众人怪问。<a id="a-74"></a>彼亦为他具说本事。<a id="a-75"></a>由此故知此智忆念极五百生。<a id="a-76"></a>有余师说。<a id="a-77"></a>此智能知过去坏劫及成劫事。<a id="a-78"></a>谓佛往昔为菩萨时。<a id="a-79"></a>为化有情发大誓愿。<a id="a-7A"></a>有时曾作旃茶罗王名曰三钩。<a id="a-7B"></a>善通一切书论咒术。<a id="a-7C"></a>尔时阿难作彼王子名师子耳。<a id="a-7D"></a>颜貌端正世所绝伦。<a id="a-7E"></a>时舍利子作婆罗门名曰池坚。<a id="a-7F"></a>善通明论及诸眷属。<a id="a-7G"></a>彼有一女名为贞洁。<a id="a-7H"></a>容貌端严众所乐见。<a id="a-7I"></a>时王往诣婆罗门所为子求婚。<a id="a-7J"></a>池坚大忿白彼王言。<a id="a-7K"></a>汝诸姓中最为卑贱。<a id="a-7L"></a>我是梵志诸姓中尊。<a id="a-7M"></a>何缘来此故相轻辱。<a id="a-7N"></a>时王遂告婆罗门言。<a id="a-7O"></a>族姓尊卑亦无常定。<a id="a-7P"></a>汝何见忽而自矜高。<a id="a-7Q"></a>汝颇曾闻诸梵书字是谁所造。<a id="a-7R"></a>池坚报曰。<a id="a-7S"></a>我闻古昔有婆罗门名瞿频陀。<a id="a-7T"></a>是彼所造。<a id="a-7U"></a>王曰。<a id="a-7V"></a>彼时瞿频陀者即我身是。<a id="a-7W"></a>汝又颇闻佉卢瑟吒书字是谁所造。<a id="a-7X"></a>婆罗门曰我闻古昔有大仙人名佉卢瑟吒。<a id="a-7Y"></a>是彼所造。<a id="a-7Z"></a>王曰。<a id="a-7a"></a>彼时大仙人者即我身是。<a id="a-7b"></a>王又问言。<a id="a-7c"></a>汝颇曾闻诸吠陀论及彼眷属世俗书等是谁造耶。<a id="a-7d"></a>婆罗门言如是如是部党书论。<a id="a-7e"></a>即是彼彼诸婆罗门仙人等造王又报言。<a id="a-7f"></a>彼皆是我昔时名字汝颇知耶。<a id="a-7g"></a>如何汝今自矜见蔑。<a id="a-7h"></a>池坚于是一一推征如王所言是实非谬。<a id="a-7i"></a>深心敬慕遂许王婚。<a id="a-7j"></a>由此故知此智能忆极过去世劫成坏事。</p>
  <p id="a7k">如契经说。<a id="a-7l"></a>佛告邑主。<a id="a-7m"></a>我自忆念过去九十一劫以来。<a id="a-7n"></a>于净戒田施饮食等尝无废阙。<a id="a-7o"></a>又亦不忆为饮食等于戒毁伤。<a id="a-7p"></a>问世尊为以宿住随念智忆知此事。<a id="a-7q"></a>为以本性念生智忆知此事。<a id="a-7r"></a>设尔何失。<a id="a-7s"></a>若以宿住随念智忆知此事。<a id="a-7t"></a>何故但忆九十一劫而不多耶。<a id="a-7u"></a>若以本性念生智忆知此事。<a id="a-7v"></a>何故前说有说此智唯忆一生。<a id="a-7w"></a>有说忆二乃至极七生。<a id="a-7x"></a>有说忆五百生。<a id="a-7y"></a>有说忆劫成坏。<a id="a-7z"></a>而不说能忆九。<a id="a-80"></a>十一劫耶。<a id="a-81"></a>答应作是说世尊以宿住随念智忆知此事。<a id="a-82"></a>问若尔。<a id="a-83"></a>何故但忆九十一劫而不忆多。<a id="a-84"></a>答实能忆多且说尔许。<a id="a-85"></a>问若尔。<a id="a-86"></a>何故不说忆多。<a id="a-87"></a>胁尊者曰。<a id="a-88"></a>一切生疑若说忆多若说忆少皆生疑问。<a id="a-89"></a>故随事说于理无违不应责问。<a id="a-8A"></a>复次从彼建立七佛世尊是故偏说。<a id="a-8B"></a>复次从彼以来修相好业故偏说之。<a id="a-8C"></a>复次从彼以来业道清净不堕恶趣。<a id="a-8D"></a>恒受男身常忆宿住是故偏说。<a id="a-8E"></a>复有说者。<a id="a-8F"></a>世尊以本性念生智忆知此事。<a id="a-8G"></a>问若尔。<a id="a-8H"></a>何故前说有说唯忆一生。<a id="a-8I"></a>乃至有说忆劫成坏。<a id="a-8J"></a>而不说能忆九十一劫耶。<a id="a-8K"></a>答前说余人能忆多少而不说佛。<a id="a-8L"></a>若说佛者亦能忆多。</p>
  <p id="a8M">问本性念生智为能忆知中有事不。<a id="a-8N"></a>有作是说。<a id="a-8O"></a>不能忆知。<a id="a-8P"></a>所以者何。<a id="a-8Q"></a>以中有事极微细故非此智境。<a id="a-8R"></a>评曰。<a id="a-8S"></a>应作是说本性念生智亦能忆知中有中事。<a id="a-8T"></a>所以者何。<a id="a-8U"></a>若不忆知此智知境应成间杂。<a id="a-8V"></a>谓少分能知。<a id="a-8W"></a>少分不知故。<a id="a-8X"></a>问菩萨前生既有本性念生智。<a id="a-8Y"></a>于最后生为亦有不。<a id="a-8Z"></a>设尔何失。<a id="a-8a"></a>若有者。<a id="a-8b"></a>云何缘力非胜因力耶若无者。<a id="a-8c"></a>云何菩萨非转衰退。<a id="a-8d"></a>答应作是说。<a id="a-8e"></a>菩萨最后身亦有本性念生智。<a id="a-8f"></a>问若尔。<a id="a-8g"></a>云何缘力非胜因力耶。<a id="a-8h"></a>答非无缘力者。<a id="a-8i"></a>名有内因力。<a id="a-8j"></a>及以利根故名有内因力。<a id="a-8k"></a>谓此菩萨于诸有情根性最胜名有因力。<a id="a-8l"></a>又谁说菩萨无缘力耶。<a id="a-8m"></a>有净居天现老病死。<a id="a-8n"></a>觉发菩萨厌生死心岂非缘力。<a id="a-8o"></a>又鹿释女为菩萨说赞涅槃颂。<a id="a-8p"></a>觉发菩萨欣涅槃心。<a id="a-8q"></a>亦是缘力。<a id="a-8r"></a>如说。</p>
  <p id="a8s">不久汝当得　　安乐以为母</p>
  <p id="a8t">无忧以为父　　寂灭以为妻</p>
  <p id="a8u">菩萨见闻如是事已。<a id="a-8v"></a>既增厌欣踰城出家。<a id="a-8w"></a>又过去生有无量佛。<a id="a-8x"></a>为菩萨说菩提资粮。<a id="a-8y"></a>诸如是等皆名缘力。<a id="a-8z"></a>有作是说。<a id="a-90"></a>菩萨最后身无本性念生智。<a id="a-91"></a>问若尔。<a id="a-92"></a>云何非转衰退。<a id="a-93"></a>答虽无此智。<a id="a-94"></a>而有殊胜宿住随念智。<a id="a-95"></a>及愿智等。<a id="a-96"></a>故非衰退。<a id="a-97"></a>评曰。<a id="a-98"></a>应知此中前说应理。<a id="a-99"></a>从九十一劫恒有此智故。</p>
  <p id="a9A">云何时爱心解脱乃至广说。<a id="a-9B"></a>问何故作此论。<a id="a-9C"></a>答为欲分别契经义故。<a id="a-9D"></a>谓契经说。<a id="a-9E"></a>佛告阿难。<a id="a-9F"></a>苾刍不应乐与众聚耽诸戏论。<a id="a-9G"></a>若乐众聚耽戏论者。<a id="a-9H"></a>能证时爱心解脱。<a id="a-9I"></a>及不动心解脱。<a id="a-9J"></a>无有是处。<a id="a-9K"></a>若诸苾刍不乐众聚不耽戏论。<a id="a-9L"></a>能证二解脱。<a id="a-9M"></a>斯有是处。<a id="a-9N"></a>契经虽作是说。<a id="a-9O"></a>而不广释其义。<a id="a-9P"></a>不说此二解脱自性。<a id="a-9Q"></a>及得因缘。<a id="a-9R"></a>根蕴虽说得二因缘。<a id="a-9S"></a>不显自性。<a id="a-9T"></a>今欲显之。<a id="a-9U"></a>复次为止他宗显正理故。<a id="a-9V"></a>谓或有说。<a id="a-9W"></a>时爱心解脱是有学有所作。<a id="a-9X"></a>不动心解脱是无学无所作。<a id="a-9Y"></a>为遮彼意显二解脱俱是无学更无所作。<a id="a-9Z"></a>或复有说。<a id="a-9a"></a>时爱心解脱是有漏。<a id="a-9b"></a>不动心解脱是无漏。<a id="a-9c"></a>为遮彼意显二解脱俱是无漏。<a id="a-9d"></a>复有欲令时爱心解脱是有为不动心解脱是无为。<a id="a-9e"></a>为遮彼意显二解脱俱是有为。<a id="a-9f"></a>由此等缘故作斯论云何时爱心解脱。<a id="a-9g"></a>答时解脱阿罗汉尽智。<a id="a-9h"></a>或无学正见相应心胜解。<a id="a-9i"></a>已胜解当胜解。<a id="a-9j"></a>云何不动心解脱。<a id="a-9k"></a>答不动法阿罗汉尽智无生智。<a id="a-9l"></a>或无学正见相应心胜解。<a id="a-9m"></a>已胜解当胜解。<a id="a-9n"></a>此中尽无生智无学正见相应心者。<a id="a-9o"></a>简别有学及有漏。<a id="a-9p"></a>心胜解者谓现在。<a id="a-9q"></a>已胜解者谓过去。<a id="a-9r"></a>当胜解者谓未来。<a id="a-9s"></a>此即简异无为解脱。<a id="a-9t"></a>显二解脱唯以无学无漏心相应胜解为自性。<a id="a-9u"></a>然一切法中唯有二法是解脱自性。<a id="a-9v"></a>谓无为法中择灭是解脱自性。<a id="a-9w"></a>有为法中大地法所摄胜解是解脱自性。<a id="a-9x"></a>此胜解有二种。<a id="a-9y"></a>一染污。<a id="a-9z"></a>谓贪等相应名邪胜解。<a id="a-A0"></a>二不染污。<a id="a-A1"></a>谓无贪等相应名正胜解。<a id="a-A2"></a>此正胜解复有二种。<a id="a-A3"></a>一有漏。<a id="a-A4"></a>谓不净观持息念。<a id="a-A5"></a>无量解脱胜处遍处等相应胜解。<a id="a-A6"></a>二无漏。<a id="a-A7"></a>谓学无学胜解学胜解者。<a id="a-A8"></a>谓四向三果所摄胜解。<a id="a-A9"></a>即苦法智忍乃至金刚喻定相应胜解。<a id="a-AA"></a>无学胜解者。<a id="a-AB"></a>谓阿罗汉果所摄胜解。<a id="a-AC"></a>即尽无生智无学正见相应胜解。<a id="a-AD"></a>无学胜解复有二种。<a id="a-AE"></a>一时爱心解脱。<a id="a-AF"></a>即五种阿罗汉果所摄胜解亦名时解脱。<a id="a-AG"></a>二不动心解脱。<a id="a-AH"></a>谓不动法阿罗汉果所摄胜解亦名不时解脱。<a id="a-AI"></a>此二解脱各有二种。<a id="a-AJ"></a>一名心解脱。<a id="a-AK"></a>离贪爱故。<a id="a-AL"></a>二名慧解脱。<a id="a-AM"></a>离无明故。<a id="a-AN"></a>问若无学胜解离贪爱故名心解脱。<a id="a-AO"></a>离无明故名慧解脱者。<a id="a-AP"></a>集异门说当云何通。<a id="a-AQ"></a>如说云何心解脱。<a id="a-AR"></a>谓无贪善根对治贪爱云何慧解脱。<a id="a-AS"></a>谓无痴善根对治无明耶。<a id="a-AT"></a>答集异门论应作是说。<a id="a-AU"></a>云何心解脱。<a id="a-AV"></a>谓无贪善根相应胜解。<a id="a-AW"></a>云何慧解脱。<a id="a-AX"></a>谓无痴善根相应胜解。<a id="a-AY"></a>应作是说而不说者有别意趣。<a id="a-AZ"></a>谓依善根显示胜解。<a id="a-Aa"></a>若依无贪故心解脱贪爱。<a id="a-Ab"></a>此相应胜解名心解脱。<a id="a-Ac"></a>若依无痴故慧解脱无明。<a id="a-Ad"></a>此相应胜解名慧解脱。<a id="a-Ae"></a>是故此中二心解脱。<a id="a-Af"></a>俱以无学胜解为自性。<a id="a-Ag"></a>是名解脱自性我物自体相分本性。<a id="a-Ah"></a>已说自性。<a id="a-Ai"></a>所以今当说。<a id="a-Aj"></a>问何故名时解脱。<a id="a-Ak"></a>时解脱是何义耶。<a id="a-Al"></a>答由彼解脱待时得故。<a id="a-Am"></a>时虽有多略有六种。<a id="a-An"></a>一得好衣时。<a id="a-Ao"></a>二得好食时。<a id="a-Ap"></a>三得好卧具时。<a id="a-Aq"></a>四得好处所时。<a id="a-Ar"></a>五得好说法时。<a id="a-As"></a>六得好补特伽罗时。<a id="a-At"></a>待得好衣时者。<a id="a-Au"></a>谓彼要得细软鲜净胜妙衣服时乃得解脱。<a id="a-Av"></a>若不尔者则不得解脱。<a id="a-Aw"></a>待得好食时者。<a id="a-Ax"></a>谓彼要得美妙饮食酥蜜等时乃得解脱。<a id="a-Ay"></a>若不尔者则不得解脱。<a id="a-Az"></a>待得好卧具时者谓彼要得厚软卧具床褥等时乃得解脱。<a id="a-B0"></a>若不尔者则不得解脱。<a id="a-B1"></a>待得好处所者。<a id="a-B2"></a>谓彼要得寂静处所胜妙房舍时乃得解脱。<a id="a-B3"></a>若不尔者则不得解脱。<a id="a-B4"></a>待得好说法时者。<a id="a-B5"></a>谓彼要得如理应机教诫教授时乃得解脱。<a id="a-B6"></a>若不尔者则不得解脱。<a id="a-B7"></a>待得好补特伽罗时者谓彼要得具胜德行禀性柔和易共住者。<a id="a-B8"></a>与同住时乃得解脱。<a id="a-B9"></a>若不尔者则不得解脱。<a id="a-BA"></a>问何故名不时解脱。<a id="a-BB"></a>不时解脱是何义耶。<a id="a-BC"></a>答由彼解脱不待时得故。<a id="a-BD"></a>时即如前所说六种。<a id="a-BE"></a>不待得好衣时者。<a id="a-BF"></a>谓彼虽得恶粪扫衣时。<a id="a-BG"></a>而能速得解脱。<a id="a-BH"></a>胜时解脱者。<a id="a-BI"></a>得价直百千两金衣时。<a id="a-BJ"></a>不待得好食时者。<a id="a-BK"></a>谓彼虽得粗恶饮食时。<a id="a-BL"></a>而能速得解脱。<a id="a-BM"></a>胜时解脱者。<a id="a-BN"></a>得百味饮食时。<a id="a-BO"></a>不待得好卧具时者。<a id="a-BP"></a>谓彼虽得边鄙卧具石床等时。<a id="a-BQ"></a>而能速得解脱。<a id="a-BR"></a>胜时解脱者。<a id="a-BS"></a>得上妙卧具时。<a id="a-BT"></a>不待得好处所时者。<a id="a-BU"></a>谓彼虽得愦闹处所恶房舍时。<a id="a-BV"></a>而能速得解脱。<a id="a-BW"></a>胜时解脱者。<a id="a-BX"></a>得静妙处所时厌彼谊杂速入定故。<a id="a-BY"></a>不待得好说法时者。<a id="a-BZ"></a>谓彼虽得违理失机教诫教授时。<a id="a-Ba"></a>而能速得解脱。<a id="a-Bb"></a>胜时解脱者。<a id="a-Bc"></a>得如理应机教诫教授时。<a id="a-Bd"></a>厌彼所说速入定故。<a id="a-Be"></a>不待得好补特伽罗时者。<a id="a-Bf"></a>谓彼虽得不具德行为性。<a id="a-Bg"></a>佷戾难共住者与同住时。<a id="a-Bh"></a>而能速得解脱。<a id="a-Bi"></a>胜时解脱者。<a id="a-Bj"></a>得具德行等与同住时。<a id="a-Bk"></a>厌彼猥恶速入定故。<a id="a-Bl"></a>复次依狭小道而得解脱故名时解脱。<a id="a-Bm"></a>狭小道者。<a id="a-Bn"></a>谓若极速第一生中种善根。<a id="a-Bo"></a>第二生中令成熟。<a id="a-Bp"></a>第三生中得解脱。<a id="a-Bq"></a>余不决定。<a id="a-Br"></a>依广大道而得解脱名不时解脱。<a id="a-Bs"></a>广大道者。<a id="a-Bt"></a>谓若极迟声闻乘。<a id="a-Bu"></a>经六十劫而得解脱。<a id="a-Bv"></a>如舍利子独觉乘。<a id="a-Bw"></a>经百劫而得解脱。<a id="a-Bx"></a>如麟角喻佛乘。<a id="a-By"></a>经三无数劫而得解脱。<a id="a-Bz"></a>复次依羸劣道而得解脱故名时解脱。<a id="a-C0"></a>羸劣道者。<a id="a-C1"></a>谓于解脱善品加行。<a id="a-C2"></a>不能恒常殷重修故。<a id="a-C3"></a>若于日初分修。<a id="a-C4"></a>于中后分则不能修。<a id="a-C5"></a>若于夜初分修。<a id="a-C6"></a>于中后分则不能修。<a id="a-C7"></a>虽暂能修而不殷重依强胜道而得解脱。<a id="a-C8"></a>故名不时解脱。<a id="a-C9"></a>强胜道者与上相违。<a id="a-CA"></a>复次依止增道而得解脱故名时解脱。<a id="a-CB"></a>依观增道而得解脱故名不时解脱。<a id="a-CC"></a>复次依可引夺道而得解脱故名时解脱。<a id="a-CD"></a>可引夺道者。<a id="a-CE"></a>谓所修道可为适意不适意。<a id="a-CF"></a>饶益不饶益。<a id="a-CG"></a>乐苦资具之所引夺。<a id="a-CH"></a>依不可引夺道。<a id="a-CI"></a>而得解脱。<a id="a-CJ"></a>故名不时解脱。<a id="a-CK"></a>不可引夺道者与上相违。<a id="a-CL"></a>复次依五种种姓道。<a id="a-CM"></a>而得解脱。<a id="a-CN"></a>故名时解脱。<a id="a-CO"></a>五种种姓道者。<a id="a-CP"></a>谓退法种姓道。<a id="a-CQ"></a>乃至堪达法种姓道。<a id="a-CR"></a>依一种种姓道而得解脱故名不时解脱。<a id="a-CS"></a>一种种姓道者。<a id="a-CT"></a>谓不动法种姓道。<a id="a-CU"></a>此则说五种种姓阿罗汉名时解脱。<a id="a-CV"></a>不动法种姓阿罗汉名不时解脱。<a id="a-CW"></a>问因论生论。<a id="a-CX"></a>何故前五阿罗汉总立为一时解脱。<a id="a-CY"></a>第六阿罗汉别立为一不时解脱耶。<a id="a-CZ"></a>答有别缘故。<a id="a-Ca"></a>时解脱多。<a id="a-Cb"></a>不时解脱少。<a id="a-Cc"></a>谓依种姓。<a id="a-Cd"></a>施设前五种姓。<a id="a-Ce"></a>名时解脱阿罗汉。<a id="a-Cf"></a>第六种姓名不时解脱故。<a id="a-Cg"></a>有别缘故。<a id="a-Ch"></a>时解脱少。<a id="a-Ci"></a>不时解脱多。<a id="a-Cj"></a>谓依乘施设唯声闻乘有时解脱阿罗汉。<a id="a-Ck"></a>三乘皆有不时解脱阿罗汉故。<a id="a-Cl"></a>有别缘故二解脱等。<a id="a-Cm"></a>谓二解脱俱离烦恼。<a id="a-Cn"></a>俱是清净无学身中圣道摄故。<a id="a-Co"></a>复次时解脱劣故施设五种。<a id="a-Cp"></a>不时解脱胜故建立一种。<a id="a-Cq"></a>如今世间国王大臣长者居士。<a id="a-Cr"></a>诸富贵者其数极少。<a id="a-Cs"></a>诸贫贱类其数甚多。<a id="a-Ct"></a>又如世间佛及独觉到究竟声闻其数极少。<a id="a-Cu"></a>诸余声闻其数甚多。<a id="a-Cv"></a>又如世间聪慧者少愚蒙者多。<a id="a-Cw"></a>又如世间为善者少作恶者多。<a id="a-Cx"></a>又如世间正见者少邪见者多。<a id="a-Cy"></a>又如世间端正者少丑陋者多。<a id="a-Cz"></a>又如世间调柔者少刚强者多。<a id="a-D0"></a>如是前五阿罗汉劣故合名时解脱。<a id="a-D1"></a>第六阿罗汉胜故别名不时解脱。<a id="a-D2"></a>复次前五阿罗汉世间易得。<a id="a-D3"></a>故合立一名时解脱。<a id="a-D4"></a>第六阿罗汉世间难得。<a id="a-D5"></a>故别立一名不时解脱。<a id="a-D6"></a>如今世人往至那国执师子国还者极少。<a id="a-D7"></a>往近聚落还者甚多。<a id="a-D8"></a>此亦如是。<a id="a-D9"></a>复次前五阿罗汉不多用功力。<a id="a-DA"></a>不多设加行。<a id="a-DB"></a>不多作意而得。<a id="a-DC"></a>故合立一名时解脱。<a id="a-DD"></a>第六阿罗汉与上相违。<a id="a-DE"></a>故别立一名不时解脱。<a id="a-DF"></a>复次前五阿罗汉有增有减。<a id="a-DG"></a>故合立一名时解脱。<a id="a-DH"></a>第六阿罗汉无增无减。<a id="a-DI"></a>故别立一名不时解脱。<a id="a-DJ"></a>此中增者谓进。<a id="a-DK"></a>减者谓退。</p>
 </body>
</html>