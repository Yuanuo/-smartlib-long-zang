<!doctype html>
<html id="z3IBVbZ129" data-ver="763">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第五十四</h1>
  <h2 id="a2">结蕴第二中不善纳息第一之九</h2>
  <p id="a3">有五补特伽罗。<a id="a-4"></a>谓随信行随法行信胜解见至身证。<a id="a-5"></a>乃至广说。<a id="a-6"></a>问何故尊者此结蕴中依五补特伽罗作论。<a id="a-7"></a>后智定蕴中依七补特伽罗作论。<a id="a-8"></a>谓于此五加慧解脱及俱解脱答是作论者意欲尔故。<a id="a-9"></a>乃至广说。<a id="a-A"></a>复次此结蕴中依有结者而作论故不说后二。<a id="a-B"></a>智定蕴中依有智定者而作论故。<a id="a-C"></a>有结无结者俱应说之。<a id="a-D"></a>复次此结蕴中依有烦恼者而作论故不说后二。<a id="a-E"></a>智定蕴中依有智定者而作论故。<a id="a-F"></a>有烦恼无烦恼者俱应说之。<a id="a-G"></a>复次此结蕴中以补特伽罗为章。<a id="a-H"></a>以烦恼为门故不说后二。<a id="a-I"></a>智定蕴中以补特伽罗为章。<a id="a-J"></a>以智定为门故亦说后二。<a id="a-K"></a>是故此彼依五依七补特伽罗而造于论。<a id="a-L"></a>云何随信行补特伽罗。<a id="a-M"></a>谓有一类。<a id="a-N"></a>本来禀性多信多爱多恩多乐多随顺多胜解。<a id="a-O"></a>不好思量观察简择。<a id="a-P"></a>由彼禀性多信等故。<a id="a-Q"></a>有时遇佛或佛弟子为说法要教授教诫。<a id="a-R"></a>广为开阐无常苦空无我等义。<a id="a-S"></a>彼作是念。<a id="a-T"></a>所为我说无常苦空无我等义甚为善哉。<a id="a-U"></a>欲令我修如是观行。<a id="a-V"></a>我应无倒精勤修学彼勤修学无常苦空无我等观。<a id="a-W"></a>既淳熟已渐次引起世第一法。<a id="a-X"></a>次复引生苦法智忍。<a id="a-Y"></a>从此见道十五刹那一切皆名随信行者。<a id="a-Z"></a>此随信行补特伽罗。<a id="a-a"></a>或是预流向。<a id="a-b"></a>或是一来向。<a id="a-c"></a>或是不还向。<a id="a-d"></a>谓若具缚或乃至断五品结已入正性离生。<a id="a-e"></a>彼于见道十五心顷名预流向。<a id="a-f"></a>若断六品或乃至断八品结已入正性离生。<a id="a-g"></a>彼于见道十五心顷名一来向。<a id="a-h"></a>若离欲染或乃至离无所有处染已入正性离生。<a id="a-i"></a>彼于见道十五心顷名不还向。<a id="a-j"></a>云何随法行补特伽罗。<a id="a-k"></a>谓有一类。<a id="a-l"></a>本来禀性多思多量多观察多简择。<a id="a-m"></a>不好信爱思乐随顺及与胜解。<a id="a-n"></a>由彼禀性多思等故。<a id="a-o"></a>有时遇佛或佛弟子为说法要教授教诫。<a id="a-p"></a>广为开阐无常苦空无我等义。<a id="a-q"></a>彼作是念。<a id="a-r"></a>所为我说无常苦空无我等义。<a id="a-s"></a>我应观察。<a id="a-t"></a>为实为虚审观察已知无颠倒。<a id="a-u"></a>复作是念。<a id="a-v"></a>甚为善哉。<a id="a-w"></a>欲令我修如是观行。<a id="a-x"></a>我应无倒精勤修学。<a id="a-y"></a>所余广说如随信行。<a id="a-z"></a>云何信胜解补特伽罗。<a id="a-10"></a>谓随信行得道类智舍随信行得信胜解问彼于尔时何所舍得。<a id="a-11"></a>答舍名得名舍道得道。<a id="a-12"></a>舍名者舍随信行名。<a id="a-13"></a>得名者得信胜解名。<a id="a-14"></a>舍道者舍见道。<a id="a-15"></a>得道者得修道。<a id="a-16"></a>此信胜解补特伽罗。<a id="a-17"></a>或是预流果。<a id="a-18"></a>或是一来向。<a id="a-19"></a>或是一来果。<a id="a-1A"></a>或是不还向。<a id="a-1B"></a>或是不还果。<a id="a-1C"></a>或是阿罗汉向。<a id="a-1D"></a>谓住预流果未胜进来名预流果。<a id="a-1E"></a>若从此胜进名一来向。<a id="a-1F"></a>若住一来果未胜进来名一来果。<a id="a-1G"></a>若从此胜进名不还向。<a id="a-1H"></a>若住不还果未胜进来名不还果。<a id="a-1I"></a>若从此胜进名阿罗汉向。<a id="a-1J"></a>云何见至补特伽罗。<a id="a-1K"></a>谓随法行得道类智。<a id="a-1L"></a>舍随法行。<a id="a-1M"></a>得见至。<a id="a-1N"></a>问彼于尔时何所舍得。<a id="a-1O"></a>答舍名得名舍道得道。<a id="a-1P"></a>舍名者舍随法行名。<a id="a-1Q"></a>得名者得见至名。<a id="a-1R"></a>舍道者舍见道。<a id="a-1S"></a>得道者得修道。<a id="a-1T"></a>此见至补特伽罗。<a id="a-1U"></a>或是预流果。<a id="a-1V"></a>乃至或是阿罗汉向。<a id="a-1W"></a>如信胜解应说其相。<a id="a-1X"></a>云何身证补特伽罗。<a id="a-1Y"></a>谓信胜解或见至以身具证八解脱未以慧尽诸漏。<a id="a-1Z"></a>彼舍信胜解或见至得身证。<a id="a-1a"></a>问彼于尔时何所舍得。<a id="a-1b"></a>外国诸师作如是说。<a id="a-1c"></a>舍名得名舍道得道。<a id="a-1d"></a>舍名者舍信胜解或见至名。<a id="a-1e"></a>得名者得身证名。<a id="a-1f"></a>舍道者舍信胜解或见至道。<a id="a-1g"></a>得道者得身证道。<a id="a-1h"></a>迦湿弥罗国诸论师言。<a id="a-1i"></a>此舍名得名。<a id="a-1j"></a>非舍道得道。<a id="a-1k"></a>信胜解等得灭定时不舍不得无漏道故。<a id="a-1l"></a>云何慧解脱补特伽罗。<a id="a-1m"></a>谓信胜解或见至但以慧尽诸漏。<a id="a-1n"></a>未以身具证八解脱。<a id="a-1o"></a>彼舍信胜解或见至得慧解脱。<a id="a-1p"></a>问彼于尔时。<a id="a-1q"></a>何所舍得。<a id="a-1r"></a>答舍名得名舍道得道。<a id="a-1s"></a>舍名者舍信胜解或见至名。<a id="a-1t"></a>得名者得慧解脱名。<a id="a-1u"></a>舍道者舍修道。<a id="a-1v"></a>得道者得无学道。<a id="a-1w"></a>云何俱解脱补特伽罗。<a id="a-1x"></a>谓慧解脱或见至或身证。<a id="a-1y"></a>以身具证八解脱亦以慧尽诸漏。<a id="a-1z"></a>彼舍慧解脱或见至或身证得俱解脱。<a id="a-20"></a>若先得阿罗汉果后得灭定。<a id="a-21"></a>彼舍慧解脱得俱解脱。<a id="a-22"></a>但舍名得名。<a id="a-23"></a>非舍道得道如舍信胜解等得身证说。<a id="a-24"></a>若先得灭定后得阿罗汉果。<a id="a-25"></a>彼舍身证得俱解脱。<a id="a-26"></a>舍名得名舍道得道。<a id="a-27"></a>舍名者舍身证名。<a id="a-28"></a>得名者得俱解脱名。<a id="a-29"></a>舍道者舍修道。<a id="a-2A"></a>得道者得无学道。<a id="a-2B"></a>若诸菩萨证得无上正等菩提彼尽智时舍见至。<a id="a-2C"></a>得俱解脱。<a id="a-2D"></a>舍名得名舍道得道舍名者舍见至名。<a id="a-2E"></a>菩萨修位名见至故。<a id="a-2F"></a>得名者得俱解脱名。<a id="a-2G"></a>诸佛皆是俱解脱故。<a id="a-2H"></a>舍道者舍修道。<a id="a-2I"></a>得道者得无学道。<a id="a-2J"></a>西方师说。<a id="a-2K"></a>菩萨学位先起灭定后得菩提。<a id="a-2L"></a>彼舍身证得俱解脱。<a id="a-2M"></a>迦湿弥罗国诸论师言。<a id="a-2N"></a>三十四念得菩提故。<a id="a-2O"></a>菩萨学位未起灭定故。<a id="a-2P"></a>尽智时定舍见至得俱解脱。<a id="a-2Q"></a>必无钝根未得灭定得尽智时成俱解脱故。<a id="a-2R"></a>无舍信胜解得俱解脱者。</p>
  <p id="a2S">问何故名俱解脱。<a id="a-2T"></a>答障有二分。<a id="a-2U"></a>一烦恼障。<a id="a-2V"></a>二解脱障。<a id="a-2W"></a>于二分障心解脱故名俱解脱。<a id="a-2X"></a>问若先得阿罗汉果后得灭定者彼于解脱障何等心解脱。<a id="a-2Y"></a>有漏耶无漏耶。<a id="a-2Z"></a>有说有漏以无漏心得尽智时已解脱故。<a id="a-2a"></a>评曰应作是说。<a id="a-2b"></a>有漏无漏俱得解脱。<a id="a-2c"></a>所以者何。<a id="a-2d"></a>解脱有二种。<a id="a-2e"></a>一者行世解脱。<a id="a-2f"></a>二者在身解脱。<a id="a-2g"></a>彼未得灭定时入出定心不得行世。<a id="a-2h"></a>不行世故不得在身。<a id="a-2i"></a>若得灭定入出定心行世在身故名解脱。<a id="a-2j"></a>是故有漏无漏二心俱得解脱。<a id="a-2k"></a>如俱解脱依义立名。<a id="a-2l"></a>前五立名亦应依义。<a id="a-2m"></a>问何故名随信行。<a id="a-2n"></a>答由彼依信随信行故名随信行。<a id="a-2o"></a>谓依有漏信随无漏信行。<a id="a-2p"></a>依有缚信随解脱信行。<a id="a-2q"></a>依有系信随离系信行。<a id="a-2r"></a>由信为先得入圣道。<a id="a-2s"></a>如是种类补特伽罗从本以来性多信故。<a id="a-2t"></a>若闻他劝汝应务农以自存活彼不思察。<a id="a-2u"></a>我为应作为不应作。<a id="a-2v"></a>我为能作为不能作。<a id="a-2w"></a>为有宜便为无宜便。<a id="a-2x"></a>闻已便作。<a id="a-2y"></a>或闻他劝汝应商贾。<a id="a-2z"></a>或应事王。<a id="a-30"></a>或应习学书算印等种种伎艺以自存活。<a id="a-31"></a>亦不思察。<a id="a-32"></a>广说乃至。<a id="a-33"></a>闻已便作。<a id="a-34"></a>或闻他劝汝应出家亦不思察。<a id="a-35"></a>为应出家不应出家为能出家。<a id="a-36"></a>不能出家。<a id="a-37"></a>为能持戒不能持戒为有宜便为无宜便闻他劝已即便出家。<a id="a-38"></a>既出家已。<a id="a-39"></a>若闻他劝汝应诵习彼不思察。<a id="a-3A"></a>为应诵习不应诵习。<a id="a-3B"></a>为能诵习不能诵习。<a id="a-3C"></a>为有宜便为无宜便。<a id="a-3D"></a>为素怛缆。<a id="a-3E"></a>为毗柰耶。<a id="a-3F"></a>为阿毗达磨。<a id="a-3G"></a>闻他劝已即便诵习。<a id="a-3H"></a>或闻他劝营理僧事亦不思察。<a id="a-3I"></a>我为应作为不应作。<a id="a-3J"></a>我为能作为不能作。<a id="a-3K"></a>为有宜便为无宜便。<a id="a-3L"></a>闻已便作。<a id="a-3M"></a>或闻他劝住阿练若亦不思察。<a id="a-3N"></a>我为应住为不应住。<a id="a-3O"></a>我为能住为不能住。<a id="a-3P"></a>为有宜便为无宜便。<a id="a-3Q"></a>闻已便住。<a id="a-3R"></a>彼渐次修圣道加行展转引起世第一法无间引生苦法智忍。<a id="a-3S"></a>从此见道十五刹那名随信行。<a id="a-3T"></a>问何故名随法行。<a id="a-3U"></a>答由彼依法随法行故名随法行。<a id="a-3V"></a>谓依有漏法随无漏法行。<a id="a-3W"></a>依有缚法随解脱法。<a id="a-3X"></a>行。<a id="a-3Y"></a>依有系法随离系法行。<a id="a-3Z"></a>由慧为先得入圣道。<a id="a-3a"></a>如是种类补特伽罗从本以来性多慧故。<a id="a-3b"></a>若闻他劝汝应务农以自存活。<a id="a-3c"></a>彼便思察。<a id="a-3d"></a>我为应作为不应作。<a id="a-3e"></a>我为能作为不能作。<a id="a-3f"></a>为有宜便为无宜便。<a id="a-3g"></a>审思察已然后作之。<a id="a-3h"></a>余广如前随信行说。<a id="a-3i"></a>彼渐次修圣道加行展转引起世第一法无间引生苦法智忍。<a id="a-3j"></a>从此见道十五刹那名随法行问随信行者。<a id="a-3k"></a>如有尔所信亦有尔所慧。<a id="a-3l"></a>随法行者。<a id="a-3m"></a>如有尔所慧亦有尔所信。<a id="a-3n"></a>何故一名随信行。<a id="a-3o"></a>一名随法行耶。<a id="a-3p"></a>答或但信他展转修行而入圣道。<a id="a-3q"></a>或自思察展转修行而入圣道。<a id="a-3r"></a>若但信他展转修行入圣道者名随信行。<a id="a-3s"></a>若自思察展转修行入圣道者名随法行。<a id="a-3t"></a>复次或由因力加行力不放逸力皆不广大而入圣道。<a id="a-3u"></a>或由三力皆悉广大而入圣道。<a id="a-3v"></a>若由三力皆不广大入圣道者名随信行。<a id="a-3w"></a>若由三力皆悉广大入圣道者名随法行。<a id="a-3x"></a>复次或由止行而入圣道。<a id="a-3y"></a>或由观行而入圣道。<a id="a-3z"></a>若由止行入圣道者名随信行。<a id="a-40"></a>若由观行入圣道者名随法行。<a id="a-41"></a>复次或乐奢摩他。<a id="a-42"></a>或乐毗钵舍那乐奢摩他者名随信行。<a id="a-43"></a>乐毗钵舍那名随法行。<a id="a-44"></a>如乐喜欲亦尔。</p>
  <p id="a45">复次或由止为先而入圣道。<a id="a-46"></a>或由观为先而入圣道。<a id="a-47"></a>若由止为先入圣道者名随信行。<a id="a-48"></a>若由观为先入圣道者名随法行。<a id="a-49"></a>复次或有奢摩他增或有毗钵舍那增奢摩他增者名随信行。<a id="a-4A"></a>毗钵舍那增者名随法行。<a id="a-4B"></a>复次或由止熏心依观得解脱。<a id="a-4C"></a>或由观熏心依止得解脱。<a id="a-4D"></a>若由止熏心依观得解脱者名随信行若由观熏心依止得解脱者名随法行。<a id="a-4E"></a>复次或有钝根或有利根。<a id="a-4F"></a>若钝根者名随信行。<a id="a-4G"></a>若利根者名随法行复次或有说智或有开智。<a id="a-4H"></a>有说智者名随信行。<a id="a-4I"></a>有开智者名随法行。<a id="a-4J"></a>复次或由缘力而入圣道或由因力而入圣道若由缘力入圣道者名随信行。<a id="a-4K"></a>若由因力入圣道者名随法行。<a id="a-4L"></a>复次或得增上心奢摩他非增上慧毗钵舍那。<a id="a-4M"></a>或得增上慧毗钵舍那非增上心奢摩他。<a id="a-4N"></a>前名随信行。<a id="a-4O"></a>后名随法行。<a id="a-4P"></a>复次如世尊说二因二缘能生正见。<a id="a-4Q"></a>一外闻他法音。<a id="a-4R"></a>二内如理作意。<a id="a-4S"></a>若外闻他法音多者名随信行。<a id="a-4T"></a>若内如理作意多者名随法行。<a id="a-4U"></a>复次如契经说。<a id="a-4V"></a>人有四法多有所作。<a id="a-4W"></a>一亲近善士。<a id="a-4X"></a>二听闻正法。<a id="a-4Y"></a>三如理作意。<a id="a-4Z"></a>四法随法行。<a id="a-4a"></a>若亲近善士听闻正法多者名随信行。<a id="a-4b"></a>若如理作意法随法行多者名随法行。<a id="a-4c"></a>复次或有多住无贪善根。<a id="a-4d"></a>或有多住无痴善根。<a id="a-4e"></a>多住无贪善根者名随信行。<a id="a-4f"></a>多住无痴善根者名随法行。<a id="a-4g"></a>复次或有外信有情。<a id="a-4h"></a>或有内思正法。<a id="a-4i"></a>外信有情者名随信行。<a id="a-4j"></a>内思正法者名随法行。<a id="a-4k"></a>问何故名信胜解。<a id="a-4l"></a>答由彼依信得信胜解故名信胜解。<a id="a-4m"></a>谓依见道所摄信得修道所摄信胜解。<a id="a-4n"></a>依向道所摄信得果道所摄信胜解。<a id="a-4o"></a>复次由彼补特伽罗以信为先心脱三结是故名信胜解。<a id="a-4p"></a>问何故名见至。<a id="a-4q"></a>答由彼依见得至于见故名见至。<a id="a-4r"></a>谓依见道所摄见得至修道所摄见。<a id="a-4s"></a>依向道所摄见得至果道所摄见。<a id="a-4t"></a>复次由彼补特伽罗以见为先心脱三结是故名见至。<a id="a-4u"></a>问信胜解亦应名信至见至亦应名见胜解。<a id="a-4v"></a>何故一名信胜解一名见至耶。<a id="a-4w"></a>答如信胜解名信胜解见至亦应名见胜解。<a id="a-4x"></a>如见至名见至信胜解亦应名信至。<a id="a-4y"></a>而不尔者欲现异相异门说法令诸智者爱乐受持不相杂乱。<a id="a-4z"></a>问何故名身证。<a id="a-50"></a>答由彼以身证八解脱。<a id="a-51"></a>未以慧尽诸漏故名身证。<a id="a-52"></a>问何故名慧解脱。<a id="a-53"></a>答由彼以慧尽诸漏未以身证八解脱故名慧解脱。<a id="a-54"></a>俱解脱名如前已释。</p>
  <p id="a55">问如见道中依利钝别建立二种补特伽罗。<a id="a-56"></a>谓随信行及随法行。<a id="a-57"></a>修道中亦依利钝别建立二种补特伽罗。<a id="a-58"></a>谓信胜解及见至。<a id="a-59"></a>何故无学道中不依利钝别建立二种补特伽罗。<a id="a-5A"></a>而总说一。<a id="a-5B"></a>或慧解脱或俱解脱耶。<a id="a-5C"></a>答欲界乃至无所有处。<a id="a-5D"></a>或有漏道为断对治。<a id="a-5E"></a>或无漏道为断对治。<a id="a-5F"></a>若非想非非想处唯无漏道为断对治故。<a id="a-5G"></a>总立一补特伽罗。<a id="a-5H"></a>复次前位或有贪多行者。<a id="a-5I"></a>或有不者若离非想非非想处染时身等无贪故总立一补特伽罗。<a id="a-5J"></a>复次前位或有痴多行者。<a id="a-5K"></a>或有不者。<a id="a-5L"></a>若离非想非非想处染时身等无痴故总立一补特伽罗。<a id="a-5M"></a>复次前位或有慢多行者或有不者。<a id="a-5N"></a>若离非想非非想处染时身等无慢故总立一补特伽罗。<a id="a-5O"></a>复次以无学位解脱平等故总立一补特伽罗。<a id="a-5P"></a>如契经说。<a id="a-5Q"></a>如来解脱与阿罗汉苾刍解脱等无差别。<a id="a-5R"></a>复次以无学位同剪三界烦恼重髻。<a id="a-5S"></a>同截有顶烦恼颈首。<a id="a-5T"></a>同越三界后有关津。<a id="a-5U"></a>同弃三界所有爱欲。<a id="a-5V"></a>故总立一补特伽罗。<a id="a-5W"></a>有作是说。<a id="a-5X"></a>无学位中亦有二种补特伽罗谓时解脱不时解脱。<a id="a-5Y"></a>问若尔唯应建立二种补特伽罗。<a id="a-5Z"></a>谓钝及利。<a id="a-5a"></a>或应立六补特伽罗。<a id="a-5b"></a>谓见修无学位各有二种。<a id="a-5c"></a>即随信行乃至第六不时解脱。<a id="a-5d"></a>如何立七补特伽罗。<a id="a-5e"></a>答由五缘故建立七种。<a id="a-5f"></a>一由加行故。<a id="a-5g"></a>二由根故三由定故。<a id="a-5h"></a>四由解脱故。<a id="a-5i"></a>五由定及解脱故。<a id="a-5j"></a>由加行故者。<a id="a-5k"></a>谓随信行及随法行。<a id="a-5l"></a>由根故者谓信胜解。<a id="a-5m"></a>及见至。<a id="a-5n"></a>由定故者谓身证。<a id="a-5o"></a>由解脱故者谓慧解脱。<a id="a-5p"></a>由定及解脱故者谓俱解脱。</p>
  <p id="a5q">随信行者或应说一。<a id="a-5r"></a>谓七种中名随信行。<a id="a-5s"></a>或应说三谓由根故即下中上。<a id="a-5t"></a>或应说五谓由种性故。<a id="a-5u"></a>即退法乃至堪达。<a id="a-5v"></a>或应说十五。<a id="a-5w"></a>谓由道故。<a id="a-5x"></a>即苦法智忍乃至道类智忍位。<a id="a-5y"></a>或应说七十三。<a id="a-5z"></a>谓由离染故。<a id="a-60"></a>即欲界具缚离一品乃至九品染为十。<a id="a-61"></a>离初静虑一品乃至九品染为九。<a id="a-62"></a>欲界第十。<a id="a-63"></a>即初静虑具缚者故不别说。<a id="a-64"></a>后类应知。<a id="a-65"></a>乃至离无所有处一品乃至九品染为九合七十三。<a id="a-66"></a>或应说六百五十七。<a id="a-67"></a>谓由所依故。<a id="a-68"></a>即三洲六欲天所依各有前说七十三种。<a id="a-69"></a>若以根种性道离染所依二合三合四合五合其数增长如理应思。<a id="a-6A"></a>若以在身刹那分析应说无量。<a id="a-6B"></a>随信行者此中总说一随信行。<a id="a-6C"></a>如随信行数随法行亦尔。<a id="a-6D"></a>根道离染所依等故。<a id="a-6E"></a>唯种性别以随法行唯是不动种性摄故。<a id="a-6F"></a>信胜解者或应说一。<a id="a-6G"></a>谓七种中名信胜解。<a id="a-6H"></a>或应说三。<a id="a-6I"></a>谓由根故。<a id="a-6J"></a>或应说五谓由种性故。<a id="a-6K"></a>或应说八十一谓由离染故。<a id="a-6L"></a>即欲界具缚离一品乃至九品染为十。<a id="a-6M"></a>离初静虑乃至无所有处各一品乃至九品染为六十三。<a id="a-6N"></a>离非想非非想处一品乃至八品染为八合八十一。<a id="a-6O"></a>有说离染故应说八十二。<a id="a-6P"></a>谓前说八十一加离有顶第九品染无间道时。<a id="a-6Q"></a>或应说四百五。<a id="a-6R"></a>谓由所依故即欲界所依有八十一。<a id="a-6S"></a>初静虑所依有七十二。<a id="a-6T"></a>第二静虑所依有六十三。<a id="a-6U"></a>第三静虑所依有五十四。<a id="a-6V"></a>第四静虑所依有四十五。<a id="a-6W"></a>空无边处所依有三十六。<a id="a-6X"></a>识无边处所依有二十七。<a id="a-6Y"></a>无所有处所依有十八。<a id="a-6Z"></a>非想非非想处所依有九谓彼具缚及离一品乃至八品染为九合四百五。<a id="a-6a"></a>有说此应说四百一十四。<a id="a-6b"></a>谓欲界所依有八十二。<a id="a-6c"></a>初静虑所依有七十三。<a id="a-6d"></a>第二静虑所依有六十四。<a id="a-6e"></a>第三静虑所依有五十五第四静虑所依有四十六。<a id="a-6f"></a>空无边处所依有三十七。<a id="a-6g"></a>识无边处所依有二十八。<a id="a-6h"></a>无所有处所依有十九。<a id="a-6i"></a>非想非非想处所依有十。<a id="a-6j"></a>谓彼具缚及离一品乃至八品染为九。<a id="a-6k"></a>离第九品无间道时为彼第十。<a id="a-6l"></a>此依九地所依分别。<a id="a-6m"></a>若依二十九处所依分别其数多少如理应思。<a id="a-6n"></a>以根种性离染所依二三四合数更增广。<a id="a-6o"></a>若以在身刹那分折应说无量。<a id="a-6p"></a>信胜解者此中总说一信胜解如信胜解见至亦尔。<a id="a-6q"></a>根及离染所依等故。<a id="a-6r"></a>唯种性别以诸见至唯是不动种性摄故。<a id="a-6s"></a>身证者或应说一谓七种中名身证。<a id="a-6t"></a>或应说三。<a id="a-6u"></a>谓由根故或应说六谓由种性故。<a id="a-6v"></a>即退法乃至不动法。<a id="a-6w"></a>或应说九。<a id="a-6x"></a>谓由离染故即非想非非想处具缚及离一品乃至八品染为九。<a id="a-6y"></a>复有说者。<a id="a-6z"></a>此应说十。<a id="a-70"></a>谓即前九加离第九无间道时为彼第十。<a id="a-71"></a>或应说二十七。<a id="a-72"></a>谓由所依故。<a id="a-73"></a>欲界所依有九。<a id="a-74"></a>色界所依有九。<a id="a-75"></a>无色界所依有九。<a id="a-76"></a>此唯非想非非想处。<a id="a-77"></a>非三无色。<a id="a-78"></a>得灭定者不生彼故。<a id="a-79"></a>有说此应说三十。<a id="a-7A"></a>谓三界各加第九无间道时。<a id="a-7B"></a>此依三界所依分别。<a id="a-7C"></a>若依地处所依分别其数多少如理应思。<a id="a-7D"></a>以根种姓离染所依二三四合数更增广若以在身刹那分折有无量。<a id="a-7E"></a>身证者此中总说为一身证慧解脱者或应说一谓七种中名慧解脱。<a id="a-7F"></a>或应说三。<a id="a-7G"></a>谓由根故。<a id="a-7H"></a>或应说六。<a id="a-7I"></a>谓由种性故。<a id="a-7J"></a>或应说九谓由所依故。<a id="a-7K"></a>即欲界乃至非想非非想处所依此依九地所依分别。<a id="a-7L"></a>若依二十九处所依分别成二十九。<a id="a-7M"></a>若以根种性所依二三合数如理应思。<a id="a-7N"></a>若以在身刹那分折即有无量慧解脱者此中总说一慧解脱。<a id="a-7O"></a>如慧解脱数俱解脱亦尔。<a id="a-7P"></a>有差别者谓彼所依以俱解脱不在下三无色处故。</p>
  <p id="a7Q">此五补特伽罗于三结乃至九十八随眠。<a id="a-7R"></a>几成就几不成就。<a id="a-7S"></a>此中尊者以补特伽罗为章以诸烦恼为门故作斯问答随信行于三结苦类智未已生皆成就。<a id="a-7T"></a>苦类智已生二成就一不成就。<a id="a-7U"></a>二成就者谓戒禁取疑。<a id="a-7V"></a>彼通三界二四部故。<a id="a-7W"></a>一不成就者谓萨迦耶见。<a id="a-7X"></a>彼唯通三界见苦所断故。<a id="a-7Y"></a>于三不善根未离欲染皆成就。<a id="a-7Z"></a>已离欲染皆不成就。<a id="a-7a"></a>此三唯是欲界系故。<a id="a-7b"></a>已离欲染者彼异生位先已离故后准应知。<a id="a-7c"></a>于三漏未离欲染皆成就。<a id="a-7d"></a>已离欲染二成就一不成就。<a id="a-7e"></a>二成就者谓有漏无明漏。<a id="a-7f"></a>一不成就者谓欲漏。<a id="a-7g"></a>于四瀑流轭取未离欲染皆成就。<a id="a-7h"></a>已离欲染三成就一不成就。<a id="a-7i"></a>三成就者谓有见无明瀑流轭见戒禁我语取。<a id="a-7j"></a>一不成就者谓欲瀑流轭取。<a id="a-7k"></a>于四身系未离欲染皆成就。<a id="a-7l"></a>已离欲染二成就二不成就。<a id="a-7m"></a>二成就者谓戒禁取此实执身系。<a id="a-7n"></a>二不成就者谓贪欲嗔恚身系。<a id="a-7o"></a>于五盖未离欲染道法智未已生皆成就。<a id="a-7p"></a>道法智已生四成就一不成就。<a id="a-7q"></a>已离欲染皆不成就。<a id="a-7r"></a>五盖唯是欲界系故。<a id="a-7s"></a>四成就者谓前四盖一不成就者谓疑盖。<a id="a-7t"></a>道法智已生彼已断故。<a id="a-7u"></a>于五结未离欲染皆成就。<a id="a-7v"></a>已离欲染二成就三不成就。<a id="a-7w"></a>二成就者谓贪慢结。<a id="a-7x"></a>通三界系故。<a id="a-7y"></a>三不成就者谓嗔嫉悭结。<a id="a-7z"></a>唯欲界系故。<a id="a-80"></a>于五顺下分结未离欲染苦类智未已生皆成就。<a id="a-81"></a>苦类智已生。<a id="a-82"></a>四成就一不成就。<a id="a-83"></a>四成就者谓初后各二。<a id="a-84"></a>一不成就者谓有身见。<a id="a-85"></a>已离欲染苦类智未已生三成就二不成就。<a id="a-86"></a>三成就者谓后三。<a id="a-87"></a>二不成就者谓初二。<a id="a-88"></a>苦类智已生二成就三不成就。<a id="a-89"></a>二成就者。<a id="a-8A"></a>谓后二。<a id="a-8B"></a>三不成就者。<a id="a-8C"></a>谓初三。<a id="a-8D"></a>于五顺上分结未离色染皆成就。<a id="a-8E"></a>已离色染四成就一不成就。<a id="a-8F"></a>四成就者。<a id="a-8G"></a>谓除色贪。<a id="a-8H"></a>一不成就者。<a id="a-8I"></a>谓色贪。<a id="a-8J"></a>于五见苦类智未已生皆成就。<a id="a-8K"></a>苦类智已生三成就二不成就。<a id="a-8L"></a>三成就者。<a id="a-8M"></a>谓后三。<a id="a-8N"></a>二不成就者。<a id="a-8O"></a>谓初二。<a id="a-8P"></a>于六爱身未离欲染皆成就。<a id="a-8Q"></a>已离欲染未离梵世染。<a id="a-8R"></a>四成就二不成就。<a id="a-8S"></a>四成就者。<a id="a-8T"></a>谓初后各二。<a id="a-8U"></a>二不成就者。<a id="a-8V"></a>谓鼻舌触所生爱身。<a id="a-8W"></a>已离梵世染。<a id="a-8X"></a>一成就五不成就。<a id="a-8Y"></a>一成就者。<a id="a-8Z"></a>谓第六。<a id="a-8a"></a>五不成就者。<a id="a-8b"></a>谓前五。<a id="a-8c"></a>于七随眠未离欲染皆成就。<a id="a-8d"></a>已离欲染五成就二不成就。<a id="a-8e"></a>五成就者。<a id="a-8f"></a>谓有贪等五。<a id="a-8g"></a>二不成就者。<a id="a-8h"></a>谓欲贪嗔恚。<a id="a-8i"></a>于九结未离欲染皆成就。<a id="a-8j"></a>已离欲染六成就三不成就。<a id="a-8k"></a>六成就者。<a id="a-8l"></a>谓爱等六。<a id="a-8m"></a>三不成就者。<a id="a-8n"></a>谓恚嫉悭。<a id="a-8o"></a>于九十八随眠未离欲染。<a id="a-8p"></a>苦法智未已生。<a id="a-8q"></a>皆成就者。<a id="a-8r"></a>谓具缚者苦法智忍时一切随眠无不成就。<a id="a-8s"></a>余广说如本论。<a id="a-8t"></a>问何故不说道类智已生耶。<a id="a-8u"></a>答彼若已生非随信行。<a id="a-8v"></a>是故不说。<a id="a-8w"></a>如随信行随法行亦尔。<a id="a-8x"></a>此二地道离染所依。<a id="a-8y"></a>若定若生无不皆等唯根有异。<a id="a-8z"></a>谓钝根者名随信行。<a id="a-90"></a>利根者名随法行故。<a id="a-91"></a>信胜解于三结皆不成就彼唯见所断故。<a id="a-92"></a>于三不善根未离欲染皆成就已离欲染皆不成就。<a id="a-93"></a>彼唯欲界系故。<a id="a-94"></a>未离欲染者。<a id="a-95"></a>谓预流果一来向一来果不还向。<a id="a-96"></a>已离欲染者。<a id="a-97"></a>谓不还果阿罗汉向。<a id="a-98"></a>彼或异生位已离欲染。<a id="a-99"></a>或至圣位方离欲染后准应知。<a id="a-9A"></a>于三漏未离欲染皆成就。<a id="a-9B"></a>已离欲染二成就一不成就。<a id="a-9C"></a>二成就者。<a id="a-9D"></a>谓有漏无明漏。<a id="a-9E"></a>一不成就者。<a id="a-9F"></a>谓欲漏于四瀑流轭。<a id="a-9G"></a>未离欲染三成就一不成就。<a id="a-9H"></a>三成就者。<a id="a-9I"></a>谓欲有无明瀑流轭。<a id="a-9J"></a>一不成就者。<a id="a-9K"></a>谓见瀑流轭。<a id="a-9L"></a>已离欲染二成就二不成就。<a id="a-9M"></a>二成就者。<a id="a-9N"></a>谓有无明瀑流轭。<a id="a-9O"></a>二不成就者。<a id="a-9P"></a>谓欲见瀑流轭。<a id="a-9Q"></a>于四取未离欲染二成就二不成就。<a id="a-9R"></a>二成就者。<a id="a-9S"></a>谓欲我语取。<a id="a-9T"></a>二不成就者。<a id="a-9U"></a>谓见戒禁取。<a id="a-9V"></a>已离欲染一成就三不成就。<a id="a-9W"></a>一成就者。<a id="a-9X"></a>谓后一。<a id="a-9Y"></a>三不成就者。<a id="a-9Z"></a>谓前三。<a id="a-9a"></a>于四身系未离欲染二成就二不成就。<a id="a-9b"></a>二成就者。<a id="a-9c"></a>谓前二。<a id="a-9d"></a>二不成就者。<a id="a-9e"></a>谓后二。<a id="a-9f"></a>已离欲染皆不成就。<a id="a-9g"></a>前二唯欲界系。<a id="a-9h"></a>后二唯见所断故。<a id="a-9i"></a>于五盖未离欲染四成就一不成就。<a id="a-9j"></a>四成就者谓前四。<a id="a-9k"></a>一不成就者谓后一。<a id="a-9l"></a>已离欲染皆不成就。<a id="a-9m"></a>前四后一皆欲界系故。<a id="a-9n"></a>于五结未离欲染皆成就。<a id="a-9o"></a>已离欲染二成就三不成就。<a id="a-9p"></a>二成就者。<a id="a-9q"></a>谓贪慢结。<a id="a-9r"></a>三不成就者。<a id="a-9s"></a>谓嗔嫉悭。<a id="a-9t"></a>于五顺下分结。<a id="a-9u"></a>未离欲染二成就三不成就。<a id="a-9v"></a>二成就者。<a id="a-9w"></a>谓前二。<a id="a-9x"></a>三不成就者。<a id="a-9y"></a>谓后三。<a id="a-9z"></a>已离欲染皆不成就。<a id="a-A0"></a>前二欲界系。<a id="a-A1"></a>后三见所断故。<a id="a-A2"></a>于五顺上分结。<a id="a-A3"></a>未离色染皆成就。<a id="a-A4"></a>已离色染四成就一不成就。<a id="a-A5"></a>四成就者。<a id="a-A6"></a>谓除色贪。<a id="a-A7"></a>一不成就者。<a id="a-A8"></a>谓色贪。<a id="a-A9"></a>于五见皆不成就彼唯见所断故。<a id="a-AA"></a>于六爱身未离欲染皆成就。<a id="a-AB"></a>已离欲染未离梵世染四成就二不成就。<a id="a-AC"></a>四成就者。<a id="a-AD"></a>谓初后各二。<a id="a-AE"></a>二不成就者。<a id="a-AF"></a>谓中间二。<a id="a-AG"></a>已离梵世染一成就五不成就。<a id="a-AH"></a>一成就者。<a id="a-AI"></a>谓后一。<a id="a-AJ"></a>五不成就者。<a id="a-AK"></a>谓前五。<a id="a-AL"></a>于七随眠。<a id="a-AM"></a>未离欲染五成就二不成就。<a id="a-AN"></a>五成就者。<a id="a-AO"></a>谓欲贪嗔恚有贪慢无明。<a id="a-AP"></a>二不成就者谓见疑。<a id="a-AQ"></a>已离欲染三成就四不成就。<a id="a-AR"></a>三成就者。<a id="a-AS"></a>谓有贪慢无明。<a id="a-AT"></a>四不成就者。<a id="a-AU"></a>谓余四。<a id="a-AV"></a>于九结未离欲染六成就三不成就。<a id="a-AW"></a>六成就者。<a id="a-AX"></a>谓爱恚慢无明嫉悭结。<a id="a-AY"></a>三不成就者。<a id="a-AZ"></a>谓见取疑结。<a id="a-Aa"></a>已离欲染三成就六不成就。<a id="a-Ab"></a>三成就者。<a id="a-Ac"></a>谓爱慢无明。<a id="a-Ad"></a>六不成就者。<a id="a-Ae"></a>谓余六。<a id="a-Af"></a>于九十八随眠。<a id="a-Ag"></a>未离欲染十成就八十八不成就。<a id="a-Ah"></a>十成就者。<a id="a-Ai"></a>谓三界修所断。<a id="a-Aj"></a>八十八不成就者。<a id="a-Ak"></a>谓三界见所断。<a id="a-Al"></a>已离欲染未离色染六成就九十二不成就。<a id="a-Am"></a>六成就者。<a id="a-An"></a>谓色无色界修所断。<a id="a-Ao"></a>九十二不成就者。<a id="a-Ap"></a>谓三界见所断。<a id="a-Aq"></a>及欲界修所断。<a id="a-Ar"></a>已离色染三成就九十五不成就。<a id="a-As"></a>三成就者。<a id="a-At"></a>谓无色界修所断。<a id="a-Au"></a>九十五不成就者。<a id="a-Av"></a>谓三界见所断。<a id="a-Aw"></a>及欲色界修所断。<a id="a-Ax"></a>如信胜解见至亦尔。<a id="a-Ay"></a>此二地道离染所依。<a id="a-Az"></a>若定若生无不皆等。<a id="a-B0"></a>唯根有异。<a id="a-B1"></a>谓钝根者名信胜解。<a id="a-B2"></a>利根者名见至故。<a id="a-B3"></a>身证于三结三不善根皆不成就。<a id="a-B4"></a>以三结唯见所断故。<a id="a-B5"></a>三不善根唯欲界系故。<a id="a-B6"></a>身证必已离三界见所断及下八地修所断故。<a id="a-B7"></a>于三漏二成就一不成就。<a id="a-B8"></a>二成就者。<a id="a-B9"></a>谓有无明漏。<a id="a-BA"></a>一不成就者。<a id="a-BB"></a>谓欲漏。<a id="a-BC"></a>于四瀑流轭。<a id="a-BD"></a>二成就二不成就。<a id="a-BE"></a>二成就者。<a id="a-BF"></a>谓有无明。<a id="a-BG"></a>二不成就者。<a id="a-BH"></a>谓欲见。<a id="a-BI"></a>于四取一成就三不成就。<a id="a-BJ"></a>一成就者。<a id="a-BK"></a>谓我语取。<a id="a-BL"></a>三不成就者。<a id="a-BM"></a>谓余三取。<a id="a-BN"></a>于四身系及五盖皆不成就。<a id="a-BO"></a>前二身系及五盖唯欲界系故。<a id="a-BP"></a>后二身系唯见所断故。<a id="a-BQ"></a>于五结二成就三不成就。<a id="a-BR"></a>二成就者。<a id="a-BS"></a>谓贪慢结。<a id="a-BT"></a>三不成就者。<a id="a-BU"></a>谓嗔嫉悭结。<a id="a-BV"></a>于五顺下分结皆不成就。<a id="a-BW"></a>前二唯欲界系。<a id="a-BX"></a>后三唯见所断故。<a id="a-BY"></a>于五顺上分结。<a id="a-BZ"></a>四成就一不成就。<a id="a-Ba"></a>一不成就者。<a id="a-Bb"></a>谓色贪。<a id="a-Bc"></a>四成就者。<a id="a-Bd"></a>谓余四。<a id="a-Be"></a>于五见皆不成就于见所断久已离故。<a id="a-Bf"></a>于六爱身一成就五不成就。<a id="a-Bg"></a>一成就者。<a id="a-Bh"></a>谓第六。<a id="a-Bi"></a>五不成就者。<a id="a-Bj"></a>谓前五。<a id="a-Bk"></a>于七随眠三成就四不成就。<a id="a-Bl"></a>三成就者。<a id="a-Bm"></a>谓有贪慢无明。<a id="a-Bn"></a>四不成就者。<a id="a-Bo"></a>谓余四。<a id="a-Bp"></a>于九结三成就六不成就。<a id="a-Bq"></a>三成就者。<a id="a-Br"></a>谓爱慢无明。<a id="a-Bs"></a>六不成就者。<a id="a-Bt"></a>谓余六。<a id="a-Bu"></a>于九十八随眠。<a id="a-Bv"></a>三成就九十五不成就。<a id="a-Bw"></a>三成就者谓无色界修所断。<a id="a-Bx"></a>九十五不成就者。<a id="a-By"></a>谓三界见所断。<a id="a-Bz"></a>及欲色界修所断问颇有圣者成就九十八随眠耶。<a id="a-C0"></a>答有。<a id="a-C1"></a>谓具缚者入正性离生住苦法智忍时。<a id="a-C2"></a>问颇有圣者已断八十八随眠。<a id="a-C3"></a>未断十随眠而未得果耶。<a id="a-C4"></a>答有。<a id="a-C5"></a>谓已离色染入正性离生住灭类智时。<a id="a-C6"></a>彼欲界三十六随眠。<a id="a-C7"></a>色界三十一随眠。<a id="a-C8"></a>无色界见苦集灭所断二十一随眠已断。<a id="a-C9"></a>未断无色界见道所断七及修所断三随眠而未得果住向道故。<a id="a-CA"></a>问颇有已断九十八随眠而未得阿罗汉果耶。<a id="a-CB"></a>答有谓已离无所有处染未离非想非非想处染。<a id="a-CC"></a>彼已断欲界三十六随眠。<a id="a-CD"></a>色界三十一随眠下三无色三十一随眠。<a id="a-CE"></a>而未得阿罗汉果彼或是异生。<a id="a-CF"></a>或是不还者故。<a id="a-CG"></a>评曰彼不应作是说。<a id="a-CH"></a>九十八随眠依界建立不依地故。<a id="a-CI"></a>由此彼问应答言无。</p>
 </body>
</html>