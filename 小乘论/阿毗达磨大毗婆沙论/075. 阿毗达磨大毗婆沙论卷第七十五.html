<!doctype html>
<html id="z3IBVcF12U" data-ver="773">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第七十五</h1>
  <h2 id="a2">结蕴第二中十门纳息第四之五</h2>
  <p id="a3">五取蕴者。<a id="a-4"></a>谓色取蕴受取蕴想取蕴行取蕴识取蕴。<a id="a-5"></a>问何故作此论。<a id="a-6"></a>答为欲分别契经义故。<a id="a-7"></a>谓契经说。<a id="a-8"></a>有五取蕴。<a id="a-9"></a>谓色取蕴乃至识取蕴。<a id="a-A"></a>契经虽作是说而不广辩其义。<a id="a-B"></a>经是此论所依根本。<a id="a-C"></a>彼不说者今应分别故作斯论。<a id="a-D"></a>问色取蕴云何。<a id="a-E"></a>答若色有漏有取。<a id="a-F"></a>彼色在过去未来现在。<a id="a-G"></a>或起欲或起贪或起嗔或起痴或起怖。<a id="a-H"></a>或复随起一心所随烦恼是名色取蕴。<a id="a-I"></a>此中起欲起贪者谓起爱结。<a id="a-J"></a>起嗔者谓起恚结。<a id="a-K"></a>起痴者谓起无明结。<a id="a-L"></a>起怖者有作是说。<a id="a-M"></a>此中不应说或起怖。<a id="a-N"></a>所以者何。<a id="a-O"></a>怖即烦恼。<a id="a-P"></a>若说烦恼即已说怖。<a id="a-Q"></a>问若尔此怖以何烦恼为自性。<a id="a-R"></a>有作是说。<a id="a-S"></a>以有身见为自性。<a id="a-T"></a>所以者何。<a id="a-U"></a>执有我者多怖畏故。<a id="a-V"></a>若说有身见即已说怖。<a id="a-W"></a>有余师说。<a id="a-X"></a>以爱为自性。<a id="a-Y"></a>所以者何。<a id="a-Z"></a>若有爱者多怖畏故。<a id="a-a"></a>复有说者。<a id="a-b"></a>以无智为自性。<a id="a-c"></a>所以者何。<a id="a-d"></a>诸无智者多怖畏故。<a id="a-e"></a>若说无明即已说怖。<a id="a-f"></a>评曰应作是说。<a id="a-g"></a>此所起中应别说怖。<a id="a-h"></a>所以者何。<a id="a-i"></a>有别心所与心相应。<a id="a-j"></a>是怖自性此即摄在。<a id="a-k"></a>复有所余如是类法与心相应心所法内非诸烦恼。<a id="a-l"></a>问此怖自性于何处有。<a id="a-m"></a>答在欲界有非上二界。<a id="a-n"></a>问若怖自性色界中无。<a id="a-o"></a>云何释通契经所说。<a id="a-p"></a>如契经说。<a id="a-q"></a>苾刍当知。<a id="a-r"></a>有极光净先生。<a id="a-s"></a>诸天见后生者睹劫火焰心生恐怖。<a id="a-t"></a>而慰喻言。<a id="a-u"></a>大仙勿怖大仙勿怖。<a id="a-v"></a>我数曾见此劫火焰。<a id="a-w"></a>烧空梵宫即于彼灭。<a id="a-x"></a>伽他所说。<a id="a-y"></a>复云何通。<a id="a-z"></a>如说。</p>
  <p id="a10">闻说长寿天　　有妙色名誉</p>
  <p id="a11">深心怀厌怖　　如鹿对师子</p>
  <p id="a12">答经颂于厌以怖声说。<a id="a-13"></a>问若尔厌怖有何差别。<a id="a-14"></a>答名即差别。<a id="a-15"></a>谓彼名厌此名为怖。<a id="a-16"></a>尊者世友作如是说。<a id="a-17"></a>怖唯欲界厌通三界。<a id="a-18"></a>复作是说。<a id="a-19"></a>怖在烦恼品厌在善根品。<a id="a-1A"></a>复作是说。<a id="a-1B"></a>怖通染污无覆无记厌唯是善。<a id="a-1C"></a>大德说曰。<a id="a-1D"></a>于衰损事深心疑虑欲得远离说名为怖。<a id="a-1E"></a>已得远离深心憎恶说名为厌。<a id="a-1F"></a>如是名为厌怖差别。<a id="a-1G"></a>问异生圣者谁有怖耶。<a id="a-1H"></a>有作是说。<a id="a-1I"></a>异生有怖圣者无怖。<a id="a-1J"></a>所以者何。<a id="a-1K"></a>圣者已离五怖畏故。<a id="a-1L"></a>五怖畏者。<a id="a-1M"></a>一不活畏。<a id="a-1N"></a>二恶名畏。<a id="a-1O"></a>三怯众畏。<a id="a-1P"></a>四命终畏。<a id="a-1Q"></a>五恶趣畏。<a id="a-1R"></a>评曰应作是说。<a id="a-1S"></a>异生圣者二皆有怖。<a id="a-1T"></a>问圣者已离五种怖畏如何有怖。<a id="a-1U"></a>答圣者虽无五种大怖而有所余暂时小怖。<a id="a-1V"></a>问何等圣者有余小怖。<a id="a-1W"></a>为有学位无学位耶。<a id="a-1X"></a>有作是说。<a id="a-1Y"></a>唯有学位有余小怖。<a id="a-1Z"></a>以怖唯是烦恼品故。<a id="a-1a"></a>评曰应作是说。<a id="a-1b"></a>学无学位皆容有怖。<a id="a-1c"></a>学谓预流一来不还者。<a id="a-1d"></a>无学谓阿罗汉独觉除佛世尊。<a id="a-1e"></a>佛无恐怖毛竖等事。<a id="a-1f"></a>于一切法如实通达得无畏故。<a id="a-1g"></a>或复随起一心所随烦恼者。<a id="a-1h"></a>谓缘色生诸余遍行及修所断余烦恼等问受取蕴云何。<a id="a-1i"></a>答若受有漏有取。<a id="a-1j"></a>彼受在过去未来现在。<a id="a-1k"></a>或起欲或起贪或起嗔或起痴或起怖。<a id="a-1l"></a>或复随起一心所随烦恼。<a id="a-1m"></a>是名受取蕴。<a id="a-1n"></a>此中广释如前。<a id="a-1o"></a>应知有差别者。<a id="a-1p"></a>谓随起一随烦恼中。<a id="a-1q"></a>缘此受生诸余遍行及见所断余非遍行。</p>
  <p id="a1r">如受取蕴如是想行及识取蕴广说。<a id="a-1s"></a>应知是名取蕴自性我物自体相分本性。</p>
  <p id="a1t">已说自性。<a id="a-1u"></a>所以今当说。<a id="a-1v"></a>问何故名取蕴。<a id="a-1w"></a>取蕴是何义。<a id="a-1x"></a>答此从取生复能生取故名取蕴。<a id="a-1y"></a>复次此从取转复能转取故名取蕴。<a id="a-1z"></a>复次此由取引复能引取故名取蕴。<a id="a-20"></a>复次此由取长养复能长养取故名取蕴。<a id="a-21"></a>复次此由取增广复能增广取故名取蕴。<a id="a-22"></a>复次此由取流派复能流派取故名取蕴。<a id="a-23"></a>复次此蕴属取故名取蕴。<a id="a-24"></a>如臣属王故名王臣。<a id="a-25"></a>诸有漏行都无有我。<a id="a-26"></a>设有问言。<a id="a-27"></a>汝属于谁。<a id="a-28"></a>应正答言。<a id="a-29"></a>我属于取。<a id="a-2A"></a>复次诸取于此应生时生。<a id="a-2B"></a>应住时住。<a id="a-2C"></a>应执时执。<a id="a-2D"></a>故名取蕴。<a id="a-2E"></a>复次诸取于此增长广大故名取蕴。<a id="a-2F"></a>复次诸取于此长养摄受故名取蕴。<a id="a-2G"></a>复次诸取于此染着难舍。<a id="a-2H"></a>犹如尘垢染着衣服故名取蕴。<a id="a-2I"></a>复次诸取于此深生乐着。<a id="a-2J"></a>如鱼鳖等乐着河池故名取蕴。<a id="a-2K"></a>复次此是诸取巢穴舍宅故名取蕴。<a id="a-2L"></a>谓依此故贪嗔痴慢见疑缠垢。<a id="a-2M"></a>皆得生长。<a id="a-2N"></a>应知此中依同分取立取蕴名。<a id="a-2O"></a>谓依欲界取名欲界取蕴。<a id="a-2P"></a>依色界取名色界取蕴。<a id="a-2Q"></a>依无色界取名无色界取蕴。<a id="a-2R"></a>如依三界同分取立取蕴名。<a id="a-2S"></a>依九地取应知亦尔。<a id="a-2T"></a>此于界地无杂乱故。<a id="a-2U"></a>若于相续容有杂乱。<a id="a-2V"></a>谓依自取他蕴名取蕴亦依他取自蕴名取蕴。<a id="a-2W"></a>若于相续无杂乱者。<a id="a-2X"></a>一切外物应非取蕴。<a id="a-2Y"></a>以外物中无诸取故。<a id="a-2Z"></a>然诸外物依有情取立取蕴名互生长故。</p>
  <p id="a2a">问蕴与取蕴有何差别。<a id="a-2b"></a>答名即差别彼名为蕴此名取蕴。<a id="a-2c"></a>复次蕴通有漏无漏。<a id="a-2d"></a>取蕴唯有漏。<a id="a-2e"></a>复次蕴摄三谛取蕴摄二谛。<a id="a-2f"></a>复次蕴摄十七界一界少分。<a id="a-2g"></a>取蕴摄十五界三界少分。<a id="a-2h"></a>复次蕴摄十一处一处少分。<a id="a-2i"></a>取蕴摄十处二处少分。<a id="a-2j"></a>复次蕴摄五蕴取蕴摄五蕴各少分。<a id="a-2k"></a>复次于蕴中有流转者受诃责。<a id="a-2l"></a>有还灭者受赞叹。<a id="a-2m"></a>于取蕴中有流转者受诃责。<a id="a-2n"></a>无还灭者受赞叹。<a id="a-2o"></a>蕴与取蕴是谓差别六界者。<a id="a-2p"></a>谓地界水界火界风界空界识界。<a id="a-2q"></a>问何故作此论。<a id="a-2r"></a>答是作论者意欲尔故。<a id="a-2s"></a>谓本论师随自意欲而作此论不违法相故不应责。<a id="a-2t"></a>复次不应诘问此本论师。<a id="a-2u"></a>所以者何。<a id="a-2v"></a>世尊施设十八界已。<a id="a-2w"></a>复于此中略出少分施设六界。<a id="a-2x"></a>故此六界十八界中摄五界全四界少分。<a id="a-2y"></a>五界全者。<a id="a-2z"></a>谓前五识界。<a id="a-30"></a>四界少分者。<a id="a-31"></a>谓色触意及意识界。<a id="a-32"></a>此中空界摄色界少分。<a id="a-33"></a>地水火风界摄触界少分。<a id="a-34"></a>识界摄意界意识界少分。<a id="a-35"></a>以此二界通有漏无漏。<a id="a-36"></a>识界唯摄有漏分故。<a id="a-37"></a>由此六界十八界中摄五界全四界少分。<a id="a-38"></a>问置本论师。<a id="a-39"></a>世尊何故十八界中略出少分施设六界。<a id="a-3A"></a>答观受化者所宜差别。<a id="a-3B"></a>谓有所化于所知境但愚少分。<a id="a-3C"></a>或有所化于所知境愚于一切。<a id="a-3D"></a>愚少分者为说六界。<a id="a-3E"></a>愚一切者为说十八界。<a id="a-3F"></a>复次世尊所化有利根者。<a id="a-3G"></a>有钝根者。<a id="a-3H"></a>为利根者说六界。<a id="a-3I"></a>为钝根者说十八界。<a id="a-3J"></a>复次世尊所化有开智者有说智者。<a id="a-3K"></a>为开智者说六界。<a id="a-3L"></a>为说智者。<a id="a-3M"></a>说十八界。<a id="a-3N"></a>复次世尊所化有乐略者有乐广者。<a id="a-3O"></a>为乐略者说六界。<a id="a-3P"></a>为乐广者说十八界。<a id="a-3Q"></a>复次于十八界为略现门故说六界谓十八界中有是色有非色。<a id="a-3R"></a>若说前五界。<a id="a-3S"></a>当知已说诸是色界。<a id="a-3T"></a>若说识界。<a id="a-3U"></a>当知已说诸非色界。<a id="a-3V"></a>复次十八界中有有见有无见。<a id="a-3W"></a>若说空界。<a id="a-3X"></a>当知已说诸有见者若说余五界。<a id="a-3Y"></a>当知已说诸无见者。<a id="a-3Z"></a>复次十八界中有有对有无对。<a id="a-3a"></a>若说前五界。<a id="a-3b"></a>当知已说诸有对者。<a id="a-3c"></a>若说识界。<a id="a-3d"></a>当知已说诸无对者。<a id="a-3e"></a>复次十八界中有相应有不相应。<a id="a-3f"></a>若说识界。<a id="a-3g"></a>当知已说诸相应者。<a id="a-3h"></a>若说余五界。<a id="a-3i"></a>当知已说不相应者。<a id="a-3j"></a>如相应不相应。<a id="a-3k"></a>如是有所依无所依。<a id="a-3l"></a>有所缘无所缘。<a id="a-3m"></a>有行相无行相。<a id="a-3n"></a>有警觉无警觉。<a id="a-3o"></a>应知亦尔。<a id="a-3p"></a>复次由此六界能生能养能长有情色无色身故复施设。<a id="a-3q"></a>能生者。<a id="a-3r"></a>谓识界。<a id="a-3s"></a>能养者谓地水火风界。<a id="a-3t"></a>能长者谓空界。<a id="a-3u"></a>复次由此六界能引能持能增有情色无色身故复施设。<a id="a-3v"></a>能引者谓识界。<a id="a-3w"></a>能持者谓地水火风界。<a id="a-3x"></a>能增者谓空界。<a id="a-3y"></a>复次由此六界是根本有情事。<a id="a-3z"></a>是遍行有情事。<a id="a-40"></a>是无始有情事。<a id="a-41"></a>是无分别有分别有情事故复施设。<a id="a-42"></a>根本有情事者。<a id="a-43"></a>谓欲色界受生有情。<a id="a-44"></a>从结生心乃至死有。<a id="a-45"></a>无此六界无势用时。<a id="a-46"></a>遍行有情事者。<a id="a-47"></a>谓欲色界一切有情从结生心乃至死有。<a id="a-48"></a>无此六界不增上时。<a id="a-49"></a>无始有情事者。<a id="a-4A"></a>谓不可知本际已来诸有情类。<a id="a-4B"></a>从结生心乃至死有。<a id="a-4C"></a>无此六界不作用时无分别有分别有情事者。<a id="a-4D"></a>谓有有情未可分别是男是女。<a id="a-4E"></a>如羯刺蓝頞部昙闭尸揵南位。<a id="a-4F"></a>如是六界亦有势用。<a id="a-4G"></a>或有有情已可分别是男是女钵罗奢佉等位。<a id="a-4H"></a>如是六界亦有势用。<a id="a-4I"></a>尊者妙音作如是说。<a id="a-4J"></a>由此六界得入母胎势用增上故复施设。<a id="a-4K"></a>由如是等种种因缘故。<a id="a-4L"></a>佛世尊于十八界略出少分。<a id="a-4M"></a>施设如是六界差别。</p>
  <p id="a4N">问地界云何。<a id="a-4O"></a>答坚性。<a id="a-4P"></a>虽此地界总是坚性。<a id="a-4Q"></a>而此坚性差别无边。<a id="a-4R"></a>谓内外分坚性各异。<a id="a-4S"></a>内分中坚性者。<a id="a-4T"></a>谓发毛爪齿尘垢皮肉。<a id="a-4U"></a>筋骨脉心脾肾肝肺胃肚肠粪。<a id="a-4V"></a>生藏熟藏手足支节。<a id="a-4W"></a>如是等中所有坚性。<a id="a-4X"></a>此诸坚性有胜有劣。<a id="a-4Y"></a>谓足坚性胜手坚性。<a id="a-4Z"></a>若诸有情少时手行手皮血肉即便坏尽。<a id="a-4a"></a>若以足行尽众同分足皮血肉都无损坏。<a id="a-4b"></a>由此故知内分坚性有胜有劣。<a id="a-4c"></a>外分中坚性者。<a id="a-4d"></a>谓地山砾石塼瓦草木。<a id="a-4e"></a>螺蚌[韅-革+虫]蛤铜铁金银白镴铅锡末尼真珠珊瑚琥珀珂贝璧玉。<a id="a-4f"></a>帝青大青末罗羯多。<a id="a-4g"></a>杵藏石藏飒颇胝迦。<a id="a-4h"></a>及红颇黎吠琉璃等所有坚性。<a id="a-4i"></a>此内外分种种坚性。<a id="a-4j"></a>以相同故略为一聚总名地界。</p>
  <p id="a4k">问水界云何。<a id="a-4l"></a>答湿性。<a id="a-4m"></a>虽此水界总是湿性。<a id="a-4n"></a>而此湿性差别无边。<a id="a-4o"></a>谓内外分湿性各异。<a id="a-4p"></a>内分中湿性者。<a id="a-4q"></a>谓泪污涕唾肪膏髓恼涎胆痰癊脓血尿等所有湿性。<a id="a-4r"></a>外分中湿性者。<a id="a-4s"></a>谓江河池沼泉井沟渠四大海等所有湿性。<a id="a-4t"></a>此内外分种种湿性。<a id="a-4u"></a>以相同故略为一聚总名水界。</p>
  <p id="a4v">问火界云何。<a id="a-4w"></a>答暖性。<a id="a-4x"></a>虽此火界总是暖性。<a id="a-4y"></a>而此暖性差别无边。<a id="a-4z"></a>谓内外分暖性各异。<a id="a-50"></a>内分中暖性者。<a id="a-51"></a>谓身中热等热遍热。<a id="a-52"></a>由此所饮所食所啖。<a id="a-53"></a>皆易消热令身安隐。<a id="a-54"></a>此若增时便成热病。<a id="a-55"></a>外分中暖性者。<a id="a-56"></a>谓炬灯烛陶窖炉等火聚炎焰。<a id="a-57"></a>烧诸城。<a id="a-58"></a>村山林旷野。<a id="a-59"></a>及诸药草日轮未尼天龙宫殿所出火焰。<a id="a-5A"></a>并地狱等诸火暖性。<a id="a-5B"></a>应作是说。<a id="a-5C"></a>内火暖性热于外火。<a id="a-5D"></a>所以者何。<a id="a-5E"></a>若以饮食置釜镬中。<a id="a-5F"></a>下然炽火经一日夜。<a id="a-5G"></a>犹不能令形色变易。<a id="a-5H"></a>如在腹中经须臾顷。<a id="a-5I"></a>此内外分种种暖性以相同故。<a id="a-5J"></a>略为一聚总名火界。</p>
  <p id="a5K">问风界云何。<a id="a-5L"></a>答轻等动性。<a id="a-5M"></a>虽此风界总是动性。<a id="a-5N"></a>而此动性差别无边。<a id="a-5O"></a>谓内外分动性各异。<a id="a-5P"></a>内分中动性者。<a id="a-5Q"></a>谓有上行风有下行风。<a id="a-5R"></a>有住胁风有住腹风。<a id="a-5S"></a>有住背风有如针风。<a id="a-5T"></a>有如刀风。<a id="a-5U"></a>有荜茇罗风有婆呾瑟耻罗风。<a id="a-5V"></a>有婆呾寠拉摩风。<a id="a-5W"></a>有入息风有出息风。<a id="a-5X"></a>有随身分支节行风所有动性。<a id="a-5Y"></a>外分中动性者。<a id="a-5Z"></a>谓有四方风。<a id="a-5a"></a>或有尘风。<a id="a-5b"></a>或无尘风。<a id="a-5c"></a>或毗湿缚风。<a id="a-5d"></a>或吠岚婆风。<a id="a-5e"></a>或小风。<a id="a-5f"></a>或大风。<a id="a-5g"></a>或风轮风等所有动性。<a id="a-5h"></a>此内外分种种动性以相同故。<a id="a-5i"></a>略为一聚总名风界。</p>
  <p id="a5j">问空界云何。<a id="a-5k"></a>答如契经说。<a id="a-5l"></a>有眼穴空。<a id="a-5m"></a>有耳穴空。<a id="a-5n"></a>有鼻穴空。<a id="a-5o"></a>有面门空。<a id="a-5p"></a>有咽喉空。<a id="a-5q"></a>有心中空有心边空。<a id="a-5r"></a>有通饮食处空。<a id="a-5s"></a>有贮饮食处空。<a id="a-5t"></a>有弃饮食处空。<a id="a-5u"></a>有诸支节毛孔等空。<a id="a-5v"></a>是名空界。<a id="a-5w"></a>阿毗达磨作如是说。<a id="a-5x"></a>云何空界。<a id="a-5y"></a>谓邻碍色。<a id="a-5z"></a>碍谓积聚即墙壁等有色。<a id="a-60"></a>近此名邻碍色。<a id="a-61"></a>如墙壁间空。<a id="a-62"></a>丛林间空。<a id="a-63"></a>树叶间空。<a id="a-64"></a>窗牖间空。<a id="a-65"></a>往来处空。<a id="a-66"></a>指间等空。<a id="a-67"></a>是名空界。<a id="a-68"></a>有作是说此文应言云何空界谓邻难除色。<a id="a-69"></a>然色有二种。<a id="a-6A"></a>一者易除谓有情数。<a id="a-6B"></a>二者难除谓无情数。<a id="a-6C"></a>此空界色多近非情墙壁树等。<a id="a-6D"></a>而施设故名邻难除色。<a id="a-6E"></a>旧对法者及此国师。<a id="a-6F"></a>俱说空界处处皆有。<a id="a-6G"></a>谓骨肉筋脉皮血身分。<a id="a-6H"></a>昼夜明闇形显等处皆有此色。<a id="a-6I"></a>问缘空界色眼识生不。<a id="a-6J"></a>有说缘此眼识不生。<a id="a-6K"></a>谓空界色虽眼识境而此眼识毕竟不生。<a id="a-6L"></a>复有说者。<a id="a-6M"></a>缘空界色眼识亦生。<a id="a-6N"></a>问若尔何故见不明了。<a id="a-6O"></a>答此空界色昼为明所覆。<a id="a-6P"></a>夜为闇所覆。<a id="a-6Q"></a>故眼虽见而不明了。</p>
  <p id="a6R">问虚空空界有何差别。<a id="a-6S"></a>答虚空非色空界是色。<a id="a-6T"></a>虚空无见空界有见。<a id="a-6U"></a>虚空无对空界有对。<a id="a-6V"></a>虚空无漏空界有漏。<a id="a-6W"></a>虚空无为空界有为。<a id="a-6X"></a>问若此虚空是无为者。<a id="a-6Y"></a>契经所说当云何通。<a id="a-6Z"></a>如契经说。<a id="a-6a"></a>世尊以手摩扪虚空告苾刍众。<a id="a-6b"></a>岂佛以手摩扪无为而告弟子。<a id="a-6c"></a>答彼于空界说虚空声。<a id="a-6d"></a>非谓虚空手可摩扪。<a id="a-6e"></a>余经亦说。<a id="a-6f"></a>佛告苾刍。<a id="a-6g"></a>若有画师或彼弟子持诸彩色来作是言。<a id="a-6h"></a>我能彩画虚空。<a id="a-6i"></a>作种种文像有是事不。<a id="a-6j"></a>苾刍白佛无有是事。<a id="a-6k"></a>彼亦于空界说虚空声又伽他说。</p>
  <p id="a6l">兽归林薮　　鸟归虚空　　圣归涅槃</p>
  <p id="a6m">法归分别</p>
  <p id="a6n">彼亦于空界。<a id="a-6o"></a>说虚空声。<a id="a-6p"></a>复有颂言。</p>
  <p id="a6q">虚空无鸟迹　　外道无沙门</p>
  <p id="a6r">愚夫乐戏论　　如来则无有</p>
  <p id="a6s">彼亦于空界说虚空声。<a id="a-6t"></a>有余经说。<a id="a-6u"></a>鸟步虚空迹难可现亦不可寻。<a id="a-6v"></a>彼亦于空界说虚空声。<a id="a-6w"></a>有处问虚空而答以空界。<a id="a-6x"></a>如品类足作如是言。<a id="a-6y"></a>云何虚空谓有虚空无障无碍色于中行周遍增长。<a id="a-6z"></a>问何故问虚空而答以空界。<a id="a-70"></a>答虚空微细难可显说。<a id="a-71"></a>空界相粗易可开示。<a id="a-72"></a>以粗显细故作是说。</p>
  <p id="a73">问以何缘故知有虚空。<a id="a-74"></a>尊者世友作如是说。<a id="a-75"></a>以佛说故知有虚空。<a id="a-76"></a>谓契经中。<a id="a-77"></a>佛处处说虚空虚空。<a id="a-78"></a>故知实有。<a id="a-79"></a>问为但信教知有虚空。<a id="a-7A"></a>为此虚空亦现量得。<a id="a-7B"></a>答亦现量得。<a id="a-7C"></a>若无虚空一切有物应无容处。<a id="a-7D"></a>既有容受诸有物处知有虚空。<a id="a-7E"></a>复作是说。<a id="a-7F"></a>以有往来聚集处故知有虚空。<a id="a-7G"></a>若无彼因彼亦不有。<a id="a-7H"></a>言彼因者即是虚空。<a id="a-7I"></a>虚空是彼容受因故。<a id="a-7J"></a>复作是说。<a id="a-7K"></a>容有碍物知有虚空。<a id="a-7L"></a>若无虚空彼无容处。<a id="a-7M"></a>复作是说若无虚空应一切处皆有障碍。<a id="a-7N"></a>既现见有无障碍处故。<a id="a-7O"></a>知虚空决定实有。<a id="a-7P"></a>无障碍相是虚空故。<a id="a-7Q"></a>大德说曰。<a id="a-7R"></a>虚空不可知非所知事故。<a id="a-7S"></a>所知事者色非色性虚空与彼俱不相应。<a id="a-7T"></a>所知事者谓此彼性虚空与彼俱不相应。<a id="a-7U"></a>此虚空名。<a id="a-7V"></a>但是世间分别假立。<a id="a-7W"></a>评曰应作是说。<a id="a-7X"></a>实有虚空非彼不知即谓非有由前教理实有虚空。</p>
  <p id="a7Y">问若尔虚空有何作用。<a id="a-7Z"></a>答虚空无为无有作用。<a id="a-7a"></a>然此能与种种空界作近增上缘。<a id="a-7b"></a>彼种种空界能与种种大种作近增上缘。<a id="a-7c"></a>彼种种大种能与有对造色等作近增上缘。<a id="a-7d"></a>彼有对造色能与心心所法作近增上缘。<a id="a-7e"></a>若无虚空。<a id="a-7f"></a>如是展转因果次第皆不成立。<a id="a-7g"></a>勿有此失。<a id="a-7h"></a>是故虚空体相实有不应拨无。</p>
  <p id="a7i">问识界云何。<a id="a-7j"></a>答五识身及有漏意识。<a id="a-7k"></a>问何故无漏识不立识界耶。<a id="a-7l"></a>答与识界相不相应故。<a id="a-7m"></a>若法能长养诸有。<a id="a-7n"></a>摄益诸有。<a id="a-7o"></a>任持诸有者。<a id="a-7p"></a>立六界中。<a id="a-7q"></a>无漏意识。<a id="a-7r"></a>能损减诸有。<a id="a-7s"></a>散坏诸有。<a id="a-7t"></a>破灭诸有。<a id="a-7u"></a>是故不立在六界中。<a id="a-7v"></a>复次若法能令诸有相续生老病死流转不绝者立六界中。<a id="a-7w"></a>无漏意识与此相违。<a id="a-7x"></a>是故不立在六界中。<a id="a-7y"></a>复次若法是趣苦集行亦是趣有世间生老病死集行者立六界中。<a id="a-7z"></a>无漏意识与此相违。<a id="a-80"></a>是故不立在六界中。<a id="a-81"></a>复次若法是有身见事。<a id="a-82"></a>颠倒事爱事。<a id="a-83"></a>随眠事与贪嗔痴为安足处。<a id="a-84"></a>有垢有毒有秽有刺。<a id="a-85"></a>有过有浊堕在诸有苦集谛摄者立六界中。<a id="a-86"></a>无漏意识与此相违。<a id="a-87"></a>是故不立在六界中。<a id="a-88"></a>尊者世友作是问言。<a id="a-89"></a>此六界中何故不摄无漏意识。<a id="a-8A"></a>即自答言。<a id="a-8B"></a>如是六界从诸漏生。<a id="a-8C"></a>无漏意识不从漏生。<a id="a-8D"></a>复作是说。<a id="a-8E"></a>如是六界能生诸漏。<a id="a-8F"></a>无漏意识不生诸漏。<a id="a-8G"></a>复作是说。<a id="a-8H"></a>如是六界是我执缘。<a id="a-8I"></a>无漏意识非我执缘。<a id="a-8J"></a>复作是说。<a id="a-8K"></a>如是六界是有情依。<a id="a-8L"></a>无漏意识非有情依。<a id="a-8M"></a>复作是说。<a id="a-8N"></a>如是六界是异熟依。<a id="a-8O"></a>无漏意识非异熟依。<a id="a-8P"></a>复作是说如是六界是入胎缘。<a id="a-8Q"></a>无漏意识非入胎缘。<a id="a-8R"></a>复作是说。<a id="a-8S"></a>如是六界无始来有。<a id="a-8T"></a>无漏意识非无始有。<a id="a-8U"></a>大德说曰。<a id="a-8V"></a>如是六界是自体分。<a id="a-8W"></a>无漏意识非。<a id="a-8X"></a>自体分。<a id="a-8Y"></a>胁尊者言。<a id="a-8Z"></a>如是六界是生死依。<a id="a-8a"></a>无漏意识非生死依。<a id="a-8b"></a>由如是等种种因缘无漏意识不立识界。</p>
  <p id="a8c">问蕴取蕴界有何差别。<a id="a-8d"></a>答名即差别。<a id="a-8e"></a>谓名为蕴名为取蕴名为界故。<a id="a-8f"></a>复次于有为法施设蕴于有漏法施设取蕴。<a id="a-8g"></a>于有情数法施设界。<a id="a-8h"></a>复次蕴有流转还灭作用。<a id="a-8i"></a>取蕴唯有流转作用。<a id="a-8j"></a>界有结生入胎作用如是名为蕴取蕴界三种差别。</p>
  <p id="a8k">有二法。<a id="a-8l"></a>谓有色无色法。<a id="a-8m"></a>问何故作此论。<a id="a-8n"></a>答为欲遮遣补特伽罗。<a id="a-8o"></a>及为显示智殊胜故。<a id="a-8p"></a>为欲遮遣补特伽罗者。<a id="a-8q"></a>谓显唯有有色无色法毕竟无实补特伽罗故。<a id="a-8r"></a>及为显示智殊胜者。<a id="a-8s"></a>谓有聪慧殊胜智者。<a id="a-8t"></a>由此二法通达一切。<a id="a-8u"></a>此二遍摄一切法故。<a id="a-8v"></a>由此二缘故作斯论。<a id="a-8w"></a>问有色法云何。<a id="a-8x"></a>答谓十处一处少分。<a id="a-8y"></a>十处者。<a id="a-8z"></a>谓眼耳鼻舌身色声香味触处。<a id="a-90"></a>一处少分者。<a id="a-91"></a>谓法处少分。<a id="a-92"></a>问无色法云何。<a id="a-93"></a>答谓一处一处少分。<a id="a-94"></a>一处者谓意处。<a id="a-95"></a>一处少分者。<a id="a-96"></a>谓法处少分。<a id="a-97"></a>问此中何等名有色法无色法耶。<a id="a-98"></a>答若法有色名体是色者名有色法。<a id="a-99"></a>若法有非色名体非色者名无色法。<a id="a-9A"></a>或有法虽有色名而体非色。<a id="a-9B"></a>如契经说寂静解脱超有色法。<a id="a-9C"></a>至无色法。<a id="a-9D"></a>应知此中有色法者即有色定。<a id="a-9E"></a>又契经说。<a id="a-9F"></a>身证色定具足而住。<a id="a-9G"></a>又如有言。<a id="a-9H"></a>我今正受如是色受。<a id="a-9I"></a>又如佛说。<a id="a-9J"></a>我以如是色经典句付属汝等应正受持。<a id="a-9K"></a>如是等处虽有色名而体非色。<a id="a-9L"></a>若有色名体是色者名有色法。<a id="a-9M"></a>或色体有色用。<a id="a-9N"></a>或色用有色体。<a id="a-9O"></a>或体与相互相有故立有色名。<a id="a-9P"></a>复次若法体是四大种。<a id="a-9Q"></a>或是四大种所造者名有色法。<a id="a-9R"></a>若法体非四大种。<a id="a-9S"></a>或非四大种所造者名无色法。<a id="a-9T"></a>复次若法大种为因及体是所造色者名有色法。<a id="a-9U"></a>若法非大种为因及体非所造色者名无色法。<a id="a-9V"></a>复次若法可种植可增长者名有色法。<a id="a-9W"></a>若法不可种植及不可增长者名无色法。<a id="a-9X"></a>尊者世友作如是说。<a id="a-9Y"></a>有色相者名有色法。<a id="a-9Z"></a>何等名有色相。<a id="a-9a"></a>谓有渐次积集相者名有色相。<a id="a-9b"></a>复作是说。<a id="a-9c"></a>若有渐次散坏相者名有色相。<a id="a-9d"></a>复作是说。<a id="a-9e"></a>若有形质可取相者名有色相。<a id="a-9f"></a>复作是说。<a id="a-9g"></a>若有方所可取相者名有色相。<a id="a-9h"></a>复作是说。<a id="a-9i"></a>若有大小所取相者名有色相。<a id="a-9j"></a>复作是说。<a id="a-9k"></a>若有障碍可取相者名有色相。<a id="a-9l"></a>复作是说。<a id="a-9m"></a>若有怨害可取相者名有色相。<a id="a-9n"></a>复作是说。<a id="a-9o"></a>若有损害可取相者名有色相。<a id="a-9p"></a>复作是说。<a id="a-9q"></a>若增益可取相者名有色相。<a id="a-9r"></a>复次若有三种色相可得名有色相。<a id="a-9s"></a>谓或有色有见有对。<a id="a-9t"></a>或复有色无见有对。<a id="a-9u"></a>或复有色无见无对。<a id="a-9v"></a>复作是说。<a id="a-9w"></a>若有牵来引去相者名有色相。<a id="a-9x"></a>复作是说。<a id="a-9y"></a>有变碍相名有色相。<a id="a-9z"></a>问若有变碍相名有色相者。<a id="a-A0"></a>过去未来极微无表既无变碍应无色相。<a id="a-A1"></a>若无色相体应非色。<a id="a-A2"></a>答彼亦是色得色相故。<a id="a-A3"></a>谓过去色虽今无变碍而曾有变碍。<a id="a-A4"></a>未来色虽今无变碍而当有变碍极微一一虽无变碍而多积集即有变碍。<a id="a-A5"></a>无表自体虽无变碍而彼所依有变碍故亦名变碍。<a id="a-A6"></a>所依者何谓四大种。<a id="a-A7"></a>所依有变碍故无表亦可说有变碍。<a id="a-A8"></a>如树动时影亦随动。<a id="a-A9"></a>复作是说。<a id="a-AA"></a>若有容受障碍相者名有色相。<a id="a-AB"></a>复作是说。<a id="a-AC"></a>若有大种为因相者名有色相。<a id="a-AD"></a>复作是说。<a id="a-AE"></a>无一切色同一色相。<a id="a-AF"></a>所以者何。<a id="a-AG"></a>眼处色相异乃至法处所摄色相异。<a id="a-AH"></a>大德说曰。<a id="a-AI"></a>若有能坏有对色相是有色相。<a id="a-AJ"></a>与前所说色相相违名无色相。<a id="a-AK"></a>若法有此无色相。<a id="a-AL"></a>者名无色法。</p>
  <p id="aAM">问堕法处色。<a id="a-AN"></a>何不摄在十色处中。<a id="a-AO"></a>答若色可以刹那极微而分析者立十色处。<a id="a-AP"></a>堕法处色虽有刹那可分析义。<a id="a-AQ"></a>而无极微可分析义故不摄在十色处中。<a id="a-AR"></a>复次若色可作五识所依及所缘者立十色处。<a id="a-AS"></a>堕法处色不与五识作所依缘故不摄在十色处中。<a id="a-AT"></a>复次若色有障碍可立十色处。<a id="a-AU"></a>堕法处色既无障碍故不摄在十色处中。</p>
  <p id="aAV">问为欲界色多色界色多耶。<a id="a-AW"></a>答若依处说欲界色多色界色少。<a id="a-AX"></a>所以者何。<a id="a-AY"></a>以欲界色摄二处全九处少分。<a id="a-AZ"></a>色界色唯摄九处少分。<a id="a-Aa"></a>若依体说色界色多欲界色少。<a id="a-Ab"></a>所以者何。<a id="a-Ac"></a>以色界身处俱广大故。<a id="a-Ad"></a>谓色界身形量广大过于欲界。<a id="a-Ae"></a>色界处所亦复如是。<a id="a-Af"></a>施设论说。<a id="a-Ag"></a>如从此处至梵众天。<a id="a-Ah"></a>从梵众天至梵辅天。<a id="a-Ai"></a>其量亦尔。<a id="a-Aj"></a>广说乃至。<a id="a-Ak"></a>如从此处至善见天。<a id="a-Al"></a>从善见天。<a id="a-Am"></a>至色究竟其量亦尔。<a id="a-An"></a>故色界色多于欲界。</p>
  <p id="aAo">复有二法。<a id="a-Ap"></a>谓有见无见法。<a id="a-Aq"></a>问何故作此论。<a id="a-Ar"></a>答为欲遮遣补特伽罗。<a id="a-As"></a>及为显示智殊胜故。<a id="a-At"></a>为欲遮遣补特伽罗者。<a id="a-Au"></a>谓显唯有见无见法毕竟无实补特伽罗故。<a id="a-Av"></a>及为显示智殊胜者。<a id="a-Aw"></a>谓有聪慧殊胜智者。<a id="a-Ax"></a>由此二法通达一切。<a id="a-Ay"></a>此二遍摄一切法故。<a id="a-Az"></a>复次为止他宗显正理故。<a id="a-B0"></a>谓或有执一切法皆是有见。<a id="a-B1"></a>如尊者妙音彼作是说。<a id="a-B2"></a>一切法皆是有见慧眼境故。<a id="a-B3"></a>为止彼意显一切法。<a id="a-B4"></a>或是有见或是无见。<a id="a-B5"></a>由此三缘故作斯论。<a id="a-B6"></a>问有见法云何答。<a id="a-B7"></a>一处谓色处。<a id="a-B8"></a>问无见法云何。<a id="a-B9"></a>答十一处。<a id="a-BA"></a>谓余十一处。<a id="a-BB"></a>问有见无见是何义耶。<a id="a-BC"></a>尊者世友作如是说。<a id="a-BD"></a>能现所现及可示现在此在彼是有见义。<a id="a-BE"></a>与此相违是无见义。<a id="a-BF"></a>大德说曰。<a id="a-BG"></a>是眼所照。<a id="a-BH"></a>是眼所行。<a id="a-BI"></a>是眼境界是有见义。<a id="a-BJ"></a>与此相违是无见义。<a id="a-BK"></a>胁尊者言。<a id="a-BL"></a>若有影像明了可见是有见义。<a id="a-BM"></a>与此相违是无见义。<a id="a-BN"></a>问何故有色十一处中唯一色处说名有见。<a id="a-BO"></a>答唯一色处粗显易了。<a id="a-BP"></a>广说如前。<a id="a-BQ"></a>十一色内唯一色处立色处名。<a id="a-BR"></a>此有见法有二十种。<a id="a-BS"></a>谓长短方圆正不正高下。<a id="a-BT"></a>青黄赤白影光明暗云烟尘雾。<a id="a-BU"></a>复有说者。<a id="a-BV"></a>此有二十一。<a id="a-BW"></a>谓前二十种加空一显色。<a id="a-BX"></a>问此二十色内。<a id="a-BY"></a>几有显无形几有显有形。<a id="a-BZ"></a>答二十色内八有显无形。<a id="a-Ba"></a>谓青黄赤白影光明暗。<a id="a-Bb"></a>余十二色有显有形。<a id="a-Bc"></a>有说此中应作四句。<a id="a-Bd"></a>或有色有显无形。<a id="a-Be"></a>谓青黄赤白影光明暗。<a id="a-Bf"></a>此八种色有显可知无形可知故。<a id="a-Bg"></a>或有色有形无显。<a id="a-Bh"></a>谓身表色此有形可知无显可知故。<a id="a-Bi"></a>或有色有显有形。<a id="a-Bj"></a>谓长短方圆正不正高下云烟尘雾。<a id="a-Bk"></a>此十二种有显有形而可知故。<a id="a-Bl"></a>或有色无显无形。<a id="a-Bm"></a>谓除前相。<a id="a-Bn"></a>即空界色。<a id="a-Bo"></a>问水镜等中所有影像为是实有非实有耶。<a id="a-Bp"></a>譬喻者说此非实有。<a id="a-Bq"></a>所以者何。<a id="a-Br"></a>面不入镜镜不在面。<a id="a-Bs"></a>如何镜上有面像生。<a id="a-Bt"></a>阿毗达磨诸论师言。<a id="a-Bu"></a>此是实有是眼所见眼识所缘色处摄故。<a id="a-Bv"></a>问面不入镜镜不在面。<a id="a-Bw"></a>云何实有。<a id="a-Bx"></a>答生色因缘有多种理非一种理故彼非难。<a id="a-By"></a>如缘月光月爱珠器。<a id="a-Bz"></a>得有水生非不实有。<a id="a-C0"></a>彼所生水有水用故。<a id="a-C1"></a>如缘日光及日爱珠牛粪末等。<a id="a-C2"></a>而有火生非不实有。<a id="a-C3"></a>彼所生火有火用故。<a id="a-C4"></a>如缘钻燧及人功力。<a id="a-C5"></a>而有火生非不实有。<a id="a-C6"></a>彼所生火有火用故。<a id="a-C7"></a>如是缘水镜等及人面等有影像生非不实有。<a id="a-C8"></a>所生影像能为所缘生觉念故。<a id="a-C9"></a>问世间所闻诸谷响等。<a id="a-CA"></a>为是实有非实有耶。<a id="a-CB"></a>譬喻者说。<a id="a-CC"></a>此非实有。<a id="a-CD"></a>所以者何。<a id="a-CE"></a>一切音声刹那性故。<a id="a-CF"></a>于此处生即此处灭。<a id="a-CG"></a>刹那顷生自然即灭。<a id="a-CH"></a>如何能至谷等生响。<a id="a-CI"></a>阿毗达磨诸论师言。<a id="a-CJ"></a>此是实有。<a id="a-CK"></a>是耳所闻耳识所缘声处摄故。<a id="a-CL"></a>问声刹那生即此处灭。<a id="a-CM"></a>如何能至谷等生响。<a id="a-CN"></a>答生声因缘非一种理有多种理故彼非难。<a id="a-CO"></a>如缘唇齿舌齶喉等相击出声。<a id="a-CP"></a>彼所出声非不实有。<a id="a-CQ"></a>生耳识故。<a id="a-CR"></a>如是缘声及缘谷等而有响生非不实有。<a id="a-CS"></a>能为所缘生觉念故。</p>
 </body>
</html>