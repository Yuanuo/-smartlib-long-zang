<!doctype html>
<html id="z3IBVfb13w" data-ver="812">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百六十五</h1>
  <h2 id="a2">定蕴第七中缘纳息第二之四</h2>
  <p id="a3">若最初入无漏初静虑。<a id="a-4"></a>乃至广说。<a id="a-5"></a>初有四种。<a id="a-6"></a>一入正性决定初。<a id="a-7"></a>二得果初。<a id="a-8"></a>三离染初。<a id="a-9"></a>四转根初。<a id="a-A"></a>此中依二初作论。<a id="a-B"></a>谓得果及转根。<a id="a-C"></a>得果初者。<a id="a-D"></a>谓得阿罗汉果初尽智时。<a id="a-E"></a>转根初者。<a id="a-F"></a>谓时解脱阿罗汉练根作不动最后解脱道时。<a id="a-G"></a>问何故于四初中但依二初作论。<a id="a-H"></a>答若尔时修一切地功德者。<a id="a-I"></a>此中依之作论。<a id="a-J"></a>唯二初位能如是修故依作论。<a id="a-K"></a>若最初入无漏初静虑。<a id="a-L"></a>尔时所得诸余未来无漏心心所法。<a id="a-M"></a>彼一切当言有寻有伺耶。<a id="a-N"></a>答彼或有寻有伺。<a id="a-O"></a>或无寻唯伺。<a id="a-P"></a>或无寻无伺。<a id="a-Q"></a>有寻有伺者。<a id="a-R"></a>谓所修未至定。<a id="a-S"></a>及初静虑。<a id="a-T"></a>无寻唯伺者。<a id="a-U"></a>谓所修静虑中间。<a id="a-V"></a>无寻无伺者。<a id="a-W"></a>谓所修上三静虑。<a id="a-X"></a>下三无色。<a id="a-Y"></a>若最初入无漏第二静虑。<a id="a-Z"></a>尔时所得诸余未来无漏心心所法。<a id="a-a"></a>彼一切当言喜根相应耶。<a id="a-b"></a>答彼或乐根相应。<a id="a-c"></a>或喜根相应。<a id="a-d"></a>或舍根相应。<a id="a-e"></a>乐根相应者。<a id="a-f"></a>谓所修第三静虑。<a id="a-g"></a>喜根相应者。<a id="a-h"></a>谓所修初及第二静虑。<a id="a-i"></a>舍根相应者。<a id="a-j"></a>谓所修未至定。<a id="a-k"></a>静虑中间。<a id="a-l"></a>第四静虑。<a id="a-m"></a>下三无色。<a id="a-n"></a>若最初入无漏第三静虑。<a id="a-o"></a>尔时所得诸余未来无漏心心所法。<a id="a-p"></a>彼一切当言乐根相应耶。<a id="a-q"></a>答彼或乐根相应。<a id="a-r"></a>或喜根相应。<a id="a-s"></a>或舍根相应。<a id="a-t"></a>义如前释。<a id="a-u"></a>若最初入无漏第四静虑。<a id="a-v"></a>尔时所得诸余未来无漏心心所法。<a id="a-w"></a>彼一切当言舍根相应耶。<a id="a-x"></a>答彼或乐根相应。<a id="a-y"></a>或喜根相应。<a id="a-z"></a>或舍根相应。<a id="a-10"></a>义如前释。<a id="a-11"></a>若最初入无漏空无边处。<a id="a-12"></a>尔时所得诸余未来无漏心心所法。<a id="a-13"></a>彼一切当言空无边处摄耶。<a id="a-14"></a>答彼或空无边处摄。<a id="a-15"></a>或识无边处摄。<a id="a-16"></a>或无所有处摄。<a id="a-17"></a>空无边处摄者。<a id="a-18"></a>谓所修空无边处。<a id="a-19"></a>识无边处摄者。<a id="a-1A"></a>谓所修识无边处。<a id="a-1B"></a>无所有处摄者。<a id="a-1C"></a>谓所修无所有处。<a id="a-1D"></a>若最初入无漏识无边处。<a id="a-1E"></a>尔时所得诸余未来无漏心心所法。<a id="a-1F"></a>彼一切当言识无边处摄耶。<a id="a-1G"></a>答彼或空无边处摄。<a id="a-1H"></a>或识无边处摄。<a id="a-1I"></a>或无所有处摄。<a id="a-1J"></a>义如前释。<a id="a-1K"></a>若最初入无漏无所有处。<a id="a-1L"></a>尔时所得诸余未来无漏心心所法。<a id="a-1M"></a>彼一切当言无所有处摄耶。<a id="a-1N"></a>答彼或空无边处摄。<a id="a-1O"></a>或识无边处摄。<a id="a-1P"></a>或无所有处摄。<a id="a-1Q"></a>义如前释。<a id="a-1R"></a>问何故此中于静虑问相应。<a id="a-1S"></a>于无色问摄。<a id="a-1T"></a>答彼作论者意欲尔故。<a id="a-1U"></a>随彼意而作论。<a id="a-1V"></a>但不违法相便不应责。<a id="a-1W"></a>有说。<a id="a-1X"></a>于静虑无色并应俱问。<a id="a-1Y"></a>而不问者当知此义有余。<a id="a-1Z"></a>有说。<a id="a-1a"></a>为现种种文种种说。<a id="a-1b"></a>由种种文种种说故义则易解。<a id="a-1c"></a>有说。<a id="a-1d"></a>为现二门二略二阶二炬二明二光二种文影。<a id="a-1e"></a>如于静虑说相应。<a id="a-1f"></a>于无色亦尔。<a id="a-1g"></a>如于无色说摄。<a id="a-1h"></a>于静虑亦尔。<a id="a-1i"></a>有说。<a id="a-1j"></a>静虑粗显易见易知。<a id="a-1k"></a>故问相应。<a id="a-1l"></a>无色微细难了难觉。<a id="a-1m"></a>故但问摄。<a id="a-1n"></a>有说。<a id="a-1o"></a>静虑有种种相互不相似。<a id="a-1p"></a>故问相应。<a id="a-1q"></a>无色不尔。<a id="a-1r"></a>故但问摄。<a id="a-1s"></a>有说。<a id="a-1t"></a>静虑有种种受种种根。<a id="a-1u"></a>故问相应。<a id="a-1v"></a>无色不尔。<a id="a-1w"></a>有说。<a id="a-1x"></a>静虑有多功德多胜利。<a id="a-1y"></a>故问相应。<a id="a-1z"></a>无色不尔。<a id="a-20"></a>有说。<a id="a-21"></a>静虑有遍缘智。<a id="a-22"></a>故问相应。<a id="a-23"></a>无色但有缘自上智。<a id="a-24"></a>故但问摄。<a id="a-25"></a>问何故此中于静虑亦摄无色。<a id="a-26"></a>于无色不摄静虑耶。<a id="a-27"></a>答彼作论者意欲尔故。<a id="a-28"></a>乃至广说。<a id="a-29"></a>有说。<a id="a-2A"></a>于静虑无色并应俱摄。<a id="a-2B"></a>而不说摄者当知此义有余。<a id="a-2C"></a>有说。<a id="a-2D"></a>为现种种文种种说。<a id="a-2E"></a>由种种文种种说故义则易解。<a id="a-2F"></a>有说。<a id="a-2G"></a>为现二门二略二影二光。<a id="a-2H"></a>乃至广说。<a id="a-2I"></a>有说。<a id="a-2J"></a>无色依属静虑。<a id="a-2K"></a>以先得静虑后得无色故。<a id="a-2L"></a>于静虑亦摄无色。<a id="a-2M"></a>静虑不依属无色。<a id="a-2N"></a>故于无色不摄静虑。<a id="a-2O"></a>有说。<a id="a-2P"></a>于静虑亦不摄无色。<a id="a-2Q"></a>以无寻无伺等言有别意故。<a id="a-2R"></a>谓无寻无伺者。<a id="a-2S"></a>唯说后三静虑。<a id="a-2T"></a>舍根相应者。<a id="a-2U"></a>唯说未至静虑中间及第四静虑。<a id="a-2V"></a>以静虑无色其相各异。<a id="a-2W"></a>虽互相修而不相摄。<a id="a-2X"></a>有说。<a id="a-2Y"></a>于无色亦应摄静虑。<a id="a-2Z"></a>应作是说。<a id="a-2a"></a>或未至定摄。<a id="a-2b"></a>乃至或无所有处摄。<a id="a-2c"></a>而不说者欲显无色非入静虑加行。<a id="a-2d"></a>以静虑现前不必因无色故。<a id="a-2e"></a>有说。<a id="a-2f"></a>生静虑地能起无色。<a id="a-2g"></a>生无色地。<a id="a-2h"></a>不能起静虑。<a id="a-2i"></a>有说。<a id="a-2j"></a>圣者生静虑后容生无色。<a id="a-2k"></a>生无色后无容生静虑。</p>
  <p id="a2l">是故于静虑摄无色。<a id="a-2m"></a>于无色不摄静虑。</p>
  <p id="a2n">味相应初静虑乃至广说。<a id="a-2o"></a>问何故作此论。<a id="a-2p"></a>答欲止譬喻者意。<a id="a-2q"></a>以彼于缘性中不明了故。<a id="a-2r"></a>说缘非实有。<a id="a-2s"></a>今欲显示诸缘自性。<a id="a-2t"></a>令知诸缘皆是实有。<a id="a-2u"></a>故作斯论。<a id="a-2v"></a>味相应初静虑。<a id="a-2w"></a>与味相应初静虑等为几缘。<a id="a-2x"></a>答与自地味相应为因等无间所缘增上。<a id="a-2y"></a>因者三因。<a id="a-2z"></a>即相应俱有同类因。<a id="a-30"></a>等无间者。<a id="a-31"></a>谓味相应初静虑等无间。<a id="a-32"></a>味相应初静虑现在前。<a id="a-33"></a>所缘者。<a id="a-34"></a>谓味相应初静虑与味相应初静虑为所缘。<a id="a-35"></a>增上者。<a id="a-36"></a>谓不碍生。<a id="a-37"></a>及唯无障。<a id="a-38"></a>此中因缘如种子法。<a id="a-39"></a>等无间缘如开避法。<a id="a-3A"></a>所缘缘如任杖法。<a id="a-3B"></a>增上缘如与欲法。<a id="a-3C"></a>与自地净为等无间。<a id="a-3D"></a>所缘增上等无间者。<a id="a-3E"></a>谓味相应。<a id="a-3F"></a>初静虑等无间净初静虑现在前。<a id="a-3G"></a>如爱见慢疑。<a id="a-3H"></a>上静虑者。<a id="a-3I"></a>烦恼等无间净定现在前。<a id="a-3J"></a>此则总说。<a id="a-3K"></a>若别说者。<a id="a-3L"></a>净有四种。<a id="a-3M"></a>谓顺退分。<a id="a-3N"></a>顺住分。<a id="a-3O"></a>顺胜进分。<a id="a-3P"></a>顺决择分。<a id="a-3Q"></a>此中有说。<a id="a-3R"></a>味相应等无间。<a id="a-3S"></a>唯顺退分现在前。<a id="a-3T"></a>有说。<a id="a-3U"></a>亦起顺住分所缘者。<a id="a-3V"></a>谓味相应初静虑。<a id="a-3W"></a>与净初静虑为所缘。<a id="a-3X"></a>增上者。<a id="a-3Y"></a>谓不碍生及唯无障。<a id="a-3Z"></a>非因者。<a id="a-3a"></a>以染污法与善法非如种子法故。<a id="a-3b"></a>由此义故味相应与自地净。<a id="a-3c"></a>若总说为三缘。<a id="a-3d"></a>若别说或三或二。<a id="a-3e"></a>谓与前二分为三缘。<a id="a-3f"></a>与后二分为二缘。<a id="a-3g"></a>与自地无漏。<a id="a-3h"></a>为所缘增上。<a id="a-3i"></a>所缘者。<a id="a-3j"></a>谓与苦集类忍类智品为所缘。<a id="a-3k"></a>增上者如前说。<a id="a-3l"></a>非因者。<a id="a-3m"></a>有漏法与无漏法非如种子法故。<a id="a-3n"></a>非等无间者。<a id="a-3o"></a>烦恼等无间不起圣道现在前故。<a id="a-3p"></a>由此义故味相应与自地无漏。<a id="a-3q"></a>若总说为二缘。<a id="a-3r"></a>若别说或二或一。<a id="a-3s"></a>谓与苦集类忍智品为二缘。<a id="a-3t"></a>与灭道类忍类智品及一切法忍法智品。<a id="a-3u"></a>为一缘。<a id="a-3v"></a>与净无漏上三静虑为所缘增上。<a id="a-3w"></a>所缘者。<a id="a-3x"></a>彼缘下地味相应故。<a id="a-3y"></a>增上者。<a id="a-3z"></a>谓不碍生及唯无障故。<a id="a-40"></a>非因缘者。<a id="a-41"></a>染于不染非种子法故。<a id="a-42"></a>非等无间缘者。<a id="a-43"></a>已离下染方能起上根本地净无漏故。<a id="a-44"></a>与余为一增上。<a id="a-45"></a>余谓味相应上三静虑。<a id="a-46"></a>及一切无色。<a id="a-47"></a>增上义如前说。<a id="a-48"></a>非因缘者。<a id="a-49"></a>异界地法因果断故。<a id="a-4A"></a>及异类法非种子故。<a id="a-4B"></a>非等无间缘者。<a id="a-4C"></a>已离下染上地染方现前故。<a id="a-4D"></a>及相违故。<a id="a-4E"></a>非所缘者。<a id="a-4F"></a>上地烦恼。<a id="a-4G"></a>及根本无色。<a id="a-4H"></a>不缘下地有漏法故。<a id="a-4I"></a>净初静虑与净初静虑等为几缘。<a id="a-4J"></a>答与自地净为因等无间所缘增上。<a id="a-4K"></a>因者三因。<a id="a-4L"></a>即相应俱有同类因。<a id="a-4M"></a>等无间者。<a id="a-4N"></a>谓净初静虑等无间。<a id="a-4O"></a>净初静虑现在前。<a id="a-4P"></a>所缘者。<a id="a-4Q"></a>谓与净初静虑为所缘。<a id="a-4R"></a>增上义如前说。<a id="a-4S"></a>此即总说。<a id="a-4T"></a>若别说者。<a id="a-4U"></a>净有四分。<a id="a-4V"></a>顺退分与顺退分为四缘。<a id="a-4W"></a>与顺住分亦尔。<a id="a-4X"></a>与余二分为三缘。<a id="a-4Y"></a>除等无间。<a id="a-4Z"></a>顺住分与顺住分为四缘。<a id="a-4a"></a>与顺胜进分亦尔。<a id="a-4b"></a>与顺决择分为三缘。<a id="a-4c"></a>除等无间。<a id="a-4d"></a>与顺退分为三缘。<a id="a-4e"></a>除因缘。<a id="a-4f"></a>胜非劣因故。<a id="a-4g"></a>顺胜进分与顺胜进分为四缘。<a id="a-4h"></a>与顺决择分亦尔。<a id="a-4i"></a>与顺退分。<a id="a-4j"></a>有说。<a id="a-4k"></a>但为所缘增上。<a id="a-4l"></a>顺胜进分无间顺退分不现前故。<a id="a-4m"></a>如是说者。<a id="a-4n"></a>亦现在前。<a id="a-4o"></a>是故与顺退分为三缘。<a id="a-4p"></a>除因缘。<a id="a-4q"></a>以彼劣故。<a id="a-4r"></a>与顺住分亦尔。<a id="a-4s"></a>顺决择分与顺决择分为四缘。<a id="a-4t"></a>与顺退分为所缘增上。<a id="a-4u"></a>与顺住分。<a id="a-4v"></a>有说。<a id="a-4w"></a>但为所缘增上。<a id="a-4x"></a>以顺决择分无间顺住分不现在前故。<a id="a-4y"></a>如是说者。<a id="a-4z"></a>亦现在前。<a id="a-50"></a>是故与彼为三缘。<a id="a-51"></a>除因缘。<a id="a-52"></a>与顺胜进分亦尔。<a id="a-53"></a>与自地无漏。<a id="a-54"></a>为等无间所缘增上。<a id="a-55"></a>等无间者。<a id="a-56"></a>谓净初静虑等无间。<a id="a-57"></a>无漏初静虑现在前。<a id="a-58"></a>此但从顺决择分。<a id="a-59"></a>有说。<a id="a-5A"></a>亦从顺胜进分。<a id="a-5B"></a>所缘者。<a id="a-5C"></a>谓与无漏初静虑为所缘。<a id="a-5D"></a>增上者如前说。<a id="a-5E"></a>非因缘者。<a id="a-5F"></a>有漏法非无漏因故。<a id="a-5G"></a>与自地味相应为等无间所缘增上。<a id="a-5H"></a>等无间者。<a id="a-5I"></a>如爱见慢疑。<a id="a-5J"></a>上静虑者净定等无间烦恼现在前。<a id="a-5K"></a>当知此从顺退分。<a id="a-5L"></a>或顺住分。<a id="a-5M"></a>起由已离未离自地染者。<a id="a-5N"></a>起自地烦恼有差别故。<a id="a-5O"></a>所缘者。<a id="a-5P"></a>味着自地净静虑故。<a id="a-5Q"></a>余如前说。<a id="a-5R"></a>与净无漏第二第三静虑为等无间所缘增上。<a id="a-5S"></a>等无间者。<a id="a-5T"></a>于第二顺次入故。<a id="a-5U"></a>于第三顺起入故。<a id="a-5V"></a>当知从顺胜进分入上净非余。<a id="a-5W"></a>余如前说。<a id="a-5X"></a>与净无漏第四静虑为所缘增上。<a id="a-5Y"></a>无等无间者。<a id="a-5Z"></a>以极远故。<a id="a-5a"></a>余如前说。<a id="a-5b"></a>与余为一增上。<a id="a-5c"></a>余谓味相应三静虑。<a id="a-5d"></a>及一切无色。<a id="a-5e"></a>增上义如前说。<a id="a-5f"></a>是中差别者。<a id="a-5g"></a>谓与净无漏无色。<a id="a-5h"></a>非等无间者。<a id="a-5i"></a>以极远故。<a id="a-5j"></a>余如前说。<a id="a-5k"></a>问亦有等无间缘。<a id="a-5l"></a>谓初静虑善心命终生上地时。<a id="a-5m"></a>此中何故不说。<a id="a-5n"></a>答应说与彼为等无间增上。<a id="a-5o"></a>而不说者。<a id="a-5p"></a>当知义则有余。<a id="a-5q"></a>有说。<a id="a-5r"></a>此定蕴中唯说定善及定烦恼命终。<a id="a-5s"></a>结生但是生善及生烦恼。<a id="a-5t"></a>是故不说。<a id="a-5u"></a>有说。<a id="a-5v"></a>此定蕴中唯说根本善及烦恼命终。<a id="a-5w"></a>结生唯住近分不住根本。<a id="a-5x"></a>是以不说。<a id="a-5y"></a>无漏初静虑与无漏初静虑等为几缘。<a id="a-5z"></a>答与自地无漏为因等无间所缘增上。<a id="a-60"></a>因者三因。<a id="a-61"></a>即相应俱有同类因。<a id="a-62"></a>所缘者。<a id="a-63"></a>谓与道忍道智品为所缘。<a id="a-64"></a>余说如前。<a id="a-65"></a>此即总说。<a id="a-66"></a>若别说者。<a id="a-67"></a>法智品与法智品为四缘。<a id="a-68"></a>与类智品为三缘。<a id="a-69"></a>除所缘。<a id="a-6A"></a>类智品与类智品为四缘。<a id="a-6B"></a>与法智品为三缘。<a id="a-6C"></a>除所缘。<a id="a-6D"></a>苦集灭智品与苦集灭智品为三缘。<a id="a-6E"></a>除所缘。<a id="a-6F"></a>与道智品为四缘。<a id="a-6G"></a>道智品与道智品为四缘。<a id="a-6H"></a>与苦集灭智品为三缘。<a id="a-6I"></a>除所缘。<a id="a-6J"></a>未知当知根品与未知当知根品为四缘。<a id="a-6K"></a>与已知根品亦尔。<a id="a-6L"></a>与具知根品为三缘。<a id="a-6M"></a>除等无间。<a id="a-6N"></a>已知根品与已知根品为四缘。<a id="a-6O"></a>与具知根品亦尔。<a id="a-6P"></a>与未知当知根品为二缘。<a id="a-6Q"></a>除因等无间。<a id="a-6R"></a>除因者。<a id="a-6S"></a>后生于前。<a id="a-6T"></a>生非因故。<a id="a-6U"></a>除等无间者。<a id="a-6V"></a>修道等无间。<a id="a-6W"></a>见道不现在前故。<a id="a-6X"></a>具知根品与具知根品为四缘。<a id="a-6Y"></a>与未知当知根品及已知根品为二缘。<a id="a-6Z"></a>除因等无间。<a id="a-6a"></a>无学法智品与学类智品为一增上。<a id="a-6b"></a>无学类智品与学法智品为一增上。<a id="a-6c"></a>是故以总说故云与自地无漏为四缘。<a id="a-6d"></a>若差别说。<a id="a-6e"></a>则有如是或四三二一。<a id="a-6f"></a>与无漏第二第三静虑。<a id="a-6g"></a>为因等无间所缘增上。<a id="a-6h"></a>以无漏法不堕界故。<a id="a-6i"></a>异地为因缘如前说。<a id="a-6j"></a>与自地净及净第二第三静虑。<a id="a-6k"></a>为等无间所缘增上。<a id="a-6l"></a>此中于自地净。<a id="a-6m"></a>有说。<a id="a-6n"></a>除顺退分与余三分为等无间。<a id="a-6o"></a>有说。<a id="a-6p"></a>唯与后二分为等无间。<a id="a-6q"></a>于上地净亦尔。<a id="a-6r"></a>如是说者。<a id="a-6s"></a>渐次入时。<a id="a-6t"></a>亦与胜进分为等无间。<a id="a-6u"></a>超越入时唯与顺决择分为等无间。<a id="a-6v"></a>问何故超越入时唯顺决择分。<a id="a-6w"></a>与无漏道互为等无间缘。<a id="a-6x"></a>余时不尔。<a id="a-6y"></a>答于超越时。<a id="a-6z"></a>唯有猛盛坚固善根。<a id="a-70"></a>能相引发顺决择分猛盛坚固。<a id="a-71"></a>余分不尔。<a id="a-72"></a>与净第四静虑及净无色。<a id="a-73"></a>为所缘增上。<a id="a-74"></a>以初静虑类智品是无色对治故。<a id="a-75"></a>与净无色亦为所缘。<a id="a-76"></a>余如前说。<a id="a-77"></a>与无漏第四静虑及无漏无色为因所缘增上。<a id="a-78"></a>以无色道类智品亦缘初静虑类智品故。<a id="a-79"></a>余如前说。<a id="a-7A"></a>与余为增上。<a id="a-7B"></a>余谓与一切味相应。<a id="a-7C"></a>增上义如前说。<a id="a-7D"></a>由无漏与味极相违故无等无间。<a id="a-7E"></a>贪不能缘无漏法故非所缘。<a id="a-7F"></a>无漏与染非种子法故非因。<a id="a-7G"></a>问若无漏与味极相违者。<a id="a-7H"></a>云何作增上。<a id="a-7I"></a>答于无间起虽极相违。<a id="a-7J"></a>而正生时去来无障。<a id="a-7K"></a>故得展转互为增上。</p>
  <p id="a7L">味相应。<a id="a-7M"></a>第二静虑与味相应第二静虑等为几缘。<a id="a-7N"></a>答与自地味相应。<a id="a-7O"></a>为因等无间所缘增上。<a id="a-7P"></a>与净初二静虑为等无间所缘增上。<a id="a-7Q"></a>与一切无漏静虑及净第三第四静虑为所缘增上。<a id="a-7R"></a>与余为一增上。<a id="a-7S"></a>余谓味相应初第三第四静虑。<a id="a-7T"></a>及一切无色。<a id="a-7U"></a>此中与净初静虑为等无间者。<a id="a-7V"></a>谓瑜伽师第二静虑净定无间。<a id="a-7W"></a>起诸烦恼。<a id="a-7X"></a>其心热恼如为火烧。<a id="a-7Y"></a>遂即归投净初静虑。<a id="a-7Z"></a>故契经说。<a id="a-7a"></a>宁起厌作。<a id="a-7b"></a>意俱初静虑。<a id="a-7c"></a>不起劣作意俱第二静虑。<a id="a-7d"></a>问彼起何等净初静虑。<a id="a-7e"></a>有说。<a id="a-7f"></a>起顺住分。<a id="a-7g"></a>以易起故。<a id="a-7h"></a>有说。<a id="a-7i"></a>起顺胜进分。<a id="a-7j"></a>防护上地故。<a id="a-7k"></a>又此所说与味相应初静虑为一增上。</p>
  <p id="a7l">问第二静虑染心命终生初静虑。<a id="a-7m"></a>则有等无间缘。<a id="a-7n"></a>何故不说。<a id="a-7o"></a>答应说与彼为等无间增上。<a id="a-7p"></a>而不说者。<a id="a-7q"></a>当知此义有余。<a id="a-7r"></a>有说。<a id="a-7s"></a>此定蕴中唯说定烦恼命终。<a id="a-7t"></a>结生是生烦恼。<a id="a-7u"></a>是故不说。<a id="a-7v"></a>有说。<a id="a-7w"></a>此定蕴中但说根本地烦恼命终。<a id="a-7x"></a>结生唯住近分地烦恼。<a id="a-7y"></a>是故不说。<a id="a-7z"></a>余随所应如前说。<a id="a-80"></a>净第二静虑与净第二静虑等为几缘。<a id="a-81"></a>答与自地净为因等无间所缘增上。<a id="a-82"></a>与一切无漏静虑及净初第三第四静虑。<a id="a-83"></a>并自地味相应。<a id="a-84"></a>为等无间所缘增上。<a id="a-85"></a>与余为一增上。<a id="a-86"></a>此亦如前随应广说。<a id="a-87"></a>无漏第二静虑与无漏第二静虑等为几缘。<a id="a-88"></a>答与一切无漏静虑。<a id="a-89"></a>为因等无间所缘增上。<a id="a-8A"></a>与一切净静虑为等无间所缘增上。<a id="a-8B"></a>与净无色。<a id="a-8C"></a>为所缘增上。<a id="a-8D"></a>与无漏无色。<a id="a-8E"></a>为因所缘增上。<a id="a-8F"></a>与余为一增上。<a id="a-8G"></a>此亦随应广如前说。<a id="a-8H"></a>从第三静虑。<a id="a-8I"></a>乃至非想非非想处。<a id="a-8J"></a>有五三一二问答。<a id="a-8K"></a>广说如本论应知。<a id="a-8L"></a>问如以世俗道离第四静虑及下三无色染时。<a id="a-8M"></a>一切无间道皆缘下地。<a id="a-8N"></a>何故不说第四静虑下三无色味相应净与上地净为所缘耶。<a id="a-8O"></a>答此亦应说。<a id="a-8P"></a>而不说者。<a id="a-8Q"></a>当知有余。<a id="a-8R"></a>有说。<a id="a-8S"></a>此定蕴中唯说根本地。<a id="a-8T"></a>九无间道但是近分地。<a id="a-8U"></a>是故不说。<a id="a-8V"></a>问何等无漏第三第四静虑。<a id="a-8W"></a>与净无漏无色为等无间耶。<a id="a-8X"></a>答唯类智品。<a id="a-8Y"></a>问何故非法智品。<a id="a-8Z"></a>有说。<a id="a-8a"></a>法智品依下缘下故。<a id="a-8b"></a>谓法智品但依欲界。<a id="a-8c"></a>但缘欲界诸行。<a id="a-8d"></a>及彼因彼灭彼对治道。<a id="a-8e"></a>净无漏无色不尔。<a id="a-8f"></a>故法智品非彼等无间缘。<a id="a-8g"></a>有说。<a id="a-8h"></a>法智品但缘欲界及彼灭道。<a id="a-8i"></a>缘欲界及彼灭道无间。<a id="a-8j"></a>不得即缘无色地境。<a id="a-8k"></a>以极远故。<a id="a-8l"></a>由此法智品非无色等无间缘。<a id="a-8m"></a>有说。<a id="a-8n"></a>无色地非法智品所依所缘及地故。<a id="a-8o"></a>谓四静虑虽非法智品所依所缘。<a id="a-8p"></a>而是法智品地。<a id="a-8q"></a>欲界虽非法智品地。<a id="a-8r"></a>而是法智品所依所缘。<a id="a-8s"></a>诸无色地无如是事。<a id="a-8t"></a>故非法智品无间所起。<a id="a-8u"></a>问何故净无漏无色。<a id="a-8v"></a>但缘下地类智品道。<a id="a-8w"></a>非法智品道耶。<a id="a-8x"></a>答法智品道非彼地对治故。<a id="a-8y"></a>问岂不法智品道亦对治彼耶。<a id="a-8z"></a>答虽对治彼而非根本亦非全。<a id="a-90"></a>是故不说。<a id="a-91"></a>谓虽是彼修所断法对治。<a id="a-92"></a>而非彼见所断法对治。<a id="a-93"></a>又虽灭道法智是彼对治。<a id="a-94"></a>而非苦集法智。<a id="a-95"></a>有说。<a id="a-96"></a>类智品是彼主对治。<a id="a-97"></a>法智品是彼客对治故非彼所缘然净无漏静虑无色或下或上无间而起。<a id="a-98"></a>从下起者名顺次顺超。<a id="a-99"></a>从上起者名逆次逆超同类起者名纯。<a id="a-9A"></a>异类起者名杂。<a id="a-9B"></a>地无间者名次地。<a id="a-9C"></a>有间者名超。<a id="a-9D"></a>有间唯能越于一地。<a id="a-9E"></a>是谓此处略毗婆沙。</p>
  <p id="a9F">问所说超定加行云何。<a id="a-9G"></a>答修超定时。<a id="a-9H"></a>彼修定者。<a id="a-9I"></a>先起欲界善心。<a id="a-9J"></a>从此无间入有漏初静虑。<a id="a-9K"></a>次入有漏第二静虑。<a id="a-9L"></a>次第乃至入非想非非想处。<a id="a-9M"></a>从彼还入有漏无所有处。<a id="a-9N"></a>次第乃至复还入有漏初静虑。<a id="a-9O"></a>于此诸地循环修习。<a id="a-9P"></a>令善淳熟如王路已。<a id="a-9Q"></a>复入无漏初静虑。<a id="a-9R"></a>次入无漏第二静虑次第乃至入无漏无所有处。<a id="a-9S"></a>从彼还入无漏。<a id="a-9T"></a>识无边处。<a id="a-9U"></a>次第乃至复还入无漏初静虑。<a id="a-9V"></a>于此诸地循环修习。<a id="a-9W"></a>令善淳熟如王路已。<a id="a-9X"></a>复入有漏初静虑。<a id="a-9Y"></a>从有漏初静虑。<a id="a-9Z"></a>超入有漏第三静虑。<a id="a-9a"></a>从有漏第三静虑。<a id="a-9b"></a>超入有漏空无边处。<a id="a-9c"></a>从有漏空无边处。<a id="a-9d"></a>超入有漏无所有处。<a id="a-9e"></a>从有漏无所有处。<a id="a-9f"></a>还超入有漏空无边处。<a id="a-9g"></a>从有漏空无边处。<a id="a-9h"></a>超入有漏第三静虑。<a id="a-9i"></a>从有漏第三静虑。<a id="a-9j"></a>超入有漏初静虑。<a id="a-9k"></a>于此诸地循环修习。<a id="a-9l"></a>令善淳熟如王路已。<a id="a-9m"></a>复入无漏初静虑。<a id="a-9n"></a>从无漏初静虑。<a id="a-9o"></a>超入无漏第三静虑。<a id="a-9p"></a>从无漏第三静虑。<a id="a-9q"></a>超入无漏空无边处。<a id="a-9r"></a>从无漏空无边处。<a id="a-9s"></a>超入无漏。<a id="a-9t"></a>无所有处。<a id="a-9u"></a>从无漏无所有处。<a id="a-9v"></a>还超入无漏空无边处。<a id="a-9w"></a>从无漏空无边处。<a id="a-9x"></a>超入无漏第三静虑。<a id="a-9y"></a>从无漏第三静虑超入无漏初静虑。<a id="a-9z"></a>于此诸地循环修习。<a id="a-A0"></a>令善淳熟犹如王路。<a id="a-A1"></a>齐此超定加行成满。<a id="a-A2"></a>从此复入有漏初静虑。<a id="a-A3"></a>从有漏初静虑。<a id="a-A4"></a>超入无漏第三静虑。<a id="a-A5"></a>从无漏第三静虑。<a id="a-A6"></a>超入有漏空无边处。<a id="a-A7"></a>从有漏空无边处。<a id="a-A8"></a>超入无漏无所有处。<a id="a-A9"></a>从无漏无所有处。<a id="a-AA"></a>还超入有漏空无边处。<a id="a-AB"></a>从有漏空无边处。<a id="a-AC"></a>超入无漏第三静虑。<a id="a-AD"></a>从无漏第三静虑。<a id="a-AE"></a>超入有漏初静虑。<a id="a-AF"></a>如是名为超定成满。<a id="a-AG"></a>有余师说。<a id="a-AH"></a>修超定时。<a id="a-AI"></a>先起欲界善心。<a id="a-AJ"></a>从此无间入有漏初静虑。<a id="a-AK"></a>次入有漏第二静虑。<a id="a-AL"></a>次第乃至入非想非非想处。<a id="a-AM"></a>从彼还入有漏无所有处。<a id="a-AN"></a>次第乃至复还入有漏初静虑。<a id="a-AO"></a>于此诸地善串习已复入无漏初静虑。<a id="a-AP"></a>次入无漏第二静虑。<a id="a-AQ"></a>次第乃至入无漏无所有处。<a id="a-AR"></a>从彼还入无漏识无边处。<a id="a-AS"></a>次第乃至复还入无漏初静虑。<a id="a-AT"></a>于此诸地善串习已。<a id="a-AU"></a>复入有漏初静虑。<a id="a-AV"></a>次入无漏第二静虑。<a id="a-AW"></a>次入有漏第三静虑。<a id="a-AX"></a>次入无漏第四静虑。<a id="a-AY"></a>次入有漏空无边处。<a id="a-AZ"></a>次入无漏识无边处。<a id="a-Aa"></a>次入有漏无所有处。<a id="a-Ab"></a>从彼还入无漏识无边处。<a id="a-Ac"></a>次第乃至复还入有漏初静虑。<a id="a-Ad"></a>于此诸地善串习已。<a id="a-Ae"></a>复入无漏初静虑。<a id="a-Af"></a>次入有漏第二静虑。<a id="a-Ag"></a>次入无漏第三静虑。<a id="a-Ah"></a>次入有漏第四静虑。<a id="a-Ai"></a>次入无漏空无边处。<a id="a-Aj"></a>次入有漏识无边处。<a id="a-Ak"></a>次入无漏无所有处。<a id="a-Al"></a>次入非想非非想处。<a id="a-Am"></a>从彼还入无漏无所有处。<a id="a-An"></a>次第乃至复还入无漏初静虑。<a id="a-Ao"></a>于此诸地善串习已。<a id="a-Ap"></a>复入有漏初静虑。<a id="a-Aq"></a>从有漏初静虑。<a id="a-Ar"></a>超入有漏第三静虑。<a id="a-As"></a>从有漏第三静虑。<a id="a-At"></a>超入有漏空无边处。<a id="a-Au"></a>从有漏空无边处。<a id="a-Av"></a>超入有漏无所有处。<a id="a-Aw"></a>从有漏无所有处。<a id="a-Ax"></a>还入有漏空无边处。<a id="a-Ay"></a>从有漏空无边处。<a id="a-Az"></a>超入有漏第三静虑。<a id="a-B0"></a>从有漏第三静虑。<a id="a-B1"></a>超入有漏初静虑。<a id="a-B2"></a>于此诸地善串习已。<a id="a-B3"></a>复入无漏初静虑。<a id="a-B4"></a>从无漏初静虑。<a id="a-B5"></a>超入无漏第三静虑。<a id="a-B6"></a>从无漏第三静虑。<a id="a-B7"></a>超入无漏空无边处。<a id="a-B8"></a>从无漏空无边处。<a id="a-B9"></a>超入无漏无所有处。<a id="a-BA"></a>从无漏无所有处。<a id="a-BB"></a>还入无漏空无边处。<a id="a-BC"></a>从无漏空无边处。<a id="a-BD"></a>超入无漏第三静虑。<a id="a-BE"></a>从无漏第三静虑。<a id="a-BF"></a>超入无漏初静虑。<a id="a-BG"></a>于此诸地善串修习。<a id="a-BH"></a>是名超定加行成满。<a id="a-BI"></a>从此复入有漏初静虑从有漏初静虑。<a id="a-BJ"></a>超入无漏第三静虑。<a id="a-BK"></a>从无漏第三静虑。<a id="a-BL"></a>超入有漏空无边处。<a id="a-BM"></a>从有漏空无边处。<a id="a-BN"></a>超入无漏无所有处。<a id="a-BO"></a>从无漏无所有处。<a id="a-BP"></a>还超入有漏空无边处。<a id="a-BQ"></a>从有漏空无边处。<a id="a-BR"></a>超入无漏第三静虑。<a id="a-BS"></a>从无漏第三静虑。<a id="a-BT"></a>超入有漏初静虑。<a id="a-BU"></a>从此复入无漏初静虑。<a id="a-BV"></a>从无漏初静虑。<a id="a-BW"></a>超入有漏第三静虑。<a id="a-BX"></a>从有漏第三静虑。<a id="a-BY"></a>超入无漏空无边处。<a id="a-BZ"></a>从无漏空无边处。<a id="a-Ba"></a>超入有漏无所有处。<a id="a-Bb"></a>从有漏无所有处。<a id="a-Bc"></a>还超入无漏空无边处。<a id="a-Bd"></a>从无漏空无边处。<a id="a-Be"></a>超入有漏第三静虑。<a id="a-Bf"></a>从有漏第三静虑。<a id="a-Bg"></a>超入无漏初静虑。<a id="a-Bh"></a>如是名为超定成满。<a id="a-Bi"></a>复有说者。<a id="a-Bj"></a>前来所说皆是加行。<a id="a-Bk"></a>从此位后自在循环超入诸定。<a id="a-Bl"></a>无所挂碍乃名成满。<a id="a-Bm"></a>然必不能超入第四。<a id="a-Bn"></a>问何故不能超入第四。<a id="a-Bo"></a>答过殑伽沙数诸佛世尊及圣弟子超入诸定法皆如是。<a id="a-Bp"></a>故不应问。<a id="a-Bq"></a>有说。<a id="a-Br"></a>诸超定者本应渐起。<a id="a-Bs"></a>若从彼超法唯超一。<a id="a-Bt"></a>势不过故。<a id="a-Bu"></a>如登梯时亦应渐上。<a id="a-Bv"></a>其有越者莫能越二。<a id="a-Bw"></a>势不及故。<a id="a-Bx"></a>有说。<a id="a-By"></a>后起径路法皆如前故但超一。<a id="a-Bz"></a>谓观行者初超定时。<a id="a-C0"></a>从五入五从四入四。<a id="a-C1"></a>支数等故易可超入。<a id="a-C2"></a>后亦如是故不超二。<a id="a-C3"></a>有说。<a id="a-C4"></a>如所缘缘故唯超一。<a id="a-C5"></a>谓观行者不念作意。<a id="a-C6"></a>于所缘缘唯能超一。<a id="a-C7"></a>问云何观行者于所缘超。<a id="a-C8"></a>答彼由不念作意以初静虑。<a id="a-C9"></a>于九地境一一别缘。<a id="a-CA"></a>于中唯能超缘一地。<a id="a-CB"></a>谓缘欲界无间能上缘初静虑。<a id="a-CC"></a>或第二静虑非余。<a id="a-CD"></a>缘初静虑无间能下缘欲界。<a id="a-CE"></a>上缘第二静虑。<a id="a-CF"></a>或第三静虑非余。<a id="a-CG"></a>缘第二静虑无间能下缘欲界。<a id="a-CH"></a>或初静虑。<a id="a-CI"></a>上缘第三静虑或第四静虑非余。<a id="a-CJ"></a>缘第三静虑无间能下缘初静虑。<a id="a-CK"></a>或第二静虑。<a id="a-CL"></a>上缘第四静虑或空无边处非余。<a id="a-CM"></a>如是乃至缘非想非非想处无间能下缘识无边处。<a id="a-CN"></a>或无所有处非余。<a id="a-CO"></a>如依初定。<a id="a-CP"></a>如是依余定。<a id="a-CQ"></a>随其所应于所缘缘皆应广说。<a id="a-CR"></a>如不能越二地所缘。<a id="a-CS"></a>超定亦尔。<a id="a-CT"></a>故不入第四。<a id="a-CU"></a>问若尔。<a id="a-CV"></a>何故说净解脱次起五心。<a id="a-CW"></a>净解脱心缘于欲界。<a id="a-CX"></a>第四静虑遍行随眠能缘自上乃至有顶。<a id="a-CY"></a>岂非能越二地所缘。<a id="a-CZ"></a>答说不染心不能超二。<a id="a-Ca"></a>彼心是染故不相违。<a id="a-Cb"></a>问如苦法智缘欲界无间起苦类忍。<a id="a-Cc"></a>乃至缘有顶云何说不染污心不能超二。<a id="a-Cd"></a>答彼但是总缘不名为超。<a id="a-Ce"></a>亦俱缘余地故是故非难。</p>
  <p id="aCf">问何处能超定。<a id="a-Cg"></a>答在欲界非色无色。<a id="a-Ch"></a>在人趣非余趣。<a id="a-Ci"></a>在三洲非北洲。<a id="a-Cj"></a>男子女人俱能超定。<a id="a-Ck"></a>尊者僧伽筏苏说曰。<a id="a-Cl"></a>唯赡部洲唯男子能超定。<a id="a-Cm"></a>余洲及女人所依劣故不能。<a id="a-Cn"></a>如是说者。<a id="a-Co"></a>余洲及女人亦能超定。<a id="a-Cp"></a>彼于三摩地亦得心自在故。<a id="a-Cq"></a>问何等补特伽罗能超定。<a id="a-Cr"></a>答是圣者非异生。<a id="a-Cs"></a>是无学非学。<a id="a-Ct"></a>无学中是不时解脱非时解脱。<a id="a-Cu"></a>于不时解脱中。<a id="a-Cv"></a>要得愿智边际定等殊胜功德然后能超。<a id="a-Cw"></a>问何故唯无学不时解脱能超定耶。<a id="a-Cx"></a>答要相续中无诸烦恼。<a id="a-Cy"></a>于定自在乃能超定。<a id="a-Cz"></a>学相续中犹有烦恼。<a id="a-D0"></a>时解脱于定不得自在故并不能超定。<a id="a-D1"></a>问何等善根无间能超定耶。<a id="a-D2"></a>答无量解脱胜处遍处诸通等善根无间皆不能超定。<a id="a-D3"></a>唯无常等行相善根无间能超。<a id="a-D4"></a>所以者何。<a id="a-D5"></a>要猛利增上善根能超定故。</p>
 </body>
</html>