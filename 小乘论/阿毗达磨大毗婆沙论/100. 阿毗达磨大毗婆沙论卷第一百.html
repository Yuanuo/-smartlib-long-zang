<!doctype html>
<html id="z3IBVd612t" data-ver="916">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百</h1>
  <h2 id="a2">智蕴第三中他心智纳息第三之二</h2>
  <p id="a3">诸有情类。<a id="a-4"></a>有流转者有还灭者。<a id="a-5"></a>流转者谓更受生。<a id="a-6"></a>还灭者谓趣涅槃。<a id="a-7"></a>若诸有情生欲色界。<a id="a-8"></a>及诸异生生无色界。<a id="a-9"></a>修他心智者。<a id="a-A"></a>于彼心心所法。<a id="a-B"></a>由二事故得他心智。<a id="a-C"></a>一者能缘。<a id="a-D"></a>二者现起。<a id="a-E"></a>若诸有情已般涅槃。<a id="a-F"></a>及诸圣者生无色界。<a id="a-G"></a>修他心智者。<a id="a-H"></a>于彼心心所法由一事故得他心智。<a id="a-I"></a>谓但能缘不能现起。<a id="a-J"></a>问若诸圣者生无色界。<a id="a-K"></a>能修下地他心智不。<a id="a-L"></a>有说不修。<a id="a-M"></a>以彼毕竟无起义故。<a id="a-N"></a>评曰。<a id="a-O"></a>应作是说。<a id="a-P"></a>虽必不起而彼得修。<a id="a-Q"></a>生上能修下无漏故。<a id="a-R"></a>如法智品不违理故。<a id="a-S"></a>异生生彼无修此义。</p>
  <p id="aT">或有心心所法是佛他心智境非独觉声闻。<a id="a-U"></a>或有心心所法是佛独觉他心智境非诸声闻。<a id="a-V"></a>或有心心所法是佛独觉声闻他心智境。<a id="a-W"></a>如契经说。<a id="a-X"></a>苾刍当知。<a id="a-Y"></a>大雪山中有如是处猕猴与人俱不能行。<a id="a-Z"></a>有如是处。<a id="a-a"></a>猕猴能行人不能行。<a id="a-b"></a>有如是处猕猴与人二俱能行。<a id="a-c"></a>此契经中大雪山者。<a id="a-d"></a>显所知法。<a id="a-e"></a>如是处者。<a id="a-f"></a>显在见道十五刹那。<a id="a-g"></a>猕猴显独觉。<a id="a-h"></a>人显声闻。<a id="a-i"></a>能行不能行显诸他心智。<a id="a-j"></a>然他心智能知同类心心所法非不同类。<a id="a-k"></a>谓有漏者知有漏。<a id="a-l"></a>无漏者知无漏。<a id="a-m"></a>曾得者知曾得。<a id="a-n"></a>未曾得者知未曾得。<a id="a-o"></a>法智品者知法智品。<a id="a-p"></a>类智品者知类智品。<a id="a-q"></a>声闻他心智于见道唯能知二刹那心。<a id="a-r"></a>独觉他心智于见道唯能知三刹那心。<a id="a-s"></a>佛他心智于见道次第能知十五刹那心。<a id="a-t"></a>所以者何。<a id="a-u"></a>佛他心智。<a id="a-v"></a>不由加行而现在前。<a id="a-w"></a>独觉他心智。<a id="a-x"></a>由下加行而得现前。<a id="a-y"></a>声闻他心智。<a id="a-z"></a>由中加行或上加行方现前故。<a id="a-10"></a>谓修观者将入见道。<a id="a-11"></a>声闻欲知彼见道心。<a id="a-12"></a>先修法智品他心智加行。<a id="a-13"></a>彼修观者既入见道。<a id="a-14"></a>此他心智加行已满。<a id="a-15"></a>便能知彼二刹那心。<a id="a-16"></a>谓苦法智忍。<a id="a-17"></a>及苦法智俱心。<a id="a-18"></a>彼修观者入类智品。<a id="a-19"></a>声闻复修类智品他心智加行。<a id="a-1A"></a>经十三刹那加行方满。<a id="a-1B"></a>乃能知彼第十六心。<a id="a-1C"></a>谓本欲知第三心。<a id="a-1D"></a>今乃知彼第十六心。<a id="a-1E"></a>是故声闻他心智唯知见道初二心。<a id="a-1F"></a>若修观者将入见道。<a id="a-1G"></a>独觉欲知彼见道心。<a id="a-1H"></a>先修法智品他心智加行。<a id="a-1I"></a>彼修观者既入见道。<a id="a-1J"></a>此他心智加行已满。<a id="a-1K"></a>便能知彼二刹那心。<a id="a-1L"></a>谓苦法智忍及苦法智俱心。<a id="a-1M"></a>彼修观者入类智品。<a id="a-1N"></a>独觉复修类智品他心智加行。<a id="a-1O"></a>经五刹那加行方满。<a id="a-1P"></a>乃知彼第八心。<a id="a-1Q"></a>谓本欲知彼第三心。<a id="a-1R"></a>今乃知彼集类智俱心。<a id="a-1S"></a>有说。<a id="a-1T"></a>知彼第十五心。<a id="a-1U"></a>经十二刹那加行满故。<a id="a-1V"></a>有说。<a id="a-1W"></a>独觉能知四心。<a id="a-1X"></a>谓知初二及第八第十四心。<a id="a-1Y"></a>有余师说。<a id="a-1Z"></a>能知初二及第十一第十二心。<a id="a-1a"></a>即灭类智忍及灭类智俱心。<a id="a-1b"></a>佛他心智不由加行故。<a id="a-1c"></a>具知彼见道十五刹那心。</p>
  <p id="a1d">佛智于三道皆能知自相共相。<a id="a-1e"></a>独觉智于独觉声闻道。<a id="a-1f"></a>能知自相共相。<a id="a-1g"></a>于佛道能知共相非自相。<a id="a-1h"></a>声闻智于声闻道能知自相共相。<a id="a-1i"></a>于佛独觉道能知共相非自相。<a id="a-1j"></a>问声闻入现观时。<a id="a-1k"></a>于佛独觉道能现观不设尔何失。<a id="a-1l"></a>若能现观。<a id="a-1m"></a>云何声闻他心智不能知佛及独觉心。<a id="a-1n"></a>若不能现观。<a id="a-1o"></a>云何亦得缘彼证净。<a id="a-1p"></a>又应现观时不遍观道谛。<a id="a-1q"></a>答应作是说。<a id="a-1r"></a>声闻入现观时。<a id="a-1s"></a>于佛独觉道亦能现观。<a id="a-1t"></a>问若尔云何声闻他心智不能知佛及独觉心。<a id="a-1u"></a>答入现观时知彼共相非自相故。<a id="a-1v"></a>能现观他心智唯知自相故。<a id="a-1w"></a>彼他心智。<a id="a-1x"></a>不知佛及独觉心。</p>
  <p id="a1y">问一有情相续中所有他心智。<a id="a-1z"></a>能知一切有情随其所应心心所法。<a id="a-20"></a>此智于彼为知总物类。<a id="a-21"></a>为知别刹那。<a id="a-22"></a>设尔何失。<a id="a-23"></a>若知总物类非别刹那者。<a id="a-24"></a>于别刹那云何能知。<a id="a-25"></a>若知别刹那者。<a id="a-26"></a>云何此智所依非多。<a id="a-27"></a>谓我他心智聚。<a id="a-28"></a>有二十一法缘一有情一刹那受。<a id="a-29"></a>如一刹那受。<a id="a-2A"></a>一切刹那受亦尔。<a id="a-2B"></a>如受刹那无量无边。<a id="a-2C"></a>诸余一切心心所法刹那亦尔。<a id="a-2D"></a>如一有情心心所法刹那无量无边。<a id="a-2E"></a>诸余一切有情心心所法刹那亦尔。<a id="a-2F"></a>如是我心心所法则为多。<a id="a-2G"></a>余一切有情由智多故所依亦多。<a id="a-2H"></a>有作是说。<a id="a-2I"></a>知总物类非别刹那。<a id="a-2J"></a>问若尔于别刹那云何能知。<a id="a-2K"></a>答无有是处。<a id="a-2L"></a>然为分别。<a id="a-2M"></a>假使能知物类智尽。<a id="a-2N"></a>于余刹那不复欲知。<a id="a-2O"></a>设复欲知亦不能知。<a id="a-2P"></a>智若未尽欲知即知。<a id="a-2Q"></a>又物类智于诸刹那不欲别知。<a id="a-2R"></a>设欲别知亦不能知。<a id="a-2S"></a>诸欲知者唯于物类。<a id="a-2T"></a>复有说者。<a id="a-2U"></a>知别刹那。<a id="a-2V"></a>问若尔云何此智所依非多。<a id="a-2W"></a>答无如是失。<a id="a-2X"></a>此彼等故。<a id="a-2Y"></a>如我他心智聚二十一法。<a id="a-2Z"></a>有无量无边刹那。<a id="a-2a"></a>于余一切有情一切心心所法。<a id="a-2b"></a>一一刹那别别能缘。<a id="a-2c"></a>如是诸余一切有情他心智聚。<a id="a-2d"></a>亦各有无量无边刹那。<a id="a-2e"></a>于余一切有情一切心心所法。<a id="a-2f"></a>一一刹那别别能缘。<a id="a-2g"></a>故智所依无偏多失。<a id="a-2h"></a>评曰。<a id="a-2i"></a>应知此中后说为善。<a id="a-2j"></a>心心所法所缘定故。</p>
  <p id="a2k">问诸他心智。<a id="a-2l"></a>为能通缘三世。<a id="a-2m"></a>为但缘现在耶。<a id="a-2n"></a>答诸他心智但缘现在。<a id="a-2o"></a>问若尔论说当云何通。<a id="a-2p"></a>如说过去未来法九智知。<a id="a-2q"></a>除灭智。<a id="a-2r"></a>答应作是说。<a id="a-2s"></a>过去未来法八智知。<a id="a-2t"></a>除灭智。<a id="a-2u"></a>他心智现在法九智知。<a id="a-2v"></a>除灭智。<a id="a-2w"></a>而不作是说者。<a id="a-2x"></a>应知有别意趣。<a id="a-2y"></a>谓彼种类九智所知。<a id="a-2z"></a>若在过去即是过去他心智所知。<a id="a-30"></a>亦是未来不生法。<a id="a-31"></a>他心智所知。<a id="a-32"></a>若在未来唯是未来他心智所知。<a id="a-33"></a>若在现在即是现在他心智所知。<a id="a-34"></a>亦是未来不生法他心智所知。<a id="a-35"></a>依此意说过去未来法是九智所知。<a id="a-36"></a>不说过去未来法是现在他心智所知。<a id="a-37"></a>复有欲令他心智现在前时能知他相续三刹那心。<a id="a-38"></a>谓现在前者。<a id="a-39"></a>次前灭者次后生者。<a id="a-3A"></a>论依此说亦不相违。<a id="a-3B"></a>评曰。<a id="a-3C"></a>彼不应作是说。<a id="a-3D"></a>以他心智唯知现在他心心所。<a id="a-3E"></a>非余法故。<a id="a-3F"></a>问诸他心智为缘一物。<a id="a-3G"></a>为缘俱生心心所聚。<a id="a-3H"></a>设尔何过。<a id="a-3I"></a>若缘一物。<a id="a-3J"></a>契经所说当云何通。<a id="a-3K"></a>如契经说。<a id="a-3L"></a>于有贪心如实知此是有贪心。<a id="a-3M"></a>乃至广说。<a id="a-3N"></a>若于一时知贪及心岂非缘聚。<a id="a-3O"></a>余经所说复云何通。<a id="a-3P"></a>如世尊说。<a id="a-3Q"></a>我一作意遍知苾刍僧诸心之所念。<a id="a-3R"></a>若缘聚者。<a id="a-3S"></a>云何他心智有三念住别。<a id="a-3T"></a>答应作是说。<a id="a-3U"></a>一刹那顷他心智起但缘一物。<a id="a-3V"></a>问若尔契经所说当云何通。<a id="a-3W"></a>如说。<a id="a-3X"></a>于有贪心如实知此是有贪心耶。<a id="a-3Y"></a>答有贪心者。<a id="a-3Z"></a>谓贪相应心。<a id="a-3a"></a>然知贪时不即知心。<a id="a-3b"></a>若知心时不复知贪。<a id="a-3c"></a>如观有垢衣。<a id="a-3d"></a>若观垢时则不观衣。<a id="a-3e"></a>若观衣时不复观垢。<a id="a-3f"></a>此亦如是。<a id="a-3g"></a>故不相违。<a id="a-3h"></a>问若尔余经所说复云何通。<a id="a-3i"></a>如世尊说。<a id="a-3j"></a>我一作意遍知苾刍僧诸心之所念耶。<a id="a-3k"></a>答彼经不说他心智但说比智。<a id="a-3l"></a>谓佛先以一他心智观一苾刍心所念已。<a id="a-3m"></a>后以比智总观苾刍僧诸心之所念。<a id="a-3n"></a>知彼皆住寂静正行。<a id="a-3o"></a>有作是说。<a id="a-3p"></a>此非他心智。<a id="a-3q"></a>亦非比智。<a id="a-3r"></a>乃是愿智。<a id="a-3s"></a>总知苾刍诸心所念。<a id="a-3t"></a>复有说者。<a id="a-3u"></a>此非他心智。<a id="a-3v"></a>亦非比智及愿智。<a id="a-3w"></a>然世尊尽智现在前时得。<a id="a-3x"></a>欲界如是种类未曾得无覆无记心心所法。<a id="a-3y"></a>不入静虑亦不起通。<a id="a-3z"></a>一作意时由此则能遍知苾刍僧诸心之所念。<a id="a-40"></a>有说。<a id="a-41"></a>此是欲界善心尽智时得。<a id="a-42"></a>谓胜思慧。<a id="a-43"></a>有余师说。<a id="a-44"></a>诸他心智能缘俱生心心所聚。<a id="a-45"></a>问若尔云何他心智有三念住别。<a id="a-46"></a>答初引发时有三念住。<a id="a-47"></a>后成满时总缘俱起心心所法。<a id="a-48"></a>作杂缘法念住。<a id="a-49"></a>评曰。<a id="a-4A"></a>一切他心智。<a id="a-4B"></a>一刹那顷但缘一法。<a id="a-4C"></a>唯缘实物。<a id="a-4D"></a>唯观自相。<a id="a-4E"></a>唯观现在时。<a id="a-4F"></a>唯观他相续。<a id="a-4G"></a>唯观心心所。<a id="a-4H"></a>不在见道。<a id="a-4I"></a>非空无相三摩地俱。<a id="a-4J"></a>亦非尽智无生智摄。<a id="a-4K"></a>无间道中不修不起是容豫道种类摄故。</p>
  <p id="a4L">云何宿住随念智。<a id="a-4M"></a>答若智修所成是修果依止修已得不失。<a id="a-4N"></a>能现忆知诸宿住事。<a id="a-4O"></a>种种相状及所言说。<a id="a-4P"></a>是谓宿住随念智。<a id="a-4Q"></a>此中若智修所成者。<a id="a-4R"></a>谓修所成慧为自性故。<a id="a-4S"></a>是修果者。<a id="a-4T"></a>谓是四支五支静虑果故。<a id="a-4U"></a>依止修者。<a id="a-4V"></a>谓依数习而成就故。<a id="a-4W"></a>已得不失者。<a id="a-4X"></a>已证得不舍故。<a id="a-4Y"></a>问何故不说未得已失。<a id="a-4Z"></a>答应说而不说者。<a id="a-4a"></a>当知此义有余。<a id="a-4b"></a>复次若由此智说名成就宿住通者。<a id="a-4c"></a>此中说之。<a id="a-4d"></a>未得已失。<a id="a-4e"></a>诸宿住智无如是义。<a id="a-4f"></a>是故不说。<a id="a-4g"></a>能现忆知诸宿住事者。<a id="a-4h"></a>谓此智能明了忆知过去生中。<a id="a-4i"></a>欲色界自他相续等事。<a id="a-4j"></a>种种相状及所言说者。<a id="a-4k"></a>谓生本死有名种种相状。<a id="a-4l"></a>可显示彼相状别故。<a id="a-4m"></a>中有名所言说。<a id="a-4n"></a>中有微细但可言说。<a id="a-4o"></a>不可示其相状别故。<a id="a-4p"></a>有作是说。<a id="a-4q"></a>中有名种种相状。<a id="a-4r"></a>似本有故。<a id="a-4s"></a>生本死有名所言说。<a id="a-4t"></a>可说彼为刹帝利等种姓别故。<a id="a-4u"></a>又本有时能起种种言论事故。<a id="a-4v"></a>复有说者。<a id="a-4w"></a>种种相状者。<a id="a-4x"></a>略显前生事。<a id="a-4y"></a>及所言说者广显前生事。<a id="a-4z"></a>有余师说。<a id="a-50"></a>种种相状者。<a id="a-51"></a>显过去世所诠表事。<a id="a-52"></a>及所言说者显过去世能诠表事。<a id="a-53"></a>如契经说。<a id="a-54"></a>佛告阿难。<a id="a-55"></a>若有相状及有言说可施设。<a id="a-56"></a>有色身名身。<a id="a-57"></a>若无相状及无言说可施设。<a id="a-58"></a>有增语触有对触不。<a id="a-59"></a>阿难白佛。<a id="a-5A"></a>不也。<a id="a-5B"></a>世尊此中内六处名相状。<a id="a-5C"></a>外六处名言说。<a id="a-5D"></a>有作是说。<a id="a-5E"></a>外六处名相状。<a id="a-5F"></a>内六处名言说。<a id="a-5G"></a>所以者何。<a id="a-5H"></a>依内六处可说六识及触言故。<a id="a-5I"></a>谓说名眼识眼触乃至意识意触。<a id="a-5J"></a>又契经说。<a id="a-5K"></a>由如是相状入初静虑具足住。<a id="a-5L"></a>此中相者谓加行相。<a id="a-5M"></a>状者谓所缘状。<a id="a-5N"></a>如论所说。<a id="a-5O"></a>除前相者相谓所名。<a id="a-5P"></a>如伽他说。</p>
  <p id="a5Q">若成就八智　　十六行相者</p>
  <p id="a5R">如赡部真金　　无能说其过</p>
  <p id="a5S">此中相声说无漏慧。<a id="a-5T"></a>应知此中诸宿住事。<a id="a-5U"></a>种种相状及所言说。<a id="a-5V"></a>皆显宿住随念智境。<a id="a-5W"></a>即欲色界过去生中。<a id="a-5X"></a>自他所更有漏五蕴。</p>
  <p id="a5Y">此宿住随念智。<a id="a-5Z"></a>或应说一。<a id="a-5a"></a>谓宿住随念智通明力。<a id="a-5b"></a>或应说二。<a id="a-5c"></a>谓曾得未曾得。<a id="a-5d"></a>或应说三。<a id="a-5e"></a>谓下中上三品。<a id="a-5f"></a>或应说四。<a id="a-5g"></a>谓四静虑果。<a id="a-5h"></a>或应说六。<a id="a-5i"></a>谓曾得未曾得各有三品。<a id="a-5j"></a>或应说八。<a id="a-5k"></a>谓四静虑果各有曾得未曾得。<a id="a-5l"></a>或应说九。<a id="a-5m"></a>谓下下品乃至上上品。<a id="a-5n"></a>或应说十二。<a id="a-5o"></a>谓四静虑果各有三品。<a id="a-5p"></a>或应说十八。<a id="a-5q"></a>谓曾得未曾得各有九品。<a id="a-5r"></a>或应说二十四。<a id="a-5s"></a>谓四静虑果各有曾得未曾得。<a id="a-5t"></a>此复各有三品。<a id="a-5u"></a>或应说三十六。<a id="a-5v"></a>谓四静虑果各有九品。<a id="a-5w"></a>或应说七十二。<a id="a-5x"></a>谓四静虑果各有曾得未曾得此复各有九品。<a id="a-5y"></a>若以在身刹那分别应说无量无边。<a id="a-5z"></a>此中总说一宿住随念智。<a id="a-60"></a>问此宿住随念智以何为自性。<a id="a-61"></a>答以慧为自性。<a id="a-62"></a>是谓宿住随念智自性。<a id="a-63"></a>我物自体相分本性。</p>
  <p id="a64">已说自性。<a id="a-65"></a>所以今当说。<a id="a-66"></a>问何故名宿住随念智。<a id="a-67"></a>宿住随念智是何义耶。<a id="a-68"></a>答诸过去生有漏五蕴名为宿住。<a id="a-69"></a>随念势力而能知彼。<a id="a-6A"></a>故名宿住随念智。<a id="a-6B"></a>谓此聚中虽有多法。<a id="a-6C"></a>而念力增故说随念。<a id="a-6D"></a>如四念住虽慧为体。<a id="a-6E"></a>而念力增故名念住。<a id="a-6F"></a>如持息念虽慧为体。<a id="a-6G"></a>而念力增名持息念。<a id="a-6H"></a>如本性念生智。<a id="a-6I"></a>虽慧为体。<a id="a-6J"></a>而念力增名本性念生智。<a id="a-6K"></a>如伏除色想虽慧为体。<a id="a-6L"></a>而想力增名伏除色想。<a id="a-6M"></a>此亦如是虽体是慧。<a id="a-6N"></a>而念力增名宿住随念智。</p>
  <p id="a6O">此宿住随念智。<a id="a-6P"></a>界者是色界。<a id="a-6Q"></a>问何故无色界无宿住随念智耶。<a id="a-6R"></a>答非田器故。<a id="a-6S"></a>乃至广说。<a id="a-6T"></a>复次宿住随念智依色引发。<a id="a-6U"></a>无色界无色故无此智。<a id="a-6V"></a>地者唯在四根本静虑。<a id="a-6W"></a>非近分无色。<a id="a-6X"></a>彼地不能发五通故。<a id="a-6Y"></a>问静虑中间诸宿住事。<a id="a-6Z"></a>依何地智能随念知。<a id="a-6a"></a>有作是说。<a id="a-6b"></a>初静虑上品随念智能知。<a id="a-6c"></a>复有说者。<a id="a-6d"></a>第二静虑下品随念智能知。<a id="a-6e"></a>评曰。<a id="a-6f"></a>应作是说。<a id="a-6g"></a>初静虑三品随念智皆能知。<a id="a-6h"></a>所以者何。<a id="a-6i"></a>一地摄故。<a id="a-6j"></a>所依者唯依欲色界身起。<a id="a-6k"></a>行相者作不明了行相。<a id="a-6l"></a>非十六行相摄故。<a id="a-6m"></a>所缘者初静虑宿住随念智。<a id="a-6n"></a>缘欲界初静虑前际有漏五蕴。<a id="a-6o"></a>乃至第四静虑宿住随念智。<a id="a-6p"></a>缘欲界四静虑前际有漏五蕴。<a id="a-6q"></a>此智不能缘无色界诸宿住事。<a id="a-6r"></a>彼地胜故。<a id="a-6s"></a>如初静虑宿住随念智。<a id="a-6t"></a>不知第二静虑以上诸宿住事。<a id="a-6u"></a>乃至第三静虑宿住随念智。<a id="a-6v"></a>不知第四静虑以上诸宿住事。<a id="a-6w"></a>是故第四静虑宿住随念智。<a id="a-6x"></a>不知无色界诸宿住事。<a id="a-6y"></a>问曾生欲色界所起无色界诸宿住事。<a id="a-6z"></a>是此智所缘不。<a id="a-70"></a>答非此智所缘。<a id="a-71"></a>如不知果。<a id="a-72"></a>因亦尔故。<a id="a-73"></a>问若宿住随念智。<a id="a-74"></a>不能知无色界宿住事者。<a id="a-75"></a>契经所说当云何通。<a id="a-76"></a>如契经说。<a id="a-77"></a>世尊于过去诸宿住事。<a id="a-78"></a>若有色若无色。<a id="a-79"></a>若有想若无想。<a id="a-7A"></a>种种相状及所言说皆能忆知。<a id="a-7B"></a>有作是说。<a id="a-7C"></a>若有色者。<a id="a-7D"></a>谓欲色界生本死有色相粗故。<a id="a-7E"></a>若无色者。<a id="a-7F"></a>谓中有位色微细故。<a id="a-7G"></a>评曰。<a id="a-7H"></a>彼不应作是说。<a id="a-7I"></a>所以者何。<a id="a-7J"></a>若作是说。<a id="a-7K"></a>声闻亦知与佛何异。<a id="a-7L"></a>而舍利子以此赞佛无上德耶。<a id="a-7M"></a>应作是说。<a id="a-7N"></a>若有色者。<a id="a-7O"></a>谓欲色界。<a id="a-7P"></a>若无色者。<a id="a-7Q"></a>谓无色界。<a id="a-7R"></a>然佛不以宿住随念智忆知无色界诸宿住事。<a id="a-7S"></a>但以比智知无色界诸宿住事。<a id="a-7T"></a>问若尔外道及诸声闻亦有比智与佛何异。<a id="a-7U"></a>而舍利子以此赞佛无上德耶。<a id="a-7V"></a>答应知比智略有三种。<a id="a-7W"></a>一外道。<a id="a-7X"></a>二声闻。<a id="a-7Y"></a>三佛。<a id="a-7Z"></a>外道欲观诸宿住事。<a id="a-7a"></a>若观欲色界或二万劫不见。<a id="a-7b"></a>或四万劫不见。<a id="a-7c"></a>或六万劫不见。<a id="a-7d"></a>或八万劫不见。<a id="a-7e"></a>便谓断灭。<a id="a-7f"></a>声闻欲观诸宿住事。<a id="a-7g"></a>若观欲色界二万劫不见。<a id="a-7h"></a>便谓彼生空无边处。<a id="a-7i"></a>而彼或生上地寿量不尽而死。<a id="a-7j"></a>若观欲色界四万劫不见。<a id="a-7k"></a>便谓彼生识无边处。<a id="a-7l"></a>而彼或再生空无边处。<a id="a-7m"></a>或生上地寿量不尽而死。<a id="a-7n"></a>若观欲色界六万劫不见。<a id="a-7o"></a>便谓彼生无所有处。<a id="a-7p"></a>而彼或三生空无边处。<a id="a-7q"></a>或一生半生识无边处。<a id="a-7r"></a>或生非想非非想处寿量不尽而死。<a id="a-7s"></a>若观欲色界八万劫不见。<a id="a-7t"></a>便谓彼生非想非非想处。<a id="a-7u"></a>而彼或四生空无边处。<a id="a-7v"></a>或再生识无边处。<a id="a-7w"></a>或一生一分生无所有处。<a id="a-7x"></a>世尊欲观诸宿住事。<a id="a-7y"></a>若观欲色界命终时心。<a id="a-7z"></a>或结生时心。<a id="a-80"></a>即如实知。<a id="a-81"></a>如是有情当生空无边处。<a id="a-82"></a>或从彼殁。<a id="a-83"></a>如是有情当生识无边处。<a id="a-84"></a>或从彼殁。<a id="a-85"></a>如是有情当生无所有处。<a id="a-86"></a>或从彼殁。<a id="a-87"></a>如是有情当生非想非非想处。<a id="a-88"></a>或从彼殁。<a id="a-89"></a>于此四处或寿量尽而死。<a id="a-8A"></a>或寿量不尽而死。<a id="a-8B"></a>皆如实知。<a id="a-8C"></a>是故外道比智谓彼断灭。<a id="a-8D"></a>声闻比智或如其事或不如其事。<a id="a-8E"></a>佛比智明净胜妙皆如实知。<a id="a-8F"></a>内法异生及诸独觉。<a id="a-8G"></a>比智无色诸宿住事。<a id="a-8H"></a>如诸声闻应知其相。<a id="a-8I"></a>问第四静虑所起宿住随念智。<a id="a-8J"></a>为一刹那总缘五地诸宿住事。<a id="a-8K"></a>为地地别缘。<a id="a-8L"></a>设尔何失。<a id="a-8M"></a>若总缘五地。<a id="a-8N"></a>云何粗细一时能知。<a id="a-8O"></a>若地地别缘。<a id="a-8P"></a>何故说此能缘五地。<a id="a-8Q"></a>答应作是说。<a id="a-8R"></a>地地别缘。<a id="a-8S"></a>问若尔何故说此能缘五地。<a id="a-8T"></a>答但说此智能缘五地。<a id="a-8U"></a>不说一时斯有何失。<a id="a-8V"></a>下三静虑准此应知。<a id="a-8W"></a>有作是说。<a id="a-8X"></a>若初引起地地别缘。<a id="a-8Y"></a>若至成满时能总缘五地。<a id="a-8Z"></a>念住者唯是杂缘法念住。<a id="a-8a"></a>尊者妙音作如是说。<a id="a-8b"></a>通四念住。<a id="a-8c"></a>如契经说。<a id="a-8d"></a>我念过去受乐受苦。<a id="a-8e"></a>既念知乐苦即是受念处。<a id="a-8f"></a>评曰。<a id="a-8g"></a>应作是说。<a id="a-8h"></a>念过去世诸乐苦具名受乐苦。<a id="a-8i"></a>非但缘受故彼非证。<a id="a-8j"></a>然宿住随念智。<a id="a-8k"></a>总观前生分位差别。<a id="a-8l"></a>唯是杂缘法念住摄。<a id="a-8m"></a>智者唯是世俗智。<a id="a-8n"></a>尊者妙音作如是说。<a id="a-8o"></a>此通六智。<a id="a-8p"></a>谓八智中除他心智及灭智。<a id="a-8q"></a>除他心智者。<a id="a-8r"></a>彼缘现在。<a id="a-8s"></a>此缘过去故。<a id="a-8t"></a>除灭智者彼缘无为。<a id="a-8u"></a>此缘有为故。<a id="a-8v"></a>评曰。<a id="a-8w"></a>应作是说。<a id="a-8x"></a>此唯世俗智缘前际事故。<a id="a-8y"></a>三摩地俱者。<a id="a-8z"></a>非三摩地俱。<a id="a-90"></a>唯有漏故。<a id="a-91"></a>根相应者。<a id="a-92"></a>三根相应。<a id="a-93"></a>谓乐喜舍。<a id="a-94"></a>三世者是三世。<a id="a-95"></a>缘三世者。<a id="a-96"></a>过去现在者缘过去。<a id="a-97"></a>未来者缘三种。<a id="a-98"></a>善不善无记者。<a id="a-99"></a>唯是善。<a id="a-9A"></a>缘善不善无记者。<a id="a-9B"></a>缘三种。<a id="a-9C"></a>系不系者。<a id="a-9D"></a>唯色界系。<a id="a-9E"></a>缘系不系者。<a id="a-9F"></a>唯缘欲色界系。<a id="a-9G"></a>学无学非学非无学者。<a id="a-9H"></a>唯非学非无学。<a id="a-9I"></a>缘学无学非学非无学者。<a id="a-9J"></a>唯缘非学非无学。<a id="a-9K"></a>见修所断不断者。<a id="a-9L"></a>唯修所断。<a id="a-9M"></a>缘见修所断不断者。<a id="a-9N"></a>缘见修所断。<a id="a-9O"></a>缘名缘义者。<a id="a-9P"></a>通缘名义。<a id="a-9Q"></a>缘自他相续非相续者。<a id="a-9R"></a>缘自他相续。<a id="a-9S"></a>加行离染得者。<a id="a-9T"></a>通加行离染得。<a id="a-9U"></a>离染得者。<a id="a-9V"></a>谓初静虑者。<a id="a-9W"></a>离欲界染时得。<a id="a-9X"></a>乃至第四静虑者。<a id="a-9Y"></a>离第三静虑染时得。<a id="a-9Z"></a>或离自地上地染时亦容修得。<a id="a-9a"></a>加行得者。<a id="a-9b"></a>谓修胜进加行时得。<a id="a-9c"></a>及起加行令现在前。<a id="a-9d"></a>谓诸声闻以中上品加行。<a id="a-9e"></a>独觉唯以下品加行。<a id="a-9f"></a>佛不以加行能现在前。<a id="a-9g"></a>此所得者。<a id="a-9h"></a>唯修所成。<a id="a-9i"></a>在定有故。<a id="a-9j"></a>曾得本曾得者。<a id="a-9k"></a>一切圣者及内法异生。<a id="a-9l"></a>皆通曾得未曾得。<a id="a-9m"></a>外法异生唯是曾得。<a id="a-9n"></a>有作是说。<a id="a-9o"></a>住最后有异生及诸圣者。<a id="a-9p"></a>通曾得未曾得。<a id="a-9q"></a>诸余异生唯是曾得。</p>
  <p id="a9r">问修宿住随念智加行云何。<a id="a-9s"></a>答施设论说。<a id="a-9t"></a>初修业者。<a id="a-9u"></a>于世俗定已得自在。<a id="a-9v"></a>数起现前令转明利。<a id="a-9w"></a>先审忆念次前灭心随念知已。<a id="a-9x"></a>次审忆念久已灭心随念知已。<a id="a-9y"></a>展转乃至加行成满。<a id="a-9z"></a>此中有说。<a id="a-A0"></a>渐审忆念至入母胎。<a id="a-A1"></a>前一刹那心名加行成满。<a id="a-A2"></a>若作是说非善成满。<a id="a-A3"></a>所以者何。<a id="a-A4"></a>入母胎前一刹那心是中有位。<a id="a-A5"></a>中有即是此生所摄。<a id="a-A6"></a>以众同分无差别故。<a id="a-A7"></a>犹忆此生岂善成满。<a id="a-A8"></a>应作是说。<a id="a-A9"></a>渐审忆念至此中有。<a id="a-AA"></a>前一刹那心名加行成满。<a id="a-AB"></a>彼是前生命终心故。<a id="a-AC"></a>能随念知名善成满。<a id="a-AD"></a>问修此加行渐忆念时。<a id="a-AE"></a>为以刹那。<a id="a-AF"></a>为以分位。<a id="a-AG"></a>答此以分位。<a id="a-AH"></a>不以刹那。<a id="a-AI"></a>若以刹那渐次忆念半生未尽即便命终。<a id="a-AJ"></a>岂能修至加行成满。<a id="a-AK"></a>谓先忆念此生老位。<a id="a-AL"></a>次复忆念此生中年位。<a id="a-AM"></a>次复忆念此生少年位。<a id="a-AN"></a>次复忆念此生童子位。<a id="a-AO"></a>次复忆念此生婴孩位。<a id="a-AP"></a>次复忆念此生钵罗奢佉位。<a id="a-AQ"></a>次复忆念此生键南位。<a id="a-AR"></a>次复忆念此生闭尸位。<a id="a-AS"></a>次复忆念此生頞部昙位。<a id="a-AT"></a>次复忆念此生羯刺蓝位。<a id="a-AU"></a>次复忆念入母胎位。<a id="a-AV"></a>次复忆念住中有位。<a id="a-AW"></a>次复忆念初受中有位。<a id="a-AX"></a>最后忆念前生命终位。<a id="a-AY"></a>尔时此智加行成满。<a id="a-AZ"></a>问修此加行时为依自相续。<a id="a-Aa"></a>为依他相续耶。<a id="a-Ab"></a>有作是说。<a id="a-Ac"></a>依自相续。<a id="a-Ad"></a>若尔自前生欲色界者可尔。<a id="a-Ae"></a>若前生无色界者云何可尔。<a id="a-Af"></a>复有说者。<a id="a-Ag"></a>依他相续。<a id="a-Ah"></a>若尔他前生欲色界者可尔。<a id="a-Ai"></a>若前生无色界者云何可尔。<a id="a-Aj"></a>评曰。<a id="a-Ak"></a>应作是说。<a id="a-Al"></a>修此加行时。<a id="a-Am"></a>亦依自相续。<a id="a-An"></a>亦依他相续。<a id="a-Ao"></a>依自相续修加行者。<a id="a-Ap"></a>若自前生欲色界者。<a id="a-Aq"></a>即依自相续加行成满。<a id="a-Ar"></a>若自前生无色界者。<a id="a-As"></a>转依他相续加行成满。<a id="a-At"></a>依他相续修加行者。<a id="a-Au"></a>若他前生欲色界者。<a id="a-Av"></a>即依他相续加行成满。<a id="a-Aw"></a>若他前生无色界者。<a id="a-Ax"></a>转依自相续加行成满。<a id="a-Ay"></a>问修此加行时。<a id="a-Az"></a>为依欲界。<a id="a-B0"></a>为依色界耶。<a id="a-B1"></a>答此有四种。<a id="a-B2"></a>或有依欲界初修加行。<a id="a-B3"></a>后依色界加行成满。<a id="a-B4"></a>谓与暴恶难共住者。<a id="a-B5"></a>同住一处作是思惟。<a id="a-B6"></a>此必前生从欲界死。<a id="a-B7"></a>渐审忆念此乃前生从色界死。<a id="a-B8"></a>或有依色界初修加行。<a id="a-B9"></a>后依欲界加行成满。<a id="a-BA"></a>谓与调善易共住者。<a id="a-BB"></a>同住一处作是思惟。<a id="a-BC"></a>此必前生从色界死。<a id="a-BD"></a>渐审忆念此乃前生从欲界死。<a id="a-BE"></a>或有依欲界初修加行。<a id="a-BF"></a>还依欲界加行成满。<a id="a-BG"></a>谓与暴恶难共住者。<a id="a-BH"></a>同住一处作是思惟。<a id="a-BI"></a>此必前生从欲界死。<a id="a-BJ"></a>渐审忆念此果前生从欲界死。<a id="a-BK"></a>或有依色界初修加行。<a id="a-BL"></a>还依色界加行成满。<a id="a-BM"></a>谓与调善易共住者。<a id="a-BN"></a>同住一处作是思惟。<a id="a-BO"></a>此必前生从色界死。<a id="a-BP"></a>渐审忆念此果前生从色界死。<a id="a-BQ"></a>如依界修加行差别。<a id="a-BR"></a>依趣等亦尔。</p>
  <p id="aBS">问此宿住随念智为但忆知曾所更事。<a id="a-BT"></a>为亦忆知未曾更事。<a id="a-BU"></a>答此但忆知曾所更事。<a id="a-BV"></a>问若尔此智应不忆知五净居事。<a id="a-BW"></a>无始时来未生彼故。<a id="a-BX"></a>答曾所更事略有二种。<a id="a-BY"></a>一者曾见。<a id="a-BZ"></a>二者曾闻。<a id="a-Ba"></a>虽未曾见五净居事。<a id="a-Bb"></a>而曾闻故亦能忆知。<a id="a-Bc"></a>余欲色界极远极胜。<a id="a-Bd"></a>诸难知事准此应知。</p>
  <p id="aBe">问此宿住随念智。<a id="a-Bf"></a>为一入定唯知一生。<a id="a-Bg"></a>为一入定知多生耶。<a id="a-Bh"></a>答初引发时若一入定唯知一生。<a id="a-Bi"></a>后成熟时若一入定知百千生。<a id="a-Bj"></a>世尊一入定若初若后皆能知百千生。<a id="a-Bk"></a>问此宿住随念智。<a id="a-Bl"></a>为能舍近百千生事。<a id="a-Bm"></a>而知远百千生事耶。<a id="a-Bn"></a>答初引发时不能。<a id="a-Bo"></a>后成熟时则能。<a id="a-Bp"></a>世尊若初若后俱能。</p>
  <p id="aBq">问此宿住随念智。<a id="a-Br"></a>渐次忆知前际无量宿住事已。<a id="a-Bs"></a>欲退出时为依前入渐次退出。<a id="a-Bt"></a>为顿出耶。<a id="a-Bu"></a>有作是说。<a id="a-Bv"></a>必依前入渐次退出。<a id="a-Bw"></a>评曰。<a id="a-Bx"></a>应作是说。<a id="a-By"></a>随所意乐。<a id="a-Bz"></a>若渐若顿皆能退出。<a id="a-C0"></a>问以宿住智忆知前际宿住事已。<a id="a-C1"></a>无间即能起死生智。<a id="a-C2"></a>观察后际死生事耶。<a id="a-C3"></a>答佛能非余。<a id="a-C4"></a>诸佛功德不作加行能现前故。<a id="a-C5"></a>独觉声闻诸外道等。<a id="a-C6"></a>要作加行方能起故。</p>
  <p id="aC7">问此宿住随念智。<a id="a-C8"></a>一刹那顷能知几生。<a id="a-C9"></a>答能知一生。<a id="a-CA"></a>云何知然。<a id="a-CB"></a>有圣教故。<a id="a-CC"></a>如毗奈耶说。<a id="a-CD"></a>尊者净妙告诸苾刍言。<a id="a-CE"></a>我一起心忆知过去五百生事。<a id="a-CF"></a>时诸苾刍皆共诃摈言。<a id="a-CG"></a>汝自称得过人法不应共住。<a id="a-CH"></a>必无但起一刹那心知多生故。<a id="a-CI"></a>尔时佛告诸苾刍言。<a id="a-CJ"></a>汝等不应诃摈净妙。<a id="a-CK"></a>随实想说不犯重故。<a id="a-CL"></a>谓此净妙曾生无想有情天中。<a id="a-CM"></a>五百劫寿今忆彼事。<a id="a-CN"></a>谓五百生随实想说故不犯重。<a id="a-CO"></a>由此证知一刹那顷但知一生。<a id="a-CP"></a>问此宿住随念智。<a id="a-CQ"></a>一刹那顷能知几趣耶。<a id="a-CR"></a>有作是说。<a id="a-CS"></a>此智一刹那顷但知一趣。<a id="a-CT"></a>谓或知地狱趣。<a id="a-CU"></a>乃至或知天趣。<a id="a-CV"></a>复有说者。<a id="a-CW"></a>此智一刹那顷能知二趣。<a id="a-CX"></a>谓或知地狱傍生趣。<a id="a-CY"></a>或知鬼界傍生趣。<a id="a-CZ"></a>或知人傍生趣。<a id="a-Ca"></a>或知天傍生趣。<a id="a-Cb"></a>评曰。<a id="a-Cc"></a>应作是说。<a id="a-Cd"></a>此智一刹那顷。<a id="a-Ce"></a>随其所应能知多趣。<a id="a-Cf"></a>谓若忆念转轮王事。<a id="a-Cg"></a>一刹那顷即知人鬼傍生三趣。<a id="a-Ch"></a>若知轮王诸臣眷属。<a id="a-Ci"></a>名知人趣。<a id="a-Cj"></a>若知能转轮及受祀鬼等。<a id="a-Ck"></a>名知鬼趣。<a id="a-Cl"></a>若知象马等。<a id="a-Cm"></a>名知傍生趣。<a id="a-Cn"></a>若能忆念曼驮多王。<a id="a-Co"></a>与天帝释共集会事。<a id="a-Cp"></a>能知四趣。<a id="a-Cq"></a>唯除地狱知余三趣。<a id="a-Cr"></a>广说如前。<a id="a-Cs"></a>知天趣者。<a id="a-Ct"></a>谓知帝释及彼眷属。<a id="a-Cu"></a>假使五趣一处集会一刹那顷皆能忆知。<a id="a-Cv"></a>是故此智一刹那顷。<a id="a-Cw"></a>随其所应能知多趣。</p>
  <p id="aCx">如契经说。<a id="a-Cy"></a>常见论者忆知宿住事。<a id="a-Cz"></a>有三种差别。<a id="a-D0"></a>一有常见论者能忆知二万劫事。<a id="a-D1"></a>二有常见论者能忆知四万劫事。<a id="a-D2"></a>三有常见论者能忆知八万劫事。<a id="a-D3"></a>复有别诵。<a id="a-D4"></a>第三忆知六万劫事。<a id="a-D5"></a>问何等常见论者能忆知二万劫事。<a id="a-D6"></a>乃至何等常见论者能忆知八万劫事耶。<a id="a-D7"></a>答常见论者根有三品。<a id="a-D8"></a>若下根者能忆知二万劫。<a id="a-D9"></a>若中根者能忆知四万劫。<a id="a-DA"></a>若上根者能忆知八万劫。<a id="a-DB"></a>复次常见论者能忆知三劫坏事。<a id="a-DC"></a>若能忆知火劫坏事者。<a id="a-DD"></a>彼能忆知二万劫。<a id="a-DE"></a>若能忆知水劫坏事者。<a id="a-DF"></a>彼能忆知四万劫。<a id="a-DG"></a>若能忆知风劫坏事者。<a id="a-DH"></a>彼能忆知八万劫。<a id="a-DI"></a>复次常见论者。<a id="a-DJ"></a>能忆知三根坏事。<a id="a-DK"></a>若能忆知喜根坏事者。<a id="a-DL"></a>彼能忆知二万劫。<a id="a-DM"></a>若能忆知乐根坏事者。<a id="a-DN"></a>彼能忆知四万劫。<a id="a-DO"></a>若能忆知舍根坏事者。<a id="a-DP"></a>彼能忆知八万劫。<a id="a-DQ"></a>复次常见论者有三乘种性差别。<a id="a-DR"></a>若有声闻种性者。<a id="a-DS"></a>彼能忆知二万劫。<a id="a-DT"></a>若有独觉种性者。<a id="a-DU"></a>彼能忆知四万劫。<a id="a-DV"></a>若有佛种性者。<a id="a-DW"></a>彼能忆知八万劫。<a id="a-DX"></a>是谓三种别忆知缘。<a id="a-DY"></a>问已说二智自性。<a id="a-DZ"></a>杂不杂相今当说。<a id="a-Da"></a>诸他心智皆现知他心心所法耶。<a id="a-Db"></a>答应作四句。<a id="a-Dc"></a>此中他心智通三世。<a id="a-Dd"></a>现知他心心所法者唯现在。<a id="a-De"></a>然通他心智。<a id="a-Df"></a>及非他心智。<a id="a-Dg"></a>故有四句。<a id="a-Dh"></a>有他心智非现知他心心所法。<a id="a-Di"></a>谓过去未来他心智。<a id="a-Dj"></a>此有他心智相。<a id="a-Dk"></a>而无现知他心等用。<a id="a-Dl"></a>谓过去者作用已灭故。<a id="a-Dm"></a>未来者未有作用故。<a id="a-Dn"></a>有现知他心心所法。<a id="a-Do"></a>非他心智。<a id="a-Dp"></a>谓如有一或睹相。<a id="a-Dq"></a>或闻语或得如是生处得智。<a id="a-Dr"></a>能现知他心心所法。<a id="a-Ds"></a>睹相现知他心心所法者。<a id="a-Dt"></a>人趣中有如邬波难陀释子。<a id="a-Du"></a>至一近事家。<a id="a-Dv"></a>见其门边有一驳犊。<a id="a-Dw"></a>便告近事。<a id="a-Dx"></a>若得卧具如汝门边驳犊皮者岂不美哉。<a id="a-Dy"></a>时彼近事作是念言。<a id="a-Dz"></a>今此释子定应欲得我驳犊皮持作卧具。<a id="a-E0"></a>便害驳犊以皮施与释子。<a id="a-E1"></a>受之还本所止。<a id="a-E2"></a>犊母悲唤寻后而行。<a id="a-E3"></a>故知人中有睹相智。<a id="a-E4"></a>闻语现知他心心所法者。<a id="a-E5"></a>人趣中有如邬波难陀释子。<a id="a-E6"></a>见一居士着新好衣入誓多林。<a id="a-E7"></a>便告彼曰。<a id="a-E8"></a>若得三衣敷具似汝所著衣者岂不美哉。<a id="a-E9"></a>时彼居士作是念言。<a id="a-EA"></a>今此释子定应欲得我所著衣作衣卧具。<a id="a-EB"></a>便脱施与。<a id="a-EC"></a>故知人中有闻语智。<a id="a-ED"></a>有作是说。<a id="a-EE"></a>所引二种皆闻语摄或俱睹相。<a id="a-EF"></a>此本论文。<a id="a-EG"></a>应作是说。<a id="a-EH"></a>或睹相或占卜。<a id="a-EI"></a>能现知他心心所法。<a id="a-EJ"></a>或睹相者。<a id="a-EK"></a>如前所说。<a id="a-EL"></a>及余见闻身语业相知他心者。<a id="a-EM"></a>或占卜者。<a id="a-EN"></a>如诸外道种种占卜知他心者。<a id="a-EO"></a>生处得智现知他心心所法者。<a id="a-EP"></a>谓地狱等。<a id="a-EQ"></a>有其事云何。<a id="a-ER"></a>且地狱中亦有生处得智能知他心等。<a id="a-ES"></a>然无别现事可说。<a id="a-ET"></a>问彼于何时知他心等。<a id="a-EU"></a>答初生地狱未受苦时。<a id="a-EV"></a>若受苦已尚不能知自心所念。<a id="a-EW"></a>况能知他心心所法。<a id="a-EX"></a>问彼住何心知他心等。<a id="a-EY"></a>善耶。<a id="a-EZ"></a>染污耶。<a id="a-Ea"></a>无覆无记耶。<a id="a-Eb"></a>答三种皆能知。<a id="a-Ec"></a>问为住意识。<a id="a-Ed"></a>为住五识知他心等。<a id="a-Ee"></a>答唯住意识。<a id="a-Ef"></a>问为住威仪路心。<a id="a-Eg"></a>为住工巧处心。<a id="a-Eh"></a>为住异熟生心知他心等。<a id="a-Ei"></a>答唯住威仪路心。<a id="a-Ej"></a>所以者何。<a id="a-Ek"></a>彼无现起工巧处心故。<a id="a-El"></a>彼异熟生心唯五识有故。</p>
 </body>
</html>