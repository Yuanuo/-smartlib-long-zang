<!doctype html>
<html id="z3IBVed13R" data-ver="771">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百三十四</h1>
  <h2 id="a2">大种蕴第五中缘纳息第二之四</h2>
  <p id="a3">已说成立风水金轮诸海山洲地居器已。<a id="a-4"></a>次辨成立空居诸天大梵天等所居宫地。<a id="a-5"></a>然彼宫殿。<a id="a-6"></a>有说。<a id="a-7"></a>依空。<a id="a-8"></a>有说。<a id="a-9"></a>空中密云弥布如地。<a id="a-A"></a>为彼宫殿所依。<a id="a-B"></a>外器世间。<a id="a-C"></a>至色究竟。<a id="a-D"></a>上无色故不可施设。<a id="a-E"></a>问从夜摩天至色究竟。<a id="a-F"></a>所依云地其量如何。<a id="a-G"></a>有说。<a id="a-H"></a>从夜摩至他化自在云地。<a id="a-I"></a>皆等妙高顶量色界云地下狭上广。<a id="a-J"></a>谓初二三四静虑地。<a id="a-K"></a>如次等彼四洲。<a id="a-L"></a>小千中千大千。<a id="a-M"></a>诸世界量。<a id="a-N"></a>有余师说。<a id="a-O"></a>夜摩天宫云地倍于妙高山顶。<a id="a-P"></a>乃至他化自在天宫云地。<a id="a-Q"></a>望前展转相倍。<a id="a-R"></a>初二三定如次。<a id="a-S"></a>等于小千中千大千界量。<a id="a-T"></a>第四静虑其量无边。<a id="a-U"></a>由此若依第四静虑。<a id="a-V"></a>起有身见极难除断。<a id="a-W"></a>以执无边地为我故。<a id="a-X"></a>问第四静虑地。<a id="a-Y"></a>若无边灾所不及宁非常住。<a id="a-Z"></a>答刹那无常故无此失。<a id="a-a"></a>有说。<a id="a-b"></a>第四静虑地中。<a id="a-c"></a>宫殿所依俱无常定。<a id="a-d"></a>谓彼宫池随彼诸天生时死时俱起没故。<a id="a-e"></a>此说非理。<a id="a-f"></a>所以者何。<a id="a-g"></a>应无有情共器业故。<a id="a-h"></a>由此如前所说者好。<a id="a-i"></a>诸器世间既成立已。<a id="a-j"></a>最初有一极光净天。<a id="a-k"></a>由寿业福随一尽故。<a id="a-l"></a>从彼殁已生大梵宫。<a id="a-m"></a>后诸有情亦从彼殁有生梵辅。<a id="a-n"></a>有生梵众。<a id="a-o"></a>有生他化自在天宫。<a id="a-p"></a>渐渐下生。<a id="a-q"></a>乃至人趣北洲为始。<a id="a-r"></a>次瞿陀尼。<a id="a-s"></a>次毗提诃。<a id="a-t"></a>后生赡部。<a id="a-u"></a>次生鬼趣。<a id="a-v"></a>次生傍生。<a id="a-w"></a>后生地狱。<a id="a-x"></a>由法尔力。<a id="a-y"></a>若处后空彼必先住。<a id="a-z"></a>若处先空彼必后住。<a id="a-10"></a>若大地狱一有情生。<a id="a-11"></a>尔时已度二十成劫。<a id="a-12"></a>二十住劫此为最初。<a id="a-13"></a>问几劫器世间成。<a id="a-14"></a>几劫有情渐住。<a id="a-15"></a>有说。<a id="a-16"></a>十劫器世间成。<a id="a-17"></a>十劫有情渐住。<a id="a-18"></a>有说。<a id="a-19"></a>五劫器世间成。<a id="a-1A"></a>十五劫有情渐住。<a id="a-1B"></a>如是说者。<a id="a-1C"></a>一劫器世间成。<a id="a-1D"></a>十九劫有情渐住。</p>
  <p id="a1E">问齐几世界俱坏俱成。<a id="a-1F"></a>有说。<a id="a-1G"></a>齐百俱胝四大洲界。<a id="a-1H"></a>有说。<a id="a-1I"></a>无数世界俱坏俱成。<a id="a-1J"></a>云何知然。<a id="a-1K"></a>经为量故。<a id="a-1L"></a>如契经说。<a id="a-1M"></a>佛告苾刍我眼清净过于人眼。<a id="a-1N"></a>见东方等无数世界。<a id="a-1O"></a>或有正坏。<a id="a-1P"></a>或坏已空。<a id="a-1Q"></a>或有正成。<a id="a-1R"></a>或成已住。<a id="a-1S"></a>如天大雨。<a id="a-1T"></a>滴如车轴。<a id="a-1U"></a>无间无缺此亦如是。<a id="a-1V"></a>问何故一切世界不俱坏俱成。<a id="a-1W"></a>答以诸有情业不等故。<a id="a-1X"></a>谓有情类。<a id="a-1Y"></a>于此处所共业增长世界便成。<a id="a-1Z"></a>共业若尽世界便坏。<a id="a-1a"></a>又有情类。<a id="a-1b"></a>于彼处所净业若增此界便坏净业若减此界便成。<a id="a-1c"></a>问若诸有情。<a id="a-1d"></a>于劫将坏余半劫。<a id="a-1e"></a>在破和合僧。<a id="a-1f"></a>堕无间狱有中夭不。<a id="a-1g"></a>若有中夭。<a id="a-1h"></a>彼业云何感一劫寿。<a id="a-1i"></a>若不中夭。<a id="a-1j"></a>彼于劫坏宁不稽留。<a id="a-1k"></a>如契经言。<a id="a-1l"></a>若处乃至一蚁卵在灾便不坏。<a id="a-1m"></a>况彼在耶。<a id="a-1n"></a>有作是说。<a id="a-1o"></a>彼无中夭。<a id="a-1p"></a>若尔。<a id="a-1q"></a>彼于劫坏宁不稽留。<a id="a-1r"></a>劫欲坏时业增上力。<a id="a-1s"></a>飘置余界大地狱中。<a id="a-1t"></a>譬如王都有嘉喜事。<a id="a-1u"></a>先移极罪置边狱中。<a id="a-1v"></a>后于王都方降恩赦。<a id="a-1w"></a>有余师说。<a id="a-1x"></a>劫欲坏时法尔有情其心调善。<a id="a-1y"></a>于余重罪尚能不为。<a id="a-1z"></a>况有破坏和合僧者。<a id="a-20"></a>复有说者劫欲坏时。<a id="a-21"></a>若造破僧无间业者。<a id="a-22"></a>命终便堕他界狱中。<a id="a-23"></a>法尔不生将坏处故。<a id="a-24"></a>如说。<a id="a-25"></a>火劫世间坏时有情上生。<a id="a-26"></a>灾起时分水劫风劫广说亦然。<a id="a-27"></a>但水风灾坏相有异。<a id="a-28"></a>谓水能浸烂。<a id="a-29"></a>风能飘击。<a id="a-2A"></a>所坏势力远近不同。<a id="a-2B"></a>复如火劫。<a id="a-2C"></a>世间成时先后时分水风亦尔。</p>
  <p id="a2D">如彼大劫有大三灾。<a id="a-2E"></a>如是中劫小三灾现。<a id="a-2F"></a>一刀兵。<a id="a-2G"></a>二疾疫。<a id="a-2H"></a>三饥馑。<a id="a-2I"></a>初刀兵劫将欲起时。<a id="a-2J"></a>赡部洲人极寿十岁。<a id="a-2K"></a>为非法贪染污相续。<a id="a-2L"></a>不平等爱映蔽其心。<a id="a-2M"></a>邪法萦缠嗔毒增上。<a id="a-2N"></a>相见便起猛利害心。<a id="a-2O"></a>如今猎师见野禽兽随手所执皆成刀杖。<a id="a-2P"></a>各逞凶狂互相残害。<a id="a-2Q"></a>七日七夜死亡略尽。<a id="a-2R"></a>赡部洲内才余万人。<a id="a-2S"></a>各起慈心渐增寿量。<a id="a-2T"></a>尔时名为度刀兵劫次疾疫劫将欲起时。<a id="a-2U"></a>赡部洲人极寿十岁。<a id="a-2V"></a>由具如前诸过失故。<a id="a-2W"></a>非人吐毒疾疫流行。<a id="a-2X"></a>遇辄命终难可救疗。<a id="a-2Y"></a>都不闻有医药之名。<a id="a-2Z"></a>时经七月七日七夜。<a id="a-2a"></a>疾疫流行死亡略尽。<a id="a-2b"></a>赡部洲内才余万人。<a id="a-2c"></a>各起慈心渐增寿量。<a id="a-2d"></a>尔时名为度疾疫劫。<a id="a-2e"></a>后饥馑劫将欲起时。<a id="a-2f"></a>赡部洲人极寿十岁。<a id="a-2g"></a>亦具如前诸过失故。<a id="a-2h"></a>天龙忿责不降甘雨。<a id="a-2i"></a>由是世间久遭饥馑。<a id="a-2j"></a>由饥馑故便有聚集。<a id="a-2k"></a>白骨运筹三种言异。<a id="a-2l"></a>由二因故名有聚集。<a id="a-2m"></a>一人聚集谓彼时人。<a id="a-2n"></a>由极饥羸聚集而死。<a id="a-2o"></a>二种聚集。<a id="a-2p"></a>谓彼时人为益后人。<a id="a-2q"></a>辍其所食置于小箧。<a id="a-2r"></a>拟为种子故饥馑时名有聚集言。<a id="a-2s"></a>有白骨亦由二因。<a id="a-2t"></a>一彼时人身形枯燥。<a id="a-2u"></a>命终未久白骨便现。<a id="a-2v"></a>二彼时人饥馑所逼。<a id="a-2w"></a>聚集白骨煎汁饮之。<a id="a-2x"></a>有运筹言。<a id="a-2y"></a>亦二因故。<a id="a-2z"></a>一由粮少传筹食之。<a id="a-30"></a>谓一家中从长至幼随筹至日得少粗食。<a id="a-31"></a>二谓以筹挑故场蕴得少谷粒多用水煎。<a id="a-32"></a>分共饮之以济余命。<a id="a-33"></a>如是饥馑经七年七月七日七夜。<a id="a-34"></a>饥馑所逼死亡略尽。<a id="a-35"></a>赡部洲内才余万人。<a id="a-36"></a>各起慈心渐增寿量。<a id="a-37"></a>尔时名为度饥馑劫。<a id="a-38"></a>此三灾横虽复难除。<a id="a-39"></a>然有圣言说彼对治。<a id="a-3A"></a>谓若有能一日一夜持不杀戒。<a id="a-3B"></a>于未来生决定不逢刀兵灾起。<a id="a-3C"></a>若能以一诃梨怛鸡。<a id="a-3D"></a>起殷净心奉施僧众于当来世决定不逢疾疫灾起。<a id="a-3E"></a>若有能以一抟之食起殷净心奉施僧众。<a id="a-3F"></a>于当来世决定不逢饥馑灾起。<a id="a-3G"></a>问如是三灾余洲有不。<a id="a-3H"></a>答无根本灾。<a id="a-3I"></a>而有相似。<a id="a-3J"></a>谓嗔增盛身力羸劣数加饥渴。<a id="a-3K"></a>此说二洲。<a id="a-3L"></a>北拘卢洲亦无相似。<a id="a-3M"></a>以无罪业而生彼故。<a id="a-3N"></a>又彼无有嗔增盛故。</p>
  <p data-pb></p>
  <h2 id="a3O">大种蕴第五中具见纳息第三之一</h2>
  <p id="a3P">已具见谛。<a id="a-3Q"></a>世尊弟子未离欲染所成就。<a id="a-3R"></a>色界系身语业色。<a id="a-3S"></a>何大种所造。<a id="a-3T"></a>如是等章。<a id="a-3U"></a>及解章义既领会已。<a id="a-3V"></a>当广分别。<a id="a-3W"></a>问何故作此论。<a id="a-3X"></a>答欲令疑者得决定故。<a id="a-3Y"></a>谓契经说。<a id="a-3Z"></a>佛告苾刍。<a id="a-3a"></a>若此身中离生喜乐。<a id="a-3b"></a>滋润遍滋。<a id="a-3c"></a>润适悦遍适悦。<a id="a-3d"></a>于此身中无有少分。<a id="a-3e"></a>离生喜乐而不遍满。<a id="a-3f"></a>此契经中说根本地。<a id="a-3g"></a>勿谓唯此根本地中有能离法非近分地。<a id="a-3h"></a>断此疑故。<a id="a-3i"></a>显近分中亦有相似能离善法。<a id="a-3j"></a>有余师说。<a id="a-3k"></a>欲止分别论者。<a id="a-3l"></a>说预流一来亦得根本静虑。<a id="a-3m"></a>彼何故作是说。<a id="a-3n"></a>依契经故。<a id="a-3o"></a>如说。<a id="a-3p"></a>慧阙无静虑。<a id="a-3q"></a>静虑阙无慧。<a id="a-3r"></a>是二具足者去涅槃不远。<a id="a-3s"></a>预流一来。<a id="a-3t"></a>无不有慧故。<a id="a-3u"></a>彼亦有根本静虑。<a id="a-3v"></a>为遮彼执显初二果未得静虑。<a id="a-3w"></a>问若尔彼所引颂当云何通。<a id="a-3x"></a>尊者世友作如是说。<a id="a-3y"></a>彼说正思择名静虑。<a id="a-3z"></a>若不尔者外道亦得根本静虑。<a id="a-40"></a>岂便许彼亦有慧耶。<a id="a-41"></a>分别论者作是说言。<a id="a-42"></a>许彼有慧复有何过。<a id="a-43"></a>彼说不然。<a id="a-44"></a>所以者何。<a id="a-45"></a>具是二者便于涅槃已为不远。<a id="a-46"></a>非诸外道去涅槃近。<a id="a-47"></a>以彼无有解脱法故。<a id="a-48"></a>有说。<a id="a-49"></a>为止譬喻者意。<a id="a-4A"></a>彼说诸近分地唯有善法。<a id="a-4B"></a>今明近分具有三种。<a id="a-4C"></a>谓善染无记。<a id="a-4D"></a>若近分地唯有善者。<a id="a-4E"></a>世尊弟子未离欲贪。<a id="a-4F"></a>依未至定起世俗道。<a id="a-4G"></a>彼随转律仪何地大种造。<a id="a-4H"></a>譬喻尊者作如是言。<a id="a-4I"></a>是初静虑大种所造。<a id="a-4J"></a>岂不汝等说。<a id="a-4K"></a>预流一来未得静虑。<a id="a-4L"></a>彼作是说。<a id="a-4M"></a>我遮善静虑非染无记。<a id="a-4N"></a>彼说非理。<a id="a-4O"></a>未离欲贪。<a id="a-4P"></a>尚不能起初善静虑。<a id="a-4Q"></a>况能起彼无覆无记。<a id="a-4R"></a>是故为止他宗及显正理故作斯论。</p>
  <p id="a4S">问已说已具见谛。<a id="a-4T"></a>何故复言世尊弟子。<a id="a-4U"></a>答已具见谛者。<a id="a-4V"></a>欲差别随信随法行故。<a id="a-4W"></a>世尊弟子者。<a id="a-4X"></a>欲差别诸异生故。<a id="a-4Y"></a>此是谁耶。<a id="a-4Z"></a>答此是预流。<a id="a-4a"></a>及一来果非余。<a id="a-4b"></a>以说未离欲染故。<a id="a-4c"></a>问随信法行何故不名已具见谛。<a id="a-4d"></a>有作是说。<a id="a-4e"></a>已见四谛及已害邪见者。<a id="a-4f"></a>名已具见谛。<a id="a-4g"></a>随信随法行。<a id="a-4h"></a>非已见四谛。<a id="a-4i"></a>今正见故。<a id="a-4j"></a>非已害邪见。<a id="a-4k"></a>今正害故。<a id="a-4l"></a>由此不名已具见谛。<a id="a-4m"></a>有余师说。<a id="a-4n"></a>若相续中。<a id="a-4o"></a>已除一切见倒恶行恶趣烦恼。<a id="a-4p"></a>方得名为已具见谛。<a id="a-4q"></a>随信随法行。<a id="a-4r"></a>今正能除不名已除犹成就故。<a id="a-4s"></a>由此不名已具见谛。<a id="a-4t"></a>如良田中无有一切尘雹灾横。<a id="a-4u"></a>名具足田致诸稼穑。<a id="a-4v"></a>复有说者。<a id="a-4w"></a>若相续中已除四疑生四决定。<a id="a-4x"></a>尔时名已具见。<a id="a-4y"></a>随信随法行。<a id="a-4z"></a>今除四疑。<a id="a-50"></a>生四决定。<a id="a-51"></a>不名已具。<a id="a-52"></a>有说。<a id="a-53"></a>若身中已除四闇。<a id="a-54"></a>已起四明。<a id="a-55"></a>已除四无智。<a id="a-56"></a>已起四智。<a id="a-57"></a>名已具见。<a id="a-58"></a>随信随法行则不如是。<a id="a-59"></a>不名已具。<a id="a-5A"></a>有说。<a id="a-5B"></a>已伏四谛洲渚。<a id="a-5C"></a>已除其中烦恼怨敌。<a id="a-5D"></a>乃名已具。<a id="a-5E"></a>随信随法行。<a id="a-5F"></a>今伏今除不名已具。<a id="a-5G"></a>问何故异生不名世尊弟子。<a id="a-5H"></a>答若唯顺佛语不受余教。<a id="a-5I"></a>名世尊弟子。<a id="a-5J"></a>异生或顺佛语。<a id="a-5K"></a>或顺邪言故。<a id="a-5L"></a>不名世尊弟子。<a id="a-5M"></a>有说。<a id="a-5N"></a>诸有正闻非邪闻所伏。<a id="a-5O"></a>乃名世尊弟子。<a id="a-5P"></a>异生不尔。<a id="a-5Q"></a>有说若成就四种证净。<a id="a-5R"></a>名世尊弟子。<a id="a-5S"></a>异生无四证净故不名世尊弟子。<a id="a-5T"></a>有说。<a id="a-5U"></a>若唯称佛以为大师。<a id="a-5V"></a>名世尊弟子。<a id="a-5W"></a>异生或称外道邪魔以为师故。<a id="a-5X"></a>不名世尊弟子。<a id="a-5Y"></a>有说。<a id="a-5Z"></a>若唯归敬三宝以为福田。<a id="a-5a"></a>名世尊弟子。<a id="a-5b"></a>诸异生类。<a id="a-5c"></a>或以邪神诸外道等以为福田。<a id="a-5d"></a>不名世尊弟子。<a id="a-5e"></a>有说。<a id="a-5f"></a>若信唯佛是一切智。<a id="a-5g"></a>唯佛所说法能渡生死。<a id="a-5h"></a>唯苾刍僧是梵行者。<a id="a-5i"></a>名世尊弟子。<a id="a-5j"></a>诸异生类与此相违。<a id="a-5k"></a>是故不名世尊弟子。<a id="a-5l"></a>有说。<a id="a-5m"></a>于佛圣教其心坚牢。<a id="a-5n"></a>如天帝幢。<a id="a-5o"></a>名世尊弟子。<a id="a-5p"></a>诸异生类于佛教中心不坚牢。<a id="a-5q"></a>犹如叠絮随风上下转动无恒。<a id="a-5r"></a>故不名为世尊弟子。</p>
  <p id="a5s">已具见谛世尊弟子。<a id="a-5t"></a>未离欲染所成就。<a id="a-5u"></a>色界系身语业色。<a id="a-5v"></a>何大种所造。<a id="a-5w"></a>答色界系。<a id="a-5x"></a>此依种类总相而说。<a id="a-5y"></a>若别说者。<a id="a-5z"></a>应言未至地大种所造。<a id="a-60"></a>此则遮说预流一来亦得静虑者。<a id="a-61"></a>意说。<a id="a-62"></a>未离欲染故。<a id="a-63"></a>无有未离欲染而能得静虑者。<a id="a-64"></a>又亦遮说未至地中无无记者。<a id="a-65"></a>意说。<a id="a-66"></a>色界大种造故。<a id="a-67"></a>无有未得静虑地而能起彼大种者。<a id="a-68"></a>问何故此中但问随世俗道身语业非无漏耶。<a id="a-69"></a>答彼造论者意欲尔故。<a id="a-6A"></a>随彼意欲而作斯论。<a id="a-6B"></a>但令不违法相不应责其所以。<a id="a-6C"></a>有说。<a id="a-6D"></a>应具足问而不问者。<a id="a-6E"></a>当知此义有余有说。<a id="a-6F"></a>无漏身语业决定不离。<a id="a-6G"></a>随世俗道身语业。<a id="a-6H"></a>若问世俗。<a id="a-6I"></a>当知已问无漏。<a id="a-6J"></a>有说。<a id="a-6K"></a>无漏律仪以世俗戒为加行。<a id="a-6L"></a>为门。<a id="a-6M"></a>为依。<a id="a-6N"></a>为安足处。<a id="a-6O"></a>若问彼加行则已问彼。<a id="a-6P"></a>有说。<a id="a-6Q"></a>无漏戒依世俗戒得故。<a id="a-6R"></a>问世俗则问无漏。<a id="a-6S"></a>有说。<a id="a-6T"></a>随世俗道身语律仪。<a id="a-6U"></a>必与能造同其种类。<a id="a-6V"></a>今但问同类随地差别。<a id="a-6W"></a>无漏异类是以不问。<a id="a-6X"></a>有说。<a id="a-6Y"></a>此随世俗道色有异诤论。<a id="a-6Z"></a>谓有说。<a id="a-6a"></a>是未至地大种所造。<a id="a-6b"></a>有说。<a id="a-6c"></a>是初静虑大种所造。<a id="a-6d"></a>是以问之。<a id="a-6e"></a>无漏定是欲界大种所造。<a id="a-6f"></a>是以不问。<a id="a-6g"></a>由此等缘。<a id="a-6h"></a>唯问世俗身语业。<a id="a-6i"></a>不问无漏。<a id="a-6j"></a>生欲界入有漏四静虑。<a id="a-6k"></a>身语业色。<a id="a-6l"></a>何大种所造。<a id="a-6m"></a>答色界系。<a id="a-6n"></a>此依种类总相而说。<a id="a-6o"></a>若别说者。<a id="a-6p"></a>随初静虑世俗道色。<a id="a-6q"></a>即初静虑系大种所造。<a id="a-6r"></a>乃至随第四静虑世俗道色。<a id="a-6s"></a>即第四静虑系大种所造。</p>
  <p id="a6t">生欲界入无漏四静虑身语业色。<a id="a-6u"></a>何大种所造。<a id="a-6v"></a>答欲界系。<a id="a-6w"></a>依欲界身现在前故。<a id="a-6x"></a>问何故有漏所依大种。<a id="a-6y"></a>必与所造同一地系。<a id="a-6z"></a>无漏所依随何身起。<a id="a-70"></a>即彼系耶。<a id="a-71"></a>答有漏律仪有缚有系故。<a id="a-72"></a>为同地大种所造。<a id="a-73"></a>无漏律仪离缚离系。<a id="a-74"></a>然依身起故。<a id="a-75"></a>随何地身中现前。<a id="a-76"></a>即彼大种所造。<a id="a-77"></a>有说。<a id="a-78"></a>有漏律仪堕界堕地故。<a id="a-79"></a>自界地大种所造。<a id="a-7A"></a>无漏律仪虽堕于地而不堕界。<a id="a-7B"></a>然依身起故。<a id="a-7C"></a>随所依大种所造有说。<a id="a-7D"></a>有漏律仪为同类大种所造故地必同无漏律仪为异类大种所造故。<a id="a-7E"></a>随身别。<a id="a-7F"></a>以必依身现在前故。</p>
  <p id="a7G">生色界入有漏四静虑身语业色何大种所造。<a id="a-7H"></a>答色界系。<a id="a-7I"></a>此依种类总相而说。<a id="a-7J"></a>若别说者。<a id="a-7K"></a>随初静虑世俗道色。<a id="a-7L"></a>即初静虑系大种所造。<a id="a-7M"></a>乃至随第四静虑世俗道色。<a id="a-7N"></a>即第四静虑系大种所造。</p>
  <p id="a7O">生色界入无漏四静虑。<a id="a-7P"></a>身语业色何大种所造。<a id="a-7Q"></a>答色界系此亦依总相说。<a id="a-7R"></a>若别说者。<a id="a-7S"></a>若生初静虑入无漏四静虑。<a id="a-7T"></a>彼身语业皆初静虑大种所造。<a id="a-7U"></a>若生第二静虑。<a id="a-7V"></a>入无漏三静虑。<a id="a-7W"></a>彼身语业皆第二静虑大种所造。<a id="a-7X"></a>若生第三静虑。<a id="a-7Y"></a>入无漏二静虑。<a id="a-7Z"></a>彼身语业皆第三静虑大种所造。<a id="a-7a"></a>若生第四静虑。<a id="a-7b"></a>入无漏第四静虑。<a id="a-7c"></a>彼身语业第四静虑大种所造。<a id="a-7d"></a>此中应知生下地上地定现前。<a id="a-7e"></a>生上地下地定不现前。<a id="a-7f"></a>问何故尔耶。<a id="a-7g"></a>答下地定劣。<a id="a-7h"></a>上地定胜。<a id="a-7i"></a>于胜生欣尚故起。<a id="a-7j"></a>于劣生厌背故不起。<a id="a-7k"></a>有说。<a id="a-7l"></a>下趣于上。<a id="a-7m"></a>上不趣下。<a id="a-7n"></a>如臣朝王。<a id="a-7o"></a>王不朝臣。<a id="a-7p"></a>有说。<a id="a-7q"></a>生下地者于上地法。<a id="a-7r"></a>更有所作故起现前。<a id="a-7s"></a>生上地者。<a id="a-7t"></a>于下地法更无所作。<a id="a-7u"></a>是故不起。<a id="a-7v"></a>如阿罗汉不起三界断对治道。<a id="a-7w"></a>以无用故。<a id="a-7x"></a>有说。<a id="a-7y"></a>加行善法由功用起。<a id="a-7z"></a>生上地者下地法无用。<a id="a-80"></a>作于无用法更起功力令现在前。<a id="a-81"></a>非如无记。</p>
  <p id="a82">问大种随地有五类别几无间灭几无间现前。<a id="a-83"></a>答生欲界者。<a id="a-84"></a>若欲界心无间有漏初静虑现在前。<a id="a-85"></a>彼一类大种灭。<a id="a-86"></a>谓欲界二类大种无间现前谓欲界初静虑。<a id="a-87"></a>若有漏初静虑无间。<a id="a-88"></a>有漏初静虑现在前。<a id="a-89"></a>彼二类大种灭。<a id="a-8A"></a>二类大种无间现前。<a id="a-8B"></a>谓欲界初静虑。<a id="a-8C"></a>若有漏初静虑无间。<a id="a-8D"></a>无漏初静虑现在前。<a id="a-8E"></a>彼二类大种灭。<a id="a-8F"></a>谓欲界初静虑一类大种无间现前。<a id="a-8G"></a>谓欲界若无漏初静虑无间无漏初静虑现在前彼一类大种灭。<a id="a-8H"></a>一类大种无间现前。<a id="a-8I"></a>谓欲界若无漏初静虑无间。<a id="a-8J"></a>有漏初静虑现在前。<a id="a-8K"></a>彼一类大种灭。<a id="a-8L"></a>谓欲界二类大种无间现前。<a id="a-8M"></a>谓欲界初静虑。<a id="a-8N"></a>若有漏初静虑无间。<a id="a-8O"></a>欲界心现在前。<a id="a-8P"></a>彼二类大种灭。<a id="a-8Q"></a>谓欲界初静虑。<a id="a-8R"></a>一类大种无间现前。<a id="a-8S"></a>谓欲界。<a id="a-8T"></a>若欲界善心无间。<a id="a-8U"></a>无漏初静虑现在前。<a id="a-8V"></a>若无漏初静虑无间。<a id="a-8W"></a>欲界善心现在前。<a id="a-8X"></a>俱一类大种灭。<a id="a-8Y"></a>一类大种无间现前谓欲界如入出初静虑。<a id="a-8Z"></a>乃至入出第四静虑。<a id="a-8a"></a>随其所应皆应广说。<a id="a-8b"></a>如生欲界乃至生第四静虑。<a id="a-8c"></a>随其所应亦应广说。</p>
  <p id="a8d">问若生欲界。<a id="a-8e"></a>色界大种现在前时。<a id="a-8f"></a>何处现前。<a id="a-8g"></a>有说。<a id="a-8h"></a>眉间。<a id="a-8i"></a>有说。<a id="a-8j"></a>鼻端。<a id="a-8k"></a>有说。<a id="a-8l"></a>心边。<a id="a-8m"></a>有说。<a id="a-8n"></a>脐边。<a id="a-8o"></a>有说。<a id="a-8p"></a>足指。<a id="a-8q"></a>有作是说。<a id="a-8r"></a>随先加行安心处所是处现前。<a id="a-8s"></a>有余师说。<a id="a-8t"></a>欲界大种粗。<a id="a-8u"></a>色界大种细。<a id="a-8v"></a>细入粗隙。<a id="a-8w"></a>如油入沙。<a id="a-8x"></a>然根本静虑现在前时。<a id="a-8y"></a>色界大种遍身内起。<a id="a-8z"></a>若近分定现在前时。<a id="a-90"></a>色界大种唯心边起。<a id="a-91"></a>有说。<a id="a-92"></a>近分定现在前时。<a id="a-93"></a>色界大种亦遍身起。<a id="a-94"></a>然长养身不如根本。<a id="a-95"></a>如有二人俱诣池浴。<a id="a-96"></a>一在池侧掬水浴身。<a id="a-97"></a>一入池中没身而洗。<a id="a-98"></a>二人用水虽俱遍身。<a id="a-99"></a>然长养身入池者胜。<a id="a-9A"></a>问欲界身中先有间隙。<a id="a-9B"></a>色界大种来入中耶。<a id="a-9C"></a>答不尔。<a id="a-9D"></a>未来欲界身自有二种。<a id="a-9E"></a>一唯欲界大种。<a id="a-9F"></a>二色界大种杂。<a id="a-9G"></a>若时遇入色界定缘彼唯欲界者便灭。<a id="a-9H"></a>色界杂者便生。<a id="a-9I"></a>故不可言先有间隙后来住中。</p>
  <p id="a9J">世尊弟子。<a id="a-9K"></a>生无色界所成就无漏身语业色。<a id="a-9L"></a>何大种所造。<a id="a-9M"></a>答或欲界系。<a id="a-9N"></a>或色界系。<a id="a-9O"></a>问此中何故复作斯论。<a id="a-9P"></a>答欲令疑者得决定故。<a id="a-9Q"></a>谓无色界无有诸色。<a id="a-9R"></a>或有生疑。<a id="a-9S"></a>世尊弟子生无色界。<a id="a-9T"></a>所成就无漏色非大种所造。<a id="a-9U"></a>为除此疑故说。<a id="a-9V"></a>或欲界系。<a id="a-9W"></a>或色界系大种所造。<a id="a-9X"></a>问彼所成就色。<a id="a-9Y"></a>定欲色界大种所造。<a id="a-9Z"></a>何故言或。<a id="a-9a"></a>答应决定说。<a id="a-9b"></a>而言或者。<a id="a-9c"></a>欲显界无杂乱。<a id="a-9d"></a>无漏对治有杂乱。<a id="a-9e"></a>由界无杂乱故。<a id="a-9f"></a>欲界大种所造异。<a id="a-9g"></a>色界大种所造异。<a id="a-9h"></a>无有一色二界大种所造。<a id="a-9i"></a>是故说或。<a id="a-9j"></a>此即总说。<a id="a-9k"></a>然无漏色随起依地。<a id="a-9l"></a>能造大种有五类别。<a id="a-9m"></a>谓欲界四静虑系大种所造。<a id="a-9n"></a>世尊弟子生无色界。<a id="a-9o"></a>若阿罗汉唯成就未来五地大种。<a id="a-9p"></a>所造无漏色。<a id="a-9q"></a>非现在不起故。<a id="a-9r"></a>非过去已舍故。<a id="a-9s"></a>若不还者亦成就未来五地大种。<a id="a-9t"></a>所造无漏色非现在不起故。<a id="a-9u"></a>过去不定。<a id="a-9v"></a>依五地身起有多少。<a id="a-9w"></a>或全无故。<a id="a-9x"></a>由此应说。<a id="a-9y"></a>或有学者生无色界成就未来五地依戒。<a id="a-9z"></a>过去全无。<a id="a-A0"></a>谓先依欲界四静虑身。<a id="a-A1"></a>于第三果及第四向。<a id="a-A2"></a>诸无漏道未起未灭。<a id="a-A3"></a>从彼命终生无色界。<a id="a-A4"></a>或有学者生无色界。<a id="a-A5"></a>成就未来五过去一。<a id="a-A6"></a>谓先欲界四静虑时随依一身。<a id="a-A7"></a>于第三果或第四向。<a id="a-A8"></a>诸无漏道已起已灭。<a id="a-A9"></a>从彼命终生无色界。<a id="a-AA"></a>或有学者生无色界。<a id="a-AB"></a>成就未来五。<a id="a-AC"></a>过去二。<a id="a-AD"></a>谓先欲界四静虑时。<a id="a-AE"></a>随依二身于第三果或第四向。<a id="a-AF"></a>诸无漏道已起已灭。<a id="a-AG"></a>从彼命终生无色界。<a id="a-AH"></a>或有学者生无色界。<a id="a-AI"></a>成就未来五。<a id="a-AJ"></a>过去三。<a id="a-AK"></a>谓先欲界四静虑时。<a id="a-AL"></a>随依三身于第三果或第四向。<a id="a-AM"></a>诸无漏道已起已灭。<a id="a-AN"></a>从彼命终生无色界。<a id="a-AO"></a>或有学者生无色界。<a id="a-AP"></a>成就未来五。<a id="a-AQ"></a>过去四。<a id="a-AR"></a>谓先欲界四静虑时随依四身于第三果。<a id="a-AS"></a>或第四向。<a id="a-AT"></a>诸无漏道已起已灭。<a id="a-AU"></a>从彼命终生无色界。<a id="a-AV"></a>或有学者生无色界。<a id="a-AW"></a>成就未来五。<a id="a-AX"></a>过去五。<a id="a-AY"></a>谓具依欲界四静虑身。<a id="a-AZ"></a>于第三果或第四向。<a id="a-Aa"></a>诸无漏道已起已灭。<a id="a-Ab"></a>从彼命终生无色界。<a id="a-Ac"></a>有作是说。<a id="a-Ad"></a>无有学者生无色界不成就过去色。<a id="a-Ae"></a>以彼先在欲色界时。<a id="a-Af"></a>于第三果或第四向。<a id="a-Ag"></a>必已起灭方命终故。<a id="a-Ah"></a>是故本论说言。<a id="a-Ai"></a>若诸学者。<a id="a-Aj"></a>生无色界成就过去未来所造色。<a id="a-Ak"></a>若于彼得阿罗汉果成就未来所造色。<a id="a-Al"></a>非过去所造色。<a id="a-Am"></a>若谓不尔本论应说。<a id="a-An"></a>学者生无色界。<a id="a-Ao"></a>有不成就过去所造色。<a id="a-Ap"></a>尊者僧伽伐苏说曰。<a id="a-Aq"></a>或有学者生无色界。<a id="a-Ar"></a>都不成就过去未来五地身中无漏业色。<a id="a-As"></a>谓先依欲界四静虑身。<a id="a-At"></a>于第三果及第四向。<a id="a-Au"></a>诸无漏道未起未灭。<a id="a-Av"></a>从彼命终生无色界。<a id="a-Aw"></a>或有学者。<a id="a-Ax"></a>生无色界成就过去未来各一。<a id="a-Ay"></a>谓先欲界四静虑时。<a id="a-Az"></a>随依一身于第三果或第四向。<a id="a-B0"></a>诸无漏道已起已灭。<a id="a-B1"></a>从彼命终生无色界。<a id="a-B2"></a>如是成二成三成四成五。<a id="a-B3"></a>准前广说如理应思。<a id="a-B4"></a>若生彼界得阿罗汉果别得未来五地依戒。<a id="a-B5"></a>此说非理。<a id="a-B6"></a>无得果时唯得无为非有为故。<a id="a-B7"></a>又与本论所说相违。<a id="a-B8"></a>如说。<a id="a-B9"></a>圣者生无色界。<a id="a-BA"></a>成就未来所造色。<a id="a-BB"></a>非过去大种。<a id="a-BC"></a>若如彼意本论应说。<a id="a-BD"></a>圣者生无色界有不成就未来所造色。<a id="a-BE"></a>故前所说于理为善。</p>
  <p id="aBF">无色界殁生欲界。<a id="a-BG"></a>最初所得诸根大种。<a id="a-BH"></a>何大种为因。<a id="a-BI"></a>乃至广说。<a id="a-BJ"></a>问何故复作斯论。<a id="a-BK"></a>答欲令疑者得决定故。<a id="a-BL"></a>谓无色界都无诸色。<a id="a-BM"></a>或有生如是疑。<a id="a-BN"></a>欲色界殁生无色界。<a id="a-BO"></a>彼色或经八万六万四万二万劫断。<a id="a-BP"></a>从彼命终生欲色界。<a id="a-BQ"></a>最初所得诸根大种无因而生。<a id="a-BR"></a>为除彼疑。<a id="a-BS"></a>显彼诸色非无因生故作斯论。<a id="a-BT"></a>无色界殁生欲界。<a id="a-BU"></a>最初所得诸根大种何大种为因。<a id="a-BV"></a>答欲界系。<a id="a-BW"></a>此依种类总相而说。<a id="a-BX"></a>若别说者。<a id="a-BY"></a>应作是说。<a id="a-BZ"></a>无色界没来生欲界。<a id="a-Ba"></a>最初所得诸根大种。<a id="a-Bb"></a>若生地狱还以地狱大种为因。<a id="a-Bc"></a>乃至若生天趣。<a id="a-Bd"></a>还以天趣大种为因。<a id="a-Be"></a>若眼根及彼大种还以眼根所依大种为因。<a id="a-Bf"></a>余根及境类此应知。<a id="a-Bg"></a>眼中左眼及彼大种还以左眼所依大种为因。<a id="a-Bh"></a>左中异熟还以异熟为因。<a id="a-Bi"></a>长养还以长养为因。<a id="a-Bj"></a>如左右亦尔。<a id="a-Bk"></a>余根及境广说亦尔。<a id="a-Bl"></a>然续生心俱起大种展转为俱有因。<a id="a-Bm"></a>于眼等为生等因。<a id="a-Bn"></a>无始生死久灭大种。<a id="a-Bo"></a>与今大种为同类因。<a id="a-Bp"></a>问何故此中不问。<a id="a-Bq"></a>眼等与初所得根大为因。<a id="a-Br"></a>有说。<a id="a-Bs"></a>此是要略之言。<a id="a-Bt"></a>故不问耳。<a id="a-Bu"></a>有余师说。<a id="a-Bv"></a>大种通与根大为因。<a id="a-Bw"></a>是以问之。<a id="a-Bx"></a>眼等不与大种为因。<a id="a-By"></a>是以不问。<a id="a-Bz"></a>有说。<a id="a-C0"></a>大种久灭及今并有因义。<a id="a-C1"></a>眼等但有久灭为因。<a id="a-C2"></a>是故不说。<a id="a-C3"></a>无色界殁生色界。<a id="a-C4"></a>最初所得诸根大种何。<a id="a-C5"></a>大种为因。<a id="a-C6"></a>答色界系。<a id="a-C7"></a>此亦依种类总说。<a id="a-C8"></a>若别说者应作是说。<a id="a-C9"></a>无色界殁来生色界。<a id="a-CA"></a>最初所得诸根大种。<a id="a-CB"></a>若生初静虑。<a id="a-CC"></a>还以初静虑大种为因。<a id="a-CD"></a>乃至若生第四静虑。<a id="a-CE"></a>还以第四静虑大种为因。<a id="a-CF"></a>若眼根及彼大种。<a id="a-CG"></a>还以眼根所依大种为因。<a id="a-CH"></a>眼中左右异熟长养广说如前。<a id="a-CI"></a>余根及境广说亦尔。<a id="a-CJ"></a>然续生心俱起大种展转为俱有因。<a id="a-CK"></a>如是等广说如前。</p>
  <p id="aCL">色界殁生欲界。<a id="a-CM"></a>最初所得诸根大种何大种为因。<a id="a-CN"></a>答欲界系。<a id="a-CO"></a>此亦总说。<a id="a-CP"></a>若差别说如前。<a id="a-CQ"></a>应知余义亦如前广说。</p>
 </body>
</html>