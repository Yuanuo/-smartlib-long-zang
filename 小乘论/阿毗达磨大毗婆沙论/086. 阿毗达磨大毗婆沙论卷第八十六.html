<!doctype html>
<html id="z3IBVca12f" data-ver="848">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第八十六</h1>
  <h2 id="a2">结蕴第二中十门纳息第四之十六</h2>
  <p id="a3">眼根。<a id="a-4"></a>乃至无色界修所断无明随眠。<a id="a-5"></a>于九十八随眠中。<a id="a-6"></a>一一有几随眠随增耶。<a id="a-7"></a>问何故作此论。<a id="a-8"></a>答为依前章显门义故。<a id="a-9"></a>谓依前说四十二章显随眠等十种门义。<a id="a-A"></a>复次为止他宗显正理故。<a id="a-B"></a>谓或有执。<a id="a-C"></a>无学身中眼根等法亦是无漏。<a id="a-D"></a>为遮彼执显眼根等唯是有漏是诸随眠所随增故。<a id="a-E"></a>或复有执。<a id="a-F"></a>烦恼颠倒无实所缘。<a id="a-G"></a>为遮彼执显诸烦恼有实所缘。<a id="a-H"></a>或复有执。<a id="a-I"></a>无有所缘相应缚义。<a id="a-J"></a>若于所缘有缚义者。<a id="a-K"></a>缘无漏法应有缚义。<a id="a-L"></a>若于相应有缚义者。<a id="a-M"></a>彼得断已亦应有缚。<a id="a-N"></a>为遮彼执显有所缘相应缚义。<a id="a-O"></a>所缘缚者。<a id="a-P"></a>唯于有漏随眠缘彼必随增故。<a id="a-Q"></a>虽缘无漏而不随增故无缚义。<a id="a-R"></a>相应缚者。<a id="a-S"></a>要彼相应烦恼未断。<a id="a-T"></a>烦恼断已虽有相应而无缚义。<a id="a-U"></a>复次为遮有缚而于自身起增上慢谓已解脱。<a id="a-V"></a>谓彼暂时伏诸烦恼。<a id="a-W"></a>而称自身已得解脱。<a id="a-X"></a>欲令彼知于自眼等犹有贪等随眠随增。<a id="a-Y"></a>复次为广分别契经义故。<a id="a-Z"></a>谓契经中说眼根等有诸贪等随眠随增虽有此言不广分别。<a id="a-a"></a>今欲分别故作斯论。</p>
  <p id="ab">应知此中有五部法。<a id="a-c"></a>即为五部随眠随增。<a id="a-d"></a>五部法者。<a id="a-e"></a>谓见苦所断法乃至修所断法。<a id="a-f"></a>五部随眠应知亦尔。<a id="a-g"></a>此中见苦所断法为见苦所断一切随眠。<a id="a-h"></a>及见集所断遍行随眠之所随增。<a id="a-i"></a>见集所断法为见集所断一切随眠。<a id="a-j"></a>及见苦所断遍行随眠之所随增。<a id="a-k"></a>见灭所断法为见灭所断一切随眠。<a id="a-l"></a>及遍行随眠之所随增。<a id="a-m"></a>见道所断法为见道所断一切随眠。<a id="a-n"></a>及遍行随眠之所随增。<a id="a-o"></a>修所断法为修所断一切随眠。<a id="a-p"></a>及遍行随眠之所随增。<a id="a-q"></a>复次有十种法。<a id="a-r"></a>复为九种随眠随增。<a id="a-s"></a>十种法者。<a id="a-t"></a>谓见苦集灭道所断各有二种法。<a id="a-u"></a>一相应。<a id="a-v"></a>二不相应。<a id="a-w"></a>修所断亦有二种法。<a id="a-x"></a>一染污。<a id="a-y"></a>二不染污。<a id="a-z"></a>九种随眠者。<a id="a-10"></a>谓见苦集所断随眠各有二种。<a id="a-11"></a>一遍行。<a id="a-12"></a>二不遍行。<a id="a-13"></a>见灭道所断随眠各有二种。<a id="a-14"></a>一有漏缘。<a id="a-15"></a>二无漏缘。<a id="a-16"></a>及修所断随眠。<a id="a-17"></a>总为九种。<a id="a-18"></a>此中见苦所断相应法。<a id="a-19"></a>为见苦所断一切随眠及见集所断遍行随眠之所随增。<a id="a-1A"></a>自部者。<a id="a-1B"></a>随其所应有所缘相应缚。<a id="a-1C"></a>他部者。<a id="a-1D"></a>唯有所缘缚。<a id="a-1E"></a>见苦所断不相应法。<a id="a-1F"></a>为见苦所断一切随眠。<a id="a-1G"></a>及见集所断遍行随眠之所随增。<a id="a-1H"></a>皆唯有所缘缚。<a id="a-1I"></a>见集所断相应法为见集所断一切随眠。<a id="a-1J"></a>及见苦所断遍行随眠之所随增。<a id="a-1K"></a>自部者。<a id="a-1L"></a>随其所应有所缘相应缚。<a id="a-1M"></a>他部者。<a id="a-1N"></a>唯有所缘缚。<a id="a-1O"></a>见集所断不相应法。<a id="a-1P"></a>为见集所断一切随眠。<a id="a-1Q"></a>及见苦所断遍行随眠之所随增皆唯有所缘缚。<a id="a-1R"></a>见灭所断相应法。<a id="a-1S"></a>为见灭所断一切随眠。<a id="a-1T"></a>及遍行随眠之所随增。<a id="a-1U"></a>自部有漏缘者。<a id="a-1V"></a>随其所应有所缘相应缚。<a id="a-1W"></a>无漏缘者。<a id="a-1X"></a>唯有相应缚。<a id="a-1Y"></a>他部者。<a id="a-1Z"></a>唯有所缘缚。<a id="a-1a"></a>见灭所断不相应法。<a id="a-1b"></a>为见灭所断有漏缘随眠。<a id="a-1c"></a>及遍行随眠之所随增。<a id="a-1d"></a>皆唯有所缘缚。<a id="a-1e"></a>见道所断相应法。<a id="a-1f"></a>为见道所断一切随眠。<a id="a-1g"></a>及遍行随眠之所随增。<a id="a-1h"></a>自部有漏缘者。<a id="a-1i"></a>随其所应有所缘相应缚。<a id="a-1j"></a>无漏缘者。<a id="a-1k"></a>唯有相应缚。<a id="a-1l"></a>他部者。<a id="a-1m"></a>唯有所缘缚。<a id="a-1n"></a>见道所断不相应法。<a id="a-1o"></a>为见道所断有漏缘随眠。<a id="a-1p"></a>及遍行随眠之所随增。<a id="a-1q"></a>皆唯有所缘缚。<a id="a-1r"></a>修所断染污法。<a id="a-1s"></a>为修所断一切随眠。<a id="a-1t"></a>及遍行随眠之所随增。<a id="a-1u"></a>自部者随其所应有所缘相应缚。<a id="a-1v"></a>他部者唯有所缘缚。<a id="a-1w"></a>修所断不染污法。<a id="a-1x"></a>为修所断一切随眠。<a id="a-1y"></a>及遍行随眠之所随增。<a id="a-1z"></a>皆唯有所缘缚。<a id="a-20"></a>应知此中见苦所断遍行随眠。<a id="a-21"></a>于见苦所断遍行随眠相应法。<a id="a-22"></a>随其所应为所缘相应缚。<a id="a-23"></a>于余自地自部他部诸有漏法。<a id="a-24"></a>但为所缘缚。<a id="a-25"></a>见苦所断不遍行随眠。<a id="a-26"></a>于见苦所断不遍行随眠相应法。<a id="a-27"></a>随其所应为所缘相应缚。<a id="a-28"></a>于余自地自部他部诸有漏法。<a id="a-29"></a>但为所缘缚。<a id="a-2A"></a>见集所断遍行随眠。<a id="a-2B"></a>于见集所断遍行随眠相应法。<a id="a-2C"></a>随其所应为所缘相应缚。<a id="a-2D"></a>于余自地自部他部诸有漏法但为所缘缚。<a id="a-2E"></a>见集所断不遍行随眠。<a id="a-2F"></a>于见集所断不遍行随眠相应法。<a id="a-2G"></a>随其所应为所缘相应缚。<a id="a-2H"></a>于余自地自部诸有漏法。<a id="a-2I"></a>但为所缘缚。<a id="a-2J"></a>见灭所断有漏缘随眠。<a id="a-2K"></a>于见灭所断有漏缘随眠相应法。<a id="a-2L"></a>随其所应为所缘相应缚。<a id="a-2M"></a>于余自地自部诸有漏法。<a id="a-2N"></a>但为所缘缚。<a id="a-2O"></a>见灭所断无漏缘随眠。<a id="a-2P"></a>于见灭所断无漏缘随眠相应法。<a id="a-2Q"></a>随其所应但为相应缚。<a id="a-2R"></a>见道所断有漏缘随眠。<a id="a-2S"></a>于见道所断有漏缘随眠相应法。<a id="a-2T"></a>随其所应有所缘相应缚。<a id="a-2U"></a>于余自地自部诸有漏法。<a id="a-2V"></a>但为所缘缚见道所断无漏缘随眠。<a id="a-2W"></a>于见道所断无漏缘随眠相应法。<a id="a-2X"></a>但为相应缚。<a id="a-2Y"></a>修所断随眠。<a id="a-2Z"></a>于修所断随眠相应法。<a id="a-2a"></a>随其所应为所缘相应缚。<a id="a-2b"></a>于余自地自部诸有漏法。<a id="a-2c"></a>但为所缘缚。</p>
  <p id="a2d">复次有四十一种法。<a id="a-2e"></a>复为三十六种随眠随增。<a id="a-2f"></a>四十一种法者。<a id="a-2g"></a>谓见苦所断有十一法。<a id="a-2h"></a>即十随眠。<a id="a-2i"></a>相应法。<a id="a-2j"></a>并不相应。<a id="a-2k"></a>法为十一。<a id="a-2l"></a>见集所断有八法。<a id="a-2m"></a>即七随眠相应法。<a id="a-2n"></a>并不相应法为八。<a id="a-2o"></a>见灭所断亦尔。<a id="a-2p"></a>见道所断有九法。<a id="a-2q"></a>即八随眠相应法。<a id="a-2r"></a>并不相应法为九。<a id="a-2s"></a>修所断有五法。<a id="a-2t"></a>即四随眠相应法。<a id="a-2u"></a>并不相应法为五。<a id="a-2v"></a>三十六种随眠者。<a id="a-2w"></a>谓见苦所断有十。<a id="a-2x"></a>见集灭所断各七。<a id="a-2y"></a>见道所断有八。<a id="a-2z"></a>修所断有四。<a id="a-30"></a>唯依部说不依界故。<a id="a-31"></a>此中有身见相应法。<a id="a-32"></a>为有身见及彼相应无明随眠之所随增。<a id="a-33"></a>随其所应为所缘相应缚。<a id="a-34"></a>此即总说若别说者。<a id="a-35"></a>若于彼为所缘缚。<a id="a-36"></a>即于彼非相应缚。<a id="a-37"></a>若于彼为相应缚。<a id="a-38"></a>即于彼非所缘缚。<a id="a-39"></a>余应准此。<a id="a-3A"></a>此复为余见苦所断一切随眠。<a id="a-3B"></a>及见集所断遍行随眠之所随增。<a id="a-3C"></a>但为所缘缚。<a id="a-3D"></a>如有身见相应法。<a id="a-3E"></a>边执见。<a id="a-3F"></a>及见苦所断邪见。<a id="a-3G"></a>乃至慢相应法随应亦尔。<a id="a-3H"></a>见苦所断不共无明相应法。<a id="a-3I"></a>为见苦所断不共无明随眠之所随增。<a id="a-3J"></a>随其所应为所缘相应缚。<a id="a-3K"></a>此复为余见苦所断一切随眠。<a id="a-3L"></a>及见集所断遍行随眠之所随增。<a id="a-3M"></a>但为所缘缚。<a id="a-3N"></a>见苦所断不相应法。<a id="a-3O"></a>为见苦所断一切随眠。<a id="a-3P"></a>及见集所断遍行随眠之所随增。<a id="a-3Q"></a>但为所缘缚。<a id="a-3R"></a>如见苦所断十一法。<a id="a-3S"></a>见集所断八法随应亦尔。<a id="a-3T"></a>见灭所断邪见相应法。<a id="a-3U"></a>为见灭所断邪见。<a id="a-3V"></a>及彼相应无明随眠之所随增。<a id="a-3W"></a>但为相应缚。<a id="a-3X"></a>此复为余见灭所断有漏缘随眠。<a id="a-3Y"></a>及遍行随眠之所随增。<a id="a-3Z"></a>但为所缘缚。<a id="a-3a"></a>如见灭所断邪见相应法。<a id="a-3b"></a>见灭所断疑相应法随应亦尔。<a id="a-3c"></a>见灭所断见取相应法。<a id="a-3d"></a>为见灭所断见取。<a id="a-3e"></a>及彼相应无明随眠之所随增。<a id="a-3f"></a>随其所应为所缘相应缚。<a id="a-3g"></a>此复为余见灭所断有漏缘随眠。<a id="a-3h"></a>及遍行随眠之所随增但为所缘缚。<a id="a-3i"></a>如见灭所断见取相应法。<a id="a-3j"></a>见灭所断贪嗔慢相应法随应亦尔。<a id="a-3k"></a>见灭所断不共无明相应法。<a id="a-3l"></a>为见灭所断不共无明随眠之所。<a id="a-3m"></a>随增但为相应缚。<a id="a-3n"></a>此复为余见灭所断有漏缘随眠。<a id="a-3o"></a>及遍行随眠之所随增。<a id="a-3p"></a>但为所缘缚。<a id="a-3q"></a>见灭所断不相应法。<a id="a-3r"></a>为见灭所断有漏缘随眠。<a id="a-3s"></a>及遍行随眠之所随增。<a id="a-3t"></a>但为所缘缚。<a id="a-3u"></a>如见灭所断八法。<a id="a-3v"></a>见道所断九法。<a id="a-3w"></a>随应亦尔。<a id="a-3x"></a>修所断贪相应法。<a id="a-3y"></a>为修所断贪及彼相应无明随眠之所随增。<a id="a-3z"></a>随其所应为所缘相应缚。<a id="a-40"></a>此复为余修所断随眠。<a id="a-41"></a>及遍行随眠之所随增。<a id="a-42"></a>但为所缘缚。<a id="a-43"></a>如修所断贪相应法。<a id="a-44"></a>修所断嗔慢相应法。<a id="a-45"></a>随应亦尔。<a id="a-46"></a>修所断不共无明相应法。<a id="a-47"></a>为修所断不共无明随眠之所随增。<a id="a-48"></a>随其所应为所缘相应缚。<a id="a-49"></a>此复为余修所断随眠。<a id="a-4A"></a>及遍行随眠之所随增。<a id="a-4B"></a>但为所缘缚。<a id="a-4C"></a>修所断不相应法。<a id="a-4D"></a>为修所断一切随眠。<a id="a-4E"></a>及遍行随眠之所随增。<a id="a-4F"></a>但为所缘缚。<a id="a-4G"></a>若说摄法应依十八界。<a id="a-4H"></a>若说诸识应依十二处。<a id="a-4I"></a>若说诸智应依四圣谛。<a id="a-4J"></a>若说诸随眠应依五部。<a id="a-4K"></a>今说随眠故。<a id="a-4L"></a>依五部分别随眠随增差别。</p>
  <p id="a4M">眼根欲色界遍行。<a id="a-4N"></a>及修所断随眠随增者。<a id="a-4O"></a>眼根通欲色界唯修所断故。<a id="a-4P"></a>有尔所随眠随增。<a id="a-4Q"></a>然此眼根通在五地。<a id="a-4R"></a>谓欲界四静虑。<a id="a-4S"></a>此五各为自地遍行。<a id="a-4T"></a>及修所断随眠随增。<a id="a-4U"></a>耳鼻舌身根亦尔者。<a id="a-4V"></a>亦通欲色界五地。<a id="a-4W"></a>唯修所断如眼根故。<a id="a-4X"></a>女根欲界遍行。<a id="a-4Y"></a>及修所断随眠随增者。<a id="a-4Z"></a>女根唯欲界修所断故。<a id="a-4a"></a>有尔所随眠随增。<a id="a-4b"></a>男苦根亦尔者。<a id="a-4c"></a>亦唯欲界修所断如女根故。<a id="a-4d"></a>命根三界遍行。<a id="a-4e"></a>及修所断随眠随增者。<a id="a-4f"></a>命根通三界唯修所断故。<a id="a-4g"></a>有尔所随眠随增然此命根通在九地。<a id="a-4h"></a>谓欲界四静虑四无色。<a id="a-4i"></a>此九各为自地遍行。<a id="a-4j"></a>及修所断随眠随增。<a id="a-4k"></a>信等五根亦尔者。<a id="a-4l"></a>信等五根通有漏无漏。<a id="a-4m"></a>有漏者亦通三界九地。<a id="a-4n"></a>唯修所断如命根故。<a id="a-4o"></a>无漏者非随眠随增。<a id="a-4p"></a>意根一切随眠随增者。<a id="a-4q"></a>意根通有漏无漏。<a id="a-4r"></a>有漏者通三界五部故。<a id="a-4s"></a>有尔所随眠随增。<a id="a-4t"></a>然此意根在九地。<a id="a-4u"></a>谓欲界四静虑四无色。<a id="a-4v"></a>此九各为自地一切随眠随增。<a id="a-4w"></a>无漏者非随眠随增。<a id="a-4x"></a>舍根亦尔者。<a id="a-4y"></a>亦通有漏无漏。<a id="a-4z"></a>有漏者亦通三界九地五部如意根故。<a id="a-50"></a>乐根色界一切欲界遍行。<a id="a-51"></a>及修所断随眠随增者。<a id="a-52"></a>乐根通欲色界唯三地有。<a id="a-53"></a>谓欲界初及第三静虑。<a id="a-54"></a>欲界者在五识。<a id="a-55"></a>初静虑者在三识。<a id="a-56"></a>此二俱唯修所断故。<a id="a-57"></a>一一各为自地遍行。<a id="a-58"></a>及修所断随眠随增。<a id="a-59"></a>第三静虑者在意识通有漏无漏。<a id="a-5A"></a>有漏者通五部及通一切随眠相应故。<a id="a-5B"></a>自地一切随眠随增。<a id="a-5C"></a>无漏者非随眠随增。<a id="a-5D"></a>喜根色界一切欲界。<a id="a-5E"></a>除无漏缘疑及彼相应无明。<a id="a-5F"></a>余一切随眠随增者。<a id="a-5G"></a>喜根通欲色界唯三地有。<a id="a-5H"></a>谓欲界初二静虑。<a id="a-5I"></a>欲界者通五部。<a id="a-5J"></a>不与嗔疑随眠相应。<a id="a-5K"></a>由喜根欢行相转。<a id="a-5L"></a>嗔疑戚行相转。<a id="a-5M"></a>欢戚相违不相应故。<a id="a-5N"></a>欲界喜根除见灭道所断疑及彼相应无明。<a id="a-5O"></a>为余一切欲界随眠随增。<a id="a-5P"></a>见灭道所断疑及彼相应无明。<a id="a-5Q"></a>于喜根非所缘缚缘无漏故。<a id="a-5R"></a>非相应縳不相应故。<a id="a-5S"></a>余疑及嗔虽不相应。<a id="a-5T"></a>而于喜根有缘缚义。<a id="a-5U"></a>故说喜根欲界除无漏缘疑。<a id="a-5V"></a>及彼相应无明。<a id="a-5W"></a>余一切随眠随增。<a id="a-5X"></a>初二静虑喜根俱通有漏无漏。<a id="a-5Y"></a>有漏者俱通五部及通一切随眠相应。<a id="a-5Z"></a>定地疑亦与喜乐相应故。<a id="a-5a"></a>各自地一切随眠随增故。<a id="a-5b"></a>说喜根色界一切随眠随增。<a id="a-5c"></a>无漏者非随眠随增忧根欲界一切随眠随增者。<a id="a-5d"></a>忧根唯欲界通五部。<a id="a-5e"></a>及一分随眠相应故。<a id="a-5f"></a>有尔所随眠随增。<a id="a-5g"></a>三无漏根无随眠随增者。<a id="a-5h"></a>一切无漏法非诸随眠随增事故。<a id="a-5i"></a>所以者何。<a id="a-5j"></a>若法是有身见事。<a id="a-5k"></a>是颠倒事。<a id="a-5l"></a>是随眠事。<a id="a-5m"></a>是贪嗔痴所安足处。<a id="a-5n"></a>有垢有秽有浊者。<a id="a-5o"></a>为诸随眠之所随增。<a id="a-5p"></a>无漏法不尔。<a id="a-5q"></a>故非随眠之所随增。<a id="a-5r"></a>复次若处有爱是处即为随眠随增。<a id="a-5s"></a>如湿腻处尘秽易着。<a id="a-5t"></a>无漏法不尔。<a id="a-5u"></a>故非随眠之所随增。<a id="a-5v"></a>复次若法有身见执为我我所。<a id="a-5w"></a>是处即为随眠随增。<a id="a-5x"></a>无漏法不尔。<a id="a-5y"></a>复次若法是随眠所缘事。<a id="a-5z"></a>及随增事者。<a id="a-60"></a>即为随眠之所随增。<a id="a-61"></a>无漏法虽是随眠所缘事而非随增事故。<a id="a-62"></a>非随眠之所随增。<a id="a-63"></a>复次若法是随眠所缘处。<a id="a-64"></a>亦是随增处者。<a id="a-65"></a>即为随眠之所随增。<a id="a-66"></a>无漏法虽是随眠所缘处。<a id="a-67"></a>而非随增处故非随眠之所随增。<a id="a-68"></a>胁尊者曰。<a id="a-69"></a>无漏滑净非诸随眠能安其足。<a id="a-6A"></a>是故不为随眠随增。<a id="a-6B"></a>如吠琉璃极滑净者。<a id="a-6C"></a>蚊虻蝇等不能安足。<a id="a-6D"></a>大德说曰。<a id="a-6E"></a>无漏焰热非诸随眠能安其足。<a id="a-6F"></a>是故不为随眠随增。<a id="a-6G"></a>如焰热地不可安足。<a id="a-6H"></a>尊者妙音作如是说。<a id="a-6I"></a>无漏威猛随眠缘彼而不随增。<a id="a-6J"></a>如栴茶罗子观威猛王面心极战怯。<a id="a-6K"></a>尊者世友作如是说。<a id="a-6L"></a>缘有漏法起随眠时随眠渐增。<a id="a-6M"></a>如人观月眼根增长。<a id="a-6N"></a>故有漏法随眠随增。<a id="a-6O"></a>缘无漏法起随眠时随眠渐减。<a id="a-6P"></a>如人观日眼根损减。<a id="a-6Q"></a>故无漏法不为随眠之所随增。</p>
  <p id="a6R">眼耳鼻舌身色声触眼耳身识界。<a id="a-6S"></a>欲色界遍行及修所断随眠随增者。<a id="a-6T"></a>此十一界通欲色界。<a id="a-6U"></a>唯修所断故有尔所随眠随增此依界说。<a id="a-6V"></a>然地有异。<a id="a-6W"></a>谓眼等八通在五地故。<a id="a-6X"></a>为五地遍行及修所断随眠随增。<a id="a-6Y"></a>眼耳身识唯在二地。<a id="a-6Z"></a>谓欲界初静虑故唯二地遍行。<a id="a-6a"></a>及修所断随眠随增。<a id="a-6b"></a>眼耳鼻舌身色声触处色蕴色取蕴。<a id="a-6c"></a>前五界有色有见有对法亦尔者。<a id="a-6d"></a>如是诸法亦通欲色界五地。<a id="a-6e"></a>唯修所断如眼界等故。<a id="a-6f"></a>香味鼻舌识界欲界遍行。<a id="a-6g"></a>及修所断随眠随增者。<a id="a-6h"></a>如是四界唯欲界修所断故。<a id="a-6i"></a>有尔所随眠随增。<a id="a-6j"></a>香味处亦尔者。<a id="a-6k"></a>亦唯欲界修所断如香界等故。<a id="a-6l"></a>意法意识界一切随眠随增者。<a id="a-6m"></a>如是三界皆通有漏无漏。<a id="a-6n"></a>有漏者通三界九地五部。<a id="a-6o"></a>及通一切随眠相应故。<a id="a-6p"></a>为一切随眠随增。<a id="a-6q"></a>无漏者非随眠随增。<a id="a-6r"></a>意法处后四蕴后四取蕴识界。<a id="a-6s"></a>无色无见无对。<a id="a-6t"></a>有漏有为法过去未来现在。<a id="a-6u"></a>非学非无学法亦尔者。<a id="a-6v"></a>此诸法中有唯有漏。<a id="a-6w"></a>有通有漏无漏。<a id="a-6x"></a>诸有漏者皆通三界九地五部。<a id="a-6y"></a>及通一切随眠相应故。<a id="a-6z"></a>为一切随眠随增。<a id="a-70"></a>无漏者非随眠随增。<a id="a-71"></a>无漏无为法无随眠随增。<a id="a-72"></a>学无学无断法亦尔者。<a id="a-73"></a>皆无漏故义如前说。<a id="a-74"></a>善及修所断法三界遍行及修所断随眠随增者。<a id="a-75"></a>此中善法通有漏无漏。<a id="a-76"></a>修所断法唯有漏。<a id="a-77"></a>诸有漏者皆通三界九地。<a id="a-78"></a>唯修所断故。<a id="a-79"></a>有尔所随眠随增。<a id="a-7A"></a>无漏者非随眠随增。<a id="a-7B"></a>不善及欲界系法。<a id="a-7C"></a>欲界一切随眠随增者。<a id="a-7D"></a>如是二法唯欲界通五部故。<a id="a-7E"></a>有尔所随眠随增。<a id="a-7F"></a>无记法色无色界一切欲界二部。<a id="a-7G"></a>及见集所断遍行随眠随增者。<a id="a-7H"></a>无记法。<a id="a-7I"></a>谓色无色界诸染污法。<a id="a-7J"></a>及无覆无记法。<a id="a-7K"></a>欲界有身见边执见品诸染污法。<a id="a-7L"></a>及无覆无记法。<a id="a-7M"></a>并虚空非择灭。<a id="a-7N"></a>若色无色界无记法。<a id="a-7O"></a>通二界八地五部故。<a id="a-7P"></a>为色无色界一切随眠随增。<a id="a-7Q"></a>若欲界无记法染污者。<a id="a-7R"></a>唯见苦所断故。<a id="a-7S"></a>为欲界见苦所断一切。<a id="a-7T"></a>及见集所断遍行随眠随增。<a id="a-7U"></a>不染污者唯修所断故。<a id="a-7V"></a>为欲界修所断一切。<a id="a-7W"></a>及遍行随眠随增。<a id="a-7X"></a>虚空非择灭非随眠随增。<a id="a-7Y"></a>色界系法色界一切随眠随增者。<a id="a-7Z"></a>此唯色界通四地五部故。<a id="a-7a"></a>有尔所随眠随增。<a id="a-7b"></a>无色界系法。<a id="a-7c"></a>无色界一切随眠随增者。<a id="a-7d"></a>此唯无色界通四地五部故。<a id="a-7e"></a>有尔所随眠随增。<a id="a-7f"></a>见所断法见所断一切随眠随增者。<a id="a-7g"></a>此通三界九地及前四部故。<a id="a-7h"></a>有尔所随眠随增。<a id="a-7i"></a>修所断随眠。<a id="a-7j"></a>不能缘见所断法故。<a id="a-7k"></a>非修所断随眠随增。</p>
  <p id="a7l">苦集谛一切随眠随增者。<a id="a-7m"></a>苦集二谛总摄三界九地五部诸有漏法故。<a id="a-7n"></a>为一切随眠随增。<a id="a-7o"></a>灭道谛无随眠随增。<a id="a-7p"></a>法类苦集灭道智三三摩地亦尔者。<a id="a-7q"></a>皆无漏故一切不为随眠随增。<a id="a-7r"></a>三三摩地唯无漏者。<a id="a-7s"></a>此中唯说三解脱门所摄定故。<a id="a-7t"></a>四静虑色界一切随眠随增者。<a id="a-7u"></a>此四静虑通有漏无漏。<a id="a-7v"></a>有漏者唯色界通五部通染污不染污。<a id="a-7w"></a>若定若生皆是此四静虑所摄。<a id="a-7x"></a>是故总为色界一切随眠随增。<a id="a-7y"></a>无漏者非随眠随增。<a id="a-7z"></a>四无量色界遍行。<a id="a-80"></a>及修所断随眠随增者。<a id="a-81"></a>此中唯说成满无量唯在色界。<a id="a-82"></a>然喜无量唯在初二静虑。<a id="a-83"></a>余三无量通在四静虑皆唯修所断。<a id="a-84"></a>是故总说色界遍行及修所断随眠随增。<a id="a-85"></a>前三解脱八胜处。<a id="a-86"></a>前八遍处他心智亦尔者。<a id="a-87"></a>此中亦说成满解脱胜处遍处故。<a id="a-88"></a>唯色界修所断摄。<a id="a-89"></a>依地差别如前应知。<a id="a-8A"></a>他心智通有漏无漏。<a id="a-8B"></a>有漏者唯在色界通四静虑唯修所断故。<a id="a-8C"></a>此及前三种有漏如无量说。<a id="a-8D"></a>四无色无色界一切随眠随增者。<a id="a-8E"></a>四无色中前三通有漏无漏。<a id="a-8F"></a>第四唯有漏。<a id="a-8G"></a>诸有漏者唯无色界通五部通染污不染污。<a id="a-8H"></a>若定若生皆是此四无色所摄。<a id="a-8I"></a>是故总为无色界一切随眠随增。<a id="a-8J"></a>无漏者非随眠随增。<a id="a-8K"></a>后五解脱后二遍处。<a id="a-8L"></a>无色界遍行及修所断随眠随增者。<a id="a-8M"></a>此中有漏者随地差别。<a id="a-8N"></a>皆唯无色界唯修所断故。<a id="a-8O"></a>有尔所随眠随增。<a id="a-8P"></a>无漏者非随眠随增。<a id="a-8Q"></a>世俗智除无漏缘见。<a id="a-8R"></a>余一切随眠随增者。<a id="a-8S"></a>此世俗智通三界九地五部。<a id="a-8T"></a>染污不染污一切有漏慧故。<a id="a-8U"></a>有尔所随眠随增。<a id="a-8V"></a>除无漏缘见者。<a id="a-8W"></a>谓除见灭道所断邪见。<a id="a-8X"></a>彼于世俗智非所缘缚。<a id="a-8Y"></a>缘无漏故非相应缚。<a id="a-8Z"></a>自性与自性不相应故。<a id="a-8a"></a>邪见即是世俗智故。<a id="a-8b"></a>然诸随眠于世俗智所缘相应二缚。<a id="a-8c"></a>差别应作四句。<a id="a-8d"></a>或有随眠于世俗智。<a id="a-8e"></a>为所缘缚非相应缚。<a id="a-8f"></a>谓有漏缘见。<a id="a-8g"></a>或有随眠于世俗智。<a id="a-8h"></a>为相应缚非所缘缚。<a id="a-8i"></a>谓除无漏缘见。<a id="a-8j"></a>诸余无漏缘随眠。<a id="a-8k"></a>或有随眠于世俗智。<a id="a-8l"></a>为所缘缚亦相应缚。<a id="a-8m"></a>谓除有漏缘见。<a id="a-8n"></a>诸余有漏缘随眠。<a id="a-8o"></a>此即总说。<a id="a-8p"></a>若别说者。<a id="a-8q"></a>若于彼为所缘缚。<a id="a-8r"></a>即于彼非相应缚。<a id="a-8s"></a>若于彼为相应缚。<a id="a-8t"></a>即于彼非所缘缚。<a id="a-8u"></a>或有随眠于世俗智。<a id="a-8v"></a>非所缘缚亦非相应缚。<a id="a-8w"></a>谓无漏缘见于此义中。<a id="a-8x"></a>雾尊者说四句有异。<a id="a-8y"></a>或有随眠于世俗智。<a id="a-8z"></a>为所缘缚非相应缚。<a id="a-90"></a>谓自地缘世俗智见随眠未断。<a id="a-91"></a>或有随眠为世俗智。<a id="a-92"></a>为相应缚非所缘缚。<a id="a-93"></a>谓除自地他界缘。<a id="a-94"></a>或他地缘。<a id="a-95"></a>或自界他界缘。<a id="a-96"></a>或自地余法缘。<a id="a-97"></a>或无漏缘见随眠。<a id="a-98"></a>诸余自地他界缘。<a id="a-99"></a>或他地缘或自界他界缘。<a id="a-9A"></a>或自地余法缘。<a id="a-9B"></a>或无漏缘随眠未断。<a id="a-9C"></a>或有随眠于世俗智。<a id="a-9D"></a>为所缘缚亦相应缚。<a id="a-9E"></a>谓除自地缘世俗智见随眠。<a id="a-9F"></a>诸余自地缘世俗智随眠未断。<a id="a-9G"></a>此即总说。<a id="a-9H"></a>若别说者。<a id="a-9I"></a>若于彼为所缘缚。<a id="a-9J"></a>即于彼非相应缚若于彼为相应缚。<a id="a-9K"></a>即于彼非所缘缚。<a id="a-9L"></a>或有随眠于世俗智。<a id="a-9M"></a>非所缘缚亦非相应缚。<a id="a-9N"></a>谓一切他地随眠。<a id="a-9O"></a>及自地随眠已断。<a id="a-9P"></a>设未断者。<a id="a-9Q"></a>而是他界缘。<a id="a-9R"></a>或他地缘或自界他界缘。<a id="a-9S"></a>或自地余法缘。<a id="a-9T"></a>或无漏缘见随眠。<a id="a-9U"></a>三重三摩地三界遍行。<a id="a-9V"></a>及修所断随眠随增者。<a id="a-9W"></a>重三摩地通三界九地。<a id="a-9X"></a>唯修所断故。<a id="a-9Y"></a>有尔所随眠随增。</p>
  <p id="a9Z">有身见结。<a id="a-9a"></a>见苦所断一切。<a id="a-9b"></a>及见集所断遍行随眠随增者。<a id="a-9c"></a>谓三结中有身见结。<a id="a-9d"></a>通三界九地唯见苦所断故。<a id="a-9e"></a>有尔所随眠随增。<a id="a-9f"></a>有身见顺下分结。<a id="a-9g"></a>有身见边执见亦尔者。<a id="a-9h"></a>谓五顺下分结中。<a id="a-9i"></a>有身见及五见中有身见边执见。<a id="a-9j"></a>亦通三界九地唯见苦所断。<a id="a-9k"></a>如三结中有身见故。<a id="a-9l"></a>戒禁取结见苦所断一切。<a id="a-9m"></a>及见集所断遍行。<a id="a-9n"></a>见道所断有漏缘随眠随增者。<a id="a-9o"></a>谓三结中戒禁取结。<a id="a-9p"></a>通三界九地唯见苦道所断。<a id="a-9q"></a>唯有漏缘故有尔所随眠随增。<a id="a-9r"></a>见道所断无漏缘随眠于戒禁取。<a id="a-9s"></a>非所缘缚缘无漏故。<a id="a-9t"></a>非相应缚不相应故。<a id="a-9u"></a>戒禁取及戒禁取身系。<a id="a-9v"></a>顺下分结戒禁取亦尔者。<a id="a-9w"></a>谓四取中戒禁取。<a id="a-9x"></a>四身系中戒禁取。<a id="a-9y"></a>五顺下分结中戒禁取。<a id="a-9z"></a>五见中戒禁取。<a id="a-A0"></a>亦通三界九地唯见苦道所断。<a id="a-A1"></a>唯有漏缘如三结中戒禁取故。<a id="a-A2"></a>疑结见所断有漏缘。<a id="a-A3"></a>及疑相应无漏缘无明随眠随增者。<a id="a-A4"></a>谓三结中疑结通三界九地。<a id="a-A5"></a>前四部通有漏无漏缘故。<a id="a-A6"></a>有尔所随眠随增。<a id="a-A7"></a>见所断有漏缘者。<a id="a-A8"></a>谓见苦集所断一切及见灭道所断有漏缘随眠。<a id="a-A9"></a>见灭道所断无漏缘随眠。<a id="a-AA"></a>于疑结。<a id="a-AB"></a>非所缘缚缘无漏故。<a id="a-AC"></a>非相应缚或异聚故。<a id="a-AD"></a>或自性与自性不相应故。<a id="a-AE"></a>疑顺下分结疑随眠疑。<a id="a-AF"></a>结亦尔者。<a id="a-AG"></a>谓五顺下分结中疑结。<a id="a-AH"></a>七随眠中疑随眠。<a id="a-AI"></a>九结中疑结。<a id="a-AJ"></a>亦通三界九地。<a id="a-AK"></a>前四部有漏无漏缘。<a id="a-AL"></a>如三结中疑结故。<a id="a-AM"></a>贪嗔不善根欲界有漏缘随眠随增者。<a id="a-AN"></a>谓三不善根中贪嗔。<a id="a-AO"></a>唯欲界通五部。<a id="a-AP"></a>唯有漏缘故有尔所随眠随增。<a id="a-AQ"></a>无漏缘随眠于贪嗔。<a id="a-AR"></a>非所缘缚缘无漏故。<a id="a-AS"></a>非相应缚异聚故。<a id="a-AT"></a>余准应知。<a id="a-AU"></a>前二身系前二盖嗔结前二顺下分结前二随眠。<a id="a-AV"></a>恚结亦尔者。<a id="a-AW"></a>谓四身系中贪嗔。<a id="a-AX"></a>五盖中贪嗔。<a id="a-AY"></a>五结中嗔结。<a id="a-AZ"></a>五顺下分结中贪嗔。<a id="a-Aa"></a>七随眠中欲贪嗔恚。<a id="a-Ab"></a>九结中恚结。<a id="a-Ac"></a>亦唯欲界通五部唯有漏缘。<a id="a-Ad"></a>如贪嗔不善根故。<a id="a-Ae"></a>痴不善根欲界除无漏缘无明。<a id="a-Af"></a>余一切随眠随增者。<a id="a-Ag"></a>谓三不善根中。<a id="a-Ah"></a>痴唯欲界通五部有漏无漏缘故。<a id="a-Ai"></a>有尔所随眠随增。<a id="a-Aj"></a>除无漏缘无明者。<a id="a-Ak"></a>见灭道所断无漏缘相应不共无明。<a id="a-Al"></a>于痴不善根。<a id="a-Am"></a>非所缘缚缘无漏故。<a id="a-An"></a>非相应缚自性与自性不相应故。<a id="a-Ao"></a>欲漏欲界一切随眠随增者。<a id="a-Ap"></a>谓三漏中欲漏唯欲界通五部。<a id="a-Aq"></a>有漏无漏缘故。<a id="a-Ar"></a>有尔所随眠随增。<a id="a-As"></a>欲暴流轭取惛沉睡眠掉举盖亦尔者。<a id="a-At"></a>谓四暴流中欲暴流。<a id="a-Au"></a>四轭中欲轭。<a id="a-Av"></a>四取中欲取。<a id="a-Aw"></a>五盖中惛沉睡眠掉举盖。<a id="a-Ax"></a>亦唯欲界通五部。<a id="a-Ay"></a>有漏无漏缘如欲漏故。<a id="a-Az"></a>有漏色无色界一切随眠随增者。<a id="a-B0"></a>谓三漏中有漏通色无色界八地五部。<a id="a-B1"></a>有漏无漏缘故。<a id="a-B2"></a>有尔所随眠随增。<a id="a-B3"></a>有暴流轭我语取亦尔者。<a id="a-B4"></a>谓四暴流中有暴流。<a id="a-B5"></a>四轭中有轭。<a id="a-B6"></a>四取中我语取。<a id="a-B7"></a>亦通色无色界八地五部。<a id="a-B8"></a>有漏无漏缘如有漏故。<a id="a-B9"></a>无明漏除无漏缘无明。<a id="a-BA"></a>余一切随眠随增者。<a id="a-BB"></a>谓三漏中无明漏通三界九地五部。<a id="a-BC"></a>有漏无漏缘故。<a id="a-BD"></a>有尔所随眠随增。<a id="a-BE"></a>除无漏缘无明者。<a id="a-BF"></a>彼于无明漏。<a id="a-BG"></a>非所缘缚缘无漏故。<a id="a-BH"></a>非相应缚自性与自性不相应故。<a id="a-BI"></a>无明暴流轭无明随眠无明结亦尔者。<a id="a-BJ"></a>谓四暴流中无明暴流。<a id="a-BK"></a>四轭中无明轭。<a id="a-BL"></a>七随眠中无明随眠。<a id="a-BM"></a>九结中无明结。<a id="a-BN"></a>亦通三界九地五部。<a id="a-BO"></a>有漏无漏缘如无明漏故。<a id="a-BP"></a>见暴流轭。<a id="a-BQ"></a>见所断有漏缘。<a id="a-BR"></a>及见相应无漏缘。<a id="a-BS"></a>无明随眠随增者谓四暴流中见暴流。<a id="a-BT"></a>四轭中见轭通三界九地前四部。<a id="a-BU"></a>有漏无漏缘故。<a id="a-BV"></a>有尔所随眠随增。<a id="a-BW"></a>除无漏缘邪见疑。<a id="a-BX"></a>及彼疑相应无明。<a id="a-BY"></a>并无漏缘不共无明。<a id="a-BZ"></a>以彼于见暴流轭。<a id="a-Ba"></a>非所缘缚缘无漏故。<a id="a-Bb"></a>非相应缚自性与自性不相应故。<a id="a-Bc"></a>或他聚故。<a id="a-Bd"></a>见取邪见见随眠见结亦尔者。<a id="a-Be"></a>谓四取中见取。<a id="a-Bf"></a>五见中邪见。<a id="a-Bg"></a>七随眠中见随眠。<a id="a-Bh"></a>九结中见结。<a id="a-Bi"></a>亦通三界九地前四部。<a id="a-Bj"></a>有漏无漏缘。<a id="a-Bk"></a>如见暴流轭故。<a id="a-Bl"></a>此实执身系。<a id="a-Bm"></a>见所断有漏缘随眠随增者。<a id="a-Bn"></a>谓四身系中此实执身系。<a id="a-Bo"></a>通三界九地前四部。<a id="a-Bp"></a>唯有漏缘故。<a id="a-Bq"></a>有尔所随眠随增。<a id="a-Br"></a>见取取结亦尔者。<a id="a-Bs"></a>谓五见中见取。<a id="a-Bt"></a>九结中取结。<a id="a-Bu"></a>亦通三界九地前四部。<a id="a-Bv"></a>唯有漏缘。<a id="a-Bw"></a>如此实执身系故。<a id="a-Bx"></a>恶作盖欲界遍行及修所断随眠随增者。<a id="a-By"></a>谓五盖中恶作盖唯欲界修所断故。<a id="a-Bz"></a>有尔所随眠随增。<a id="a-C0"></a>嫉悭结鼻舌触所生爱身嫉悭结亦尔者。<a id="a-C1"></a>谓五结中嫉悭结。<a id="a-C2"></a>六爱身中鼻舌触所生爱身。<a id="a-C3"></a>九结中嫉悭结。<a id="a-C4"></a>亦唯欲界修所断如恶作盖故。<a id="a-C5"></a>疑盖欲界见所断有漏缘。<a id="a-C6"></a>及疑相应无漏缘无明随眠随增者。<a id="a-C7"></a>谓五盖中疑盖。<a id="a-C8"></a>唯欲界通前四部。<a id="a-C9"></a>有漏无漏缘故。<a id="a-CA"></a>有尔所随眠随增。<a id="a-CB"></a>除欲界无漏缘疑邪见。<a id="a-CC"></a>及彼邪见相应无明。<a id="a-CD"></a>并无漏缘不共无明。<a id="a-CE"></a>以彼于疑盖。<a id="a-CF"></a>非所缘缚缘无漏故。<a id="a-CG"></a>非相应缚自性与自性不相应故。<a id="a-CH"></a>或他聚故。<a id="a-CI"></a>贪慢结三界有漏缘随眠随增者。<a id="a-CJ"></a>谓五结中贪慢结。<a id="a-CK"></a>通三界九地五部。<a id="a-CL"></a>唯有漏缘故。<a id="a-CM"></a>有尔所随眠随增。<a id="a-CN"></a>意触所生爱身慢随眠。<a id="a-CO"></a>爱慢结亦尔者。<a id="a-CP"></a>谓六爱身中意触所生爱身。<a id="a-CQ"></a>七随眠中慢随眠。<a id="a-CR"></a>九结中爱慢结。<a id="a-CS"></a>亦通三界九地五部。<a id="a-CT"></a>唯有漏缘。<a id="a-CU"></a>如五结中贪慢结故。<a id="a-CV"></a>色贪色界遍行。<a id="a-CW"></a>及修所断随眠随增者。<a id="a-CX"></a>谓五顺上分结中色贪。<a id="a-CY"></a>唯色界四地修所断。<a id="a-CZ"></a>不还者身中现行故。<a id="a-Ca"></a>有尔所随眠随增。<a id="a-Cb"></a>异生位中色界遍行已于彼贪有所缘缚故。<a id="a-Cc"></a>无色贪无色界遍行。<a id="a-Cd"></a>及修所断随眠随增者。<a id="a-Ce"></a>谓五顺上分结中无色贪。<a id="a-Cf"></a>唯无色界四地修所断。<a id="a-Cg"></a>不还者身中现行故。<a id="a-Ch"></a>有尔所随眠随增。<a id="a-Ci"></a>余如前说。<a id="a-Cj"></a>后三顺上分结色无色界遍行。<a id="a-Ck"></a>及修所断随眠随增者。<a id="a-Cl"></a>谓五顺上分结中掉举慢无明。<a id="a-Cm"></a>通色无色界八地唯修所断。<a id="a-Cn"></a>不还者身中现行故。<a id="a-Co"></a>有尔所随眠随增。<a id="a-Cp"></a>余如前说。<a id="a-Cq"></a>眼耳身触所生爱身。<a id="a-Cr"></a>欲色界遍行。<a id="a-Cs"></a>及修所断随眠随增者。<a id="a-Ct"></a>谓六爱身中眼耳身触所生爱身。<a id="a-Cu"></a>通欲界初静虑唯修所断故。<a id="a-Cv"></a>有尔所随眠随增。<a id="a-Cw"></a>有贪随眠色无色界。<a id="a-Cx"></a>有漏缘随眠随增者。<a id="a-Cy"></a>谓七随眠中有贪随眠。<a id="a-Cz"></a>通色无色界八地五部。<a id="a-D0"></a>唯有漏缘故。<a id="a-D1"></a>有尔所随眠随增。</p>
  <p id="aD2">欲界见苦所断随眠。<a id="a-D3"></a>欲界见苦所断一切。<a id="a-D4"></a>及见集所断遍行随眠随增者。<a id="a-D5"></a>谓九十八随眠中欲界见苦所断十随眠。<a id="a-D6"></a>一一皆为欲界见苦所断一切随眠。<a id="a-D7"></a>及见集所断遍行随眠随增。<a id="a-D8"></a>欲界见集所断随眠。<a id="a-D9"></a>欲界见集所断一切。<a id="a-DA"></a>及见苦所断遍行随眠随增者。<a id="a-DB"></a>谓九十八随眠中欲界见集所断七随眠。<a id="a-DC"></a>一一皆为欲界见集所断一切随眠。<a id="a-DD"></a>及见苦所断遍行随眠随增。<a id="a-DE"></a>欲界见灭所断随眠。<a id="a-DF"></a>欲界见灭所断除无漏缘不共无明。<a id="a-DG"></a>余一切及遍行随眠随增者。<a id="a-DH"></a>谓九十八随眠中欲界见灭所断七随眠。<a id="a-DI"></a>一一皆为尔所随眠随增。<a id="a-DJ"></a>欲界见道所断随眠。<a id="a-DK"></a>欲界见道所断除无漏缘不共无明。<a id="a-DL"></a>余一切及遍行随眠随增者。<a id="a-DM"></a>谓九十八随眠中欲界见道所断八随眠。<a id="a-DN"></a>一一皆为尔所随眠随增。<a id="a-DO"></a>见灭道所断中。<a id="a-DP"></a>俱说除无漏缘不共无明者。<a id="a-DQ"></a>彼于随眠。<a id="a-DR"></a>非所缘缚缘无漏故。<a id="a-DS"></a>非相应缚不与随眠相应故。<a id="a-DT"></a>欲界修所断随眠。<a id="a-DU"></a>欲界修所断一切。<a id="a-DV"></a>及遍行随眠随增者。<a id="a-DW"></a>谓九十八随眠中。<a id="a-DX"></a>欲界修所断四随眠。<a id="a-DY"></a>一一皆为尔所随眠随增。<a id="a-DZ"></a>色无色界五部随眠广说亦尔等者。<a id="a-Da"></a>谓九十八随眠中。<a id="a-Db"></a>色界五部三十一。<a id="a-Dc"></a>无色界五部三十一。<a id="a-Dd"></a>一一皆为自界自部。<a id="a-De"></a>及遍行随眠随增。<a id="a-Df"></a>广如欲界说以相同故。</p>
 </body>
</html>