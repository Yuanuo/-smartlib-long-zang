<!doctype html>
<html id="z3IBVcw12n" data-ver="925">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第九十四</h1>
  <h2 id="a2">智蕴第三中学支纳息第一之二</h2>
  <p id="a3">问谁于如是四种通行得几舍几。<a id="a-4"></a>答诸异生位无得无舍。<a id="a-5"></a>此四通行唯无漏故。<a id="a-6"></a>世第一法现在前时。<a id="a-7"></a>得一或二未有所舍。<a id="a-8"></a>问此中不依异生作论唯依圣者。<a id="a-9"></a>答亦有圣者于四通行无得无舍。<a id="a-A"></a>谓自性住进退位中有得舍义。<a id="a-B"></a>且进位中若未离欲染入正性离生。<a id="a-C"></a>住苦法智忍乃至道法智时皆无舍得一。<a id="a-D"></a>道类智忍时舍一得一。<a id="a-E"></a>若已离欲染依未至定入正性离生。<a id="a-F"></a>住苦法智忍乃至道法智时亦皆无舍得一。<a id="a-G"></a>道类智忍时舍一得二。<a id="a-H"></a>若依上地入正性离生。<a id="a-I"></a>住苦法智忍乃至道法智时皆无舍得二。<a id="a-J"></a>道类智忍时舍二得二。<a id="a-K"></a>若预流者趣一来果。<a id="a-L"></a>诸加行道五无间道五解脱道时。<a id="a-M"></a>皆无舍得一。<a id="a-N"></a>第六无间道时舍一得一。<a id="a-O"></a>若一来者趣不还果。<a id="a-P"></a>诸加行道二无间道二解脱道时无舍得一。<a id="a-Q"></a>第九无间道时舍一得二。<a id="a-R"></a>若不还者趣阿罗汉果。<a id="a-S"></a>离初静虑。<a id="a-T"></a>乃至无所有处染。<a id="a-U"></a>诸加行无间解脱道时皆无舍得二。<a id="a-V"></a>离非想非非想处染。<a id="a-W"></a>诸加行道八无间道八解脱道时。<a id="a-X"></a>亦皆无舍得二。<a id="a-Y"></a>第九无间道时舍二得二。<a id="a-Z"></a>是说离染位。<a id="a-a"></a>若未离欲染信胜解。<a id="a-b"></a>练根作见至。<a id="a-c"></a>诸加行道时无舍得一。<a id="a-d"></a>无间道时舍一得一。<a id="a-e"></a>若已离欲染信胜解。<a id="a-f"></a>练根作见至。<a id="a-g"></a>诸加行道时无舍得二。<a id="a-h"></a>无间道时舍二得二。<a id="a-i"></a>若时解脱阿罗汉练根作不动。<a id="a-j"></a>诸加行道八无间道八解脱道时皆无舍得二。<a id="a-k"></a>第九无间道时舍二得二。<a id="a-l"></a>是说转根位。<a id="a-m"></a>若未离欲染圣者。<a id="a-n"></a>起诸相似无量解脱胜处遍处。<a id="a-o"></a>及不净观持息念念住等。<a id="a-p"></a>诸功德时皆无舍得一。<a id="a-q"></a>若已离欲染圣者。<a id="a-r"></a>起无量解脱胜处遍处。<a id="a-s"></a>不净观持息念诸念住。<a id="a-t"></a>无碍解无诤愿智边际定。<a id="a-u"></a>三三摩地三重三摩地杂修静虑引发五通。<a id="a-v"></a>诸加行道五无间道三解脱道等时。<a id="a-w"></a>皆无舍得二。<a id="a-x"></a>若入灭定想微细心时亦无舍得二。<a id="a-y"></a>微微心时无舍无得。<a id="a-z"></a>诸如是等是说修功德位。<a id="a-10"></a>若退位中阿罗汉。<a id="a-11"></a>及已离欲染有学。<a id="a-12"></a>退胜根住劣根时皆舍二得二。<a id="a-13"></a>未离欲染有学。<a id="a-14"></a>退胜根住劣根时。<a id="a-15"></a>皆舍一得一。<a id="a-16"></a>是说退根位。<a id="a-17"></a>若阿罗汉。<a id="a-18"></a>起色无色界缠退时舍二得二。<a id="a-19"></a>起欲界缠退时舍二得一。<a id="a-1A"></a>若不还者。<a id="a-1B"></a>已离色等染起色界等缠退时舍二无得。<a id="a-1C"></a>即不还者。<a id="a-1D"></a>起欲界缠退时舍二得一。<a id="a-1E"></a>若一来者。<a id="a-1F"></a>退胜果道。<a id="a-1G"></a>时舍一无得。<a id="a-1H"></a>退一来果时舍一得一。<a id="a-1I"></a>若预流者。<a id="a-1J"></a>退胜果道时舍一无得。<a id="a-1K"></a>是说退离染位。<a id="a-1L"></a>退余功德义准应知。<a id="a-1M"></a>如施设论说。<a id="a-1N"></a>有四种补特伽罗。<a id="a-1O"></a>谓有补特伽罗现法中迟身坏后速。<a id="a-1P"></a>或有补特伽罗现法中速身坏后迟。<a id="a-1Q"></a>或有补特伽罗现法中迟身坏后亦迟或有补特伽罗现法中速身坏后亦速。<a id="a-1R"></a>问后二可尔。<a id="a-1S"></a>前二云何。<a id="a-1T"></a>圣者转生决定不退亦不转根。<a id="a-1U"></a>欲界经生。<a id="a-1V"></a>决定不入色无色界。<a id="a-1W"></a>如何可说现迟后速。<a id="a-1X"></a>复如何说现速后迟。<a id="a-1Y"></a>岂有见至经生。<a id="a-1Z"></a>退为信胜解者。<a id="a-1a"></a>答彼论不说转根及退。<a id="a-1b"></a>但说精进及懈怠者。<a id="a-1c"></a>若现身懈怠后身精进者。<a id="a-1d"></a>名现法中迟身坏后速。<a id="a-1e"></a>若现身精进后身懈怠者。<a id="a-1f"></a>名现法中速身坏后迟。<a id="a-1g"></a>若现身懈怠后身亦懈怠者。<a id="a-1h"></a>名现法中迟身坏后亦迟。<a id="a-1i"></a>若现身精进后身亦精进者。<a id="a-1j"></a>名现法中速身坏后亦速。<a id="a-1k"></a>如是名为彼论说意。</p>
  <p id="a1l">如契经说。<a id="a-1m"></a>有四种行。<a id="a-1n"></a>一不堪忍行。<a id="a-1o"></a>二堪忍行。<a id="a-1p"></a>三调伏行。<a id="a-1q"></a>四寂静行。<a id="a-1r"></a>云何不堪忍行。<a id="a-1s"></a>谓不堪忍寒热饥渴。<a id="a-1t"></a>蚊虻风曝蛇蝎恶触。<a id="a-1u"></a>恶人侵恼非理语言。<a id="a-1v"></a>身中所生种种苦痛。<a id="a-1w"></a>于此等事不能堪忍。<a id="a-1x"></a>是名不堪忍行。<a id="a-1y"></a>云何堪忍行。<a id="a-1z"></a>谓能堪忍如前所说寒热等事。<a id="a-20"></a>是名堪忍行。<a id="a-21"></a>云何调伏行。<a id="a-22"></a>谓根律仪。<a id="a-23"></a>是名调伏行。<a id="a-24"></a>云何寂静行。<a id="a-25"></a>谓无漏道。<a id="a-26"></a>是名寂静行。<a id="a-27"></a>问为四通行摄彼四行。<a id="a-28"></a>为彼四行摄四通行耶。<a id="a-29"></a>答彼四行摄四通行。<a id="a-2A"></a>非四通行摄彼四行。<a id="a-2B"></a>不摄何等。<a id="a-2C"></a>谓彼前三。</p>
  <p id="a2D">如契经说。<a id="a-2E"></a>有四种断。<a id="a-2F"></a>一苦迟通断。<a id="a-2G"></a>二苦速通断。<a id="a-2H"></a>三乐迟通断。<a id="a-2I"></a>四乐速通断。<a id="a-2J"></a>此中苦迟通断苦故迟故。<a id="a-2K"></a>说名为劣苦速通断。<a id="a-2L"></a>但以苦故说名为劣。<a id="a-2M"></a>乐迟通断但以迟故说名为劣。<a id="a-2N"></a>乐速通断不能正显广大饶益天人众者不广大故亦名为劣。<a id="a-2O"></a>世尊通断能正显示广大饶益天人众故独名为妙。<a id="a-2P"></a>问为四通行摄四通断。<a id="a-2Q"></a>为四通断摄四通行耶。<a id="a-2R"></a>答展转相摄各随其事。<a id="a-2S"></a>谓苦迟通断即苦迟通行。<a id="a-2T"></a>乃至乐速通断即乐速通行。<a id="a-2U"></a>故随其事展转相摄。<a id="a-2V"></a>复有说者。<a id="a-2W"></a>四通断唯无学。<a id="a-2X"></a>四通行通学无学。<a id="a-2Y"></a>若作是说。<a id="a-2Z"></a>四通行摄四通断。<a id="a-2a"></a>非四通断摄四通行。<a id="a-2b"></a>不摄何等。<a id="a-2c"></a>谓有学四通行。<a id="a-2d"></a>问圣道是妙不应名劣。<a id="a-2e"></a>如品类足说。<a id="a-2f"></a>云何劣法。<a id="a-2g"></a>谓不善有覆无记法。<a id="a-2h"></a>何故契经说四种断有名为劣。<a id="a-2i"></a>答劣有二种。<a id="a-2j"></a>一染污劣。<a id="a-2k"></a>二减少劣。<a id="a-2l"></a>四种通断虽非染污劣。<a id="a-2m"></a>而有减少劣。<a id="a-2n"></a>有作是说。<a id="a-2o"></a>苦迟通断。<a id="a-2p"></a>是未至定静虑中间三无色定。<a id="a-2q"></a>时解脱圣道摄。<a id="a-2r"></a>苦速通断。<a id="a-2s"></a>即是彼地诸声闻乘。<a id="a-2t"></a>不时解脱圣道摄。<a id="a-2u"></a>乐迟通断。<a id="a-2v"></a>是四根本静虑。<a id="a-2w"></a>时解脱圣道摄。<a id="a-2x"></a>乐速通断中不能正显广大饶益天人众者即是四根本静虑。<a id="a-2y"></a>诸声闻乘不时解脱圣道摄。<a id="a-2z"></a>乐速通断中。<a id="a-30"></a>能正显示广大饶益天人众者是佛乘圣道摄。<a id="a-31"></a>问独觉圣道是何品摄。<a id="a-32"></a>有作是说。<a id="a-33"></a>声闻品摄。<a id="a-34"></a>复有说者。<a id="a-35"></a>佛品中摄。<a id="a-36"></a>所以者何。<a id="a-37"></a>如佛无师自能觉故。<a id="a-38"></a>有余师说。<a id="a-39"></a>前三通断如前应知乐速通断中不能正显广大饶益天人众者是独觉圣道摄乐速通断中能正显示广大饶益天人众者是世尊圣道摄。<a id="a-3A"></a>问根本静虑声闻不时解脱圣道是何品摄。<a id="a-3B"></a>有作是说。<a id="a-3C"></a>独觉品摄。<a id="a-3D"></a>复有说者。<a id="a-3E"></a>佛品所摄。<a id="a-3F"></a>所以者何。<a id="a-3G"></a>彼无漏根依佛得故。<a id="a-3H"></a>有作是言。<a id="a-3I"></a>前三通断是外异生。<a id="a-3J"></a>乐速通断中。<a id="a-3K"></a>不能正显广大饶益天人众者是独觉圣道摄。<a id="a-3L"></a>乐速通断中能正显示广大饶益天人众者是世尊圣道摄。<a id="a-3M"></a>问声闻圣道是何品摄。<a id="a-3N"></a>有作是说。<a id="a-3O"></a>独觉品摄。<a id="a-3P"></a>复有说者。<a id="a-3Q"></a>佛品所摄。<a id="a-3R"></a>所以者何。<a id="a-3S"></a>彼无漏根依佛得故。<a id="a-3T"></a>或有说者。<a id="a-3U"></a>前三通断是诸外道。<a id="a-3V"></a>乐速通断中不能正显广大饶益天人众者是声闻圣道摄。<a id="a-3W"></a>乐速通断中。<a id="a-3X"></a>能正显示广大饶益天人众者是世尊圣道摄。<a id="a-3Y"></a>问独觉圣道是何品摄。<a id="a-3Z"></a>有作是说。<a id="a-3a"></a>声闻品摄。<a id="a-3b"></a>复有说者。<a id="a-3c"></a>佛品所摄。<a id="a-3d"></a>所以者何。<a id="a-3e"></a>如佛无师自能觉故。<a id="a-3f"></a>评曰。<a id="a-3g"></a>如是诸说。<a id="a-3h"></a>虽各自生弟子觉意。<a id="a-3i"></a>而实义者四种通断即四通行。<a id="a-3j"></a>二四通摄三乘圣道。<a id="a-3k"></a>然第四中不能正显广大饶益天人众者。<a id="a-3l"></a>声闻独觉二圣道摄。<a id="a-3m"></a>能正显示广大饶益天人众者。<a id="a-3n"></a>佛圣道摄。<a id="a-3o"></a>此通二断非唯第四。<a id="a-3p"></a>彼契经中不说此唯是乐速通断故。<a id="a-3q"></a>在佛身者皆是妙故。<a id="a-3r"></a>问四通行中世尊依何通行。<a id="a-3s"></a>入正性离生得果离染尽漏。<a id="a-3t"></a>独觉依何通行。<a id="a-3u"></a>声闻依何通行耶。<a id="a-3v"></a>答世尊依乐速通行。<a id="a-3w"></a>入正性离生得果离染尽漏。<a id="a-3x"></a>云何知然。<a id="a-3y"></a>经为量故。<a id="a-3z"></a>如契经说。<a id="a-40"></a>鬘母一时来诣佛所。<a id="a-41"></a>作如是问。<a id="a-42"></a>世尊依何通行。<a id="a-43"></a>证得阿耨多罗三藐三菩提耶。<a id="a-44"></a>佛告鬘母。<a id="a-45"></a>一切如来应正等觉。<a id="a-46"></a>皆依乐速通行证得无上正等菩提。<a id="a-47"></a>尔时鬘母便设二难。<a id="a-48"></a>世尊往因六年苦行。<a id="a-49"></a>乃证无上正等菩提。<a id="a-4A"></a>云何言依乐速通行。<a id="a-4B"></a>佛言。<a id="a-4C"></a>愚人我不因彼六年苦行证大菩提。<a id="a-4D"></a>弃舍彼已受食乳糜。<a id="a-4E"></a>然后依止乐速通行。<a id="a-4F"></a>证得无上正等菩提。<a id="a-4G"></a>由此故知。<a id="a-4H"></a>世尊依止乐速通行入见道等。<a id="a-4I"></a>以依第四静虑入正性离生。<a id="a-4J"></a>乃至得菩提故。<a id="a-4K"></a>独出独觉如佛世尊。<a id="a-4L"></a>众出独觉所依不定如诸声闻。<a id="a-4M"></a>声闻乘中尊者舍利子。<a id="a-4N"></a>依苦速通行入正性离生得果离染。<a id="a-4O"></a>依乐速通行尽漏。<a id="a-4P"></a>所以者何。<a id="a-4Q"></a>彼依未至定入正性离生得果离染。<a id="a-4R"></a>依第四静虑尽漏故。<a id="a-4S"></a>尊者大目连依苦速通行。<a id="a-4T"></a>入正性离生得果离染及尽漏。<a id="a-4U"></a>所以者何。<a id="a-4V"></a>彼依未至定入正性离生得果离染。<a id="a-4W"></a>依无色定尽漏故。<a id="a-4X"></a>问何故舍利子与大目连。<a id="a-4Y"></a>俱依未至定入正性离生得果离染。<a id="a-4Z"></a>而舍利子依第四静虑得阿罗汉果。<a id="a-4a"></a>大目连依无色定得阿罗汉果耶。<a id="a-4b"></a>答此二尊者。<a id="a-4c"></a>俱是到究竟声闻故。<a id="a-4d"></a>决定渐次得四沙门果。<a id="a-4e"></a>是故俱依未至定入正性离生。<a id="a-4f"></a>而尊者舍利子。<a id="a-4g"></a>是毗钵舍那行故。<a id="a-4h"></a>依第四静虑得阿罗汉果尊者大目连。<a id="a-4i"></a>是奢摩他行故。<a id="a-4j"></a>依无色定得阿罗汉果。<a id="a-4k"></a>问一切到究竟声闻。<a id="a-4l"></a>为皆决定渐次得四沙门果不。<a id="a-4m"></a>答皆决定渐次得四沙门果。<a id="a-4n"></a>所以者何。<a id="a-4o"></a>一切到究竟声闻。<a id="a-4p"></a>皆是随佛转法轮者。<a id="a-4q"></a>若不渐次得四沙门果。<a id="a-4r"></a>云何于彼入住出心能善解说。<a id="a-4s"></a>问能善解说四沙门果入住出心。<a id="a-4t"></a>无如佛者佛岂渐次得四沙门果耶。<a id="a-4u"></a>答于此义中不应难佛。<a id="a-4v"></a>以佛往昔为菩萨时。<a id="a-4w"></a>已能善说四沙门果胜。<a id="a-4x"></a>舍利子住无学位。<a id="a-4y"></a>故不应以声闻难佛。<a id="a-4z"></a>诸声闻人非自证处。<a id="a-50"></a>不能为他自在说故。<a id="a-51"></a>有作是说。<a id="a-52"></a>一切到究竟声闻。<a id="a-53"></a>非皆决定渐次得四沙门果。<a id="a-54"></a>所以者何。<a id="a-55"></a>若彼在异生位先已离欲染。<a id="a-56"></a>岂遇佛说法要退已后方趣预流果耶。<a id="a-57"></a>问若尔云何能善解说四沙门果。<a id="a-58"></a>答此不应难。<a id="a-59"></a>如阿难陀是钝根者虽住学位。<a id="a-5A"></a>而能善说四沙门果。<a id="a-5B"></a>能令无量百千有情成阿罗汉。<a id="a-5C"></a>况利根者超越趣证住无学地而不能说。<a id="a-5D"></a>评曰。<a id="a-5E"></a>应作是说一切到究竟声闻。<a id="a-5F"></a>皆决定渐次得四沙门果。<a id="a-5G"></a>不以能说故但以法尔。<a id="a-5H"></a>故谓过殑伽沙数如来应正等觉。<a id="a-5I"></a>所有到究竟声闻弟子。<a id="a-5J"></a>皆渐次证得四沙门果。<a id="a-5K"></a>是故法尔不应为难。</p>
  <p id="a5L">如世尊说。<a id="a-5M"></a>漏尽阿罗汉成就十无学支。<a id="a-5N"></a>此中云何十无学支。<a id="a-5O"></a>谓无学正见乃至正定。<a id="a-5P"></a>及无学正解脱正智。<a id="a-5Q"></a>问学位为有正解脱正智不。<a id="a-5R"></a>若有者此中何故不说。<a id="a-5S"></a>若无者契经所说当云何通。<a id="a-5T"></a>如契经说。<a id="a-5U"></a>尊者舍利子慰喻给孤独长者言。<a id="a-5V"></a>勿怖勿怖无闻异生。<a id="a-5W"></a>成就不信恶戒少闻悭吝恶慧。<a id="a-5X"></a>邪见邪思惟邪胜解邪解脱邪智故。<a id="a-5Y"></a>怖堕地狱傍生鬼界。<a id="a-5Z"></a>汝已永断不信恶戒。<a id="a-5a"></a>乃至邪解脱邪智。<a id="a-5b"></a>成就信戒闻舍慧。<a id="a-5c"></a>正见正思惟正胜解正解脱正智故不应怖。<a id="a-5d"></a>答应作是说。<a id="a-5e"></a>学位亦有正解脱正智。<a id="a-5f"></a>问若尔此中何故不说。<a id="a-5g"></a>答有有二种。<a id="a-5h"></a>一者有体。<a id="a-5i"></a>二者有支。</p>
  <p id="a5j">学位虽有正解脱正智体。<a id="a-5k"></a>而不立为正解脱正智支。<a id="a-5l"></a>问何故无学位立正解脱正智为支。<a id="a-5m"></a>学位不立。<a id="a-5n"></a>答依胜立故。<a id="a-5o"></a>谓诸法中。<a id="a-5p"></a>无学法胜非学法。<a id="a-5q"></a>补特伽罗中。<a id="a-5r"></a>无学补特伽罗胜。<a id="a-5s"></a>非学补特伽罗。<a id="a-5t"></a>是故学位虽有此二不立为支。<a id="a-5u"></a>复次唯无学位。<a id="a-5v"></a>正解脱正智势用多故。<a id="a-5w"></a>自性胜故。<a id="a-5x"></a>离过患故。<a id="a-5y"></a>建立为支。<a id="a-5z"></a>复次唯无学位正解脱正智。<a id="a-60"></a>已断一切有根本故建立为支。<a id="a-61"></a>复次唯无学心具二解脱。<a id="a-62"></a>一者自性。<a id="a-63"></a>二者相续。<a id="a-64"></a>故彼相应胜解与智建立为支。<a id="a-65"></a>二解脱心是非差别。<a id="a-66"></a>应作四句。<a id="a-67"></a>或有心自性解脱。<a id="a-68"></a>非相续解脱。<a id="a-69"></a>谓有学无漏心。<a id="a-6A"></a>或有心相续解脱。<a id="a-6B"></a>非自性解脱。<a id="a-6C"></a>谓无学有漏心。<a id="a-6D"></a>或有心自性解脱。<a id="a-6E"></a>亦相续解脱。<a id="a-6F"></a>谓无学无漏心。<a id="a-6G"></a>或有心非自性解脱。<a id="a-6H"></a>亦非相续解脱。<a id="a-6I"></a>谓有学有漏心。<a id="a-6J"></a>及一切异生心。<a id="a-6K"></a>复次有学正解脱正智。<a id="a-6L"></a>为邪解脱邪智所覆损故。<a id="a-6M"></a>不立为支。<a id="a-6N"></a>问有学正见正思惟等。<a id="a-6O"></a>亦为邪见邪思惟等之所覆损。<a id="a-6P"></a>何故立支。<a id="a-6Q"></a>答有学正见正思惟等亲断邪见邪思惟等。<a id="a-6R"></a>一切烦恼害烦恼怨犹如铠仗。<a id="a-6S"></a>故立为支。<a id="a-6T"></a>问有学正解脱正智。<a id="a-6U"></a>岂不能害诸烦恼耶。<a id="a-6V"></a>答解脱非正害诸烦恼。<a id="a-6W"></a>害烦恼已得解脱故。<a id="a-6X"></a>正智虽能害修所断一切烦恼。<a id="a-6Y"></a>而不能害见所断者故不立支。<a id="a-6Z"></a>复次唯无学位正解脱正智。<a id="a-6a"></a>无相违法故立为支。<a id="a-6b"></a>相违法者。<a id="a-6c"></a>谓邪解脱邪智。<a id="a-6d"></a>复次唯无学心全分解脱故心相应。<a id="a-6e"></a>胜解与智建立为支。<a id="a-6f"></a>非如学心少分解脱。<a id="a-6g"></a>谓见所断一切烦恼少分不解脱。<a id="a-6h"></a>谓修所断一切烦恼。<a id="a-6i"></a>复次唯无学心一切解脱。<a id="a-6j"></a>一切离系故心相应。<a id="a-6k"></a>胜解与智建立为支。<a id="a-6l"></a>一切解脱者。<a id="a-6m"></a>谓于五部烦恼。<a id="a-6n"></a>一切离系者。<a id="a-6o"></a>谓于五部所缘。<a id="a-6p"></a>复次唯无学心解脱一切障。<a id="a-6q"></a>远离一切障故心相应。<a id="a-6r"></a>胜解与智建立为支。<a id="a-6s"></a>解脱一切障者。<a id="a-6t"></a>谓于五部障。<a id="a-6u"></a>远离一切障者。<a id="a-6v"></a>谓于五部所缘。<a id="a-6w"></a>复次唯无学位断如藤爱离诸系缚。<a id="a-6x"></a>故彼二法建立为支。<a id="a-6y"></a>复次唯无学位断依有顶烦恼重髻故彼二法建立为支。<a id="a-6z"></a>复次唯无学位。<a id="a-70"></a>已剪三界烦恼须发故。<a id="a-71"></a>彼二法建立为支。<a id="a-72"></a>复次唯无学位解脱圆满。<a id="a-73"></a>故彼二法建立为支。<a id="a-74"></a>复次唯无学位轻安乐胜非烦恼热所损害故。<a id="a-75"></a>唯无学位受轻安乐广大殊胜所作事业已成办故。<a id="a-76"></a>如王已害一切怨敌。<a id="a-77"></a>所受快乐广大殊胜。<a id="a-78"></a>唯无学位。<a id="a-79"></a>已灭一切烦恼。<a id="a-7A"></a>意言牟尼满故。<a id="a-7B"></a>唯无学位弃舍染污蕴担。<a id="a-7C"></a>得纯净蕴担故。<a id="a-7D"></a>唯无学位弃舍热恼界处。<a id="a-7E"></a>得清凉界处故。<a id="a-7F"></a>唯无学位弃舍不善根所依。<a id="a-7G"></a>得善根所依故。<a id="a-7H"></a>唯无学位弃舍烦恼自体。<a id="a-7I"></a>得清净自体故。<a id="a-7J"></a>唯无学位是诸世间功德田故。<a id="a-7K"></a>如世尊说。</p>
  <p id="a7L">若有贪等者　　如有秽草田</p>
  <p id="a7M">故离贪等田　　施者获大果</p>
  <p id="a7N">唯无学位损害便获无间罪故。<a id="a-7O"></a>唯无学位破一切着。<a id="a-7P"></a>断一切缚离一切障故。<a id="a-7Q"></a>唯无学位遍知四食。<a id="a-7R"></a>及四识住。<a id="a-7S"></a>超越九种有情居故。<a id="a-7T"></a>唯无学位功德现行无杂秽故。<a id="a-7U"></a>谓唯有妙行无诸恶行。<a id="a-7V"></a>唯有善根无不善根。<a id="a-7W"></a>由如是等种种因缘。<a id="a-7X"></a>唯无学位正解脱正智建立为支。<a id="a-7Y"></a>问若有学位。<a id="a-7Z"></a>有邪解脱。<a id="a-7a"></a>及邪智者。<a id="a-7b"></a>契经所说当云何通。<a id="a-7c"></a>如说。<a id="a-7d"></a>长者勿怖勿怖。<a id="a-7e"></a>汝已永断不信恶戒。<a id="a-7f"></a>乃至邪解脱邪智耶。<a id="a-7g"></a>答邪解脱邪智有二种。<a id="a-7h"></a>一者能令有情堕三恶趣。<a id="a-7i"></a>即见所断彼已永断。<a id="a-7j"></a>二者不令有情堕三恶趣。<a id="a-7k"></a>即修所断彼犹成就。</p>
  <p id="a7l">如契经说。<a id="a-7m"></a>佛告阿难。<a id="a-7n"></a>舍利子是聪慧苾刍。<a id="a-7o"></a>能为给孤独长者。<a id="a-7p"></a>善分别四预流支十种义。<a id="a-7q"></a>问云何分别四预流支十种义。<a id="a-7r"></a>胁尊者曰。<a id="a-7s"></a>于一一预流支。<a id="a-7t"></a>皆以十义分别故。<a id="a-7u"></a>谓以十义分别亲近善士。<a id="a-7v"></a>乃至以十义分别法随法行。<a id="a-7w"></a>尊者望满作如是说。<a id="a-7x"></a>以信分别亲近善士。<a id="a-7y"></a>以闻分别听闻正法。<a id="a-7z"></a>以正见分别如理作意。<a id="a-80"></a>以余分别法随法行。<a id="a-81"></a>尊者妙音作如是说。<a id="a-82"></a>以信戒分别亲近善士。<a id="a-83"></a>以闻分别听闻正法。<a id="a-84"></a>以正见分别如理作意。<a id="a-85"></a>以余分别法随法行。<a id="a-86"></a>阿毗达磨诸论师言。<a id="a-87"></a>以信戒分别亲近善士。<a id="a-88"></a>以闻及慧分别听闻正法。<a id="a-89"></a>以正见分别如理作意。<a id="a-8A"></a>以余分别法随法行。<a id="a-8B"></a>尊者世友作如是说。<a id="a-8C"></a>以信戒舍分别亲近善士。<a id="a-8D"></a>以闻及慧分别听闻正法。<a id="a-8E"></a>以正见分别如理作意。<a id="a-8F"></a>以余分别法随法行。<a id="a-8G"></a>大德说曰。<a id="a-8H"></a>尊者舍利子。<a id="a-8I"></a>为给孤独长者。<a id="a-8J"></a>善分别四预流支。<a id="a-8K"></a>及四证净。<a id="a-8L"></a>四预流支者即是分别四预流支。<a id="a-8M"></a>十种义者即是分别四证净。<a id="a-8N"></a>谓以三事分别四证净。<a id="a-8O"></a>一自性故。<a id="a-8P"></a>二等起故。<a id="a-8Q"></a>三等流故。<a id="a-8R"></a>自性故者。<a id="a-8S"></a>谓信与戒。<a id="a-8T"></a>等起故者。<a id="a-8U"></a>谓闻舍慧正见正思惟。<a id="a-8V"></a>由闻慧故等起于信。<a id="a-8W"></a>由正思惟等起于戒。<a id="a-8X"></a>由舍正见信戒增长等流故者。<a id="a-8Y"></a>谓正胜解正解脱及正智。<a id="a-8Z"></a>问正胜解正解脱有何差别。<a id="a-8a"></a>答因名正胜解。<a id="a-8b"></a>果名正解脱。<a id="a-8c"></a>复次加行时名正胜解。<a id="a-8d"></a>究竟时名正解脱。<a id="a-8e"></a>问闻慧正见正智有何差别。<a id="a-8f"></a>答闻谓闻所成慧。<a id="a-8g"></a>思谓思所成慧。<a id="a-8h"></a>正见正智。<a id="a-8i"></a>谓修所成慧。<a id="a-8j"></a>因名正见。<a id="a-8k"></a>果名正智。<a id="a-8l"></a>尊者左受作如是说。<a id="a-8m"></a>以十种义分别四预流支。<a id="a-8n"></a>及彼等流果。<a id="a-8o"></a>谓以信戒舍分别亲近善士。<a id="a-8p"></a>以闻分别听闻正法。<a id="a-8q"></a>以正思惟正胜解。<a id="a-8r"></a>分别如理作意。<a id="a-8s"></a>以慧正见分别法随法行。<a id="a-8t"></a>以正解脱正智。<a id="a-8u"></a>分别彼等流果。<a id="a-8v"></a>雾尊者曰。<a id="a-8w"></a>此中以十义为五事。<a id="a-8x"></a>分别四证净。<a id="a-8y"></a>一自性故。<a id="a-8z"></a>谓信戒。<a id="a-90"></a>二相似故。<a id="a-91"></a>谓舍正胜解。<a id="a-92"></a>三加行故。<a id="a-93"></a>谓闻及慧。<a id="a-94"></a>四随顺故。<a id="a-95"></a>谓正见正思惟。<a id="a-96"></a>五果故。<a id="a-97"></a>谓正解脱正智。<a id="a-98"></a>尊者觉天作如是说。<a id="a-99"></a>此中以十义分别四预流支。<a id="a-9A"></a>谓以信戒舍分别亲近善士。<a id="a-9B"></a>以闻及慧分别听闻正法。<a id="a-9C"></a>以正思惟分别如理作意。<a id="a-9D"></a>以余分别法随法行。</p>
  <p id="a9E">问何故名阿罗汉。<a id="a-9F"></a>答应受世间胜供养故。<a id="a-9G"></a>名阿罗汉。<a id="a-9H"></a>谓世无有清净命缘非阿罗汉所应受者。<a id="a-9I"></a>复次阿罗者。<a id="a-9J"></a>谓一切烦恼。<a id="a-9K"></a>汉名能害。<a id="a-9L"></a>用利慧刀害烦恼贼。<a id="a-9M"></a>令无余故名阿罗汉。<a id="a-9N"></a>复次罗汉名生。<a id="a-9O"></a>阿是无义。<a id="a-9P"></a>以无生故名阿罗汉。<a id="a-9Q"></a>彼于诸界诸趣诸生生死法中不复生故。<a id="a-9R"></a>复次汉名一切恶不善法。<a id="a-9S"></a>言阿罗者。<a id="a-9T"></a>是远离义。<a id="a-9U"></a>远离诸恶不善法故。<a id="a-9V"></a>名阿罗汉。<a id="a-9W"></a>此中恶者谓不善业。<a id="a-9X"></a>不善者谓一切烦恼。<a id="a-9Y"></a>障善法故说为不善。<a id="a-9Z"></a>是违善义。<a id="a-9a"></a>如有颂言。</p>
  <p id="a9b">远离恶不善　　安住胜义中</p>
  <p id="a9c">应受世上供　　故名阿罗汉</p>
  <p id="a9d">漏尽者谓诸漏永尽。<a id="a-9e"></a>问顺诸漏法亦得永尽。<a id="a-9f"></a>何故但说彼漏尽耶。<a id="a-9g"></a>答彼以漏尽而为上首。<a id="a-9h"></a>应知亦说顺漏法尽。<a id="a-9i"></a>复次诸漏难断难破难越。<a id="a-9j"></a>非顺漏法故偏说之。<a id="a-9k"></a>复次诸漏过失多胜坚牢。<a id="a-9l"></a>非顺漏法故偏说之。<a id="a-9m"></a>复次诸漏自性断断已不成就。<a id="a-9n"></a>与圣道相违故偏说尽。<a id="a-9o"></a>诸圣道起正与一切烦恼相违。<a id="a-9p"></a>非有漏善无覆无记。<a id="a-9q"></a>然诸圣道断烦恼时亦兼断彼。<a id="a-9r"></a>如明灯起与闇相违非油炷器。<a id="a-9s"></a>然破闇时亦令油尽炷燋器热。<a id="a-9t"></a>问何故但说漏尽不说暴流轭等。<a id="a-9u"></a>答三漏在前摄烦恼尽。<a id="a-9v"></a>是故偏说。<a id="a-9w"></a>暴流轭等虽有摄烦恼尽而不在前。<a id="a-9x"></a>三结三不善根。<a id="a-9y"></a>虽在前而摄烦恼不尽。<a id="a-9z"></a>故阿罗汉但说漏尽。<a id="a-A0"></a>非暴流等。</p>
  <p id="aA1">彼成就过去几未来几现在几。<a id="a-A2"></a>答若依有寻有伺定。<a id="a-A3"></a>初无学智现在前。<a id="a-A4"></a>过去无未来十现在九。<a id="a-A5"></a>此中有寻有伺定者。<a id="a-A6"></a>谓未至定及初静虑依者。<a id="a-A7"></a>有说。<a id="a-A8"></a>俱生是依。<a id="a-A9"></a>复有说者。<a id="a-AA"></a>等无间缘是此依义。<a id="a-AB"></a>评曰。<a id="a-AC"></a>应作是说。<a id="a-AD"></a>即彼二地总说为依。<a id="a-AE"></a>初有四种如前广说。<a id="a-AF"></a>此中但依二初作论。<a id="a-AG"></a>一得果初。<a id="a-AH"></a>谓依彼地初得阿罗汉果。<a id="a-AI"></a>二转根初。<a id="a-AJ"></a>谓依彼地时解脱初练根作不动。<a id="a-AK"></a>无学智现在前者谓尽智。<a id="a-AL"></a>问无学者亦有非学非无学智见现在前。<a id="a-AM"></a>彼亦是无学智见。<a id="a-AN"></a>是诸无学者所起智见故。<a id="a-AO"></a>何故此中不说无学者无学智见现在前耶。<a id="a-AP"></a>答应作是说。<a id="a-AQ"></a>而不说者当知。<a id="a-AR"></a>此中是有余说。<a id="a-AS"></a>复次此中无学智见即说无学智见。<a id="a-AT"></a>非无学者智见故不应责。<a id="a-AU"></a>过去无者。<a id="a-AV"></a>谓如前说二初刹那现在前时全无。<a id="a-AW"></a>过去未有一念已生灭故。<a id="a-AX"></a>设已生灭得果转根。<a id="a-AY"></a>或退舍故。<a id="a-AZ"></a>未来十者。<a id="a-Aa"></a>谓即初时具修未来。<a id="a-Ab"></a>无学十支故。<a id="a-Ac"></a>现在九者。<a id="a-Ad"></a>尔时九支现在前故。<a id="a-Ae"></a>谓除正见。<a id="a-Af"></a>此刹那中。<a id="a-Ag"></a>无容起故彼灭已不失。<a id="a-Ah"></a>若复依有寻有伺定。<a id="a-Ai"></a>无学智现在前。<a id="a-Aj"></a>过去现在九。<a id="a-Ak"></a>未来十。<a id="a-Al"></a>此中彼者。<a id="a-Am"></a>谓彼九支。<a id="a-An"></a>灭已者谓无常灭已。<a id="a-Ao"></a>不失者。<a id="a-Ap"></a>谓无三因缘失彼圣道。<a id="a-Aq"></a>如前说。<a id="a-Ar"></a>若复依等者。<a id="a-As"></a>谓彼第二刹那已去。<a id="a-At"></a>复依有寻有伺定尽无生智随一现在前。<a id="a-Au"></a>问何故复起此地智耶。<a id="a-Av"></a>答念报恩故。<a id="a-Aw"></a>由四缘故。<a id="a-Ax"></a>如前广说。<a id="a-Ay"></a>过去九者。<a id="a-Az"></a>谓从第二刹那以去。<a id="a-B0"></a>成就过去初刹那时已起灭者。<a id="a-B1"></a>余如前说。<a id="a-B2"></a>彼灭已不失。<a id="a-B3"></a>若依无寻无伺定无学智现在前。<a id="a-B4"></a>过去九。<a id="a-B5"></a>未来十。<a id="a-B6"></a>现在八。<a id="a-B7"></a>此中无寻无伺定者。<a id="a-B8"></a>谓后三静虑。<a id="a-B9"></a>不说静虑中间义如前说。<a id="a-BA"></a>现在八者除正思惟。<a id="a-BB"></a>彼无寻故。<a id="a-BC"></a>余如前说。<a id="a-BD"></a>彼灭已不失。<a id="a-BE"></a>若依无色定无学智现在前。<a id="a-BF"></a>过去九。<a id="a-BG"></a>未来十。<a id="a-BH"></a>现在五。<a id="a-BI"></a>此中无色定者。<a id="a-BJ"></a>谓前三无色定。<a id="a-BK"></a>不说第四。<a id="a-BL"></a>义如前说。<a id="a-BM"></a>现在五者。<a id="a-BN"></a>除正思惟正语业命。<a id="a-BO"></a>彼地无故。<a id="a-BP"></a>余如前说。<a id="a-BQ"></a>彼灭已不失。<a id="a-BR"></a>若入灭定或世俗心现在前。<a id="a-BS"></a>过去九。<a id="a-BT"></a>未来十。<a id="a-BU"></a>现在无。<a id="a-BV"></a>此中入灭定者。<a id="a-BW"></a>谓住灭受想定。<a id="a-BX"></a>世俗心者。<a id="a-BY"></a>谓出灭定有漏定心。<a id="a-BZ"></a>或复起余有漏定心。<a id="a-Ba"></a>过去九者。<a id="a-Bb"></a>谓前最初所起有寻有伺定九支。<a id="a-Bc"></a>未来十者。<a id="a-Bd"></a>即彼初时所修十支。<a id="a-Be"></a>现在无者尔时圣道不现前故。<a id="a-Bf"></a>彼灭已不失。<a id="a-Bg"></a>若依有寻有伺定。<a id="a-Bh"></a>初无学见现在前。<a id="a-Bi"></a>过去现在九。<a id="a-Bj"></a>未来十。<a id="a-Bk"></a>此中初无学见者。<a id="a-Bl"></a>谓无学正见。<a id="a-Bm"></a>过去九者。<a id="a-Bn"></a>谓初所起有寻有伺定无学智俱生聚九支。<a id="a-Bo"></a>现在九者。<a id="a-Bp"></a>谓除正智。<a id="a-Bq"></a>以见与智不俱起故。<a id="a-Br"></a>未来十者。<a id="a-Bs"></a>是先初智及今初见所修十支。<a id="a-Bt"></a>余如前说。<a id="a-Bu"></a>彼灭已不失。<a id="a-Bv"></a>若复依有寻有伺定。<a id="a-Bw"></a>无学若智若见现在前。<a id="a-Bx"></a>过去未来十。<a id="a-By"></a>现在九。<a id="a-Bz"></a>此中若智者。<a id="a-C0"></a>尽无生智随一。<a id="a-C1"></a>若见者无学正见。<a id="a-C2"></a>过去十者。<a id="a-C3"></a>谓前初智初见俱生聚十支。<a id="a-C4"></a>未来十者即彼所修。<a id="a-C5"></a>现在九者。<a id="a-C6"></a>智时除见见时除智余九支。<a id="a-C7"></a>余如前说。<a id="a-C8"></a>彼灭已不失。<a id="a-C9"></a>若依无寻无伺定。<a id="a-CA"></a>若智若见现在前。<a id="a-CB"></a>过去未来十。<a id="a-CC"></a>现在八。<a id="a-CD"></a>此中现在八者。<a id="a-CE"></a>除正思惟智见随一余八支。<a id="a-CF"></a>余如前说。<a id="a-CG"></a>彼灭已不失。<a id="a-CH"></a>若依无色定。<a id="a-CI"></a>无学若智若见现在前。<a id="a-CJ"></a>过去未来十。<a id="a-CK"></a>现在五。<a id="a-CL"></a>此中现在五者。<a id="a-CM"></a>除正思惟正语业命智见随一余五支。<a id="a-CN"></a>余如前说。<a id="a-CO"></a>彼灭已不失。<a id="a-CP"></a>若入灭定或世俗心现在前。<a id="a-CQ"></a>过去未来十。<a id="a-CR"></a>现在无。<a id="a-CS"></a>此中过去未来十者。<a id="a-CT"></a>是前初智初见时所起所修十支。<a id="a-CU"></a>余如前说。</p>
  <p id="aCV">若依无寻无伺定。<a id="a-CW"></a>初无学智现在前。<a id="a-CX"></a>过去无。<a id="a-CY"></a>未来十。<a id="a-CZ"></a>现在八。<a id="a-Ca"></a>此中初无学智现在前者。<a id="a-Cb"></a>谓尽智。<a id="a-Cc"></a>过去无者。<a id="a-Cd"></a>初刹那时未有一念已生灭故。<a id="a-Ce"></a>设已生灭三缘舍故。<a id="a-Cf"></a>未来十者。<a id="a-Cg"></a>谓即初时具修未来无学十支。<a id="a-Ch"></a>现在八者除正思惟及正见。<a id="a-Ci"></a>余如前说。<a id="a-Cj"></a>彼灭已不失。<a id="a-Ck"></a>若复依无寻无伺定。<a id="a-Cl"></a>无学智现在前。<a id="a-Cm"></a>过去现在八。<a id="a-Cn"></a>未来十。<a id="a-Co"></a>此中无学智现在前者。<a id="a-Cp"></a>谓尽无生智随一。<a id="a-Cq"></a>余如前说。<a id="a-Cr"></a>彼灭已不失。<a id="a-Cs"></a>若依无色定。<a id="a-Ct"></a>无学智现在前。<a id="a-Cu"></a>过去八。<a id="a-Cv"></a>未来十。<a id="a-Cw"></a>现在五。<a id="a-Cx"></a>此中过去八者。<a id="a-Cy"></a>谓前无寻无伺定初无学智俱生聚八支。<a id="a-Cz"></a>余如前说。<a id="a-D0"></a>彼灭已不失。<a id="a-D1"></a>若入灭定或世俗心现在前过去八。<a id="a-D2"></a>未来十。<a id="a-D3"></a>现在无。<a id="a-D4"></a>此中过去八者。<a id="a-D5"></a>谓初智俱生聚八支余如前说。<a id="a-D6"></a>彼灭已不失。<a id="a-D7"></a>若依有寻有伺定。<a id="a-D8"></a>无学智现在前。<a id="a-D9"></a>过去八。<a id="a-DA"></a>未来十。<a id="a-DB"></a>现在九。<a id="a-DC"></a>此中现在九者。<a id="a-DD"></a>谓除正见。<a id="a-DE"></a>余如前说。<a id="a-DF"></a>彼灭已不失。<a id="a-DG"></a>若依无寻无伺定。<a id="a-DH"></a>初无学见现在前。<a id="a-DI"></a>过去现在八。<a id="a-DJ"></a>未来十。<a id="a-DK"></a>此中初无学见现在前者。<a id="a-DL"></a>谓无学正见。<a id="a-DM"></a>过去八者。<a id="a-DN"></a>谓初智俱生聚八支。<a id="a-DO"></a>未来十者。<a id="a-DP"></a>谓前初智及今初见所修十支。<a id="a-DQ"></a>余如前说。<a id="a-DR"></a>彼灭已不失。<a id="a-DS"></a>若复依无寻无伺定。<a id="a-DT"></a>展转乃至若依有寻有伺定。<a id="a-DU"></a>无学若智若见现在前等。<a id="a-DV"></a>皆随所应准前应说。</p>
  <p id="aDW">若依无色定。<a id="a-DX"></a>初无学智现在前。<a id="a-DY"></a>过去无。<a id="a-DZ"></a>未来十。<a id="a-Da"></a>现在五。<a id="a-Db"></a>此中初无学智现在前者。<a id="a-Dc"></a>谓尽智。<a id="a-Dd"></a>过去无者。<a id="a-De"></a>初刹那时未有一念已生灭故。<a id="a-Df"></a>设已生灭三缘舍故。<a id="a-Dg"></a>未来十者。<a id="a-Dh"></a>谓即初时具修未来无学十支。<a id="a-Di"></a>现在五者。<a id="a-Dj"></a>除正思惟正语业命及正见。<a id="a-Dk"></a>余如前说。<a id="a-Dl"></a>彼灭已不失。<a id="a-Dm"></a>若复依无色定。<a id="a-Dn"></a>无学智现在前。<a id="a-Do"></a>过去现在五。<a id="a-Dp"></a>未来十。<a id="a-Dq"></a>此中无学智现在前者。<a id="a-Dr"></a>谓尽无生智随一。<a id="a-Ds"></a>未来十者。<a id="a-Dt"></a>谓初智时所修十支。<a id="a-Du"></a>余如前说。<a id="a-Dv"></a>彼灭已不失。<a id="a-Dw"></a>若入灭定或世俗心现在前。<a id="a-Dx"></a>过去五。<a id="a-Dy"></a>未来十。<a id="a-Dz"></a>现在无。<a id="a-E0"></a>此中过去五者。<a id="a-E1"></a>谓初智俱生聚五支。<a id="a-E2"></a>余如前说。<a id="a-E3"></a>彼灭已不失。<a id="a-E4"></a>若依有寻有伺定。<a id="a-E5"></a>乃至若依无寻无伺定。<a id="a-E6"></a>无学智现在前等。<a id="a-E7"></a>皆随所应准前应说。<a id="a-E8"></a>若依无色定。<a id="a-E9"></a>初无学见现在前。<a id="a-EA"></a>过去现在五。<a id="a-EB"></a>未来十。<a id="a-EC"></a>此中初无学见现在前者。<a id="a-ED"></a>谓无学正见。<a id="a-EE"></a>过去五者。<a id="a-EF"></a>谓前初智俱生聚五支。<a id="a-EG"></a>未来十者。<a id="a-EH"></a>谓前初智及今初见所修未来十支。<a id="a-EI"></a>彼灭已不失。<a id="a-EJ"></a>若复依无色定。<a id="a-EK"></a>无学若智若见现在前。<a id="a-EL"></a>过去六。<a id="a-EM"></a>未来十。<a id="a-EN"></a>现在五。<a id="a-EO"></a>此中过去六者。<a id="a-EP"></a>谓前初智俱生聚五支。<a id="a-EQ"></a>及前初见俱生聚五支合为六。<a id="a-ER"></a>余如前说。<a id="a-ES"></a>彼灭已不失。<a id="a-ET"></a>若入灭定或世俗心现在前。<a id="a-EU"></a>展转乃至若依无寻无伺定。<a id="a-EV"></a>无学若智若见现在前等。<a id="a-EW"></a>皆随所应准前应说。</p>
  <p id="aEX">此中一切过去未来皆说最初起及修者。<a id="a-EY"></a>不说后位所起所修。<a id="a-EZ"></a>现在随起现前者说。<a id="a-Ea"></a>所说无学亦通一切。<a id="a-Eb"></a>非唯次第遍入定者。<a id="a-Ec"></a>问何故得学果时。<a id="a-Ed"></a>见为无间道。<a id="a-Ee"></a>见为解脱道。<a id="a-Ef"></a>得无学果时。<a id="a-Eg"></a>见为无间道智为解脱道耶。<a id="a-Eh"></a>答无学果位所应作业一切已办。<a id="a-Ei"></a>加行止息不复寻求。<a id="a-Ej"></a>故不名见。<a id="a-Ek"></a>学果不尔故得见名。<a id="a-El"></a>问何故无学位初说智后说见学位初后皆说见耶。<a id="a-Em"></a>答无学位初必起尽智。<a id="a-En"></a>故初说智。<a id="a-Eo"></a>后若更起胜功德时。<a id="a-Ep"></a>亦有推度故后说见。<a id="a-Eq"></a>学位先起苦法智忍。<a id="a-Er"></a>唯见非智故初说见。<a id="a-Es"></a>后无漏智所作未办。<a id="a-Et"></a>推度不息亦得见名。<a id="a-Eu"></a>故后说见。</p>
 </body>
</html>