<!doctype html>
<html id="z3IBVg514D" data-ver="578">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百八十二</h1>
  <h2 id="a2">定蕴第七中不还纳息第四之九</h2>
  <p id="a3">云何法轮乃至广说。<a id="a-4"></a>问何故作此论。<a id="a-5"></a>答为欲分别契经义故。<a id="a-6"></a>如契经说世尊转法轮诸余世间沙门婆罗门天魔梵等皆无有能如法转者。<a id="a-7"></a>契经虽作是说而不分别。<a id="a-8"></a>云何法轮齐何当言转法轮。<a id="a-9"></a>契经是此论所依根本。<a id="a-A"></a>彼所不说者今应说之故作斯论。<a id="a-B"></a>云何法轮。<a id="a-C"></a>答八支圣道。<a id="a-D"></a>若兼相应随转则五蕴性。<a id="a-E"></a>此是法轮自性。<a id="a-F"></a>是我是物是相是性是本性。<a id="a-G"></a>已说自性所以今当说。<a id="a-H"></a>问何故名法轮。<a id="a-I"></a>答此轮是法所成法为自性故名法轮。<a id="a-J"></a>如世间轮金等所成金等为性名金等轮。<a id="a-K"></a>此亦如是。<a id="a-L"></a>有说。<a id="a-M"></a>此轮于诸法性能简择极简择能觉悟极觉悟现观作证故名法轮。<a id="a-N"></a>有说。<a id="a-O"></a>此轮能净圣慧法眼故名法轮。<a id="a-P"></a>有说。<a id="a-Q"></a>此轮能治非法轮故名法轮。<a id="a-R"></a>非法轮者谓布刺拏等六师所转八邪支轮。<a id="a-S"></a>问何故名轮轮是何义。<a id="a-T"></a>答动转不住义是轮义。<a id="a-U"></a>舍此趣彼义是轮义。<a id="a-V"></a>能伏怨敌义是轮义。<a id="a-W"></a>由斯等义故名为轮。<a id="a-X"></a>如大四十法门经说。<a id="a-Y"></a>有二十善品二十不善品此名梵轮。<a id="a-Z"></a>乃至广说。<a id="a-a"></a>问二十善品可尔。<a id="a-b"></a>二十不善品云何名梵轮耶。<a id="a-c"></a>答佛意不说彼为梵轮。<a id="a-d"></a>但说于善不善品法有忍智转名为梵轮。<a id="a-e"></a>问此何故名梵。<a id="a-f"></a>答极寂静故离灾横故无罪累故不恼害故说名为梵。<a id="a-g"></a>问何故名梵轮。<a id="a-h"></a>答以梵世在初可得及具圣道故名梵轮。<a id="a-i"></a>第二第三静虑非初可得亦不具圣道。<a id="a-j"></a>第四静虑虽是佛身初得而不具圣道故不名轮。<a id="a-k"></a>唯有梵世是初可得及亦具足故名梵轮。<a id="a-l"></a>有说。<a id="a-m"></a>修梵行者相续中可得故名梵轮。<a id="a-n"></a>有说。<a id="a-o"></a>对治非梵行故名为梵轮。<a id="a-p"></a>有说。<a id="a-q"></a>对治三界见所断非梵烦恼故名梵轮。<a id="a-r"></a>有说。<a id="a-s"></a>此因梵王劝请而转故名梵轮。<a id="a-t"></a>有说。<a id="a-u"></a>佛是大梵佛所宣说分别开示故名梵轮。<a id="a-v"></a>有说。<a id="a-w"></a>梵音演说故名梵轮。<a id="a-x"></a>有说。<a id="a-y"></a>唯梵世圣道能对治众多非梵法故名为梵轮。<a id="a-z"></a>众多非梵法者谓三界见修所断烦恼。<a id="a-10"></a>或不善无记烦恼。<a id="a-11"></a>或有异熟无异熟烦恼。<a id="a-12"></a>或生二果生一果烦恼。<a id="a-13"></a>或无惭无愧相应。<a id="a-14"></a>无惭无愧不相应烦恼。<a id="a-15"></a>或有事无事烦恼。<a id="a-16"></a>或忍所治智所治烦恼。<a id="a-17"></a>如是等名众多非梵法。<a id="a-18"></a>有说。<a id="a-19"></a>唯梵世有多梵行果故名梵轮。<a id="a-1A"></a>多梵行果者谓四沙门果。<a id="a-1B"></a>上三静虑唯有二沙门果。<a id="a-1C"></a>无色唯有一沙门果。<a id="a-1D"></a>唯梵世中具有四果。<a id="a-1E"></a>或九遍知果。<a id="a-1F"></a>上三静虑唯有五遍知果。<a id="a-1G"></a>无色唯有二遍知果。<a id="a-1H"></a>唯梵世具有九遍知果。<a id="a-1I"></a>或八十九沙门果唯梵世具有非于上地。<a id="a-1J"></a>是故圣道说名梵轮。<a id="a-1K"></a>问何故唯说见道名法轮非余耶。<a id="a-1L"></a>答前说动转不住义是轮义。<a id="a-1M"></a>见道是速疾道不起期心道于动转不住。<a id="a-1N"></a>最为随顺故独名法轮。<a id="a-1O"></a>有说。<a id="a-1P"></a>前说舍此趣彼义是轮义。<a id="a-1Q"></a>见道中舍苦现观趣集现观。<a id="a-1R"></a>乃至舍灭现观趣道现观。<a id="a-1S"></a>是故见道独名法轮。<a id="a-1T"></a>有说。<a id="a-1U"></a>以四事故名轮。<a id="a-1V"></a>一舍此。<a id="a-1W"></a>二趣彼。<a id="a-1X"></a>三未降伏者降伏。<a id="a-1Y"></a>四已降伏者守护。<a id="a-1Z"></a>见道中亦尔。<a id="a-1a"></a>舍此者舍苦现观。<a id="a-1b"></a>趣彼者趣集现观。<a id="a-1c"></a>未降伏者降伏即集现观。<a id="a-1d"></a>已降伏者守护即苦现观。<a id="a-1e"></a>乃至灭道说亦如是故名法轮。<a id="a-1f"></a>有说。<a id="a-1g"></a>回转义是轮义。<a id="a-1h"></a>犹如车轮周旋回转。<a id="a-1i"></a>如是见道忍智循环。<a id="a-1j"></a>谓忍后智现前智后忍复现前。<a id="a-1k"></a>法品类品循环亦尔故名法轮。<a id="a-1l"></a>有说。<a id="a-1m"></a>上下义是轮义。<a id="a-1n"></a>犹如车轮或上或下如是见道缘境上下。<a id="a-1o"></a>谓缘欲界已即缘有顶。<a id="a-1p"></a>缘有顶已复缘欲界。<a id="a-1q"></a>对治上下说亦如是故名法轮。<a id="a-1r"></a>有说。<a id="a-1s"></a>见道犹如辐毂辋法故说为轮。<a id="a-1t"></a>犹如车轮毂最居中辐依毂住辋摄于辐。<a id="a-1u"></a>如是见道苦集忍智如辐。<a id="a-1v"></a>灭忍灭智如毂。<a id="a-1w"></a>道忍道智如辋。<a id="a-1x"></a>遍缘道故。<a id="a-1y"></a>或有说者。<a id="a-1z"></a>苦集灭忍智如辐三谛如毂道谛如辋。<a id="a-20"></a>或有说者。<a id="a-21"></a>三谛忍智如辐道忍道智如辋四谛如毂。<a id="a-22"></a>或有说者。<a id="a-23"></a>正见正思惟正勤如辐正语业命如毂正念正定如辋。<a id="a-24"></a>或有说者。<a id="a-25"></a>正思惟正勤正念正定如辐正语业命如毂正见如辋。<a id="a-26"></a>或有说者。<a id="a-27"></a>唯正定如辋余如前说。<a id="a-28"></a>有说。<a id="a-29"></a>降伏四方义是轮义。<a id="a-2A"></a>如转轮王所有轮宝。<a id="a-2B"></a>降伏四洲所有怨敌。<a id="a-2C"></a>如是行者以见道轮降伏四谛所有烦恼故名法轮。<a id="a-2D"></a>有说。<a id="a-2E"></a>见所断烦恼名非法轮。<a id="a-2F"></a>能起八邪支故。<a id="a-2G"></a>见道是彼近对治故说名法轮。<a id="a-2H"></a>尊者妙音说曰。<a id="a-2I"></a>学八支道展转和合一时至他相续中转故名法轮。<a id="a-2J"></a>此八支道见道位胜是故见道独名法轮。<a id="a-2K"></a>齐何当言转法轮。<a id="a-2L"></a>答若时具寿阿若多憍阵那见法。<a id="a-2M"></a>问何故复作此论。<a id="a-2N"></a>答前虽显法轮自性而未显作用。<a id="a-2O"></a>今欲显之故作斯论。<a id="a-2P"></a>有说。<a id="a-2Q"></a>为止摩诃僧祇部说法轮语为自性。<a id="a-2R"></a>彼作是说一切佛语皆是法轮。<a id="a-2S"></a>若谓圣道是法轮者则菩提树下已转法轮。<a id="a-2T"></a>何故至婆罗痆斯方名转法轮耶。<a id="a-2U"></a>为止彼意显法轮体但是圣道非佛语性。<a id="a-2V"></a>若是佛语者则应菩提树边为商人说法已名转法轮。<a id="a-2W"></a>何故后至婆罗痆斯国乃言转法轮耶。<a id="a-2X"></a>故知尔时令他身中有圣道起方名转法轮。<a id="a-2Y"></a>法轮圣道为体故。<a id="a-2Z"></a>说齐阿若多憍阵那见法名佛转法轮。<a id="a-2a"></a>问若尔佛于菩提树下已名转法轮。<a id="a-2b"></a>何故于婆罗痆斯国乃言初转法轮耶。<a id="a-2c"></a>答转法轮有二种。<a id="a-2d"></a>一自相续中转。<a id="a-2e"></a>二令他相续中转。<a id="a-2f"></a>菩提树下是自转法轮。<a id="a-2g"></a>婆罗痆斯是令他转法轮。<a id="a-2h"></a>佛以饶益他为正事故。<a id="a-2i"></a>依令他转说初转法轮。<a id="a-2j"></a>有说。<a id="a-2k"></a>转法轮有二种。<a id="a-2l"></a>一共二不共。<a id="a-2m"></a>菩提树下所转法轮与二乘共自利法故。<a id="a-2n"></a>婆罗痆斯国所转法轮不与二乘共利他法故。<a id="a-2o"></a>依不共说故言彼处初转法轮。<a id="a-2p"></a>有说。<a id="a-2q"></a>与此相违名共不共依共说转。<a id="a-2r"></a>如共不共曾未曾亦尔。<a id="a-2s"></a>有说。<a id="a-2t"></a>若于转时胜独觉者乃言初转。<a id="a-2u"></a>谓诸独觉亦能自转。<a id="a-2v"></a>但不令他。<a id="a-2w"></a>唯佛亦能令他转故。<a id="a-2x"></a>有说。<a id="a-2y"></a>若于转时有人为证乃说初转。<a id="a-2z"></a>谓五苾刍证无我理方能为佛作证转法轮人。<a id="a-30"></a>有说。<a id="a-31"></a>婆罗痆斯所转法轮是佛昔日三无数劫所修苦行功劳之果故说初转。<a id="a-32"></a>所以者何。<a id="a-33"></a>佛若欲于过去佛所般涅槃者即得随意。<a id="a-34"></a>所以经于三无数劫精勤修习百千苦行。<a id="a-35"></a>于蕴处界求善巧者皆为饶益所化有情恒作是愿。<a id="a-36"></a>若我证得无上菩提当为有情开甘露门。<a id="a-37"></a>令皆解脱生死牢狱。<a id="a-38"></a>故今所转正是昔日苦行之果。<a id="a-39"></a>有说。<a id="a-3A"></a>若能降伏他身烦恼方名法轮正所作用。<a id="a-3B"></a>如王轮宝降伏他土非但降伏自所住宫。<a id="a-3C"></a>如来法轮亦复如是。<a id="a-3D"></a>依此说佛初转法轮。<a id="a-3E"></a>问若彼身中圣道生时即彼名为转法轮者。<a id="a-3F"></a>何故说佛转法轮耶。<a id="a-3G"></a>答依能转因故作是说。<a id="a-3H"></a>谓彼身中所有圣道世尊若不以言说手为其转者。<a id="a-3I"></a>则彼圣道无因得生。<a id="a-3J"></a>彼圣道生皆由佛力。<a id="a-3K"></a>是故说佛初转法轮。<a id="a-3L"></a>如转轮王未已轮宝置于左手右手转之。<a id="a-3M"></a>则诸天神亦不能转。<a id="a-3N"></a>要王转已彼能转之故说轮王能转非彼此亦如是。<a id="a-3O"></a>有说。<a id="a-3P"></a>依开觉缘故作是说。<a id="a-3Q"></a>谓彼身中虽有圣道乃至若未以佛语光而照触者无由得生。<a id="a-3R"></a>彼圣道生皆是佛力是故说佛初转法轮。<a id="a-3S"></a>譬如池中嗢钵罗等种种莲花。<a id="a-3T"></a>乃至若未以日光而照触者则不开不敷不香。<a id="a-3U"></a>日光照时则开敷香此亦如是。<a id="a-3V"></a>有说。<a id="a-3W"></a>依除障缘故作是说。<a id="a-3X"></a>谓彼身中虽有圣道。<a id="a-3Y"></a>若佛不以未曾有善巧名句文身除彼身中所有障者。<a id="a-3Z"></a>则彼圣道无由得生。<a id="a-3a"></a>彼圣道生由佛除障。<a id="a-3b"></a>是故说佛初转法轮。<a id="a-3c"></a>有说。<a id="a-3d"></a>依资助缘故作是说。<a id="a-3e"></a>谓彼身中虽有圣道。<a id="a-3f"></a>若佛不以法水灌之则圣道芽无由得生。<a id="a-3g"></a>彼得生者由佛资助。<a id="a-3h"></a>是故说佛初转法轮。<a id="a-3i"></a>如仓中种子阙众缘故芽则不生。<a id="a-3j"></a>当知芽生由资助力。<a id="a-3k"></a>此亦如是。<a id="a-3l"></a>有说。<a id="a-3m"></a>依示导缘故作是说。<a id="a-3n"></a>谓彼身中虽有圣道。<a id="a-3o"></a>若无如来言说示导彼者则彼身中圣道不转。<a id="a-3p"></a>佛开示故彼圣道转。<a id="a-3q"></a>是故说佛初转法轮。<a id="a-3r"></a>如闇室中以灯昭了便见种种可取之物。<a id="a-3s"></a>此亦如是有说。<a id="a-3t"></a>二因二缘生于正见一闻他法音二如理作意。<a id="a-3u"></a>由闻他法音故说佛初转。<a id="a-3v"></a>由如理作意故说彼自转。<a id="a-3w"></a>有说。<a id="a-3x"></a>若人具足四法名多有所作。<a id="a-3y"></a>谓亲近善士听闻正法如理作意法随法行。<a id="a-3z"></a>由亲近善士听闻正法故说佛转法轮。<a id="a-40"></a>由如理作意法随法行故说彼自转法轮。</p>
  <p id="a41">问憍阵那住苦法智忍即应说佛初转法轮。<a id="a-42"></a>何故乃至道类智时方名为转。<a id="a-43"></a>答苦法智忍时虽得名转。<a id="a-44"></a>而未究竟道类智时于转究竟。<a id="a-45"></a>有说。<a id="a-46"></a>道类智时三因缘具故说名转。<a id="a-47"></a>一舍曾道二得未曾道三结断一味证。<a id="a-48"></a>有说。<a id="a-49"></a>道类智时五因缘具故名为转。<a id="a-4A"></a>一舍曾道二得未曾道三结断一味证四顿得八智五一时修十六行相。<a id="a-4B"></a>舍曾道者谓舍见道。<a id="a-4C"></a>得未曾道者谓得修道。<a id="a-4D"></a>结断一味证者谓集证三界见所断断。<a id="a-4E"></a>顿得八智者谓顿得四法智四类智。<a id="a-4F"></a>一时修十六行相者。<a id="a-4G"></a>谓一时修苦四行相乃至道四行相。<a id="a-4H"></a>有说。<a id="a-4I"></a>道类智时已断一切见所断烦恼。<a id="a-4J"></a>无事烦恼忍所治烦恼永害见邪性故。<a id="a-4K"></a>于尔时方说为转。<a id="a-4L"></a>有说。<a id="a-4M"></a>此所言转依至果位可称可数。<a id="a-4N"></a>有相可说可得施设法补特伽罗而说非于先时不名为转。<a id="a-4O"></a>有说。<a id="a-4P"></a>此所言转约可命终受生处说。<a id="a-4Q"></a>非于先时不名为转。</p>
  <p id="a4R">如契经说佛说此法门时。<a id="a-4S"></a>具寿憍阵那及八万诸天。<a id="a-4T"></a>远尘离垢于诸法中生净法眼。<a id="a-4U"></a>此中远尘者谓远随眠。<a id="a-4V"></a>离垢者谓离缠垢。<a id="a-4W"></a>于诸法中者谓于四圣谛中。<a id="a-4X"></a>生净法眼者谓见四圣谛净法眼生。<a id="a-4Y"></a>问佛说此法门时五苾刍皆见法。<a id="a-4Z"></a>何故但说憍阵那耶。<a id="a-4a"></a>答以憍阵那先见法故。<a id="a-4b"></a>谓憍阵那已入见道。<a id="a-4c"></a>余四犹在顺决择分善根位中。<a id="a-4d"></a>有说。<a id="a-4e"></a>世尊于彼有宿愿故以彼为首而转法轮是故偏说。<a id="a-4f"></a>由此佛告憍阵那言汝已解耶。<a id="a-4g"></a>彼言已解。<a id="a-4h"></a>第二第三亦复如是。<a id="a-4i"></a>因斯号彼为阿若多。<a id="a-4j"></a>问世尊何故三问彼耶。<a id="a-4k"></a>答彼憍阵那见圣谛已。<a id="a-4l"></a>世尊便起前后际智作是观察。<a id="a-4m"></a>为憍阵那所应受恶趣相续蕴界处多。<a id="a-4n"></a>为我过去三无数劫所经刹那腊缚牟呼栗多多耶。<a id="a-4o"></a>观已即见憍阵那所应受无间地狱相续蕴界处多。<a id="a-4p"></a>非我过去三无数劫所经刹那腊缚牟呼栗多多。<a id="a-4q"></a>见已便作是念我于三无数劫修无量百千难行苦行。<a id="a-4r"></a>今得无上正等菩提。<a id="a-4s"></a>但令憍阵那尔所无间地狱相续蕴界处住不生法中。<a id="a-4t"></a>设我即般涅槃于我劬劳已为果满况作余事以庆慰故三反问之。<a id="a-4u"></a>复次佛见从不可知本际以来。<a id="a-4v"></a>憍阵那起烦恼缚一切有情。<a id="a-4w"></a>一切有情亦起烦恼缚憍阵那。<a id="a-4x"></a>又见憍阵那于一切有情相续中受胎。<a id="a-4y"></a>一切有情于憍阵那相续中受胎。<a id="a-4z"></a>更相损害更相食啖说亦如是。<a id="a-50"></a>如见前际见后际亦尔。<a id="a-51"></a>佛见此已便作是念。<a id="a-52"></a>我但令憍阵那一人于一切有情离如是事。<a id="a-53"></a>于我三无数劫所修苦行便为果满。<a id="a-54"></a>况更饶益无量有情欣慰情深是以三问。<a id="a-55"></a>有说。<a id="a-56"></a>为止诽谤是以三问。<a id="a-57"></a>谓佛为菩萨时厌老病死出劫比罗伐窣堵城求无上智时。<a id="a-58"></a>净饭王遣释种五人随逐给侍。<a id="a-59"></a>二是母亲三是父亲。<a id="a-5A"></a>母亲二人执受欲得净。<a id="a-5B"></a>父亲三人执苦行得净。<a id="a-5C"></a>当于菩萨修苦行时。<a id="a-5D"></a>母亲二人心不忍可即便舍去。<a id="a-5E"></a>菩萨知后苦行非道舍而受食羹饭酥乳。<a id="a-5F"></a>以油涂身习处中行。<a id="a-5G"></a>父亲三人咸谓菩萨狂乱失志亦复舍去。<a id="a-5H"></a>于是二女所谓难陀难陀跋罗俱来给侍。<a id="a-5I"></a>尔时菩萨便作是念。<a id="a-5J"></a>若彼五人不舍我者岂令女人来相亲近。<a id="a-5K"></a>菩萨受食十六转乳糜已身力转增。<a id="a-5L"></a>从吉祥人边受取草已诣菩提树自敷草座结跏趺坐。<a id="a-5M"></a>立如是誓我今要当不起此座。<a id="a-5N"></a>降魔军众永断诸漏证取无上正等菩提。<a id="a-5O"></a>立此誓已寻时摧破三十六俱胝恶魔军众。<a id="a-5P"></a>以三十四心得阿耨多罗三藐三菩提。<a id="a-5Q"></a>佛眼遍观一切世界谁应最初闻我正法我当为说。<a id="a-5R"></a>观已便知嗢达洛迦曷逻摩子应先闻我法。<a id="a-5S"></a>是时有天即白佛言。<a id="a-5T"></a>嗢达洛迦曷逻摩子昨日命过。<a id="a-5U"></a>有说七日。<a id="a-5V"></a>尔时世尊亦起智见知彼命过便伤叹言。<a id="a-5W"></a>彼失大利。<a id="a-5X"></a>若彼闻我所说法者当得正解。<a id="a-5Y"></a>世尊复观除彼谁应初闻我法我当为说。<a id="a-5Z"></a>观已便知頞逻茶迦。<a id="a-5a"></a>逻摩应先闻我法。<a id="a-5b"></a>天复白言頞逻荼迦逻摩命过来已经七日。<a id="a-5c"></a>有说昨日。<a id="a-5d"></a>尔时世尊亦起智见知彼命过而伤叹言。<a id="a-5e"></a>彼失大利若彼闻我所说法者当得正解。<a id="a-5f"></a>问佛初得阿耨多罗三藐三菩提时。<a id="a-5g"></a>何故不为二人说法。<a id="a-5h"></a>而令命过不得闻法将非教化失时耶。<a id="a-5i"></a>有说。<a id="a-5j"></a>世尊初成佛时未起为他说法心。<a id="a-5k"></a>又未以大悲缘有情界故。<a id="a-5l"></a>无化道失时之咎。<a id="a-5m"></a>尊者妙音说曰。<a id="a-5n"></a>佛初得无上菩提时爱重法故多日思念。<a id="a-5o"></a>尚不及起饮食之心。<a id="a-5p"></a>况能起心为他说法。<a id="a-5q"></a>复有说者。<a id="a-5r"></a>初成佛时未建立有情三聚差别。<a id="a-5s"></a>未知所应化导及非所应故无有失。<a id="a-5t"></a>有说彼时二人善根未熟未堪闻法。<a id="a-5u"></a>所以者何。<a id="a-5v"></a>佛成道已彼初一人若更经五十七日有余命者应堪闻法。<a id="a-5w"></a>有说。<a id="a-5x"></a>五十六日。<a id="a-5y"></a>有说四十九日。<a id="a-5z"></a>彼第二人若更经五十一日有余命者应堪闻法。<a id="a-60"></a>有说。<a id="a-61"></a>五十日有说。<a id="a-62"></a>四十三日。<a id="a-63"></a>由此非佛教化失时。<a id="a-64"></a>世尊或时留自寿行待所化者如待苏跋达罗等。<a id="a-65"></a>若能留他寿行无有是处。<a id="a-66"></a>问佛何故伤叹耶。<a id="a-67"></a>答佛先以彼二人为师习世俗定不得真法。<a id="a-68"></a>今佛自证无上真法欲令彼知。<a id="a-69"></a>又欲以己所证饶益于彼而彼命终是以伤叹。<a id="a-6A"></a>问前说彼若闻我法者当得正解依何位说得正解耶。<a id="a-6B"></a>有说。<a id="a-6C"></a>此说入正性离生位。<a id="a-6D"></a>有说。<a id="a-6E"></a>住顺决择分善根位。<a id="a-6F"></a>有说。<a id="a-6G"></a>起顺解脱分善根位。<a id="a-6H"></a>如是说者。<a id="a-6I"></a>乃至令彼除一切智增上慢。<a id="a-6J"></a>知唯佛世尊具一切智。<a id="a-6K"></a>尔时名得正解。<a id="a-6L"></a>世尊复观除彼二人谁复最初应闻我法我当为说。<a id="a-6M"></a>观已即知憍阵那等五人应先闻法。<a id="a-6N"></a>即作是念。<a id="a-6O"></a>彼皆是我父母亲族先来恭敬供养于我。<a id="a-6P"></a>今欲酬报为何所在。<a id="a-6Q"></a>天即白言今在婆罗痆斯国仙人鹿苑。<a id="a-6R"></a>尔时世尊亦起智见知在彼处。<a id="a-6S"></a>便舍菩提树步涉而往婆罗痆斯。<a id="a-6T"></a>问佛具最胜神足何以步涉往耶。<a id="a-6U"></a>答敬重法故不以神足。<a id="a-6V"></a>然于行时足常去地如四指量。<a id="a-6W"></a>一一足迹皆有喜旋吉祥可爱。<a id="a-6X"></a>千辐轮相分明如画。<a id="a-6Y"></a>身影所触乃至七日能令有情至其处者诸根安悦。<a id="a-6Z"></a>渐次行到婆罗痆斯。<a id="a-6a"></a>尔时五人忽遥见佛遂共立制。<a id="a-6b"></a>彼憍答摩懈慢多求狂乱失志空无所获。<a id="a-6c"></a>而今复来欲相呼诱。<a id="a-6d"></a>我等宜各勿与言谈恭敬问讯。<a id="a-6e"></a>但敷一常座任其坐不。<a id="a-6f"></a>尔时世尊渐行近彼威德所逼。<a id="a-6g"></a>令舍本期不觉一时从座而起趍走迎逆合掌归命。<a id="a-6h"></a>于中或有改敷净座。<a id="a-6i"></a>或取佛衣或取佛钵。<a id="a-6j"></a>或有供水。<a id="a-6k"></a>或有洗足。<a id="a-6l"></a>俱白佛言唯愿就座。<a id="a-6m"></a>佛便作念如是痴人自立制约须臾还破。<a id="a-6n"></a>时佛就座安详而坐。<a id="a-6o"></a>威光奇特如妙高山。<a id="a-6p"></a>是时五人虽复恭敬而犹呼佛为具寿。<a id="a-6q"></a>或复称佛为乔答摩。<a id="a-6r"></a>佛即告言汝等勿呼如来为具寿亦勿称触姓名。<a id="a-6s"></a>若故尔者当于长夜获无义利受诸剧苦。<a id="a-6t"></a>所以者何。<a id="a-6u"></a>如来已证无上菩提安隐涅槃。<a id="a-6v"></a>度生老病死觉一切法性。<a id="a-6w"></a>救护一切为三界尊。<a id="a-6x"></a>成就无边功德法故。<a id="a-6y"></a>时五人言。<a id="a-6z"></a>具寿犹是昔乔答摩。<a id="a-70"></a>身形所作不异往日。<a id="a-71"></a>懈慢多求狂乱失志。<a id="a-72"></a>舍于苦行受好饮食以油涂身皮肤充悦。<a id="a-73"></a>虽知具寿自称证得无上菩提安隐涅槃谁当相信。<a id="a-74"></a>而不许我称触名姓。<a id="a-75"></a>世尊告曰。<a id="a-76"></a>汝今观我面貌威光诸根容止岂与昔日同耶。<a id="a-77"></a>五人答言。<a id="a-78"></a>我观具寿实异于昔。<a id="a-79"></a>佛言。<a id="a-7A"></a>我若不证法者岂得如是。<a id="a-7B"></a>汝应以此证知我得无上菩提。<a id="a-7C"></a>何故犹于如来而生不信。<a id="a-7D"></a>世尊于是渐渐化诱令其调伏。<a id="a-7E"></a>于日初分为二人说法教诫教授。<a id="a-7F"></a>令余三人入村乞食彼所乞食充足六人。<a id="a-7G"></a>于日后分为三人说法教诫教授。<a id="a-7H"></a>令余二人入村乞食。<a id="a-7I"></a>所乞饮食充足五人。<a id="a-7J"></a>世尊性离非时食故。<a id="a-7K"></a>如是教化经于三月。<a id="a-7L"></a>有说四月。<a id="a-7M"></a>令彼五人善根熟已。<a id="a-7N"></a>于迦栗底迦月白半八日如来为彼转正法轮。<a id="a-7O"></a>时憍阵那最初见法。<a id="a-7P"></a>佛便三问汝已解耶。<a id="a-7Q"></a>此意问言汝今观我是懈慢多求狂乱失志不证无上菩提涅槃而诳汝耶。<a id="a-7R"></a>故三问解不。<a id="a-7S"></a>彼还三反答言已解此意。<a id="a-7T"></a>答言我今观佛实非懈慢多求。<a id="a-7U"></a>亦非狂乱失志。<a id="a-7V"></a>又实证得菩提涅槃而非诳我。<a id="a-7W"></a>我今为佛证人故三答已解。<a id="a-7X"></a>是故为止诽谤佛三问之。<a id="a-7Y"></a>有说。<a id="a-7Z"></a>为显本愿满足是以三问。<a id="a-7a"></a>其事云何。<a id="a-7b"></a>曾闻过去此贤劫中有王名羯利。<a id="a-7c"></a>时有仙人号为忍辱。<a id="a-7d"></a>住一林中勤修苦行。<a id="a-7e"></a>时羯利王除去男子。<a id="a-7f"></a>与内宫眷属作诸伎乐游戏林间纵意娱乐经久疲厌而便睡眠。<a id="a-7g"></a>内宫诸女为花果故游诸林间。<a id="a-7h"></a>遥见仙人于自所止端身静思便驰趣之。<a id="a-7i"></a>皆集其所到已顶礼围绕而坐。<a id="a-7j"></a>仙人即为说欲之过。<a id="a-7k"></a>所谓诸欲皆是不净臭秽之法。<a id="a-7l"></a>是可诃责是可厌患。<a id="a-7m"></a>谁有智者当习近之。<a id="a-7n"></a>诸姊皆应生厌舍离。<a id="a-7o"></a>王从睡觉不见诸女便作是念。<a id="a-7p"></a>将无有人诱夺去耶。<a id="a-7q"></a>即拔利剑处处求觅。<a id="a-7r"></a>乃见诸女在仙人边围绕而坐。<a id="a-7s"></a>生大嗔恚是何大鬼诱我诸女。<a id="a-7t"></a>即前问之汝是谁耶。<a id="a-7u"></a>答言我是仙人。<a id="a-7v"></a>复问在此作何事耶。<a id="a-7w"></a>答言修忍辱道。<a id="a-7x"></a>王作是念。<a id="a-7y"></a>此人见我嗔故便言我修忍辱。<a id="a-7z"></a>我今试之即复问言。<a id="a-80"></a>汝得非想非非想处定耶。<a id="a-81"></a>答言不得。<a id="a-82"></a>次第责问乃至汝得初静虑耶。<a id="a-83"></a>答言不得。<a id="a-84"></a>王倍嗔忿语言。<a id="a-85"></a>汝是未离欲人云何恣情观我诸女。<a id="a-86"></a>复言我是修忍辱人。<a id="a-87"></a>可伸一臂试能忍不。<a id="a-88"></a>尔时仙人便伸一臂。<a id="a-89"></a>王以利剑斩之。<a id="a-8A"></a>如断藕根堕于地上。<a id="a-8B"></a>王复责问汝是何人。<a id="a-8C"></a>答言我是修忍辱人。<a id="a-8D"></a>时王复令伸余一臂即复斩之如前责问。<a id="a-8E"></a>仙人亦如前答我是修忍辱人。<a id="a-8F"></a>如是次斩两足复截两耳。<a id="a-8G"></a>又割其鼻一一责问答皆如前。<a id="a-8H"></a>令仙人身七分堕地作七疮已王心便止。<a id="a-8I"></a>仙人告言。<a id="a-8J"></a>王今何故自生疲厌。<a id="a-8K"></a>假使断我一切身分犹如芥子乃至微尘。<a id="a-8L"></a>我亦不生一念嗔忿。<a id="a-8M"></a>所言忍辱终无有二。<a id="a-8N"></a>复发是愿。<a id="a-8O"></a>如汝今日我实无辜。<a id="a-8P"></a>而断我身令成七分作七疮孔。<a id="a-8Q"></a>我未来世。<a id="a-8R"></a>得阿耨多罗三藐三菩提时。<a id="a-8S"></a>以大悲心不待汝请最初令汝修七种道断七随眠。<a id="a-8T"></a>当知尔时忍辱仙人者即今世尊释迦牟尼是。<a id="a-8U"></a>羯利王者即今具寿憍阵那是。<a id="a-8V"></a>故憍阵那见圣谛已佛以神力除彼闇障。<a id="a-8W"></a>令其忆念过去世事。<a id="a-8X"></a>彼便自见为羯利王佛为仙人。<a id="a-8Y"></a>自以利剑断佛七支作七疮孔。<a id="a-8Z"></a>佛不嗔恨反以誓愿欲饶益之。<a id="a-8a"></a>故佛世尊三问解不。<a id="a-8b"></a>此意问言我岂违背昔愿。<a id="a-8c"></a>岂不如本誓愿已酬满耶。<a id="a-8d"></a>时憍阵那极怀耻愧合掌恭敬亦三答已解。<a id="a-8e"></a>此意答言实知世尊不违昔愿如本誓愿皆已酬满。<a id="a-8f"></a>我本愚痴作斯极恶。<a id="a-8g"></a>唯愿哀愍赦我重罪。<a id="a-8h"></a>是故为满本愿佛三问之。<a id="a-8i"></a>有说。<a id="a-8j"></a>世尊显己说法有善巧力故三问之。<a id="a-8k"></a>谓此意言我于三无数劫。<a id="a-8l"></a>修无量百千难行苦行。<a id="a-8m"></a>所证得法由巧说故令彼须臾即得悟解是故三问。<a id="a-8n"></a>有说。<a id="a-8o"></a>世尊令余四人闻生勇励速入见道故三问之。<a id="a-8p"></a>有说。<a id="a-8q"></a>世尊欲显善说法中师及弟子。<a id="a-8r"></a>于所证法审谛真实离增上慢。<a id="a-8s"></a>不同外道于未得法。<a id="a-8t"></a>起增上慢谓为已得。<a id="a-8u"></a>是以三问。<a id="a-8v"></a>问佛初转法轮时有八万诸天亦同见法。<a id="a-8w"></a>何故但说为憍阵那等五人转法轮耶。<a id="a-8x"></a>答此中但说正所为者。<a id="a-8y"></a>诸天因五人故得闻非正所为是以不说。<a id="a-8z"></a>有说。<a id="a-90"></a>人先见法故偏说之。<a id="a-91"></a>有说。<a id="a-92"></a>人见现见天非现见。<a id="a-93"></a>有说。<a id="a-94"></a>佛与人趣身相威仪所作悉同天则不尔。<a id="a-95"></a>有说。<a id="a-96"></a>若于是处名为法灭即于是处名转法轮。<a id="a-97"></a>谓虽天中有证甘露若人中无便名法灭。<a id="a-98"></a>是故但说为人转法轮。<a id="a-99"></a>有说。<a id="a-9A"></a>人中佛弟子有四众差别天中不尔。<a id="a-9B"></a>有说。<a id="a-9C"></a>佛转法轮以人为证不以天证。<a id="a-9D"></a>有说。<a id="a-9E"></a>人中有能转者及所为者是以说之。<a id="a-9F"></a>天中唯有所为无能转者是故不说。<a id="a-9G"></a>有说。<a id="a-9H"></a>人中能得种种殊胜功德。<a id="a-9I"></a>天中不尔。<a id="a-9J"></a>是故但说为人转法轮。</p>
 </body>
</html>