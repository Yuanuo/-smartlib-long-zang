<!doctype html>
<html id="z3IBVaU11Z" data-ver="879">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第十八</h1>
  <h2 id="a2">杂蕴第一中智纳息第二之十</h2>
  <p id="a3">有余师说。<a id="a-4"></a>色法虽有同类因。<a id="a-5"></a>而在此身非余身。<a id="a-6"></a>相似为因非不相似如此身羯剌蓝位。<a id="a-7"></a>与此身羯剌蓝位为同类因。<a id="a-8"></a>与余位作缘非因。<a id="a-9"></a>乃至此身老位与此身老位为同类因。<a id="a-A"></a>与余位作缘非因。<a id="a-B"></a>若作是说于位位中。<a id="a-C"></a>初色无因后色无果。<a id="a-D"></a>有作是说色法虽有同类因。<a id="a-E"></a>而在此身非余身相似为因亦不相似。<a id="a-F"></a>如此身羯剌蓝位与此身羯剌蓝位。<a id="a-G"></a>乃至老位为同类因。<a id="a-H"></a>此身頞部昙位与此身頞部昙位。<a id="a-I"></a>乃至老位为同类因。<a id="a-J"></a>与羯剌蓝位作缘非因。<a id="a-K"></a>乃至此身老位与此身老位为同类因。<a id="a-L"></a>与前诸位作缘非因。<a id="a-M"></a>若作是说羯剌蓝位初色无因。<a id="a-N"></a>老位后色无果。<a id="a-O"></a>或有说者色法虽有同类因。<a id="a-P"></a>在此身亦在余身。<a id="a-Q"></a>而相似为因非不相似。<a id="a-R"></a>如此身羯剌蓝位与此身及余身。<a id="a-S"></a>羯剌蓝位为同类因。<a id="a-T"></a>与余位作缘非因。<a id="a-U"></a>乃至此身老位。<a id="a-V"></a>与此身及余身老位为同类因。<a id="a-W"></a>与余位作缘非因。<a id="a-X"></a>复有说者色法虽有同类因在此身。<a id="a-Y"></a>亦在余身相似为因亦不相似。<a id="a-Z"></a>而与前位非同类因。<a id="a-a"></a>如此身羯剌蓝位。<a id="a-b"></a>与此身羯剌蓝位。<a id="a-c"></a>乃至老位为同类因。<a id="a-d"></a>亦与余身羯剌蓝位乃至老位为同类因。<a id="a-e"></a>此身頞部昙位。<a id="a-f"></a>与此身頞部昙位乃至老位为同类因。<a id="a-g"></a>亦与余身頞部昙位乃至老位为同类因。<a id="a-h"></a>与羯剌蓝位作缘非因。<a id="a-i"></a>乃至此身老位与此身老位为同类因。<a id="a-j"></a>亦与余身老位为同类因。<a id="a-k"></a>与前诸位作缘非因。<a id="a-l"></a>或复有说。<a id="a-m"></a>色法虽有同类因。<a id="a-n"></a>在此身亦在余身相似为因亦不相似。<a id="a-o"></a>而与此身前位非因。<a id="a-p"></a>如此身羯剌蓝位。<a id="a-q"></a>与此身羯剌蓝位乃至老位为同类因。<a id="a-r"></a>亦与余身羯剌蓝位乃至老位为同类因。<a id="a-s"></a>此身頞部昙位。<a id="a-t"></a>与此身頞部昙位乃至老位为同类因。<a id="a-u"></a>亦与余身羯剌蓝位乃至老位为同类因。<a id="a-v"></a>与此身羯剌蓝位作缘非因。<a id="a-w"></a>乃至此身老位与此身老位为同类因。<a id="a-x"></a>亦与余身羯剌蓝位乃至老位为同类因。<a id="a-y"></a>与此身前诸位作缘非因评曰应作是说。<a id="a-z"></a>余身十位一一皆与余身十位。<a id="a-10"></a>及此身十位为同类因。<a id="a-11"></a>此身十位一一。<a id="a-12"></a>皆与此身十位及余身十位为同类因。<a id="a-13"></a>后位已生法与前位不生法亦为同类因故。<a id="a-14"></a>如是外分诸色相望。<a id="a-15"></a>为同类因如理应说。</p>
  <p id="a16">复次善五蕴展转为同类因。<a id="a-17"></a>染污五蕴展转为同类因。<a id="a-18"></a>无覆无记五蕴。<a id="a-19"></a>亦展转为同类因。<a id="a-1A"></a>性类等故。<a id="a-1B"></a>有说无覆无记四蕴。<a id="a-1C"></a>与无覆无记色蕴为同类因。<a id="a-1D"></a>无覆无记色蕴。<a id="a-1E"></a>不能与无覆无记四蕴为同类因势力劣故。<a id="a-1F"></a>有说无覆无记色蕴。<a id="a-1G"></a>与无覆无记四蕴为同类因。<a id="a-1H"></a>无覆无记四蕴。<a id="a-1I"></a>不与无覆无记色蕴为同类因。<a id="a-1J"></a>胜法不为劣法因故。<a id="a-1K"></a>有说。<a id="a-1L"></a>无覆无记四蕴。<a id="a-1M"></a>不与无覆无记色蕴为同类因。<a id="a-1N"></a>无覆无记色蕴。<a id="a-1O"></a>亦不与无覆无记四蕴为同类因。<a id="a-1P"></a>势用羸劣类各别故。<a id="a-1Q"></a>无覆无记四蕴展转为同类因。<a id="a-1R"></a>无覆无记复有四种。<a id="a-1S"></a>一异熟生。<a id="a-1T"></a>二威仪路。<a id="a-1U"></a>三工巧处。<a id="a-1V"></a>四通果品。<a id="a-1W"></a>如次能与四三二一为同类因。<a id="a-1X"></a>有余师说。<a id="a-1Y"></a>此四展转为同类因。<a id="a-1Z"></a>同一系缚同一性故。<a id="a-1a"></a>评曰彼不应作是说。<a id="a-1b"></a>勿加行善互为因故前说为善。<a id="a-1c"></a>染污法有九品。<a id="a-1d"></a>谓下下下中下上。<a id="a-1e"></a>中下中中中上。<a id="a-1f"></a>上下上中上上。<a id="a-1g"></a>九品展转为同类因。<a id="a-1h"></a>问若尔云何有九品。<a id="a-1i"></a>答由对治有九品故。<a id="a-1j"></a>染污法亦有九品。<a id="a-1k"></a>谓修下下道对治上上烦恼。<a id="a-1l"></a>乃至修上上道对治下下烦恼。<a id="a-1m"></a>复次。<a id="a-1n"></a>以现行故亦有九品。<a id="a-1o"></a>谓诸烦恼现在前时。<a id="a-1p"></a>或是下下品。<a id="a-1q"></a>乃至或是上上品。<a id="a-1r"></a>诸不善者亦由异熟。<a id="a-1s"></a>有九品故建立九品。<a id="a-1t"></a>善法有二种。<a id="a-1u"></a>一生得善。<a id="a-1v"></a>二加行善。<a id="a-1w"></a>生得善与生得善为同类因。<a id="a-1x"></a>亦与加行善为同类因。<a id="a-1y"></a>加行善与加行善为同类因。<a id="a-1z"></a>非生得善以彼劣故。<a id="a-20"></a>有说。<a id="a-21"></a>此二善法展转为同类因。<a id="a-22"></a>同一系缚同一性故。<a id="a-23"></a>评曰彼不应作是说。<a id="a-24"></a>勿修加行退趣劣法。<a id="a-25"></a>是故前说于理为善。<a id="a-26"></a>有说。<a id="a-27"></a>善法有三种。<a id="a-28"></a>一加行善。<a id="a-29"></a>二离染善。<a id="a-2A"></a>三生得善。<a id="a-2B"></a>此中生得与三种为同类因。<a id="a-2C"></a>离染善与二种为同类因。<a id="a-2D"></a>非生得彼劣故加行善与加行善为同类因。<a id="a-2E"></a>非余二俱劣故。<a id="a-2F"></a>生得善法复有九品。<a id="a-2G"></a>谓下下乃至上上。<a id="a-2H"></a>九品展转为同类因。<a id="a-2I"></a>问若尔云何有九品。<a id="a-2J"></a>答由现行有九品故。<a id="a-2K"></a>复次由异熟有九品故。<a id="a-2L"></a>离染善及加行善亦俱有九品。<a id="a-2M"></a>谓下下乃至上上。<a id="a-2N"></a>此中下下与九品为同类因。<a id="a-2O"></a>下中与八品为同类因。<a id="a-2P"></a>乃至上上唯与上上为同类因。<a id="a-2Q"></a>此二唯与等胜为因非劣法故。<a id="a-2R"></a>加行善法复有三种。<a id="a-2S"></a>一闻所成。<a id="a-2T"></a>二思所成。<a id="a-2U"></a>三修所成。<a id="a-2V"></a>闻所成善与三种为同类因。<a id="a-2W"></a>思所成善唯与思所成善为同类因。<a id="a-2X"></a>非闻所成彼劣故。<a id="a-2Y"></a>非修所成异界故。<a id="a-2Z"></a>修所成善唯与修所成善。<a id="a-2a"></a>为同类因。<a id="a-2b"></a>非闻所成彼劣故。<a id="a-2c"></a>非思所成彼亦劣故。<a id="a-2d"></a>及异界故。<a id="a-2e"></a>修所成善复有四种。<a id="a-2f"></a>谓暖顶忍世第一法。<a id="a-2g"></a>如次能与四三二一。<a id="a-2h"></a>为同类因义如前说。<a id="a-2i"></a>欲界通果心有四种。<a id="a-2j"></a>谓初静虑果乃至第四静虑果。<a id="a-2k"></a>如是四种如次能与四三二一为同类因。<a id="a-2l"></a>有说。<a id="a-2m"></a>此四非互为因如静虑故。<a id="a-2n"></a>有说。<a id="a-2o"></a>此四展转为因。<a id="a-2p"></a>同一系缚同一性故。<a id="a-2q"></a>评曰。<a id="a-2r"></a>初说为善。<a id="a-2s"></a>同一地故加行生故。</p>
  <p id="a2t">初静虑等诸通果心应知亦尔。<a id="a-2u"></a>问初静虑有诸识身。<a id="a-2v"></a>有变化心互为因不。<a id="a-2w"></a>答诸识身与变化心为同类因。<a id="a-2x"></a>变化心不与识身为同类因。<a id="a-2y"></a>以彼劣故依前诸义应作问答。<a id="a-2z"></a>颇有前生法非后生法同类因不。<a id="a-30"></a>答有。<a id="a-31"></a>谓不同界。<a id="a-32"></a>颇有同界前生法非后生法同类因不。<a id="a-33"></a>答有。<a id="a-34"></a>谓不同地。<a id="a-35"></a>颇有同地前生法非后生法同类因不。<a id="a-36"></a>答有。<a id="a-37"></a>谓有漏于无漏无漏于有漏。<a id="a-38"></a>颇有有漏前生法非有漏后生法同类因不。<a id="a-39"></a>答有。<a id="a-3A"></a>谓不同部。<a id="a-3B"></a>或不同性。<a id="a-3C"></a>或胜于劣。<a id="a-3D"></a>前生无漏于后生无漏。<a id="a-3E"></a>非同类因者谓胜于劣。</p>
  <p id="a3F">问诸同类因若与果者亦取果耶。<a id="a-3G"></a>答若与果者。<a id="a-3H"></a>定亦取果。<a id="a-3I"></a>若不取果。<a id="a-3J"></a>云何与果。<a id="a-3K"></a>或有取果而不与果。<a id="a-3L"></a>谓阿罗汉最后诸蕴。<a id="a-3M"></a>此则总说若别说者。<a id="a-3N"></a>依善不善有覆无记无覆无记。<a id="a-3O"></a>有多四句。<a id="a-3P"></a>问善同类因若时取果亦与果耶。<a id="a-3Q"></a>答应作四句。<a id="a-3R"></a>有时取果非与果。<a id="a-3S"></a>谓断善根时最后所舍得。<a id="a-3T"></a>有时与果非取果。<a id="a-3U"></a>谓续善根时即住过去所舍善得。<a id="a-3V"></a>有时取果亦与果。<a id="a-3W"></a>谓不断善根于所余位。<a id="a-3X"></a>有时不取果亦不与果。<a id="a-3Y"></a>谓除前相。<a id="a-3Z"></a>问不善同类因。<a id="a-3a"></a>若时取果亦与果耶。<a id="a-3b"></a>答应作四句。<a id="a-3c"></a>有时取果非与果。<a id="a-3d"></a>谓离欲染时最后所舍得。<a id="a-3e"></a>有时与果非取果。<a id="a-3f"></a>谓退离欲染时即住过去所舍不善得。<a id="a-3g"></a>有时取果亦与果。<a id="a-3h"></a>谓未离欲染于所余位。<a id="a-3i"></a>有时不取果亦不与果。<a id="a-3j"></a>谓除前相。<a id="a-3k"></a>问有覆无记同类因。<a id="a-3l"></a>若时取果亦与果耶。<a id="a-3m"></a>答应作四句。<a id="a-3n"></a>有时取果非与果。<a id="a-3o"></a>谓离非想非非想处染时最后所舍得。<a id="a-3p"></a>有时与果非取果。<a id="a-3q"></a>谓退离非想非非想处染时。<a id="a-3r"></a>即住过去所舍有覆无记得。<a id="a-3s"></a>有时取果亦与果。<a id="a-3t"></a>谓未离非想非非想处染于所余位。<a id="a-3u"></a>有时不取果亦不与果。<a id="a-3v"></a>谓除前相。<a id="a-3w"></a>问无覆无记同类因。<a id="a-3x"></a>若时取果亦与果耶。<a id="a-3y"></a>答若时与果必亦取果。<a id="a-3z"></a>有时取果非与果。<a id="a-40"></a>谓阿罗汉最后诸蕴。<a id="a-41"></a>已依成就分别取果与果差别。<a id="a-42"></a>今依现行分别取果与果差别。<a id="a-43"></a>复次已依不相应法。<a id="a-44"></a>分别取果与果差别。<a id="a-45"></a>今依相应法分别取果与果差别。<a id="a-46"></a>问善同类因。<a id="a-47"></a>若时取果亦与果耶。<a id="a-48"></a>答应作四句。<a id="a-49"></a>有时取果非与果。<a id="a-4A"></a>谓善心无间不善无记心现在前。<a id="a-4B"></a>有时与果非取果。<a id="a-4C"></a>谓不善无记心无间善心现在前。<a id="a-4D"></a>即住过去所间善心。<a id="a-4E"></a>有时取果亦与果。<a id="a-4F"></a>谓善心相续无间断位有时不取果亦不与果。<a id="a-4G"></a>谓除前相。<a id="a-4H"></a>问不善同类因。<a id="a-4I"></a>若时取果亦与果耶。<a id="a-4J"></a>答应作四句。<a id="a-4K"></a>有时取果非与果。<a id="a-4L"></a>谓不善心无间善无记心现在前。<a id="a-4M"></a>有时与果非取果。<a id="a-4N"></a>谓善无记心无间不善心现在前。<a id="a-4O"></a>即住过去所间不善心。<a id="a-4P"></a>有时取果亦与果。<a id="a-4Q"></a>谓不善心相续无间断位。<a id="a-4R"></a>有时不取果亦不与果。<a id="a-4S"></a>谓除前相。<a id="a-4T"></a>问有覆无记同类因。<a id="a-4U"></a>若时取果亦与果耶。<a id="a-4V"></a>答应作四句。<a id="a-4W"></a>有时取果非与果。<a id="a-4X"></a>谓有覆无记心无间。<a id="a-4Y"></a>善不善无覆无记心现在前。<a id="a-4Z"></a>有时与果非取果。<a id="a-4a"></a>谓善不善无覆无记心无间。<a id="a-4b"></a>有覆无记心现在前。<a id="a-4c"></a>即住过去所间有覆无记心。<a id="a-4d"></a>有时取果亦与果。<a id="a-4e"></a>谓有覆无记心相续无间断位。<a id="a-4f"></a>有时不取果亦不与果。<a id="a-4g"></a>谓除前相。<a id="a-4h"></a>问无覆无记同类因。<a id="a-4i"></a>若时取果亦与果耶。<a id="a-4j"></a>答应作四句。<a id="a-4k"></a>有时取果非与果。<a id="a-4l"></a>谓无覆无记心无间。<a id="a-4m"></a>善染污心现在前。<a id="a-4n"></a>有时与果非取果。<a id="a-4o"></a>谓善染污心无间。<a id="a-4p"></a>无覆无记心现在前。<a id="a-4q"></a>即住过去所间无覆无记心。<a id="a-4r"></a>有时取果亦与果。<a id="a-4s"></a>谓无覆无记心相续无间断位。<a id="a-4t"></a>有时不取果亦不与果。<a id="a-4u"></a>谓除前相。<a id="a-4v"></a>已依相续分别取果与果差别。<a id="a-4w"></a>今依刹那分别取果与果差别。<a id="a-4x"></a>谓一刹那心后。<a id="a-4y"></a>有二十刹那心无间而起。<a id="a-4z"></a>于中得作四句。<a id="a-50"></a>且善同类因第一句者。<a id="a-51"></a>谓上首刹那善心现在前时。<a id="a-52"></a>除初刹那善心望后十九刹那善心。<a id="a-53"></a>第二句者。<a id="a-54"></a>谓后十九刹那善心现在前时。<a id="a-55"></a>即住过去上首善心。<a id="a-56"></a>第三句者。<a id="a-57"></a>即上首善心现在前时。<a id="a-58"></a>望初刹那善心。<a id="a-59"></a>第四句者。<a id="a-5A"></a>谓除前相。<a id="a-5B"></a>如善同类因四句。<a id="a-5C"></a>不善有覆无记无覆无记同类因。<a id="a-5D"></a>随其所应四句亦尔。</p>
  <p id="a5E">颇有一刹那顷。<a id="a-5F"></a>或得同类因不得彼因。<a id="a-5G"></a>或得彼因不得同类因。<a id="a-5H"></a>或得同类因亦复彼因。<a id="a-5I"></a>或不得同类因亦不得彼因耶。<a id="a-5J"></a>答有谓从上沙门果退住预流果时。<a id="a-5K"></a>有此四句。<a id="a-5L"></a>得同类因不得彼因者。<a id="a-5M"></a>谓尔时得过去初刹那道类智。<a id="a-5N"></a>而不得彼因以不得见道故。<a id="a-5O"></a>得彼因不得同类因者。<a id="a-5P"></a>谓尔时得过去预流果。<a id="a-5Q"></a>而不得过去预流胜果道。<a id="a-5R"></a>以预流胜果道用预流果为因。<a id="a-5S"></a>与上沙门果作同类因故。<a id="a-5T"></a>得同类因亦得彼因者。<a id="a-5U"></a>谓尔时得过去。<a id="a-5V"></a>除初刹那诸余刹那相续预流果。<a id="a-5W"></a>不得同类因亦不得彼因者。<a id="a-5X"></a>谓除前相。<a id="a-5Y"></a>问颇有一刹那顷。<a id="a-5Z"></a>或知同类因不知彼所缘。<a id="a-5a"></a>或知彼所缘不知同类因。<a id="a-5b"></a>或知同类因亦知彼所缘。<a id="a-5c"></a>或不知同类因亦不知彼所缘耶。<a id="a-5d"></a>答有。<a id="a-5e"></a>谓住见道道法智时。<a id="a-5f"></a>有此四句。<a id="a-5g"></a>知同类因不知彼所缘者。<a id="a-5h"></a>谓尔时知过去缘苦集灭三法智品。<a id="a-5i"></a>知彼所缘不知同类因者。<a id="a-5j"></a>谓知未来四法智品。<a id="a-5k"></a>知同类因亦知彼所缘者。<a id="a-5l"></a>谓知过去道法忍品。<a id="a-5m"></a>不知同类因亦不知彼所缘者。<a id="a-5n"></a>谓除前相。</p>
  <p id="a5o">问同类因力有增减不。<a id="a-5p"></a>答有谓若久习因力便增。<a id="a-5q"></a>若不久习或遭损害因力便减。<a id="a-5r"></a>且不善中因力增者。<a id="a-5s"></a>如具寿迷只迦。<a id="a-5t"></a>曾一林中修习静虑坐一树下。<a id="a-5u"></a>欲寻现起心生厌患。<a id="a-5v"></a>便舍此处坐余树下。<a id="a-5w"></a>恚寻复起心生厌患。<a id="a-5x"></a>复舍此处坐余树下。<a id="a-5y"></a>害寻复起。<a id="a-5z"></a>由彼具寿曾于此地作大国王。<a id="a-60"></a>若于是处五乐自娱受诸欲乐。<a id="a-61"></a>今坐其处便起欲寻。<a id="a-62"></a>若于是处斩截众生头耳手足。<a id="a-63"></a>今至其处便起恚寻。<a id="a-64"></a>若于是处役使众生。<a id="a-65"></a>作诸事业系缚鞭打。<a id="a-66"></a>今至其处便起害寻。<a id="a-67"></a>尊者阿难入城乞食。<a id="a-68"></a>摩登伽女见。<a id="a-69"></a>已生贪。<a id="a-6A"></a>随逐瞻观不能舍离。<a id="a-6B"></a>此女过去五百生中作阿难妇。<a id="a-6C"></a>故今暂见便起欲寻随逐不舍。<a id="a-6D"></a>诸如是等皆由过去因力增上。<a id="a-6E"></a>或有现在习诸烦恼因力增上。<a id="a-6F"></a>同类异类展转相生。<a id="a-6G"></a>如不善法。<a id="a-6H"></a>善无记法应知亦尔。<a id="a-6I"></a>如尸拔罗久习施故。<a id="a-6J"></a>才生便告父母等言。<a id="a-6K"></a>今此家中有何财宝。<a id="a-6L"></a>我欲持施一切贫穷。<a id="a-6M"></a>诸如是等广如经说。</p>
  <p id="a6N">问同类因以何为自性。<a id="a-6O"></a>答过去现在一切有为法已说自性。<a id="a-6P"></a>所以今当说。<a id="a-6Q"></a>问何故名同类因同类是何义。<a id="a-6R"></a>答种类等义是同类义界地等义是同类义。<a id="a-6S"></a>部类等义是同类义。<a id="a-6T"></a>此同类因唯通过去现在二世。<a id="a-6U"></a>有等流果云何遍行因乃至广说。<a id="a-6V"></a>问何故作此论。<a id="a-6W"></a>答为止他宗显正理故。<a id="a-6X"></a>谓或有执。<a id="a-6Y"></a>一切烦恼皆是遍行。<a id="a-6Z"></a>为止彼执。<a id="a-6a"></a>显诸烦恼有是遍行有非遍行或复有执。<a id="a-6b"></a>五部烦恼。<a id="a-6c"></a>皆有是遍行有非遍行。<a id="a-6d"></a>为止彼执。<a id="a-6e"></a>显唯见苦集所断烦恼。<a id="a-6f"></a>有是遍行有非遍行。<a id="a-6g"></a>或复有执。<a id="a-6h"></a>见苦集所断一切烦恼皆是遍行见灭道所断一切烦恼皆无漏缘。<a id="a-6i"></a>为止彼执。<a id="a-6j"></a>显见苦集所断烦恼。<a id="a-6k"></a>有是遍行有非遍行。<a id="a-6l"></a>见灭道所断烦恼。<a id="a-6m"></a>有有漏缘有无漏缘。<a id="a-6n"></a>或复有执。<a id="a-6o"></a>若诸烦恼通三界者皆是遍行。<a id="a-6p"></a>为止彼执显诸烦恼通三界者。<a id="a-6q"></a>有是遍行有非遍行。<a id="a-6r"></a>或复有执。<a id="a-6s"></a>遍行有二。<a id="a-6t"></a>一者无明。<a id="a-6u"></a>二者有爱。<a id="a-6v"></a>如譬喻者彼作是说。<a id="a-6w"></a>缘起根本名为遍行。<a id="a-6x"></a>无明是前际缘起根本。<a id="a-6y"></a>有爱是后际缘起根本故是遍行。<a id="a-6z"></a>为止彼执显无明有是遍行有非遍行。<a id="a-70"></a>有爱一向非遍行。<a id="a-71"></a>或复有执。<a id="a-72"></a>若诸烦恼通五部者名为遍行。<a id="a-73"></a>即是无明及贪嗔慢。<a id="a-74"></a>为止彼执显无明有是遍行有非遍行。<a id="a-75"></a>贪嗔慢一向非遍行。<a id="a-76"></a>或复有执。<a id="a-77"></a>五法是遍行。<a id="a-78"></a>谓无明爱见慢及心。<a id="a-79"></a>如分别论者。<a id="a-7A"></a>故彼颂言。</p>
  <p id="a7B">有五遍行法　　能广生众苦</p>
  <p id="a7C">谓无明爱见　　慢心是为五</p>
  <p id="a7D">为止彼执显无明见有是遍行有非遍行。<a id="a-7E"></a>余三一向非遍行。<a id="a-7F"></a>为止此等种种异执显示正理故作斯论。</p>
  <p id="a7G">云何遍行因。<a id="a-7H"></a>答前生见苦所断遍行随眠。<a id="a-7I"></a>与后生自界见集灭道。<a id="a-7J"></a>修所断随眠及相应法为遍行因。<a id="a-7K"></a>过去见苦所断遍行随眠与未来现在自界见集灭道。<a id="a-7L"></a>修所断随眠及相应法为遍行因。<a id="a-7M"></a>现在见苦所断遍行随眠与未来自界见集灭道。<a id="a-7N"></a>修所断随眠及相应法为遍行因。<a id="a-7O"></a>如见苦所断见集所断亦尔。<a id="a-7P"></a>是谓遍行因。<a id="a-7Q"></a>问此中何故。<a id="a-7R"></a>不说过去与过去为遍行因耶。<a id="a-7S"></a>答前生与后生言已说彼故。<a id="a-7T"></a>问何缘不说过去自名。<a id="a-7U"></a>答欲显后法非前因故。<a id="a-7V"></a>若说过去与过去为遍行因。<a id="a-7W"></a>或有生疑过去后法亦为前法因。<a id="a-7X"></a>若说前生与后生为遍行因。<a id="a-7Y"></a>此疑便息。<a id="a-7Z"></a>有说。<a id="a-7a"></a>此文欲显过去有前后义。<a id="a-7b"></a>若说过去与过去为遍行因。<a id="a-7c"></a>复有生疑过去诸法。<a id="a-7d"></a>同时展转为遍行因。<a id="a-7e"></a>若说前生与后生为遍行因。<a id="a-7f"></a>此疑便息。<a id="a-7g"></a>问自部于自部有遍行因不。<a id="a-7h"></a>设尔何失若有者此中何故不说。<a id="a-7i"></a>若无者何故。<a id="a-7j"></a>于他部有自部无耶。<a id="a-7k"></a>答应说亦有。<a id="a-7l"></a>问若尔此中何故不说。<a id="a-7m"></a>答亦应说而不说者有别意趣。<a id="a-7n"></a>为欲成立不成义故。<a id="a-7o"></a>谓于自部有遍行因。<a id="a-7p"></a>不说自成故不须说。<a id="a-7q"></a>若于他部有遍行因。<a id="a-7r"></a>其义不成是故须说。<a id="a-7s"></a>有说。<a id="a-7t"></a>为显无杂遍行因故。<a id="a-7u"></a>谓于自部有二种因。<a id="a-7v"></a>谓遍行因及同类因。<a id="a-7w"></a>其义杂乱是故不说。<a id="a-7x"></a>若于他部唯有一因。<a id="a-7y"></a>谓遍行因义无杂乱是故偏说。<a id="a-7z"></a>复次为显无杂增长门故。<a id="a-80"></a>谓于自部二门增长。<a id="a-81"></a>谓同类因门及遍行因门。<a id="a-82"></a>其义杂乱是故不说。<a id="a-83"></a>若于他部唯一门增长。<a id="a-84"></a>谓遍行因门义无杂乱是故偏说。<a id="a-85"></a>问何故前生等唯说随眠。<a id="a-86"></a>后生等兼说相应法耶。<a id="a-87"></a>答前生等亦应说相应法而不说者。<a id="a-88"></a>当知。<a id="a-89"></a>此是有余之说。<a id="a-8A"></a>复次为遮相似相续沙门意故。<a id="a-8B"></a>彼作是说遍行随眠。<a id="a-8C"></a>唯与随眠为遍行因。<a id="a-8D"></a>彼相应法唯与随眠相应法为遍行因。<a id="a-8E"></a>为遮彼意显遍行随眠。<a id="a-8F"></a>与随眠及相应法为遍行因。<a id="a-8G"></a>彼相应法与随眠相应法及随眠为遍行因。<a id="a-8H"></a>故作是说。<a id="a-8I"></a>问遍行随眠。<a id="a-8J"></a>于诸随眠俱有法等亦是遍行因不。<a id="a-8K"></a>设尔何失。<a id="a-8L"></a>若亦是者此中何故不说。<a id="a-8M"></a>若非者何故于相应法是而于俱有法等非耶。<a id="a-8N"></a>答应说亦是。<a id="a-8O"></a>以与一切染污法皆为遍行因故。<a id="a-8P"></a>问若尔此中何故不说。<a id="a-8Q"></a>答彼相应法与彼随眠同一所缘同一行相。<a id="a-8R"></a>极相邻近是故说之生等不尔是故不说。<a id="a-8S"></a>自界者。<a id="a-8T"></a>谓欲界唯与欲界为遍行因。<a id="a-8U"></a>色无色界应知亦尔。<a id="a-8V"></a>如说自界自地亦尔系缚别故。<a id="a-8W"></a>谓初静虑唯与初静虑为遍行因。<a id="a-8X"></a>乃至非想非非想处应知亦尔于自地中处别部别。<a id="a-8Y"></a>亦得展转为遍行因系缚同故。<a id="a-8Z"></a>复说过去等。<a id="a-8a"></a>欲显过去未来体是实有。<a id="a-8b"></a>现在是有为故。<a id="a-8c"></a>如说见苦所断见集所断。<a id="a-8d"></a>亦尔体类同故。</p>
  <p id="a8e">问遍行随眠以何为自性。<a id="a-8f"></a>答欲界有十一。<a id="a-8g"></a>谓见苦所断五见疑无明。<a id="a-8h"></a>见集所断邪见见取疑无明。<a id="a-8i"></a>色无色界各有十一应知亦尔。<a id="a-8j"></a>此中无明者。<a id="a-8k"></a>谓五见疑相应及不共无明。<a id="a-8l"></a>品类足说。<a id="a-8m"></a>九十八随眠中。<a id="a-8n"></a>三十三是遍行。<a id="a-8o"></a>六十五非遍行。<a id="a-8p"></a>问见苦集所断无明。<a id="a-8q"></a>有是遍行有非遍行。<a id="a-8r"></a>何故彼说三十三是遍行六十五非遍行耶。<a id="a-8s"></a>答西方尊者所诵本言。<a id="a-8t"></a>九十八随眠中二十七是遍行。<a id="a-8u"></a>六十五非遍行。<a id="a-8v"></a>六应分别。<a id="a-8w"></a>谓见苦集所断无明。<a id="a-8x"></a>有是遍行有非遍行。<a id="a-8y"></a>云何是遍行。<a id="a-8z"></a>谓见苦集所断。<a id="a-90"></a>非遍行随眠不相应。<a id="a-91"></a>无明云何非遍行。<a id="a-92"></a>谓见苦集所断。<a id="a-93"></a>非遍行随眠相应无明。<a id="a-94"></a>如是所说于义为善。<a id="a-95"></a>若作是说云何是遍行。<a id="a-96"></a>谓见苦集所断遍行。<a id="a-97"></a>随眠相应无明。<a id="a-98"></a>则便不摄不共无明。<a id="a-99"></a>是故彼说于义为善。<a id="a-9A"></a>问若尔何故。<a id="a-9B"></a>迦湿弥罗国诸师不作此诵。<a id="a-9C"></a>答亦应作此诵。<a id="a-9D"></a>而不尔者有别意趣。<a id="a-9E"></a>以彼多分是遍行故。<a id="a-9F"></a>谓见苦所断。<a id="a-9G"></a>有十无明。<a id="a-9H"></a>七是遍行即五见疑相应及不共无明。<a id="a-9I"></a>三非遍行即贪嗔慢相应无明。<a id="a-9J"></a>见集所断有七无明。<a id="a-9K"></a>四是遍行即二见疑相应及不共无明。<a id="a-9L"></a>三非遍行即贪嗔慢相应无明。<a id="a-9M"></a>又此国诵三十三是遍行。<a id="a-9N"></a>六十五非遍行者。<a id="a-9O"></a>无明皆说不共无明。<a id="a-9P"></a>唯遍非遍自力起故。<a id="a-9Q"></a>相应无明有八十三。<a id="a-9R"></a>谓二十七遍行及五十六非遍行。<a id="a-9S"></a>随眠相应彼随他力。<a id="a-9T"></a>现在前故说所相应。<a id="a-9U"></a>即亦说彼性不定故不别说之。<a id="a-9V"></a>已说自性。<a id="a-9W"></a>所以今当说。<a id="a-9X"></a>问何故名遍行随眠遍行是何义。<a id="a-9Y"></a>答一切缘义是遍行义。<a id="a-9Z"></a>缘力持义是遍行义。<a id="a-9a"></a>缘力持者能广缘故。<a id="a-9b"></a>复次本来一切。<a id="a-9c"></a>一切一切起故名为遍行。<a id="a-9d"></a>初一切者。<a id="a-9e"></a>谓无始来具起九品。<a id="a-9f"></a>中一切者。<a id="a-9g"></a>谓无始来一切有情无不皆起。<a id="a-9h"></a>后一切者。<a id="a-9i"></a>谓无始来普缘一切有漏事起故。<a id="a-9j"></a>施设论作如是说。<a id="a-9k"></a>无有异生从长世来。<a id="a-9l"></a>于有漏法不执为我。<a id="a-9m"></a>或执我所。<a id="a-9n"></a>或执断常。<a id="a-9o"></a>或拨为无。<a id="a-9p"></a>或执为净解脱出离。<a id="a-9q"></a>或执为尊最胜第一。<a id="a-9r"></a>或起疑惑犹预。<a id="a-9s"></a>或起愚闇无知。<a id="a-9t"></a>是故本来一切一切一切起故。<a id="a-9u"></a>名为遍行。<a id="a-9v"></a>复次若法一刹那顷现在前时。<a id="a-9w"></a>能缘五部为五部因。<a id="a-9x"></a>令五部法于所缘愚。<a id="a-9y"></a>名为遍行。<a id="a-9z"></a>问遍行随眠。<a id="a-A0"></a>云何令彼无漏缘法于所缘愚。<a id="a-A1"></a>答若执我等法尔便谤。<a id="a-A2"></a>我灭对治先于中愚。<a id="a-A3"></a>然后于彼拨为无故。<a id="a-A4"></a>复次若法一刹那顷。<a id="a-A5"></a>现在前时。<a id="a-A6"></a>能缘五部为五部因。<a id="a-A7"></a>于五部法皆悉随增名为遍行。</p>
  <p id="aA8">问遍行随眠相应俱有法。<a id="a-A9"></a>亦是遍行因不。<a id="a-AA"></a>设尔何失。<a id="a-AB"></a>若亦是者何故但说三十三是遍行。<a id="a-AC"></a>若非者何故相应俱有法。<a id="a-AD"></a>有是遍行因有非遍行因耶。<a id="a-AE"></a>有作是说彼非遍行因。<a id="a-AF"></a>问若尔何故相应俱有法。<a id="a-AG"></a>有是遍行因有非遍行因。<a id="a-AH"></a>答如相应俱有法。<a id="a-AI"></a>有是随眠有非随眠。<a id="a-AJ"></a>如是相应俱有法。<a id="a-AK"></a>有是遍行因有非遍行因。<a id="a-AL"></a>复有何过。<a id="a-AM"></a>评曰应作是说。<a id="a-AN"></a>彼亦是遍行因因义通故。<a id="a-AO"></a>相应俱有同一果故。<a id="a-AP"></a>问若尔何故但说三十三是遍行耶。<a id="a-AQ"></a>答彼说但欲分别。<a id="a-AR"></a>九十八随眠中。<a id="a-AS"></a>几是遍行几非遍行。<a id="a-AT"></a>不为总说遍行因义故不相违。<a id="a-AU"></a>复次遍行随眠具三事故名为遍行。<a id="a-AV"></a>一于五部法遍随增故。<a id="a-AW"></a>二于五部法遍能缘故。<a id="a-AX"></a>三于五部法遍为因故是以偏说。<a id="a-AY"></a>彼相应法但有二事除遍随增。<a id="a-AZ"></a>彼俱有法但有一事。<a id="a-Aa"></a>谓遍为因故彼不说。<a id="a-Ab"></a>问遍行随眠等得亦是遍行因不。<a id="a-Ac"></a>尊者僧伽筏苏说曰。<a id="a-Ad"></a>若遍行得非遍行者。<a id="a-Ae"></a>非遍行得应是遍行。<a id="a-Af"></a>故遍行得亦是遍行因。<a id="a-Ag"></a>彼难非理。<a id="a-Ah"></a>如色得既非色非色得。<a id="a-Ai"></a>岂是色。<a id="a-Aj"></a>故遍行得非遍行因于理为善。<a id="a-Ak"></a>问何故遍行生等诸相。<a id="a-Al"></a>是遍行因彼得非耶。<a id="a-Am"></a>答生等诸相与遍行法同一果。<a id="a-An"></a>常相随不相离无前后极亲近故。<a id="a-Ao"></a>亦是遍行因得。<a id="a-Ap"></a>与遍行不同一果。<a id="a-Aq"></a>不常相随非不相离。<a id="a-Ar"></a>或前或后非极亲近。<a id="a-As"></a>如皮于树是故彼得非遍行因。</p>
  <p id="aAt">问何故唯于见苦集所断法。<a id="a-Au"></a>立有遍行随眠。<a id="a-Av"></a>非于见灭道所断法耶。<a id="a-Aw"></a>旧阿毗达磨师说曰。<a id="a-Ax"></a>此是彼族类故谓见苦集所断诸法。<a id="a-Ay"></a>是遍行随眠族姓根本生地舍宅。<a id="a-Az"></a>非见灭道所断诸法。<a id="a-B0"></a>有说。<a id="a-B1"></a>此中随眠极坚牢故。<a id="a-B2"></a>谓见苦集所断随眠。<a id="a-B3"></a>皆同一意同一所作。<a id="a-B4"></a>故极坚牢。<a id="a-B5"></a>以坚牢故于中可立遍行随眠。<a id="a-B6"></a>见灭道所断法不同一意。<a id="a-B7"></a>事业各异故极羸劣。<a id="a-B8"></a>极羸劣故。<a id="a-B9"></a>于中不立遍行随眠。<a id="a-BA"></a>如城邑人若同一意同一事业。<a id="a-BB"></a>则城邑主及余怨敌不能降伏。<a id="a-BC"></a>若彼诸人不同一意事业各异。<a id="a-BD"></a>则被降伏此亦如是。<a id="a-BE"></a>有说。<a id="a-BF"></a>此中我见所任持故。<a id="a-BG"></a>谓于是处若有我见。<a id="a-BH"></a>则有漏法相续炽盛可立遍行。<a id="a-BI"></a>见集所断虽无我见而有长养。<a id="a-BJ"></a>我见诸法非见灭道所断法中有如是事。<a id="a-BK"></a>有说。<a id="a-BL"></a>遍缘有漏因果事故。<a id="a-BM"></a>谓见苦集所断随眠。<a id="a-BN"></a>俱能遍缘有漏因果故立遍行。<a id="a-BO"></a>余则不尔。<a id="a-BP"></a>有说。<a id="a-BQ"></a>此于所缘定增长故。<a id="a-BR"></a>谓见苦集所断随眠皆缘有漏。<a id="a-BS"></a>随缘有漏随渐增长。<a id="a-BT"></a>如人观月增益眼根若见灭道所断随眠。<a id="a-BU"></a>或缘有漏或缘无漏。<a id="a-BV"></a>缘无漏者随有所缘随渐损减。<a id="a-BW"></a>如人观日损减眼根以不定故。<a id="a-BX"></a>于此不立遍行随眠。<a id="a-BY"></a>有说。<a id="a-BZ"></a>此有二种随眠事故。<a id="a-Ba"></a>谓见苦集所断随眠。<a id="a-Bb"></a>俱由二门作随眠事。<a id="a-Bc"></a>一由所缘。<a id="a-Bd"></a>二由相应。<a id="a-Be"></a>见灭见道所断随眠。<a id="a-Bf"></a>或由二门作随眠事。<a id="a-Bg"></a>或唯相应不决定故。<a id="a-Bh"></a>不可建立遍行随眠。<a id="a-Bi"></a>有说。<a id="a-Bj"></a>此中决定安二足故义如前说。<a id="a-Bk"></a>有说。<a id="a-Bl"></a>四部皆有二种道故。<a id="a-Bm"></a>谓见苦集所断部中。<a id="a-Bn"></a>有是遍行有非遍行。</p>
  <p id="aBo">于见灭道所断部中。<a id="a-Bp"></a>有有漏缘有无漏缘故不应责有说。<a id="a-Bq"></a>一切随眠堕此二故。<a id="a-Br"></a>谓诸随眠一切皆堕苦集谛摄故。<a id="a-Bs"></a>唯此有遍行随眠。<a id="a-Bt"></a>有说若见苦集有漏果因。<a id="a-Bu"></a>则见灭道所断诸法根本羸劣。<a id="a-Bv"></a>故彼不立遍行随眠。<a id="a-Bw"></a>有说。<a id="a-Bx"></a>不应责故。<a id="a-By"></a>谓遍行随眠者定能遍缘。<a id="a-Bz"></a>非见灭道所断法中有遍缘者。</p>
  <p id="aC0">问何故见苦集所断。<a id="a-C1"></a>贪嗔慢非遍行耶。<a id="a-C2"></a>答以彼皆无遍行相故。<a id="a-C3"></a>谓遍行者能缘一切彼三不尔。<a id="a-C4"></a>有说此三自相烦恼摄故。<a id="a-C5"></a>谓要共相烦恼摄者可立遍行。<a id="a-C6"></a>云何此三皆是自相烦恼所摄。<a id="a-C7"></a>谓起贪者或于彼身不于此身。<a id="a-C8"></a>或于此身不于彼身。<a id="a-C9"></a>于诸身分亦各别起嗔慢亦尔。<a id="a-CA"></a>故是自相有身见等。<a id="a-CB"></a>一刹那中总于一界一趣生等。<a id="a-CC"></a>或执为我或执我所。<a id="a-CD"></a>或复乃至愚闇无知故是共相。<a id="a-CE"></a>有说。<a id="a-CF"></a>难炽盛故。<a id="a-CG"></a>谓贪嗔慢难可炽盛。<a id="a-CH"></a>要依妻财怨仇卑敌方炽盛故。<a id="a-CI"></a>遍行随眠易可炽盛。<a id="a-CJ"></a>任运相续如河流故。<a id="a-CK"></a>有说。<a id="a-CL"></a>见疑无明能缘四谛。<a id="a-CM"></a>于中可立遍行随眠。<a id="a-CN"></a>贪嗔慢三无如是事。<a id="a-CO"></a>是故不立遍行随眠。<a id="a-CP"></a>问何故见灭道所断贪嗔慢。<a id="a-CQ"></a>见取戒禁取非无漏缘耶。<a id="a-CR"></a>答不应诃责故。<a id="a-CS"></a>无怨害相故性柔和故。<a id="a-CT"></a>最胜故。<a id="a-CU"></a>清净故。<a id="a-CV"></a>是以贪等非无漏缘。</p>
  <p id="aCW">欲界有十一遍行随眠。<a id="a-CX"></a>九通他界缘二唯自界缘。<a id="a-CY"></a>谓有身见及边执见。<a id="a-CZ"></a>问何故此二见不缘他界耶。<a id="a-Ca"></a>答唯有尔所缘境力故。<a id="a-Cb"></a>复次此二见唯于粗法转故。<a id="a-Cc"></a>谓此二见唯于粗显。<a id="a-Cd"></a>现见诸蕴执我我所。<a id="a-Ce"></a>及计断常。<a id="a-Cf"></a>若生欲界于色无色界。<a id="a-Cg"></a>微细诸蕴不能现见。<a id="a-Ch"></a>故不执为我我所等。<a id="a-Ci"></a>问若尔生色界者现见欲界粗显诸蕴。<a id="a-Cj"></a>何不执为我我所等。<a id="a-Ck"></a>答已离染故。<a id="a-Cl"></a>谓生色界者。<a id="a-Cm"></a>于欲界蕴已得离染故。<a id="a-Cn"></a>虽现见而不执为我我所等。<a id="a-Co"></a>复次上地烦恼不缘下故。<a id="a-Cp"></a>问因论生论何故上地烦恼不缘下耶。<a id="a-Cq"></a>答已离彼染故。<a id="a-Cr"></a>谓要已离下地染者。<a id="a-Cs"></a>方起上地烦恼现前。<a id="a-Ct"></a>于下地法既已离染。<a id="a-Cu"></a>上地烦恼宁复缘彼。<a id="a-Cv"></a>问如何得知要离下染。<a id="a-Cw"></a>上地烦恼方得现前。<a id="a-Cx"></a>答如施设论说。<a id="a-Cy"></a>有六种非律仪。<a id="a-Cz"></a>谓三界系各有二种。<a id="a-D0"></a>一相应二不相应。<a id="a-D1"></a>欲界相应非律仪现在前时。<a id="a-D2"></a>六非律仪成就四非律仪亦现在前。<a id="a-D3"></a>谓欲界二色无色界各不相应。<a id="a-D4"></a>色界相应非律仪现在前时。<a id="a-D5"></a>四非律仪成就。<a id="a-D6"></a>三非律仪亦现在前。<a id="a-D7"></a>谓色界二无色界不相应。<a id="a-D8"></a>无色界相应非律仪现在前时。<a id="a-D9"></a>二非律仪成就。<a id="a-DA"></a>亦现在前。<a id="a-DB"></a>谓无色界二。<a id="a-DC"></a>此中染法名非律仪。<a id="a-DD"></a>由此故知要离下染上地烦恼方现在前。<a id="a-DE"></a>问何故欲界烦恼能缘色无色界。<a id="a-DF"></a>彼二界烦恼不能缘欲界耶。<a id="a-DG"></a>答欲界是不定界。<a id="a-DH"></a>非修地。<a id="a-DI"></a>非离染地。<a id="a-DJ"></a>不能摄伏自界随眠。<a id="a-DK"></a>故得越缘色无色界。<a id="a-DL"></a>色无色界是定界是修地是离染地。<a id="a-DM"></a>能善摄伏自界随眠。<a id="a-DN"></a>故彼不能越缘下地。<a id="a-DO"></a>如人不能摄伏妻妾。<a id="a-DP"></a>便得与他作非法事。<a id="a-DQ"></a>若善摄伏乃至不能。<a id="a-DR"></a>以眼顾眄况为非法。<a id="a-DS"></a>此亦如是。<a id="a-DT"></a>复次生欲界者于上二界诸蕴。<a id="a-DU"></a>犹预为是苦耶为非苦耶。<a id="a-DV"></a>为是集耶为非集耶。<a id="a-DW"></a>是第一耶非第一耶。<a id="a-DX"></a>是清净耶非清净耶。<a id="a-DY"></a>由不了故欲界烦恼得缘上界。<a id="a-DZ"></a>若生上地于下诸蕴已现见故无有犹预。<a id="a-Da"></a>故上烦恼不缘下地。<a id="a-Db"></a>复次若色无色界烦恼缘欲界者则应随增。<a id="a-Dc"></a>若随增者界应杂乱。<a id="a-Dd"></a>故彼烦恼不缘欲界。<a id="a-De"></a>问如欲界烦恼虽缘上界而不随增。<a id="a-Df"></a>上界烦恼何故不尔。<a id="a-Dg"></a>答上界蕴胜欲界烦恼虽缘彼起而不随增。<a id="a-Dh"></a>欲界蕴劣上界烦恼。<a id="a-Di"></a>若缘此起即便随增。<a id="a-Dj"></a>如下劣人于尊胜者。<a id="a-Dk"></a>虽能现见而不能损害。<a id="a-Dl"></a>若尊胜者见下劣人便能损害。<a id="a-Dm"></a>此亦如是。<a id="a-Dn"></a>色界亦有十一遍行随眠。<a id="a-Do"></a>九通他界缘。<a id="a-Dp"></a>二唯自界缘。<a id="a-Dq"></a>无色界亦有十一遍行随眠。<a id="a-Dr"></a>皆是自界缘无他界缘者。<a id="a-Ds"></a>无上界故不缘下故。<a id="a-Dt"></a>有说亦有他界缘者。<a id="a-Du"></a>然能缘定非现起定。<a id="a-Dv"></a>评曰。<a id="a-Dw"></a>彼不应作是说。<a id="a-Dx"></a>既无上界可缘如何有能缘定。<a id="a-Dy"></a>是故说无于理为善。<a id="a-Dz"></a>初静虑乃至无所有处皆有十一遍行随眠。<a id="a-E0"></a>九通他地缘。<a id="a-E1"></a>二唯自地缘。<a id="a-E2"></a>非想非非想处亦有十一遍行随眠。<a id="a-E3"></a>皆唯自地缘。<a id="a-E4"></a>无上地故不缘上故。<a id="a-E5"></a>有说亦有他地缘者。<a id="a-E6"></a>然能缘定非现起定。<a id="a-E7"></a>评曰。<a id="a-E8"></a>彼不应作是说既无上地可缘。<a id="a-E9"></a>如何有能缘定。<a id="a-EA"></a>是故说无于理为善。</p>
 </body>
</html>