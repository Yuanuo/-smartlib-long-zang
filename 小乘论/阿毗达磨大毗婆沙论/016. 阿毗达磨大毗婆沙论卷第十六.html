<!doctype html>
<html id="z3IBVaR11X" data-ver="815">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第十六</h1>
  <h2 id="a2">杂蕴第一中智纳息第二之八</h2>
  <p id="a3">如佛世尊诃诸弟子。<a id="a-4"></a>称言痴人乃至广说。<a id="a-5"></a>问何故作此论。<a id="a-6"></a>答欲令疑者得决定故。<a id="a-7"></a>谓佛世尊爱恚永断违顺平等。<a id="a-8"></a>拔诤论根灭憍慢本。<a id="a-9"></a>视诸珍宝犹如瓦砾。<a id="a-A"></a>于一切法觉照无遗。<a id="a-B"></a>无相似爱及恚慢等。<a id="a-C"></a>诸烦恼习已永断故。<a id="a-D"></a>非如独觉及诸声闻。<a id="a-E"></a>虽断烦恼而有余习。<a id="a-F"></a>贪爱习者如尊者阿难。<a id="a-G"></a>怜诸释种嗔恚习者如尊者毕陵伽筏蹉。<a id="a-H"></a>语殑伽神言小婢止流吾今欲渡。<a id="a-I"></a>憍慢习者如尊者舍利子弃掷医药。<a id="a-J"></a>愚痴习者如尊者笈房钵底。<a id="a-K"></a>食前咳气知食未销不知后苦。<a id="a-L"></a>而复更食。<a id="a-M"></a>如是等事其类甚多。<a id="a-N"></a>世尊虽无烦恼余习。<a id="a-O"></a>而或时有似爱等言。<a id="a-P"></a>似爱言者如世尊说善来苾刍。<a id="a-Q"></a>能善出家犹具禁戒。<a id="a-R"></a>似恚言者如世尊说。<a id="a-S"></a>汝是释种婢子释种是汝大家。<a id="a-T"></a>似慢言者如世尊说。<a id="a-U"></a>我是如来应正等觉。<a id="a-V"></a>成就十力得四无畏。<a id="a-W"></a>似痴言者如世尊说。<a id="a-X"></a>大王今者从何处来。<a id="a-Y"></a>告阿难言看天雨不。<a id="a-Z"></a>园中何故高声大声。<a id="a-a"></a>或有生疑世尊已断诸烦恼习。<a id="a-b"></a>云何复有如是等类似烦恼言。<a id="a-c"></a>欲令彼疑得决定解故作斯论。<a id="a-d"></a>释其因缘如此痴言彼亦尔故。<a id="a-e"></a>问何故佛说似爱等言。<a id="a-f"></a>答护所化田饶益彼故。<a id="a-g"></a>谓世尊说似爱言者。<a id="a-h"></a>欲令天授所破苾刍身心安隐及除疑故。<a id="a-i"></a>谓提婆达多贪名利故破坏僧已。<a id="a-j"></a>尊者舍利子及大目干连化使还来。<a id="a-k"></a>彼诸苾刍深生羞耻。<a id="a-l"></a>身心战掉复生疑惑。<a id="a-m"></a>我随天授不失戒耶。<a id="a-n"></a>闻世尊说善来苾刍能善出家犹具禁戒。<a id="a-o"></a>战掉疑惑二事皆除。<a id="a-p"></a>若佛尔时不作此语。<a id="a-q"></a>彼怀愧恼吐血命终。<a id="a-r"></a>又世尊说似恚言者。<a id="a-s"></a>摧彼梵志憍慢幢故。<a id="a-t"></a>谓彼梵志庵婆瑟吒。<a id="a-u"></a>不量母卑而怀憍傲。<a id="a-v"></a>障他出家当堕恶趣。<a id="a-w"></a>由佛诃彼傲佷心摧。<a id="a-x"></a>次第二身得生天上见四圣谛。<a id="a-y"></a>又由诃彼补色羯罗娑利梵志。<a id="a-z"></a>得入佛法逮殊胜果。<a id="a-10"></a>又世尊说似慢言者。<a id="a-11"></a>为令不知佛功德者知已归依修胜行故。<a id="a-12"></a>又世尊说似痴言者。<a id="a-13"></a>为开彼王谈论道故。<a id="a-14"></a>为解阿难睡闷心故。<a id="a-15"></a>又欲生彼乐静心故。<a id="a-16"></a>佛说此等似烦恼言。<a id="a-17"></a>皆为有情获利乐故。<a id="a-18"></a>今诃弟子称言痴人。<a id="a-19"></a>亦为利生如后当说。<a id="a-1A"></a>问何缘独觉及诸声闻。<a id="a-1B"></a>虽断烦恼而有余习佛不尔耶。<a id="a-1C"></a>答声闻独觉慧不猛利。<a id="a-1D"></a>虽断烦恼而有余习。<a id="a-1E"></a>如世常火虽有所烧而余灰烬。<a id="a-1F"></a>佛慧猛利断诸烦恼令无余习。<a id="a-1G"></a>如劫尽火随所烧物无余灰烬。<a id="a-1H"></a>由前所说种种因缘故作斯论。</p>
  <p id="a1I">如佛世尊诃诸弟子。<a id="a-1J"></a>称言痴人此有何义。<a id="a-1K"></a>答是诃责语。<a id="a-1L"></a>谓佛世尊诃责弟子称言痴人。<a id="a-1M"></a>如今亲教及轨范师。<a id="a-1N"></a>若有近住依止弟子。<a id="a-1O"></a>起诸过失便诃责言。<a id="a-1P"></a>汝为愚痴不明不善世尊亦尔。<a id="a-1Q"></a>诃诸弟子称言痴人。<a id="a-1R"></a>此中论文总有二分。<a id="a-1S"></a>一者释佛诃弟子义。<a id="a-1T"></a>二者释佛诃彼因缘。<a id="a-1U"></a>前所举文即是初分。<a id="a-1V"></a>如今亲教及轨范师。<a id="a-1W"></a>为遮弟子所起过失。<a id="a-1X"></a>或如父母遮防子过。<a id="a-1Y"></a>有所诃责皆为饶益。<a id="a-1Z"></a>无有恶心佛亦如是。<a id="a-1a"></a>谓佛所化略有四种。<a id="a-1b"></a>一宜赞叹。<a id="a-1c"></a>二宜诃责。<a id="a-1d"></a>三宜舍置。<a id="a-1e"></a>四宜因他。<a id="a-1f"></a>宜赞叹者。<a id="a-1g"></a>如佛赞叹俱胝耳等。<a id="a-1h"></a>宜诃责者。<a id="a-1i"></a>如佛诃责邬陀夷等。<a id="a-1j"></a>宜舍置者。<a id="a-1k"></a>如置无衣迦葉波等。<a id="a-1l"></a>如佛告彼婆罗门言。<a id="a-1m"></a>今非其时未可答汝。<a id="a-1n"></a>宜因他者。<a id="a-1o"></a>如佛为五苾刍转正法轮。<a id="a-1p"></a>尔时八万诸天皆得圣道。<a id="a-1q"></a>佛为频毗婆罗王说法。<a id="a-1r"></a>尔时亦有八万诸天。<a id="a-1s"></a>及摩揭陀九万二千人皆得圣道。<a id="a-1t"></a>佛为帝释说法。<a id="a-1u"></a>尔时亦有八万诸天得入圣道。<a id="a-1v"></a>佛为罗怙罗说法。<a id="a-1w"></a>尔时亦有六万诸天一时得道。<a id="a-1x"></a>诸如是等其类甚多。<a id="a-1y"></a>是故世尊应以诃责。<a id="a-1z"></a>而入道者必诃责之。<a id="a-20"></a>有说。<a id="a-21"></a>世尊大悲所逼故。<a id="a-22"></a>常求觅利他方便。<a id="a-23"></a>若不诃骂提婆达多汝是愚痴食涕唾者。<a id="a-24"></a>则引无量愚痴众生作诸恶事。<a id="a-25"></a>又复数数触恼世尊。<a id="a-26"></a>若不毁呰无比女人。<a id="a-27"></a>汝身秽恶不净充满。<a id="a-28"></a>即彼欲心无由止息。<a id="a-29"></a>故诃弟子称言痴人。<a id="a-2A"></a>有说世尊所以诃责诸弟子者。<a id="a-2B"></a>欲使未种善根者能种善根。<a id="a-2C"></a>已种善根未成熟者速能成熟。<a id="a-2D"></a>若已成就未解脱者速得解脱。<a id="a-2E"></a>若不诃责失此善利。<a id="a-2F"></a>故佛为此称言痴人。<a id="a-2G"></a>问言痴人者是何义耶。<a id="a-2H"></a>为从痴生故说为痴人。<a id="a-2I"></a>为现行痴故说为痴人。<a id="a-2J"></a>设尔何失。<a id="a-2K"></a>若从痴生故名痴人者。<a id="a-2L"></a>亦从贪恚慢见等生。<a id="a-2M"></a>世尊何故唯言痴人。<a id="a-2N"></a>若现行痴故名为痴人。<a id="a-2O"></a>契经不应说阿罗汉亦名痴人。<a id="a-2P"></a>如契经说远去痴人勿我前住。<a id="a-2Q"></a>又世尊责邬陀夷言。<a id="a-2R"></a>痴人无眼云何乃与上座苾刍竞甚深义。<a id="a-2S"></a>又余烦恼亦有现行。<a id="a-2T"></a>何故唯说痴人非余。<a id="a-2U"></a>有作是说。<a id="a-2V"></a>从痴生故名为痴人。<a id="a-2W"></a>问若尔亦从贪恚慢见等生。<a id="a-2X"></a>世尊何故唯言痴人。<a id="a-2Y"></a>答痴遍行故。<a id="a-2Z"></a>若佛知诃阿罗汉等以为痴人。<a id="a-2a"></a>于物有益即亦诃彼阿罗汉身亦痴生故。<a id="a-2b"></a>如契经说。<a id="a-2c"></a>无明所覆爱结所系。<a id="a-2d"></a>愚夫感得有识之身智者亦尔。<a id="a-2e"></a>阿罗汉等说为智者。<a id="a-2f"></a>有余师说。<a id="a-2g"></a>现行痴故名为痴人。<a id="a-2h"></a>问若尔契经不应说阿罗汉亦名痴人。<a id="a-2i"></a>答且契经说远去痴人勿我前住者。<a id="a-2j"></a>是诵者谬诵应如是说。<a id="a-2k"></a>远去苾刍勿我前住。<a id="a-2l"></a>世尊临欲般涅槃时。<a id="a-2m"></a>尊者白净在佛前住以扇扇佛。<a id="a-2n"></a>时有无量长寿诸天来诣佛所。<a id="a-2o"></a>嫌彼尊者当佛前住遮蔽我等。<a id="a-2p"></a>不见世尊而使我等失最后利。<a id="a-2q"></a>佛知彼意便作是言。<a id="a-2r"></a>远去苾刍勿我前住。<a id="a-2s"></a>又世尊责邬陀夷言。<a id="a-2t"></a>痴人无眼云何乃与上座苾刍竞甚深义者。<a id="a-2u"></a>亦不相违以邬陀夷尔时未得阿罗汉果。<a id="a-2v"></a>或言异生或言有学。<a id="a-2w"></a>有余师说。<a id="a-2x"></a>阿罗汉等亦现行痴。<a id="a-2y"></a>不染无知犹未断故。<a id="a-2z"></a>问诸余烦恼亦有现行。<a id="a-30"></a>何故唯说痴人非余。<a id="a-31"></a>答前已说言痴遍行故。<a id="a-32"></a>随起何地无明现前。<a id="a-33"></a>则痴人名依彼而立。<a id="a-34"></a>由此义故佛诃弟子称言痴人。</p>
  <p id="a35">何故世尊诃诸弟子称言痴人。<a id="a-36"></a>答彼于世尊教诫教授。<a id="a-37"></a>不随义行不随顺不相续。<a id="a-38"></a>此下论文即第二分。<a id="a-39"></a>释佛诃彼痴人因缘。<a id="a-3A"></a>教诫教授总显佛语。<a id="a-3B"></a>能正行者名随义行。<a id="a-3C"></a>彼诸弟子不能正行故名不随义行。<a id="a-3D"></a>有说。<a id="a-3E"></a>如应行者名随义行。<a id="a-3F"></a>彼诸弟子不如应行故名不随义行。<a id="a-3G"></a>不随顺者于佛圣教不能随顺修功德故。<a id="a-3H"></a>不相续者不能长时流注相续修功德故。<a id="a-3I"></a>问教诫教授有何差别。<a id="a-3J"></a>答遮无利益故名教诫。<a id="a-3K"></a>与有利益故名教授。<a id="a-3L"></a>复次教住正念故名教诫。<a id="a-3M"></a>教住正知故名教授。<a id="a-3N"></a>复次令修有表故名教诫。<a id="a-3O"></a>令修无表故名教授。<a id="a-3P"></a>复次令修奢摩他故名教诫。<a id="a-3Q"></a>令修毗钵舍那故名教授。<a id="a-3R"></a>复次令修圣道故名教诫。<a id="a-3S"></a>令得圣果故名教授。<a id="a-3T"></a>复次令修世间善法故名教诫。<a id="a-3U"></a>令修出世善法故名教授。<a id="a-3V"></a>是谓教诫教授差别。<a id="a-3W"></a>复次彼于圣教作愚痴事。<a id="a-3X"></a>空无有果无出无味无有胜利。<a id="a-3Y"></a>违越佛教于诸学处不能受学。<a id="a-3Z"></a>故佛诃彼称言痴人此中圣教意显圣道。<a id="a-3a"></a>问彼云何于圣道作愚痴事耶。<a id="a-3b"></a>答彼不能令圣道成愚痴事。<a id="a-3c"></a>但彼相续增长愚痴障碍圣道。<a id="a-3d"></a>有说亦令圣道成愚痴事。<a id="a-3e"></a>谓令成远不得自在不现行故。<a id="a-3f"></a>有说。<a id="a-3g"></a>为断愚痴佛说圣教。<a id="a-3h"></a>彼闻圣教不断愚痴转更增长。<a id="a-3i"></a>是故说彼于佛圣教作愚痴事。<a id="a-3j"></a>空者显彼无圣道胎。<a id="a-3k"></a>如女身中不任怀孕。<a id="a-3l"></a>空无子故说名石女。<a id="a-3m"></a>彼亦如是。<a id="a-3n"></a>虽闻佛教不能摄受圣道胎故。<a id="a-3o"></a>佛于彼身无士用果。<a id="a-3p"></a>虚弃功用故名为空。<a id="a-3q"></a>无有果者无有等流及解脱果。<a id="a-3r"></a>无出者无士用果。<a id="a-3s"></a>复次出者谓得彼于佛法无所得故说名无出。<a id="a-3t"></a>无味者彼于佛法无出家味无寂静味。<a id="a-3u"></a>无圣道味无寂灭味故名无味。<a id="a-3v"></a>无胜利者果名胜利。<a id="a-3w"></a>彼不得果故无胜利。<a id="a-3x"></a>复次有二失故名无胜利。<a id="a-3y"></a>譬如良医愍诸有疾四方求药。<a id="a-3z"></a>得已与之病者轻贱投之粪壤。<a id="a-40"></a>彼有二失。<a id="a-41"></a>一者自疾不得除愈。<a id="a-42"></a>二者良医功为虚弃。<a id="a-43"></a>世尊亦尔。<a id="a-44"></a>三无数劫修习百千难行苦行。<a id="a-45"></a>为诸有情求圣法药。<a id="a-46"></a>得已为说彼闻轻贱不自服行用求名利。<a id="a-47"></a>彼有二失。<a id="a-48"></a>一者不除自烦恼病。<a id="a-49"></a>二者令佛唐捐其功。<a id="a-4A"></a>违越佛教者违越世尊圣教理趣。<a id="a-4B"></a>于诸学处不能受学者。<a id="a-4C"></a>不能修行法随法行。<a id="a-4D"></a>复次彼于圣教作愚痴事者。<a id="a-4E"></a>彼断圣教不令相续故。<a id="a-4F"></a>谓佛为彼说无上法。<a id="a-4G"></a>若闻正行转为他说他。<a id="a-4H"></a>复正行更为余说。<a id="a-4I"></a>如是展转饶益无穷。<a id="a-4J"></a>乃名如来圣教不绝。<a id="a-4K"></a>彼闻圣教不能正行。<a id="a-4L"></a>亦复不能转为他说自既无益复不利他。<a id="a-4M"></a>名断圣教不令相续。<a id="a-4N"></a>由此说名作愚痴事。<a id="a-4O"></a>空者自身非法器故。<a id="a-4P"></a>无有果者令佛期心无有果故。<a id="a-4Q"></a>谓佛欲令众生闻法脱生死苦。<a id="a-4R"></a>彼闻法已不能修行离苦方便。<a id="a-4S"></a>是故令佛期心无果。<a id="a-4T"></a>无出者彼不能得本出家时所求胜事谓净持戒。<a id="a-4U"></a>无味者无静虑味。<a id="a-4V"></a>无胜利者无无倒慧。<a id="a-4W"></a>违越佛教者谓不得涅槃。<a id="a-4X"></a>佛为众生得涅槃乐说正法教。<a id="a-4Y"></a>彼不能证故名违越。<a id="a-4Z"></a>于诸学处不能受学者。<a id="a-4a"></a>佛所施设种种学处不能受学。<a id="a-4b"></a>有虽受学不能恒修。<a id="a-4c"></a>如婆柁梨过雨四月方能受学。<a id="a-4d"></a>一坐食法有虽恒修而不圆满。<a id="a-4e"></a>俱名不能受学学处。<a id="a-4f"></a>由此因缘佛诃弟子称言痴人。</p>
  <p id="a4g">有六因谓相应因乃至能作因。<a id="a-4h"></a>问何故作此论。<a id="a-4i"></a>答为止无因恶因论故。<a id="a-4j"></a>谓诸外道或执诸法无因而生。<a id="a-4k"></a>或复执有不平等因。<a id="a-4l"></a>为止彼意显诸法生决定有因非不平等。<a id="a-4m"></a>有作是说有执因缘非实有物如譬喻者。<a id="a-4n"></a>为止彼意显示因缘。<a id="a-4o"></a>若性若相皆是实有。<a id="a-4p"></a>复有说者欲以六因显示四果。<a id="a-4q"></a>令其明了如观掌内阿摩洛迦。<a id="a-4r"></a>谓以相应俱有二因显士用果。<a id="a-4s"></a>以同类遍行二因显等流果。<a id="a-4t"></a>以异熟因显异熟果。<a id="a-4u"></a>以能作因显增上果。<a id="a-4v"></a>由此因缘故作斯论。<a id="a-4w"></a>然此六因非契经说。<a id="a-4x"></a>契经但说有四缘。<a id="a-4y"></a>性谓因缘性广说乃至增上缘性。<a id="a-4z"></a>今欲以因分别缘故说此六因。<a id="a-50"></a>问为因摄缘缘摄因耶。<a id="a-51"></a>答互相摄随其事。<a id="a-52"></a>谓前五因是因缘能作因是余三缘。<a id="a-53"></a>有作是说缘摄因非因摄缘。<a id="a-54"></a>谓前五因是因缘能作因。<a id="a-55"></a>是增上缘。<a id="a-56"></a>等无间缘。<a id="a-57"></a>及所缘缘非因所摄。<a id="a-58"></a>复有说者六因亦是契经所说。<a id="a-59"></a>谓增壹阿笈摩增六中说。<a id="a-5A"></a>时经久远其文隐没。<a id="a-5B"></a>尊者迦多衍尼子等。<a id="a-5C"></a>以愿智力观契经中说六因处。<a id="a-5D"></a>撰集制造阿毗达磨。<a id="a-5E"></a>是故于此分别六因。<a id="a-5F"></a>曾闻增壹阿笈摩经。<a id="a-5G"></a>从一法增乃至百法。<a id="a-5H"></a>今唯有一乃至十在余皆隐没。<a id="a-5I"></a>又于增一乃至十中。<a id="a-5J"></a>亦多隐没在者极少。<a id="a-5K"></a>曾闻尊者商诺迦衣大阿罗汉。<a id="a-5L"></a>是尊者阿难陀同住弟子。<a id="a-5M"></a>是大德时缚迦亲教授师。<a id="a-5N"></a>彼阿罗汉般涅槃时。<a id="a-5O"></a>即于是日有七万七千本生经一万阿毗达磨论隐没不现。<a id="a-5P"></a>一论师灭尚有尔所经论隐没。<a id="a-5Q"></a>况从彼后迄至于今。<a id="a-5R"></a>若百若千诸论师。<a id="a-5S"></a>灭经论随没数岂可知。<a id="a-5T"></a>故此六因是契经说。<a id="a-5U"></a>有余师说如是六因。<a id="a-5V"></a>虽无一经。<a id="a-5W"></a>次第具说。<a id="a-5X"></a>然于诸经处处散说。<a id="a-5Y"></a>谓契经说是名见为根信证智相应。<a id="a-5Z"></a>如是等经说相应因。<a id="a-5a"></a>又契经说。<a id="a-5b"></a>眼及色为缘生眼识三和合故。<a id="a-5c"></a>触俱起受想思如是等经说俱有因。<a id="a-5d"></a>又契经说。<a id="a-5e"></a>如是补特伽罗成就善法及不善法。<a id="a-5f"></a>善法隐没恶法出现。<a id="a-5g"></a>有随俱行善根未断以未断故。<a id="a-5h"></a>从此善根犹有可起余善根义。<a id="a-5i"></a>彼于当来有清净法。<a id="a-5j"></a>如是等经说同类因。<a id="a-5k"></a>又契经说。<a id="a-5l"></a>诸邪见者。<a id="a-5m"></a>所有身业语业意业。<a id="a-5n"></a>诸有愿求皆如所见。<a id="a-5o"></a>所有诸行皆是彼类如是诸法皆悉能招非欣爱乐不可意果。<a id="a-5p"></a>如是等经说遍行因。<a id="a-5q"></a>又契经说无处无容身语意恶行受可爱异熟。<a id="a-5r"></a>有处有容彼受不可爱异熟。<a id="a-5s"></a>如是等经说异熟因。<a id="a-5t"></a>又契经说。<a id="a-5u"></a>二因二缘能生正见。<a id="a-5v"></a>谓他音声及内如理作意。<a id="a-5w"></a>如是等经说能作因。<a id="a-5x"></a>故此六因是佛所说。<a id="a-5y"></a>是故尊者依经作论。</p>
  <p id="a5z">云何相应因乃至广说。<a id="a-60"></a>问何故作此论。<a id="a-61"></a>答为止他宗显正理故。<a id="a-62"></a>谓或有执心心所法。<a id="a-63"></a>前后而生非一时起。<a id="a-64"></a>如譬喻者。<a id="a-65"></a>彼作是说。<a id="a-66"></a>心心所法依诸因缘前后而生。<a id="a-67"></a>譬如商侣涉崄隘路。<a id="a-68"></a>一一而度无二并行。<a id="a-69"></a>心心所法亦复如是。<a id="a-6A"></a>众经和合一一而生。<a id="a-6B"></a>所待众缘各有异故。<a id="a-6C"></a>阿毗达磨诸论师言。<a id="a-6D"></a>心心所法有别因故。<a id="a-6E"></a>可说众缘和合有异有别因故。<a id="a-6F"></a>可说众缘和合无异。<a id="a-6G"></a>谓心心所各各别。<a id="a-6H"></a>有生住异灭和合而生。<a id="a-6I"></a>是故可说和合有异。<a id="a-6J"></a>同依一根同缘一境而得生故。<a id="a-6K"></a>可说一切和合无异。<a id="a-6L"></a>是故一切心心所法。<a id="a-6M"></a>随其所应俱时而起。<a id="a-6N"></a>或复有执诸法各与自性相应非与他性。<a id="a-6O"></a>彼作是说相喜乐义是相应义。<a id="a-6P"></a>无法与法共相喜乐。<a id="a-6Q"></a>犹如自性与自性者。<a id="a-6R"></a>阿毗达磨诸论师言。<a id="a-6S"></a>二事和合可说相应。<a id="a-6T"></a>非于一物有相应义。<a id="a-6U"></a>亦无自体喜乐自体。<a id="a-6V"></a>能缘所缘有差别故。<a id="a-6W"></a>或复有执自性于自性非相应非不相应彼作是说要与他合方名相应。<a id="a-6X"></a>自于自性无他义故不名相应。<a id="a-6Y"></a>互相喜乐是相应义。<a id="a-6Z"></a>自于自性深喜乐故非不相应。<a id="a-6a"></a>阿毗达磨诸论师言。<a id="a-6b"></a>无有自性喜乐自性义如前说。</p>
  <p id="a6c">或复有执。<a id="a-6d"></a>力任持义是相应义。<a id="a-6e"></a>彼作是说若法由彼法力任持生。<a id="a-6f"></a>此法与彼法相应。<a id="a-6g"></a>是故心与心相应心力持心令得生故。<a id="a-6h"></a>心所法与心相应。<a id="a-6i"></a>心力持彼令得生故。<a id="a-6j"></a>心不与心所法相应。<a id="a-6k"></a>非彼力持而得生故。<a id="a-6l"></a>心所法不与心所法相应。<a id="a-6m"></a>非互相持而得生故。<a id="a-6n"></a>阿毗达磨诸论师言。<a id="a-6o"></a>心与心所心所与心。<a id="a-6p"></a>心所皆展转力持而得生故。<a id="a-6q"></a>更互相应一身二心不并起故。<a id="a-6r"></a>无相应义。<a id="a-6s"></a>为遮此等种种异执。<a id="a-6t"></a>显示正理故作斯论。<a id="a-6u"></a>云何相应因。<a id="a-6v"></a>答受与受相应法为相应因。<a id="a-6w"></a>受相应法与受为相应因想思触作意欲胜解念三摩地。<a id="a-6x"></a>慧与慧相应法为相应因。<a id="a-6y"></a>慧相应法与慧为相应因。<a id="a-6z"></a>是谓相应因。<a id="a-70"></a>问此中何故不说心耶。<a id="a-71"></a>答是作论者意欲尔故乃至广说。<a id="a-72"></a>或有说者。<a id="a-73"></a>亦应说心而不说者。<a id="a-74"></a>应知此中是有余说。<a id="a-75"></a>说六因义皆不尽故。<a id="a-76"></a>若作尽理无余说者。<a id="a-77"></a>应作是说。<a id="a-78"></a>云何相应因。<a id="a-79"></a>谓一切心心所法。<a id="a-7A"></a>云何俱有因。<a id="a-7B"></a>谓一切有为法。<a id="a-7C"></a>云何同类因。<a id="a-7D"></a>谓一切过去现在法。<a id="a-7E"></a>云何遍行因。<a id="a-7F"></a>谓一切过去现在遍行随眠。<a id="a-7G"></a>及彼相应俱有法。<a id="a-7H"></a>云何异熟因。<a id="a-7I"></a>谓一切不善及善有漏法。<a id="a-7J"></a>云何能作因。<a id="a-7K"></a>谓一切法。<a id="a-7L"></a>有作是说设作是说亦不尽理。<a id="a-7M"></a>不知何位谁与谁为因故。<a id="a-7N"></a>若说此中是有余说于理为胜。<a id="a-7O"></a>诸作论者略标少法为根本故。<a id="a-7P"></a>有余师说。<a id="a-7Q"></a>心已说在此所说中。<a id="a-7R"></a>谓受相应慧相应法亦摄心故。<a id="a-7S"></a>问何故不说心之自相。<a id="a-7T"></a>答平等相似是相应义。<a id="a-7U"></a>心胜如王是故不说。<a id="a-7V"></a>如伽他言。</p>
  <p id="a7W">第六增上王　　染时染自取</p>
  <p id="a7X">不染而有染　　染者谓愚夫</p>
  <p id="a7Y">复有说者。<a id="a-7Z"></a>以三摩地。<a id="a-7a"></a>有说即心说三摩地。<a id="a-7b"></a>即已说心故不别说。<a id="a-7c"></a>问何故但说十大地法。<a id="a-7d"></a>为相应因非余法耶。<a id="a-7e"></a>答是作论者意欲尔故乃至广说。<a id="a-7f"></a>有说应说而不说者当知此义有余。<a id="a-7g"></a>有说若法一切界一切地一切趣。<a id="a-7h"></a>一切生一切种一切心。<a id="a-7i"></a>可得者此中说之。<a id="a-7j"></a>余法不尔故此不说。<a id="a-7k"></a>问大地法是何义。<a id="a-7l"></a>答大者谓心如是十法。<a id="a-7m"></a>是心起处大之地故名为大地。<a id="a-7n"></a>大地即法名大地法。<a id="a-7o"></a>有说心名为大体用胜故。<a id="a-7p"></a>即大是地故名大地。<a id="a-7q"></a>是诸心所所依处故。<a id="a-7r"></a>受等十法于诸大地。<a id="a-7s"></a>遍可得故名大地法。<a id="a-7t"></a>有说受等十法遍诸心品故名为大。<a id="a-7u"></a>心是彼地故名大地。<a id="a-7v"></a>受等即是大地所有名大地法。<a id="a-7w"></a>问何故名心所。<a id="a-7x"></a>答是心所有故。<a id="a-7y"></a>问何故心心所法展转为相应因。<a id="a-7z"></a>答展转为因故。<a id="a-80"></a>展转力生故。<a id="a-81"></a>展转相引故。<a id="a-82"></a>展转相养故。<a id="a-83"></a>展转相增故。<a id="a-84"></a>展转相依故。<a id="a-85"></a>如二芦束相依而住。<a id="a-86"></a>多绳相合能牵大木。<a id="a-87"></a>多人连手能渡大河。<a id="a-88"></a>有为诸法性羸劣故。<a id="a-89"></a>展转相依方办事业义。<a id="a-8A"></a>问受言汝若离想能纳境耶。<a id="a-8B"></a>答言不能。<a id="a-8C"></a>余心心所为问亦尔。<a id="a-8D"></a>问相应因以何为自性。<a id="a-8E"></a>答一切心心所法即摄三蕴一蕴少分。<a id="a-8F"></a>一处一处少分七界一界少分。<a id="a-8G"></a>已说自性所以今当说。<a id="a-8H"></a>问相应是何义。<a id="a-8I"></a>答等义是相应义。<a id="a-8J"></a>问诸心所法或多或少。<a id="a-8K"></a>谓善心多不善心少。<a id="a-8L"></a>不善心多有覆无记心少。<a id="a-8M"></a>有覆无记心多无覆无记心少。<a id="a-8N"></a>欲界心多色界心少。<a id="a-8O"></a>色界心多无色界心少。<a id="a-8P"></a>有漏心多无漏心少。<a id="a-8Q"></a>云何等义是相应义。<a id="a-8R"></a>答依体等义说名为等。<a id="a-8S"></a>若一心中二受一想可不名等。<a id="a-8T"></a>然一心中一受一想余亦如是。<a id="a-8U"></a>故说等义是相应义。<a id="a-8V"></a>复次等不相离是相应义。<a id="a-8W"></a>复次等不别异是相应义。<a id="a-8X"></a>复次等运转义是相应义。<a id="a-8Y"></a>如车转时众分皆转共办一事。<a id="a-8Z"></a>如是心车于境转时。<a id="a-8a"></a>心所亦转共成一事故名相应。<a id="a-8b"></a>复次等所作义是相应义。<a id="a-8c"></a>如秋鸽等一时诣场一时食一时起。<a id="a-8d"></a>非前非后心心所法亦复如是。<a id="a-8e"></a>一时趣境一时受境一时舍境故名相应。<a id="a-8f"></a>复次等相顺义是相应义。<a id="a-8g"></a>如人相顺即名相应。<a id="a-8h"></a>心心所法相顺亦尔。<a id="a-8i"></a>复次等和合义是相应义。<a id="a-8j"></a>如水乳合说名相应。<a id="a-8k"></a>心心所法和合亦尔。<a id="a-8l"></a>雾尊者曰。<a id="a-8m"></a>四事等故说名相应。<a id="a-8n"></a>一时分等谓心心所同一刹那而现行故。<a id="a-8o"></a>二所依等谓心心所同依一根而现行故。<a id="a-8p"></a>三所缘等谓心心所。<a id="a-8q"></a>同缘一境而现行故。<a id="a-8r"></a>四行相等谓心心所。<a id="a-8s"></a>同一行相而现行故。</p>
  <p id="a8t">复次五事等故说名相应。<a id="a-8u"></a>即前四事及物体等。<a id="a-8v"></a>谓心心所各唯一物。<a id="a-8w"></a>和合而起故名相应。<a id="a-8x"></a>复次如束芦义是相应义。<a id="a-8y"></a>如一一芦不能独立。<a id="a-8z"></a>要多共束方能得住。<a id="a-90"></a>心心所法亦复如是。<a id="a-91"></a>要多相依方能行世。<a id="a-92"></a>取果与果及取所缘。<a id="a-93"></a>复次如合索义是相应义。<a id="a-94"></a>如一一缕不能牵材木。<a id="a-95"></a>多缕相合乃有牵用。<a id="a-96"></a>心心所法亦复如是。<a id="a-97"></a>广如前说。<a id="a-98"></a>复次如连手义是相应义。<a id="a-99"></a>如河漂急独不能渡。<a id="a-9A"></a>多人连手乃能渡之。<a id="a-9B"></a>心心所法亦复如是。<a id="a-9C"></a>广如前说。<a id="a-9D"></a>复次如商侣义是相应义。<a id="a-9E"></a>如多商人共为伴侣能过险路。<a id="a-9F"></a>心心所法亦复如是广说如前。<a id="a-9G"></a>尊者世友作如是说。<a id="a-9H"></a>相引生义是相应义。<a id="a-9I"></a>问若尔眼识意识亦互相引彼相应耶。<a id="a-9J"></a>答彼所依异若同所依互相引者乃是相应。<a id="a-9K"></a>复次不相离义是相应义。<a id="a-9L"></a>问若尔四大种亦不相离彼相应耶。<a id="a-9M"></a>答彼无所依。<a id="a-9N"></a>若有所依亦不相离乃是相应。<a id="a-9O"></a>复次有所缘义是相应义。<a id="a-9P"></a>问若尔六识皆有所缘彼相应耶。<a id="a-9Q"></a>答彼所依异。<a id="a-9R"></a>若同所依有所缘者乃是相应。<a id="a-9S"></a>复次同所缘义是相应义。<a id="a-9T"></a>问若尔五识各与意识同一所缘应说相应。<a id="a-9U"></a>又多眼识应说相应。<a id="a-9V"></a>如多有情共观初月等。<a id="a-9W"></a>答彼所依异。<a id="a-9X"></a>若同所依同所缘者。<a id="a-9Y"></a>乃是相应。<a id="a-9Z"></a>复次常和合义是相应义。<a id="a-9a"></a>问若尔寿暖识三亦常和合彼相应耶。<a id="a-9b"></a>答不尔寿暖二法无所依故。<a id="a-9c"></a>若有所依亦常和合乃是相应。<a id="a-9d"></a>复次恒俱生义是相应义。<a id="a-9e"></a>问若尔四大种恒俱生彼相应耶。<a id="a-9f"></a>答彼无所依若有所依。<a id="a-9g"></a>恒俱生者乃是相应。<a id="a-9h"></a>复次俱生住灭是相应义。<a id="a-9i"></a>问若尔随心转色随心转心。<a id="a-9j"></a>不相应行亦俱生住灭彼相应耶。<a id="a-9k"></a>答彼无所依。<a id="a-9l"></a>若有所依俱生住灭乃是相应。<a id="a-9m"></a>复次同一所依同一所缘。<a id="a-9n"></a>同一行相转义是相应义。<a id="a-9o"></a>问云何知然。<a id="a-9p"></a>答宁知不然。<a id="a-9q"></a>复次同作一事义是相应义。<a id="a-9r"></a>问若尔诸忍与智同作一事彼相应耶。<a id="a-9s"></a>答彼不俱生。<a id="a-9t"></a>若俱时生同作一事乃是相应。<a id="a-9u"></a>大德说曰。<a id="a-9v"></a>同伴侣义是相应义。<a id="a-9w"></a>识与心所互相容受俱时而生。<a id="a-9x"></a>同取一境乃是相应。<a id="a-9y"></a>尊者妙音作如是说。<a id="a-9z"></a>所依所缘行相所作一切同义是相应义。<a id="a-A0"></a>所以者何。<a id="a-A1"></a>诸有为法性羸劣故。<a id="a-A2"></a>展转力持方能起作。<a id="a-A3"></a>曾不见有一大地法。<a id="a-A4"></a>独起作故。<a id="a-A5"></a>此相应因。<a id="a-A6"></a>定通三世有士用果。</p>
  <p id="aA7">云何俱有因乃至广说。<a id="a-A8"></a>问相应俱有二因何异。<a id="a-A9"></a>有说无异。<a id="a-AA"></a>一刹那受与想等法为二因故。<a id="a-AB"></a>是故于此应作是说。<a id="a-AC"></a>若相应因即俱有因。<a id="a-AD"></a>有俱有因非相应因。<a id="a-AE"></a>谓不相应俱有因是。<a id="a-AF"></a>如是说者二因有异。<a id="a-AG"></a>虽依一法而义别故。<a id="a-AH"></a>问若尔二因有何差别。<a id="a-AI"></a>答名即差别谓名相应因名俱有因。<a id="a-AJ"></a>复次为伴侣义是相应因。<a id="a-AK"></a>同一果义是俱有因。<a id="a-AL"></a>复次同一所依一行相一所缘义是相应因。<a id="a-AM"></a>同一生一老一住一灭一果一等流一异熟义是俱有因。<a id="a-AN"></a>复次如执杖义是相应因。<a id="a-AO"></a>如执杖已有所作义是俱有因。<a id="a-AP"></a>复次如连手义是相应因。<a id="a-AQ"></a>如连手已渡暴河义是俱有因。<a id="a-AR"></a>复次相随顺义是相应因。<a id="a-AS"></a>不相离义是俱有因。<a id="a-AT"></a>云何俱有因。<a id="a-AU"></a>答心与心所法为俱有因。<a id="a-AV"></a>心所法与心为俱有因。<a id="a-AW"></a>问何故前相应因中不说心。<a id="a-AX"></a>今俱有因中即说心耶。<a id="a-AY"></a>答平等义是相应因义。<a id="a-AZ"></a>心王是胜与心所法。<a id="a-Aa"></a>等义不显故不说心。<a id="a-Ab"></a>办一事义是俱有因义。<a id="a-Ac"></a>心心所法办事义同故今说心。<a id="a-Ad"></a>此中心者即一切心。<a id="a-Ae"></a>心所法者亦一切心所法。<a id="a-Af"></a>如其所应展转为俱有因。<a id="a-Ag"></a>心与随心转身业语业为俱有因。<a id="a-Ah"></a>随心转身业语业者。<a id="a-Ai"></a>谓静虑律仪无漏律仪。<a id="a-Aj"></a>问何故此中不说随心转身业语业与心为俱有因耶。<a id="a-Ak"></a>答是作论者意欲尔故乃至广说。<a id="a-Al"></a>有说。<a id="a-Am"></a>应说而不说者当知此义有余。<a id="a-An"></a>前说此中所说因义皆不尽故。<a id="a-Ao"></a>有说。<a id="a-Ap"></a>此中初后广说中间略说。<a id="a-Aq"></a>义准可知是故不说。<a id="a-Ar"></a>有余师说心于随心转身语业能为因。<a id="a-As"></a>不随其事转以是胜故。<a id="a-At"></a>随心转身语业于心随其事转。<a id="a-Au"></a>不能为因以是劣故。<a id="a-Av"></a>如王于臣能与爵禄不随其事转。<a id="a-Aw"></a>臣于王随其事转。<a id="a-Ax"></a>不能与爵禄此亦如是。<a id="a-Ay"></a>评曰。<a id="a-Az"></a>心与随心转身语业展转为俱有因。<a id="a-B0"></a>所以者何。<a id="a-B1"></a>同一果故办一事故。<a id="a-B2"></a>问若尔此中何故不说。<a id="a-B3"></a>答由前说三因故。</p>
  <p id="aB4">心与随心转。<a id="a-B5"></a>不相应行为俱有因。<a id="a-B6"></a>随心转不相应行与心为俱有因。<a id="a-B7"></a>问何等随心转不相应行。<a id="a-B8"></a>与心展转为因耶。<a id="a-B9"></a>答心心所法及随心转身语业生老住无常与心展转为因。<a id="a-BA"></a>此中有说。<a id="a-BB"></a>心与自生老住无常为俱有因。<a id="a-BC"></a>唯自生住与心为俱有因。<a id="a-BD"></a>非老无常以能增益说名为因。<a id="a-BE"></a>老与无常衰灭法故不名为因。<a id="a-BF"></a>有说心与自生老住无常为俱有因。<a id="a-BG"></a>自生老住无常与心为俱有因。<a id="a-BH"></a>皆互相助办一事故。<a id="a-BI"></a>有说心与心心所法及随心转身语业。<a id="a-BJ"></a>生老住无常为俱有因。<a id="a-BK"></a>唯心生老住无常。<a id="a-BL"></a>与心为俱有因非余生等。<a id="a-BM"></a>评曰。<a id="a-BN"></a>应作是说。<a id="a-BO"></a>心与心心所法及随心转身语业。<a id="a-BP"></a>生老住无常展转为俱有因。<a id="a-BQ"></a>云何知然品类足说。<a id="a-BR"></a>云何心俱有因法。<a id="a-BS"></a>谓一切心所法道俱有戒定俱有戒。<a id="a-BT"></a>及心彼诸法生老住无常。<a id="a-BU"></a>问若尔品类足说复云何通。<a id="a-BV"></a>如说或有苦谛以有身见为因。<a id="a-BW"></a>非与有身见为因。<a id="a-BX"></a>谓除过去现在见苦所断随眠。<a id="a-BY"></a>及彼相应苦谛。<a id="a-BZ"></a>除过去现在见集所断遍行随眠。<a id="a-Ba"></a>及彼相应苦谛。<a id="a-Bb"></a>除未来有身见相应苦谛。<a id="a-Bc"></a>除未来有身见生老住无常。<a id="a-Bd"></a>诸余染污苦谛。<a id="a-Be"></a>答品类足论应作是说。<a id="a-Bf"></a>除过去现在见苦所断随眠。<a id="a-Bg"></a>及彼相应俱有等苦谛。<a id="a-Bh"></a>除过去现在见集所断遍行随眠。<a id="a-Bi"></a>及彼相应俱有苦谛。<a id="a-Bj"></a>除未来有身见相应苦谛。<a id="a-Bk"></a>除未来有身见及彼相应法。<a id="a-Bl"></a>生老住无常诸余染污苦谛。<a id="a-Bm"></a>应作是说而不说者。<a id="a-Bn"></a>当知彼是有余之说。</p>
  <p id="aBo">复次俱生四大种展转为俱有因。<a id="a-Bp"></a>是谓俱有因。<a id="a-Bq"></a>此中有欲令四大种体无偏增者。<a id="a-Br"></a>彼作是说地大种与三大种为俱有因。<a id="a-Bs"></a>三大种与地大种为俱有因。<a id="a-Bt"></a>乃至风大种亦尔。<a id="a-Bu"></a>有说令四大种体有偏增者。<a id="a-Bv"></a>彼作是说。<a id="a-Bw"></a>地大种与四大种为俱有因。<a id="a-Bx"></a>四大种与地大种为俱有因。<a id="a-By"></a>所以者何。<a id="a-Bz"></a>地大种有多体。<a id="a-C0"></a>于中一与多为俱有因。<a id="a-C1"></a>多与一为俱有因故。<a id="a-C2"></a>乃至风大种亦尔。<a id="a-C3"></a>评曰。<a id="a-C4"></a>应作是说。<a id="a-C5"></a>四大种体若有偏增若无偏增。<a id="a-C6"></a>地为三俱有因。<a id="a-C7"></a>三为地俱有因。<a id="a-C8"></a>所以者何。<a id="a-C9"></a>地不观地生所造色。<a id="a-CA"></a>以一切法不观自性及同类体为他因故。<a id="a-CB"></a>乃至风大种亦尔。<a id="a-CC"></a>问未生四大种亦是俱有因不。<a id="a-CD"></a>答亦是俱有因堕因义故。<a id="a-CE"></a>有因相故。<a id="a-CF"></a>有说彼非俱有因。<a id="a-CG"></a>此中但说俱生。<a id="a-CH"></a>四大种展转为俱有因故。<a id="a-CI"></a>评曰。<a id="a-CJ"></a>应作是说。<a id="a-CK"></a>生未生四大种皆展转为俱有因。<a id="a-CL"></a>此中生言说可生义。<a id="a-CM"></a>或生相合如品类足说。<a id="a-CN"></a>云何因所生法。<a id="a-CO"></a>谓一切有为法。<a id="a-CP"></a>如彼生言说生未生此亦如是。<a id="a-CQ"></a>问所造色为有俱有因不。<a id="a-CR"></a>答有一切有为法。<a id="a-CS"></a>皆有生等相为俱有因故。<a id="a-CT"></a>问所造色与所造色为俱有因不。<a id="a-CU"></a>答有为俱有因。<a id="a-CV"></a>如随心转所造色。<a id="a-CW"></a>问有对造色与有对造色为俱有因不。<a id="a-CX"></a>答无。<a id="a-CY"></a>有说。<a id="a-CZ"></a>亦有如眼根等。<a id="a-Ca"></a>有多极微俱生展转为俱有因。<a id="a-Cb"></a>评曰。<a id="a-Cc"></a>彼不应作是说。<a id="a-Cd"></a>如前说者好。<a id="a-Ce"></a>所以者何。<a id="a-Cf"></a>同一果义是俱有因义。<a id="a-Cg"></a>彼非同一果故。<a id="a-Ch"></a>然一切心皆有随转。<a id="a-Ci"></a>诸心所法及生等相。<a id="a-Cj"></a>非一切心皆有随转身语业色。<a id="a-Ck"></a>随心转义总有十种。<a id="a-Cl"></a>谓一起一住一灭一果一等流一异熟。<a id="a-Cm"></a>善则善不善则不善。<a id="a-Cn"></a>无记则无记随一世中。<a id="a-Co"></a>一果者谓离系果。<a id="a-Cp"></a>一等流者谓等流果。<a id="a-Cq"></a>一异熟者谓异熟果。<a id="a-Cr"></a>随法别说此十多少根蕴当说。<a id="a-Cs"></a>问随转自性是何。<a id="a-Ct"></a>答四蕴五蕴。<a id="a-Cu"></a>欲界无色界四蕴无随转色故。<a id="a-Cv"></a>色界五蕴有随转色故。<a id="a-Cw"></a>已说自性所以今当说。<a id="a-Cx"></a>问何故名随转。<a id="a-Cy"></a>答相随顺义是随转义。<a id="a-Cz"></a>相摄益义是随转义。<a id="a-D0"></a>办一事义是随转义。<a id="a-D1"></a>随心转法义语心言汝所作事。<a id="a-D2"></a>我亦作之心心所法展转相望。<a id="a-D3"></a>由五事故说名随转。<a id="a-D4"></a>谓所依故所缘故。<a id="a-D5"></a>行相故果故异熟故。<a id="a-D6"></a>心与随心转色心不相应行。<a id="a-D7"></a>展转相望由二事故说名随转。<a id="a-D8"></a>谓果故异熟故。</p>
 </body>
</html>