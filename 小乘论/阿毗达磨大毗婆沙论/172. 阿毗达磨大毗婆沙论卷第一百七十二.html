<!doctype html>
<html id="z3IBVfn143" data-ver="853">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百七十二</h1>
  <h2 id="a2">定蕴第七中摄纳息第三之七</h2>
  <p id="a3">五蕴五取蕴五趣五妙欲五学处。<a id="a-4"></a>依何定灭。<a id="a-5"></a>答色蕴色取蕴依四或未至。<a id="a-6"></a>四蕴四取蕴天趣。<a id="a-7"></a>依七或未至。<a id="a-8"></a>余四趣五妙欲五学处依未至。<a id="a-9"></a>此中五蕴五取蕴。<a id="a-A"></a>广说如十门纳息。<a id="a-B"></a>然色蕴五地系及不系。<a id="a-C"></a>色取蕴唯五地系。<a id="a-D"></a>此俱依四或未至灭。<a id="a-E"></a>谓欲界系者。<a id="a-F"></a>依未至定灭。<a id="a-G"></a>乃至第四静虑系者。<a id="a-H"></a>依四静虑未至定静虑中间空无边处近分灭。<a id="a-I"></a>然此中所说定者。<a id="a-J"></a>有说。<a id="a-K"></a>无漏。<a id="a-L"></a>有说。<a id="a-M"></a>有漏无漏。<a id="a-N"></a>如前分别。<a id="a-O"></a>所说灭者。<a id="a-P"></a>若说此依种类灭说者。<a id="a-Q"></a>彼说未至言。<a id="a-R"></a>摄未至定静虑中间上四近分。<a id="a-S"></a>于未至定中摄有漏无漏。<a id="a-T"></a>依此能灭欲界系乃至第四静虑系色蕴色取蕴故。<a id="a-U"></a>若说此依究竟灭说者。<a id="a-V"></a>彼说未至言。<a id="a-W"></a>摄未至定静虑中间空无边处近分。<a id="a-X"></a>于未至定中唯摄无漏。<a id="a-Y"></a>依此能灭第四静虑系色蕴色取蕴故。<a id="a-Z"></a>由此故说依四或未至灭。<a id="a-a"></a>四蕴九地系及不系。<a id="a-b"></a>四取蕴九地系。<a id="a-c"></a>此俱依七或未至灭。<a id="a-d"></a>谓欲界系者。<a id="a-e"></a>依未至定灭。<a id="a-f"></a>乃至非想非非想处系者。<a id="a-g"></a>依七根本未至定静虑中间灭。<a id="a-h"></a>然此中所说定者。<a id="a-i"></a>有说。<a id="a-j"></a>无漏。<a id="a-k"></a>有说。<a id="a-l"></a>有漏无漏。<a id="a-m"></a>亦如前分别。<a id="a-n"></a>所说灭者。<a id="a-o"></a>若说此依种类灭说者。<a id="a-p"></a>彼说未至言。<a id="a-q"></a>摄未至定静虑中间上七近分。<a id="a-r"></a>于未至定中摄有漏无漏。<a id="a-s"></a>依此能灭欲界系乃至非想非非想处系四蕴四取蕴故。<a id="a-t"></a>若说此依究竟灭说者。<a id="a-u"></a>彼说未至言。<a id="a-v"></a>摄未至定静虑中间。<a id="a-w"></a>于未至定中唯摄无漏。<a id="a-x"></a>依此能灭非想非非想处系四蕴四取蕴故。<a id="a-y"></a>由此故言依七或未至灭。</p>
  <p id="az">五趣谓奈落迦傍生鬼人天趣。<a id="a-10"></a>问何故作此论。<a id="a-11"></a>答为欲分别契经义故。<a id="a-12"></a>如契经说。<a id="a-13"></a>五趣谓地狱趣乃至天趣。<a id="a-14"></a>契经虽作是说。<a id="a-15"></a>而不广分别。<a id="a-16"></a>契经是此论所依根本。<a id="a-17"></a>彼所不说者今应分别。<a id="a-18"></a>故作斯论。<a id="a-19"></a>问趣体性是何。<a id="a-1A"></a>为无记为三种。<a id="a-1B"></a>若无记者。<a id="a-1C"></a>品类足论当云何通。<a id="a-1D"></a>如说。<a id="a-1E"></a>五趣一切随眠之所随增。<a id="a-1F"></a>若三种者。<a id="a-1G"></a>云何诸趣不相杂乱。<a id="a-1H"></a>谓地狱趣成就乃至他化自在天业烦恼。<a id="a-1I"></a>乃至他化自在天。<a id="a-1J"></a>成就乃至地狱趣业烦恼故。<a id="a-1K"></a>答应作是说。<a id="a-1L"></a>趣体唯是无覆无记。<a id="a-1M"></a>问若尔。<a id="a-1N"></a>则诸趣不相杂乱。<a id="a-1O"></a>然品类足说当云何通。<a id="a-1P"></a>答彼文应说。<a id="a-1Q"></a>四趣是欲界遍行及修所断随眠随增。<a id="a-1R"></a>天趣是三界遍行及修所断随眠随增。<a id="a-1S"></a>而不作此说者。<a id="a-1T"></a>当知是诵者错谬。<a id="a-1U"></a>有说。<a id="a-1V"></a>彼论通说五趣眷属。<a id="a-1W"></a>谓结生位五部烦恼相应之心。<a id="a-1X"></a>彼心是一切随眠所随增故。<a id="a-1Y"></a>有说。<a id="a-1Z"></a>趣体通善染无记。<a id="a-1a"></a>问若尔则品类足说善通。<a id="a-1b"></a>云何诸趣不相杂乱。<a id="a-1c"></a>答若以成就则有杂乱。<a id="a-1d"></a>若以现行则无杂乱。<a id="a-1e"></a>谓地狱趣于地狱趣业烦恼成就亦现行。<a id="a-1f"></a>于乃至他化自在天业烦恼成就不现行。<a id="a-1g"></a>乃至他化自在天。<a id="a-1h"></a>于他化自在天业烦恼成就亦现行。<a id="a-1i"></a>于乃至地狱趣业烦恼成就不现行。<a id="a-1j"></a>是故诸趣无杂乱过。<a id="a-1k"></a>评曰应说趣体唯是无覆无记。<a id="a-1l"></a>云何知然。<a id="a-1m"></a>如契经中尊者舍利子作是言。<a id="a-1n"></a>若地狱诸漏现在前时。<a id="a-1o"></a>造作增长顺地狱受业。<a id="a-1p"></a>彼身语意曲秽浊故。<a id="a-1q"></a>于捺落迦中受五蕴异熟。<a id="a-1r"></a>异熟起已名奈落迦。<a id="a-1s"></a>除此五蕴彼奈落迦都不可得。<a id="a-1t"></a>乃至天趣说亦如是。<a id="a-1u"></a>由此故知趣体唯是无覆无记。<a id="a-1v"></a>问已知趣体唯是无覆无记。<a id="a-1w"></a>于中为但是异熟。<a id="a-1x"></a>为通长养。<a id="a-1y"></a>若但是异熟者。<a id="a-1z"></a>品类足说当云何通。<a id="a-20"></a>如说。<a id="a-21"></a>五趣摄五蕴十二处十八界。<a id="a-22"></a>声处声界非异熟故。<a id="a-23"></a>若通长养者。<a id="a-24"></a>则趣体杂乱。<a id="a-25"></a>以人趣中亦能引起色界长养诸根大种故。<a id="a-26"></a>答应作是说。<a id="a-27"></a>诸趣体性唯是异熟。<a id="a-28"></a>问品类足说当云何通。<a id="a-29"></a>答彼文应说。<a id="a-2A"></a>五趣摄五蕴十一处十七界少分。<a id="a-2B"></a>而不作是说者。<a id="a-2C"></a>当知是诵者错谬。<a id="a-2D"></a>有说彼论通说五趣眷属感五趣业及能防护。<a id="a-2E"></a>非唯说趣。<a id="a-2F"></a>是故无过。<a id="a-2G"></a>然由烦恼界有差别。<a id="a-2H"></a>由异熟蕴趣有差别。<a id="a-2I"></a>是故趣体唯是异熟。<a id="a-2J"></a>问何故名趣。<a id="a-2K"></a>趣是何义。<a id="a-2L"></a>答所往义是趣义是诸有情所应往。<a id="a-2M"></a>所应生。<a id="a-2N"></a>结生处。<a id="a-2O"></a>故名趣。<a id="a-2P"></a>已总说诸趣。<a id="a-2Q"></a>彼一一异相今当说。<a id="a-2R"></a>云何奈落迦趣。<a id="a-2S"></a>答诸奈落迦一类伴侣众同分。<a id="a-2T"></a>依得事得处得。<a id="a-2U"></a>及已生奈落迦无覆无记色受想行识。<a id="a-2V"></a>是名奈落迦趣。<a id="a-2W"></a>此中一类伴侣众同分言。<a id="a-2X"></a>显彼众同分。<a id="a-2Y"></a>依得事得处得言。<a id="a-2Z"></a>显彼界蕴处得。<a id="a-2a"></a>及已生奈落迦无覆无记色受想行识言。<a id="a-2b"></a>显彼自体是异熟非余。<a id="a-2c"></a>问何故彼趣名奈落迦。<a id="a-2d"></a>答是奈落迦所趣处故。<a id="a-2e"></a>以奈落迦为所有故名奈落迦。<a id="a-2f"></a>彼诸有情无悦无爱无味无利无喜乐故。<a id="a-2g"></a>名奈落迦。<a id="a-2h"></a>或有说者。<a id="a-2i"></a>由彼先时造作增长增上暴恶身语意恶行。<a id="a-2j"></a>往彼生彼令彼生相续。<a id="a-2k"></a>故名奈落迦。<a id="a-2l"></a>有说。<a id="a-2m"></a>奈落迦者。<a id="a-2n"></a>是假名假想名施设想施设。<a id="a-2o"></a>一切名想随欲而立不必如义。<a id="a-2p"></a>有说。<a id="a-2q"></a>彼趣以卑下故名奈落迦。<a id="a-2r"></a>谓五趣中无有卑下如彼趣者。<a id="a-2s"></a>有说。<a id="a-2t"></a>彼趣以颠坠故名奈落迦。<a id="a-2u"></a>如有颂言。</p>
  <p id="a2v">颠坠于地狱　　足上而头下</p>
  <p id="a2w">由毁谤诸仙　　乐寂修苦行</p>
  <p id="a2x">有说。<a id="a-2y"></a>奈落名人。<a id="a-2z"></a>迦名为恶。<a id="a-30"></a>恶人生彼处故名奈落迦。<a id="a-31"></a>有说。<a id="a-32"></a>落迦名可乐。<a id="a-33"></a>奈是不义。<a id="a-34"></a>彼处不可乐故名奈落迦。<a id="a-35"></a>有说。<a id="a-36"></a>落迦名喜乐。<a id="a-37"></a>奈是坏义。<a id="a-38"></a>彼处坏喜乐故名奈落迦。<a id="a-39"></a>有说。<a id="a-3A"></a>落迦名归趣。<a id="a-3B"></a>奈是无义。<a id="a-3C"></a>彼处有情重苦所逼无归趣。<a id="a-3D"></a>故名奈落迦。<a id="a-3E"></a>有说。<a id="a-3F"></a>落迦名救济。<a id="a-3G"></a>奈是无义。<a id="a-3H"></a>彼处有情众苦所逼。<a id="a-3I"></a>无救济者。<a id="a-3J"></a>故名奈落迦。<a id="a-3K"></a>问何故彼趣最下最大者名无间耶。<a id="a-3L"></a>答彼是假名假想。<a id="a-3M"></a>名施设想施设。<a id="a-3N"></a>一切名想随欲而立。<a id="a-3O"></a>不必如义。<a id="a-3P"></a>彼处或名百钉钉身。<a id="a-3Q"></a>或名六苦触处。<a id="a-3R"></a>或名自受苦受。<a id="a-3S"></a>或名无间。<a id="a-3T"></a>虽亦有间假说无间。<a id="a-3U"></a>有说。<a id="a-3V"></a>彼处恒受苦受无喜乐间故名无间。<a id="a-3W"></a>问余地狱中岂有歌舞饮食受喜乐异熟故不名无间耶。<a id="a-3X"></a>答余地狱中虽无异熟喜乐。<a id="a-3Y"></a>而有等流喜乐。<a id="a-3Z"></a>如施设论说等活地狱中有时凉风所吹血肉还生。<a id="a-3a"></a>有时出声唱言等活。<a id="a-3b"></a>彼诸有情欻然还活。<a id="a-3c"></a>唯于如是血肉生时及还活时。<a id="a-3d"></a>暂生喜乐。<a id="a-3e"></a>间苦受故不名无间。<a id="a-3f"></a>有说。<a id="a-3g"></a>众多有情造作恶业相续生彼。<a id="a-3h"></a>满彼处所故名无间。<a id="a-3i"></a>评曰不应作是说。<a id="a-3j"></a>生余地狱多生无间者少。<a id="a-3k"></a>所以者何以造作增长上品身语意恶业者乃生彼处。<a id="a-3l"></a>有情造作增长上品恶业生彼处者少。<a id="a-3m"></a>造作增长中下品恶业生余地狱者多。<a id="a-3n"></a>如造作增长上品善业生有顶者小。<a id="a-3o"></a>造作增长中下品善业生余处者多故。<a id="a-3p"></a>应作是说。<a id="a-3q"></a>由造作增长增上不善业。<a id="a-3r"></a>生彼所得身形广大。<a id="a-3s"></a>一一有情据多处所。<a id="a-3t"></a>中无间隙。<a id="a-3u"></a>故名无间。<a id="a-3v"></a>问地狱在何处。<a id="a-3w"></a>答多分在此赡部洲下。<a id="a-3x"></a>云何安立答有说。<a id="a-3y"></a>从此洲下四万踰缮那至无间地狱底。<a id="a-3z"></a>无间地狱纵广高下各二万踰缮那。<a id="a-40"></a>次上一万九千踰缮那中。<a id="a-41"></a>安立余七地狱。<a id="a-42"></a>谓次上有极热地狱。<a id="a-43"></a>次上有热地狱。<a id="a-44"></a>次上有大[口*睪]叫地狱。<a id="a-45"></a>次上有[口*睪]叫地狱。<a id="a-46"></a>次上有众合地狱。<a id="a-47"></a>次上有黑绳地狱。<a id="a-48"></a>次上有等活地狱。<a id="a-49"></a>此七地狱一一纵广万踰缮那。<a id="a-4A"></a>次上余有一千踰缮那五百踰缮那是白墡。<a id="a-4B"></a>五百踰缮那是泥。<a id="a-4C"></a>有说。<a id="a-4D"></a>从此洲下四万踰缮那至无间地狱。<a id="a-4E"></a>此无间地狱纵广高下各二万踰缮那。<a id="a-4F"></a>次上有三万五千踰缮那安立余七地狱。<a id="a-4G"></a>一一纵广高下各五千踰缮那。<a id="a-4H"></a>次上余有五千踰缮那。<a id="a-4I"></a>千踰缮那青色土。<a id="a-4J"></a>千踰缮那黄色土。<a id="a-4K"></a>千踰缮那赤色土。<a id="a-4L"></a>千踰缮那白色土。<a id="a-4M"></a>五百踰缮那白墡。<a id="a-4N"></a>五百踰缮那是泥。<a id="a-4O"></a>有说。<a id="a-4P"></a>无间地狱在于中央。<a id="a-4Q"></a>余七地狱周回围绕。<a id="a-4R"></a>如今聚落围绕大城。<a id="a-4S"></a>问若尔者。<a id="a-4T"></a>施设论说当云何通。<a id="a-4U"></a>如说赡部洲周围六千踰缮那。<a id="a-4V"></a>三踰缮那半。<a id="a-4W"></a>一一地狱其量广大。<a id="a-4X"></a>云何于此洲下得相容受。<a id="a-4Y"></a>如有颂言。</p>
  <p id="a4Z">热铁地如血　　猛火恒洞然</p>
  <p id="a4a">多百踰缮那　　周遍焰交彻</p>
  <p id="a4b">答此赡部洲上尖下阔。<a id="a-4c"></a>犹如谷聚。<a id="a-4d"></a>故得容受。<a id="a-4e"></a>由此经中说四大海渐入渐深。<a id="a-4f"></a>又一一大地狱有十六增。<a id="a-4g"></a>谓各有四门。<a id="a-4h"></a>一一门外各有四增。<a id="a-4i"></a>一煻煨增。<a id="a-4j"></a>谓此增内煻煨没膝。<a id="a-4k"></a>二尸粪增。<a id="a-4l"></a>谓此增内尸粪泥满。<a id="a-4m"></a>三锋刃增。<a id="a-4n"></a>谓此增内复有三种。<a id="a-4o"></a>一刀刃路。<a id="a-4p"></a>谓于此中仰布刀刃以为道路。<a id="a-4q"></a>二剑叶林。<a id="a-4r"></a>谓此林上纯以铦利剑刃为叶。<a id="a-4s"></a>三铁刺林。<a id="a-4t"></a>谓此林上有利铁。<a id="a-4u"></a>刺长十六指。<a id="a-4v"></a>刀刃路等三种虽殊而铁枝同故一增摄。<a id="a-4w"></a>四烈河增。<a id="a-4x"></a>谓此增内有热碱水。<a id="a-4y"></a>并本地狱以为十七。<a id="a-4z"></a>如是八大地狱并诸眷属。<a id="a-50"></a>便有一百三十六所。<a id="a-51"></a>是故经说有一百三十六奈落迦。<a id="a-52"></a>问何故眷属地狱说名为增。<a id="a-53"></a>答有说。<a id="a-54"></a>本地狱中一种苦具治诸有情。<a id="a-55"></a>此眷属中种种苦具治诸有情故名为增。<a id="a-56"></a>是故天使经说。<a id="a-57"></a>眷属地狱中以种种苦具治有罪者。<a id="a-58"></a>有说。<a id="a-59"></a>此是增受苦处故说名增。<a id="a-5A"></a>谓本地狱中被逼切已。<a id="a-5B"></a>复于此处重遭苦故。<a id="a-5C"></a>非谓多种苦具名增。<a id="a-5D"></a>本地狱中亦多苦具故。<a id="a-5E"></a>施设论说眷属地狱中唯有一种煻煨等故。<a id="a-5F"></a>问诸地狱卒。<a id="a-5G"></a>为是有情数。<a id="a-5H"></a>非有情数耶。<a id="a-5I"></a>若是有情数者。<a id="a-5J"></a>彼多造恶。<a id="a-5K"></a>复于何处受异熟耶。<a id="a-5L"></a>若非有情数者。<a id="a-5M"></a>大德法善现颂当云何通。<a id="a-5N"></a>如说。</p>
  <p id="a5O">心常怀忿毒　　好集诸恶业</p>
  <p id="a5P">见他苦生悦　　死作琰魔卒</p>
  <p id="a5Q">有说。<a id="a-5R"></a>是有情数。<a id="a-5S"></a>问彼多造恶。<a id="a-5T"></a>复于何处受异熟耶。<a id="a-5U"></a>答即于彼地狱受。<a id="a-5V"></a>以彼中尚容无间业等极重异熟。<a id="a-5W"></a>况复此耶。<a id="a-5X"></a>有说。<a id="a-5Y"></a>此是非有情数。<a id="a-5Z"></a>由诸罪者业增上力。<a id="a-5a"></a>令非有情似有情现。<a id="a-5b"></a>以诸苦具残害其身。<a id="a-5c"></a>问若尔大德法善现颂当云何通。<a id="a-5d"></a>答此不必须通。<a id="a-5e"></a>以非素怛缆毗奈耶阿毗达磨所说。<a id="a-5f"></a>但是造制文颂。<a id="a-5g"></a>夫造文颂或增或减。<a id="a-5h"></a>不必如义何须通耶。<a id="a-5i"></a>若必欲通者。<a id="a-5j"></a>彼有别意。<a id="a-5k"></a>谓若以铁锁系缚初生地狱有情。<a id="a-5l"></a>往琰魔王所者是有情数。<a id="a-5m"></a>若以种种苦具于地狱中害有情者。<a id="a-5n"></a>是非有情数。<a id="a-5o"></a>大德依有情数作如是说。<a id="a-5p"></a>赡部洲下有大地狱。<a id="a-5q"></a>赡部洲上亦有边地狱。<a id="a-5r"></a>及独地狱或在谷中。<a id="a-5s"></a>或在山上。<a id="a-5t"></a>或在旷野。<a id="a-5u"></a>或在空中。<a id="a-5v"></a>于余三洲唯有边地狱独地狱无大地狱。<a id="a-5w"></a>所以者何。<a id="a-5x"></a>唯赡部洲人造善猛利。<a id="a-5y"></a>彼作恶业亦复猛利。<a id="a-5z"></a>非余洲故。<a id="a-60"></a>有说。<a id="a-61"></a>北拘卢洲亦无边地狱等。<a id="a-62"></a>是受淳净业果处故。<a id="a-63"></a>问若余洲无大地狱者。<a id="a-64"></a>彼诸有情造无间业。<a id="a-65"></a>断善根等当于何处受异熟耶。<a id="a-66"></a>答即于此赡部洲下大地狱。<a id="a-67"></a>受问地狱有情其形云何。<a id="a-68"></a>答其形如人。<a id="a-69"></a>问语言云何。<a id="a-6A"></a>答彼初生时皆作圣语。<a id="a-6B"></a>后受苦时虽出种种受苦痛声。<a id="a-6C"></a>乃至无有一言可了。<a id="a-6D"></a>唯有斫刺破裂之声。</p>
  <p id="a6E">云何傍生趣。<a id="a-6F"></a>答诸傍生一类伴侣众同分。<a id="a-6G"></a>依得事得处得。<a id="a-6H"></a>及已生傍生无覆无记色受想行识。<a id="a-6I"></a>是名傍生趣。<a id="a-6J"></a>解释如前。<a id="a-6K"></a>问何故彼趣名傍生。<a id="a-6L"></a>答其形傍故行亦傍。<a id="a-6M"></a>以行傍故形亦傍。<a id="a-6N"></a>是故名傍生。<a id="a-6O"></a>有说。<a id="a-6P"></a>傍生者是假名假想。<a id="a-6Q"></a>名施设想施设。<a id="a-6R"></a>一切名想随欲而立不必如义。<a id="a-6S"></a>有说。<a id="a-6T"></a>彼诸有情由造作增长增上愚痴身语意恶行。<a id="a-6U"></a>往彼生彼。<a id="a-6V"></a>令彼生相续。<a id="a-6W"></a>故名傍生趣。<a id="a-6X"></a>有说彼趣闇钝故名傍生。<a id="a-6Y"></a>闇钝者即是无智。<a id="a-6Z"></a>一切趣中无有无智如彼趣者。<a id="a-6a"></a>有说。<a id="a-6b"></a>流遍诸处故名傍生。<a id="a-6c"></a>谓此遍于五趣皆有。<a id="a-6d"></a>奈落迦中有无足者。<a id="a-6e"></a>如娘矩吒虫等。<a id="a-6f"></a>有二足者。<a id="a-6g"></a>如铁嘴鸟等。<a id="a-6h"></a>有四足者。<a id="a-6i"></a>如黑驳狗等。<a id="a-6j"></a>有多足者。<a id="a-6k"></a>如百足等。<a id="a-6l"></a>于鬼趣中有无足者。<a id="a-6m"></a>如毒蛇等。<a id="a-6n"></a>有二足者。<a id="a-6o"></a>如乌鸱等。<a id="a-6p"></a>有四足者。<a id="a-6q"></a>如狐狸象马等。<a id="a-6r"></a>有多足者。<a id="a-6s"></a>如六足百足等。<a id="a-6t"></a>于人趣三洲中有无足者。<a id="a-6u"></a>如一切腹行虫。<a id="a-6v"></a>有二足者。<a id="a-6w"></a>如鸿雁等。<a id="a-6x"></a>有四足者。<a id="a-6y"></a>如象马等。<a id="a-6z"></a>有多足者。<a id="a-70"></a>如百足等。<a id="a-71"></a>于北拘卢洲中有二足者。<a id="a-72"></a>如鸿雁等。<a id="a-73"></a>有四足者。<a id="a-74"></a>如象马等。<a id="a-75"></a>无有无足及多足者。<a id="a-76"></a>彼是受无恼害业果处。<a id="a-77"></a>故四大王众天及三十三天中。<a id="a-78"></a>有二足者。<a id="a-79"></a>如妙色鸟等。<a id="a-7A"></a>有四足者。<a id="a-7B"></a>如象马等。<a id="a-7C"></a>余无者如前释。<a id="a-7D"></a>上四天中唯有二足者。<a id="a-7E"></a>如妙色鸟等。<a id="a-7F"></a>余皆无者。<a id="a-7G"></a>空居天处转胜妙故。<a id="a-7H"></a>问彼处若无象马等者。<a id="a-7I"></a>以何为乘。<a id="a-7J"></a>亦闻彼天乘象马等。<a id="a-7K"></a>云何言无。<a id="a-7L"></a>答由彼诸天福业力故。<a id="a-7M"></a>作非情数象马等形。<a id="a-7N"></a>而为御乘以自娱乐。<a id="a-7O"></a>问傍生本住何处。<a id="a-7P"></a>答本所住处在大海中。<a id="a-7Q"></a>后时流转遍在诸趣。<a id="a-7R"></a>问其形云何。<a id="a-7S"></a>答多分傍侧。<a id="a-7T"></a>亦有竖者。<a id="a-7U"></a>如紧奈落。<a id="a-7V"></a>毕舍遮。<a id="a-7W"></a>醯卢索迦等。<a id="a-7X"></a>问语言云何。<a id="a-7Y"></a>答劫初成时皆作圣语。<a id="a-7Z"></a>后以饮食时分有情不平等故。<a id="a-7a"></a>及谄诳增上故便有种种语。<a id="a-7b"></a>乃至有不能言者。</p>
  <p id="a7c">云何鬼趣。<a id="a-7d"></a>答诸鬼一类伴侣众同分。<a id="a-7e"></a>乃至广说。<a id="a-7f"></a>问何故彼趣名闭戾多。<a id="a-7g"></a>答施设论说。<a id="a-7h"></a>如今时鬼世界王名琰魔。<a id="a-7i"></a>如是劫初时有鬼世界王名秕多。<a id="a-7j"></a>是故往彼生彼诸有情类皆名闭戾多。<a id="a-7k"></a>即是秕多界中所有义。<a id="a-7l"></a>从是以后皆立此名。<a id="a-7m"></a>有说。<a id="a-7n"></a>闭戾多者是假名假想。<a id="a-7o"></a>乃至广说。<a id="a-7p"></a>有说。<a id="a-7q"></a>由造作增长增上悭贪身语意恶行。<a id="a-7r"></a>往彼生彼令彼生相续。<a id="a-7s"></a>故名鬼趣。<a id="a-7t"></a>有说。<a id="a-7u"></a>饥渴增故名鬼。<a id="a-7v"></a>由彼积集感饥渴业。<a id="a-7w"></a>经百千岁不闻水名。<a id="a-7x"></a>岂能得见。<a id="a-7y"></a>况复得触。<a id="a-7z"></a>或有腹大如山咽如针孔。<a id="a-80"></a>虽遇饮食而不能受。<a id="a-81"></a>有说。<a id="a-82"></a>被驱役故名鬼。<a id="a-83"></a>恒为诸天处处驱役常驰走故。<a id="a-84"></a>有说。<a id="a-85"></a>多希望故名鬼。<a id="a-86"></a>谓五趣中从他有情希望多者无过此故。<a id="a-87"></a>由此因缘故名鬼趣。<a id="a-88"></a>问鬼住何处。<a id="a-89"></a>答赡部洲下五百踰缮那有琰魔王界。<a id="a-8A"></a>是一切鬼本所住处。<a id="a-8B"></a>从彼流转亦在余处。<a id="a-8C"></a>于此洲中有二种鬼。<a id="a-8D"></a>一有威德。<a id="a-8E"></a>二无威德。<a id="a-8F"></a>有威德者。<a id="a-8G"></a>或住花林果林种种树上好山林中。<a id="a-8H"></a>亦有宫殿在空中者。<a id="a-8I"></a>乃至或住余清净处受诸福乐。<a id="a-8J"></a>无威德者。<a id="a-8K"></a>或住厕溷粪壤水窦坑堑之中。<a id="a-8L"></a>乃至或住种种杂秽诸不净处。<a id="a-8M"></a>薄福贫穷饥渴所苦。<a id="a-8N"></a>东毗提诃。<a id="a-8O"></a>西瞿陀尼。<a id="a-8P"></a>亦有此二。<a id="a-8Q"></a>北拘卢洲唯有大威德者。<a id="a-8R"></a>有说。<a id="a-8S"></a>全无。<a id="a-8T"></a>以诸鬼趣悭贪所感。<a id="a-8U"></a>北拘卢洲是无所摄受有情生处故。<a id="a-8V"></a>四大王众天及三十三天中。<a id="a-8W"></a>虽有大威德鬼。<a id="a-8X"></a>与诸天众守门防逻导从给使。<a id="a-8Y"></a>有说。<a id="a-8Z"></a>于此赡部洲西有五百渚两行而住。<a id="a-8a"></a>于两行渚中有五百城。<a id="a-8b"></a>二百五十城有威德鬼住。<a id="a-8c"></a>二百五十城无威德鬼住。<a id="a-8d"></a>是故昔有转轮王名尔弥。<a id="a-8e"></a>告御者摩怛梨曰。<a id="a-8f"></a>吾欲游观。<a id="a-8g"></a>汝可引车从是道去。<a id="a-8h"></a>令我见诸有情受善恶果。<a id="a-8i"></a>时摩怛梨即如王教引车从于二渚中过。<a id="a-8j"></a>时王见彼有威德鬼。<a id="a-8k"></a>首冠花鬘身着天衣。<a id="a-8l"></a>食甘美食犹如天子。<a id="a-8m"></a>乘象马车各各游戏。<a id="a-8n"></a>见无威德鬼。<a id="a-8o"></a>头发蓬乱裸形无衣。<a id="a-8p"></a>颜色枯悴以发自覆。<a id="a-8q"></a>执持瓦器而行乞丐。<a id="a-8r"></a>见已深信善恶业果。<a id="a-8s"></a>问鬼趣形状云何。<a id="a-8t"></a>答多分如人。<a id="a-8u"></a>亦有傍者。<a id="a-8v"></a>或面似猪。<a id="a-8w"></a>或似种种余恶禽兽。<a id="a-8x"></a>如今壁上彩画所作。<a id="a-8y"></a>问语言云何。<a id="a-8z"></a>答劫初成时皆作圣语。<a id="a-90"></a>后时随处作种种言。<a id="a-91"></a>或有说者。<a id="a-92"></a>随从何处命终生此即作彼形即作彼语。<a id="a-93"></a>评曰。<a id="a-94"></a>不应作是说。<a id="a-95"></a>若从无色界殁来生此趣可无形无言耶。<a id="a-96"></a>应作是说。<a id="a-97"></a>随所生处形言亦尔。</p>
  <p id="a98">云何人趣。<a id="a-99"></a>答人一类伴侣众同分。<a id="a-9A"></a>乃至广说。<a id="a-9B"></a>问何故此趣名末奴沙。<a id="a-9C"></a>答昔有转轮王名曼驮多。<a id="a-9D"></a>告诸人曰。<a id="a-9E"></a>汝等欲有所作应先思惟称量观察。<a id="a-9F"></a>尔时诸人即如王教。<a id="a-9G"></a>欲有所作皆先思惟称量观察。<a id="a-9H"></a>便于种种工巧业处而得善巧。<a id="a-9I"></a>以能用意思惟观察所作事故。<a id="a-9J"></a>名末奴沙。<a id="a-9K"></a>从是以来传立斯号。<a id="a-9L"></a>先未号此末奴沙时。<a id="a-9M"></a>人或相呼以为云颈。<a id="a-9N"></a>或名多罗胫。<a id="a-9O"></a>或名底落迦。<a id="a-9P"></a>或名阿沙荼。<a id="a-9Q"></a>有说。<a id="a-9R"></a>末奴沙者是假名假想。<a id="a-9S"></a>乃至广说。<a id="a-9T"></a>有说。<a id="a-9U"></a>先造作增长下身语意妙行。<a id="a-9V"></a>往彼生彼令彼生相续。<a id="a-9W"></a>故名人趣。<a id="a-9X"></a>有说多憍慢故名人。<a id="a-9Y"></a>以五趣中憍慢多者无如人故。<a id="a-9Z"></a>有说。<a id="a-9a"></a>能寂静意故名人。<a id="a-9b"></a>以五趣中能寂静意无如人者。<a id="a-9c"></a>故契经说。<a id="a-9d"></a>人有三事胜于诸天。<a id="a-9e"></a>一勇猛。<a id="a-9f"></a>二忆念。<a id="a-9g"></a>三梵行勇猛者。<a id="a-9h"></a>谓不见当果而能修诸苦行。<a id="a-9i"></a>忆念者。<a id="a-9j"></a>谓能忆念久时所作。<a id="a-9k"></a>所说等事分明了了。<a id="a-9l"></a>梵行者。<a id="a-9m"></a>谓能初种顺解脱分顺决择分等殊胜善根。<a id="a-9n"></a>及能受持别解脱戒。<a id="a-9o"></a>由此因缘故名人趣。<a id="a-9p"></a>问人住何处。<a id="a-9q"></a>答住四大洲。<a id="a-9r"></a>谓赡部洲。<a id="a-9s"></a>毗提诃洲。<a id="a-9t"></a>瞿陀尼洲。<a id="a-9u"></a>拘卢洲。<a id="a-9v"></a>亦住八中洲。<a id="a-9w"></a>何等为八。<a id="a-9x"></a>谓拘卢洲有二眷属。<a id="a-9y"></a>一矩拉婆洲。<a id="a-9z"></a>二憍拉婆洲。<a id="a-A0"></a>毗提诃洲有二眷属。<a id="a-A1"></a>一提诃洲。<a id="a-A2"></a>二苏提诃洲。<a id="a-A3"></a>瞿陀尼洲有二眷属。<a id="a-A4"></a>一舍搋洲。<a id="a-A5"></a>二嗢怛罗漫怛里拏洲。<a id="a-A6"></a>赡部洲有二眷属。<a id="a-A7"></a>一遮末罗洲。<a id="a-A8"></a>二筏罗遮末逻洲。<a id="a-A9"></a>此八洲中人形短小如此方侏儒。<a id="a-AA"></a>有说。<a id="a-AB"></a>七洲是人所住。<a id="a-AC"></a>遮末罗洲唯罗刹娑居。<a id="a-AD"></a>有说。<a id="a-AE"></a>此所说八即是四大洲之异名。<a id="a-AF"></a>以一一洲皆有二异名故。<a id="a-AG"></a>如是说者。<a id="a-AH"></a>应如初说此八中洲一一复有五百小洲以为眷属。<a id="a-AI"></a>于中或有人住。<a id="a-AJ"></a>或非人住。<a id="a-AK"></a>或有空者。<a id="a-AL"></a>问人趣形貌云何。<a id="a-AM"></a>答其形上立。<a id="a-AN"></a>然赡部洲人面如车箱。<a id="a-AO"></a>毗提诃人面如半月。<a id="a-AP"></a>瞿陀尼人面如满月。<a id="a-AQ"></a>拘卢洲人面如方池。<a id="a-AR"></a>问语言云何。<a id="a-AS"></a>答世界初成时一切皆作圣语。<a id="a-AT"></a>后以饮食时分有情不平等故。<a id="a-AU"></a>及谄诳增上故便有种种语。<a id="a-AV"></a>乃至有不能言者。</p>
  <p id="aAW">云何天趣。<a id="a-AX"></a>答天一类伴侣。<a id="a-AY"></a>乃至广说。<a id="a-AZ"></a>问何故彼趣名天。<a id="a-Aa"></a>答于诸趣中彼趣最胜。<a id="a-Ab"></a>最乐最善最妙最高故名天趣。<a id="a-Ac"></a>有说。<a id="a-Ad"></a>先造作增长上身语意妙行往彼生彼。<a id="a-Ae"></a>令彼生相续故名天趣。<a id="a-Af"></a>有说。<a id="a-Ag"></a>天者是假名假想乃至广说。<a id="a-Ah"></a>有说。<a id="a-Ai"></a>光明增故名天。<a id="a-Aj"></a>以彼自然身光恒照昼夜等故。<a id="a-Ak"></a>声论者说能照故名天。<a id="a-Al"></a>以现胜果照了先时所修因故。<a id="a-Am"></a>复次戏乐故名天。<a id="a-An"></a>以恒游戏受胜乐故。<a id="a-Ao"></a>问诸天住在何处。<a id="a-Ap"></a>答四大王众天住七金山。<a id="a-Aq"></a>及妙高山四层级上。<a id="a-Ar"></a>并日月星中。<a id="a-As"></a>三十三天住妙高山顶。<a id="a-At"></a>夜摩乃至色究竟天。<a id="a-Au"></a>皆在空中密云如地。<a id="a-Av"></a>各有宫殿于中居止。<a id="a-Aw"></a>差别广说如大种蕴。<a id="a-Ax"></a>无色界天无形色故无别住处。<a id="a-Ay"></a>问诸天形相云何。<a id="a-Az"></a>答其形上立。<a id="a-B0"></a>问语言云何。<a id="a-B1"></a>答皆作圣语。</p>
  <p id="aB2">已说五趣一一差别。<a id="a-B3"></a>于彼中有阿素洛今当说。<a id="a-B4"></a>谓有余部立阿素洛为第六趣。<a id="a-B5"></a>彼不应作是说。<a id="a-B6"></a>契经唯说有五趣故。<a id="a-B7"></a>问何故名阿素洛。<a id="a-B8"></a>答素洛是天。<a id="a-B9"></a>彼非天故名阿素洛。<a id="a-BA"></a>复次素洛名端政。<a id="a-BB"></a>彼非端政故名阿素洛。<a id="a-BC"></a>以彼憎嫉诸天令所得身形不端政故。<a id="a-BD"></a>复次素洛名同类。<a id="a-BE"></a>彼先与天相近而住。<a id="a-BF"></a>然类不同故名阿素洛。<a id="a-BG"></a>谓世界初成时诸阿素洛先住苏迷卢顶。<a id="a-BH"></a>后有极光净天寿尽业尽福尽故从彼天殁来生是中。<a id="a-BI"></a>胜妙宫殿自然而出。<a id="a-BJ"></a>诸阿素洛心生嫉恚即便避之。<a id="a-BK"></a>此后复有第二天生彼更移处。<a id="a-BL"></a>如是乃至三十三天遍妙高山顶次第而住。<a id="a-BM"></a>彼极嗔恚即便退下。<a id="a-BN"></a>然诸天众于初生时咸指之言。<a id="a-BO"></a>此非我类此非我类。<a id="a-BP"></a>由斯展转名非同类。<a id="a-BQ"></a>复由生嫉恚故形不端政。<a id="a-BR"></a>即以此故名非端政。<a id="a-BS"></a>问诸阿素洛退住何处。<a id="a-BT"></a>答有说。<a id="a-BU"></a>妙高山中有空缺处如覆宝器。<a id="a-BV"></a>其中有城是彼所住。<a id="a-BW"></a>问何故经说阿素洛云我所住海同一碱味。<a id="a-BX"></a>答彼所部村落住碱海中。<a id="a-BY"></a>而阿素落王住彼山内。<a id="a-BZ"></a>有说。<a id="a-Ba"></a>大碱海中于金轮上有大金台。<a id="a-Bb"></a>高广各五百踰缮那。<a id="a-Bc"></a>台上有城是彼所住。<a id="a-Bd"></a>问若尔何故施设论说内海诸龙见阿素洛军。<a id="a-Be"></a>着金银吠琉璃颇胝迦铠。<a id="a-Bf"></a>执金银等种种器仗。<a id="a-Bg"></a>从阿素洛城出便告诸天耶。<a id="a-Bh"></a>答天以诸龙在金山上而为守逻。<a id="a-Bi"></a>彼时遥见大碱海中阿素洛军从城而出便告天众。<a id="a-Bj"></a>如三十三天有四妙苑。<a id="a-Bk"></a>谓众车粗恶杂林喜林。<a id="a-Bl"></a>阿素洛王亦有四苑。<a id="a-Bm"></a>一名庆悦。<a id="a-Bn"></a>二名欢喜。<a id="a-Bo"></a>三名极喜。<a id="a-Bp"></a>四名可爱。<a id="a-Bq"></a>如三十三天有波利夜怛罗树。<a id="a-Br"></a>阿素洛王亦有质怛罗波吒梨树。<a id="a-Bs"></a>如三十三天帝释为主。<a id="a-Bt"></a>诸阿素洛毗摩质怛罗为主。<a id="a-Bu"></a>问阿素洛其形云何。<a id="a-Bv"></a>答其形上立。<a id="a-Bw"></a>问语言云何。<a id="a-Bx"></a>答皆作圣语。<a id="a-By"></a>问诸阿素洛何趣所摄。<a id="a-Bz"></a>答有说。<a id="a-C0"></a>是天趣摄。<a id="a-C1"></a>问若尔何故不能入正性离生。<a id="a-C2"></a>答谄曲所覆故。<a id="a-C3"></a>其事云何。<a id="a-C4"></a>答彼常疑佛朋党诸天。<a id="a-C5"></a>若佛为其说四念住。<a id="a-C6"></a>彼作是念。<a id="a-C7"></a>佛为我等说四念住。<a id="a-C8"></a>必为诸天说五念住。<a id="a-C9"></a>乃至若佛为说三十七助道法。<a id="a-CA"></a>彼作是念。<a id="a-CB"></a>佛为我等说三十七。<a id="a-CC"></a>必为诸天说三十八。<a id="a-CD"></a>以为如是谄曲心所覆故。<a id="a-CE"></a>不能入正性离生。<a id="a-CF"></a>复次不可以不能入正性离生故便谓恶趣所摄。<a id="a-CG"></a>如诸达絮及篾戾车人亦不能入正性离生。<a id="a-CH"></a>而非恶趣所摄彼亦应尔。<a id="a-CI"></a>如是说者。<a id="a-CJ"></a>是鬼趣摄。<a id="a-CK"></a>问若尔何故经说。<a id="a-CL"></a>帝释语毗摩质怛罗阿素洛王言。<a id="a-CM"></a>汝本是此处天。<a id="a-CN"></a>答帝释应言汝本是此处鬼。<a id="a-CO"></a>而言天者以尊敬妇公故作此爱语。<a id="a-CP"></a>又令设芝闻生欢喜。<a id="a-CQ"></a>问若是鬼者何以与诸天交亲耶。<a id="a-CR"></a>答诸天贪美色故不为族姓。<a id="a-CS"></a>如设芝阿素洛女端政无比。<a id="a-CT"></a>是故帝释纳以为妻。<a id="a-CU"></a>亦如大树紧捺洛王女名为夺意端政无双。<a id="a-CV"></a>虽是傍生趣摄。<a id="a-CW"></a>而苏迷王太子苏达那菩萨求娉为妻此亦如是。<a id="a-CX"></a>问何以复能与天斗战。<a id="a-CY"></a>答亦有劣者与胜者共诤。<a id="a-CZ"></a>如奴与主斗狗与人斗。</p>
  <p id="aCa">问亦有人所承事以为天者。<a id="a-Cb"></a>如筏栗达那神。<a id="a-Cc"></a>旃稚迦神。<a id="a-Cd"></a>旃荼履迦神。<a id="a-Ce"></a>布刺拏跋达罗神。<a id="a-Cf"></a>摩尼跋达罗神。<a id="a-Cg"></a>诃利底神。<a id="a-Ch"></a>末度塞建陀神等。<a id="a-Ci"></a>为是天趣为鬼趣耶。<a id="a-Cj"></a>若是天趣何故夺人精气。<a id="a-Ck"></a>亦断人命受人祠祀。<a id="a-Cl"></a>以诸天观人饮食犹如粪秽。<a id="a-Cm"></a>不应贪餮以为香美故。<a id="a-Cn"></a>若是鬼趣诃利底神所说颂云何通。<a id="a-Co"></a>如说。</p>
  <p id="aCp">可爱汝应默　　嗢怛罗亦然</p>
  <p id="aCq">我若见谛时　　亦令汝等见</p>
  <p id="aCr">末度塞建陀神所说复云何通。<a id="a-Cs"></a>如说。<a id="a-Ct"></a>长者勿怖长者勿怖。<a id="a-Cu"></a>我次前生名末度塞建陀。<a id="a-Cv"></a>与长者常为亲友。<a id="a-Cw"></a>今生四大王众天中。<a id="a-Cx"></a>恒住此始缚迦门上守护人众耶。<a id="a-Cy"></a>答有说。<a id="a-Cz"></a>彼是天趣。<a id="a-D0"></a>问若尔何故夺人精气。<a id="a-D1"></a>亦断人命受人祠祀耶。<a id="a-D2"></a>答彼无是事。<a id="a-D3"></a>但彼所领鬼神有夺人精气等事。<a id="a-D4"></a>如是说者。<a id="a-D5"></a>彼是鬼趣。<a id="a-D6"></a>问诃利底神颂当云何通。<a id="a-D7"></a>答彼于谛愚实不能见。<a id="a-D8"></a>而以深信故发此言。<a id="a-D9"></a>又于尔时闻说四谛起增上慢生见谛想故作是说。<a id="a-DA"></a>问末度塞建陀所说复云何通。<a id="a-DB"></a>答彼于趣愚实不能辩。<a id="a-DC"></a>以自高故说我生天。<a id="a-DD"></a>如今富人向仆隶边自称高贵彼亦如是。<a id="a-DE"></a>又彼承事四大王众天。<a id="a-DF"></a>而以自身摄同所事故作是说。<a id="a-DG"></a>诸依地住神如鸠畔荼药叉逻刹娑羯吒布怛那等皆鬼趣摄。<a id="a-DH"></a>若紧捺落毕舍遮醯卢索迦婆路尼折罗颇勒窭罗等皆傍生趣摄。<a id="a-DI"></a>彼形虽上立而犹有傍生相。<a id="a-DJ"></a>谓或有耳尖。<a id="a-DK"></a>或有戴角。<a id="a-DL"></a>或执险杖。<a id="a-DM"></a>或作诸鸟兽头。<a id="a-DN"></a>或作傍生蹄具。<a id="a-DO"></a>是故皆是傍生趣摄。</p>
  <p id="aDP">此中前四趣唯欲界系故依未至定灭。<a id="a-DQ"></a>天趣依七或未至灭。<a id="a-DR"></a>然天趣九地系。<a id="a-DS"></a>欲界系者依未至定灭。<a id="a-DT"></a>乃至非想非非想处系者依七根本。<a id="a-DU"></a>未至定静虑中间灭然。<a id="a-DV"></a>此中所说定者。<a id="a-DW"></a>有说无漏。<a id="a-DX"></a>有说有漏无漏。<a id="a-DY"></a>如前分别。<a id="a-DZ"></a>所说灭者。<a id="a-Da"></a>若说此依种类灭说者。<a id="a-Db"></a>彼说未至言摄未至定静虑中间上七近分。<a id="a-Dc"></a>于未至定中摄有漏无漏。<a id="a-Dd"></a>依此能灭欲界系。<a id="a-De"></a>乃至非想非非想处系天趣故。<a id="a-Df"></a>若说此依究竟灭说者。<a id="a-Dg"></a>彼说未至言摄未至定。<a id="a-Dh"></a>静虑中间。<a id="a-Di"></a>于未至定中唯摄无漏。<a id="a-Dj"></a>依此能灭非想非非想处系天趣故。<a id="a-Dk"></a>由此故言依七或未至灭。</p>
 </body>
</html>