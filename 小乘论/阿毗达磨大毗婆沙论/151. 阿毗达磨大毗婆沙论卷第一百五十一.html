<!doctype html>
<html id="z3IBVf713i" data-ver="702">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百五十一</h1>
  <h2 id="a2">根蕴第六中等心纳息第四之一</h2>
  <p id="a3">一切有情心。<a id="a-4"></a>当言等起。<a id="a-5"></a>等住。<a id="a-6"></a>等灭耶。<a id="a-7"></a>如是等章。<a id="a-8"></a>及解章义既领会已。<a id="a-9"></a>当广分别。<a id="a-A"></a>问何故作此论。<a id="a-B"></a>答欲令疑者得决定故。<a id="a-C"></a>谓诸有情或有身形广大。<a id="a-D"></a>或有身形狭小。<a id="a-E"></a>身形广大者。<a id="a-F"></a>如大海中有诸有情所得自体其量广大。<a id="a-G"></a>或百踰缮那。<a id="a-H"></a>或二三四五六七百。<a id="a-I"></a>或乃至二十一百踰缮那。<a id="a-J"></a>如曷逻呼阿素洛帝形量广大。<a id="a-K"></a>长十六千踰缮那。<a id="a-L"></a>如色究竟天身量身形狭小者如蚊蚁蠛蠓水醋细虫。<a id="a-M"></a>诸明眼人虽极作意亦不能见。<a id="a-N"></a>勿有生疑。<a id="a-O"></a>身广大者心亦广大。<a id="a-P"></a>身狭小者心亦狭小。<a id="a-Q"></a>欲令此疑得决定故。<a id="a-R"></a>显有情类大种所造色。<a id="a-S"></a>虽有多少而心皆等故作斯论。<a id="a-T"></a>又诸有情或有行动捷速。<a id="a-U"></a>或有行动迟缓。<a id="a-V"></a>行动捷速者。<a id="a-W"></a>如马鹿猫狸等。<a id="a-X"></a>行动迟缓者。<a id="a-Y"></a>如蛴螬蚯蚓等。<a id="a-Z"></a>勿有生疑。<a id="a-a"></a>行动速者心生灭速。<a id="a-b"></a>行动迟者心生灭迟。<a id="a-c"></a>为令此疑得决定故。<a id="a-d"></a>显诸有情虽大种所造色动有迟速。<a id="a-e"></a>而心生灭无不皆等。<a id="a-f"></a>又诸有情或有威仪轻躁。<a id="a-g"></a>犹若风颷觉慧漂转如波上日。<a id="a-h"></a>或有威仪敦重犹如山岳。<a id="a-i"></a>觉慧沉静如密室灯。<a id="a-j"></a>勿有生疑。<a id="a-k"></a>威仪轻躁觉慧漂转者心生灭速。<a id="a-l"></a>威仪敦重觉慧沉静者心生灭迟。<a id="a-m"></a>为令此疑得决定故。<a id="a-n"></a>显诸有情虽威仪有轻重觉慧有浮沉。<a id="a-o"></a>而心无不等生等灭。<a id="a-p"></a>问若诸有情心等生灭。<a id="a-q"></a>何故威仪有轻重觉慧有浮沉耶。<a id="a-r"></a>答有诸有情于多境界有多心起。<a id="a-s"></a>有诸有情于一境界有多心起。<a id="a-t"></a>若诸有情于多境界起多心者。<a id="a-u"></a>则威仪轻躁觉慧漂转。<a id="a-v"></a>若诸有情于一境界起多心者。<a id="a-w"></a>则威仪敦重觉慧沉静。<a id="a-x"></a>由此等缘故作斯论。<a id="a-y"></a>一切有情心当言等起等住等灭耶。<a id="a-z"></a>答如是。<a id="a-10"></a>问为一切有情心等生等灭。<a id="a-11"></a>彼一切一刹那生一刹那灭耶。<a id="a-12"></a>为非一切有情心等生等灭。<a id="a-13"></a>亦非一切一刹那生一刹那灭耶。<a id="a-14"></a>设尔何过。<a id="a-15"></a>若一切有情心等生等灭。<a id="a-16"></a>彼一切一刹那生一刹那灭者。<a id="a-17"></a>有心位可尔。<a id="a-18"></a>无心位云何。<a id="a-19"></a>谓入无想灭尽定时。<a id="a-1A"></a>余有情心亦生亦灭。<a id="a-1B"></a>彼心灭而不生。<a id="a-1C"></a>出无想灭尽定时。<a id="a-1D"></a>余有情心亦灭亦生。<a id="a-1E"></a>彼心生而不灭。<a id="a-1F"></a>住无想灭尽定时。<a id="a-1G"></a>余有情心亦生亦灭。<a id="a-1H"></a>彼心不生不灭。<a id="a-1I"></a>云何可说心生灭等同一刹那。<a id="a-1J"></a>若非一切有情心等生等灭。<a id="a-1K"></a>亦非一刹那生一刹那灭者。<a id="a-1L"></a>此中所说当云何通。<a id="a-1M"></a>谓一切有情心等起住灭。<a id="a-1N"></a>答应作是说。<a id="a-1O"></a>一切有情心等生等灭。<a id="a-1P"></a>彼一切一刹那生一刹那灭。<a id="a-1Q"></a>问有心位可尔。<a id="a-1R"></a>无心位云何。<a id="a-1S"></a>答有心位可尔。<a id="a-1T"></a>无心位亦可尔。<a id="a-1U"></a>谓入无想灭尽定时。<a id="a-1V"></a>如余有情心生彼最初刹那定亦生。<a id="a-1W"></a>如余有情心灭。<a id="a-1X"></a>彼入定心亦灭。<a id="a-1Y"></a>出无想灭尽定时。<a id="a-1Z"></a>如余有情心生。<a id="a-1a"></a>彼出定心亦生。<a id="a-1b"></a>如余有情心灭。<a id="a-1c"></a>彼最后刹那定亦灭。<a id="a-1d"></a>住无想灭尽定时。<a id="a-1e"></a>如余有情心刹那刹那亦生亦灭。<a id="a-1f"></a>彼中间定刹那刹那亦生亦灭。<a id="a-1g"></a>是故有心无心位俱可尔。<a id="a-1h"></a>有余师说非一切有情心等生等灭。<a id="a-1i"></a>亦非一切一刹那生一刹那灭。<a id="a-1j"></a>谓有有情心灭不生。<a id="a-1k"></a>如入无想灭尽定者。<a id="a-1l"></a>或有有情心生不灭。<a id="a-1m"></a>如出无想灭尽定者。<a id="a-1n"></a>或有有情心不生不灭。<a id="a-1o"></a>如住无想灭尽定者。<a id="a-1p"></a>或有有情心亦生亦灭。<a id="a-1q"></a>如住有心位者。<a id="a-1r"></a>问此中所说当云何通。<a id="a-1s"></a>答此依量等而说。<a id="a-1t"></a>勿有谓心或大或小故说一切有情心等。<a id="a-1u"></a>如是说者。<a id="a-1v"></a>一切有情心等起等灭。<a id="a-1w"></a>彼一切一刹那生一刹那灭。<a id="a-1x"></a>以有为法从缘生已皆则灭故。<a id="a-1y"></a>有贪心离贪心当言等起等住等灭耶。<a id="a-1z"></a>答如是。<a id="a-20"></a>有嗔离嗔有痴离痴。<a id="a-21"></a>略散下举。<a id="a-22"></a>小大掉不掉。<a id="a-23"></a>不静静。<a id="a-24"></a>不定定。<a id="a-25"></a>不修修不解脱解脱心。<a id="a-26"></a>当言等起等住等灭耶。<a id="a-27"></a>答如是。<a id="a-28"></a>问何故作此论。<a id="a-29"></a>答诸染污心其性沉重。<a id="a-2A"></a>诸善心其性轻举。<a id="a-2B"></a>勿有生疑。<a id="a-2C"></a>染心生灭迟缓。<a id="a-2D"></a>善心生灭迅速。<a id="a-2E"></a>为令此疑得决定故。<a id="a-2F"></a>显二种心生灭时等故作斯论。<a id="a-2G"></a>由二义故心名有贪。<a id="a-2H"></a>一与贪相应。<a id="a-2I"></a>二为贪所系若唯贪相应故名有贪心。<a id="a-2J"></a>则嗔等相应品。<a id="a-2K"></a>及有漏善无覆无记应名离贪心。<a id="a-2L"></a>然彼亦名有贪心。<a id="a-2M"></a>贪所系故。<a id="a-2N"></a>虽由二义心名有贪。<a id="a-2O"></a>此中但依相应义说无杂乱故。<a id="a-2P"></a>亦由二义心名离贪。<a id="a-2Q"></a>一贪不相应。<a id="a-2R"></a>二是贪对治。<a id="a-2S"></a>若唯贪不相应名离贪心者。<a id="a-2T"></a>则嗔等相应品亦应名离贪心。<a id="a-2U"></a>然彼不应名离贪心有染污故。<a id="a-2V"></a>虽由二义心名离贪。<a id="a-2W"></a>此中但依贪对治说无杂乱故。<a id="a-2X"></a>有嗔离嗔等皆准此知。<a id="a-2Y"></a>是故此中应作是说。<a id="a-2Z"></a>有贪心者。<a id="a-2a"></a>谓贪相应。<a id="a-2b"></a>离贪心者。<a id="a-2c"></a>谓贪对治。<a id="a-2d"></a>有嗔心者谓嗔相应。<a id="a-2e"></a>离嗔心者谓嗔对治。<a id="a-2f"></a>有痴心者谓痴相应。<a id="a-2g"></a>离痴心者谓痴对治。<a id="a-2h"></a>略心者谓善心于境摄录故。<a id="a-2i"></a>散心者谓染心于境纵逸故。<a id="a-2j"></a>健驮罗国诸论师言。<a id="a-2k"></a>眠相应心说名为略。<a id="a-2l"></a>以世尊说眠名心略故。<a id="a-2m"></a>如契经说。<a id="a-2n"></a>云何眠梦。<a id="a-2o"></a>谓眠梦位略聚散心。<a id="a-2p"></a>问云何释通见蕴所说。<a id="a-2q"></a>彼说四智如实知略心。<a id="a-2r"></a>谓法智类智道智世俗智一智如实知散心。<a id="a-2s"></a>谓世俗智。<a id="a-2t"></a>答彼说不应通以违他说而作论故。<a id="a-2u"></a>若欲通者当改彼文。<a id="a-2v"></a>略心散心下心等一智如实知。<a id="a-2w"></a>谓世俗智举心等四智如实知如前说。<a id="a-2x"></a>彼说非理。<a id="a-2y"></a>若如是说则染污眠心。<a id="a-2z"></a>应亦略亦散。<a id="a-30"></a>眠相应故是染污故。<a id="a-31"></a>欲令无如是过。<a id="a-32"></a>是故如前所说为善。<a id="a-33"></a>下心者谓染污心懈怠相应故。<a id="a-34"></a>举心者谓善心精进相应故。<a id="a-35"></a>小心者谓染污心。<a id="a-36"></a>小生所习故。<a id="a-37"></a>大心者谓善心大生所习故。<a id="a-38"></a>问无量有情习诸恶行非诸妙行。<a id="a-39"></a>染心现前非诸善心。<a id="a-3A"></a>云何名染心小生所习。<a id="a-3B"></a>善心大生所习耶。<a id="a-3C"></a>答不以众故立大小名。<a id="a-3D"></a>此中若能修行白法说名为大。<a id="a-3E"></a>余名为小故。<a id="a-3F"></a>三界中唯有一佛而名为大具白法。<a id="a-3G"></a>故余类虽多而名为小。<a id="a-3H"></a>以诸白法不具足故。<a id="a-3I"></a>有说。<a id="a-3J"></a>染心名小。<a id="a-3K"></a>小价得故。<a id="a-3L"></a>谓染污心不由加行不须财宝。<a id="a-3M"></a>但起少许非理作意便相续转如大河流善心名大大价得故。<a id="a-3N"></a>谓诸善心要由加行。<a id="a-3O"></a>及多加行。<a id="a-3P"></a>虽舍百千珍宝有能现前。<a id="a-3Q"></a>或不现前。<a id="a-3R"></a>有说。<a id="a-3S"></a>染心名小。<a id="a-3T"></a>少根相应故。<a id="a-3U"></a>谓诸染心或但一根。<a id="a-3V"></a>或二相应无具三者。<a id="a-3W"></a>善心名大。<a id="a-3X"></a>多根相应故。<a id="a-3Y"></a>谓诸善心皆与三根相应无有阙者。<a id="a-3Z"></a>有说。<a id="a-3a"></a>染心名小。<a id="a-3b"></a>少随转故。<a id="a-3c"></a>谓诸染心唯三蕴随转。<a id="a-3d"></a>善心名大。<a id="a-3e"></a>多随转故。<a id="a-3f"></a>谓诸善心或三蕴或四蕴随转。<a id="a-3g"></a>有说。<a id="a-3h"></a>染心名小。<a id="a-3i"></a>少眷属故。<a id="a-3j"></a>谓诸染心无未来修。<a id="a-3k"></a>善心名大。<a id="a-3l"></a>多眷属故。<a id="a-3m"></a>谓诸善心有未来修。<a id="a-3n"></a>有说。<a id="a-3o"></a>染心名小。<a id="a-3p"></a>少对治故。<a id="a-3q"></a>谓多烦恼相续现前。<a id="a-3r"></a>断少善根后还相续。<a id="a-3s"></a>善心名大。<a id="a-3t"></a>多对治故。<a id="a-3u"></a>如起一念苦法智忍。<a id="a-3v"></a>顿断欲界见苦所断十种随眠令永不起。<a id="a-3w"></a>有说。<a id="a-3x"></a>染心名小。<a id="a-3y"></a>导首劣故。<a id="a-3z"></a>何等名为染心导首。<a id="a-40"></a>谓诸无明。<a id="a-41"></a>如说无明。<a id="a-42"></a>为导首故。<a id="a-43"></a>便起无量恶不善法。<a id="a-44"></a>及能引生无惭无愧。<a id="a-45"></a>犹如商主无眼无足。<a id="a-46"></a>令诸商人所求不遂。<a id="a-47"></a>善心名大。<a id="a-48"></a>导首胜故。<a id="a-49"></a>何等名为善心导首。<a id="a-4A"></a>谓诸慧明。<a id="a-4B"></a>如说慧明为导首故。<a id="a-4C"></a>便起无量诸妙善法。<a id="a-4D"></a>复能引生殊胜惭愧。<a id="a-4E"></a>犹如商主有眼有足。<a id="a-4F"></a>令诸商人所求果遂。<a id="a-4G"></a>有说染心名小。<a id="a-4H"></a>威力小故。<a id="a-4I"></a>善心名大。<a id="a-4J"></a>威力大故。<a id="a-4K"></a>谓无始来所习恶法。<a id="a-4L"></a>善法才起悉令远离。<a id="a-4M"></a>如经多时习无碱想才食盐时彼想皆舍。<a id="a-4N"></a>又如室中多时积闇灯明才至彼闇便除。<a id="a-4O"></a>又善法断恶永令不生。<a id="a-4P"></a>恶法断善后必相续。<a id="a-4Q"></a>由此等缘染心名小善心名大。<a id="a-4R"></a>掉心者。<a id="a-4S"></a>谓染污心掉举相应故。<a id="a-4T"></a>不掉心者。<a id="a-4U"></a>谓善心行舍相应故。<a id="a-4V"></a>不静心者。<a id="a-4W"></a>谓染污心不寂静相应故。<a id="a-4X"></a>一切烦恼皆不寂静性。<a id="a-4Y"></a>静心者。<a id="a-4Z"></a>谓善心寂静相应故。<a id="a-4a"></a>一切善法皆寂静性。<a id="a-4b"></a>不定心者。<a id="a-4c"></a>谓染污心散乱相应故。<a id="a-4d"></a>定心者。<a id="a-4e"></a>谓善心等持相应故。<a id="a-4f"></a>不修心者。<a id="a-4g"></a>谓于得修习修俱不修心。<a id="a-4h"></a>修心者。<a id="a-4i"></a>谓于得修习修随一或俱修心。<a id="a-4j"></a>不解脱心者。<a id="a-4k"></a>谓于自性解脱相续解脱不解脱心。<a id="a-4l"></a>解脱心者。<a id="a-4m"></a>谓于自性解脱。<a id="a-4n"></a>相续解脱。<a id="a-4o"></a>随一或俱解脱心。<a id="a-4p"></a>寿当言随心转不随心转耶。<a id="a-4q"></a>答不随心转。<a id="a-4r"></a>问何故作此论。<a id="a-4s"></a>答欲止他宗显己义故。<a id="a-4t"></a>谓分别论者说寿随心转。<a id="a-4u"></a>问彼何故作是说。<a id="a-4v"></a>依契经故如契经说。<a id="a-4w"></a>寿暖识三和合非不和合。<a id="a-4x"></a>如是三法不可施设离别殊异。<a id="a-4y"></a>由此证知寿随心转。<a id="a-4z"></a>为止彼说显寿不随心转故作斯论。<a id="a-50"></a>问何故寿不随心转。<a id="a-51"></a>答随心转法决定与心一起一住一灭。<a id="a-52"></a>寿非与心决定一起一住一灭故。<a id="a-53"></a>有说。<a id="a-54"></a>随心转法决定与心一果一等流一异熟。<a id="a-55"></a>寿非与心决定一果一等流一异熟故。<a id="a-56"></a>有说。<a id="a-57"></a>随心转法决定与心俱生。<a id="a-58"></a>寿非决定与心俱生故。<a id="a-59"></a>有说。<a id="a-5A"></a>随心转法法尔心若善彼亦善。<a id="a-5B"></a>不善无记亦尔。<a id="a-5C"></a>寿唯无记。<a id="a-5D"></a>若随心转者则无记心现在前时寿可转。<a id="a-5E"></a>善不善心现在前时寿应断故。<a id="a-5F"></a>有说。<a id="a-5G"></a>随心转法。<a id="a-5H"></a>法尔心若欲界系彼亦欲界系。<a id="a-5I"></a>色无色界系不系亦尔。<a id="a-5J"></a>寿唯三界系而随生。<a id="a-5K"></a>此界有此界寿非余。<a id="a-5L"></a>若随心转者则生欲界欲界心现在前时寿可转。<a id="a-5M"></a>色界等心现在前时寿应断。<a id="a-5N"></a>乃至生无色界说亦如是。<a id="a-5O"></a>有说。<a id="a-5P"></a>随心转法法尔心若学彼亦学。<a id="a-5Q"></a>无学非学非无学亦尔。<a id="a-5R"></a>寿唯非学非无学。<a id="a-5S"></a>若随心转者非学非无学心现在前时寿可转。<a id="a-5T"></a>学心无学心现在前时寿应断。<a id="a-5U"></a>有说。<a id="a-5V"></a>随心转法法尔心若见所断。<a id="a-5W"></a>彼亦见所断。<a id="a-5X"></a>修所断不断亦尔。<a id="a-5Y"></a>寿唯修所断。<a id="a-5Z"></a>若随心转者则修所断心现在前时寿可转。<a id="a-5a"></a>见断等心现在前时寿应断。<a id="a-5b"></a>有说。<a id="a-5c"></a>随心转法。<a id="a-5d"></a>法尔心有彼有。<a id="a-5e"></a>心无彼无。<a id="a-5f"></a>若寿随心转者。<a id="a-5g"></a>有心时寿可转。<a id="a-5h"></a>无心时寿应断。<a id="a-5i"></a>则住无想灭尽等至。<a id="a-5j"></a>及生无想心不行时。<a id="a-5k"></a>应名为死无命根故。<a id="a-5l"></a>欲令无如是过。<a id="a-5m"></a>是故寿不随心转。<a id="a-5n"></a>问分别论者所引经云何通。<a id="a-5o"></a>如说寿暖识三和合非不和合。<a id="a-5p"></a>乃至广说。<a id="a-5q"></a>尊者世友说曰。<a id="a-5r"></a>此约一所依一相续说。<a id="a-5s"></a>谓此三法于一所依一相续中皆具可得。<a id="a-5t"></a>不说三法必互随转。<a id="a-5u"></a>若如所说作决定者。<a id="a-5v"></a>应不施设蕴界处异。<a id="a-5w"></a>以彼经言如是三法不可施设离别殊异故。<a id="a-5x"></a>然寿是行蕴法界法处摄。<a id="a-5y"></a>暖是色蕴触界触处摄。<a id="a-5z"></a>识是识蕴七心界意处摄。<a id="a-60"></a>由此不应如文而取。<a id="a-61"></a>又此三法若定和合。<a id="a-62"></a>无色界应有暖。<a id="a-63"></a>非情中应有寿识。<a id="a-64"></a>无想定等应有识现行。<a id="a-65"></a>若许便违圣教正理。<a id="a-66"></a>是故不可随文定取。<a id="a-67"></a>应知此文依容有义说和合等。</p>
  <p id="a68">寿当言随相续转为一起便住耶。<a id="a-69"></a>答若欲界有情不住无想灭尽等至。<a id="a-6A"></a>当言随相续转。<a id="a-6B"></a>若住无想灭尽等至。<a id="a-6C"></a>及色无色界有情。<a id="a-6D"></a>当言一起便住。<a id="a-6E"></a>问何故作此论。<a id="a-6F"></a>答欲止他宗显己义故。<a id="a-6G"></a>谓譬喻者不许有非时命终。<a id="a-6H"></a>所以者何。<a id="a-6I"></a>如契经说。<a id="a-6J"></a>寿终不可救。<a id="a-6K"></a>由此故知无非时死。<a id="a-6L"></a>为止彼意显有非时命终故作斯论。<a id="a-6M"></a>问云何名为随相续转。<a id="a-6N"></a>有说。<a id="a-6O"></a>灾横名为相续。<a id="a-6P"></a>谓生欲界不住无想灭尽等至。<a id="a-6Q"></a>寿随灾横相续而转。<a id="a-6R"></a>所以者何。<a id="a-6S"></a>若有于寿非恒作。<a id="a-6T"></a>非恒转。<a id="a-6U"></a>非受作。<a id="a-6V"></a>非受转。<a id="a-6W"></a>非时行。<a id="a-6X"></a>非处行。<a id="a-6Y"></a>不修梵行食非宜食非量。<a id="a-6Z"></a>生者不熟熟者持之。<a id="a-6a"></a>于宜匪宜。<a id="a-6b"></a>不能观察。<a id="a-6c"></a>不服医药。<a id="a-6d"></a>不用医言。<a id="a-6e"></a>不避灾危。<a id="a-6f"></a>作诸凶戏。<a id="a-6g"></a>由此等故寿便中夭。<a id="a-6h"></a>若有于寿恒作恒转受作受转。<a id="a-6i"></a>时行处行修梵行。<a id="a-6j"></a>食所宜食应量。<a id="a-6k"></a>生者令熟熟者弃之。<a id="a-6l"></a>于宜匪宜能审观察服医药用医言。<a id="a-6m"></a>避灾危远凶戏。<a id="a-6n"></a>由此等故寿不中夭。<a id="a-6o"></a>有说。<a id="a-6p"></a>色身名为相续。<a id="a-6q"></a>谓生欲界不住无想灭尽等至。<a id="a-6r"></a>寿随色身相续而转。<a id="a-6s"></a>所以者何。<a id="a-6t"></a>若身平和寿则无夭。<a id="a-6u"></a>若身损坏寿则中夭。<a id="a-6v"></a>有说。<a id="a-6w"></a>他身名为相续。<a id="a-6x"></a>谓生欲界不住无想灭尽等至。<a id="a-6y"></a>寿随他身相续而转。<a id="a-6z"></a>所以者何。<a id="a-70"></a>若有他身于己寿命不为损害寿便无夭。<a id="a-71"></a>若为损害寿便中夭。<a id="a-72"></a>问云何名为一起便住。<a id="a-73"></a>答随因起已便相续住不随灾横。<a id="a-74"></a>自身他身违害而转。<a id="a-75"></a>谓生欲界现住无想灭尽等至。<a id="a-76"></a>及生上界寿皆不随外缘而转。<a id="a-77"></a>问欲界不入二无心定。<a id="a-78"></a>亦有寿量不随缘转。<a id="a-79"></a>何故不说。<a id="a-7A"></a>答应说而不说者当知此义有余。<a id="a-7B"></a>有说。<a id="a-7C"></a>此中说决定者。<a id="a-7D"></a>谓若住二无心定寿行决定不随缘转。<a id="a-7E"></a>余或随缘是故不说。<a id="a-7F"></a>有说。<a id="a-7G"></a>欲界虽复更有不随缘转。<a id="a-7H"></a>然为显示二定威力故偏说之。</p>
  <p id="a7I">如经说有情所得自体有四种。<a id="a-7J"></a>一有所得自体。<a id="a-7K"></a>可为自害不为他害。<a id="a-7L"></a>二有所得自体。<a id="a-7M"></a>可为他害不为自害。<a id="a-7N"></a>三有所得自体。<a id="a-7O"></a>可为自害亦为他害。<a id="a-7P"></a>四有所得自体。<a id="a-7Q"></a>不为自害亦不他害。<a id="a-7R"></a>云何有情所得自体可为自害不为他害。<a id="a-7S"></a>谓有欲界戏忘诸天。<a id="a-7T"></a>时好严身耽着嬉戏过时疲极失念而死。<a id="a-7U"></a>复有欲界意愤诸天。<a id="a-7V"></a>有时忿恚角眼相视。<a id="a-7W"></a>久愤不胜从彼殒殁。<a id="a-7X"></a>复有一类或龙妙翅。<a id="a-7Y"></a>或鬼及人或复所余。<a id="a-7Z"></a>可为自害非他害者。<a id="a-7a"></a>云何有情所得自体可为他害不为自害谓处卵壳或胎藏中。<a id="a-7b"></a>诸根未满诸根未熟。<a id="a-7c"></a>复有一类或龙妙翅。<a id="a-7d"></a>或鬼及人或复所余。<a id="a-7e"></a>可为他害非自害者。<a id="a-7f"></a>云何有情所得自体可为自害亦为他害谓诸禽兽或龙妙翅。<a id="a-7g"></a>或鬼及人或复所余。<a id="a-7h"></a>可为自害亦他害者。<a id="a-7i"></a>云何所得自体不为自害亦不他害。<a id="a-7j"></a>谓生色无色界一切中有。<a id="a-7k"></a>一切地狱。<a id="a-7l"></a>住无想定灭尽定慈定。<a id="a-7m"></a>随信行随法行。<a id="a-7n"></a>最后有菩萨。<a id="a-7o"></a>菩萨母菩萨处胎时。<a id="a-7p"></a>转轮王轮王母轮王处胎时。<a id="a-7q"></a>王仙佛使佛所记者。<a id="a-7r"></a>如殑耆罗殊底穑迦长者子。<a id="a-7s"></a>嗢怛罗长者子。<a id="a-7t"></a>达弭罗长者子。<a id="a-7u"></a>治奢胜织师子。<a id="a-7v"></a>时缚迦鸠摩罗等。<a id="a-7w"></a>佛所记者。<a id="a-7x"></a>住最后有补特伽罗所作未办。<a id="a-7y"></a>北俱卢洲劫初时人。<a id="a-7z"></a>哀罗伐拏龙王善住龙王。<a id="a-80"></a>琰摩王等。<a id="a-81"></a>及余一类俱不害者。<a id="a-82"></a>是名四种所得自体。<a id="a-83"></a>世尊说有所得自体。<a id="a-84"></a>不为自害亦不他害。<a id="a-85"></a>时尊者舍利子。<a id="a-86"></a>从座而起偏袒一肩。<a id="a-87"></a>右膝着地合掌恭敬。<a id="a-88"></a>而白佛言。<a id="a-89"></a>何等有情所得自体。<a id="a-8A"></a>不为自害亦不他害耶。<a id="a-8B"></a>佛告舍利子。<a id="a-8C"></a>非想非非想处有情。<a id="a-8D"></a>不为自害亦不他害。<a id="a-8E"></a>问因论生论。<a id="a-8F"></a>尊者舍利子于此所问为了知不。<a id="a-8G"></a>若了知者何故复问。<a id="a-8H"></a>若不了知云何得名到究竟声闻。<a id="a-8I"></a>云何世尊不于非田非器而雨法雨。<a id="a-8J"></a>令所说法空无果耶。<a id="a-8K"></a>有说。<a id="a-8L"></a>尊者了知问。<a id="a-8M"></a>若尔何故复问。<a id="a-8N"></a>答亦有知而故问。<a id="a-8O"></a>如毗柰耶说。<a id="a-8P"></a>尔时世尊知而故问为令所说得明了故。<a id="a-8Q"></a>又彼尊者虽自了知。<a id="a-8R"></a>为饶益他是以故问。<a id="a-8S"></a>谓于众会有未了知。<a id="a-8T"></a>无无畏故不能问佛。<a id="a-8U"></a>尊者舍利子成就无畏。<a id="a-8V"></a>为益彼故虽知而问。<a id="a-8W"></a>有说。<a id="a-8X"></a>尊者亦不了知问。<a id="a-8Y"></a>若尔云何得名到究竟声闻答不说不知说已则知斯有何过。<a id="a-8Z"></a>问云何不于非田非器而雨法雨。<a id="a-8a"></a>令所说法空无果耶。<a id="a-8b"></a>答尊者舍利子虽不了知。<a id="a-8c"></a>而于众中有余能知。<a id="a-8d"></a>如慈氏菩萨等故。<a id="a-8e"></a>非无果若无漏慧。<a id="a-8f"></a>虽尔时舍利子胜。<a id="a-8g"></a>若此俗慧则慈氏菩萨胜。<a id="a-8h"></a>故佛一时与慈氏菩萨论世俗谛。<a id="a-8i"></a>舍利子等诸大声闻莫能解了。<a id="a-8j"></a>问下地自体亦有俱非自他所害。<a id="a-8k"></a>何故但说非想非非想处耶。<a id="a-8l"></a>答举后显初故作是说。<a id="a-8m"></a>世尊有处举后显初。<a id="a-8n"></a>如此文等有处举初显后。<a id="a-8o"></a>如说离欲恶不善法。<a id="a-8p"></a>有寻有伺离生喜乐初静虑具足住。<a id="a-8q"></a>如是等。<a id="a-8r"></a>如举后显初举终显始。<a id="a-8s"></a>举出显入举究竟显加行。<a id="a-8t"></a>应知亦尔。<a id="a-8u"></a>有说。<a id="a-8v"></a>下地不定是以不说谓下地有情所得自体。<a id="a-8w"></a>或无灾横如住无想定等。<a id="a-8x"></a>或有灾横如戏忘诸天等。<a id="a-8y"></a>非想非非想处定无灾横是故偏说。<a id="a-8z"></a>有说。<a id="a-90"></a>四静虑三无色中。<a id="a-91"></a>亦有如欲界戏忘死等事。<a id="a-92"></a>非想非非想处都无此事是故偏说。<a id="a-93"></a>有说。<a id="a-94"></a>下地有情皆有烦恼势力增上。<a id="a-95"></a>彼若现前则便夭殁。<a id="a-96"></a>非想非非想处无此烦恼。<a id="a-97"></a>是故世尊但说彼地。<a id="a-98"></a>尊者法救作是释言。<a id="a-99"></a>此中为自所害者。<a id="a-9A"></a>谓为自地对治道所害。<a id="a-9B"></a>为他所害者。<a id="a-9C"></a>谓为上地边对治道所害。<a id="a-9D"></a>初静虑自体为自所害。<a id="a-9E"></a>谓自地圣道为他所害。<a id="a-9F"></a>谓第二静虑边世俗道。<a id="a-9G"></a>乃至无所有自体为自所害。<a id="a-9H"></a>谓自地圣道为他所害。<a id="a-9I"></a>谓非想非非想处边世俗道。<a id="a-9J"></a>非想非非想处自体非自所害。<a id="a-9K"></a>自地无圣道故。<a id="a-9L"></a>亦非他害。<a id="a-9M"></a>无上地边世俗道故。<a id="a-9N"></a>由此但说非想非非想处。<a id="a-9O"></a>所得自体非俱所害。</p>
  <p id="a9P">住无想灭尽等至。<a id="a-9Q"></a>寿当言转为住耶。<a id="a-9R"></a>答当言转。<a id="a-9S"></a>问何故作此论。<a id="a-9T"></a>答为令疑者得决定故。<a id="a-9U"></a>谓住无想灭尽等至诸心心所一切不行。<a id="a-9V"></a>尔时心心所法不起不灭。<a id="a-9W"></a>勿谓此位所有寿行。<a id="a-9X"></a>如心心所亦不起灭但凝然住。<a id="a-9Y"></a>为除此疑显此位寿念念起灭故作斯论。<a id="a-9Z"></a>问云何名转。<a id="a-9a"></a>答刹那刹那起灭相续故名为转。<a id="a-9b"></a>则是迁流非凝住义。<a id="a-9c"></a>如世尊说人寿渐尽如小河水。<a id="a-9d"></a>若诸有情寿起便住。<a id="a-9e"></a>云何知彼寿渐尽耶。<a id="a-9f"></a>答由世尽劫尽故。<a id="a-9g"></a>问何故作此论。<a id="a-9h"></a>答为令疑者得决定故。<a id="a-9i"></a>谓前文说若住无想灭尽等至。<a id="a-9j"></a>及色无色界有情寿。<a id="a-9k"></a>当言一起便住。<a id="a-9l"></a>或谓彼寿一起不灭。<a id="a-9m"></a>为除此疑显彼寿行。<a id="a-9n"></a>离灾横故说一起便住。<a id="a-9o"></a>而实刹那刹那有生有灭。<a id="a-9p"></a>令寿渐尽故作斯论。<a id="a-9q"></a>问五蕴皆渐尽。<a id="a-9r"></a>何独说寿耶。<a id="a-9s"></a>答世尊此中举寿渐尽显五皆有渐尽之义。<a id="a-9t"></a>有说。<a id="a-9u"></a>寿胜佛于此中。<a id="a-9v"></a>举胜显劣故但说寿尽。<a id="a-9w"></a>有说。<a id="a-9x"></a>寿能任持五蕴。<a id="a-9y"></a>若说寿尽当知已说五蕴尽义。<a id="a-9z"></a>有说。<a id="a-A0"></a>寿断众同分亦断。<a id="a-A1"></a>众同分断五蕴亦断。<a id="a-A2"></a>佛随根本。<a id="a-A3"></a>而说故说寿尽。<a id="a-A4"></a>有说。<a id="a-A5"></a>寿量有增有减有盛有衰故佛偏说问诸趣皆有寿渐尽义。<a id="a-A6"></a>何故但说人寿渐尽。<a id="a-A7"></a>答佛于尔时为人说故。<a id="a-A8"></a>有说佛意以人为首。<a id="a-A9"></a>显诸趣中寿皆渐尽。<a id="a-AA"></a>有说。<a id="a-AB"></a>佛是人之同类故。<a id="a-AC"></a>所说法多随顺于人。<a id="a-AD"></a>有说。<a id="a-AE"></a>人寿有极增减盛衰义故。<a id="a-AF"></a>谓劫初时人寿无量。<a id="a-AG"></a>其后渐减至八万岁。<a id="a-AH"></a>后更转减乃至十岁。<a id="a-AI"></a>如是人寿渐尽义明了可知。<a id="a-AJ"></a>余趣不尔故佛偏说。<a id="a-AK"></a>问诸大河水亦有渐尽义。<a id="a-AL"></a>何故但说如小河耶。<a id="a-AM"></a>答大河常流不可知其渐尽。<a id="a-AN"></a>不如诸小河水。<a id="a-AO"></a>有时盈溢如夏雨时。<a id="a-AP"></a>有时干枯如至寒际。<a id="a-AQ"></a>诸有情类寿河亦然。<a id="a-AR"></a>有时盈溢如结生位。<a id="a-AS"></a>有时都尽如舍命时。<a id="a-AT"></a>是故世尊以小河喻。<a id="a-AU"></a>若诸有情寿起便住者。<a id="a-AV"></a>谓住二无心定。<a id="a-AW"></a>及上界有情。<a id="a-AX"></a>世尽劫尽者。<a id="a-AY"></a>有说。<a id="a-AZ"></a>细无常名世尽。<a id="a-Aa"></a>粗无常名劫尽。<a id="a-Ab"></a>有说。<a id="a-Ac"></a>刹那无常名世尽。<a id="a-Ad"></a>一期无常名劫尽。<a id="a-Ae"></a>有说。<a id="a-Af"></a>有情数物无常名世尽。<a id="a-Ag"></a>非有情数物无常名劫尽。<a id="a-Ah"></a>有说。<a id="a-Ai"></a>内法无常名世尽外法无常名劫尽。</p>
  <p id="aAj">入无想定几根灭耶。<a id="a-Ak"></a>乃至广说。<a id="a-Al"></a>问何故作此论。<a id="a-Am"></a>答欲止他宗显己义故。<a id="a-An"></a>谓譬喻者分别论师执。<a id="a-Ao"></a>无想定细心不灭。<a id="a-Ap"></a>彼作是说。<a id="a-Aq"></a>若无想定都无有心。<a id="a-Ar"></a>命根便断应名为死。<a id="a-As"></a>不名在定为止彼意显无想定都无有心。<a id="a-At"></a>有执。<a id="a-Au"></a>此定虽无有心但离欲染则能现起。<a id="a-Av"></a>以界同故。<a id="a-Aw"></a>为遮彼意显无想定离遍净染方能现前。<a id="a-Ax"></a>要以第四静虑为等无间缘故。<a id="a-Ay"></a>由此尊者世友作如是言。<a id="a-Az"></a>云何无想定谓已离遍净染未离上染。<a id="a-B0"></a>出离想作意为先。<a id="a-B1"></a>心心所法灭是名无想定。<a id="a-B2"></a>由此因缘故作斯论。<a id="a-B3"></a>入无想定几根灭答七。<a id="a-B4"></a>谓意舍信等五根。<a id="a-B5"></a>何系心心所灭。<a id="a-B6"></a>答色界系。<a id="a-B7"></a>此依界类总相而说。<a id="a-B8"></a>然唯第四静虑地系。<a id="a-B9"></a>出无想定几根现前。<a id="a-BA"></a>答七。<a id="a-BB"></a>如前说。<a id="a-BC"></a>何系心心所现前答色界系。<a id="a-BD"></a>此亦依界类总相而说。<a id="a-BE"></a>然唯第四静虑地系。<a id="a-BF"></a>由此所说证无想定决定无心。<a id="a-BG"></a>以入定时但说诸根心心所法灭。<a id="a-BH"></a>而不说起。<a id="a-BI"></a>于出定时但说诸根心心所法起。<a id="a-BJ"></a>而不说灭故。</p>
 </body>
</html>