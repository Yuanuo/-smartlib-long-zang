<!doctype html>
<html id="z3IBVah11g" data-ver="894">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第二十五</h1>
  <h2 id="a2">杂蕴第一中补特伽罗纳息第三之三</h2>
  <p id="a3">无明缘行取缘有。<a id="a-4"></a>有何差别。<a id="a-5"></a>答无明缘行者。<a id="a-6"></a>广说如前。<a id="a-7"></a>此业缘。<a id="a-8"></a>世尊说一烦恼。<a id="a-9"></a>谓无明取缘有者。<a id="a-A"></a>广说如前。<a id="a-B"></a>此业缘。<a id="a-C"></a>世尊说一切烦恼。<a id="a-D"></a>谓诸取。<a id="a-E"></a>是谓差别。<a id="a-F"></a>问何故复作此论。<a id="a-G"></a>答前虽说所发业自性差别。<a id="a-H"></a>谓前业在过去生。<a id="a-I"></a>后业在现在生。<a id="a-J"></a>前业已与果。<a id="a-K"></a>后业未与果。<a id="a-L"></a>前业是故。<a id="a-M"></a>后业是新。<a id="a-N"></a>而未说能发缘自性差别。<a id="a-O"></a>今欲说之故作此论。<a id="a-P"></a>问何故过去业缘但说无明。<a id="a-Q"></a>现在业缘说一切烦恼耶。<a id="a-R"></a>答造过去业时。<a id="a-S"></a>于多种事不现见故。<a id="a-T"></a>不可知故。<a id="a-U"></a>但说无明为缘。<a id="a-V"></a>谓于界趣生洲分位依处加行等起相续所缘。<a id="a-W"></a>皆不可知。<a id="a-X"></a>界者三界。<a id="a-Y"></a>不知过去于何界造此业。<a id="a-Z"></a>趣者五趣。<a id="a-a"></a>不知过去于何趣造此业。<a id="a-b"></a>生者四生。<a id="a-c"></a>不知过去于何生造此业。<a id="a-d"></a>洲者四洲。<a id="a-e"></a>不知过去于何洲造此业。<a id="a-f"></a>分位者。<a id="a-g"></a>羯剌蓝等十种分位。<a id="a-h"></a>不知过去于何分位造此业。<a id="a-i"></a>依处者。<a id="a-j"></a>十善不善业道依处。<a id="a-k"></a>不知过去于何依处造此业。<a id="a-l"></a>加行者。<a id="a-m"></a>有情数非有情数所起加行。<a id="a-n"></a>不知过去由何加行造此业。<a id="a-o"></a>等起者。<a id="a-p"></a>贪嗔痴等。<a id="a-q"></a>不知过去由何等起造此业。<a id="a-r"></a>相续者。<a id="a-s"></a>男女等。<a id="a-t"></a>不知过去依何相续造此业。<a id="a-u"></a>所缘者。<a id="a-v"></a>过去未来现在。<a id="a-w"></a>或色声香味触法。<a id="a-x"></a>不知过去心缘何等造此业。<a id="a-y"></a>虽不现见亦不可知。<a id="a-z"></a>而发业位皆有无明故。<a id="a-10"></a>总说彼无明为缘。<a id="a-11"></a>造现在业时于多种事。<a id="a-12"></a>皆现见故皆可知故。<a id="a-13"></a>具说一切烦恼为缘。<a id="a-14"></a>复次过去业。<a id="a-15"></a>已衰朽。<a id="a-16"></a>已受用。<a id="a-17"></a>已与果。<a id="a-18"></a>是故业。<a id="a-19"></a>无势用。<a id="a-1A"></a>不明了故。<a id="a-1B"></a>但说无明为缘。<a id="a-1C"></a>现在业。<a id="a-1D"></a>未衰朽。<a id="a-1E"></a>未受用。<a id="a-1F"></a>未与果。<a id="a-1G"></a>是新业。<a id="a-1H"></a>有势用。<a id="a-1I"></a>极明了故。<a id="a-1J"></a>说一切烦恼为缘。<a id="a-1K"></a>复次过去业微细难觉。<a id="a-1L"></a>若自若他俱不现见。<a id="a-1M"></a>不知何等烦恼所发。<a id="a-1N"></a>然烦恼起必有无明。<a id="a-1O"></a>是故但说无明为缘。<a id="a-1P"></a>现在业粗显易觉若自若他俱能现见。<a id="a-1Q"></a>知是彼彼烦恼所发。<a id="a-1R"></a>故说一切烦恼为缘。<a id="a-1S"></a>复次过去业性不猛利。<a id="a-1T"></a>其相暗昧顺无明故但说无明为缘。<a id="a-1U"></a>现在业性猛利。<a id="a-1V"></a>其相明显顺诸取故。<a id="a-1W"></a>具说一切烦恼为缘。<a id="a-1X"></a>问阿罗汉所造业。<a id="a-1Y"></a>为名无明缘行。<a id="a-1Z"></a>为名取缘有耶。<a id="a-1a"></a>答不名无明缘行。<a id="a-1b"></a>亦不名取缘有。<a id="a-1c"></a>彼无无明亦无取故。<a id="a-1d"></a>然彼业已与果者。<a id="a-1e"></a>当知摄在行支分中。<a id="a-1f"></a>未与果者。<a id="a-1g"></a>当知摄在有支分中。<a id="a-1h"></a>是彼类故。<a id="a-1i"></a>然非十二有支所摄。</p>
  <p id="a1j">颇有行缘无明不缘明耶。<a id="a-1k"></a>乃至广说。<a id="a-1l"></a>问何故此中因明无明而作论耶。<a id="a-1m"></a>答是作论者意欲尔故。<a id="a-1n"></a>乃至广说。<a id="a-1o"></a>复次此二俱是根本法故。<a id="a-1p"></a>谓杂染品法无明为根本。<a id="a-1q"></a>清净品法明为根本。<a id="a-1r"></a>复次此二俱是上首法故。<a id="a-1s"></a>如说。<a id="a-1t"></a>无明为上首。<a id="a-1u"></a>无明为前相。<a id="a-1v"></a>生无量种恶不善法。<a id="a-1w"></a>及起此类无惭无愧。<a id="a-1x"></a>明为上首。<a id="a-1y"></a>明为前相。<a id="a-1z"></a>生无量种清净善法。<a id="a-20"></a>及起此类增上惭愧。<a id="a-21"></a>复次明与无明近相治故。<a id="a-22"></a>谓无明是明近对治。<a id="a-23"></a>明是无明近对治。<a id="a-24"></a>复次明与无明互相违故。<a id="a-25"></a>谓无明违明明违无明。<a id="a-26"></a>复次明与无明互不相摄。<a id="a-27"></a>而所缘境互相摄故。<a id="a-28"></a>谓俱缘四圣谛俱缘有漏无漏。<a id="a-29"></a>俱缘有为无为故。<a id="a-2A"></a>然诸行名义有宽狭。<a id="a-2B"></a>如说无明缘行。<a id="a-2C"></a>阿毗达磨诸论师言。<a id="a-2D"></a>此中意说分位缘起。<a id="a-2E"></a>故此行声说五取蕴。<a id="a-2F"></a>尊者妙音说。<a id="a-2G"></a>此行声唯说诸业。<a id="a-2H"></a>如说。<a id="a-2I"></a>造作有损害行。<a id="a-2J"></a>彼行声说不善业。<a id="a-2K"></a>如说。<a id="a-2L"></a>造作无损害行。<a id="a-2M"></a>彼行声说善业。<a id="a-2N"></a>如说。<a id="a-2O"></a>造作诸有为行。<a id="a-2P"></a>彼行声唯说思。<a id="a-2Q"></a>如说。<a id="a-2R"></a>色心心所法。<a id="a-2S"></a>心不相应行。<a id="a-2T"></a>无为。<a id="a-2U"></a>彼行声说不相应行蕴。<a id="a-2V"></a>如说。<a id="a-2W"></a>色受想行识蕴。<a id="a-2X"></a>彼行声总说相应不相应行蕴。<a id="a-2Y"></a>如说色受想行识取蕴。<a id="a-2Z"></a>彼行声唯说有漏相应不相应行蕴。<a id="a-2a"></a>如说。<a id="a-2b"></a>身语意行。<a id="a-2c"></a>彼身行声说入出息。<a id="a-2d"></a>语行声说寻伺。<a id="a-2e"></a>意行声说想思。<a id="a-2f"></a>故彼行声说一蕴全。<a id="a-2g"></a>二蕴少分。<a id="a-2h"></a>如说。<a id="a-2i"></a>有罪福不动行。<a id="a-2j"></a>彼行声说有漏善不善业。<a id="a-2k"></a>如说。<a id="a-2l"></a>于诸行中有五过患。<a id="a-2m"></a>有怖有畏有苦触。<a id="a-2n"></a>无我我所。<a id="a-2o"></a>诸有智者不见此行。<a id="a-2p"></a>能离诸行。<a id="a-2q"></a>有说。<a id="a-2r"></a>彼行声说不善法。<a id="a-2s"></a>以说彼行有怖有畏有苦触故。<a id="a-2t"></a>有说。<a id="a-2u"></a>彼行声说五取蕴。<a id="a-2v"></a>以说彼行无我我所。<a id="a-2w"></a>诸有智者不见此行能离诸行故。<a id="a-2x"></a>如说。<a id="a-2y"></a>诸行无常有生灭法。<a id="a-2z"></a>有说。<a id="a-30"></a>彼行声说一切有为法。<a id="a-31"></a>第三句说由生灭故。<a id="a-32"></a>有说。<a id="a-33"></a>彼行声但说五取蕴。<a id="a-34"></a>第四句说彼寂为乐以寂乐名唯显择灭非无漏法有择灭故。<a id="a-35"></a>如说。<a id="a-36"></a>有罪行无罪行。<a id="a-37"></a>彼行声说善不善业。<a id="a-38"></a>如说。<a id="a-39"></a>三妙行三恶行。<a id="a-3A"></a>彼行声说善不善业。<a id="a-3B"></a>及贪嗔邪见。<a id="a-3C"></a>无贪无嗔正见。<a id="a-3D"></a>如说。<a id="a-3E"></a>一切行无常。<a id="a-3F"></a>一切法无我。<a id="a-3G"></a>涅槃寂静。<a id="a-3H"></a>彼行声说一切有为法。<a id="a-3I"></a>此中行声亦说一切有为法。<a id="a-3J"></a>以明无明俱为缘故。</p>
  <p id="a3K">颇有行缘无明不缘明耶。<a id="a-3L"></a>答无何以故无。<a id="a-3M"></a>如是行唯以无明为缘非明故。<a id="a-3N"></a>颇有行缘明不缘无明耶。<a id="a-3O"></a>答无。<a id="a-3P"></a>何以故无。<a id="a-3Q"></a>如是行唯以明为缘非无明故。<a id="a-3R"></a>颇有行缘无明亦缘明耶。<a id="a-3S"></a>答有。<a id="a-3T"></a>何以故。<a id="a-3U"></a>诸行种类有十一种。<a id="a-3V"></a>欲界有四。<a id="a-3W"></a>谓善。<a id="a-3X"></a>不善。<a id="a-3Y"></a>有覆无记。<a id="a-3Z"></a>无覆无记。<a id="a-3a"></a>色界有三。<a id="a-3b"></a>谓善。<a id="a-3c"></a>有覆无记。<a id="a-3d"></a>无覆无记。<a id="a-3e"></a>无色界有三。<a id="a-3f"></a>如色界说。<a id="a-3g"></a>及无漏行为十一种。<a id="a-3h"></a>此中欲界善行。<a id="a-3i"></a>明与无明俱非其因。<a id="a-3j"></a>但作三缘。<a id="a-3k"></a>谓等无间。<a id="a-3l"></a>所缘。<a id="a-3m"></a>增上。<a id="a-3n"></a>不善行。<a id="a-3o"></a>以无明为四因。<a id="a-3p"></a>谓相应。<a id="a-3q"></a>俱有。<a id="a-3r"></a>同类。<a id="a-3s"></a>遍行。<a id="a-3t"></a>亦作四缘。<a id="a-3u"></a>明非其因但作二缘。<a id="a-3v"></a>谓所缘增上。<a id="a-3w"></a>欲界有覆无记行。<a id="a-3x"></a>以无明为四因如前说。<a id="a-3y"></a>亦作四缘明非其因。<a id="a-3z"></a>但作一缘谓增上。<a id="a-40"></a>欲界无覆无记行。<a id="a-41"></a>除无明异熟。<a id="a-42"></a>无明非其因。<a id="a-43"></a>但作三缘。<a id="a-44"></a>谓除因缘。<a id="a-45"></a>明非其因。<a id="a-46"></a>但作一缘谓增上缘。<a id="a-47"></a>无明异熟以无明为一因。<a id="a-48"></a>谓异熟因。<a id="a-49"></a>但作三缘谓除所缘。<a id="a-4A"></a>无明异熟非意地故。<a id="a-4B"></a>明非其因。<a id="a-4C"></a>但作一缘谓增上缘。<a id="a-4D"></a>色界善行。<a id="a-4E"></a>明与无明俱非其因。<a id="a-4F"></a>但作三缘。<a id="a-4G"></a>谓除因缘。<a id="a-4H"></a>色界有覆无记行。<a id="a-4I"></a>以无明为四因。<a id="a-4J"></a>谓相应俱有同类遍行。<a id="a-4K"></a>亦作四缘。<a id="a-4L"></a>明非其因。<a id="a-4M"></a>但作二缘。<a id="a-4N"></a>谓所缘增上。<a id="a-4O"></a>色界无覆无记行。<a id="a-4P"></a>无明非其因。<a id="a-4Q"></a>但作三缘。<a id="a-4R"></a>谓除因缘。<a id="a-4S"></a>明非其因。<a id="a-4T"></a>但作一缘谓增上缘。<a id="a-4U"></a>如说。<a id="a-4V"></a>色界三行。<a id="a-4W"></a>无色界三行说亦尔。<a id="a-4X"></a>无漏行除初明及彼俱得无明非其因。<a id="a-4Y"></a>但作二缘谓所缘增上。<a id="a-4Z"></a>以明为三因。<a id="a-4a"></a>谓相应俱有同类。<a id="a-4b"></a>亦作四缘。<a id="a-4c"></a>初明无明非其因。<a id="a-4d"></a>但作二缘谓所缘增上。<a id="a-4e"></a>明亦非其因。<a id="a-4f"></a>但作一缘谓增上缘。<a id="a-4g"></a>初明俱得明无明俱非其因。<a id="a-4h"></a>但作一缘谓增上缘。<a id="a-4i"></a>是谓此处略毗婆沙。<a id="a-4j"></a>故一切行皆得以明无明为缘理善成立。<a id="a-4k"></a>以增上缘无不遍故。</p>
  <p id="a4l">颇有行不缘无明亦不缘明耶。<a id="a-4m"></a>答无。<a id="a-4n"></a>所以者何。<a id="a-4o"></a>无一有情从久远来。<a id="a-4p"></a>不于圣道谤言非道。<a id="a-4q"></a>先谤道已。<a id="a-4r"></a>彼于后时造作增长感大地业。<a id="a-4s"></a>或于后时造作增长感小王业。<a id="a-4t"></a>或于后时造作增长感大王业。<a id="a-4u"></a>或于后时造作增长转轮王业由此因。<a id="a-4v"></a>由此缘由彼圣道展转感得大地所有城邑聚落人非人畜。<a id="a-4w"></a>谷稼药草树木丛林。<a id="a-4x"></a>增长滋茂。<a id="a-4y"></a>如是前心四缘于后心但为一增上缘。<a id="a-4z"></a>此中正说无漏圣道谤道邪见。<a id="a-50"></a>于诸有漏善业及果皆能作缘。<a id="a-51"></a>显一切行无有不缘明无明者。<a id="a-52"></a>以增上缘展转相望无不有故。<a id="a-53"></a>感大地业者。<a id="a-54"></a>谓能感得大地山林河海园苑药草等物。<a id="a-55"></a>于彼自在统领受用。<a id="a-56"></a>感小王业者。<a id="a-57"></a>谓能感据堡坞王位。<a id="a-58"></a>感大王业者。<a id="a-59"></a>谓能感据川原王位。<a id="a-5A"></a>转轮王业者。<a id="a-5B"></a>谓能感据一主地等力轮等位。<a id="a-5C"></a>如屈厦拏没鲁茶至那天子等。<a id="a-5D"></a>复次感小王业者。<a id="a-5E"></a>谓能感据川原王位。<a id="a-5F"></a>感大王业者。<a id="a-5G"></a>谓能感据一主地位。<a id="a-5H"></a>如屈厦拏没鲁茶等。<a id="a-5I"></a>转轮王业者。<a id="a-5J"></a>谓能感据一洲等位。<a id="a-5K"></a>复次感小王业者。<a id="a-5L"></a>谓能感据一主地位。<a id="a-5M"></a>感大王业者。<a id="a-5N"></a>谓能感据一洲王位。<a id="a-5O"></a>转轮王业者。<a id="a-5P"></a>谓能感据二洲等位。<a id="a-5Q"></a>复次感小王业者。<a id="a-5R"></a>谓能感据一洲王位。<a id="a-5S"></a>感大王业者。<a id="a-5T"></a>谓能感据二三洲位。<a id="a-5U"></a>转轮王业者。<a id="a-5V"></a>谓能感据四洲王位。<a id="a-5W"></a>有作是说。<a id="a-5X"></a>感小王业者。<a id="a-5Y"></a>谓能感据转轮圣王所使王位。<a id="a-5Z"></a>感大王业者。<a id="a-5a"></a>谓能感得转轮王太子位。<a id="a-5b"></a>转轮王业者。<a id="a-5c"></a>谓能感得转轮王位。<a id="a-5d"></a>有余师说。<a id="a-5e"></a>感小王业者。<a id="a-5f"></a>谓能感得轮王太子未灌顶位。<a id="a-5g"></a>感大王业者。<a id="a-5h"></a>谓能感得轮王太子已灌顶位。<a id="a-5i"></a>转轮王业者。<a id="a-5j"></a>谓能感得转轮王位。<a id="a-5k"></a>由此因者。<a id="a-5l"></a>谓由此所造善业。<a id="a-5m"></a>由此缘者。<a id="a-5n"></a>谓由此谤道邪见。<a id="a-5o"></a>由彼圣道者。<a id="a-5p"></a>谓由彼所谤圣道。<a id="a-5q"></a>由此因缘及彼圣道。<a id="a-5r"></a>展转感得大地所有有情无情内外异熟及增上果。<a id="a-5s"></a>其事云何。<a id="a-5t"></a>如诸外道厌世增减。<a id="a-5u"></a>复厌世间怨憎会苦爱别离苦。<a id="a-5v"></a>在家迫迮犹如牢狱。<a id="a-5w"></a>而便出家。<a id="a-5x"></a>既出家已。<a id="a-5y"></a>为解脱故。<a id="a-5z"></a>受持种种非理苦行。<a id="a-60"></a>执为清净能证解脱。<a id="a-61"></a>如如依止苦行邪道。<a id="a-62"></a>如是如是圣道转远。<a id="a-63"></a>远圣道故不证解脱。<a id="a-64"></a>便作是念。<a id="a-65"></a>虽有解脱而无圣道。<a id="a-66"></a>若当有者我何不得。<a id="a-67"></a>我修如是难行苦行。<a id="a-68"></a>经久不得故知无道。<a id="a-69"></a>既谤道已舍所受持。<a id="a-6A"></a>作是思惟。<a id="a-6B"></a>修福业者。<a id="a-6C"></a>尚于生死不得如意自在快乐。<a id="a-6D"></a>况不修福。<a id="a-6E"></a>既思惟已。<a id="a-6F"></a>种种方便求诸财宝。<a id="a-6G"></a>设大施会因发愿言。<a id="a-6H"></a>愿我此福。<a id="a-6I"></a>能感大地内外物等。<a id="a-6J"></a>得作小王。<a id="a-6K"></a>或作大王或作轮王。<a id="a-6L"></a>统摄自在随其所愿皆得果遂。<a id="a-6M"></a>又如内道厌患世间寿命财位或增或减。<a id="a-6N"></a>又厌世间怨憎会苦爱别离苦。<a id="a-6O"></a>在家迫迮犹如牢狱。<a id="a-6P"></a>流转生死受诸剧苦。<a id="a-6Q"></a>为解脱故而便出家。<a id="a-6R"></a>既出家已。<a id="a-6S"></a>少欲喜足精勤苦行。<a id="a-6T"></a>初夜后夜曾不睡眠。<a id="a-6U"></a>依止山岩受小大七。<a id="a-6V"></a>结跏趺坐端身静虑。<a id="a-6W"></a>始从日没至日出时。<a id="a-6X"></a>专注思惟所受定相。<a id="a-6Y"></a>炽然精进经历多时。<a id="a-6Z"></a>由二因缘不得圣道。<a id="a-6a"></a>一善根未熟。<a id="a-6b"></a>二起邪加行。<a id="a-6c"></a>善根未熟者。<a id="a-6d"></a>谓依佛法极速三生。<a id="a-6e"></a>方得解脱。<a id="a-6f"></a>第一生中种解脱分。<a id="a-6g"></a>第二生中修令成熟。<a id="a-6h"></a>第三生中既成熟已。<a id="a-6i"></a>引起圣道能证解脱。<a id="a-6j"></a>彼先未种解脱分善。<a id="a-6k"></a>故此生中善根未熟。<a id="a-6l"></a>起邪加行者。<a id="a-6m"></a>谓彼受持颠倒对治。<a id="a-6n"></a>以是事故不得圣道。<a id="a-6o"></a>便作是念。<a id="a-6p"></a>虽有解脱而无圣道。<a id="a-6q"></a>若当有者我何不得。<a id="a-6r"></a>我修如是精进苦行。<a id="a-6s"></a>经久不得故知无道。<a id="a-6t"></a>既谤道已舍所受持。<a id="a-6u"></a>作是思惟。<a id="a-6v"></a>修福业者。<a id="a-6w"></a>尚于生死不得如意自在快乐。<a id="a-6x"></a>况不修福。<a id="a-6y"></a>既思惟已。<a id="a-6z"></a>种种方便求诸财宝。<a id="a-70"></a>设大施会供侍病者敬养有德自作教他。<a id="a-71"></a>见作随喜。<a id="a-72"></a>修诸福业炽然无倦。<a id="a-73"></a>因斯发愿。<a id="a-74"></a>愿我此福能感大地内外物等。<a id="a-75"></a>得作小王。<a id="a-76"></a>或作大王或作轮王。<a id="a-77"></a>统摄自在随其所愿皆得果遂。<a id="a-78"></a>既居王位以法治国。<a id="a-79"></a>令内外物皆悉滋茂。<a id="a-7A"></a>若无圣道谤道邪见无由得生。<a id="a-7B"></a>故彼圣道为此邪见近增上缘。<a id="a-7C"></a>若无邪见施俱善心无由得起。<a id="a-7D"></a>故染污法为不染污近增上缘。<a id="a-7E"></a>若无施福不得王位。<a id="a-7F"></a>若无王位诸内外物无由滋长。<a id="a-7G"></a>故有情数为诸外物近增上缘。<a id="a-7H"></a>如是前心四缘者。<a id="a-7I"></a>谓邪见俱心具有四缘。<a id="a-7J"></a>彼相应俱有法等是彼因缘。<a id="a-7K"></a>疑等是彼等无间缘。<a id="a-7L"></a>圣道是彼所缘缘。<a id="a-7M"></a>除彼自体。<a id="a-7N"></a>余一切法皆是彼增上缘。<a id="a-7O"></a>于后心但为一增上缘者。<a id="a-7P"></a>谓前心四缘与后施俱心但为一增上缘。<a id="a-7Q"></a>问后施俱心亦有四缘。<a id="a-7R"></a>因缘者。<a id="a-7S"></a>谓彼相应俱有法等。<a id="a-7T"></a>等无间缘者。<a id="a-7U"></a>谓次彼前心心所法。<a id="a-7V"></a>所缘缘者。<a id="a-7W"></a>谓所舍物及受施者。<a id="a-7X"></a>增上缘者。<a id="a-7Y"></a>谓除彼自体。<a id="a-7Z"></a>余一切法。<a id="a-7a"></a>如是后心四缘于前心亦为一增上缘。<a id="a-7b"></a>此中何故不说。<a id="a-7c"></a>答亦应说而不说者。<a id="a-7d"></a>应知此是有余之说。<a id="a-7e"></a>有作是说。<a id="a-7f"></a>以前类后其义可知。<a id="a-7g"></a>故不复说。<a id="a-7h"></a>有余师说。<a id="a-7i"></a>前心于后为缘义顺。<a id="a-7j"></a>非后于前。<a id="a-7k"></a>是故不说。<a id="a-7l"></a>问后心四缘皆入前心四缘中摄。<a id="a-7m"></a>彼增上缘。<a id="a-7n"></a>除自摄余一切法故。<a id="a-7o"></a>何缘乃说前心四缘与后心作一增上缘。<a id="a-7p"></a>答此中应说。<a id="a-7q"></a>前心四缘亦与后心具作四缘。<a id="a-7r"></a>而但说作一增上者。<a id="a-7s"></a>应知此说近增上缘。<a id="a-7t"></a>谓前邪见近增上缘不入后心。<a id="a-7u"></a>前三缘摄后心所有。<a id="a-7v"></a>近增上缘不入前心。<a id="a-7w"></a>前三缘摄如余处说。<a id="a-7x"></a>眼识四缘。<a id="a-7y"></a>谓彼相应俱有诸法是彼因缘。<a id="a-7z"></a>次彼前灭心心所法是彼等无间缘。<a id="a-80"></a>色是彼所缘缘。<a id="a-81"></a>眼是彼增上缘。<a id="a-82"></a>如彼唯说近增上缘。<a id="a-83"></a>此亦应尔。<a id="a-84"></a>故无有失。<a id="a-85"></a>有作是说。<a id="a-86"></a>前邪见心增上缘内。<a id="a-87"></a>理实具有后心四缘。<a id="a-88"></a>然增上缘其义宽遍一切处有。<a id="a-89"></a>是故偏说。<a id="a-8A"></a>问若尔后心亦是前心增上缘摄。<a id="a-8B"></a>既说前心四缘于后为增上缘。<a id="a-8C"></a>是则自体应与自体为增上缘。<a id="a-8D"></a>便违宗义。<a id="a-8E"></a>答此中应说前心四缘于后但作一增上缘。<a id="a-8F"></a>除其自性。<a id="a-8G"></a>而不说者先已说故。<a id="a-8H"></a>谓前品中已说诸识。<a id="a-8I"></a>除其自性。<a id="a-8J"></a>余一切法为能作因故不复说。<a id="a-8K"></a>若于余论余蕴余日所说语言尚可为证。<a id="a-8L"></a>况于此论此蕴此日次前品说而不为证。<a id="a-8M"></a>有说。<a id="a-8N"></a>此中说近增上故无有失。</p>
  <p id="a8O">复次若依因缘说者。<a id="a-8P"></a>此中依言显所约义。<a id="a-8Q"></a>谓约因缘而作论者得有三句。<a id="a-8R"></a>前约四缘而作论故但有俱句。<a id="a-8S"></a>颇有行缘无明不缘明耶。<a id="a-8T"></a>答有。<a id="a-8U"></a>谓无明异熟及染污行。<a id="a-8V"></a>此中无明异熟以无明为一因。<a id="a-8W"></a>谓异熟因。<a id="a-8X"></a>明非其因。<a id="a-8Y"></a>染污行以无明为四因。<a id="a-8Z"></a>谓相应俱有同类遍行。<a id="a-8a"></a>明非其因。<a id="a-8b"></a>颇有行缘明不缘无明耶。<a id="a-8c"></a>答有。<a id="a-8d"></a>谓除初明。<a id="a-8e"></a>诸余无漏行。<a id="a-8f"></a>谓余无漏行以明为三因。<a id="a-8g"></a>谓相应俱有同类因。<a id="a-8h"></a>无明非其因颇有行缘无明亦缘明耶。<a id="a-8i"></a>答无。<a id="a-8j"></a>何以故。<a id="a-8k"></a>明与无明相去远故。<a id="a-8l"></a>必无一行以二为因。<a id="a-8m"></a>如有颂言。</p>
  <p id="a8n">虚空大地相去远　　海彼此岸亦复远</p>
  <p id="a8o">日出没处斯亦远　　正法邪法远中远</p>
  <p id="a8p">颇有行不缘无明亦不缘明耶。<a id="a-8q"></a>答有。<a id="a-8r"></a>谓除无明异熟。<a id="a-8s"></a>诸余无覆无记行。<a id="a-8t"></a>及初明善有漏行。<a id="a-8u"></a>问此中所除无明异熟何者是耶。<a id="a-8v"></a>答谓欲界三十四随眠。<a id="a-8w"></a>及彼相应俱有生等所感异熟。<a id="a-8x"></a>如是名为无明异熟。<a id="a-8y"></a>有作是说。<a id="a-8z"></a>欲界三十四不善随眠得所感异熟。<a id="a-90"></a>亦名无明异熟。<a id="a-91"></a>得与所得同一果故。<a id="a-92"></a>有余师说。<a id="a-93"></a>不善身语业所感异熟。<a id="a-94"></a>亦名无明异熟。<a id="a-95"></a>能起所起同一果故。<a id="a-96"></a>评曰。<a id="a-97"></a>二俱非理能得所得能起所起。<a id="a-98"></a>展转相望非俱有因故。<a id="a-99"></a>不同一果故。<a id="a-9A"></a>随眠得及身语业所感异熟。<a id="a-9B"></a>非无明异熟。<a id="a-9C"></a>是故初说于理为善。<a id="a-9D"></a>诸余无覆无记行者。<a id="a-9E"></a>谓一切善法异熟一切不善身语业及彼生等异熟。<a id="a-9F"></a>一切不善得及彼生等异熟。<a id="a-9G"></a>一切长养色及彼诸得生等。<a id="a-9H"></a>一切等流法。<a id="a-9I"></a>及彼诸得生等。<a id="a-9J"></a>一切威仪路工巧处通果心相应俱有法。<a id="a-9K"></a>及所起身语业诸得生等。<a id="a-9L"></a>如是诸行明与无明俱非其因。<a id="a-9M"></a>然非无因。<a id="a-9N"></a>谓或有四因。<a id="a-9O"></a>或有三因。<a id="a-9P"></a>或有二因。<a id="a-9Q"></a>如理应说。<a id="a-9R"></a>初明者谓现行苦法智忍。<a id="a-9S"></a>无明非其因无漏性故。<a id="a-9T"></a>明亦非其因。<a id="a-9U"></a>若俱若前。<a id="a-9V"></a>俱无明故。<a id="a-9W"></a>然非无因彼有相应俱有因故。<a id="a-9X"></a>问初明俱得亦明无明俱非其因。<a id="a-9Y"></a>然非无因。<a id="a-9Z"></a>彼俱生等能与彼为俱有因故。<a id="a-9a"></a>此第四句何故不说。<a id="a-9b"></a>前第二句何故不除。<a id="a-9c"></a>答此亦应说。<a id="a-9d"></a>前亦应除。<a id="a-9e"></a>而不尔者是有余说。<a id="a-9f"></a>有作是说。<a id="a-9g"></a>此已摄在第二句中。<a id="a-9h"></a>是苦法忍俱有法故。<a id="a-9i"></a>彼不应作是说。<a id="a-9j"></a>得与所得非俱有因。<a id="a-9k"></a>前已说故前说为善。<a id="a-9l"></a>依如是义有问答言。<a id="a-9m"></a>颇有一刹那顷有二十四得。<a id="a-9n"></a>与苦法智忍俱生。<a id="a-9o"></a>是苦法智忍种类。<a id="a-9p"></a>而与苦法智忍互无因义耶。<a id="a-9q"></a>答有。<a id="a-9r"></a>谓依第四静虑入正性离生者。<a id="a-9s"></a>苦法智忍现在前时。<a id="a-9t"></a>有六地各四行相苦法智忍得俱时现前。<a id="a-9u"></a>彼与苦法智忍互无因义。<a id="a-9v"></a>善有漏行者。<a id="a-9w"></a>谓一切善有漏五蕴明与无明俱非其因。<a id="a-9x"></a>然非无因。<a id="a-9y"></a>谓或有三因或有二因如理应说。<a id="a-9z"></a>由此故说若依因缘因明无明行有三句。</p>
  <p id="aA0">问何故名无明。<a id="a-A1"></a>无明是何义。<a id="a-A2"></a>答不达不解不了是无明义。<a id="a-A3"></a>问若尔除无明诸余法。<a id="a-A4"></a>亦不达不解不了。<a id="a-A5"></a>何故不名无明。<a id="a-A6"></a>答若不达不解不了以愚痴为自相者是无明。<a id="a-A7"></a>余法不尔故非无明。<a id="a-A8"></a>问何故名明。<a id="a-A9"></a>明是何义。<a id="a-AA"></a>答能达能解能了是明义。<a id="a-AB"></a>问若尔有漏慧亦能达能解能了何故不名明。<a id="a-AC"></a>答若达解了能于四谛真实通达说名为明。<a id="a-AD"></a>诸有漏慧虽达解了而于四谛不能真实通达故不名明。<a id="a-AE"></a>如暖等四顺决择分虽能猛利推求四谛。<a id="a-AF"></a>而未真实通达四谛不名为明。<a id="a-AG"></a>复次若达解了能于四谛究竟通达说名为明。<a id="a-AH"></a>诸有漏慧虽达解了而于四谛不能究竟通达故不名明。<a id="a-AI"></a>复次若达解了能于四谛决定通达说名为明。<a id="a-AJ"></a>诸有漏慧虽达解了而于四谛不能决定通达故不名明。<a id="a-AK"></a>复次若达解了能于四谛见已非复不见。<a id="a-AL"></a>知已非复不知。<a id="a-AM"></a>现观已非复为无知犹豫邪智所伏。<a id="a-AN"></a>说名为明。<a id="a-AO"></a>诸有漏慧虽达解了而于四谛不能如是。<a id="a-AP"></a>故不名明。<a id="a-AQ"></a>复次若达解了断所断法。<a id="a-AR"></a>令其究竟无力增长说名为明。<a id="a-AS"></a>诸有漏慧虽达解了而无此力。<a id="a-AT"></a>故不名明。<a id="a-AU"></a>复次若达解了破坏诸有说名为明。<a id="a-AV"></a>诸有漏慧虽达解了而增长有故不名明。<a id="a-AW"></a>复次若达解了能断续有续老死法。<a id="a-AX"></a>能令生死究竟断灭说名为明。<a id="a-AY"></a>诸有漏慧虽达解了无如是力故不名明。<a id="a-AZ"></a>复次若达解了。<a id="a-Aa"></a>趣苦灭行。<a id="a-Ab"></a>及趣诸有世间生死老死灭行说名为明。<a id="a-Ac"></a>诸有漏慧虽达解了。<a id="a-Ad"></a>而趣苦集行。<a id="a-Ae"></a>及趣诸有世间生死老死集行故不名明。<a id="a-Af"></a>复次若达解了非身见事。<a id="a-Ag"></a>非随眠事。<a id="a-Ah"></a>非颠倒事。<a id="a-Ai"></a>非贪嗔痴慢。<a id="a-Aj"></a>安足处无垢秽浊。<a id="a-Ak"></a>不堕诸有苦集谛摄故说为明。<a id="a-Al"></a>诸有漏慧虽达解了与上相违故不名明。<a id="a-Am"></a>复次若达解了无无明者说名为明。<a id="a-An"></a>诸有漏慧虽达解了有无明故不名为明。<a id="a-Ao"></a>复次能疗病咒说名为明。<a id="a-Ap"></a>谓世间人鬼魅所著明咒能疗。<a id="a-Aq"></a>如是圣道能疗众生诸烦恼病故说为明。<a id="a-Ar"></a>诸有漏慧不能究竟疗烦恼病故不名明。<a id="a-As"></a>复次诸有漏慧随顺二品。<a id="a-At"></a>以于二品俱作三缘故不名明。<a id="a-Au"></a>亦非无明如人于他怨家亲友俱随顺者。<a id="a-Av"></a>彼人于他非亲非怨此亦如是。<a id="a-Aw"></a>复次有漏慧品能谤明故不名为明。<a id="a-Ax"></a>有漏善慧虽顺于明而能引生谤道邪见如叛臣故不名为明。<a id="a-Ay"></a>复次诸无漏慧于四圣谛照了明净。<a id="a-Az"></a>如昼分眼见诸色像故说为明。<a id="a-B0"></a>诸有漏慧于四圣谛见不明净。<a id="a-B1"></a>如夜分眼见诸色像故不名明。</p>
  <p id="aB2">问除明为因法及非明法余法。<a id="a-B3"></a>几界几处几蕴摄。<a id="a-B4"></a>答一界一处一蕴摄。<a id="a-B5"></a>此中除明为因法者。<a id="a-B6"></a>谓除初明诸余无漏慧。<a id="a-B7"></a>及非明法者。<a id="a-B8"></a>谓一切有漏法及除无漏慧。<a id="a-B9"></a>诸余无漏法。<a id="a-BA"></a>余法者。<a id="a-BB"></a>谓初明彼一界一处一蕴摄者。<a id="a-BC"></a>谓法界法处行蕴摄。<a id="a-BD"></a>问除心为因法及非心法余法。<a id="a-BE"></a>几界几处几蕴摄。<a id="a-BF"></a>答二界一处一蕴摄。<a id="a-BG"></a>此中除心为因法者。<a id="a-BH"></a>谓除现行苦法智忍相应心诸余无漏心。<a id="a-BI"></a>及非心法者。<a id="a-BJ"></a>谓十一处。<a id="a-BK"></a>余法者谓现行苦法智忍相应心。<a id="a-BL"></a>彼二界一处一蕴摄者。<a id="a-BM"></a>谓意界意识界意处识蕴摄。<a id="a-BN"></a>问若法是明彼法是明因耶。<a id="a-BO"></a>答应作四句。<a id="a-BP"></a>有法是明非明因。<a id="a-BQ"></a>谓未来明。<a id="a-BR"></a>有法是明因非明。<a id="a-BS"></a>谓过去现在除无漏慧诸余无漏行。<a id="a-BT"></a>及未来明相应俱有法。<a id="a-BU"></a>有法是明亦明因。<a id="a-BV"></a>谓过去现在诸无漏慧。<a id="a-BW"></a>有法非明非明因。<a id="a-BX"></a>若说彼类。<a id="a-BY"></a>谓未来无漏得。<a id="a-BZ"></a>及彼生等。<a id="a-Ba"></a>若不说彼类。<a id="a-Bb"></a>谓除前相。<a id="a-Bc"></a>问若法是明彼法明为因耶。<a id="a-Bd"></a>答应作四句。<a id="a-Be"></a>有法是明非明为因。<a id="a-Bf"></a>谓初明。<a id="a-Bg"></a>有法明为因非明。<a id="a-Bh"></a>谓明相应俱有法及除初无漏得并彼生等。<a id="a-Bi"></a>诸余无漏得并彼生等。<a id="a-Bj"></a>有法是明亦明为因。<a id="a-Bk"></a>谓除初明。<a id="a-Bl"></a>诸余无漏慧。<a id="a-Bm"></a>有法非明非明为因。<a id="a-Bn"></a>若说彼类谓初无漏得及彼生等。<a id="a-Bo"></a>若不说彼类谓除前相。<a id="a-Bp"></a>复次有随信行道及随法行道。<a id="a-Bq"></a>此中随信行道与随信行道为因。<a id="a-Br"></a>亦与随法行道为因。<a id="a-Bs"></a>随法行道唯与随法行道为因。<a id="a-Bt"></a>非随信行道。<a id="a-Bu"></a>以彼劣故有作是说。<a id="a-Bv"></a>随信行道亦唯与随信行道为因非随法行道。<a id="a-Bw"></a>以见道中随信行者必不转为随法行故。<a id="a-Bx"></a>评曰彼不应作是说。<a id="a-By"></a>同一相续有可得义。<a id="a-Bz"></a>复是胜道如何非因。<a id="a-C0"></a>是故前说于理为善。<a id="a-C1"></a>复次有信解道及见至道。<a id="a-C2"></a>此中信解道与信解道为因。<a id="a-C3"></a>亦与见至道为因。<a id="a-C4"></a>见至道唯与见至道为因。<a id="a-C5"></a>非信解道以彼劣故。<a id="a-C6"></a>复次有时解脱道及不时解脱道。<a id="a-C7"></a>此中时解脱道。<a id="a-C8"></a>与时解脱道为因。<a id="a-C9"></a>亦与不时解脱道为因。<a id="a-CA"></a>不时解脱道唯与不时解脱道为因。<a id="a-CB"></a>非时解脱道以彼劣故。<a id="a-CC"></a>复次有见道修道无学道。<a id="a-CD"></a>此中见道与见道为因。<a id="a-CE"></a>亦与修道无学道为因。<a id="a-CF"></a>修道与修道为因。<a id="a-CG"></a>亦与无学道为因。<a id="a-CH"></a>非见道以彼劣故。<a id="a-CI"></a>无学道唯与无学道为因。<a id="a-CJ"></a>非见修道以彼劣故。<a id="a-CK"></a>复次有声闻道独觉道佛道。<a id="a-CL"></a>此中声闻道唯与声闻道为因。<a id="a-CM"></a>非余二道以极远故。<a id="a-CN"></a>独觉道唯与独觉道为因。<a id="a-CO"></a>非声闻道以彼劣故。<a id="a-CP"></a>及极远故。<a id="a-CQ"></a>亦非佛道以极远故。<a id="a-CR"></a>佛道唯与佛道为因。<a id="a-CS"></a>非余二道以彼劣故。<a id="a-CT"></a>及极远故。<a id="a-CU"></a>复次圣道亦依男身亦依女身。<a id="a-CV"></a>此中依女身圣道与依女身圣道为因。<a id="a-CW"></a>亦与依男身圣道为因。<a id="a-CX"></a>依男身圣道唯与依男身圣道为因。<a id="a-CY"></a>非依女身圣道以彼劣故。<a id="a-CZ"></a>有作是说。<a id="a-Ca"></a>彼二圣道展转为因随其利钝。<a id="a-Cb"></a>彼说非理。<a id="a-Cc"></a>男女二身胜劣定故。<a id="a-Cd"></a>依彼圣道胜劣亦定有余师说。<a id="a-Ce"></a>彼二圣道展转非因依类别故。<a id="a-Cf"></a>彼说非理。<a id="a-Cg"></a>先于女身入圣道已后转为男。<a id="a-Ch"></a>所起圣道应无因故。<a id="a-Ci"></a>由是此中前说为善。<a id="a-Cj"></a>复次有说一道有说多道。<a id="a-Ck"></a>说一道者。<a id="a-Cl"></a>不言见道即是修道及无学道。<a id="a-Cm"></a>见修无学三道异故。<a id="a-Cn"></a>但说圣道依男女身。<a id="a-Co"></a>此二身中圣道是一。<a id="a-Cp"></a>说多道者。<a id="a-Cq"></a>言二身中圣道各别依类别故。<a id="a-Cr"></a>说多道者复有二种。<a id="a-Cs"></a>一作是说。<a id="a-Ct"></a>依女身圣道于女身中。<a id="a-Cu"></a>亦得亦在身亦成就亦现在前。<a id="a-Cv"></a>依男身圣道于女身中。<a id="a-Cw"></a>得而不在身成就不现在前。<a id="a-Cx"></a>依男身圣道于男身中。<a id="a-Cy"></a>亦得亦在身亦成就亦现在前。<a id="a-Cz"></a>依女身圣道于男身中。<a id="a-D0"></a>不得不在身不成就不现在前。<a id="a-D1"></a>以依男身得圣道。<a id="a-D2"></a>后必无更受女身义故。<a id="a-D3"></a>又彼所依定鄙劣故。<a id="a-D4"></a>二作是说。<a id="a-D5"></a>依女身圣道于女身中。<a id="a-D6"></a>亦得亦在身亦成就亦现在前。<a id="a-D7"></a>依男身圣道于女身中。<a id="a-D8"></a>不得不在身不成就不现在前。<a id="a-D9"></a>依类别故。<a id="a-DA"></a>于男身中说二圣道应知亦尔。<a id="a-DB"></a>彼说非理。<a id="a-DC"></a>先依女身得圣道已后转为男应更得道。<a id="a-DD"></a>是故次前所说为善。<a id="a-DE"></a>如是见道衣九处身。<a id="a-DF"></a>谓人三洲除北俱卢及六欲天。<a id="a-DG"></a>此九皆能入见道故。<a id="a-DH"></a>说一道者。<a id="a-DI"></a>言九依身见道是一依类同故。<a id="a-DJ"></a>谓彼所依男女同类。<a id="a-DK"></a>说多道者。<a id="a-DL"></a>言九依身见道各别依处异故。<a id="a-DM"></a>说多道者。<a id="a-DN"></a>复有二种。<a id="a-DO"></a>一作是说。<a id="a-DP"></a>依赡部洲身见道于赡部洲身中。<a id="a-DQ"></a>亦得亦在身亦成就亦现在前。<a id="a-DR"></a>依余八处身见道于赡部洲身中。<a id="a-DS"></a>得而不在身成就不现在前。<a id="a-DT"></a>二作是说。<a id="a-DU"></a>依赡部洲身见道于赡部洲身中。<a id="a-DV"></a>亦得。<a id="a-DW"></a>亦在身亦成就亦现在前。<a id="a-DX"></a>依余八处身见道于赡部洲身中。<a id="a-DY"></a>不得不在身不成就不现在前。<a id="a-DZ"></a>彼说非理。<a id="a-Da"></a>依赡部洲身得预流果已后生余处应更得果。<a id="a-Db"></a>然无此义。<a id="a-Dc"></a>是故次前所说为善。<a id="a-Dd"></a>于余八身说二见道应知亦尔。<a id="a-De"></a>如是修道依三界身说一道者。<a id="a-Df"></a>言三界身修道是一。<a id="a-Dg"></a>说多道者言三界身修道各别。<a id="a-Dh"></a>说多道者复有二种。<a id="a-Di"></a>一作是说依欲界身修道于欲界身中。<a id="a-Dj"></a>亦得亦在身亦成就亦现在前。<a id="a-Dk"></a>依上二界身修道于欲界身中。<a id="a-Dl"></a>得而不在身成就不现在前。<a id="a-Dm"></a>二作是说。<a id="a-Dn"></a>依欲界身修道于欲界身中。<a id="a-Do"></a>亦得亦在身亦成就亦现在前依色无色界身修道于欲界身中。<a id="a-Dp"></a>不得不在身不成就不现在前。<a id="a-Dq"></a>彼说非理。<a id="a-Dr"></a>依欲界身得不还果后生上界应更得果。<a id="a-Ds"></a>然无此义。<a id="a-Dt"></a>是故次前所说为善。<a id="a-Du"></a>于上界身说二修道应知亦尔。<a id="a-Dv"></a>二乘无学道亦准此应知。<a id="a-Dw"></a>如是无上正等菩提依赡部洲百年位身。<a id="a-Dx"></a>乃至依此八万岁身。<a id="a-Dy"></a>说一道者言依百年位身无上菩提即是乃至依八万岁身无上菩提。<a id="a-Dz"></a>说多道者。<a id="a-E0"></a>言依百年位身无上菩提乃至依八万岁身无上菩提其体各别。<a id="a-E1"></a>说多道者复有二种。<a id="a-E2"></a>一作是说。<a id="a-E3"></a>依百年位身无上菩提于百年位身中。<a id="a-E4"></a>亦得亦在身亦成就亦现在前。<a id="a-E5"></a>依余位身无上菩提于百年位身中。<a id="a-E6"></a>得而不在身成就不现在前。<a id="a-E7"></a>二作是说。<a id="a-E8"></a>依百年位身无上菩提于百年位身中。<a id="a-E9"></a>亦得亦在身亦成就亦现在前依余位身无上菩提于百年位身中。<a id="a-EA"></a>不得不在身不成就不现在前。<a id="a-EB"></a>问若尔何故施设论说诸佛功德一切平等。<a id="a-EC"></a>答由三事故。<a id="a-ED"></a>一修行等。<a id="a-EE"></a>谓一切佛皆三大劫阿僧企耶修四波罗蜜多圆满得无上菩提故。<a id="a-EF"></a>二法身等。<a id="a-EG"></a>谓一切佛皆成十力四无畏等无量无边胜功德故。<a id="a-EH"></a>三利益等。<a id="a-EI"></a>谓一一佛皆度无量无边有情令解脱故复次根等。<a id="a-EJ"></a>谓一切佛皆住上上根故。<a id="a-EK"></a>复次戒等。<a id="a-EL"></a>谓一切佛皆得上上戒故。<a id="a-EM"></a>复次道等。<a id="a-EN"></a>谓一切佛皆成上上道故。<a id="a-EO"></a>评曰。<a id="a-EP"></a>此中次前所说为善依同类故。</p>
 </body>
</html>