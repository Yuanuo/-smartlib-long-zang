<!doctype html>
<html id="z3IBVbX128" data-ver="686">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第五十三</h1>
  <h2 id="a2">结蕴第二中不善纳息第一之八</h2>
  <p id="a3">有结在欲界彼结非堕欲界。<a id="a-4"></a>谓缠所缠欲界没起色界中有。<a id="a-5"></a>欲界没生色界者。<a id="a-6"></a>通异生及圣者。<a id="a-7"></a>彼色界中有在欲界起法应如是。<a id="a-8"></a>死有灭处中有现前。<a id="a-9"></a>如种灭处萌芽现前。<a id="a-A"></a>彼从死有至中有时。<a id="a-B"></a>若异生色界三十一随眠随一现前令生相续。<a id="a-C"></a>若圣者色界修所断三随眠随一现前令生相续。<a id="a-D"></a>及住欲界色无色界结现在前。<a id="a-E"></a>谓住欲界不死不生而色无色界结现在前。<a id="a-F"></a>彼通异生及圣者。<a id="a-G"></a>若异生色无色界六十二随眠随一现前。<a id="a-H"></a>谓爱见疑慢上静虑者。<a id="a-I"></a>若圣者色无色界修所断六随眠随一现前。<a id="a-J"></a>谓爱慢上静虑者。<a id="a-K"></a>彼定后烦恼现在前。<a id="a-L"></a>烦恼后定现在前。<a id="a-M"></a>是谓有结在欲界非堕欲界。<a id="a-N"></a>在欲界者有三在除自体在。<a id="a-O"></a>不在自界现在前故。<a id="a-P"></a>非堕欲界者。<a id="a-Q"></a>堕色无色界故。<a id="a-R"></a>是界堕非余堕。<a id="a-S"></a>有结堕欲界彼结亦在欲界。<a id="a-T"></a>谓缠所缠欲界没起欲界中有生有。<a id="a-U"></a>欲界没生欲界者。<a id="a-V"></a>通异生及圣者。<a id="a-W"></a>异生于五趣生无碍。<a id="a-X"></a>圣者于二趣生无碍。<a id="a-Y"></a>谓人天。<a id="a-Z"></a>从死有至中有时。<a id="a-a"></a>若异生欲界三十六随眠随一现前令生相续。<a id="a-b"></a>若圣者欲界修所断四随眠随一现前令生相续。<a id="a-c"></a>从中有至生有亦尔。<a id="a-d"></a>及住欲界欲界结现在前谓住欲界不死不生而欲界结现在前。<a id="a-e"></a>彼通异生及圣者。<a id="a-f"></a>若异生欲界三十六随眠随一现前。<a id="a-g"></a>若圣者欲界修所断四随眠随一现前。<a id="a-h"></a>是谓有结堕欲界亦在欲界。<a id="a-i"></a>堕欲界者是界堕非余堕。<a id="a-j"></a>亦在欲界者具四在以在自界现在前故。<a id="a-k"></a>有结非堕欲界彼结亦非在欲界。<a id="a-l"></a>谓缠所缠色界没起色界中有生有。<a id="a-m"></a>色界没生色界者。<a id="a-n"></a>通异生及圣者。<a id="a-o"></a>若异生生上亦生下。<a id="a-p"></a>一一处有多生。<a id="a-q"></a>若圣者生上不生下。<a id="a-r"></a>一一处唯一生。<a id="a-s"></a>从死有至中有时。<a id="a-t"></a>若异生色界三十一随眠随一现前令生相续。<a id="a-u"></a>若圣者色界修所断三随眠随一现前令生相续。<a id="a-v"></a>从中有至生有亦尔。<a id="a-w"></a>色界没生无色界。<a id="a-x"></a>彼亦通异生及圣者。<a id="a-y"></a>从死有至生有时。<a id="a-z"></a>若异生无色界三十一随眠随一现前令生相续。<a id="a-10"></a>若圣者无色界修所断三随眠随一现前令生相续。<a id="a-11"></a>无色界没生无色界。<a id="a-12"></a>彼亦通异生及圣者。<a id="a-13"></a>若异生生上亦生下。<a id="a-14"></a>一一处有多生。<a id="a-15"></a>若圣者生上不生下。<a id="a-16"></a>一一处唯一生。<a id="a-17"></a>从死有至生有时。<a id="a-18"></a>若异生无色界三十一随眠随一现前令生相续。<a id="a-19"></a>若圣者无色界修所断三随眠随一现前令生相续。<a id="a-1A"></a>无色界没生色界。<a id="a-1B"></a>彼唯异生。<a id="a-1C"></a>从死有至中有时。<a id="a-1D"></a>色界三十一随眠随一现前令生相续。<a id="a-1E"></a>及住色界色无色界结现在前。<a id="a-1F"></a>谓住色界不死不生而色无色界结现在前。<a id="a-1G"></a>彼通异生及圣者若异生色无色界六十二随眠随一现前。<a id="a-1H"></a>谓爱见疑慢上静虑者。<a id="a-1I"></a>若圣者色无色界修所断六随眠随一现前。<a id="a-1J"></a>谓爱慢上静虑者。<a id="a-1K"></a>彼定后烦恼现在前。<a id="a-1L"></a>烦恼后定现在前住无色界无色界结现在前。<a id="a-1M"></a>谓住无色界不死不生而无色界结现在前。<a id="a-1N"></a>彼通异生及圣者。<a id="a-1O"></a>若异生无色界三十一随眠随一现前。<a id="a-1P"></a>若圣者无色界修所断三随眠随一现前。<a id="a-1Q"></a>是谓有结非堕欲界亦非在欲界。<a id="a-1R"></a>非堕欲界者。<a id="a-1S"></a>堕色无色界故。<a id="a-1T"></a>是界堕非余堕非在欲界者。<a id="a-1U"></a>在色无色界现在前故。<a id="a-1V"></a>容具四在。<a id="a-1W"></a>亦在自界现在前故。<a id="a-1X"></a>诸结堕色界彼结在色界耶。<a id="a-1Y"></a>答应作四句。<a id="a-1Z"></a>如文广说。<a id="a-1a"></a>然与欲界四句相翻。<a id="a-1b"></a>谓前初句作此第二句。<a id="a-1c"></a>前第二句作此初句。<a id="a-1d"></a>前第三句作此第四句。<a id="a-1e"></a>前第四句作此第三句。<a id="a-1f"></a>虽粗翻前而细有异故。<a id="a-1g"></a>复广说。<a id="a-1h"></a>谓前初句有二种。<a id="a-1i"></a>一色界没起欲界中有。<a id="a-1j"></a>二魔住梵世诃拒如来。<a id="a-1k"></a>今第二句有三种。<a id="a-1l"></a>即前二及住色界无色界结现在前。<a id="a-1m"></a>前第二句有三种。<a id="a-1n"></a>一欲界没起色界中有。<a id="a-1o"></a>二住欲界色界结现在前。<a id="a-1p"></a>三住欲界无色界结现在前。<a id="a-1q"></a>今初句但有前二。<a id="a-1r"></a>前第三句有二种。<a id="a-1s"></a>一欲界没起欲界中有生有。<a id="a-1t"></a>二住欲界欲界结现在前。<a id="a-1u"></a>今第四句有七种。<a id="a-1v"></a>谓即前二及别有五。<a id="a-1w"></a>一欲界没生无色界。<a id="a-1x"></a>二无色界没生无色界。<a id="a-1y"></a>三无色界没生欲界。<a id="a-1z"></a>四住欲界无色界结现在前。<a id="a-20"></a>五住无色界无色界结现在前。<a id="a-21"></a>前第四句有七种。<a id="a-22"></a>一色界没起色界中有生有。<a id="a-23"></a>二色界没生无色界。<a id="a-24"></a>三无色界没生无色界。<a id="a-25"></a>四无色界没生色界。<a id="a-26"></a>五住色界色界结现在前。<a id="a-27"></a>六住色界无色界结现在前。<a id="a-28"></a>七住无色界无色界结现在前。<a id="a-29"></a>今第三句但有二种。<a id="a-2A"></a>谓前第一及前第五既有此异故。<a id="a-2B"></a>复广说。<a id="a-2C"></a>堕在多少准前应知。<a id="a-2D"></a>诸结堕无色界彼结在无色界耶。<a id="a-2E"></a>答诸结在无色界彼结堕无色界。<a id="a-2F"></a>以无色界现在前者。<a id="a-2G"></a>定非欲色二界结故。<a id="a-2H"></a>有结堕无色界彼结非在无色界。<a id="a-2I"></a>谓住欲色界无色界结现在前。<a id="a-2J"></a>谓住下二界不死不生。<a id="a-2K"></a>无色界结现在前。<a id="a-2L"></a>彼通异生及圣者。<a id="a-2M"></a>若异生无色界三十一随眠随一现前谓爱见疑慢。<a id="a-2N"></a>上静虑者。<a id="a-2O"></a>若圣者无色界修所断三随眠随一现前。<a id="a-2P"></a>谓爱慢。<a id="a-2Q"></a>上静虑者。<a id="a-2R"></a>彼定后烦恼现在前。<a id="a-2S"></a>烦恼后定现在前。<a id="a-2T"></a>是谓有结堕无色界彼结非在无色界。<a id="a-2U"></a>堕无色界者。<a id="a-2V"></a>是界堕非余堕。<a id="a-2W"></a>非在无色界者。<a id="a-2X"></a>在欲色界现在前故。<a id="a-2Y"></a>此有三在除自体在。<a id="a-2Z"></a>不在自界现在前故。<a id="a-2a"></a>诸结非堕欲界彼结非在欲界耶。<a id="a-2b"></a>答应作四句翻上应知。<a id="a-2c"></a>谓前欲界初句作此第二句。<a id="a-2d"></a>前第二句作此初句。<a id="a-2e"></a>前第三句作此第四句。<a id="a-2f"></a>前第四句作此第三句。<a id="a-2g"></a>诸结非堕色界彼结非在色界耶。<a id="a-2h"></a>答应作四句翻上应知。<a id="a-2i"></a>谓前色界初句作此第二句。<a id="a-2j"></a>前第二句作此初句。<a id="a-2k"></a>前第三句作此第四句。<a id="a-2l"></a>前第四句作此第三句。<a id="a-2m"></a>诸结非堕无色界彼结非在无色界耶。<a id="a-2n"></a>答如是以无色界现在前结决定非堕欲色界故。<a id="a-2o"></a>有结非在无色界彼结非不堕无色界。<a id="a-2p"></a>谓住欲色界无色界结现在前。<a id="a-2q"></a>谓住下二界不死不生无色界结现在前。<a id="a-2r"></a>彼通异生及圣者。<a id="a-2s"></a>若异生无色界三十一随眠随一现前。<a id="a-2t"></a>谓爱见疑慢。<a id="a-2u"></a>上静虑者。<a id="a-2v"></a>若圣者无色界修所断三随眠随一现在前。<a id="a-2w"></a>爱慢。<a id="a-2x"></a>上静虑者。<a id="a-2y"></a>彼定后烦恼现在前。<a id="a-2z"></a>烦恼后定现在前。<a id="a-30"></a>是谓有结非在无色界彼结非不堕无色界。<a id="a-31"></a>非在无色界者。<a id="a-32"></a>在欲色界现在前故。<a id="a-33"></a>此有三在除自体在。<a id="a-34"></a>不在自界现在前故。<a id="a-35"></a>非不堕无色界者。<a id="a-36"></a>是界堕非余堕。<a id="a-37"></a>此结堕无色界故。<a id="a-38"></a>问何故于此立非句耶。<a id="a-39"></a>答是作论者意欲尔故。<a id="a-3A"></a>谓本论师随欲造论不违法相故不应责。<a id="a-3B"></a>复次欲显言论得自在故。<a id="a-3C"></a>谓于言论得自在者能立非句。<a id="a-3D"></a>若于言论不自在者。<a id="a-3E"></a>尚不能依是句作论况立非句。<a id="a-3F"></a>复次欲令弟子生觉意故。<a id="a-3G"></a>谓依非句而作论者。<a id="a-3H"></a>则诸弟子能生觉意。<a id="a-3I"></a>谓诸法性此亦可尔彼亦可尔不相违背。<a id="a-3J"></a>复次或有非句与是句别。<a id="a-3K"></a>如后补特伽罗品中。<a id="a-3L"></a>是句有四三二。<a id="a-3M"></a>非句有五六四。<a id="a-3N"></a>今则不尔故立非句。</p>
  <p id="a3O">具见世尊弟子。<a id="a-3P"></a>乃至广说。<a id="a-3Q"></a>问何故作此论。<a id="a-3R"></a>答为止他宗显己义故。<a id="a-3S"></a>谓有执色九品渐次分分而断。<a id="a-3T"></a>如外国师彼作是说。<a id="a-3U"></a>如诸染污心心所法九品渐断色亦应尔。<a id="a-3V"></a>为遮彼意显诸染污心心所法九品渐断。<a id="a-3W"></a>色有漏善无覆无记心心所法。<a id="a-3X"></a>要由第九无间道力一时顿断。<a id="a-3Y"></a>问何故染污心心所法九品渐断。<a id="a-3Z"></a>色有漏善无覆无记心心所法。<a id="a-3a"></a>要由第九无间道力一时断耶。<a id="a-3b"></a>答明与无明互相违故。<a id="a-3c"></a>谓下下明起断上上无明。<a id="a-3d"></a>乃至上上明起断下下无明。<a id="a-3e"></a>色有漏善无覆无记与明无明俱不相违。<a id="a-3f"></a>然与明无明为依安足处。<a id="a-3g"></a>如灯与闇更互相违。<a id="a-3h"></a>器及油炷不违于二然能为依及安足处。<a id="a-3i"></a>复次染心心所是自性断与道相违。<a id="a-3j"></a>堕何品道现在前时便断彼品。<a id="a-3k"></a>令失成就得不成就。<a id="a-3l"></a>色有漏善无覆无记非自性断不正违道。<a id="a-3m"></a>诸染污色加行道时已失成就。<a id="a-3n"></a>诸有漏善无覆无记多分断已犹有成就随地第九无间道时正断染污心心所法。<a id="a-3o"></a>令色等上所缘缚尽故亦说名断。<a id="a-3p"></a>色等法如灯明起正能破闇。<a id="a-3q"></a>兼能热器烧炷尽油复次勿为止他显己宗义。<a id="a-3r"></a>但为显示诸法正理开悟学者故作斯论。<a id="a-3s"></a>问为简何事说具见言。<a id="a-3t"></a>世尊弟子复简何事。<a id="a-3u"></a>答说具见言为简随信随法行者。<a id="a-3v"></a>世尊弟子为简异生。<a id="a-3w"></a>问何故随信随法行者不名具见。<a id="a-3x"></a>答若相续中已具见四谛。<a id="a-3y"></a>已断四邪见者得名具见。<a id="a-3z"></a>随信随法行者未已具见四谛当具见故。<a id="a-40"></a>未已断四邪见。<a id="a-41"></a>当已断故不名具见。<a id="a-42"></a>复次若相续中已断四种无知愚闇已起四种无漏智者得名具见。<a id="a-43"></a>随信随法行者未已断四种无知愚闇。<a id="a-44"></a>当已断故。<a id="a-45"></a>未已起四种无漏智。<a id="a-46"></a>当已起故不名具见。<a id="a-47"></a>复次若相续中已破四种犹豫疑网。<a id="a-48"></a>已起四种决定圣智者得名具见。<a id="a-49"></a>随信随法行者未已破四种犹豫疑网。<a id="a-4A"></a>当已破故未已起四种决定圣智。<a id="a-4B"></a>当已起故不名具见。<a id="a-4C"></a>复次若相续中无如霜雹及余灾害烦恼恶行颠倒见者得名具见。<a id="a-4D"></a>随信随法行者。<a id="a-4E"></a>犹有此事不名具见。<a id="a-4F"></a>如诸稼穑有灾害者不名为具。<a id="a-4G"></a>此亦如是。<a id="a-4H"></a>复次若已降伏四谛洲者得名具见。<a id="a-4I"></a>随信随法行者。<a id="a-4J"></a>未已降伏四谛洲故不名具见。<a id="a-4K"></a>问何故异生不名世尊弟子。<a id="a-4L"></a>答若闻佛说三宝四谛。<a id="a-4M"></a>决定信受者名世尊弟子。<a id="a-4N"></a>异生闻说三宝四谛。<a id="a-4O"></a>或信不信故不名世尊弟子。<a id="a-4P"></a>复次若唯事佛不事余天者名世尊弟子。<a id="a-4Q"></a>异生事佛或事余天故不名世尊弟子。<a id="a-4R"></a>复次若于三宝得证净者名世尊弟子。<a id="a-4S"></a>异生不尔故不名世尊弟子。<a id="a-4T"></a>复次若于佛法心不移动如门阃者名世尊弟子。<a id="a-4U"></a>异生于佛法其心轻动如柳絮叠花故不名世尊弟子。<a id="a-4V"></a>复次若闻正法已。<a id="a-4W"></a>不为邪闻所坏者名世尊弟子。<a id="a-4X"></a>异生闻正法已。<a id="a-4Y"></a>或为邪闻所坏故不名世尊弟子。<a id="a-4Z"></a>问此中说何等名具见世尊弟子耶。<a id="a-4a"></a>答此中说预流一来不还阿罗汉名具见世尊弟子。<a id="a-4b"></a>诸色未断彼色系耶。<a id="a-4c"></a>乃至广说。<a id="a-4d"></a>此中诸色若时名断即时离系。<a id="a-4e"></a>若时离系即时名断。<a id="a-4f"></a>先断后离系先离系后断无是事故。<a id="a-4g"></a>染污心心所法。<a id="a-4h"></a>或先断后离系。<a id="a-4i"></a>或断时即离系。<a id="a-4j"></a>彼有九品。<a id="a-4k"></a>谓上上乃至下下。<a id="a-4l"></a>前八品先断后离系。<a id="a-4m"></a>下下品断时即离系。<a id="a-4n"></a>谓上上品断已犹为后八品为所缘系。<a id="a-4o"></a>乃至前八品断已犹为下下品为所缘系。<a id="a-4p"></a>同地九品展转相缘为系事故。<a id="a-4q"></a>若断第九品时九品皆得离系于前八品所缘系尽。<a id="a-4r"></a>彼相应系先已尽故名得离系。<a id="a-4s"></a>于第九品二系俱尽故得离系。<a id="a-4t"></a>是谓此处略毗婆沙具见。<a id="a-4u"></a>世尊弟子诸色未断彼色系耶。<a id="a-4v"></a>答如是。<a id="a-4w"></a>设色系彼色未断耶。<a id="a-4x"></a>答如是。<a id="a-4y"></a>前已说诸色若时名断即时离系。<a id="a-4z"></a>若时离系即时名断。<a id="a-50"></a>先断后离系。<a id="a-51"></a>先离系后断无是事故。<a id="a-52"></a>以一切色最后无间道所断故。<a id="a-53"></a>尔时即名得离系故。<a id="a-54"></a>预流一来五地诸色未断而系。<a id="a-55"></a>不还未离初静虑染四地诸色未断而系。<a id="a-56"></a>已离初静虑染未离第二静虑染。<a id="a-57"></a>三地诸色未断而系。<a id="a-58"></a>已离第二静虑染未离第三静虑染。<a id="a-59"></a>二地诸色未断而系。<a id="a-5A"></a>已离第三静虑染。<a id="a-5B"></a>未离第四静虑染。<a id="a-5C"></a>一地诸色未断而系。<a id="a-5D"></a>具见世尊弟子诸受想行识未断。<a id="a-5E"></a>彼受想行识系耶。<a id="a-5F"></a>答如是。<a id="a-5G"></a>谓预流一来有三界修所断受想行识未断而系。<a id="a-5H"></a>不还未离初静虑染。<a id="a-5I"></a>有八地修所断受想行识未断而系。<a id="a-5J"></a>已离初静虑染未离第二静虑染。<a id="a-5K"></a>有七地修所断受想行识未断而系。<a id="a-5L"></a>乃至已离无所有处染。<a id="a-5M"></a>有一地修所断受想行识未断而系。</p>
  <p id="a5N">有受想行识系彼受想行识非未断。<a id="a-5O"></a>谓家家或一来或一间。<a id="a-5P"></a>欲界修所断上中品结已断遍知。<a id="a-5Q"></a>彼相应受想行识下品结系。<a id="a-5R"></a>此中家家已断欲界前三品或四品结。<a id="a-5S"></a>亦已断彼相应受想行识。<a id="a-5T"></a>彼相应受想行识犹为欲界后六品或五品结为所缘系。<a id="a-5U"></a>一来已断欲界前六品结。<a id="a-5V"></a>亦已断彼相应受想行识。<a id="a-5W"></a>彼相应受想行识犹为欲界后三品结为所缘系。<a id="a-5X"></a>一间已断欲界前七品或八品结。<a id="a-5Y"></a>亦已断彼相应受想行识。<a id="a-5Z"></a>彼相应受想行识犹为欲界后二品或一品结为所缘系。<a id="a-5a"></a>是谓系非未断具见世尊弟子。<a id="a-5b"></a>诸色已断。<a id="a-5c"></a>彼色离系耶。<a id="a-5d"></a>答如是。<a id="a-5e"></a>设色离系彼色已断耶。<a id="a-5f"></a>答如是。<a id="a-5g"></a>前已说诸色若时名断即时离系。<a id="a-5h"></a>若时离系即时名断。<a id="a-5i"></a>先断后离系。<a id="a-5j"></a>先离系后断无是事故。<a id="a-5k"></a>以一切色最后无间道所断故。<a id="a-5l"></a>尔时即名得离系故。<a id="a-5m"></a>谓不还者已离色染。<a id="a-5n"></a>五地诸色已断离系已离第三静虑染。<a id="a-5o"></a>未离第四静虑染四地诸色已断离系。<a id="a-5p"></a>已离第二静虑染未离第三静虑染。<a id="a-5q"></a>三地诸色已断离系。<a id="a-5r"></a>已离初静虑染未离第二静虑染。<a id="a-5s"></a>二地诸色已断离系。<a id="a-5t"></a>未离初静虑染。<a id="a-5u"></a>一地诸色已断离系。<a id="a-5v"></a>具见世尊弟子。<a id="a-5w"></a>诸受想行识已断。<a id="a-5x"></a>彼受想行识离系耶。<a id="a-5y"></a>答诸受想行识离系。<a id="a-5z"></a>彼受想行识已断。<a id="a-60"></a>谓阿罗汉三界见修所断受想行识已断离系。<a id="a-61"></a>不还已离无所有处染。<a id="a-62"></a>三界见所断及八地修所断受想行识已断离系。<a id="a-63"></a>已离识无边处染未离无所有处染。<a id="a-64"></a>三界见所断及七地修所断受想行识已断离系。<a id="a-65"></a>乃至未离初静虑染。<a id="a-66"></a>三界见所断及一地修所断受想行识已断离系。<a id="a-67"></a>预流一来三界见所断受想行识已断离系有受想行识已断非离系。<a id="a-68"></a>谓家家或一来或一间。<a id="a-69"></a>欲界修所断上中品结已断遍知。<a id="a-6A"></a>彼相应受想行识下品结系。<a id="a-6B"></a>此中家家已断欲界前三品或四品结。<a id="a-6C"></a>亦已断彼相应受想行识。<a id="a-6D"></a>彼相应受想行识犹为欲界后六品或五品结为所缘系。<a id="a-6E"></a>一来已断欲界前六品结。<a id="a-6F"></a>亦已断彼相应受想行识。<a id="a-6G"></a>彼相应受想行识犹为欲界后三品结为所缘系。<a id="a-6H"></a>一间已断欲界前七品或八品结。<a id="a-6I"></a>亦已断彼相应受想行识。<a id="a-6J"></a>彼相应受想行识犹为欲界后二品或一品结为所缘系。<a id="a-6K"></a>是谓已断非离系。</p>
  <p id="a6L">问诸预流者若断欲界上上品结。<a id="a-6M"></a>亦即断彼相应受等。<a id="a-6N"></a>彼相应受等犹为八品结为所缘系。<a id="a-6O"></a>若断欲界上中品结。<a id="a-6P"></a>亦即断彼相应受等。<a id="a-6Q"></a>彼相应受等。<a id="a-6R"></a>犹为七品结为所缘系。<a id="a-6S"></a>此中何故不说预流。<a id="a-6T"></a>但说家家一来一间为系非未断及断非离系。<a id="a-6U"></a>答应说而不说者。<a id="a-6V"></a>当知此义有余。<a id="a-6W"></a>复次诸预流者坏相不定。<a id="a-6X"></a>是故不说。<a id="a-6Y"></a>谓具缚者无如是义。<a id="a-6Z"></a>不具缚者有如是义。<a id="a-6a"></a>家家等三皆有此义。<a id="a-6b"></a>其相不坏决定故说。<a id="a-6c"></a>复次诸预流者。<a id="a-6d"></a>若断欲界一二品结。<a id="a-6e"></a>无死生义故不说之。<a id="a-6f"></a>如断五品。<a id="a-6g"></a>谓瑜伽师得初果已为断欲界修所断结起大加行。<a id="a-6h"></a>必无未断一大品结有死生故。<a id="a-6i"></a>如断五品。<a id="a-6j"></a>必无未断第六品结有死生义。<a id="a-6k"></a>家家等三有死生故此中偏说。<a id="a-6l"></a>问色无色界八地受等亦有已断非离系义。<a id="a-6m"></a>及有犹系非未断义。<a id="a-6n"></a>如断一品八品犹系。<a id="a-6o"></a>乃至断八品第九品犹系。<a id="a-6p"></a>此中何故但说欲界不说色界无色界耶。<a id="a-6q"></a>答应说而不说者。<a id="a-6r"></a>当知此义有余。<a id="a-6s"></a>复次此中且显初入加行。<a id="a-6t"></a>已说欲界即亦说彼。<a id="a-6u"></a>复次渐断欲界修所断结建立多种补特伽罗。<a id="a-6v"></a>谓断三四说名家家。<a id="a-6w"></a>若断第六说名一来。<a id="a-6x"></a>若断七八说名一间。<a id="a-6y"></a>渐断上界修所断结。<a id="a-6z"></a>无如是义是故不说。<a id="a-70"></a>问欲界修所断下品结分断如一间者。<a id="a-71"></a>亦有已断非离系义。<a id="a-72"></a>及有犹系非未断义。<a id="a-73"></a>此中何故但说欲界修所断结上中品断。<a id="a-74"></a>又彼相应受想行识。<a id="a-75"></a>亦有上中品结系义。<a id="a-76"></a>如断上上八品犹系。<a id="a-77"></a>若断上中七品犹系。<a id="a-78"></a>若断三四六五犹系。<a id="a-79"></a>何故但说下品结系。<a id="a-7A"></a>答亦应说彼而不说者。<a id="a-7B"></a>应知此是有余略说。<a id="a-7C"></a>欲令智者思力增故。</p>
  <p id="a7D">此中家家是预流差别。<a id="a-7E"></a>一间是一来差别。<a id="a-7F"></a>家家有二种。<a id="a-7G"></a>谓生二家三家别故。<a id="a-7H"></a>生二家者谓断欲界前四品结。<a id="a-7I"></a>余有欲界二有种子。<a id="a-7J"></a>生三家者谓断欲界前三品结。<a id="a-7K"></a>余有欲界三有种子。<a id="a-7L"></a>问何故无有断五品结名家家耶。<a id="a-7M"></a>答若断第五必断第六成一来故。<a id="a-7N"></a>第六品结性羸劣故不能独障证一来果。<a id="a-7O"></a>如一缕丝不能制象。<a id="a-7P"></a>一间者。<a id="a-7Q"></a>谓断欲界前七品或八品结。<a id="a-7R"></a>余有欲界一有种子。<a id="a-7S"></a>问彼或犹有二品结在。<a id="a-7T"></a>何故说彼为一间耶。<a id="a-7U"></a>答不以一品烦恼在故名为一间。<a id="a-7V"></a>但以彼有一有种子名一间故。<a id="a-7W"></a>有余师说无断八品名一间者。<a id="a-7X"></a>所以者何若断第八必断第九成不还故。<a id="a-7Y"></a>第九品结性羸劣故不能独障证不还果。<a id="a-7Z"></a>如一缕丝不能制象。<a id="a-7a"></a>如无断五名为家家。<a id="a-7b"></a>如实义者。<a id="a-7c"></a>有断八品名为一间。<a id="a-7d"></a>无断五品名家家者。<a id="a-7e"></a>所以者何。<a id="a-7f"></a>断五品已若断第六证一来果。<a id="a-7g"></a>犹生欲界自地所有引众同分定应熟业有与果义不极为障。<a id="a-7h"></a>第六品结性羸劣故不能独障证一来果故无断五名家家者。<a id="a-7i"></a>断八品已若断第九证不还果。<a id="a-7j"></a>决定无有生欲界义自地所有引众同分。<a id="a-7k"></a>定应熟业无与果义。<a id="a-7l"></a>极为障碍。<a id="a-7m"></a>第九品结虽性羸弱而能助彼障不还果故有断八名一间者。<a id="a-7n"></a>由此故说有情三位定应熟业极作障碍。<a id="a-7o"></a>一者从顶将入忍位。<a id="a-7p"></a>二者将证不还果位。<a id="a-7q"></a>三者将得阿罗汉位。<a id="a-7r"></a>谓从顶位将入忍时。<a id="a-7s"></a>恶趣所有引众同分定应熟业极作障碍义言。<a id="a-7t"></a>汝若得入忍位决定不受三恶趣生。<a id="a-7u"></a>我于谁身当受异熟。<a id="a-7v"></a>由此于彼极作障碍。<a id="a-7w"></a>圣者将离欲界染时。<a id="a-7x"></a>欲界所有引众同分定应熟业极作障碍义言。<a id="a-7y"></a>汝若证不还果决定不复受欲界生。<a id="a-7z"></a>我于谁身当受异熟。<a id="a-80"></a>由此于彼极作障碍。<a id="a-81"></a>圣者将离有顶染时二界所有引众同分。<a id="a-82"></a>定应熟业极作障碍义言。<a id="a-83"></a>汝若成阿罗汉决定不复受后有生。<a id="a-84"></a>我于谁身当受异熟。<a id="a-85"></a>由此于彼极作障碍。<a id="a-86"></a>故无断五名为家家。<a id="a-87"></a>有断第八名一间者。<a id="a-88"></a>家家有二谓天家家及人家家。<a id="a-89"></a>天家家者。<a id="a-8A"></a>谓于天上或受二生或受三生。<a id="a-8B"></a>或一天处或二天处或三天处受二三生。<a id="a-8C"></a>或一天家或二天家或三天家受二三生。<a id="a-8D"></a>人家家者。<a id="a-8E"></a>谓于人中或受二生或受三生。<a id="a-8F"></a>或一洲处或二洲处或三洲处受二三生。<a id="a-8G"></a>或一人家或二人家或三人家受二三生。<a id="a-8H"></a>一间有二。<a id="a-8I"></a>谓天一间及人一间。<a id="a-8J"></a>天一间者谓于天上唯受一生。<a id="a-8K"></a>或四大王众天。<a id="a-8L"></a>或三十三天。<a id="a-8M"></a>或夜摩天。<a id="a-8N"></a>或睹史多天。<a id="a-8O"></a>或乐变化天。<a id="a-8P"></a>或他化自在天。<a id="a-8Q"></a>受此一生。<a id="a-8R"></a>人一间者。<a id="a-8S"></a>谓于人中唯受一生。<a id="a-8T"></a>或赡部洲。<a id="a-8U"></a>或东胜身洲或西牛货洲。<a id="a-8V"></a>受此一生。<a id="a-8W"></a>由三缘故建立家家。<a id="a-8X"></a>一由业故。<a id="a-8Y"></a>二由根故。<a id="a-8Z"></a>三由结故。<a id="a-8a"></a>由业故者。<a id="a-8b"></a>谓先造作增长欲界二有或三有业。<a id="a-8c"></a>由根故者。<a id="a-8d"></a>谓彼已得对治欲界三品或四品结无漏诸根。<a id="a-8e"></a>由结故者谓彼已断欲界三品或四品结。<a id="a-8f"></a>于此三缘随一不具不名家家。<a id="a-8g"></a>由三缘故建立一间。<a id="a-8h"></a>一由业故。<a id="a-8i"></a>二由根故。<a id="a-8j"></a>三由结故。<a id="a-8k"></a>由业故者。<a id="a-8l"></a>谓先造作增长欲界一有业。<a id="a-8m"></a>由根故者。<a id="a-8n"></a>谓彼已得对治欲界七品或八品结。<a id="a-8o"></a>无漏诸根。<a id="a-8p"></a>由结故者。<a id="a-8q"></a>谓彼已断欲界七品或八品结。<a id="a-8r"></a>于此三缘随一不具不名一间。</p>
  <p id="a8s">问圣者为造欲界引众同分业不。<a id="a-8t"></a>有说不造所以者何。<a id="a-8u"></a>以欲界多诸过患多诸灾横。<a id="a-8v"></a>是故圣者不造欲界引众同分业。<a id="a-8w"></a>但造欲界满众同分业。<a id="a-8x"></a>问若尔契经所说当云何通。<a id="a-8y"></a>如契经说。<a id="a-8z"></a>佛赞慈氏成佛事时。<a id="a-90"></a>会中有学未离欲者。<a id="a-91"></a>闻已发愿。<a id="a-92"></a>使我见彼胜妙事已乃般涅槃。<a id="a-93"></a>答彼丰资缘未触重苦暂发此愿。<a id="a-94"></a>若触重苦。<a id="a-95"></a>即便厌离一切有生。<a id="a-96"></a>作是念言。<a id="a-97"></a>设有是事能如怖鸟速飞于空。<a id="a-98"></a>我亦今时速趣灭度。<a id="a-99"></a>故彼不造能引欲界众同分业。<a id="a-9A"></a>彼作是说。<a id="a-9B"></a>家家二有或三有业。<a id="a-9C"></a>异生位造非于圣位。<a id="a-9D"></a>三四品结或异生位或圣位断。<a id="a-9E"></a>一间一有业唯异生位造。<a id="a-9F"></a>七八品结或异生位或圣位断有说圣者亦造欲界引众同分业。<a id="a-9G"></a>彼业所引众同分果。<a id="a-9H"></a>势力炽盛殊胜微妙。<a id="a-9I"></a>清净鲜白。<a id="a-9J"></a>无诸过患。<a id="a-9K"></a>无诸灾横。<a id="a-9L"></a>随顺善品。<a id="a-9M"></a>彼作是说。<a id="a-9N"></a>家家二有或三有业异生位造或于圣位三四品结或异生位或圣位断。<a id="a-9O"></a>一间一有业或异生位或圣位造。<a id="a-9P"></a>七八品结或异生位或圣位断。</p>
  <p id="a9Q">问若在欲界经生圣者。<a id="a-9R"></a>为复得生上二界不设尔何失。<a id="a-9S"></a>二俱有过。<a id="a-9T"></a>若得生者。<a id="a-9U"></a>增壹经说当云何通。<a id="a-9V"></a>如说有五种补特伽罗。<a id="a-9W"></a>此间下种此间究竟。<a id="a-9X"></a>一极七返有。<a id="a-9Y"></a>二家家。<a id="a-9Z"></a>三一来。<a id="a-9a"></a>四一间。<a id="a-9b"></a>五现法般涅槃。<a id="a-9c"></a>此间下种者。<a id="a-9d"></a>谓在欲界入正性离生。<a id="a-9e"></a>此间究竟者谓在欲界得诸漏尽。<a id="a-9f"></a>有五补特伽罗。<a id="a-9g"></a>此间下种彼间究竟。<a id="a-9h"></a>一中般涅槃。<a id="a-9i"></a>二生般涅槃。<a id="a-9j"></a>三有行般涅槃。<a id="a-9k"></a>四无行般涅槃。<a id="a-9l"></a>五上流般涅槃。<a id="a-9m"></a>此间下种者。<a id="a-9n"></a>谓在欲界入正性离生。<a id="a-9o"></a>彼间究竟者。<a id="a-9p"></a>谓在色无色界得诸漏尽。<a id="a-9q"></a>若不生者。<a id="a-9r"></a>帝问经颂当云何通。<a id="a-9s"></a>如彼颂说。</p>
  <p id="a9t">三于此知法　　二于彼胜进</p>
  <p id="a9u">既得胜进已　　俱升梵辅天</p>
  <p id="a9v">彼第二说。<a id="a-9w"></a>复云何通。<a id="a-9x"></a>如说。<a id="a-9y"></a>大德我行如理若有教诲。<a id="a-9z"></a>我当奉行即于此间作苦边际。<a id="a-A0"></a>若无教诲曾闻殊妙色究竟天。<a id="a-A1"></a>我后命终当生于彼。<a id="a-A2"></a>答若在欲界经生圣者不复得生色无色界。<a id="a-A3"></a>问若尔帝问经颂当云何通。<a id="a-A4"></a>答彼二虽升梵世而非死生谓有释女名瞿比迦。<a id="a-A5"></a>有三苾刍。<a id="a-A6"></a>常入其舍以妙音声为彼说法。<a id="a-A7"></a>彼闻法已心生净信。<a id="a-A8"></a>厌患女身愿为男子。<a id="a-A9"></a>命终生在三十三天。<a id="a-AA"></a>为帝释儿端严殊妙。<a id="a-AB"></a>天为立字称瞿博迦。<a id="a-AC"></a>时三苾刍自爱声故。<a id="a-AD"></a>命终生在健达缚中。<a id="a-AE"></a>健达缚者。<a id="a-AF"></a>是天乐神昼夜常为诸天作乐。<a id="a-AG"></a>时瞿博迦见已便识告言。<a id="a-AH"></a>我昔闻汝法音厌患女身。<a id="a-AI"></a>愿为男子命终生此三十三天。<a id="a-AJ"></a>为帝释儿端严殊妙。<a id="a-AK"></a>汝等曾修无上梵行。<a id="a-AL"></a>宁生卑贱健达缚中。<a id="a-AM"></a>时三乐神闻彼语已。<a id="a-AN"></a>二极羞愧得离欲染以神通力升梵辅天。<a id="a-AO"></a>一犹住此是故彼二虽升梵世而非死生。<a id="a-AP"></a>有说彼二虽有死生而不违理。<a id="a-AQ"></a>谓昔人中但曾修得顺决择分。<a id="a-AR"></a>命终生在健达缚中。<a id="a-AS"></a>由瞿博迦讥诮彼故二极羞愧。<a id="a-AT"></a>得入见道离欲界染。<a id="a-AU"></a>证不还果命终生在梵辅天中。<a id="a-AV"></a>故有死生亦不违理。<a id="a-AW"></a>问彼第二说。<a id="a-AX"></a>复云何通。<a id="a-AY"></a>如说。<a id="a-AZ"></a>大德我行如理。<a id="a-Aa"></a>广说如前。<a id="a-Ab"></a>答帝释不解阿毗达磨。<a id="a-Ac"></a>不知欲界经生圣者不得上生故作是说。<a id="a-Ad"></a>问彼对佛前作违理语。<a id="a-Ae"></a>世尊何故不诃制之。<a id="a-Af"></a>答佛知彼言。<a id="a-Ag"></a>虽复违理而不障道故不诃制。<a id="a-Ah"></a>后入法性自当解了恐彼羞耻故不诃之。<a id="a-Ai"></a>有说欲界经生圣者。<a id="a-Aj"></a>亦有得生色无色界。<a id="a-Ak"></a>问若尔增壹经说当云何通。<a id="a-Al"></a>如说有五补特伽罗。<a id="a-Am"></a>乃至广说。<a id="a-An"></a>答圣者有二种。<a id="a-Ao"></a>一有杂乱有移转。<a id="a-Ap"></a>二无杂乱无移转。<a id="a-Aq"></a>有杂乱有移转者。<a id="a-Ar"></a>应知如帝问经说。<a id="a-As"></a>无杂乱无移转者。<a id="a-At"></a>应知如增壹经说。<a id="a-Au"></a>由斯理趣二说善通。<a id="a-Av"></a>评曰。<a id="a-Aw"></a>若在欲界经生圣者定不复生色无色界。<a id="a-Ax"></a>所以者何。<a id="a-Ay"></a>若在欲界经生圣者必无三事。<a id="a-Az"></a>一者不退。<a id="a-B0"></a>二者不转根。<a id="a-B1"></a>三者不生色无色界。<a id="a-B2"></a>圣道久住彼相续中极坚牢故。<a id="a-B3"></a>恐上二界有长时苦同欲界故。</p>
 </body>
</html>