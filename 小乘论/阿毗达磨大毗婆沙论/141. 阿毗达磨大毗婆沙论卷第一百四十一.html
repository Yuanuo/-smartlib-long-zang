<!doctype html>
<html id="z3IBVep13Y" data-ver="883">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百四十一</h1>
  <h2 id="a2">大种蕴第五中执受纳息第四之五</h2>
  <p id="a3">四念住者。<a id="a-4"></a>一身念住。<a id="a-5"></a>二受念住。<a id="a-6"></a>三心念住。<a id="a-7"></a>四法念住。<a id="a-8"></a>然此念住总说唯一。<a id="a-9"></a>谓心所中一慧自性。<a id="a-A"></a>根中慧根。<a id="a-B"></a>力中慧力。<a id="a-C"></a>觉支中择法觉支。<a id="a-D"></a>道支中正见。<a id="a-E"></a>或分为二。<a id="a-F"></a>谓有漏无漏。<a id="a-G"></a>或分为三。<a id="a-H"></a>谓下中上。<a id="a-I"></a>或分为四。<a id="a-J"></a>谓三界系及不系。<a id="a-K"></a>或分为五。<a id="a-L"></a>谓三界系及学无学。<a id="a-M"></a>乃至若以相续刹那差别分别则有无量。<a id="a-N"></a>问世尊何故于此义中。<a id="a-O"></a>开少合多唯说四种。<a id="a-P"></a>答佛依正慧行相所缘。<a id="a-Q"></a>粗细不同建立四种。<a id="a-R"></a>问若尔何故契经中说观内外俱十二种别。<a id="a-S"></a>答不过四故但说四种。<a id="a-T"></a>如七叶树七生预流。<a id="a-U"></a>彼亦如是。<a id="a-V"></a>问此体是慧何故世尊说为念住。<a id="a-W"></a>答慧由念力得住所缘故名念住。<a id="a-X"></a>或此慧力令念住境故名念住。<a id="a-Y"></a>此二于境展转相资胜于余法故说念住。<a id="a-Z"></a>广辩念住如余处说。</p>
  <p id="aa">四正断者。<a id="a-b"></a>一于已生恶不善法为令断故。<a id="a-c"></a>生欲发勤摄心持心。<a id="a-d"></a>二于未生恶不善法为不生故。<a id="a-e"></a>余说如前。<a id="a-f"></a>三于未生善法为令生故。<a id="a-g"></a>余说如前。<a id="a-h"></a>四于已生善法为令安住不忘倍修增广故。<a id="a-i"></a>余说如前。<a id="a-j"></a>然此正断或总为一。<a id="a-k"></a>谓心所中一精进体。<a id="a-l"></a>根中精进根。<a id="a-m"></a>力中精进力。<a id="a-n"></a>觉支中精进觉支道支中正精进。<a id="a-o"></a>或分为二。<a id="a-p"></a>谓有漏无漏。<a id="a-q"></a>或分为三。<a id="a-r"></a>谓下中上。<a id="a-s"></a>或分为四。<a id="a-t"></a>谓三界系及不系。<a id="a-u"></a>或分为五。<a id="a-v"></a>谓三界系及学无学。<a id="a-w"></a>乃至若以相续刹那差别分别则有无量。<a id="a-x"></a>问世尊何故于此义中开少合多唯说四种。<a id="a-y"></a>答一精进体于刹那中。<a id="a-z"></a>作用不同建立四种。<a id="a-10"></a>谓于已生未生恶法断及不生故。<a id="a-11"></a>复于未生已生善法生及增广故。<a id="a-12"></a>如灯一念四用差别。<a id="a-13"></a>谓烧炷尽油热器破闇彼亦如是。<a id="a-14"></a>问法蕴等论说。<a id="a-15"></a>断已生恶不善法。<a id="a-16"></a>即具四种。<a id="a-17"></a>谓于已生恶不善法为令断故。<a id="a-18"></a>生欲发勤摄持心者。<a id="a-19"></a>彼断已生恶不善位。<a id="a-1A"></a>亦能令彼恶不善法未生不生。<a id="a-1B"></a>复令善法未生得生已生住等。<a id="a-1C"></a>乃至说修已生善法令安住等亦具有四。<a id="a-1D"></a>谓于已生善法为令安住不忘倍修增广故。<a id="a-1E"></a>生欲发勤摄持心者。<a id="a-1F"></a>彼修已生诸善法位。<a id="a-1G"></a>亦能令彼恶不善法已生者断。<a id="a-1H"></a>未生不生。<a id="a-1I"></a>复令善法未生者生。<a id="a-1J"></a>如是便成十六正断。<a id="a-1K"></a>何故于此但说四耶。<a id="a-1L"></a>答依修行者差别意乐。<a id="a-1M"></a>至加行位故作是说。<a id="a-1N"></a>谓彼先时起一意乐。<a id="a-1O"></a>至加行位便具四种。<a id="a-1P"></a>如是依彼四种意乐。<a id="a-1Q"></a>至加行位故作是说。<a id="a-1R"></a>然加行时皆唯有四。<a id="a-1S"></a>不过四故但说四种。<a id="a-1T"></a>如由意乐加行故说。<a id="a-1U"></a>如是由趣入加行故说。<a id="a-1V"></a>由依处加行故说。<a id="a-1W"></a>由胜解加行故说应知亦尔。<a id="a-1X"></a>已说自性当说所以。<a id="a-1Y"></a>问此四何缘说为正断。<a id="a-1Z"></a>答由此四种能正断故。<a id="a-1a"></a>问前二可尔。<a id="a-1b"></a>后二云何。<a id="a-1c"></a>答以初为名故无有失。<a id="a-1d"></a>或此四种皆有断义。<a id="a-1e"></a>谓前二断烦恼障。<a id="a-1f"></a>后二断所知障。<a id="a-1g"></a>修善法时断法知故。<a id="a-1h"></a>暂断永断俱名断故。<a id="a-1i"></a>有处说此名为正胜。<a id="a-1j"></a>无倒策发成胜事故。</p>
  <p id="a1k">问恶与不善何差别。<a id="a-1l"></a>答恶谓有覆无记。<a id="a-1m"></a>不善谓诸不善。<a id="a-1n"></a>有作是说。<a id="a-1o"></a>恶谓色无色界。<a id="a-1p"></a>及欲界少分染法。<a id="a-1q"></a>不善谓欲界多分染法。<a id="a-1r"></a>有说。<a id="a-1s"></a>恶谓欲界身边二见品。<a id="a-1t"></a>不善谓欲界诸余烦恼等。<a id="a-1u"></a>问何故恶不善法已生者说令断。<a id="a-1v"></a>未生者说令不生。<a id="a-1w"></a>答已生者于自相续。<a id="a-1x"></a>已有作用故说令断。<a id="a-1y"></a>未生者于自相续。<a id="a-1z"></a>未有作用故说令不生。<a id="a-20"></a>有说。<a id="a-21"></a>已生者于自相续。<a id="a-22"></a>已障圣道故说令断。<a id="a-23"></a>未生者于自相续。<a id="a-24"></a>未障圣道故说令不生。<a id="a-25"></a>有说。<a id="a-26"></a>已生者于自相续。<a id="a-27"></a>已取果与果故说令断。<a id="a-28"></a>未生者于自相续。<a id="a-29"></a>未取果与果故说令不生。<a id="a-2A"></a>有说。<a id="a-2B"></a>已生者于自相续。<a id="a-2C"></a>已取等流果异熟果故说令断。<a id="a-2D"></a>未生者于自相续。<a id="a-2E"></a>未取等流果异熟果故说令不生。<a id="a-2F"></a>有说。<a id="a-2G"></a>已生者于自相续。<a id="a-2H"></a>已酬同类遍行因故说令断。<a id="a-2I"></a>未生者于自相续。<a id="a-2J"></a>未酬同类遍行因故说令不生。<a id="a-2K"></a>有说。<a id="a-2L"></a>已生者于自相续。<a id="a-2M"></a>已烧已恼故说令断。<a id="a-2N"></a>未生者于自相续未烧未恼故说令不生。<a id="a-2O"></a>有说。<a id="a-2P"></a>已生者于自相续。<a id="a-2Q"></a>已作讥呵。<a id="a-2R"></a>已作垢染。<a id="a-2S"></a>已作胶泞。<a id="a-2T"></a>已堕恶意故说令断。<a id="a-2U"></a>未生者于自相续。<a id="a-2V"></a>未作讥呵。<a id="a-2W"></a>未作垢染。<a id="a-2X"></a>未作胶泞。<a id="a-2Y"></a>未堕恶意故说令不生。<a id="a-2Z"></a>问所修诸善随尔所生即尔所灭。<a id="a-2a"></a>无有生已过一刹那有停住义。<a id="a-2b"></a>如何乃言于已生善法为令安住不忘倍修增广耶。<a id="a-2c"></a>答应知此中说二分善法。<a id="a-2d"></a>谓顺住分。<a id="a-2e"></a>顺胜进分。<a id="a-2f"></a>令安住不忘者说顺住分。<a id="a-2g"></a>令倍修增广者说顺胜进分。<a id="a-2h"></a>俱依相续展转胜进。<a id="a-2i"></a>说安住等。<a id="a-2j"></a>故无有失。<a id="a-2k"></a>有说。<a id="a-2l"></a>此中说三品善法。<a id="a-2m"></a>谓下中上令安住不忘者。<a id="a-2n"></a>说依下品善根转至中品。<a id="a-2o"></a>令倍修增广者。<a id="a-2p"></a>说依中品善根转至上品。<a id="a-2q"></a>虽一刹那生已即灭。<a id="a-2r"></a>而依相续故作是说。</p>
  <p id="a2s">此正断欲界有四。<a id="a-2t"></a>色无色界亦尔。<a id="a-2u"></a>问欲界有恶不善法可说有四。<a id="a-2v"></a>云何上界亦说四耶。<a id="a-2w"></a>答彼虽过患不具。<a id="a-2x"></a>而具有彼功德。<a id="a-2y"></a>有说。<a id="a-2z"></a>彼虽无所治而有能治。<a id="a-30"></a>问未至地可尔上地云何。<a id="a-31"></a>答有多种对治。<a id="a-32"></a>谓舍对治。<a id="a-33"></a>断对治。<a id="a-34"></a>持对治。<a id="a-35"></a>远分对治。<a id="a-36"></a>厌坏对治。<a id="a-37"></a>上地虽无舍及断对治。<a id="a-38"></a>而有余对治。<a id="a-39"></a>问静虑可尔无色云何。<a id="a-3A"></a>答无色虽无坏对治。<a id="a-3B"></a>而有持及远分对治。</p>
  <p id="a3C">此正断学无学位各具四种。<a id="a-3D"></a>问学位可尔有恶不善法故。<a id="a-3E"></a>无学云何。<a id="a-3F"></a>答彼虽无过患而有功德。<a id="a-3G"></a>有说。<a id="a-3H"></a>彼虽无所治而有能治。<a id="a-3I"></a>谓多种对治如前说。<a id="a-3J"></a>彼虽无舍及断而有所余问缘涅槃精进何正断摄。<a id="a-3K"></a>有说。<a id="a-3L"></a>初正断摄以断即涅槃故。<a id="a-3M"></a>有说。<a id="a-3N"></a>第二正断摄以涅槃是不生故。<a id="a-3O"></a>有说。<a id="a-3P"></a>第三正断摄。<a id="a-3Q"></a>缘涅槃时善法生故。<a id="a-3R"></a>有说。<a id="a-3S"></a>第四正断摄。<a id="a-3T"></a>缘涅槃时善法增故。<a id="a-3U"></a>如是说者。<a id="a-3V"></a>四正断摄。<a id="a-3W"></a>缘涅槃时作四事故。<a id="a-3X"></a>谓缘诸法择灭性时。<a id="a-3Y"></a>即令一切恶不善法已生者断。<a id="a-3Z"></a>未生不生及令一切世出世善。<a id="a-3a"></a>未生者生已生增广。</p>
  <p id="a3b">四神足者。<a id="a-3c"></a>一欲三摩地断行成就神足。<a id="a-3d"></a>二勤三摩地断行成就神足。<a id="a-3e"></a>三心三摩地断行成就神足。<a id="a-3f"></a>四观三摩地断行成就神足。<a id="a-3g"></a>问云何名神云何名足。<a id="a-3h"></a>有作是说。<a id="a-3i"></a>三摩地名神。<a id="a-3j"></a>欲等四名足。<a id="a-3k"></a>由四法所摄受令三摩地转故。<a id="a-3l"></a>问等持俱有相应法多。<a id="a-3m"></a>何故此四独名神足。<a id="a-3n"></a>答此于等持随顺胜故。<a id="a-3o"></a>谓于俱有相应法中。<a id="a-3p"></a>资益等持此四为胜。<a id="a-3q"></a>复有说者。<a id="a-3r"></a>三摩地是神亦足。<a id="a-3s"></a>欲等四唯足非神。<a id="a-3t"></a>如择法是觉亦支。<a id="a-3u"></a>余六唯支非觉。<a id="a-3v"></a>正见是道亦支。<a id="a-3w"></a>余七唯支非道。<a id="a-3x"></a>离非时食是斋亦支。<a id="a-3y"></a>余七唯支非斋。<a id="a-3z"></a>彼亦如是。<a id="a-40"></a>问若三摩地是神亦足或应立一。<a id="a-41"></a>或应立五。<a id="a-42"></a>何故说四耶。<a id="a-43"></a>答唯三摩地立为神足。<a id="a-44"></a>从四因生故说为四。<a id="a-45"></a>谓加行位。<a id="a-46"></a>或由欲力引发等持令其现起。<a id="a-47"></a>广说乃至或由观力引令现起。<a id="a-48"></a>由加行位四法随增。<a id="a-49"></a>令等持起故得定位。<a id="a-4A"></a>于一等持建立四种。<a id="a-4B"></a>已说自性当说所以。<a id="a-4C"></a>问此四何缘说为神足。<a id="a-4D"></a>答者所思求诸所欲愿。<a id="a-4E"></a>一切如意故名为神。<a id="a-4F"></a>引发于神故名神足。<a id="a-4G"></a>然此神用略有二种。<a id="a-4H"></a>一世俗所欣。<a id="a-4I"></a>二圣者所乐。<a id="a-4J"></a>若分一为多。<a id="a-4K"></a>合多成一。<a id="a-4L"></a>此等名为世俗所欣。<a id="a-4M"></a>若于世间诸可意事不住顺想。<a id="a-4N"></a>于诸世间不可意事不住违想。<a id="a-4O"></a>于诸可意不可意事。<a id="a-4P"></a>安住于舍正念正知。<a id="a-4Q"></a>此等名为贤圣所乐。<a id="a-4R"></a>复有三种神用。<a id="a-4S"></a>一运身二胜解三意势。<a id="a-4T"></a>运身神用者。<a id="a-4U"></a>谓举身凌虚犹若飞鸟。<a id="a-4V"></a>亦如壁上所画飞仙。<a id="a-4W"></a>胜解神用者。<a id="a-4X"></a>谓于远作近解由此力故。<a id="a-4Y"></a>或住此洲手扪日月。<a id="a-4Z"></a>或屈伸臂顷至色究竟天。<a id="a-4a"></a>意势神用者。<a id="a-4b"></a>谓眼识至色顶。<a id="a-4c"></a>或上至色究竟天。<a id="a-4d"></a>或傍越无边世界。<a id="a-4e"></a>问此三神用谁成就几。<a id="a-4f"></a>有说。<a id="a-4g"></a>声闻成一。<a id="a-4h"></a>谓运身。<a id="a-4i"></a>独觉成二除意势。<a id="a-4j"></a>唯佛世尊具成三种。<a id="a-4k"></a>有说。<a id="a-4l"></a>异生成一。<a id="a-4m"></a>谓运身。<a id="a-4n"></a>二乘成二除意势。<a id="a-4o"></a>然声闻运身所显。<a id="a-4p"></a>独觉意解所显。<a id="a-4q"></a>佛具成三意势所显。<a id="a-4r"></a>或复五种神用。<a id="a-4s"></a>一业。<a id="a-4t"></a>二异熟。<a id="a-4u"></a>三变现。<a id="a-4v"></a>四具德。<a id="a-4w"></a>五发心。<a id="a-4x"></a>业神用者。<a id="a-4y"></a>谓中有等。<a id="a-4z"></a>异熟神用者。<a id="a-50"></a>谓飞禽等。<a id="a-51"></a>变现神用者。<a id="a-52"></a>谓依静虑。<a id="a-53"></a>分一为多。<a id="a-54"></a>合多为一等。<a id="a-55"></a>具德神用者。<a id="a-56"></a>谓四神足。<a id="a-57"></a>发心神用者。<a id="a-58"></a>谓天龙等。<a id="a-59"></a>此中天者谓欲界天。<a id="a-5A"></a>于所说五神用中。<a id="a-5B"></a>此中说具德神用。<a id="a-5C"></a>如契经说苾刍当知。<a id="a-5D"></a>欲三摩地断行成就修于神足。<a id="a-5E"></a>依止离依止无染依止灭。<a id="a-5F"></a>回向于舍勤三摩地心三摩地。<a id="a-5G"></a>观三摩地说亦如是。<a id="a-5H"></a>此中说何名为离等。<a id="a-5I"></a>有作是说。<a id="a-5J"></a>是三摩地彼说。<a id="a-5K"></a>若缘三摩地为境修于神足。<a id="a-5L"></a>由二缘故名依离等。<a id="a-5M"></a>谓意乐故及所缘故。<a id="a-5N"></a>若缘余法为境修于神足。<a id="a-5O"></a>但由一缘名依离等。<a id="a-5P"></a>谓意乐故非所缘故。<a id="a-5Q"></a>有余师说。<a id="a-5R"></a>是寂灭涅槃。<a id="a-5S"></a>彼说若缘寂灭涅槃为境修于神足。<a id="a-5T"></a>由二缘故名为离等。<a id="a-5U"></a>谓意乐故及所缘故。<a id="a-5V"></a>若缘余法为境修于神足。<a id="a-5W"></a>但由一缘名依离等。<a id="a-5X"></a>谓意乐故非所缘故。<a id="a-5Y"></a>复有说者。<a id="a-5Z"></a>是三摩地及寂灭涅槃。<a id="a-5a"></a>彼说若缘此二为境修于神足。<a id="a-5b"></a>由二缘故名为离等。<a id="a-5c"></a>谓意乐故及所缘故。<a id="a-5d"></a>若缘余法为境修于神足。<a id="a-5e"></a>但由一缘名为离等。<a id="a-5f"></a>谓意乐故非所缘故。<a id="a-5g"></a>应知此中依止离者。<a id="a-5h"></a>谓初静虑。<a id="a-5i"></a>依止无染者。<a id="a-5j"></a>谓第二静虑。<a id="a-5k"></a>依止灭者。<a id="a-5l"></a>谓第三静虑。<a id="a-5m"></a>回向于舍者。<a id="a-5n"></a>谓第四静虑。</p>
  <p id="a5o">如契经说苾刍当知。<a id="a-5p"></a>何等名寿。<a id="a-5q"></a>谓四神足。<a id="a-5r"></a>问何故神足说名为寿。<a id="a-5s"></a>答由此为依寿不断故。<a id="a-5t"></a>谓在定位寿必无断。<a id="a-5u"></a>有说。<a id="a-5v"></a>依此离寿灾故。<a id="a-5w"></a>谓在定位远离寿灾。<a id="a-5x"></a>有说。<a id="a-5y"></a>依此寿自在故。<a id="a-5z"></a>如契经说。<a id="a-60"></a>若有苾刍苾刍尼等。<a id="a-61"></a>于四神足若习若修若多修习。<a id="a-62"></a>彼若希求住寿一劫或一劫余。<a id="a-63"></a>随意自在。<a id="a-64"></a>由此故说神足为寿。</p>
  <p id="a65">如契经说。<a id="a-66"></a>有一梵志。<a id="a-67"></a>来诣具寿阿难陀所。<a id="a-68"></a>种种爱语欢喜问讯。<a id="a-69"></a>已退坐一面。<a id="a-6A"></a>问阿难曰。<a id="a-6B"></a>何故于沙门乔答摩所勤修梵行。<a id="a-6C"></a>问何故梵志作是问耶。<a id="a-6D"></a>答彼是阿难昔时朋友。<a id="a-6E"></a>委知尊者是爱行人。<a id="a-6F"></a>于五欲中先恒耽着故。<a id="a-6G"></a>来试验为求爱断而修梵行。<a id="a-6H"></a>为求胜欲修梵行耶故作斯问。<a id="a-6I"></a>阿难答言。<a id="a-6J"></a>我为爱断故在佛所勤修梵行。<a id="a-6K"></a>问勤修梵行。<a id="a-6L"></a>断七随眠。<a id="a-6M"></a>何故但言我为爱断。<a id="a-6N"></a>答尊者庆喜。<a id="a-6O"></a>亦知梵志是爱行人耽着诸欲。<a id="a-6P"></a>为汲引故。<a id="a-6Q"></a>意云若汝为爱所缠欲求离者。<a id="a-6R"></a>宜舍家法来世尊所。<a id="a-6S"></a>随我勤修清净梵行。<a id="a-6T"></a>故方便答我为爱断。<a id="a-6U"></a>婆罗门曰。<a id="a-6V"></a>沙门乔答摩实有道迹能断爱不。<a id="a-6W"></a>阿难陀曰。<a id="a-6X"></a>实有勿疑。<a id="a-6Y"></a>汝若来修定能断爱。<a id="a-6Z"></a>梵志请曰。<a id="a-6a"></a>愿为说之令我心开必当依命。<a id="a-6b"></a>尊者告曰。<a id="a-6c"></a>惟我世尊。<a id="a-6d"></a>如实知见说四神足。<a id="a-6e"></a>依之修习速离爱缠。<a id="a-6f"></a>问若有能于四念住等。<a id="a-6g"></a>三十七种菩提分法。<a id="a-6h"></a>随一修习皆能断爱。<a id="a-6i"></a>何故但言修四神足。<a id="a-6j"></a>答此是爱结近对治故。<a id="a-6k"></a>谓有爱者驰散诸缘。<a id="a-6l"></a>等持能为彼近对治。<a id="a-6m"></a>梵志复曰。<a id="a-6n"></a>如仁所言神足无边修何能尽。<a id="a-6o"></a>问梵志何故作是语耶。<a id="a-6p"></a>答梵志意言。<a id="a-6q"></a>此四神足其体遍在学无学位。<a id="a-6r"></a>彼即无边修何能尽修。<a id="a-6s"></a>若不尽何能断爱。<a id="a-6t"></a>阿难告曰。<a id="a-6u"></a>此非无边。<a id="a-6v"></a>梵志复言。<a id="a-6w"></a>请为解说。<a id="a-6x"></a>阿难告言。<a id="a-6y"></a>吾今问汝可随意答。<a id="a-6z"></a>于意云何。<a id="a-70"></a>汝曾生欲入园游不。<a id="a-71"></a>梵志曰然。<a id="a-72"></a>复问入园既游观已生欲还不。<a id="a-73"></a>梵志曰然。<a id="a-74"></a>复问二时所生乐欲岂不有异。<a id="a-75"></a>梵志曰然。<a id="a-76"></a>尊者告言。<a id="a-77"></a>如汝生欲二时有异。<a id="a-78"></a>一欲入园。<a id="a-79"></a>二欲还出。<a id="a-7A"></a>如是神足学无学位亦各不同。<a id="a-7B"></a>学位所修为欲断爱。<a id="a-7C"></a>无学所修为现法乐。<a id="a-7D"></a>随所修异非谓无边。<a id="a-7E"></a>梵志如何谓修不尽。<a id="a-7F"></a>彼闻欢喜发淳净心。<a id="a-7G"></a>归佛出家修于梵行。</p>
  <p id="a7H">五根者。<a id="a-7I"></a>谓信根精进根念根定根慧根。<a id="a-7J"></a>五力亦尔。<a id="a-7K"></a>此五随名即心所中各一为性。<a id="a-7L"></a>已说自性当说所以。<a id="a-7M"></a>问何缘此五名根。<a id="a-7N"></a>名力。<a id="a-7O"></a>答能生善法故名根。<a id="a-7P"></a>能破恶法故名力。<a id="a-7Q"></a>有说。<a id="a-7R"></a>不可倾动名根。<a id="a-7S"></a>能摧伏他名力。<a id="a-7T"></a>有说。<a id="a-7U"></a>势用增上义是根。<a id="a-7V"></a>不可屈伏义是力。<a id="a-7W"></a>若以位别下位名根。<a id="a-7X"></a>上位名力。<a id="a-7Y"></a>若以实义一一位中皆具二种。<a id="a-7Z"></a>此二广辩如余处说。</p>
  <p id="a7a">七觉支者。<a id="a-7b"></a>一念觉支。<a id="a-7c"></a>二择法觉支。<a id="a-7d"></a>三精进觉支。<a id="a-7e"></a>四喜觉支。<a id="a-7f"></a>五轻安觉支。<a id="a-7g"></a>六定觉支。<a id="a-7h"></a>七舍觉支。<a id="a-7i"></a>择法即慧。<a id="a-7j"></a>喜即喜根。<a id="a-7k"></a>舍谓行舍。<a id="a-7l"></a>余四如名即心所中各一为性。<a id="a-7m"></a>已说自性当说所以。<a id="a-7n"></a>问何故此七名觉支耶。<a id="a-7o"></a>答觉谓究竟觉。<a id="a-7p"></a>即尽无生智。<a id="a-7q"></a>或如实觉即无漏慧。<a id="a-7r"></a>七为彼分故名为支。<a id="a-7s"></a>择法亦觉亦支。<a id="a-7t"></a>余六是支非觉。<a id="a-7u"></a>此七广辩如余处说。</p>
  <p id="a7v">八道支者。<a id="a-7w"></a>谓正见。<a id="a-7x"></a>正思惟。<a id="a-7y"></a>正语。<a id="a-7z"></a>正业。<a id="a-80"></a>正命。<a id="a-81"></a>正精进。<a id="a-82"></a>正念。<a id="a-83"></a>正定。<a id="a-84"></a>正见即慧。<a id="a-85"></a>正思惟即寻。<a id="a-86"></a>正语业命。<a id="a-87"></a>即随心转三根所发身语无表。<a id="a-88"></a>余三如名即心所性。<a id="a-89"></a>已说自性当说所以。<a id="a-8A"></a>问何故此八名为道支。<a id="a-8B"></a>答所履通达故名为道。<a id="a-8C"></a>八是彼分故说名支。<a id="a-8D"></a>正见亦道亦支。<a id="a-8E"></a>余七是支非道。<a id="a-8F"></a>此亦如余处广说。</p>
  <p id="a8G">四静虑者。<a id="a-8H"></a>谓初静虑乃至第四静虑。<a id="a-8I"></a>有说。<a id="a-8J"></a>寻喜乐舍相应静虑如次为四。<a id="a-8K"></a>此有二种。<a id="a-8L"></a>一修得。<a id="a-8M"></a>二生得。<a id="a-8N"></a>修得者。<a id="a-8O"></a>即彼地摄心一境性。<a id="a-8P"></a>若并助伴即五蕴性。<a id="a-8Q"></a>生得者。<a id="a-8R"></a>随地所系余五蕴为性。<a id="a-8S"></a>已说自性当说所以。<a id="a-8T"></a>问此四何缘说为静虑。<a id="a-8U"></a>答静谓寂静。<a id="a-8V"></a>虑谓筹虑。<a id="a-8W"></a>此四地中定慧平等故称静虑。<a id="a-8X"></a>余随有阙不得此名。<a id="a-8Y"></a>此四广如余处分别。</p>
  <p id="a8Z">四无量者。<a id="a-8a"></a>谓慈悲喜舍。<a id="a-8b"></a>慈谓与乐作意相应。<a id="a-8c"></a>无嗔善根为性。<a id="a-8d"></a>悲谓除苦作意相应。<a id="a-8e"></a>无嗔善根为性。<a id="a-8f"></a>有说。<a id="a-8g"></a>不害为性。<a id="a-8h"></a>喜谓庆慰作意相应喜根为性。<a id="a-8i"></a>有说。<a id="a-8j"></a>以善心所中欣为自性。<a id="a-8k"></a>舍谓平等作意相应。<a id="a-8l"></a>无贪善根为性。<a id="a-8m"></a>已说自性当说所以。<a id="a-8n"></a>问何故名无量。<a id="a-8o"></a>答由此四种缘无量有情故。<a id="a-8p"></a>生无量善法故。<a id="a-8q"></a>招无量胜果故。<a id="a-8r"></a>广说此四亦如余处。<a id="a-8s"></a>四无色者。<a id="a-8t"></a>谓空无边处。<a id="a-8u"></a>乃至非想非非想处。<a id="a-8v"></a>此亦二种。<a id="a-8w"></a>一修得。<a id="a-8x"></a>二生得。<a id="a-8y"></a>修得者。<a id="a-8z"></a>即彼地摄心一境性。<a id="a-90"></a>若并助伴即四蕴性。<a id="a-91"></a>生得者。<a id="a-92"></a>即彼地系余四蕴为性。<a id="a-93"></a>已说自性当说所以。<a id="a-94"></a>问何故此四说名无色。<a id="a-95"></a>答此四地中超过一切有色法故。<a id="a-96"></a>违害一切有色法故。<a id="a-97"></a>色法于此无容生故说名无色。<a id="a-98"></a>此四亦如余处广说。</p>
  <p id="a99">八解脱者。<a id="a-9A"></a>一内有色观诸色解脱。<a id="a-9B"></a>二内无色想观外色解脱。<a id="a-9C"></a>三净解脱身作证具足住。<a id="a-9D"></a>四空无边处解脱。<a id="a-9E"></a>乃至七非想非非想处解脱。<a id="a-9F"></a>八灭受想解脱身作证具足住。<a id="a-9G"></a>此中前三无贪善根为性。<a id="a-9H"></a>若并助伴即五蕴性。<a id="a-9I"></a>次四即以彼根本地加行善四蕴为性。<a id="a-9J"></a>有说。<a id="a-9K"></a>亦以彼近分地。<a id="a-9L"></a>前八解脱道为性。<a id="a-9M"></a>最后解脱以灭尽等至为性。<a id="a-9N"></a>已说自性当说所以。<a id="a-9O"></a>问何故名解脱。<a id="a-9P"></a>答解脱所有彼能障故。<a id="a-9Q"></a>余义如余处广说。</p>
  <p id="a9R">八胜处者。<a id="a-9S"></a>一内有色想观外色少。<a id="a-9T"></a>乃至广说。<a id="a-9U"></a>二内有色想观外色多。<a id="a-9V"></a>乃至广说。<a id="a-9W"></a>三内无色想观外色少。<a id="a-9X"></a>乃至广说。<a id="a-9Y"></a>四内无色想观外色多。<a id="a-9Z"></a>乃至广说。<a id="a-9a"></a>观青黄赤白复为四种。<a id="a-9b"></a>此八皆以无贪善根为性。<a id="a-9c"></a>至并助伴即五蕴性。<a id="a-9d"></a>已说自性当说所以。<a id="a-9e"></a>问何故名胜处。<a id="a-9f"></a>答降伏所缘摧灭贪爱故名胜处。<a id="a-9g"></a>广分别义如余处说。</p>
  <p id="a9h">十遍处者。<a id="a-9i"></a>谓各别观青黄赤白。<a id="a-9j"></a>地水火风即为前八。<a id="a-9k"></a>九空无边处。<a id="a-9l"></a>十识无边处。<a id="a-9m"></a>此中前八无贪善根为性。<a id="a-9n"></a>若并助伴即五蕴性。<a id="a-9o"></a>后二遍处即以彼地有漏加行善。<a id="a-9p"></a>彼胜解俱品四蕴为性。<a id="a-9q"></a>已说自性当说所以。<a id="a-9r"></a>问何故名遍处。<a id="a-9s"></a>答所缘广普。<a id="a-9t"></a>胜解无边故名遍处。<a id="a-9u"></a>余义如余处说。</p>
  <p id="a9v">八智者。<a id="a-9w"></a>谓法智。<a id="a-9x"></a>类智世俗智他心智苦智集智。<a id="a-9y"></a>灭智道智非尽无生以位局故。<a id="a-9z"></a>此八皆以心所法中慧为自性。<a id="a-A0"></a>已说自性当说所以。<a id="a-A1"></a>问何故名智。<a id="a-A2"></a>答于所缘法审观决定。<a id="a-A3"></a>故名为智。<a id="a-A4"></a>余义如余处广说。</p>
  <p id="aA5">三等持者。<a id="a-A6"></a>一空二无愿三无相。<a id="a-A7"></a>此三皆以心所法中三摩地为性。<a id="a-A8"></a>通有漏无漏。<a id="a-A9"></a>此中唯说无漏解脱门故。<a id="a-AA"></a>若空无我二行相俱。<a id="a-AB"></a>无漏等持名空三摩地。<a id="a-AC"></a>若无常苦因集生缘。<a id="a-AD"></a>道如行出十行相俱。<a id="a-AE"></a>无漏等持名无愿三摩地。<a id="a-AF"></a>若灭静妙离四行相俱。<a id="a-AG"></a>无漏等持名无相三摩地。<a id="a-AH"></a>已说自性当说所以。<a id="a-AI"></a>问何故名等持。<a id="a-AJ"></a>答平等持心令专一境。<a id="a-AK"></a>有所成办故名等持广说此三如余处辩。<a id="a-AL"></a>四沙门果者。<a id="a-AM"></a>一预流果。<a id="a-AN"></a>二一来果。<a id="a-AO"></a>三不还果。<a id="a-AP"></a>四阿罗汉果。<a id="a-AQ"></a>此四各以二法为性。<a id="a-AR"></a>一无为二有为。<a id="a-AS"></a>无为果者。<a id="a-AT"></a>谓预流果以三界见所断。<a id="a-AU"></a>断择灭为性。<a id="a-AV"></a>一来果以三界见所断断及欲界修所断前六品断择灭为性。<a id="a-AW"></a>不还果以三界见所断。<a id="a-AX"></a>及欲界修所断断择灭为性。<a id="a-AY"></a>阿罗汉果以三界见修所断断择灭为性。<a id="a-AZ"></a>有为果者。<a id="a-Aa"></a>随其所应皆以无漏五蕴为性。<a id="a-Ab"></a>已说自性当说所以。<a id="a-Ac"></a>问何故名沙门果。<a id="a-Ad"></a>答无倒勇励息除染法名曰沙门。<a id="a-Ae"></a>是诸沙门所引所证名沙门果。<a id="a-Af"></a>此亦如余处广说。</p>
  <p id="aAg">五通者。<a id="a-Ah"></a>一神境智通。<a id="a-Ai"></a>二天眼智通。<a id="a-Aj"></a>三天耳智通。<a id="a-Ak"></a>四他心智通。<a id="a-Al"></a>五宿住随念智通。<a id="a-Am"></a>此五皆以慧为自性。<a id="a-An"></a>已说自性当说所以。<a id="a-Ao"></a>问何故名通。<a id="a-Ap"></a>答于自所缘无倒了达。<a id="a-Aq"></a>妙用无碍故名为通。<a id="a-Ar"></a>界者四唯色界系。<a id="a-As"></a>他心智通色界系及不系。<a id="a-At"></a>地者。<a id="a-Au"></a>在四静虑根本地。<a id="a-Av"></a>非近分非无色。<a id="a-Aw"></a>所以者何。<a id="a-Ax"></a>若地有五通所依殊胜三摩地。<a id="a-Ay"></a>彼地有五通。<a id="a-Az"></a>近分无色无五通所依殊胜三摩地。<a id="a-B0"></a>是故于彼无此诸通。<a id="a-B1"></a>有说。<a id="a-B2"></a>若地奢摩他毗钵舍那。<a id="a-B3"></a>平等摄受彼地有五通。<a id="a-B4"></a>近分无色随一阙故无有五通。<a id="a-B5"></a>所依者。<a id="a-B6"></a>皆依欲色界。<a id="a-B7"></a>行相者。<a id="a-B8"></a>四种唯不明了行相。<a id="a-B9"></a>他心智通。<a id="a-BA"></a>若有漏亦不明了行相。<a id="a-BB"></a>若无漏作道四行相。<a id="a-BC"></a>所缘者。<a id="a-BD"></a>神境智通缘欲色界。<a id="a-BE"></a>或四处或二处。<a id="a-BF"></a>天眼智通缘欲色界色处。<a id="a-BG"></a>天耳智通缘欲色界声处。<a id="a-BH"></a>他心智通。<a id="a-BI"></a>缘欲色界及不系心心所。<a id="a-BJ"></a>宿住智通缘欲色界五蕴。<a id="a-BK"></a>念住者。<a id="a-BL"></a>前三唯身念住。<a id="a-BM"></a>他心智通是三念住除身。<a id="a-BN"></a>宿住智通唯法念住。<a id="a-BO"></a>智者四种唯世俗智。<a id="a-BP"></a>他心智通。<a id="a-BQ"></a>若有漏是世俗智。<a id="a-BR"></a>他心智。<a id="a-BS"></a>若无漏是法智类智道智。<a id="a-BT"></a>他心智三摩地俱者。<a id="a-BU"></a>四种非三摩地俱。<a id="a-BV"></a>他心智通若有漏。<a id="a-BW"></a>亦非三摩地俱。<a id="a-BX"></a>若无漏与道无愿三摩地俱。<a id="a-BY"></a>根相应者。<a id="a-BZ"></a>依种类说三根相应。<a id="a-Ba"></a>谓乐根喜根舍根。<a id="a-Bb"></a>世者五种皆堕三世。<a id="a-Bc"></a>前四过去缘过去。<a id="a-Bd"></a>现在缘现在。<a id="a-Be"></a>未来若生缘未来。<a id="a-Bf"></a>不生缘三世。<a id="a-Bg"></a>宿住智通。<a id="a-Bh"></a>过去现在缘过去。<a id="a-Bi"></a>未来缘三世。<a id="a-Bj"></a>善等者。<a id="a-Bk"></a>天眼天耳通。<a id="a-Bl"></a>是无记缘三种。<a id="a-Bm"></a>神境智通。<a id="a-Bn"></a>是善缘无记。<a id="a-Bo"></a>余是善缘三种。<a id="a-Bp"></a>欲界系等者。<a id="a-Bq"></a>四是色界系。<a id="a-Br"></a>缘欲色界系。<a id="a-Bs"></a>他心智通是色界系及不系。<a id="a-Bt"></a>缘欲色界系及不系。<a id="a-Bu"></a>学等者。<a id="a-Bv"></a>四是非学非无学。<a id="a-Bw"></a>缘非学非无学。<a id="a-Bx"></a>他心智通。<a id="a-By"></a>是学无学非学非无学。<a id="a-Bz"></a>缘学无学非学非无学见所断等者。<a id="a-C0"></a>三是修所断。<a id="a-C1"></a>缘修所断。<a id="a-C2"></a>他心智通是修所断及不断。<a id="a-C3"></a>缘见修所断及不断。<a id="a-C4"></a>宿住智通。<a id="a-C5"></a>是修所断。<a id="a-C6"></a>缘见修所断。<a id="a-C7"></a>缘名缘义者。<a id="a-C8"></a>宿住智通。<a id="a-C9"></a>通缘名义。<a id="a-CA"></a>余四唯缘义。<a id="a-CB"></a>缘自相续等者。<a id="a-CC"></a>他心智通。<a id="a-CD"></a>唯缘他相续。<a id="a-CE"></a>余四通缘自他相续及非相续。<a id="a-CF"></a>加行离染得者。<a id="a-CG"></a>问此五通为加行得。<a id="a-CH"></a>为离染得。<a id="a-CI"></a>若加行得者。<a id="a-CJ"></a>智蕴所说云何通。<a id="a-CK"></a>如说若成就现在他心智。<a id="a-CL"></a>亦成就过去未来耶。<a id="a-CM"></a>答如是。<a id="a-CN"></a>若离染得者。<a id="a-CO"></a>此蕴前说云何通。<a id="a-CP"></a>如说以无间道证神境智通时。<a id="a-CQ"></a>念住现在修一。<a id="a-CR"></a>未来修四等。<a id="a-CS"></a>非起先得有未来修。<a id="a-CT"></a>有说。<a id="a-CU"></a>唯加行得。<a id="a-CV"></a>问智蕴所说云何通。<a id="a-CW"></a>答彼文应作是说。<a id="a-CX"></a>若成就现在他心智。<a id="a-CY"></a>未来定成就过去。<a id="a-CZ"></a>若已灭不失则成就。<a id="a-Ca"></a>若未已灭或已灭而失则不成就。<a id="a-Cb"></a>而不说者言。<a id="a-Cc"></a>势所引总略答故。<a id="a-Cd"></a>有说。<a id="a-Ce"></a>唯离染得。<a id="a-Cf"></a>问此前所说云何通。<a id="a-Cg"></a>答说重调练菩提分法非初得修。<a id="a-Ch"></a>尔时但令先所得者转明胜故。<a id="a-Ci"></a>如是说者。<a id="a-Cj"></a>皆通加行及离染得。<a id="a-Ck"></a>此蕴但说加行得者。<a id="a-Cl"></a>智蕴唯说离染得者。<a id="a-Cm"></a>如是便为二说善通。<a id="a-Cn"></a>有说。<a id="a-Co"></a>于彼离染得中。<a id="a-Cp"></a>有已曾习。<a id="a-Cq"></a>有未曾习。<a id="a-Cr"></a>智蕴说已曾习。<a id="a-Cs"></a>此蕴说未曾习。<a id="a-Ct"></a>如是亦为二说善通。<a id="a-Cu"></a>离染得者。<a id="a-Cv"></a>谓初静虑所引发者。<a id="a-Cw"></a>离欲界染时得。<a id="a-Cx"></a>乃至第四静虑所引发者。<a id="a-Cy"></a>离第三静虑染时得。<a id="a-Cz"></a>若诸圣者。<a id="a-D0"></a>及后有异生通得曾习未曾习。<a id="a-D1"></a>余唯得曾习。<a id="a-D2"></a>离染得已加行现前。<a id="a-D3"></a>佛不加行。<a id="a-D4"></a>独觉下加行。<a id="a-D5"></a>声闻或中或上。<a id="a-D6"></a>又随离染解脱道时。<a id="a-D7"></a>所修得者皆离染得。<a id="a-D8"></a>若于余时而修得者皆加行得。<a id="a-D9"></a>何处起者。<a id="a-DA"></a>欲色界皆得起。<a id="a-DB"></a>欲界中唯人天。<a id="a-DC"></a>人中唯三洲。<a id="a-DD"></a>通男女身。<a id="a-DE"></a>异生圣者学与无学皆得现起。</p>
  <p id="aDF">问诸通为无间道摄。<a id="a-DG"></a>为解脱道摄。<a id="a-DH"></a>若无间道摄者。<a id="a-DI"></a>经所说云何通。<a id="a-DJ"></a>如说分一为多合多为一。<a id="a-DK"></a>乃至广说。<a id="a-DL"></a>非无间道一刹那中有如是事。<a id="a-DM"></a>若解脱道摄者。<a id="a-DN"></a>品类足说当云何通。<a id="a-DO"></a>如说通云何。<a id="a-DP"></a>谓善慧天眼耳通解脱道。<a id="a-DQ"></a>是无记慧云何名通。<a id="a-DR"></a>答诸通是解脱道摄。<a id="a-DS"></a>如沙门果解脱道摄非无间道。<a id="a-DT"></a>此亦如是。<a id="a-DU"></a>问品类足说当云何通。<a id="a-DV"></a>答彼所说通与此说异。<a id="a-DW"></a>彼说善慧皆名为通。<a id="a-DX"></a>以说一切法皆是所通达故。<a id="a-DY"></a>此中所说胜慧名通。<a id="a-DZ"></a>此通或善或是无记。<a id="a-Da"></a>通与善慧得作四句。<a id="a-Db"></a>有通非善慧。<a id="a-Dc"></a>谓天眼耳通。<a id="a-Dd"></a>有善慧非通。<a id="a-De"></a>谓除通余善慧。<a id="a-Df"></a>有俱是。<a id="a-Dg"></a>谓余四通。<a id="a-Dh"></a>有俱非。<a id="a-Di"></a>谓除前相。</p>
  <p id="aDj">问此五通为如说而生为不尔。<a id="a-Dk"></a>有作是说。<a id="a-Dl"></a>如说而生。<a id="a-Dm"></a>谓先起神境智通故佛前说。<a id="a-Dn"></a>乃至后起宿住智通故佛后说。<a id="a-Do"></a>谓彼闻色界天而不能往故。<a id="a-Dp"></a>先起神境通往。<a id="a-Dq"></a>而不能见其色故。<a id="a-Dr"></a>次起天眼通见而不能闻其语故。<a id="a-Ds"></a>次起天耳通闻而不能知其心故。<a id="a-Dt"></a>次起他心通知彼心已未知宿世曾相遇不故。<a id="a-Du"></a>后起宿住通。<a id="a-Dv"></a>世尊依此次第而说。<a id="a-Dw"></a>如是说者。<a id="a-Dx"></a>次第无定。<a id="a-Dy"></a>谓或先起神境通。<a id="a-Dz"></a>乃至或先起宿住通。<a id="a-E0"></a>或有唯得神境通。<a id="a-E1"></a>如天授等。<a id="a-E2"></a>或有唯得天眼通。<a id="a-E3"></a>如善星等。<a id="a-E4"></a>是故诸通无顺入逆入。<a id="a-E5"></a>亦无超越次第。<a id="a-E6"></a>如诸等至。<a id="a-E7"></a>或如无量解脱胜处遍处。</p>
  <p id="aE8">问修起神境天眼通时。<a id="a-E9"></a>俱有光明此有何异。<a id="a-EA"></a>答若修神境所引光明。<a id="a-EB"></a>或化所为。<a id="a-EC"></a>或自性有。<a id="a-ED"></a>若修天眼所引光明。<a id="a-EE"></a>非化所为唯自性有。</p>
 </body>
</html>