<!doctype html>
<html id="z3IBVcQ12b" data-ver="856">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第八十二</h1>
  <h2 id="a2">结蕴第二中十门纳息第四之十二</h2>
  <p id="a3">问此四无量加行云何。<a id="a-4"></a>答缘七有情而起加行。<a id="a-5"></a>七有情者。<a id="a-6"></a>谓分欲界一切有情为怨亲。<a id="a-7"></a>中三品差别。<a id="a-8"></a>怨亲二品。<a id="a-9"></a>复各分三谓下中上。<a id="a-A"></a>中品有情总为一种无差别故。<a id="a-B"></a>于此七品有情境中。<a id="a-C"></a>若欲修慈先缘亲品。<a id="a-D"></a>于亲品中先缘上品。<a id="a-E"></a>上品亲者。<a id="a-F"></a>谓自父母轨范亲教。<a id="a-G"></a>或余随一可尊重处。<a id="a-H"></a>智慧多闻同梵行者。<a id="a-I"></a>于此上品亲有情境作是思惟。<a id="a-J"></a>云何当令此有情类得如是乐。<a id="a-K"></a>然心刚强难可调伏。<a id="a-L"></a>从无始来串习成故。<a id="a-M"></a>于极有恩诸有情所恶阿世耶任运生长。<a id="a-N"></a>善阿世耶虽作意起而不能住。<a id="a-O"></a>复应勇励思其重恩制心令住。<a id="a-P"></a>如以芥子投于锥锋。<a id="a-Q"></a>虽有着时而难可住。<a id="a-R"></a>久习不已加行乃成。<a id="a-S"></a>由善巧力投之方住。<a id="a-T"></a>如是行者于上品。<a id="a-U"></a>亲要勤修习与乐意乐。<a id="a-V"></a>经于多时乃得坚住。<a id="a-W"></a>于上品亲与乐意乐得坚住已。<a id="a-X"></a>次于中亲复修如是与乐意乐。<a id="a-Y"></a>此既成已次于下亲复修如是与乐意乐。<a id="a-Z"></a>此既成已次于中品。<a id="a-a"></a>次于下怨。<a id="a-b"></a>次于中怨。<a id="a-c"></a>后于上怨。<a id="a-d"></a>各修如是与乐意乐。<a id="a-e"></a>渐次修习至成满时。<a id="a-f"></a>普于欲界一切有情。<a id="a-g"></a>与乐意乐平等相续。<a id="a-h"></a>如于上亲。<a id="a-i"></a>上怨亦尔。<a id="a-j"></a>齐此名为修慈究竟。<a id="a-k"></a>修悲修喜次第亦然。<a id="a-l"></a>拔苦庆慰意乐有别。<a id="a-m"></a>云何当令此有情类。<a id="a-n"></a>离如是苦是悲意乐。<a id="a-o"></a>此有情类得乐离苦。<a id="a-p"></a>岂不快哉是喜意乐。<a id="a-q"></a>欲修舍时先缘中品。<a id="a-r"></a>谓于彼起舍置意乐。<a id="a-s"></a>中品有情最易舍故。<a id="a-t"></a>缘亲发爱。<a id="a-u"></a>缘怨发嗔。<a id="a-v"></a>故缘处中。<a id="a-w"></a>初修于舍。<a id="a-x"></a>舍中品已。<a id="a-y"></a>次舍下怨。<a id="a-z"></a>次舍中怨。<a id="a-10"></a>次舍上怨。<a id="a-11"></a>次舍下亲。<a id="a-12"></a>次舍中亲。<a id="a-13"></a>次舍上亲。<a id="a-14"></a>先舍其怨。<a id="a-15"></a>后舍亲者嗔心易舍非爱心故。<a id="a-16"></a>渐次修习至成满时。<a id="a-17"></a>普于欲界一切有情。<a id="a-18"></a>舍置意乐平等相续。<a id="a-19"></a>无异分别犹如持秤。<a id="a-1A"></a>缘有情类如总观林。<a id="a-1B"></a>齐此名为修舍究竟。<a id="a-1C"></a>问何等有情能修无量。<a id="a-1D"></a>答有情种性略有二种。<a id="a-1E"></a>一于有情乐求过失。<a id="a-1F"></a>二于有情乐求功德。<a id="a-1G"></a>若于有情乐求失者。<a id="a-1H"></a>于四无量多不能修。<a id="a-1I"></a>所以者何。<a id="a-1J"></a>阿罗汉等欲求其失亦可得故。<a id="a-1K"></a>彼于先时亦有瑕隙。<a id="a-1L"></a>故令我等今轻毁之。<a id="a-1M"></a>谁能于彼作饶益事。<a id="a-1N"></a>若于有情乐求德者。<a id="a-1O"></a>于四无量多分能修。<a id="a-1P"></a>所以者何。<a id="a-1Q"></a>断善根者欲求其德亦可得故。<a id="a-1R"></a>彼于先时多修善业。<a id="a-1S"></a>故今感得尊贵家生形貌端严众所乐见。<a id="a-1T"></a>言词威肃闻皆敬受。<a id="a-1U"></a>智慧多闻人皆推仰。<a id="a-1V"></a>我应于彼作饶益事。</p>
  <p id="a1W">问此四无量次第云何。<a id="a-1X"></a>为如说而生为别有次第。<a id="a-1Y"></a>有作是说。<a id="a-1Z"></a>如说而生。<a id="a-1a"></a>谓瑜伽师先于欲界诸有情类欲与饶益。<a id="a-1b"></a>与饶益者即是慈相。<a id="a-1c"></a>故佛说慈以为第一。<a id="a-1d"></a>次于欲界诸有情类欲除衰损。<a id="a-1e"></a>除衰损者即是悲相。<a id="a-1f"></a>故佛说悲以为第二。<a id="a-1g"></a>彼诸有情既得饶益复离衰损。<a id="a-1h"></a>次应于彼而生庆慰。<a id="a-1i"></a>庆慰彼者即是喜相。<a id="a-1j"></a>故佛说喜以为第三。<a id="a-1k"></a>既于有情生庆慰已。<a id="a-1l"></a>次应于彼平等舍置。<a id="a-1m"></a>等舍置者即是舍相。<a id="a-1n"></a>故佛说舍以为第四。<a id="a-1o"></a>故四无量如说而生。<a id="a-1p"></a>复有说者。<a id="a-1q"></a>此四无量先悲次慈次喜后舍。<a id="a-1r"></a>谓瑜伽师先于欲界诸有情类欲除衰损。<a id="a-1s"></a>次复于彼欲与饶益。<a id="a-1t"></a>次复于彼深生庆慰。<a id="a-1u"></a>最后于彼平等舍置。<a id="a-1v"></a>尊者僧伽筏苏说曰。<a id="a-1w"></a>悲喜二种互相制御。<a id="a-1x"></a>若先起悲次必生喜。<a id="a-1y"></a>悲令心下须喜策故。<a id="a-1z"></a>若先生喜次必起悲。<a id="a-20"></a>喜令心举须悲制故。<a id="a-21"></a>评曰。<a id="a-22"></a>应作是说。<a id="a-23"></a>非四无量如说而生。<a id="a-24"></a>所以者何。<a id="a-25"></a>修观行者随乐生故。<a id="a-26"></a>有观行者先起于慈。<a id="a-27"></a>次悲次喜后起于舍。<a id="a-28"></a>广说乃至有观行者先起于舍。<a id="a-29"></a>次喜次悲后起于慈。<a id="a-2A"></a>或有不定有观行者得慈非余。<a id="a-2B"></a>广说乃至有观行者得舍非余。<a id="a-2C"></a>或有不定非四无量有顺次入。<a id="a-2D"></a>或逆次入。<a id="a-2E"></a>或顺超入。<a id="a-2F"></a>或逆超入。<a id="a-2G"></a>如通解脱胜处遍处问若未起初静虑无量。<a id="a-2H"></a>能起第二静虑无量不。<a id="a-2I"></a>乃至若未起第三静虑无量。<a id="a-2J"></a>能起第四静虑无量不。<a id="a-2K"></a>有说。<a id="a-2L"></a>不能初静虑无量与第二静虑无量。<a id="a-2M"></a>为加行门依梯蹬故。<a id="a-2N"></a>乃至第三静虑无量与第四静虑无量为加行门依梯蹬故。<a id="a-2O"></a>有说。<a id="a-2P"></a>亦能谓观行者。<a id="a-2Q"></a>若依此地得自在力即依此地先起无量。<a id="a-2R"></a>未起下地无漏圣道。<a id="a-2S"></a>尚起上地无漏圣道。<a id="a-2T"></a>况四无量而不能起。<a id="a-2U"></a>问为下地无量后起上地无量速疾。<a id="a-2V"></a>为上地无量后起下地无量速疾耶。<a id="a-2W"></a>答上地无量后起下地无量速疾。<a id="a-2X"></a>非下地无量后起上地无量速疾。<a id="a-2Y"></a>如学梵书后学佉卢瑟吒书速疾。<a id="a-2Z"></a>非学佉卢瑟吒书后学梵书速疾。<a id="a-2a"></a>问初静虑无量无间。<a id="a-2b"></a>即能起第二静虑无量不。<a id="a-2c"></a>乃至第三静虑无量无间。<a id="a-2d"></a>即能起第四静虑无量不。<a id="a-2e"></a>依逆次第为问亦尔。<a id="a-2f"></a>有说不能必修自地加行引发方现前故。<a id="a-2g"></a>有说。<a id="a-2h"></a>亦能已熟修者起一加行。<a id="a-2i"></a>或无加行能历诸地。<a id="a-2j"></a>或上或下起无量故。<a id="a-2k"></a>问慈无量等无间即能起悲无量等不。<a id="a-2l"></a>答如定蕴说。<a id="a-2m"></a>思惟何等入慈等至。<a id="a-2n"></a>谓乐有情乃至思惟何等入舍等至。<a id="a-2o"></a>谓舍有情。<a id="a-2p"></a>有作是说。<a id="a-2q"></a>彼说无量俱生行相。<a id="a-2r"></a>复有说者。<a id="a-2s"></a>彼说无量等无间缘。<a id="a-2t"></a>若作是说彼说无量俱生行相。<a id="a-2u"></a>慈无量等无间能生悲无量等。<a id="a-2v"></a>若作是说彼说无量等无间缘。<a id="a-2w"></a>慈无量等无间不能生悲无量等四种加行。<a id="a-2x"></a>各有差别自加行后现在前故。<a id="a-2y"></a>应知作意略有三种。<a id="a-2z"></a>一自相作意。<a id="a-30"></a>二共相作意。<a id="a-31"></a>三胜解作意。<a id="a-32"></a>自相作意者。<a id="a-33"></a>如有思惟地为坚相。<a id="a-34"></a>水为湿相。<a id="a-35"></a>火为暖相。<a id="a-36"></a>风为动相。<a id="a-37"></a>如是一切。<a id="a-38"></a>共相作意者。<a id="a-39"></a>如十六圣行相俱生作意等。<a id="a-3A"></a>胜解作意者。<a id="a-3B"></a>如不净观持息念解脱胜处遍处等俱生作意。<a id="a-3C"></a>问此四无量于三种中。<a id="a-3D"></a>为与何等作意俱生。<a id="a-3E"></a>答唯与胜解作意俱生假想起故。</p>
  <p id="a3F">问且慈无量欲与他乐。<a id="a-3G"></a>缘何等乐与有情耶。<a id="a-3H"></a>有作是说。<a id="a-3I"></a>彼缘第三静虑中乐欲与有情。<a id="a-3J"></a>生死乐中此最胜故若作是说。<a id="a-3K"></a>诸有未得第三静虑。<a id="a-3L"></a>彼应不能起慈无量。<a id="a-3M"></a>或有说者。<a id="a-3N"></a>彼余生中曾受第三静虑中乐。<a id="a-3O"></a>今复依止第三静虑起宿住随念智。<a id="a-3P"></a>缘曾受乐欲与有情。<a id="a-3Q"></a>若作是说。<a id="a-3R"></a>诸有未得第三静虑宿住智者。<a id="a-3S"></a>彼应不能起慈无量。<a id="a-3T"></a>复有说者。<a id="a-3U"></a>彼缘无间所受诸乐欲与有情。<a id="a-3V"></a>谓饮食乐或车乘乐。<a id="a-3W"></a>或衣服乐或卧具乐。<a id="a-3X"></a>或余种种近所受乐。<a id="a-3Y"></a>缘此诸乐欲与有情。<a id="a-3Z"></a>尊者世友作如是说。<a id="a-3a"></a>彼缘有情所受乐相。<a id="a-3b"></a>欲令有情恒受此乐。<a id="a-3c"></a>若作是说慈应不能普缘有情。<a id="a-3d"></a>所以者何。<a id="a-3e"></a>非诸有情皆有乐故。<a id="a-3f"></a>复作是说。<a id="a-3g"></a>彼缘有情起乐根相。<a id="a-3h"></a>欲令有情恒受此乐。<a id="a-3i"></a>若作是说。<a id="a-3j"></a>慈应不能普缘有情。<a id="a-3k"></a>所以者何。<a id="a-3l"></a>非诸有情于一切位。<a id="a-3m"></a>恒起乐根现在前故。<a id="a-3n"></a>复作是说。<a id="a-3o"></a>彼缘有情所受饮食车乘衣服。<a id="a-3p"></a>及卧具等种种乐相。<a id="a-3q"></a>欲令有情恒受此乐。<a id="a-3r"></a>若作是说。<a id="a-3s"></a>慈应不能普缘有情。<a id="a-3t"></a>所以者何。<a id="a-3u"></a>非诸有情皆得如是诸乐具故。<a id="a-3v"></a>大德说曰。<a id="a-3w"></a>先加行时缘曾所见诸有情乐。<a id="a-3x"></a>以怜愍心起胜解想。<a id="a-3y"></a>欲令一切欲界有情。<a id="a-3z"></a>平等皆得如是乐具。<a id="a-40"></a>由此因缘皆受胜乐。<a id="a-41"></a>此中意说。<a id="a-42"></a>诸瑜伽师居近村城阿练若处。<a id="a-43"></a>于日初分着衣持钵。<a id="a-44"></a>入近村城如法乞食。<a id="a-45"></a>于所经处见诸有情纯受胜乐。<a id="a-46"></a>谓乘象马辇舆等行。<a id="a-47"></a>众宝严身僮仆侍卫音乐赞咏。<a id="a-48"></a>陈列香花受极快乐。<a id="a-49"></a>如诸天子见诸有情唯受剧苦。<a id="a-4A"></a>谓无衣服头发蓬乱身体臭秽。<a id="a-4B"></a>手足皴裂执破瓦盂巡行乞丐。<a id="a-4C"></a>饥穷苦逼如诸饿鬼。<a id="a-4D"></a>见是事已速还住处。<a id="a-4E"></a>收衣洗足结跏趺坐。<a id="a-4F"></a>柔软身心令其调适。<a id="a-4G"></a>离诸障盖有所堪能。<a id="a-4H"></a>忆想先时所见苦乐。<a id="a-4I"></a>于有情类等起怜愍。<a id="a-4J"></a>欲令皆受所见胜乐。<a id="a-4K"></a>问所缘有情非皆得乐。<a id="a-4L"></a>如何慈观非颠倒耶。<a id="a-4M"></a>答利益意乐所等起故。<a id="a-4N"></a>安乐意乐所等起故。<a id="a-4O"></a>调善意乐所等起故怜愍意乐所等起故。<a id="a-4P"></a>如理作意所等起故。<a id="a-4Q"></a>善根相应故。<a id="a-4R"></a>惭愧相应故。<a id="a-4S"></a>自性是善故。<a id="a-4T"></a>伏诸烦恼故。<a id="a-4U"></a>远离烦恼故。<a id="a-4V"></a>不名颠倒。<a id="a-4W"></a>复有说者。<a id="a-4X"></a>设名颠倒亦无有失。<a id="a-4Y"></a>问若名颠倒应成不善。<a id="a-4Z"></a>答颠倒有二种。<a id="a-4a"></a>一自性。<a id="a-4b"></a>二所缘。<a id="a-4c"></a>具二颠倒乃名不善。<a id="a-4d"></a>慈无量观虽有所缘颠倒。<a id="a-4e"></a>而非自性颠倒故非不善。<a id="a-4f"></a>尊者世友作如是说。<a id="a-4g"></a>慈无量观虽不能令所缘有情皆得胜乐。<a id="a-4h"></a>而亦缘彼诸有情类乐具为境故非颠倒。<a id="a-4i"></a>复作是说。<a id="a-4j"></a>缘诸有情乐根为境故非颠倒。<a id="a-4k"></a>复作是说。<a id="a-4l"></a>修此加行能伏嗔缠故非颠倒。<a id="a-4m"></a>大德说曰。<a id="a-4n"></a>如是慈观能违嗔心故非颠倒。<a id="a-4o"></a>问此慈无量为缘一有情欲与其乐。<a id="a-4p"></a>为缘多有情欲与其乐。<a id="a-4q"></a>答此慈无量初修习时。<a id="a-4r"></a>缘多有情欲与其乐。<a id="a-4s"></a>总缘有情修慈心故。<a id="a-4t"></a>后成满已缘一缘多。<a id="a-4u"></a>欲与其乐随意自在。<a id="a-4v"></a>如慈无量问答分别悲亦应尔。</p>
  <p id="a4w">如契经说。<a id="a-4x"></a>慈俱行心无怨无对无恼无害广大无量善修习故。<a id="a-4y"></a>与乐胜解遍缘一方二方三方四方上下。<a id="a-4z"></a>若竖若横缘此世间。<a id="a-50"></a>遍一切分遍一切处。<a id="a-51"></a>一切有情慈俱行心。<a id="a-52"></a>与乐胜解遍具足住。<a id="a-53"></a>乃至广说。<a id="a-54"></a>问此慈无量缘诸有情。<a id="a-55"></a>何故经说缘一方等。<a id="a-56"></a>答此经应言。<a id="a-57"></a>缘东方等诸有情类。<a id="a-58"></a>而言遍缘一方等者。<a id="a-59"></a>于有情类以方声说。<a id="a-5A"></a>如举其器示器中物。<a id="a-5B"></a>此经复说。<a id="a-5C"></a>缘此世间遍一切分遍一切处。<a id="a-5D"></a>一切有情慈俱行心。<a id="a-5E"></a>与乐胜解遍具足住者。<a id="a-5F"></a>问此慈无量缘诸有情。<a id="a-5G"></a>为以方域边际而观。<a id="a-5H"></a>为以有情边际而观。<a id="a-5I"></a>设尔何失。<a id="a-5J"></a>二俱有过。<a id="a-5K"></a>所以者何。<a id="a-5L"></a>若以方域边际观者。<a id="a-5M"></a>何故经说缘此世间遍一切分。<a id="a-5N"></a>遍一切处一切有情。<a id="a-5O"></a>若以有情边际观者。<a id="a-5P"></a>何故非别得有情海边际。<a id="a-5Q"></a>有作是说。<a id="a-5R"></a>此以方域边际而观。<a id="a-5S"></a>问若尔。<a id="a-5T"></a>善通后所设难。<a id="a-5U"></a>前所设难当云何通。<a id="a-5V"></a>答应知此说。<a id="a-5W"></a>少分一切。<a id="a-5X"></a>谓一切言略有二种。<a id="a-5Y"></a>一少分一切。<a id="a-5Z"></a>二一切一切。<a id="a-5a"></a>此经但说少分一切。<a id="a-5b"></a>故不违理。<a id="a-5c"></a>复有说者。<a id="a-5d"></a>此以有情边际而观。<a id="a-5e"></a>问若尔。<a id="a-5f"></a>善通前所设难。<a id="a-5g"></a>后所设难当云何通。<a id="a-5h"></a>答虽无别得有情边际。<a id="a-5i"></a>而有总得有情边际。<a id="a-5j"></a>如四生摄一切有情。<a id="a-5k"></a>无一有情非四生摄。<a id="a-5l"></a>或有说者。<a id="a-5m"></a>佛以有情边际而观。<a id="a-5n"></a>余以方域边际而观。<a id="a-5o"></a>有余师说。<a id="a-5p"></a>佛及独觉俱以有情边际而观。<a id="a-5q"></a>声闻异生但以方域边际而观。<a id="a-5r"></a>评曰。<a id="a-5s"></a>应作是说。<a id="a-5t"></a>此不决定以四无量皆是假想。<a id="a-5u"></a>皆与胜解作意相应。<a id="a-5v"></a>或有一切皆以有情边际而观。<a id="a-5w"></a>或有一切皆以方域边际而观。</p>
  <p id="a5x">如世尊说。<a id="a-5y"></a>苾刍当知。<a id="a-5z"></a>我七岁中修慈心故。<a id="a-60"></a>七成坏劫不来生此。<a id="a-61"></a>世界坏时生极光净。<a id="a-62"></a>世界成已生空梵宫。<a id="a-63"></a>作大梵王威德自在。<a id="a-64"></a>于千世界我为独尊。<a id="a-65"></a>复于后时来生欲界。<a id="a-66"></a>三十六反作天帝释。<a id="a-67"></a>于无量世作转轮王。<a id="a-68"></a>具四种兵成就七宝。<a id="a-69"></a>以法御世亦号法王。<a id="a-6A"></a>此经所言七岁中者。<a id="a-6B"></a>佛意正说经七雨时。<a id="a-6C"></a>谓昔胜时有一菩萨名大威勇。<a id="a-6D"></a>于中印度作大国王。<a id="a-6E"></a>以大威恩统摄一切。<a id="a-6F"></a>然彼国土时多暑热。<a id="a-6G"></a>去城不远有一大林。<a id="a-6H"></a>其地高凉花果茂盛。<a id="a-6I"></a>草木青翠泉池清冷。<a id="a-6J"></a>时彼国人于雨四月。<a id="a-6K"></a>多舍城邑来此避暑。<a id="a-6L"></a>各随所乐作诸事业。<a id="a-6M"></a>时菩萨王以国事务及诸城邑委任大臣。<a id="a-6N"></a>亦往此林居高静处。<a id="a-6O"></a>离欲界染修四无量。<a id="a-6P"></a>雨四月中无时懈废。<a id="a-6Q"></a>既度雨际节气渐凉。<a id="a-6R"></a>林中诸人各还城邑作诸事业。<a id="a-6S"></a>尔时菩萨亦从林出。<a id="a-6T"></a>还诣王都设大法祀。<a id="a-6U"></a>广修施福以诸饮食。<a id="a-6V"></a>衣服香花象马辇舆。<a id="a-6W"></a>房舍僮仆灯明卧具。<a id="a-6X"></a>及医药等奉施沙门。<a id="a-6Y"></a>并婆罗门贫病孤独。<a id="a-6Z"></a>远行羁客诸乞求者。<a id="a-6a"></a>既修施已受持净戒。<a id="a-6b"></a>如是往还经于六反。<a id="a-6c"></a>至第七反过雨际时。<a id="a-6d"></a>有说。<a id="a-6e"></a>寿终生极光净。<a id="a-6f"></a>有作是说。<a id="a-6g"></a>坏劫时至菩萨命终。<a id="a-6h"></a>生极光净。<a id="a-6i"></a>故知七岁谓七雨时。<a id="a-6j"></a>问菩萨所修四无量定是色界系。<a id="a-6k"></a>可由此故生极光净及生梵天。<a id="a-6l"></a>云何复作帝释轮王。<a id="a-6m"></a>岂色界业招欲界果。<a id="a-6n"></a>答菩萨尔时起三无量。<a id="a-6o"></a>一欲界系。<a id="a-6p"></a>由此得作帝释轮王。<a id="a-6q"></a>二初静虑系。<a id="a-6r"></a>由此得作大梵天王。<a id="a-6s"></a>三第二静虑系。<a id="a-6t"></a>由此得生极光净天。<a id="a-6u"></a>复次欲界虽无根本无量。<a id="a-6v"></a>而有无量入出定心。<a id="a-6w"></a>此招轮王帝释异熟。<a id="a-6x"></a>根本无量感极光净或大梵王。<a id="a-6y"></a>复次欲界虽无究竟无量。<a id="a-6z"></a>而有加行。<a id="a-70"></a>由此得作帝释轮王。<a id="a-71"></a>究竟无量能招梵王或极光净。<a id="a-72"></a>复次欲界具有一切善根相似种子。<a id="a-73"></a>乃至亦有相似灭定由有无量相似善根。<a id="a-74"></a>得作轮王或天帝释。<a id="a-75"></a>由有无量真实善根。<a id="a-76"></a>得生梵天或极光净。<a id="a-77"></a>复次菩萨林中修无量故。<a id="a-78"></a>生极光净或作梵王。<a id="a-79"></a>由还王都设大施会作转轮王。<a id="a-7A"></a>由受持戒作天帝释。<a id="a-7B"></a>复次此经中说三福业事。<a id="a-7C"></a>谓施戒修。<a id="a-7D"></a>如彼经说。<a id="a-7E"></a>苾刍当知。<a id="a-7F"></a>我念过去造三种业得三种果。<a id="a-7G"></a>由彼我今具大威德。<a id="a-7H"></a>所谓布施调伏寂静。<a id="a-7I"></a>布施即是施福业事。<a id="a-7J"></a>调伏即是戒福业事。<a id="a-7K"></a>寂静即是修福业事。<a id="a-7L"></a>施福业事能感轮王。<a id="a-7M"></a>戒福业事感天帝释。<a id="a-7N"></a>修福业事感大梵王。<a id="a-7O"></a>或极光净。<a id="a-7P"></a>如契经说。<a id="a-7Q"></a>有三种福业事。<a id="a-7R"></a>一施性福业事。<a id="a-7S"></a>谓以诸饮食衣服香花。<a id="a-7T"></a>广说乃至及医药等。<a id="a-7U"></a>奉施沙门婆罗门等。<a id="a-7V"></a>二戒性福业事。<a id="a-7W"></a>谓离断生命离不与取。<a id="a-7X"></a>离欲邪行。<a id="a-7Y"></a>离虚诳语。<a id="a-7Z"></a>离饮酒等。<a id="a-7a"></a>三修性福业事。<a id="a-7b"></a>谓慈俱行心。<a id="a-7c"></a>无怨无对无恼无害。<a id="a-7d"></a>广说如前。<a id="a-7e"></a>悲喜舍俱行心广说亦尔。<a id="a-7f"></a>问色无色界有多善根。<a id="a-7g"></a>何故唯说此四无量。<a id="a-7h"></a>为修性福业事耶。<a id="a-7i"></a>答世间唯于饶益他事起福业想。<a id="a-7j"></a>色无色界诸善根中。<a id="a-7k"></a>无欲饶益他如四无量者。<a id="a-7l"></a>是故偏说此为修福业事。<a id="a-7m"></a>复次世于福果起于福想。<a id="a-7n"></a>诸善根中无有能感广饶益果如无量者。<a id="a-7o"></a>是故偏说。<a id="a-7p"></a>复次此四无量及所得果。<a id="a-7q"></a>坚牢难坏故独名福。<a id="a-7r"></a>如伽他说。</p>
  <p id="a7s">福非火所烧　　风亦不能碎</p>
  <p id="a7t">福非水所烂　　能净持世间</p>
  <p id="a7u">福能与王贼　　勇猛相抗拒</p>
  <p id="a7v">不为人非人　　之所能侵夺</p>
  <p id="a7w">福终无损失　　如坚固伏藏</p>
  <p id="a7x">以决定能招　　此世他世乐</p>
  <p id="a7y">问非福亦非火所烧等。<a id="a-7z"></a>此中何故唯说福耶。<a id="a-80"></a>答非福虽非火所烧等。<a id="a-81"></a>而非福果为火等坏。<a id="a-82"></a>四无量福及所得果。<a id="a-83"></a>于去来今非火等坏。</p>
  <p id="a84">如契经说。<a id="a-85"></a>佛告苾刍。<a id="a-86"></a>妙眼弟子于诸学处。<a id="a-87"></a>若有一切及一切种善圆满者。<a id="a-88"></a>身坏命终生于梵世。<a id="a-89"></a>于诸学处若有一切及一切种不善圆满者。<a id="a-8A"></a>身坏命终或生他化自在天。<a id="a-8B"></a>或生乐变化天。<a id="a-8C"></a>或生睹史多天。<a id="a-8D"></a>或生夜摩天。<a id="a-8E"></a>或生三十三天。<a id="a-8F"></a>或生四大王众天。<a id="a-8G"></a>或生大刹帝利家。<a id="a-8H"></a>或生大婆罗门家。<a id="a-8I"></a>或生大长者家。<a id="a-8J"></a>或生随一大富贵家。<a id="a-8K"></a>生如是等诸尊胜家。<a id="a-8L"></a>丰饶财宝仓库盈溢。<a id="a-8M"></a>具大宗叶多诸眷属僮仆作使象马辇舆。<a id="a-8N"></a>恒受快乐。<a id="a-8O"></a>问若尔。<a id="a-8P"></a>妙眼应胜世尊。<a id="a-8Q"></a>所以者何。<a id="a-8R"></a>妙眼弟子于诸学处。<a id="a-8S"></a>善圆满者得生梵世。<a id="a-8T"></a>不善圆满者生六欲天。<a id="a-8U"></a>及生人中受富贵快乐。<a id="a-8V"></a>世尊弟子于诸学处。<a id="a-8W"></a>善圆满者生天解脱。<a id="a-8X"></a>不善圆满者堕诸恶趣受诸剧苦。<a id="a-8Y"></a>理岂尔耶。<a id="a-8Z"></a>答不应以佛格量妙眼。<a id="a-8a"></a>所以者何。<a id="a-8b"></a>佛弟子中最卑小者。<a id="a-8c"></a>谓预流果尚胜妙眼。<a id="a-8d"></a>况余尊者。<a id="a-8e"></a>又即世尊昔菩萨位。<a id="a-8f"></a>作梵志师名为妙眼。<a id="a-8g"></a>不应以彼格量世尊。<a id="a-8h"></a>问岂菩萨时胜已成佛。<a id="a-8i"></a>答非彼胜佛但有别意。<a id="a-8j"></a>谓彼妙眼乐修梵住。<a id="a-8k"></a>彼诸弟子求生梵世。<a id="a-8l"></a>故为开示修梵住法。<a id="a-8m"></a>彼弟子中乐修梵住。<a id="a-8n"></a>若已圆满起梵住者。<a id="a-8o"></a>身坏命终生于梵世。<a id="a-8p"></a>彼弟子中乐修梵住。<a id="a-8q"></a>若未圆满起梵住者。<a id="a-8r"></a>身坏命终随福多少。<a id="a-8s"></a>生六欲天。<a id="a-8t"></a>及生人趣诸尊胜家受大快乐。<a id="a-8u"></a>又彼胜时人皆纯善不修无量加行善根。<a id="a-8v"></a>亦得生天人中受乐。<a id="a-8w"></a>况修无量加行善根而不生天人中受乐。<a id="a-8x"></a>佛为弟子证得涅槃。<a id="a-8y"></a>制别解脱律仪学处。<a id="a-8z"></a>若有弟子不犯律仪不破学处。<a id="a-90"></a>不越轨则不踰界分。<a id="a-91"></a>彼得生天及证解脱若有弟子犯律仪破学处。<a id="a-92"></a>越轨则踰界分。<a id="a-93"></a>彼命终已堕诸恶趣。<a id="a-94"></a>妙眼弟子于四梵住诸学处中修满未满。<a id="a-95"></a>世尊弟子于别解脱律仪学处。<a id="a-96"></a>有持有犯。<a id="a-97"></a>故彼与佛不应格量。<a id="a-98"></a>又彼经说。<a id="a-99"></a>尔时妙眼作如是念。<a id="a-9A"></a>吾今不应与诸弟子同生一处。<a id="a-9B"></a>应修上慈生极光净。<a id="a-9C"></a>作是念已。<a id="a-9D"></a>便速修起第二静虑胜慈无量。<a id="a-9E"></a>于此命终生极光净。<a id="a-9F"></a>问妙眼菩萨既近佛地。<a id="a-9G"></a>决定应离财法二悭。<a id="a-9H"></a>何缘自修第二静虑胜慈无量生彼上天。<a id="a-9I"></a>但为弟子说初静虑四梵住法令生梵世。<a id="a-9J"></a>答彼观弟子根器所宜。<a id="a-9K"></a>故但为彼说初静虑。<a id="a-9L"></a>复次彼诸弟子是婆罗门。<a id="a-9M"></a>长夜期心希求梵世。<a id="a-9N"></a>故但为说生梵世因。<a id="a-9O"></a>复次世无佛时无有能起后三静虑诸无量者。<a id="a-9P"></a>唯除邻近佛地菩萨。<a id="a-9Q"></a>问上地无量明净胜妙过于下地。<a id="a-9R"></a>何故彼说第二静虑名上慈耶。<a id="a-9S"></a>答观初静虑说彼为上。<a id="a-9T"></a>复次胜彼弟子所修无量。<a id="a-9U"></a>故名上慈。<a id="a-9V"></a>复次妙眼所修是未曾得过曾得者故名上慈。<a id="a-9W"></a>复次世无佛时无有能起后三静虑诸无量者。<a id="a-9X"></a>唯有妙眼能起第二静虑无量。<a id="a-9Y"></a>故名为上。<a id="a-9Z"></a>是故尊者妙音说曰。<a id="a-9a"></a>异生无能起上三地诸无量者。<a id="a-9b"></a>由佛说力世尊弟子亦能起之。<a id="a-9c"></a>问何故无量名梵住耶。<a id="a-9d"></a>答梵世在初具可得故。<a id="a-9e"></a>谓未至定虽在最初。<a id="a-9f"></a>而非具有彼无喜故。<a id="a-9g"></a>第二静虑虽复具有而非最初。<a id="a-9h"></a>上地俱阙。<a id="a-9i"></a>唯初静虑梵天所居。<a id="a-9j"></a>最初具有故名梵住。<a id="a-9k"></a>复次对治非梵故名梵住。<a id="a-9l"></a>非梵即是欲界烦恼。<a id="a-9m"></a>初静虑中慈悲喜舍。<a id="a-9n"></a>近对治彼故名梵住。<a id="a-9o"></a>复次对治非梵行故名梵住。<a id="a-9p"></a>非梵行者谓淫欲事。<a id="a-9q"></a>初静虑中慈悲喜舍近对治彼。<a id="a-9r"></a>故名梵住。<a id="a-9s"></a>复次修梵行者身中可得。<a id="a-9t"></a>故名梵住。<a id="a-9u"></a>复次梵谓世尊慈悲喜舍。<a id="a-9v"></a>佛所施设故名梵住。<a id="a-9w"></a>复次梵谓梵音慈悲喜舍梵音所说。<a id="a-9x"></a>故名梵住。<a id="a-9y"></a>复次修此四种得生梵天。<a id="a-9z"></a>为大梵王故名梵住。<a id="a-A0"></a>复次以四无量于梵福中最胜最尊。<a id="a-A1"></a>故名梵住。<a id="a-A2"></a>问梵住无量有何差别。<a id="a-A3"></a>有作是说。<a id="a-A4"></a>无有差别。<a id="a-A5"></a>谓四梵住即四无量。<a id="a-A6"></a>复有说者。<a id="a-A7"></a>亦有差别。<a id="a-A8"></a>谓名即差别。<a id="a-A9"></a>此名梵住。<a id="a-AA"></a>彼名无量故。<a id="a-AB"></a>复次对治非梵名为梵住。<a id="a-AC"></a>对治戏论名为无量。<a id="a-AD"></a>复次对治非梵行名为梵住。<a id="a-AE"></a>对治戏论行名为无量。<a id="a-AF"></a>复次修梵行者身可得名为梵住。<a id="a-AG"></a>离戏论者身中可得名为无量。<a id="a-AH"></a>复次对治不信名为梵住。<a id="a-AI"></a>对治放逸名为无量。<a id="a-AJ"></a>复次在梵世者名为梵住。<a id="a-AK"></a>在上地者名为无量。<a id="a-AL"></a>复次在未至定及梵世者名为梵住。<a id="a-AM"></a>在上地者名为无量。<a id="a-AN"></a>复次在未至定及梵世者名为梵住。<a id="a-AO"></a>亦名无量。<a id="a-AP"></a>在上地者唯名为无量。<a id="a-AQ"></a>复次曾所得者名为梵住。<a id="a-AR"></a>未曾得者名为无量。<a id="a-AS"></a>复次内道所得名为梵住。<a id="a-AT"></a>亦名无量。<a id="a-AU"></a>外道所得唯名梵住。<a id="a-AV"></a>复次共所得者名为梵住。<a id="a-AW"></a>不共得者名为无量。<a id="a-AX"></a>是故尊者妙音说曰。<a id="a-AY"></a>梵住是共。<a id="a-AZ"></a>异生与圣者共竞此法故。<a id="a-Aa"></a>无量是不共。<a id="a-Ab"></a>圣者与异生不共竞此法故。<a id="a-Ac"></a>梵住无量是谓差别。</p>
  <p id="aAd">佛说有四补特伽罗能生梵福。<a id="a-Ae"></a>云何为四。<a id="a-Af"></a>谓有一类补特伽罗。<a id="a-Ag"></a>于未曾立窣堵波处。<a id="a-Ah"></a>为佛舍利起窣堵波。<a id="a-Ai"></a>是名第一补特伽罗能生梵福。<a id="a-Aj"></a>复有一类补特伽罗。<a id="a-Ak"></a>于未曾立僧伽蓝处。<a id="a-Al"></a>为佛弟子起僧伽蓝。<a id="a-Am"></a>是名第二补特伽罗能生梵福。<a id="a-An"></a>复有一类补特伽罗。<a id="a-Ao"></a>佛弟子众既破坏已还令和合。<a id="a-Ap"></a>是名第三补特伽罗能生梵福。<a id="a-Aq"></a>复有一类补特伽罗。<a id="a-Ar"></a>修四梵住。<a id="a-As"></a>是名第四补特伽罗能生梵福。<a id="a-At"></a>譬喻者说。<a id="a-Au"></a>如是契经非皆佛说。<a id="a-Av"></a>此中前三亦非一切皆生梵福。<a id="a-Aw"></a>彼所得果不相似故。<a id="a-Ax"></a>谓若有人在佛生处。<a id="a-Ay"></a>得菩提处。<a id="a-Az"></a>转法轮处。<a id="a-B0"></a>般涅槃处。<a id="a-B1"></a>起大制多众宝严饰。<a id="a-B2"></a>复有余人。<a id="a-B3"></a>更于诸处。<a id="a-B4"></a>聚砂石等作小制多。<a id="a-B5"></a>彼二生福岂得相似。<a id="a-B6"></a>又若有人。<a id="a-B7"></a>为佛弟子造僧伽蓝高广严饰。<a id="a-B8"></a>如誓多林竹林大林闇林寺等。<a id="a-B9"></a>复有余人。<a id="a-BA"></a>为佛弟子随宜造立小僧伽蓝。<a id="a-BB"></a>彼二生福岂得相似。<a id="a-BC"></a>又若有人。<a id="a-BD"></a>令彼天授所破僧众还得和合。<a id="a-BE"></a>复有余人。<a id="a-BF"></a>能善和息憍饷弥等僧斗诤事。<a id="a-BG"></a>彼二生福岂得相似。<a id="a-BH"></a>故知彼经非皆佛说。<a id="a-BI"></a>亦非一切皆生梵福。<a id="a-BJ"></a>四梵住经是佛所说。<a id="a-BK"></a>此四梵住皆是梵福。<a id="a-BL"></a>阿毗达磨诸论师言。<a id="a-BM"></a>如是契经皆佛所说。<a id="a-BN"></a>此中四种皆生梵福。<a id="a-BO"></a>问彼所得果岂相似耶。<a id="a-BP"></a>答所为等故皆生梵福。<a id="a-BQ"></a>谓未曾立窣堵波处。<a id="a-BR"></a>为佛世尊真实大梵起窣堵波。<a id="a-BS"></a>若大若小皆生梵福。<a id="a-BT"></a>于未曾立僧伽蓝处。<a id="a-BU"></a>为佛弟子修梵行者起僧伽蓝。<a id="a-BV"></a>若大若小皆生梵福。<a id="a-BW"></a>佛弟子众若大若小既破坏已。<a id="a-BX"></a>不得同修清净梵行。<a id="a-BY"></a>若令和合还得同修清净梵行。<a id="a-BZ"></a>故和合者皆生梵福。<a id="a-Ba"></a>所为既等。<a id="a-Bb"></a>故前三中。<a id="a-Bc"></a>事虽有异而福无别。<a id="a-Bd"></a>复次饶益等故皆生梵福。<a id="a-Be"></a>如修无量为欲饶益无量有情。<a id="a-Bf"></a>如是未立窣堵波处。<a id="a-Bg"></a>为佛舍利起窣堵波。<a id="a-Bh"></a>亦为饶益无量有情。<a id="a-Bi"></a>谓于是处无量百千。<a id="a-Bj"></a>诸有情类以诸香花宝幢幡盖及伎乐等。<a id="a-Bk"></a>诸供养具而供养之。<a id="a-Bl"></a>由此起善身语意业。<a id="a-Bm"></a>或种豪族多饶财宝。<a id="a-Bn"></a>形貌端严众所爱敬。<a id="a-Bo"></a>具大威德胜善种子。<a id="a-Bp"></a>或种轮王及天帝释并魔王等诸善种子。<a id="a-Bq"></a>或种声闻独觉及佛菩提种子。<a id="a-Br"></a>如是饶益无量有情。<a id="a-Bs"></a>如修无量为欲饶益无量有情。<a id="a-Bt"></a>如是未立僧伽蓝处。<a id="a-Bu"></a>为佛弟子起僧伽蓝。<a id="a-Bv"></a>亦为饶益无量有情。<a id="a-Bw"></a>谓于是处无量百千诸有情类。<a id="a-Bx"></a>以诸饮食卧具医药种种资具奉施供养。<a id="a-By"></a>或经一日或经七日半月一月。<a id="a-Bz"></a>或经五年。<a id="a-C0"></a>或常相续。<a id="a-C1"></a>由此起善身语意业。<a id="a-C2"></a>佛弟子众由此因缘。<a id="a-C3"></a>受持读诵思惟解说三藏文义。<a id="a-C4"></a>起不净观或持息念别总念住。<a id="a-C5"></a>或暖顶忍世第一法。<a id="a-C6"></a>入正决定得果漏尽。<a id="a-C7"></a>由此因缘令施主等或种豪族。<a id="a-C8"></a>广说乃至。<a id="a-C9"></a>或种声闻独觉及佛菩提种子。<a id="a-CA"></a>如是饶益无量有情。<a id="a-CB"></a>如修无量为欲饶益无量有情。<a id="a-CC"></a>如是和合佛弟子众。<a id="a-CD"></a>亦为饶益无量有情。<a id="a-CE"></a>谓僧破已。<a id="a-CF"></a>应入见道得果尽漏。<a id="a-CG"></a>受持读诵思惟解说三藏文义。<a id="a-CH"></a>住阿练若修不净观持息念等。<a id="a-CI"></a>所有善品皆不得成。<a id="a-CJ"></a>应种三乘菩提种者亦不能种。<a id="a-CK"></a>由此三千大千世界法轮不转。<a id="a-CL"></a>乃至净居诸天亦有异心现起。<a id="a-CM"></a>佛弟子众还和合时。<a id="a-CN"></a>应入见道得果尽漏。<a id="a-CO"></a>乃至应种三乘种者。<a id="a-CP"></a>皆能成办。<a id="a-CQ"></a>由此三千大千世界法轮复转。<a id="a-CR"></a>乃至净居诸天皆无异心现起。<a id="a-CS"></a>如是饶益无量有情。<a id="a-CT"></a>饶益等故皆生梵福。<a id="a-CU"></a>尊者世友作如是说。<a id="a-CV"></a>若未曾立窣堵波处。<a id="a-CW"></a>为佛舍利起窣堵波。<a id="a-CX"></a>由四因缘能生梵福。<a id="a-CY"></a>一以广大思愿舍多财故。<a id="a-CZ"></a>二令无量有情种善根故。<a id="a-Ca"></a>三诸所营造善究竟故。<a id="a-Cb"></a>四安置如来身界藏故。<a id="a-Cc"></a>若未曾立僧伽蓝处。<a id="a-Cd"></a>为佛弟子起僧伽蓝。<a id="a-Ce"></a>由四因缘能生梵福。<a id="a-Cf"></a>一以广大思愿舍多财故。<a id="a-Cg"></a>二令无量有情种善根故。<a id="a-Ch"></a>三诸所营造善究竟故。<a id="a-Ci"></a>四无所依止佛弟子众。<a id="a-Cj"></a>令得依止修善业故。<a id="a-Ck"></a>若僧破已还令和合。<a id="a-Cl"></a>由四因缘能生梵福。<a id="a-Cm"></a>一舍离四种语恶行故。<a id="a-Cn"></a>二摄受四种语妙行故。<a id="a-Co"></a>三破坏非法故。<a id="a-Cp"></a>四建立正法故。<a id="a-Cq"></a>若有修习四无量者。<a id="a-Cr"></a>由四因缘能生梵福。<a id="a-Cs"></a>一离违顺故。<a id="a-Ct"></a>二断诸盖故。<a id="a-Cu"></a>三得梵果故。<a id="a-Cv"></a>四系属梵故。<a id="a-Cw"></a>由此四种皆生梵福。</p>
  <p id="aCx">问此四梵福其量云何。<a id="a-Cy"></a>有作是说。<a id="a-Cz"></a>若业能招转轮王果。<a id="a-D0"></a>齐此名为一梵福量。<a id="a-D1"></a>有余师说。<a id="a-D2"></a>若业能招天帝释果。<a id="a-D3"></a>齐此名为一梵福量。<a id="a-D4"></a>或有说者。<a id="a-D5"></a>若业能招他化自在天王胜果。<a id="a-D6"></a>齐此名为一梵福量。<a id="a-D7"></a>复有说者。<a id="a-D8"></a>若业能招梵天王果。<a id="a-D9"></a>齐此名为一梵福量。<a id="a-DA"></a>或复有说。<a id="a-DB"></a>世界成时一切有情。<a id="a-DC"></a>能感世界增上果业。<a id="a-DD"></a>齐此名为一梵福量。<a id="a-DE"></a>有余复说。<a id="a-DF"></a>除近佛地菩萨善业。<a id="a-DG"></a>诸余有情能招财富增上果业。<a id="a-DH"></a>齐此名为一梵福量。<a id="a-DI"></a>复有余说。<a id="a-DJ"></a>大梵天王最初请佛。<a id="a-DK"></a>转正法轮所得梵福。<a id="a-DL"></a>齐此名为一梵福量。<a id="a-DM"></a>问梵王何时得此梵福。<a id="a-DN"></a>有作是说。<a id="a-DO"></a>彼初发心欲往请佛。<a id="a-DP"></a>当于尔时即得梵福。<a id="a-DQ"></a>彼师不应作如是说。<a id="a-DR"></a>若作是说。<a id="a-DS"></a>应未作业而便得福。<a id="a-DT"></a>复有说者。<a id="a-DU"></a>正请佛时得此梵福。<a id="a-DV"></a>彼亦不应作如是说。<a id="a-DW"></a>正请佛时心是欲界无覆无记。<a id="a-DX"></a>无还无记无异熟果岂名梵福。<a id="a-DY"></a>应作是说。<a id="a-DZ"></a>大梵天王既请佛已还归梵宫。<a id="a-Da"></a>世尊于后转正法轮。<a id="a-Db"></a>五苾刍众八万诸天皆得见谛。<a id="a-Dc"></a>诸神传唱声至梵宫。<a id="a-Dd"></a>梵王闻已欢喜踊跃。<a id="a-De"></a>作是念言。<a id="a-Df"></a>由我请佛转正法轮。<a id="a-Dg"></a>饶益无边诸有情类。<a id="a-Dh"></a>我所应作念已作讫。<a id="a-Di"></a>梵王尔时乃得梵福。<a id="a-Dj"></a>评曰。<a id="a-Dk"></a>如是诸说。<a id="a-Dl"></a>一梵福量皆是赞美此梵福言。<a id="a-Dm"></a>未为称实而实梵福无量无边。<a id="a-Dn"></a>是广大思所引发故。</p>
 </body>
</html>