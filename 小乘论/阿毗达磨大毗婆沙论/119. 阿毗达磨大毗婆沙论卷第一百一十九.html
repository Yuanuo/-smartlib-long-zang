<!doctype html>
<html id="z3IBVe313C" data-ver="982">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百一十九</h1>
  <h2 id="a2">业蕴第四中害生纳息第三之二</h2>
  <p id="a3">颇有业不善顺苦受异熟未熟乃至广说。<a id="a-4"></a>问何故作此论。<a id="a-5"></a>答为止他义显己义故。<a id="a-6"></a>谓或有说。<a id="a-7"></a>无有中有。<a id="a-8"></a>或复有说。<a id="a-9"></a>虽有中有而生恶趣者无。<a id="a-A"></a>或复有说。<a id="a-B"></a>生恶趣者虽有中有而生地狱者无。<a id="a-C"></a>或复有说。<a id="a-D"></a>生地狱者虽有中有而先造无间业者无。<a id="a-E"></a>或复有说。<a id="a-F"></a>先造无间业者。</p>
  <p id="aG">虽有中有而中有中不受无间异熟。<a id="a-H"></a>或复有说。<a id="a-I"></a>虽住中有亦受无间异熟。<a id="a-J"></a>而但受四蕴不受色蕴。<a id="a-K"></a>欲遮此等种种僻执显有中有。<a id="a-L"></a>于有色界一切生处无不皆有。<a id="a-M"></a>于中亦受色蕴异熟。<a id="a-N"></a>由是因缘故作斯论。</p>
  <p id="aO">颇有业不善顺苦受异熟未熟。<a id="a-P"></a>非不初受异熟果。<a id="a-Q"></a>而起染污心耶。<a id="a-R"></a>答有。<a id="a-S"></a>如造作增长无间业。<a id="a-T"></a>已此业最初地狱中有异熟果生。<a id="a-U"></a>问造作增长何差别。<a id="a-V"></a>有说。<a id="a-W"></a>无差别。<a id="a-X"></a>有说。<a id="a-Y"></a>名则差别。<a id="a-Z"></a>此名造作。<a id="a-a"></a>此名增长。<a id="a-b"></a>有说义亦有差别。<a id="a-c"></a>谓或有由一恶行堕诸恶趣。<a id="a-d"></a>或有由三。<a id="a-e"></a>若由一恶行堕恶趣者。<a id="a-f"></a>彼加行时但名造作不名增长。<a id="a-g"></a>若至究竟名为造作亦名增长。<a id="a-h"></a>若具由三堕恶趣者。<a id="a-i"></a>造一二时但名造作不名增长。<a id="a-j"></a>若具造三名为造作亦名增长。<a id="a-k"></a>如三恶行三妙行亦尔。<a id="a-l"></a>差别者生善趣。<a id="a-m"></a>复次或有由一无间堕于地狱。<a id="a-n"></a>或具由五。<a id="a-o"></a>若由一者彼加行位。<a id="a-p"></a>但名造作不名增长。<a id="a-q"></a>若至究竟名为造作亦名增长。<a id="a-r"></a>若具由五造一至四。<a id="a-s"></a>但名造作不名增长。<a id="a-t"></a>若具造五名为造作亦名增长。<a id="a-u"></a>复次或有由一不善业道堕诸恶趣。<a id="a-v"></a>或具由十。<a id="a-w"></a>若由一者彼加行位。<a id="a-x"></a>但名造作不名增长。<a id="a-y"></a>若至究竟名为造作亦名增长。<a id="a-z"></a>若具由十造一至九。<a id="a-10"></a>但名造作不名增长。<a id="a-11"></a>若具造十名为造作亦名增长。<a id="a-12"></a>如十不善业道。<a id="a-13"></a>十善业道亦尔。<a id="a-14"></a>差别者生善趣。<a id="a-15"></a>复次或有由多妙行感一众同分。<a id="a-16"></a>如诸菩萨最后众同分。<a id="a-17"></a>由三十二百福所感。<a id="a-18"></a>若造一百福至三十一百福。<a id="a-19"></a>但名造作不名增长。<a id="a-1A"></a>若时具造三十二百福。<a id="a-1B"></a>名为造作亦名增长。<a id="a-1C"></a>复次或有业故思所造。<a id="a-1D"></a>或有业非故思造。<a id="a-1E"></a>若故思所造名为造作亦名增长。<a id="a-1F"></a>若非故思所造。<a id="a-1G"></a>但名造作不名增长。<a id="a-1H"></a>审思而造。<a id="a-1I"></a>率尔而造。<a id="a-1J"></a>说亦尔。<a id="a-1K"></a>复次或有业顺三时受。<a id="a-1L"></a>或有业顺不定受。<a id="a-1M"></a>顺三时受名为造作亦名增长。<a id="a-1N"></a>顺不定受但名造作不名增长。<a id="a-1O"></a>顺决定受。<a id="a-1P"></a>顺不定受。<a id="a-1Q"></a>说亦尔。</p>
  <p id="a1R">复次或有业顺别定受。<a id="a-1S"></a>或有业顺不别定受。<a id="a-1T"></a>顺别定受者。<a id="a-1U"></a>名为造作亦名增长。<a id="a-1V"></a>顺不别定受者但名造作不名增长。<a id="a-1W"></a>复次或有业时分定异熟亦定。<a id="a-1X"></a>或有异熟定。<a id="a-1Y"></a>时分不定。<a id="a-1Z"></a>二俱定者名为造作亦名增长。<a id="a-1a"></a>唯一定者但名造作不名增长。<a id="a-1b"></a>复次有不善业顺恶趣受。<a id="a-1c"></a>有不善业顺善趣受。<a id="a-1d"></a>前名造作亦名增长。<a id="a-1e"></a>后名造作不名增长。<a id="a-1f"></a>善业与此相违。<a id="a-1g"></a>说亦尔。<a id="a-1h"></a>复次有不善业。<a id="a-1i"></a>不善为助伴有不善业。<a id="a-1j"></a>善业为助伴。<a id="a-1k"></a>前名造作亦名增长。<a id="a-1l"></a>后名造作不名增长。<a id="a-1m"></a>善业与此相违。<a id="a-1n"></a>说亦尔。<a id="a-1o"></a>复次有不善业无作见邪见。<a id="a-1p"></a>迷因果相续中生。<a id="a-1q"></a>有不善业有作见正见。<a id="a-1r"></a>不迷因果相续中生。<a id="a-1s"></a>前名造作亦名增长。<a id="a-1t"></a>后名造作不名增长。<a id="a-1u"></a>善业与此相违。<a id="a-1v"></a>说亦尔。<a id="a-1w"></a>复次有不善业坏戒坏见。<a id="a-1x"></a>有不善业坏戒不坏见。<a id="a-1y"></a>前名造作亦名增长。<a id="a-1z"></a>后名造作不名增长。<a id="a-20"></a>善业与此相违。<a id="a-21"></a>说亦尔。<a id="a-22"></a>复次有不善业加行坏意乐坏。<a id="a-23"></a>有不善业加行坏意乐不坏。<a id="a-24"></a>前名造作亦名增长。<a id="a-25"></a>后名造作不名增长。<a id="a-26"></a>善业与此相违。<a id="a-27"></a>说亦尔。<a id="a-28"></a>复次有业作已不舍不变不吐不依对治。<a id="a-29"></a>有业作已舍变吐依对治。<a id="a-2A"></a>前名造作亦名增长。<a id="a-2B"></a>后名造作不名增长。<a id="a-2C"></a>如是有业三时觉察。<a id="a-2D"></a>三时不觉察。<a id="a-2E"></a>作已无悔。<a id="a-2F"></a>作已有悔作已随念。<a id="a-2G"></a>作已不随念。<a id="a-2H"></a>数数忆念。<a id="a-2I"></a>不数数忆念。<a id="a-2J"></a>说亦尔。<a id="a-2K"></a>复次若业能取果与果。<a id="a-2L"></a>名为造作亦名增长。<a id="a-2M"></a>若业取果不能与果。<a id="a-2N"></a>但名造作不名增长。<a id="a-2O"></a>尊者世友说曰。<a id="a-2P"></a>若所作业意乐回向意乐显示。<a id="a-2Q"></a>为同类者称赞显说。<a id="a-2R"></a>是名造作亦名增长。<a id="a-2S"></a>若所作业与此相违。<a id="a-2T"></a>但名造作非名增长。<a id="a-2U"></a>有作是说。<a id="a-2V"></a>若所作业一切种圆满。<a id="a-2W"></a>一切种究竟。<a id="a-2X"></a>如造制多严饰周毕。<a id="a-2Y"></a>此名造作亦名增长。<a id="a-2Z"></a>若所作业与此相违。<a id="a-2a"></a>但名造作不名增长。<a id="a-2b"></a>大德说言。<a id="a-2c"></a>若所业众缘和合必。<a id="a-2d"></a>定感果名为造作亦名名增长。<a id="a-2e"></a>若所作业与此相违。<a id="a-2f"></a>但名造作不名增长。<a id="a-2g"></a>如是等有无量门。<a id="a-2h"></a>是名造作增长差别。</p>
  <p id="a2i">无间业有五种。<a id="a-2j"></a>一害母。<a id="a-2k"></a>二害父。<a id="a-2l"></a>三害阿罗汉。<a id="a-2m"></a>四破和合僧。<a id="a-2n"></a>五起恶心出佛身血。<a id="a-2o"></a>问此五无间业以何为自性。<a id="a-2p"></a>答以身语业为自性。<a id="a-2q"></a>前三后一身业为自性。<a id="a-2r"></a>第四一种语业为自性。<a id="a-2s"></a>是故此五三界三处一蕴所摄。<a id="a-2t"></a>三界者色声法界。<a id="a-2u"></a>三处者色声法处。<a id="a-2v"></a>一蕴者色蕴。<a id="a-2w"></a>是名无间业自性。<a id="a-2x"></a>已说自性。<a id="a-2y"></a>所以今当说。<a id="a-2z"></a>问何故名无间。<a id="a-30"></a>答由二缘故说名无间。<a id="a-31"></a>一遮现后。<a id="a-32"></a>二遮余趣。<a id="a-33"></a>遮现后者。<a id="a-34"></a>此五但是顺次生受。<a id="a-35"></a>非顺现法受及顺后次受。<a id="a-36"></a>故名无间。<a id="a-37"></a>遮余趣者。<a id="a-38"></a>谓此决定于地狱受。<a id="a-39"></a>非杂余趣。<a id="a-3A"></a>故名无间。<a id="a-3B"></a>由二因缘建立无间。<a id="a-3C"></a>一背恩养。<a id="a-3D"></a>二坏德田。<a id="a-3E"></a>背恩养者。<a id="a-3F"></a>谓害母害父。<a id="a-3G"></a>坏德田者。<a id="a-3H"></a>谓余三种。<a id="a-3I"></a>由二因缘得无间罪。<a id="a-3J"></a>一起加行二果究竟。<a id="a-3K"></a>虽起加行果不究竟。<a id="a-3L"></a>彼不得无间罪。<a id="a-3M"></a>虽果究竟不起加行。<a id="a-3N"></a>亦不得无间罪。<a id="a-3O"></a>虽起加行果不究竟者谓如有人欲害其母。<a id="a-3P"></a>母觉知已藏谷[卄/積]中。<a id="a-3Q"></a>有余女人在母寝处。<a id="a-3R"></a>其人既至谓是己母以刀害之。<a id="a-3S"></a>害已方更往谷[卄/積]中揩拭刀刃刀触母身因兹丧命。<a id="a-3T"></a>起加行时果未究竟。<a id="a-3U"></a>果究竟时已无加行。<a id="a-3V"></a>由此不成无间之罪。<a id="a-3W"></a>有果究竟不起加行者。<a id="a-3X"></a>谓如有人扶持父母经崄路过。<a id="a-3Y"></a>恐其贼来。<a id="a-3Z"></a>推逼令进。<a id="a-3a"></a>父母颠仆因即丧命。<a id="a-3b"></a>果虽究竟非加行起。<a id="a-3c"></a>是故要起加行及果究竟方成无间。<a id="a-3d"></a>问颇有起加行及果究竟。<a id="a-3e"></a>而不得无间罪耶。<a id="a-3f"></a>答有。<a id="a-3g"></a>谓与所杀俱时命终。<a id="a-3h"></a>无后众同分可成就彼罪故。<a id="a-3i"></a>有兄遣弟自往害母弟依兄教俱得无间。<a id="a-3j"></a>若弟遣他及共他害。<a id="a-3k"></a>唯弟得无间。<a id="a-3l"></a>有兄遣弟令他害母。<a id="a-3m"></a>弟依兄教俱得无间。<a id="a-3n"></a>若弟自害及共他害唯弟得无间。<a id="a-3o"></a>有兄遣弟共他害母。<a id="a-3p"></a>弟依兄教俱得无间。<a id="a-3q"></a>弟若自害及但令他。<a id="a-3r"></a>唯弟得无间。<a id="a-3s"></a>有兄遣弟母来当害。<a id="a-3t"></a>弟依兄教俱得无间。<a id="a-3u"></a>若母去方害唯弟得无间。<a id="a-3v"></a>如兄遣弟。<a id="a-3w"></a>兄遣于妹弟遣于兄遣姊亦尔。<a id="a-3x"></a>如遣害来遣害去住坐卧亦尔。<a id="a-3y"></a>如害母害父亦尔。<a id="a-3z"></a>害阿罗汉。<a id="a-40"></a>出佛身血。<a id="a-41"></a>遣使差别类此应知。<a id="a-42"></a>若非人杀非人父母不得无间罪。<a id="a-43"></a>非人杀人人杀非人应知亦尔。<a id="a-44"></a>唯有人类杀人父母方得无间。<a id="a-45"></a>问若扇搋半择迦无形二形杀害父母得无间不答不得。<a id="a-46"></a>所以者何。<a id="a-47"></a>彼身法尔志力微劣不能作律仪。<a id="a-48"></a>不律仪器故。<a id="a-49"></a>尊者世友作如是说。<a id="a-4A"></a>扇搋迦等杀害父母不得无间。<a id="a-4B"></a>所以者何。<a id="a-4C"></a>彼于父母无爱敬心。<a id="a-4D"></a>可先现前今灭坏故。<a id="a-4E"></a>复次彼于父母无胜惭愧。<a id="a-4F"></a>可先现前今灭坏故。<a id="a-4G"></a>大德说言。<a id="a-4H"></a>扇搋迦等烦恼增故定恶趣摄。<a id="a-4I"></a>恶趣摄故无无间罪。<a id="a-4J"></a>问诸傍生类杀害父母得无间不。<a id="a-4K"></a>答不得。<a id="a-4L"></a>所以者何。<a id="a-4M"></a>彼身法尔志力微劣。<a id="a-4N"></a>不能作律仪不律仪器故。<a id="a-4O"></a>尊者世友说曰。<a id="a-4P"></a>诸傍生类杀害父母不得无间。<a id="a-4Q"></a>所以者何。<a id="a-4R"></a>彼于父母无爱敬心。<a id="a-4S"></a>可先现前今灭坏故。<a id="a-4T"></a>复次彼于父母无胜惭愧。<a id="a-4U"></a>可先现前今灭坏故。<a id="a-4V"></a>大德说言。<a id="a-4W"></a>诸傍生类杀害父母。<a id="a-4X"></a>于无间罪有得不得。<a id="a-4Y"></a>谓聪慧者得。<a id="a-4Z"></a>非聪慧者不得。<a id="a-4a"></a>曾闻有聪慧龙马。<a id="a-4b"></a>人贪其种令与母合。<a id="a-4c"></a>马后觉知断势而死。<a id="a-4d"></a>问如以一加行俱时杀母及余女人。<a id="a-4e"></a>彼所有无表已如前说。<a id="a-4f"></a>彼有表业于谁边得耶。<a id="a-4g"></a>答于母边得。<a id="a-4h"></a>所以者何。<a id="a-4i"></a>以于彼中无间罪为胜故。<a id="a-4j"></a>尊者妙音说曰。<a id="a-4k"></a>诸有表业。<a id="a-4l"></a>极微所成。<a id="a-4m"></a>害母及余极微各异故。<a id="a-4n"></a>有表罪于二人边得。<a id="a-4o"></a>问如有女人羯剌蓝堕。<a id="a-4p"></a>有余女人收置身中。<a id="a-4q"></a>后所生子以谁为母杀害何者得无间罪。<a id="a-4r"></a>答前为生母。<a id="a-4s"></a>后为养母。<a id="a-4t"></a>唯害生母得无间罪。<a id="a-4u"></a>以羯剌蓝依前生故。<a id="a-4v"></a>诸所作事应咨养母。<a id="a-4w"></a>于非母作母想害。<a id="a-4x"></a>及于母作非母想害。<a id="a-4y"></a>俱不得无间罪。<a id="a-4z"></a>要于母作母想害。<a id="a-50"></a>方得无间罪。<a id="a-51"></a>于父及余应知亦尔。<a id="a-52"></a>颇有女人非母。<a id="a-53"></a>非阿罗汉。<a id="a-54"></a>害之得无间罪耶。<a id="a-55"></a>答有。<a id="a-56"></a>谓害转根为女父。<a id="a-57"></a>颇有男子非父。<a id="a-58"></a>非阿罗汉。<a id="a-59"></a>害之得无间罪耶。<a id="a-5A"></a>答有。<a id="a-5B"></a>谓害转根为男母。<a id="a-5C"></a>问若母是阿罗汉。<a id="a-5D"></a>或父是阿罗汉。<a id="a-5E"></a>彼害一一时为但得一无间罪。<a id="a-5F"></a>为得二耶。<a id="a-5G"></a>若言但得一者。<a id="a-5H"></a>彼背恩养。<a id="a-5I"></a>及坏德田。<a id="a-5J"></a>云何得一。<a id="a-5K"></a>经说复云何通。<a id="a-5L"></a>如佛告始骞持言。<a id="a-5M"></a>汝今已得二无间罪。<a id="a-5N"></a>谓害父及阿罗汉。<a id="a-5O"></a>若言得二者。<a id="a-5P"></a>彼害一命云何而得二罪。<a id="a-5Q"></a>答应言得一。<a id="a-5R"></a>彼背恩养及坏德田。<a id="a-5S"></a>俱于一身转故。<a id="a-5T"></a>契经应说。<a id="a-5U"></a>汝由二缘得无间罪。<a id="a-5V"></a>谓害父及阿罗汉。<a id="a-5W"></a>而言得二罪者。<a id="a-5X"></a>欲以二罪诃责彼故。<a id="a-5Y"></a>有余师言。<a id="a-5Z"></a>罪体虽一所感苦倍。<a id="a-5a"></a>是以说二。</p>
  <p id="a5b">问如害阿罗汉得无间罪。<a id="a-5c"></a>害诸有学亦得是罪耶。<a id="a-5d"></a>答不得。<a id="a-5e"></a>所以者何。<a id="a-5f"></a>前说无间由二缘得。<a id="a-5g"></a>一背恩养。<a id="a-5h"></a>二坏德田。<a id="a-5i"></a>害诸有学非坏德田。<a id="a-5j"></a>以彼有功德亦有过失。<a id="a-5k"></a>有妙行亦有恶行。<a id="a-5l"></a>有善根亦有不善根故。<a id="a-5m"></a>问退失阿罗汉果者。<a id="a-5n"></a>害之得无间耶。<a id="a-5o"></a>答不得。<a id="a-5p"></a>还是有学故。<a id="a-5q"></a>如前说。<a id="a-5r"></a>问此于最后命将断时。<a id="a-5s"></a>必住无学。<a id="a-5t"></a>云何不得无间耶。<a id="a-5u"></a>答于无学身无恶心故。<a id="a-5v"></a>谓彼但于学者身中起杀意及加行。<a id="a-5w"></a>非于无学。<a id="a-5x"></a>由无无间因故不得无间罪。</p>
  <p id="a5y">毗奈耶说。<a id="a-5z"></a>娑罗林中有众多苾刍。<a id="a-60"></a>为群贼所杀劫夺衣物。<a id="a-61"></a>有近住官皆悉捉获。<a id="a-62"></a>送至王所王敕依法。<a id="a-63"></a>其中有一贼逃至胜林求欲出家。<a id="a-64"></a>时苾刍众不审捡察。<a id="a-65"></a>度令出家为受具戒。<a id="a-66"></a>时典刑者将余群贼。<a id="a-67"></a>至于冢间欲屠割之。<a id="a-68"></a>苾刍闻已为知世间可厌事故。<a id="a-69"></a>皆共往观。<a id="a-6A"></a>向出家者亦在其中。<a id="a-6B"></a>见诸罪人支节分解各各异处。<a id="a-6C"></a>彼薪出家者。<a id="a-6D"></a>即时惶恐。<a id="a-6E"></a>闷绝擗地久而乃稣。<a id="a-6F"></a>众问其故。<a id="a-6G"></a>答言。<a id="a-6H"></a>死者是我朋侣。<a id="a-6I"></a>我昨与其同为此事。<a id="a-6J"></a>若不出家亦遭斯苦。<a id="a-6K"></a>苾刍闻已互相谓言。<a id="a-6L"></a>今此恶人如何处置。<a id="a-6M"></a>便往白佛。<a id="a-6N"></a>佛言。<a id="a-6O"></a>此人杀苾刍众。<a id="a-6P"></a>得无间罪不合出家。<a id="a-6Q"></a>若已出家众应驱摈勿与同止。<a id="a-6R"></a>所以者何。<a id="a-6S"></a>造无间者于我正法毗奈耶中。<a id="a-6T"></a>不能生长诸善法故。<a id="a-6U"></a>问彼不了知是阿罗汉。<a id="a-6V"></a>何故得无间罪。<a id="a-6W"></a>答不以知故得罪。<a id="a-6X"></a>以坏德田。<a id="a-6Y"></a>故得罪彼于苾刍众中。<a id="a-6Z"></a>起无简择等杀意乐。<a id="a-6a"></a>由此极恶之心害及阿罗汉。<a id="a-6b"></a>是故得无间罪。</p>
  <p id="a6c">问若先造余无间。<a id="a-6d"></a>后乃破僧。<a id="a-6e"></a>彼生地狱先受何果。<a id="a-6f"></a>若先受余无间果者。<a id="a-6g"></a>破僧应成顺后次受。<a id="a-6h"></a>若先受破僧果者。<a id="a-6i"></a>余无间应成顺后次受。<a id="a-6j"></a>答若先造余无间业。<a id="a-6k"></a>彼后不能破僧。<a id="a-6l"></a>若先破僧。<a id="a-6m"></a>后便能造余无间业。<a id="a-6n"></a>彼后所造皆由破僧增上力故。<a id="a-6o"></a>同招无间地狱果。<a id="a-6p"></a>余顺次生受恶行。<a id="a-6q"></a>随无间业准此应知。<a id="a-6r"></a>又先破僧。<a id="a-6s"></a>后造余无间业。<a id="a-6t"></a>彼后所造皆由破僧增上力故。<a id="a-6u"></a>同招无间。<a id="a-6v"></a>乃至极受一劫寿果更无增寿。<a id="a-6w"></a>余顺次生受恶行。<a id="a-6x"></a>随无间业寿量长短亦准此知。<a id="a-6y"></a>问若因破僧生无间地狱。<a id="a-6z"></a>寿命未尽世界便坏者。<a id="a-70"></a>彼中夭不。<a id="a-71"></a>若中夭者彼极重业所引寿量云何中断。<a id="a-72"></a>若不夭者云何不与世界坏而作留难。<a id="a-73"></a>如契经说。<a id="a-74"></a>若处乃至一有情在灾便不坏。<a id="a-75"></a>答若寿量定彼无中夭。<a id="a-76"></a>问若尔云何不于世界坏而作留难。<a id="a-77"></a>答彼由业力引置余世界地狱中受。<a id="a-78"></a>如王都内欲有恩赦。<a id="a-79"></a>先移重囚置于边狱。<a id="a-7A"></a>然后放赦。<a id="a-7B"></a>彼亦如是。<a id="a-7C"></a>有说。<a id="a-7D"></a>此世界将欲坏时。<a id="a-7E"></a>若诸有情造无间业者。<a id="a-7F"></a>彼命终法尔更不生此间。<a id="a-7G"></a>而必生于余世界地狱中受此业果。<a id="a-7H"></a>有说。<a id="a-7I"></a>世界将欲坏时。<a id="a-7J"></a>定无有情造极恶业。</p>
  <p id="a7K">问颇有具造五无间耶。<a id="a-7L"></a>有说无。<a id="a-7M"></a>所以者何。<a id="a-7N"></a>此业极重无器能胜而容受故。<a id="a-7O"></a>有余师说。<a id="a-7P"></a>有具造五。<a id="a-7Q"></a>如迦葉波佛时。<a id="a-7R"></a>有苾刍名花上。<a id="a-7S"></a>是誉上子彼具造五无间业。<a id="a-7T"></a>及断善根。<a id="a-7U"></a>问由一无间。<a id="a-7V"></a>与乃至由五。<a id="a-7W"></a>堕于地狱有何差别。<a id="a-7X"></a>答由一无间堕地狱者。<a id="a-7Y"></a>其身狭小苦具不多。<a id="a-7Z"></a>苦受现前非极猛利。<a id="a-7a"></a>若乃至由五无间堕地狱者。<a id="a-7b"></a>其身广大苦具增多。<a id="a-7c"></a>苦受现前极为猛利。</p>
  <p id="a7d">问五无间业何者最重。<a id="a-7e"></a>答破和合僧坏法身故。<a id="a-7f"></a>次出佛身血。<a id="a-7g"></a>次害阿罗汉。<a id="a-7h"></a>次害母。<a id="a-7i"></a>后害父。<a id="a-7j"></a>母之恩养于父为重。<a id="a-7k"></a>德田势力于恩田为胜故。<a id="a-7l"></a>问世尊所有诸无学法说名为佛。<a id="a-7m"></a>此不可害。<a id="a-7n"></a>云何恶心出血得无间罪耶。<a id="a-7o"></a>尊者世友说曰。<a id="a-7p"></a>以于能成大菩提法。<a id="a-7q"></a>起恶意乐欲毁坏故。<a id="a-7r"></a>虽害生身而于彼得无间罪。<a id="a-7s"></a>复次成诸佛无学法依生身转。<a id="a-7t"></a>若坏所依当知亦坏能依。<a id="a-7u"></a>如瓶破乳则失。<a id="a-7v"></a>是以得无间罪。<a id="a-7w"></a>问如起恶心出佛身血。<a id="a-7x"></a>得无间罪。<a id="a-7y"></a>颇有起恶心不至出血。<a id="a-7z"></a>亦得此无间罪耶。<a id="a-80"></a>答有。<a id="a-81"></a>是故应作四句。<a id="a-82"></a>有起恶心出佛身血不得无间罪。<a id="a-83"></a>谓起欲打心而出血。<a id="a-84"></a>有起恶心不至出血。<a id="a-85"></a>而得无间罪。<a id="a-86"></a>谓起欲杀心乃至令血移处。<a id="a-87"></a>有起恶心出佛身血。<a id="a-88"></a>亦得无间罪。<a id="a-89"></a>谓起欲杀心而出血。<a id="a-8A"></a>有起恶心不至出血。<a id="a-8B"></a>不得无间罪。<a id="a-8C"></a>谓起欲打心乃至令血移处。<a id="a-8D"></a>问佛身为有疮穴等不。<a id="a-8E"></a>答无。<a id="a-8F"></a>所以者何。<a id="a-8G"></a>一切如来相好圆满。<a id="a-8H"></a>身毛皮等殊妙齐平。<a id="a-8I"></a>是故无有疮穴等事。<a id="a-8J"></a>问此何业果。<a id="a-8K"></a>答如来昔于三无数劫修菩萨行时。<a id="a-8L"></a>若见有情身分缺坏。<a id="a-8M"></a>便起深悲方便救济要令圆满。<a id="a-8N"></a>若见佛像菩萨像圣僧像。<a id="a-8O"></a>灵龛制多僧伽蓝等雕落破坏。<a id="a-8P"></a>方便修治。<a id="a-8Q"></a>要令如本。<a id="a-8R"></a>由此业故。<a id="a-8S"></a>今得如是相好庄严无疮穴等。</p>
  <p id="a8T">颇有故思害生命后不受远离。<a id="a-8U"></a>而于一切有情得防护耶。<a id="a-8V"></a>答有。<a id="a-8W"></a>如起杀加行中间证见法性。<a id="a-8X"></a>此显不因受诸学处。<a id="a-8Y"></a>但由入正性离生时。<a id="a-8Z"></a>得不作律仪。<a id="a-8a"></a>名为防护。<a id="a-8b"></a>其事云何。<a id="a-8c"></a>掣迦契经是此论根本。<a id="a-8d"></a>昔有释种名掣迦。<a id="a-8e"></a>先是世尊祖父。<a id="a-8f"></a>僮仆因事逃叛住雪山所。<a id="a-8g"></a>产育男女各数十人。<a id="a-8h"></a>姻亲强盛舍宅严好。<a id="a-8i"></a>虽仓库盈溢而以畋猎为事。<a id="a-8j"></a>曾于一时。<a id="a-8k"></a>少壮丈夫皆出游猎。<a id="a-8l"></a>时薄伽梵欲往天宫为报母恩安居说法。<a id="a-8m"></a>先以佛眼遍观世间。<a id="a-8n"></a>勿有众生佛应亲度。<a id="a-8o"></a>由不见佛失获益时。<a id="a-8p"></a>寻见掣迦及诸眷属。<a id="a-8q"></a>善根已熟见谛时至。<a id="a-8r"></a>尔时世尊为度彼故。<a id="a-8s"></a>从住处没现彼门前。<a id="a-8t"></a>老父遥见则知是佛。<a id="a-8u"></a>欢喜迎逆恭敬作礼。<a id="a-8v"></a>白言。<a id="a-8w"></a>圣子。<a id="a-8x"></a>今是何日降至我家。<a id="a-8y"></a>善逝法王。<a id="a-8z"></a>今是何日得垂顾念。<a id="a-90"></a>即命扫洒敷饰净座。<a id="a-91"></a>烧香散花请佛世尊。<a id="a-92"></a>入家就座。<a id="a-93"></a>时彼老父。<a id="a-94"></a>率诸女人稽首佛足。<a id="a-95"></a>合掌恭敬取家所有。<a id="a-96"></a>干湿净肉调和香味以奉世尊。<a id="a-97"></a>尔时世尊告言。<a id="a-98"></a>止止。<a id="a-99"></a>诸佛如来不食血肉。<a id="a-9A"></a>时彼老父及诸女人。<a id="a-9B"></a>承命惭耻却坐一面。<a id="a-9C"></a>有说。<a id="a-9D"></a>佛于是日虚中而过。<a id="a-9E"></a>有说。<a id="a-9F"></a>取北洲食以济中时。<a id="a-9G"></a>佛应彼机为说法要。<a id="a-9H"></a>合家大小同证离生。<a id="a-9I"></a>得预流果生净法眼。<a id="a-9J"></a>深心欢喜瞻仰世尊。<a id="a-9K"></a>佛顾余机重为说法。<a id="a-9L"></a>时诸少年收捕禽鹿。<a id="a-9M"></a>恣行杀害更设机阱担肉而归。<a id="a-9N"></a>至诸妇人常所迎处。<a id="a-9O"></a>忽于是日特怪不来。<a id="a-9P"></a>咸作是思。<a id="a-9Q"></a>勿有他故。<a id="a-9R"></a>登高觇望遥见家中。<a id="a-9S"></a>有非常人威光赫奕。<a id="a-9T"></a>如铸金台父及女人。<a id="a-9U"></a>前后围绕便生忿恚。<a id="a-9V"></a>共相谓言。<a id="a-9W"></a>此等不迎必由彼制。<a id="a-9X"></a>恚怒既深不遑释担。<a id="a-9Y"></a>持刀直进规欲害佛。<a id="a-9Z"></a>父叱之言。<a id="a-9a"></a>汝等止止。<a id="a-9b"></a>此是圣子善逝法王。<a id="a-9c"></a>来度我等宜各庆幸勿起恶心。<a id="a-9d"></a>诸子既闻咸生悔愧。<a id="a-9e"></a>弃刀释担稽首求哀。<a id="a-9f"></a>恭敬合掌却坐一面。<a id="a-9g"></a>佛应彼机为说法要。<a id="a-9h"></a>诸子闻已亦证离生得预流果。<a id="a-9i"></a>生净法眼。<a id="a-9j"></a>深心欢喜瞻仰世尊。<a id="a-9k"></a>时林野中无量虫鹿。<a id="a-9l"></a>冲诸机阱死伤非一。<a id="a-9m"></a>由圣道力令诸子等杀生业道无表不生。<a id="a-9n"></a>问杀何等生于加行位可入圣道。<a id="a-9o"></a>有作是说。<a id="a-9p"></a>杀傍生等但非杀人。<a id="a-9q"></a>有作是说。<a id="a-9r"></a>亦通杀人唯除已起无间加行。<a id="a-9s"></a>故作是说。<a id="a-9t"></a>如起杀加行中间证见法性若于一切有情得防护。<a id="a-9u"></a>彼于一切有情受远离耶。<a id="a-9v"></a>答应作四句。<a id="a-9w"></a>有于一切有情得防护。<a id="a-9x"></a>非受远离。<a id="a-9y"></a>如不受学处而证见法性。<a id="a-9z"></a>此显不受别解脱律仪。<a id="a-A0"></a>名不受学处。<a id="a-A1"></a>有于一切有情受远离。<a id="a-A2"></a>非得防护。<a id="a-A3"></a>如受学处而犯远离。<a id="a-A4"></a>此显虽受别解脱律仪。<a id="a-A5"></a>而由不如理作意。<a id="a-A6"></a>及贪等烦恼故。<a id="a-A7"></a>于所防护不能远离。<a id="a-A8"></a>有于一切有情得防护亦受远离。<a id="a-A9"></a>如受学处不犯远离。<a id="a-AA"></a>此显已受别解脱律仪。<a id="a-AB"></a>复能如理作意思择。<a id="a-AC"></a>乃至为命亦不故犯。<a id="a-AD"></a>如闻昔有乞食苾刍。<a id="a-AE"></a>次第巡里到珠师舍。<a id="a-AF"></a>正逢彼匠为王穿珠见苾刍来欢喜持钵。<a id="a-AG"></a>入家取食。<a id="a-AH"></a>苾刍衣赤日照光生。<a id="a-AI"></a>遥映宝珠亦同赤色有鹅在侧。<a id="a-AJ"></a>谓肉便吞。<a id="a-AK"></a>苾刍见之遮护不及。<a id="a-AL"></a>珠师持钵盛满食来授与苾刍交谢而去。<a id="a-AM"></a>其人于后觉少一珠。<a id="a-AN"></a>窃谓苾刍盗而持去。<a id="a-AO"></a>寻则奔逐擒获将还。<a id="a-AP"></a>责言。<a id="a-AQ"></a>沙门汝既释子。<a id="a-AR"></a>何无廉耻盗我王珠。<a id="a-AS"></a>苾刍答言。<a id="a-AT"></a>我无此事。<a id="a-AU"></a>其人窃念。<a id="a-AV"></a>若不苦治珠不可得。<a id="a-AW"></a>便加考楚触处血流。<a id="a-AX"></a>彼吞珠鹅复来唼血。<a id="a-AY"></a>其人恚愤以杖击之鹅因致死。<a id="a-AZ"></a>苾刍便请看鹅死活。<a id="a-Aa"></a>彼寻叱言。<a id="a-Ab"></a>且理出珠何预鹅事。<a id="a-Ac"></a>苾刍固请彼乃为看报言已死。<a id="a-Ad"></a>苾刍告曰。<a id="a-Ae"></a>鹅吞汝珠。<a id="a-Af"></a>其人不信。<a id="a-Ag"></a>犹疑假托。<a id="a-Ah"></a>苾刍谓曰。<a id="a-Ai"></a>我实见吞。<a id="a-Aj"></a>彼遂持刀以剖鹅腹。<a id="a-Ak"></a>乃于腹内得所失珠。<a id="a-Al"></a>彼生惭耻悲喜交集。<a id="a-Am"></a>礼谢苾刍白言。<a id="a-An"></a>尊者。<a id="a-Ao"></a>何不早示使我盲愚。<a id="a-Ap"></a>苦楚尊身造斯恶业。<a id="a-Aq"></a>长夜受苦无有出期。<a id="a-Ar"></a>苾刍告言。<a id="a-As"></a>我受禁戒。<a id="a-At"></a>宁舍身命不伤蚁卵。<a id="a-Au"></a>若先示汝必定害鹅。<a id="a-Av"></a>不护众生岂名持戒。<a id="a-Aw"></a>如此等类名于有情亦得防护亦受远离。<a id="a-Ax"></a>有非于一切有情得防护亦非受远离。<a id="a-Ay"></a>谓除前相相谓所名。<a id="a-Az"></a>如前广说。<a id="a-B0"></a>谓除成就三律仪人二律仪天趣。<a id="a-B1"></a>余人天及余趣全。<a id="a-B2"></a>作第四句故言除前相。<a id="a-B3"></a>有四种律仪名为防护。<a id="a-B4"></a>一别解脱律仪。<a id="a-B5"></a>二静虑律仪。<a id="a-B6"></a>三无漏律仪。<a id="a-B7"></a>四断律仪。<a id="a-B8"></a>别解脱律仪者。<a id="a-B9"></a>谓欲界尸罗。<a id="a-BA"></a>静虑律仪者。<a id="a-BB"></a>谓色界尸罗。<a id="a-BC"></a>无漏律仪者。<a id="a-BD"></a>谓无漏尸罗。<a id="a-BE"></a>断律仪者。<a id="a-BF"></a>谓于静虑无漏二律仪中各取少分。<a id="a-BG"></a>离欲界染九无间道中。<a id="a-BH"></a>世俗随转戒二律仪摄。<a id="a-BI"></a>谓静虑律仪。<a id="a-BJ"></a>及断律仪。<a id="a-BK"></a>无漏随转戒亦二律仪摄。<a id="a-BL"></a>谓无漏律仪。<a id="a-BM"></a>及断律仪。<a id="a-BN"></a>问何故唯此名断律仪。<a id="a-BO"></a>答能与破戒及起破戒烦恼。<a id="a-BP"></a>作断对治故。<a id="a-BQ"></a>谓前八无间道中。<a id="a-BR"></a>二随转戒。<a id="a-BS"></a>唯与起破戒烦恼作断对治。<a id="a-BT"></a>第九无间道中。<a id="a-BU"></a>二随转戒通与破戒及起破戒烦恼。<a id="a-BV"></a>作断对治。<a id="a-BW"></a>是故静虑无漏律仪对断律仪作四句。<a id="a-BX"></a>静虑律仪对断律仪。<a id="a-BY"></a>作四句者。<a id="a-BZ"></a>有是静虑律仪。<a id="a-Ba"></a>非断律仪。<a id="a-Bb"></a>谓除离欲界染九无间道中。<a id="a-Bc"></a>世俗随转戒。<a id="a-Bd"></a>诸余世俗随转戒。<a id="a-Be"></a>有是断律仪。<a id="a-Bf"></a>非静虑律仪。<a id="a-Bg"></a>谓离欲界染九无间道中。<a id="a-Bh"></a>无漏随转戒。<a id="a-Bi"></a>有是静虑律仪。<a id="a-Bj"></a>亦是断律仪。<a id="a-Bk"></a>谓离欲界染九无间道中世俗随转戒。<a id="a-Bl"></a>有非静虑律仪。<a id="a-Bm"></a>亦非断律仪。<a id="a-Bn"></a>谓除离欲界染九无间道中。<a id="a-Bo"></a>无漏随转戒。<a id="a-Bp"></a>诸余无漏随转戒。<a id="a-Bq"></a>无漏律仪对断律仪作四句者。<a id="a-Br"></a>有是无漏律仪。<a id="a-Bs"></a>非断律仪。<a id="a-Bt"></a>谓除离欲界染九无间道中无漏随转戒。<a id="a-Bu"></a>诸余无漏随转戒。<a id="a-Bv"></a>有是断律仪。<a id="a-Bw"></a>非无漏律仪。<a id="a-Bx"></a>谓离欲界染九无间道中世俗随转戒。<a id="a-By"></a>有是无漏律仪。<a id="a-Bz"></a>亦是断律仪。<a id="a-C0"></a>谓离欲界染九无间道中。<a id="a-C1"></a>无漏随转戒。<a id="a-C2"></a>有非无漏律仪。<a id="a-C3"></a>亦非断律仪。<a id="a-C4"></a>谓除离欲界染九无间道中。<a id="a-C5"></a>世俗随转戒。<a id="a-C6"></a>诸余世俗随转戒。</p>
  <p id="aC7">问此四律仪。<a id="a-C8"></a>谁成就几。<a id="a-C9"></a>答或有但成就一。<a id="a-CA"></a>谓除断律仪。<a id="a-CB"></a>余三律仪一一成就。<a id="a-CC"></a>而无但成就断律仪者。<a id="a-CD"></a>或有成就二。<a id="a-CE"></a>谓或别解脱。<a id="a-CF"></a>静虑二。<a id="a-CG"></a>或静虑。<a id="a-CH"></a>无漏二。<a id="a-CI"></a>或静虑断二。<a id="a-CJ"></a>而无成就无漏断二者。<a id="a-CK"></a>或有成就三。<a id="a-CL"></a>谓或别解脱静虑无漏三。<a id="a-CM"></a>或别解脱。<a id="a-CN"></a>静虑断三。<a id="a-CO"></a>或静虑无漏断三。<a id="a-CP"></a>无有成就别解脱无漏断三者。<a id="a-CQ"></a>或有具成就四。<a id="a-CR"></a>此中但成就别解脱律仪者。<a id="a-CS"></a>谓异生生欲界受学处。<a id="a-CT"></a>未得色界善心。<a id="a-CU"></a>但成就静虑律仪者。<a id="a-CV"></a>谓异生生欲界不受学处。<a id="a-CW"></a>得色界善心而犹具缚。<a id="a-CX"></a>及生第二第三第四静虑。<a id="a-CY"></a>但成就无漏律仪者。<a id="a-CZ"></a>谓圣者生无色界。<a id="a-Ca"></a>或成就别解脱静虑二者。<a id="a-Cb"></a>谓异生生欲界受学处。<a id="a-Cc"></a>得色界善心而犹具缚。<a id="a-Cd"></a>或成就静虑无漏二者。<a id="a-Ce"></a>谓圣者生欲界不受学处。<a id="a-Cf"></a>未离欲界染。<a id="a-Cg"></a>及生第二第三第四静虑。<a id="a-Ch"></a>或成就静虑断二者。<a id="a-Ci"></a>谓异生生欲界不受学处。<a id="a-Cj"></a>而离欲界一品乃至九品染。<a id="a-Ck"></a>及生初静虑。<a id="a-Cl"></a>或成就别解脱静虑无漏三者。<a id="a-Cm"></a>谓圣者生欲界受学处。<a id="a-Cn"></a>未离欲界染。<a id="a-Co"></a>或成就别解脱静虑断三者。<a id="a-Cp"></a>谓异生生欲界受学处。<a id="a-Cq"></a>离欲界一品。<a id="a-Cr"></a>乃至九品染。<a id="a-Cs"></a>或成就静虑无漏断三者。<a id="a-Ct"></a>谓圣者生欲界不受学处。<a id="a-Cu"></a>离欲界一品。<a id="a-Cv"></a>乃至九品染。<a id="a-Cw"></a>及生初静虑。<a id="a-Cx"></a>或具成就四者。<a id="a-Cy"></a>谓圣者生欲界受学处。<a id="a-Cz"></a>离欲界一品。<a id="a-D0"></a>乃至九品染。</p>
  <p id="aD1">问此四律仪几随心转。<a id="a-D2"></a>几不随心转。<a id="a-D3"></a>答三随心转。<a id="a-D4"></a>一不随心转。<a id="a-D5"></a>谓别解脱律仪。<a id="a-D6"></a>问何故别解脱律仪不随心转。<a id="a-D7"></a>答别解脱律仪粗而重。<a id="a-D8"></a>随心转律仪细而轻故。<a id="a-D9"></a>有说。<a id="a-DA"></a>别解脱律仪为恶戒所损伏。<a id="a-DB"></a>随心转律仪不为恶戒所损伏故。<a id="a-DC"></a>有说。<a id="a-DD"></a>别解脱律仪为恶意乐。<a id="a-DE"></a>及害意乐所损伏。<a id="a-DF"></a>随心转律仪不为彼所损伏故。<a id="a-DG"></a>有说。<a id="a-DH"></a>别解脱律仪势用蹇钝行。<a id="a-DI"></a>不及心随心转律仪势用捷利行及心故。<a id="a-DJ"></a>有说。<a id="a-DK"></a>别解脱律仪依表。<a id="a-DL"></a>随心转律仪依无表故。<a id="a-DM"></a>有说。<a id="a-DN"></a>别解脱律仪是表果。<a id="a-DO"></a>随心转律仪是无表果故。<a id="a-DP"></a>有说。<a id="a-DQ"></a>别解脱律仪依表是表果。<a id="a-DR"></a>随心转律仪依心是心果故。<a id="a-DS"></a>有说。<a id="a-DT"></a>别解脱律仪。<a id="a-DU"></a>依部众人和合受得。<a id="a-DV"></a>随心转律仪但依法得故。<a id="a-DW"></a>有说。<a id="a-DX"></a>别解脱律仪依他得。<a id="a-DY"></a>随心转律仪依自得故。<a id="a-DZ"></a>有说。<a id="a-Da"></a>别解脱律仪。<a id="a-Db"></a>不与心一生一住一灭。<a id="a-Dc"></a>随心转律仪。<a id="a-Dd"></a>与心一生一住一灭故。<a id="a-De"></a>有说。<a id="a-Df"></a>别解脱律仪。<a id="a-Dg"></a>不与心一果一等流一异熟。<a id="a-Dh"></a>随心转律仪。<a id="a-Di"></a>与心一果一等流一异熟故。<a id="a-Dj"></a>有说。<a id="a-Dk"></a>别解脱律仪。<a id="a-Dl"></a>不与心俱生。<a id="a-Dm"></a>随心转律仪。<a id="a-Dn"></a>与心俱生故。<a id="a-Do"></a>有说。<a id="a-Dp"></a>随心转法理应如是。<a id="a-Dq"></a>心若善彼亦善。<a id="a-Dr"></a>不善无记亦尔。<a id="a-Ds"></a>别解脱律仪唯是善。<a id="a-Dt"></a>若随心转者。<a id="a-Du"></a>善心起时彼可随转。<a id="a-Dv"></a>不善无记心起时彼应断故。<a id="a-Dw"></a>有说。<a id="a-Dx"></a>随心转法理应如是。<a id="a-Dy"></a>若心欲界彼亦欲界。<a id="a-Dz"></a>色无色界不系亦尔。<a id="a-E0"></a>别解脱律仪唯是欲界。<a id="a-E1"></a>若随心转者欲界心起时彼可随转。<a id="a-E2"></a>色无色界不系心起时彼应断故。<a id="a-E3"></a>有说。<a id="a-E4"></a>随心转法理应如是。<a id="a-E5"></a>若心学彼亦学无学。<a id="a-E6"></a>非学非无学亦尔。<a id="a-E7"></a>别解脱律仪。<a id="a-E8"></a>唯非学非无学。<a id="a-E9"></a>若随心转者。<a id="a-EA"></a>非学非无学心起时彼可随转。<a id="a-EB"></a>学无学起时彼应断故。<a id="a-EC"></a>有说。<a id="a-ED"></a>随心转法理应如是。<a id="a-EE"></a>若心见所断。<a id="a-EF"></a>彼亦见所断。<a id="a-EG"></a>修所断不断亦尔。<a id="a-EH"></a>别解脱律仪。<a id="a-EI"></a>唯修所断。<a id="a-EJ"></a>若随心转者。<a id="a-EK"></a>修所断心起时彼可随转。<a id="a-EL"></a>见所断心。<a id="a-EM"></a>非所断心起时彼应断故。<a id="a-EN"></a>有说。<a id="a-EO"></a>若别解脱律仪随心转者。<a id="a-EP"></a>应未来修。<a id="a-EQ"></a>未来成就。<a id="a-ER"></a>然别解脱律仪无未来修。<a id="a-ES"></a>及未来成就故。<a id="a-ET"></a>有说。<a id="a-EU"></a>若此别解脱律仪随心转者。<a id="a-EV"></a>应不施设住戒长幼故。<a id="a-EW"></a>有说。<a id="a-EX"></a>若此律仪随心转者。<a id="a-EY"></a>应不施设戒品决定故。<a id="a-EZ"></a>有说。<a id="a-Ea"></a>若此别解脱律仪随心转者。<a id="a-Eb"></a>应非四缘五缘而舍。<a id="a-Ec"></a>言四缘者。<a id="a-Ed"></a>一舍学处。<a id="a-Ee"></a>二二形生。<a id="a-Ef"></a>三善根断。<a id="a-Eg"></a>四舍众同分。<a id="a-Eh"></a>言五缘者。<a id="a-Ei"></a>谓上四缘。<a id="a-Ej"></a>及夜尽故。<a id="a-Ek"></a>有说。<a id="a-El"></a>若此别解脱律仪随心转者。<a id="a-Em"></a>应从上界生欲界时得。<a id="a-En"></a>若尔便应无住律仪不律仪等三种差别故。<a id="a-Eo"></a>有说。<a id="a-Ep"></a>若别解脱律仪随心转者。<a id="a-Eq"></a>有心时可有。<a id="a-Er"></a>无心时应断故。<a id="a-Es"></a>勿有此等诸过失故。<a id="a-Et"></a>别解脱律仪不随心转。<a id="a-Eu"></a>问住别解脱律仪者。<a id="a-Ev"></a>犯律仪时舍律仪不。<a id="a-Ew"></a>外国诸师作如是说。<a id="a-Ex"></a>彼舍律仪得非律仪。<a id="a-Ey"></a>非不律仪。<a id="a-Ez"></a>若时发露无覆藏心。<a id="a-F0"></a>如法悔除便舍非律仪。<a id="a-F1"></a>非不律仪。<a id="a-F2"></a>还得律仪。<a id="a-F3"></a>若作是说。<a id="a-F4"></a>便为善通。<a id="a-F5"></a>发露悔过还住律仪。<a id="a-F6"></a>作法悔除亦非无用。<a id="a-F7"></a>有余师说。<a id="a-F8"></a>彼犯律仪时舍律仪。<a id="a-F9"></a>得非律仪非不律仪。<a id="a-FA"></a>若时发露无覆藏心。<a id="a-FB"></a>如法悔除便舍非律仪非不律仪。<a id="a-FC"></a>而不得律仪。<a id="a-FD"></a>问如说发露悔过还住律仪。<a id="a-FE"></a>当云何通。<a id="a-FF"></a>如法悔除岂非无用。<a id="a-FG"></a>答住善意乐名住律仪。<a id="a-FH"></a>尔时舍恶意乐。<a id="a-FI"></a>发善意乐故非无用。<a id="a-FJ"></a>然实此位不得律仪。<a id="a-FK"></a>复有说者。<a id="a-FL"></a>彼犯律仪时。<a id="a-FM"></a>现在律仪断。<a id="a-FN"></a>得非律仪非不律仪。<a id="a-FO"></a>而成就过去律仪。<a id="a-FP"></a>若时发露无覆藏心等如第二说。<a id="a-FQ"></a>或有说者。<a id="a-FR"></a>彼犯律仪时初刹那断。<a id="a-FS"></a>次后复续。<a id="a-FT"></a>迦湿弥罗国诸论师言。<a id="a-FU"></a>彼犯律仪时不舍律仪。<a id="a-FV"></a>而得非律仪非不律仪。<a id="a-FW"></a>是故尔时名住非律仪非不律仪。<a id="a-FX"></a>亦名住律仪者。<a id="a-FY"></a>若时发露无覆藏心。<a id="a-FZ"></a>如法悔除便舍非律仪非不律仪。<a id="a-Fa"></a>但名住律仪者。<a id="a-Fb"></a>如有富者负他债时名负债者。<a id="a-Fc"></a>亦名富者。<a id="a-Fd"></a>后还债已但名富者。<a id="a-Fe"></a>若如是说便为善通。<a id="a-Ff"></a>发露悔过还住律仪。<a id="a-Fg"></a>作法悔除亦非无用。<a id="a-Fh"></a>问善戒云何能治恶戒。<a id="a-Fi"></a>答由誓受心为助伴故。<a id="a-Fj"></a>无始数习诸恶尸罗暂受善戒则能除舍。<a id="a-Fk"></a>犹如室中久时积闇。<a id="a-Fl"></a>明灯才至则便除遣。<a id="a-Fm"></a>又如于淡久习碱想。<a id="a-Fn"></a>才尝盐味彼想则除。<a id="a-Fo"></a>善戒治恶亦复如是。<a id="a-Fp"></a>道治烦恼应知亦然。</p>
 </body>
</html>