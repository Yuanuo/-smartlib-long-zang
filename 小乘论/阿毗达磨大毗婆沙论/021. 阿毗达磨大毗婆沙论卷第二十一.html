<!doctype html>
<html id="z3IBVab11c" data-ver="713">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第二十一</h1>
  <h2 id="a2">杂蕴第一中智纳息第二之十三</h2>
  <p id="a3">能作因体即增上缘。<a id="a-4"></a>俱一切法为自性故。<a id="a-5"></a>然义有异。<a id="a-6"></a>谓多胜义是增上缘义。<a id="a-7"></a>不障碍义是能作因义。<a id="a-8"></a>问若多胜义是增上缘义。<a id="a-9"></a>则所缘缘亦应名增上。<a id="a-A"></a>彼体亦摄一切法故。<a id="a-B"></a>如品类足论辩。<a id="a-C"></a>此二缘俱以一切法为自性故。<a id="a-D"></a>答若依相续则此二缘宽狭相似。<a id="a-E"></a>若依刹那则增上缘体义多胜。<a id="a-F"></a>谓缘一切法非我行相现在前时。<a id="a-G"></a>一切法中非所缘者。<a id="a-H"></a>谓此自性相应俱有。<a id="a-I"></a>非增上者唯此自性。<a id="a-J"></a>由此相应俱有诸法。<a id="a-K"></a>是此增上非所缘故。<a id="a-L"></a>问若不障碍义是能作因义者。<a id="a-M"></a>则能作因体应不摄一切法。<a id="a-N"></a>谓一有情若有一趣蕴界处起。<a id="a-O"></a>即此有情更无第二蕴界处生。<a id="a-P"></a>若依一眼一眼识生。<a id="a-Q"></a>于中更无第二识起。<a id="a-R"></a>如于一处。<a id="a-S"></a>若有一树无第二树。<a id="a-T"></a>若有一舍无第二舍。<a id="a-U"></a>如是诸法互相障碍。<a id="a-V"></a>云何此因摄一切法。<a id="a-W"></a>答虽有此事而理无违。<a id="a-X"></a>谓一有情若有一趣蕴界处起义。<a id="a-Y"></a>语诸余蕴界处曰。<a id="a-Z"></a>我于汝等不为障碍随汝等生。<a id="a-a"></a>设我与汝为障碍者。<a id="a-b"></a>汝等于彼则不得生。<a id="a-c"></a>若依一眼眼识现前。<a id="a-d"></a>此识义语余眼识言。<a id="a-e"></a>我于汝等不为障碍随汝等生。<a id="a-f"></a>设我与汝为障碍者。<a id="a-g"></a>汝等于彼不得现前。<a id="a-h"></a>树及舍喻准此应说。<a id="a-i"></a>又即于彼为障碍者。<a id="a-j"></a>彼若生时亦不为碍。<a id="a-k"></a>是故一法将欲生时。<a id="a-l"></a>余一切法皆不为碍。<a id="a-m"></a>设有一法障碍彼者。<a id="a-n"></a>彼法尔时应不得起故。<a id="a-o"></a>不障碍义是能作因义。<a id="a-p"></a>而能作因摄一切法。<a id="a-q"></a>问因缘和合故诸法生。<a id="a-r"></a>因缘和合故诸法灭。<a id="a-s"></a>因缘无有不和合时。<a id="a-t"></a>诸法云何不恒生灭。<a id="a-u"></a>尊者世友作如是言。<a id="a-v"></a>一生和合故诸法生。<a id="a-w"></a>一灭和合故诸法灭。<a id="a-x"></a>生灭和合无二无多。<a id="a-y"></a>诸法云何恒生恒灭。<a id="a-z"></a>复作是言。<a id="a-10"></a>因缘和合诸法生已。<a id="a-11"></a>次后相续无量刹那。<a id="a-12"></a>连注覆压不能复起。<a id="a-13"></a>如人堕崖复为上土续续覆压。<a id="a-14"></a>彼人尔时尚不能动况得起耶。<a id="a-15"></a>大德说曰。<a id="a-16"></a>和合因缘既唯暂有。<a id="a-17"></a>云何诸法恒生灭耶。<a id="a-18"></a>尊者觉天作如是说。<a id="a-19"></a>诸法生灭各唯一时。<a id="a-1A"></a>应有作用生已复生。<a id="a-1B"></a>灭已复灭便为无用。<a id="a-1C"></a>是故诸法生灭非恒。<a id="a-1D"></a>问因缘和合生诸法时。<a id="a-1E"></a>因缘功能为多为一。<a id="a-1F"></a>若言唯一云何依多。<a id="a-1G"></a>若言有多云何和合。<a id="a-1H"></a>答可说为一可说为多。<a id="a-1I"></a>办一事故依多体故。<a id="a-1J"></a>复次因缘功能相随顺故。<a id="a-1K"></a>可说为一生多法故可说为多。<a id="a-1L"></a>复次因缘功能同令诸法起作用故可说为一。<a id="a-1M"></a>起色受等作用别故可说为多。<a id="a-1N"></a>若彼功能无多种者。<a id="a-1O"></a>所起作用色非色等应无差别。<a id="a-1P"></a>是故诸法因缘功能。<a id="a-1Q"></a>不可定言是多是一。<a id="a-1R"></a>问如有因缘故诸法得生。<a id="a-1S"></a>亦有因缘故诸法灭耶。<a id="a-1T"></a>譬喻尊者作如是说。<a id="a-1U"></a>生待因缘灭则不尔。<a id="a-1V"></a>如人射时发箭须力堕则不然。<a id="a-1W"></a>如陶家轮转时须力止则不尔。<a id="a-1X"></a>阿毗达磨诸论师言。<a id="a-1Y"></a>诸法生灭俱待因缘以灭与生皆是用故。<a id="a-1Z"></a>问前所说喻当云何通。<a id="a-1a"></a>答不必须通非三藏故。<a id="a-1b"></a>然凡圣法异不可例同。<a id="a-1c"></a>又箭与轮亦由因堕止。<a id="a-1d"></a>箭堕因者谓排楯的等。<a id="a-1e"></a>设无余因则弯弓等亦是其因。<a id="a-1f"></a>若不先射今何由堕。<a id="a-1g"></a>轮止因者谓手杖等。<a id="a-1h"></a>设无余因则能转者亦是其因。<a id="a-1i"></a>若先不转今何由止。<a id="a-1j"></a>问若排手等障碍箭轮令其堕止。<a id="a-1k"></a>如何与彼为能作因。<a id="a-1l"></a>答排手等物障彼行转。<a id="a-1m"></a>非碍堕止为能作因于理何失。<a id="a-1n"></a>问若法生灭俱待因缘。<a id="a-1o"></a>生灭因缘一切时有。<a id="a-1p"></a>何不生时亦灭灭时亦生耶。<a id="a-1q"></a>尊者世友作如是说。<a id="a-1r"></a>生灭两时和合各异。<a id="a-1s"></a>是故生时无灭灭时无生。<a id="a-1t"></a>不可一因有二果故。<a id="a-1u"></a>复作是说。<a id="a-1v"></a>生时因缘随顺彼法。<a id="a-1w"></a>灭时因缘违害彼法。<a id="a-1x"></a>虽彼因缘前后体一。<a id="a-1y"></a>而益损用时分不同。<a id="a-1z"></a>犹如苾刍解安居已。<a id="a-20"></a>携持衣钵游历诸寺。<a id="a-21"></a>有贼见之先申礼敬恭顺随逐。<a id="a-22"></a>后至旷野夺其衣钵陵辱而去。<a id="a-23"></a>生灭因缘亦复如是。<a id="a-24"></a>大德说曰。<a id="a-25"></a>生灭两事既互相违如何俱有。<a id="a-26"></a>尊者妙音作如是说。<a id="a-27"></a>诸法生时未有作用当何所灭。<a id="a-28"></a>诸法灭时已有作用复何所生。</p>
  <p id="a29">问一法既与多法为能作因。<a id="a-2A"></a>多法亦与一法为能作因。<a id="a-2B"></a>一法与多法为能作因时。<a id="a-2C"></a>为如一法与多法为因。<a id="a-2D"></a>为如多法与多法为因耶。<a id="a-2E"></a>多法与一法为能作因时。<a id="a-2F"></a>为如多法与一法为因。<a id="a-2G"></a>为如一法与一法为因耶。<a id="a-2H"></a>设尔何失此一法与多法为能作因时。<a id="a-2I"></a>若如一法与多法为因者。<a id="a-2J"></a>云何不因一故果亦成一。<a id="a-2K"></a>若如多法与多法为因者。<a id="a-2L"></a>云何不果多故因亦成多。<a id="a-2M"></a>此多法与一法为能作因时。<a id="a-2N"></a>若如多法与一法为因者。<a id="a-2O"></a>云何不因多故果亦成多。<a id="a-2P"></a>若如一法与一法为因者。<a id="a-2Q"></a>云何不果一故因亦成一。<a id="a-2R"></a>答应作是说。<a id="a-2S"></a>一法与多法为能作因时。<a id="a-2T"></a>亦如多法与一法为因。<a id="a-2U"></a>多法与一法为能作因时。<a id="a-2V"></a>亦如一法与多法为因。<a id="a-2W"></a>问若尔一应成多多应成一。<a id="a-2X"></a>答我说一亦成多多亦成一。<a id="a-2Y"></a>此依作用不依实体。<a id="a-2Z"></a>我说诸因以作用为果非以实体为果。<a id="a-2a"></a>又说。<a id="a-2b"></a>诸果以作用为因非以实体为因。<a id="a-2c"></a>诸法实体恒无转变非因果故。<a id="a-2d"></a>然无为法名能作因。<a id="a-2e"></a>但不为障非能办果。</p>
  <p id="a2f">复次有为法与有为法为能作因。<a id="a-2g"></a>亦以彼为增上果。<a id="a-2h"></a>有为法不与无为法为能作因。<a id="a-2i"></a>亦不以彼为增上果。<a id="a-2j"></a>无为法不与无为法为能作因。<a id="a-2k"></a>亦不以彼为增上果。<a id="a-2l"></a>无为法与有为法虽为能作因。<a id="a-2m"></a>而不以彼为增上果。<a id="a-2n"></a>以无取果与果用故。<a id="a-2o"></a>问何故有为法有因有果。<a id="a-2p"></a>无为法无因无果耶。<a id="a-2q"></a>答有为法流转世故有因有果。<a id="a-2r"></a>无为不尔故无因果。<a id="a-2s"></a>如远行者须具资粮能有所至非不行者。<a id="a-2t"></a>复次有为法有作用故有因有果。<a id="a-2u"></a>无为不尔故无因果。<a id="a-2v"></a>如营务者须备作具能有所成非不营者。<a id="a-2w"></a>复次有为法有生灭故有因有果。<a id="a-2x"></a>无为不尔故无因果。<a id="a-2y"></a>复次有为法有和合故有因有果。<a id="a-2z"></a>无为不尔故无因果。<a id="a-30"></a>复次有为法有三相故有因有果。<a id="a-31"></a>无为不尔故无因果。<a id="a-32"></a>复次有为法性羸劣故有因有作用故有果。<a id="a-33"></a>如羸劣者依他而住非勇健者。<a id="a-34"></a>无为不尔故无因果。<a id="a-35"></a>复次有为法如王如王眷属。<a id="a-36"></a>如富贵者如富贵者眷属如因陀罗如因陀罗眷属。<a id="a-37"></a>故有因有果。<a id="a-38"></a>无为不尔故无因果。<a id="a-39"></a>问有为法不生者为有为法为留难故令彼不起。<a id="a-3A"></a>为无为法为留难故彼不生耶。<a id="a-3B"></a>答以有为法为留难故令彼不起非无为法。<a id="a-3C"></a>无为与彼为能作因于一切时不障碍故。<a id="a-3D"></a>如注水渎水若不流自为余因非渎为障。<a id="a-3E"></a>问无为法与有为法为能作因及增上缘时。<a id="a-3F"></a>何者为胜为缘彼者为余法耶。<a id="a-3G"></a>答等无差别如两豆聚。<a id="a-3H"></a>若无为法与有为法为所缘缘有是有非。</p>
  <p id="a3I">复次过去法与过去法为能作因。<a id="a-3J"></a>亦以彼为增上果。<a id="a-3K"></a>过去法与未来现在法为能作因。<a id="a-3L"></a>亦以彼为增上果。<a id="a-3M"></a>义言我若不与汝为近能作因者汝则无因。<a id="a-3N"></a>然有为法无无因者。<a id="a-3O"></a>未来法与未来法为能作因。<a id="a-3P"></a>亦以彼为增上果。<a id="a-3Q"></a>未来法与过去现在法为能作因。<a id="a-3R"></a>然不以彼为增上果。<a id="a-3S"></a>所以者何。<a id="a-3T"></a>果与因俱或在后故。<a id="a-3U"></a>义言我若不与汝为近能作因者汝则无果。<a id="a-3V"></a>然有为法无无果者。<a id="a-3W"></a>现在法与现在法为能作因。<a id="a-3X"></a>亦以彼为增上果。<a id="a-3Y"></a>现在法与未来法为能作因。<a id="a-3Z"></a>亦以彼为增上果。<a id="a-3a"></a>义言我若不与汝为近能作因者汝则无因。<a id="a-3b"></a>然有为法无无因者。<a id="a-3c"></a>现在法与过去法为能作因。<a id="a-3d"></a>然不以彼为增上果。<a id="a-3e"></a>果与因俱或在后故。<a id="a-3f"></a>义言我若不与汝为近能作因者汝则无果。<a id="a-3g"></a>然有为法无无果者。<a id="a-3h"></a>问何故后法与前法为能作因。<a id="a-3i"></a>而前法非后法增上果耶。<a id="a-3j"></a>答不障碍义是能作因义。<a id="a-3k"></a>后法于前法不障碍故得为能作因。<a id="a-3l"></a>果必是因力所取与。<a id="a-3m"></a>后法于前无取与力故前法非后果。<a id="a-3n"></a>如有为法以无为法为能作因而非彼果。<a id="a-3o"></a>彼无取果与果力故。</p>
  <p id="a3p">复次善法与善法为能作因。<a id="a-3q"></a>亦以彼为增上果。<a id="a-3r"></a>善法与不善无记法为能作因。<a id="a-3s"></a>亦以彼为增上果。<a id="a-3t"></a>不善法与不善法为能作因。<a id="a-3u"></a>亦以彼为增上果。<a id="a-3v"></a>不善法与善无记法为能作因。<a id="a-3w"></a>亦以彼为增上果。<a id="a-3x"></a>无记法与无记法为能作因。<a id="a-3y"></a>亦以彼为增上果。<a id="a-3z"></a>无记法与善不善法为能作因。<a id="a-40"></a>亦以彼为增上果。<a id="a-41"></a>如善不善无记法展转为能作因及增上果。<a id="a-42"></a>如是三界系不系法。<a id="a-43"></a>学无学非学非无学法。<a id="a-44"></a>见所断修所断不断法。<a id="a-45"></a>有色无色法。<a id="a-46"></a>有见无见法。<a id="a-47"></a>有对无对法。<a id="a-48"></a>有漏无漏法。<a id="a-49"></a>相应不相应法等。<a id="a-4A"></a>应知亦尔。</p>
  <p id="a4B">复次有善法与善法为近能作因。<a id="a-4C"></a>如由善业生乐善家。<a id="a-4D"></a>生已复能多修妙行。<a id="a-4E"></a>有善法与不善法为近能作因。<a id="a-4F"></a>如由善业生富贵家。<a id="a-4G"></a>生已放逸多造恶行。<a id="a-4H"></a>有不善法与不善法为近能作因。<a id="a-4I"></a>如由不善业生不律仪家。<a id="a-4J"></a>生已复造众多恶行。<a id="a-4K"></a>有不善法与善法为近能作因。<a id="a-4L"></a>如由不善业身遭病恼或失财位。<a id="a-4M"></a>心生厌悔修诸妙行。<a id="a-4N"></a>有内法与内法为近能作因。<a id="a-4O"></a>如一有情供多人众。<a id="a-4P"></a>有内法与外法为近能作因。<a id="a-4Q"></a>如诸农夫种殖稼穑。<a id="a-4R"></a>有外法与外法为近能作因。<a id="a-4S"></a>如水粪等生长苗稼。<a id="a-4T"></a>有外法与内法为近能作因。<a id="a-4U"></a>如饮食等长养有情。<a id="a-4V"></a>有一趣法与五趣法为近能作因。<a id="a-4W"></a>如有多人食一羊肉身强盛已有作善业有作恶业。<a id="a-4X"></a>作善业者得生人天作恶业者堕三恶趣。</p>
  <p id="a4Y">问若一有情害生命时一切有情不障碍。<a id="a-4Z"></a>彼无不与彼为能作因。<a id="a-4a"></a>何不一切俱得杀罪。<a id="a-4b"></a>答彼能杀者起杀加行。<a id="a-4c"></a>亦令果满故得杀罪。<a id="a-4d"></a>余不尔故不得杀罪。<a id="a-4e"></a>复次彼起恶心亦断他命故得杀罪。<a id="a-4f"></a>余不尔故不得杀罪。<a id="a-4g"></a>余业道等准此应知。<a id="a-4h"></a>问诸外财物一切有情共业所起。<a id="a-4i"></a>何故盗者唯于财主得罪非余。<a id="a-4j"></a>答财主于财摄受守护余则不尔。<a id="a-4k"></a>是故盗者唯于财主得罪非余。<a id="a-4l"></a>复次财主于财作己有想。<a id="a-4m"></a>盗者于彼作财主想。<a id="a-4n"></a>故唯于彼得罪。<a id="a-4o"></a>非余。<a id="a-4p"></a>复次若财物于彼是士用果及增果者于彼得罪。<a id="a-4q"></a>财物于余一切有情是增上果非士用果。<a id="a-4r"></a>是故于彼不得盗罪。<a id="a-4s"></a>问士用果与增上果有何差别。<a id="a-4t"></a>答作功力得者是士用果。<a id="a-4u"></a>不障碍得者是增上果。<a id="a-4v"></a>复次财物于作者是士用果。<a id="a-4w"></a>于用者是增上果。<a id="a-4x"></a>如诸果实于种殖者。<a id="a-4y"></a>是士用果亦增上果。<a id="a-4z"></a>于食用者唯增上果。<a id="a-50"></a>如诸财物于营求者。<a id="a-51"></a>是士用果亦增上果。<a id="a-52"></a>于受用者唯增上果。</p>
  <p id="a53">问此器世界苏迷卢山洲渚等物一切有情共业所起。<a id="a-54"></a>于中若有般涅槃者。<a id="a-55"></a>何故此物不减少耶。<a id="a-56"></a>尊者世友作如是说。<a id="a-57"></a>若物是彼士用果及近增上果者亦有减少。<a id="a-58"></a>苏迷卢等但是彼远增上果故无减少。<a id="a-59"></a>复作是说。<a id="a-5A"></a>苏迷卢等一切有情共业所起。<a id="a-5B"></a>假使此中一有情在。<a id="a-5C"></a>由彼业力所任持故亦不减少。<a id="a-5D"></a>况有无量无边有情未得灭度。<a id="a-5E"></a>如富贵者虽已命终。<a id="a-5F"></a>而彼宫殿园林象马不随隐没。<a id="a-5G"></a>是余有情业力持故。<a id="a-5H"></a>此亦如是。<a id="a-5I"></a>复作是说。<a id="a-5J"></a>此中虽有无量有情得般涅槃及生他处。<a id="a-5K"></a>复有无量无边有情来生此界。<a id="a-5L"></a>由彼业力故不减少。<a id="a-5M"></a>尊者觉天作如是说。<a id="a-5N"></a>此是过去业力所持故无减少。<a id="a-5O"></a>问如转轮王于四洲渚皆得自在是何果耶。<a id="a-5P"></a>答自身威势是异熟果。<a id="a-5Q"></a>所统领物是增上果。<a id="a-5R"></a>彼于过去修习增上自身众具诸善业故今得如是二殊胜果。</p>
  <p id="a5S">复次有三种增上。<a id="a-5T"></a>一自增上。<a id="a-5U"></a>二世增上三法增上。<a id="a-5V"></a>自增上者。<a id="a-5W"></a>如有一类烦恼未断恶境现前。<a id="a-5X"></a>而为自护不起恶业勿我由斯堕诸恶趣。<a id="a-5Y"></a>世增上者。<a id="a-5Z"></a>如有一类烦恼未断恶境现前。<a id="a-5a"></a>护世间故不起恶业勿我由斯为世讥毁。<a id="a-5b"></a>有作是说。<a id="a-5c"></a>勿由我故世间有情造诸恶业。<a id="a-5d"></a>法增上者。<a id="a-5e"></a>如有一类烦恼未断恶境现前。<a id="a-5f"></a>为护法故不起恶业勿由我故令诸世间轻毁正法。<a id="a-5g"></a>此三即是近能作因。<a id="a-5h"></a>问何故此三说名增上。<a id="a-5i"></a>答以于善法不障碍故。<a id="a-5j"></a>是善亲近增上缘故。<a id="a-5k"></a>问能作因力有增减不。<a id="a-5l"></a>答有。<a id="a-5m"></a>如多人众挽大木时。<a id="a-5n"></a>中有尽力不尽力者。<a id="a-5o"></a>其尽力者能作因增。<a id="a-5p"></a>不尽力者能作因减。<a id="a-5q"></a>如彼挽木竖刹牵船转石等时应知亦尔。<a id="a-5r"></a>如内于外若外于内。<a id="a-5s"></a>外内自望亦复如是。<a id="a-5t"></a>问能作因与增上果何者为多。<a id="a-5u"></a>答能作因多增上果少。<a id="a-5v"></a>以能作因摄一切有为无为法。<a id="a-5w"></a>增上果唯摄有为法故。<a id="a-5x"></a>由此故说颇有法于法非能作因耶。<a id="a-5y"></a>答有。<a id="a-5z"></a>谓自性于自性。<a id="a-60"></a>颇有法于他性非能作因耶。<a id="a-61"></a>答有。<a id="a-62"></a>谓有为于无为及无为于无为。</p>
  <p id="a63">问能作因以何为自性。<a id="a-64"></a>答一切法。<a id="a-65"></a>已说自性。<a id="a-66"></a>所以今当说。<a id="a-67"></a>问何故名能作因能作是何义。<a id="a-68"></a>答不障碍义是能作义。<a id="a-69"></a>有所办义是能作义。<a id="a-6A"></a>此能作因定通三世及离世法有增上果。<a id="a-6B"></a>如是已显六因自性。<a id="a-6C"></a>今当复显六因相杂不相杂义。<a id="a-6D"></a>问若法是相应因彼亦是俱有因耶。<a id="a-6E"></a>答若法是相应因彼亦是俱有因。<a id="a-6F"></a>有法是俱有因彼非相应因。<a id="a-6G"></a>谓有为不相应法。<a id="a-6H"></a>问若法是相应因彼亦是同类因耶。<a id="a-6I"></a>答应作四句。<a id="a-6J"></a>有法是相应因非同类因。<a id="a-6K"></a>谓未来相应法。<a id="a-6L"></a>有法是同类因非相应因。<a id="a-6M"></a>谓过去现在不相应法。<a id="a-6N"></a>有法是相应因亦同类因。<a id="a-6O"></a>谓过去现在相应法。<a id="a-6P"></a>有法非相应因非同类因。<a id="a-6Q"></a>谓未来不相应法及无为法。<a id="a-6R"></a>问若法是相应因彼亦是遍行因耶。<a id="a-6S"></a>答应作四句。<a id="a-6T"></a>有法是相应因非遍行因。<a id="a-6U"></a>谓除过去现在遍行随眠及彼相应法诸余相应法。<a id="a-6V"></a>有法是遍行因非相应因。<a id="a-6W"></a>谓过去现在遍行随眠及彼相应法生住老无常。<a id="a-6X"></a>有法是相应因亦遍行因。<a id="a-6Y"></a>谓过去现在遍行随眠及彼相应法。<a id="a-6Z"></a>有法非相应因非遍行因。<a id="a-6a"></a>谓除过去现在遍行随眠及彼相应法。<a id="a-6b"></a>生老住无常诸余不相应法。<a id="a-6c"></a>问若法是相应因彼亦是异熟因耶。<a id="a-6d"></a>答应作四句。<a id="a-6e"></a>有法是相应因非异熟因。<a id="a-6f"></a>谓无记无漏相应法。<a id="a-6g"></a>有法是异熟因非相应因。<a id="a-6h"></a>谓不善善有漏不相应法。<a id="a-6i"></a>有法是相应因亦异熟因。<a id="a-6j"></a>谓不善善有漏相应法。<a id="a-6k"></a>有法非相应因非异熟因。<a id="a-6l"></a>谓无记无漏不相应法。<a id="a-6m"></a>问若法是相应因彼亦是能作因耶。<a id="a-6n"></a>答若法是相应因彼亦是能作因。<a id="a-6o"></a>有法是能作因彼非相应因。<a id="a-6p"></a>谓不相应法。<a id="a-6q"></a>问若法是俱有因彼亦是同类因耶。<a id="a-6r"></a>答若法是同类因彼亦是俱有因。<a id="a-6s"></a>有法是俱有因彼非同类因。<a id="a-6t"></a>谓未来法。<a id="a-6u"></a>问若法是俱有因彼亦是遍行因耶。<a id="a-6v"></a>答若法是遍行因彼亦是俱有因。<a id="a-6w"></a>有法是俱有因彼非遍行因。<a id="a-6x"></a>谓除过去现在遍行随眠及彼相应俱有法诸余有为法。<a id="a-6y"></a>问若法是俱有因彼亦是异熟因耶。<a id="a-6z"></a>答若法是异熟因彼亦是俱有因。<a id="a-70"></a>有法是俱有因彼非异熟因。<a id="a-71"></a>谓无记无漏有为法。<a id="a-72"></a>问若法是俱有因彼亦是能作因耶。<a id="a-73"></a>答若法是俱有因彼亦是能作因。<a id="a-74"></a>有法是能作因彼非俱有因。<a id="a-75"></a>谓无为法。<a id="a-76"></a>问若法是同类因彼亦是遍行因耶。<a id="a-77"></a>答若法是遍行因彼亦是同类因。<a id="a-78"></a>有法是同类因彼非遍行因。<a id="a-79"></a>谓除过去现在遍行随眠及彼相应俱有法诸余过去现在法。<a id="a-7A"></a>问若法是同类因彼亦是异熟因耶。<a id="a-7B"></a>答应作四句。<a id="a-7C"></a>有法是同类因非异熟因。<a id="a-7D"></a>谓过去现在无记无漏法。<a id="a-7E"></a>有法是异熟因非同类因。<a id="a-7F"></a>谓未来不善善有漏法。<a id="a-7G"></a>有法是同类因亦异熟因。<a id="a-7H"></a>谓过去现在不善善有漏法。<a id="a-7I"></a>有法非同类因非异熟因。<a id="a-7J"></a>谓未来无记无漏法及无为法。<a id="a-7K"></a>问若法是同类因彼亦是能作因耶。<a id="a-7L"></a>答若法是同类因彼亦是能作因。<a id="a-7M"></a>有法是能作因彼非同类因。<a id="a-7N"></a>谓未来法及无为法。<a id="a-7O"></a>问若法是遍行因彼亦是异熟因耶。<a id="a-7P"></a>答应作四句。<a id="a-7Q"></a>有法是遍行因非异熟因。<a id="a-7R"></a>谓过去现在无记遍行随眠及彼相应俱有法。<a id="a-7S"></a>有法是异熟因非遍行因。<a id="a-7T"></a>谓除过去现在不善遍行随眠。<a id="a-7U"></a>及彼相应俱有法。<a id="a-7V"></a>诸余不善善有漏法。<a id="a-7W"></a>有法是遍行因亦异熟因。<a id="a-7X"></a>谓过去现在不善遍行随眠及彼相应俱有法。<a id="a-7Y"></a>有法非遍行因非异熟因。<a id="a-7Z"></a>谓除过去现在无记遍行随眠及彼相应俱有法。<a id="a-7a"></a>诸余无记及无漏法。<a id="a-7b"></a>问若法是遍行因彼亦是能作因耶。<a id="a-7c"></a>答若法是遍行因彼亦是能作因。<a id="a-7d"></a>有法是能作因彼非遍行因。<a id="a-7e"></a>谓除过去现在遍行随眠及彼相应俱有法诸余一切法。<a id="a-7f"></a>问若法是异熟因彼亦是能作因耶。<a id="a-7g"></a>答若法是异熟因彼亦是能作因。<a id="a-7h"></a>有法是能作因彼非异熟因。<a id="a-7i"></a>谓无记及无漏法。</p>
  <p id="a7j">问此六因几是色几非色。<a id="a-7k"></a>答二唯非色。<a id="a-7l"></a>谓相应遍行因余通色非色。<a id="a-7m"></a>如色非色有见无见有对无对有执受无执受。<a id="a-7n"></a>是长养非长养是大种非大种是造色非造色亦尔。<a id="a-7o"></a>问此六因几有漏几无漏。<a id="a-7p"></a>答二唯有漏谓遍行异熟因。<a id="a-7q"></a>余通有漏无漏问此六因几有为几无为。<a id="a-7r"></a>答五唯有为一通有为无为谓能作因。<a id="a-7s"></a>问此六因几过去几未来几现在。<a id="a-7t"></a>答三通三世谓相应俱有异熟因。<a id="a-7u"></a>二唯过去现在谓同类遍行因。<a id="a-7v"></a>一通三世亦离世谓能作因。<a id="a-7w"></a>问此六因几善几不善几无记。<a id="a-7x"></a>答一唯不善无记谓遍行因。<a id="a-7y"></a>一唯善不善谓异熟因。<a id="a-7z"></a>余通三种。<a id="a-80"></a>问此六因几欲界系几色界系几无色界系。<a id="a-81"></a>答二唯三界系谓遍行异熟因。<a id="a-82"></a>余通三界系及不系。<a id="a-83"></a>问此六因几学几无学几非学非无学。<a id="a-84"></a>答二唯非学非无学。<a id="a-85"></a>谓遍行异熟因。<a id="a-86"></a>余通三种。<a id="a-87"></a>问此六因几见所断几修所断几不断。<a id="a-88"></a>答一唯见所断谓遍行因。<a id="a-89"></a>一唯见所断修所断谓异熟因。<a id="a-8A"></a>余通三种。<a id="a-8B"></a>问此六因几染污几不染污。<a id="a-8C"></a>答一唯染污谓遍行因。<a id="a-8D"></a>余通二种。<a id="a-8E"></a>如染污不染污有罪无罪黑白有覆无覆退非退亦尔。<a id="a-8F"></a>问此六因几有异熟几无异熟。<a id="a-8G"></a>答一有异熟谓异熟因。<a id="a-8H"></a>余通二种。<a id="a-8I"></a>问此六因几是异熟几非异熟。<a id="a-8J"></a>答二非异熟谓遍行异熟因。<a id="a-8K"></a>余通二种。<a id="a-8L"></a>问此六因几相应。<a id="a-8M"></a>几不相应。<a id="a-8N"></a>答一唯相应谓相应因。<a id="a-8O"></a>余通二种。<a id="a-8P"></a>如相应不相应。<a id="a-8Q"></a>有所依无所依。<a id="a-8R"></a>有所缘无所缘。<a id="a-8S"></a>有行相无行相。<a id="a-8T"></a>有警觉无警觉。<a id="a-8U"></a>有等无间无等无间亦尔。<a id="a-8V"></a>问此六因几是四谛摄几非四谛摄。<a id="a-8W"></a>答二唯苦集谛摄谓遍行异熟因。<a id="a-8X"></a>三唯苦集道谛摄谓相应俱有同类因。<a id="a-8Y"></a>一通四谛及非谛摄谓能作因。<a id="a-8Z"></a>问此六因几是五蕴摄几非五蕴摄。<a id="a-8a"></a>答二唯四蕴摄除色蕴谓相应遍行因。<a id="a-8b"></a>三通五蕴摄谓俱有同类异熟因。<a id="a-8c"></a>一通五蕴及非蕴摄谓能作因。<a id="a-8d"></a>问此六因几何处摄。<a id="a-8e"></a>答二唯意法处摄谓相应遍行因。<a id="a-8f"></a>一唯色声意法处摄谓异熟因。<a id="a-8g"></a>三通十二处摄谓俱有同类能作因。<a id="a-8h"></a>问此六因几何界摄。<a id="a-8i"></a>答一唯意法意识界摄谓遍行因。<a id="a-8j"></a>一唯七心法界摄谓相应因。<a id="a-8k"></a>一唯色声七心法界摄谓异熟因。<a id="a-8l"></a>三通十八界摄谓俱有同类能作因。</p>
  <p id="a8m">问如是六因谁有何果。<a id="a-8n"></a>答相应俱有因有士用果。<a id="a-8o"></a>同类遍行因有等流果。<a id="a-8p"></a>异熟因有异熟果。<a id="a-8q"></a>能作因有增上果。<a id="a-8r"></a>其解脱果是道所证非因所得。<a id="a-8s"></a>问如是六因何时取果何时与果。<a id="a-8t"></a>答相应俱有因现在取果现在与果。<a id="a-8u"></a>一刹那取果一刹那与果。<a id="a-8v"></a>取一刹那果与一刹那果。<a id="a-8w"></a>同类遍行因现在取果。<a id="a-8x"></a>过去现在与果。<a id="a-8y"></a>一刹那取果。<a id="a-8z"></a>多刹那与果。<a id="a-90"></a>取多刹那果。<a id="a-91"></a>与多刹那果。<a id="a-92"></a>异熟因现在取果过去与果。<a id="a-93"></a>一刹那取果多刹那与果。<a id="a-94"></a>取多刹那果与多刹那果。<a id="a-95"></a>能作因有作是说。<a id="a-96"></a>现在取果过去现在与果。<a id="a-97"></a>一刹那取果多刹那与果。<a id="a-98"></a>取多刹那果与多刹那果。<a id="a-99"></a>有余师说。<a id="a-9A"></a>此能作因过去现在取果过去现在与果。<a id="a-9B"></a>多刹那取果多刹那与果。<a id="a-9C"></a>若取果时即能与果余如前说。<a id="a-9D"></a>若能觉了如是六因即于四果分明照察如观掌中余甘子等。</p>
  <p id="a9E">复次诸法作用必假因缘因已广辩。<a id="a-9F"></a>次应说缘。<a id="a-9G"></a>缘有四种。<a id="a-9H"></a>如施设论及见蕴辩。<a id="a-9I"></a>然施设论作如是说。<a id="a-9J"></a>有法是因缘彼亦是等无间缘亦是所缘缘亦是增上缘。<a id="a-9K"></a>乃至有法是增上缘彼亦是因缘亦是等无间缘亦是所缘缘。<a id="a-9L"></a>问一切法中有能作四缘者如心心所法。<a id="a-9M"></a>有能作三缘者如色心不相应行。<a id="a-9N"></a>有能作二缘者如无为法。<a id="a-9O"></a>何故彼说有法是因缘彼亦是等无间缘乃至广说耶。<a id="a-9P"></a>答彼依容有故作是说。<a id="a-9Q"></a>谓诸法中有心心所具四缘性不说一切皆作四缘。<a id="a-9R"></a>若尽理者应作是说。<a id="a-9S"></a>问若法是因缘彼亦是等无间缘耶。<a id="a-9T"></a>答若法是等无间缘彼亦是因缘。<a id="a-9U"></a>有法是因缘。<a id="a-9V"></a>彼非等无间缘。<a id="a-9W"></a>谓除过去现在非最后心心所法余一切有为法。<a id="a-9X"></a>问若法是因缘彼亦是所缘缘耶。<a id="a-9Y"></a>答若法是因缘彼亦是所缘缘。<a id="a-9Z"></a>有法是所缘缘彼非因缘谓无为法。<a id="a-9a"></a>问若法是因缘彼亦是增上缘耶。<a id="a-9b"></a>答若法是因缘彼亦是增上缘。<a id="a-9c"></a>有法是增上缘彼非因缘谓无为法。<a id="a-9d"></a>问若法是等无间缘彼亦是所缘缘耶。<a id="a-9e"></a>答若法是等无间缘彼亦是所缘缘。<a id="a-9f"></a>有法是所缘缘彼非等无间缘。<a id="a-9g"></a>谓除过去现在非最后心心所法余一切法。<a id="a-9h"></a>问若法是等无间缘彼亦是增上缘耶。<a id="a-9i"></a>答若法是等无间缘彼亦是增上缘。<a id="a-9j"></a>有法是增上缘彼非等无间缘。<a id="a-9k"></a>谓除过去现在非最后心心所法余一切法。<a id="a-9l"></a>问若法是所缘缘彼亦是增上缘耶。<a id="a-9m"></a>答如是。<a id="a-9n"></a>问若于一法具四缘者应但一缘云何立四。<a id="a-9o"></a>答依作用立不依物体。<a id="a-9p"></a>一物体中有四用故。<a id="a-9q"></a>谓一刹那心心所法引起次后刹那同类心心所故立为因缘。<a id="a-9r"></a>即此开避。<a id="a-9s"></a>次后刹那心心所法令得生故。<a id="a-9t"></a>立为等无间缘。<a id="a-9u"></a>即此能为次后刹那心心所法所取境故。<a id="a-9v"></a>立为所缘缘。<a id="a-9w"></a>即此不障碍次后刹那心心所法令得生故。<a id="a-9x"></a>立为增上缘。<a id="a-9y"></a>此中因缘如种子法。<a id="a-9z"></a>等无间缘如开导法。<a id="a-A0"></a>所缘缘如任杖法。<a id="a-A1"></a>增上缘如不障法。<a id="a-A2"></a>如是等过去现在非最后心心所法具四缘性。<a id="a-A3"></a>余有为法有三缘性。<a id="a-A4"></a>三无为法有二缘性。<a id="a-A5"></a>皆依义说不依物体。<a id="a-A6"></a>一物体中有多义故如诸法中有能作。<a id="a-A7"></a>六因者。<a id="a-A8"></a>谓过去现在不善遍行随眠及彼相应法有能作。<a id="a-A9"></a>五因者。<a id="a-AA"></a>谓过去现在无记遍行随眠及彼相应法。<a id="a-AB"></a>或过去现在不善遍行随眠及彼相应法生老住无常。<a id="a-AC"></a>或过去现在非遍行不善善有漏心心所法有能作。<a id="a-AD"></a>四因者。<a id="a-AE"></a>谓过去现在无记遍行随眠及彼相应法生老住无常。<a id="a-AF"></a>或过去现在非遍行不善善有漏色心不相应行。<a id="a-AG"></a>或过去现在无漏心心所法。<a id="a-AH"></a>或过去现在非遍行无记心心所法。<a id="a-AI"></a>或未来不善善有漏心心所法有能作。<a id="a-AJ"></a>三因者。<a id="a-AK"></a>谓过去现在非遍行无记色心不相应行。<a id="a-AL"></a>或过去现在无漏色心不相应行。<a id="a-AM"></a>或未来不善善有漏色心不相应行。<a id="a-AN"></a>或未来无记无漏心心所法有能作。<a id="a-AO"></a>二因者。<a id="a-AP"></a>谓未来无记无漏色心不相应行有能作。<a id="a-AQ"></a>一因者。<a id="a-AR"></a>谓无为法如一。<a id="a-AS"></a>有为有多。<a id="a-AT"></a>因义互不相违。<a id="a-AU"></a>缘亦应尔。<a id="a-AV"></a>问若尔因缘有何差别。<a id="a-AW"></a>尊者世友作如是言。<a id="a-AX"></a>无有差别。<a id="a-AY"></a>因即是缘缘即是因。<a id="a-AZ"></a>如契经说二因二缘能生正见。<a id="a-Aa"></a>谓他言音及内如理作意。<a id="a-Ab"></a>又如大因缘经说。</p>
  <p id="aAc">佛告阿难。<a id="a-Ad"></a>老死支有如是由。<a id="a-Ae"></a>有如是因有如是集。<a id="a-Af"></a>有如是生。<a id="a-Ag"></a>有如是缘。<a id="a-Ah"></a>谓生支是也。<a id="a-Ai"></a>故知因缘无有差别。<a id="a-Aj"></a>复作是说。<a id="a-Ak"></a>若有此则有彼此是彼因亦是彼缘。<a id="a-Al"></a>问由有瓶故得有瓶觉岂此瓶觉唯瓶为因。<a id="a-Am"></a>答非但有瓶则有瓶觉以无瓶时亦有瓶觉。<a id="a-An"></a>虽有瓶时无瓶觉故然有和合故得有瓶觉。<a id="a-Ao"></a>是故和合是瓶觉因缘。<a id="a-Ap"></a>有作是说。<a id="a-Aq"></a>和合是因此和合因说名为缘。<a id="a-Ar"></a>问若一一别不名为因。<a id="a-As"></a>众事和合亦应非因。<a id="a-At"></a>答如一一别不名和合。<a id="a-Au"></a>众事聚集即名和合。<a id="a-Av"></a>故一一别不名为因众事和合得名为因。<a id="a-Aw"></a>复有说者。<a id="a-Ax"></a>同类是因异类是缘。<a id="a-Ay"></a>如火于火麦于麦等说名同类。<a id="a-Az"></a>问麦于麦芽有何同类。<a id="a-B0"></a>若同称麦名同类者。<a id="a-B1"></a>应田水等大种同故亦名同类。<a id="a-B2"></a>则田水等应是麦因。<a id="a-B3"></a>复有说者。<a id="a-B4"></a>近者是因远者是缘。<a id="a-B5"></a>问若尔因与等无间缘应无差别。<a id="a-B6"></a>又善心无间起不善。<a id="a-B7"></a>或无记心应是因非缘。<a id="a-B8"></a>复有说者。<a id="a-B9"></a>不共是因共者是缘。<a id="a-BA"></a>问若尔眼于眼识应是因非缘以不共故。<a id="a-BB"></a>又麦于芽灰应是缘非因以是共故。<a id="a-BC"></a>复有说者。<a id="a-BD"></a>能生者是因随能生者是缘。<a id="a-BE"></a>问若尔生支于老死应非缘随顺生支有等于老死应非因。<a id="a-BF"></a>复有说者。<a id="a-BG"></a>能长养自相续者是因。<a id="a-BH"></a>能长养他相续者是缘。<a id="a-BI"></a>问若尔缘自相续所起善心唯长养自相续应是因非缘大德说曰。<a id="a-BJ"></a>转是因随转是缘。<a id="a-BK"></a>近是因远是缘。<a id="a-BL"></a>如近远在此在彼。<a id="a-BM"></a>和合不和合。<a id="a-BN"></a>在此身在余身。<a id="a-BO"></a>应知亦尔。<a id="a-BP"></a>问若尔同类随转应是缘非因无明缘行等应是因非缘。<a id="a-BQ"></a>故因缘体虽无差别而义有异。<a id="a-BR"></a>谓因义亲。<a id="a-BS"></a>缘义是疏。<a id="a-BT"></a>为表此义说因有六。<a id="a-BU"></a>说缘有四若不尔者名数应同。</p>
 </body>
</html>