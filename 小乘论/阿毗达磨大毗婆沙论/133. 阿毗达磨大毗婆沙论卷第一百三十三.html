<!doctype html>
<html id="z3IBVec13Q" data-ver="830">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百三十三</h1>
  <h2 id="a2">大种蕴第五中缘纳息第二之三</h2>
  <p id="a3">欲界系大种与欲界系大种为几缘。<a id="a-4"></a>答因。<a id="a-5"></a>增上。<a id="a-6"></a>因者二因。<a id="a-7"></a>谓俱有。<a id="a-8"></a>同类。<a id="a-9"></a>俱生互相望为俱有因。<a id="a-A"></a>前生与后生为同类因。<a id="a-B"></a>增上者。<a id="a-C"></a>谓不碍生。<a id="a-D"></a>及唯无障。<a id="a-E"></a>欲界系大种与欲界系所造色。<a id="a-F"></a>为几缘。<a id="a-G"></a>答因。<a id="a-H"></a>增上。<a id="a-I"></a>因者五因。<a id="a-J"></a>谓生因。<a id="a-K"></a>依因。<a id="a-L"></a>立因。<a id="a-M"></a>持因。<a id="a-N"></a>养因。<a id="a-O"></a>增上者如前说。<a id="a-P"></a>欲界系所造色与欲界系所造色为几缘。<a id="a-Q"></a>答因。<a id="a-R"></a>增上。<a id="a-S"></a>因者二因。<a id="a-T"></a>谓同类。<a id="a-U"></a>异熟。<a id="a-V"></a>增上者如前说。<a id="a-W"></a>欲界系所造色与欲界系大种为几缘。<a id="a-X"></a>答因。<a id="a-Y"></a>增上。<a id="a-Z"></a>因者一因。<a id="a-a"></a>谓异熟。<a id="a-b"></a>增上者如前说。</p>
  <p id="ac">欲界系大种与色界系大种为几缘。<a id="a-d"></a>答一增上。<a id="a-e"></a>增上义如前说。<a id="a-f"></a>色界系大种与色界系大种为几缘答因。<a id="a-g"></a>增上。<a id="a-h"></a>因者二因。<a id="a-i"></a>谓俱有。<a id="a-j"></a>同类。<a id="a-k"></a>增上者如前说。<a id="a-l"></a>色界系大种与欲界系大种为几缘。<a id="a-m"></a>答一增上。<a id="a-n"></a>增上义如前说。</p>
  <p id="ao">欲界系大种与色界系所造色为几缘。<a id="a-p"></a>答一增上。<a id="a-q"></a>增上义如前说。<a id="a-r"></a>色界系所造色与色界系所造色为几缘。<a id="a-s"></a>答因。<a id="a-t"></a>增上。<a id="a-u"></a>因者三因。<a id="a-v"></a>谓俱有。<a id="a-w"></a>同类。<a id="a-x"></a>异熟。<a id="a-y"></a>增上者如前说。<a id="a-z"></a>色界系所造色与欲界系大种。<a id="a-10"></a>为几缘。<a id="a-11"></a>答一增上。<a id="a-12"></a>增上义如前说。</p>
  <p id="a13">欲界系所造色与色界系大种为几缘。<a id="a-14"></a>答一增上。<a id="a-15"></a>增上义如前说。<a id="a-16"></a>色界系大种与欲界系所造色为几缘。<a id="a-17"></a>答一增上。<a id="a-18"></a>增上义如前说。<a id="a-19"></a>欲界系所造色与色界系所造色为几缘。<a id="a-1A"></a>答一增上。<a id="a-1B"></a>增上义如前说。<a id="a-1C"></a>色界系所造色与欲界系所造色为几缘。<a id="a-1D"></a>答一增上。<a id="a-1E"></a>增上义如前说。<a id="a-1F"></a>色界系大种与色界系所造色为几缘。<a id="a-1G"></a>答因。<a id="a-1H"></a>增上。<a id="a-1I"></a>因者五因。<a id="a-1J"></a>谓生等五。<a id="a-1K"></a>增上者如前说。<a id="a-1L"></a>色界系所造色与色界系大种为几缘。<a id="a-1M"></a>答因。<a id="a-1N"></a>增上。<a id="a-1O"></a>因者一因。<a id="a-1P"></a>谓异熟因。<a id="a-1Q"></a>增上者如前说。<a id="a-1R"></a>诸色欲界系。<a id="a-1S"></a>彼色一切欲界系大种所造耶。<a id="a-1T"></a>答应作四句。<a id="a-1U"></a>有色欲界系。<a id="a-1V"></a>非欲界系大种所造。<a id="a-1W"></a>谓欲界系大种。<a id="a-1X"></a>以诸大种非所造故。<a id="a-1Y"></a>有色欲界系大种所造。<a id="a-1Z"></a>非欲界系。<a id="a-1a"></a>谓色不系欲界系大种所造。<a id="a-1b"></a>此复云何。<a id="a-1c"></a>谓一切法智品随转色。<a id="a-1d"></a>及依欲界身现前类智品随转色有色欲界系。<a id="a-1e"></a>欲界系大种所造。<a id="a-1f"></a>谓色欲界系。<a id="a-1g"></a>欲界系大种所造。<a id="a-1h"></a>此复云何。<a id="a-1i"></a>谓欲界系有对所造色。<a id="a-1j"></a>及表所起无表。<a id="a-1k"></a>有色非欲界系。<a id="a-1l"></a>非欲界系大种所造。<a id="a-1m"></a>谓色界系大种。<a id="a-1n"></a>若色色界系。<a id="a-1o"></a>色界系大种所造。<a id="a-1p"></a>若色不系。<a id="a-1q"></a>色界系大种所造。</p>
  <p id="a1r">诸色色界系彼色一切色界系大种所造耶。<a id="a-1s"></a>答应作四句。<a id="a-1t"></a>有色色界系。<a id="a-1u"></a>非色界系大种所造。<a id="a-1v"></a>谓色界系大种。<a id="a-1w"></a>所以如前有色色界系大种所造。<a id="a-1x"></a>非色界系。<a id="a-1y"></a>谓色不系。<a id="a-1z"></a>色界系大种所造。<a id="a-20"></a>此复云何。<a id="a-21"></a>谓依色界身现前类智品随转色。<a id="a-22"></a>有色色界系。<a id="a-23"></a>色界系大种所造。<a id="a-24"></a>谓色色界系。<a id="a-25"></a>色界系大种所造。<a id="a-26"></a>此复云何。<a id="a-27"></a>谓色界系有对所造色。<a id="a-28"></a>及有漏随心转无表。<a id="a-29"></a>有色非色界系。<a id="a-2A"></a>非色界系大种所造。<a id="a-2B"></a>谓欲界系大种。<a id="a-2C"></a>若色欲界系。<a id="a-2D"></a>欲界系大种所造。<a id="a-2E"></a>若色不系。<a id="a-2F"></a>欲界系大种所造。</p>
  <p id="a2G">诸色过去。<a id="a-2H"></a>彼色一切过去大种所造耶。<a id="a-2I"></a>答应作四句。<a id="a-2J"></a>有色过去非过去大种所造。<a id="a-2K"></a>谓过去大种。<a id="a-2L"></a>所以如前。<a id="a-2M"></a>有色过去大种所造。<a id="a-2N"></a>非过去。<a id="a-2O"></a>谓色未来现在过去大种所造。<a id="a-2P"></a>此复云何。<a id="a-2Q"></a>谓未来现在表所起无表。<a id="a-2R"></a>过去大种所造。<a id="a-2S"></a>以依过去表故。<a id="a-2T"></a>有色过去过去大种所造。<a id="a-2U"></a>谓色过去。<a id="a-2V"></a>过去大种所造。<a id="a-2W"></a>此复云何。<a id="a-2X"></a>谓过去一切有对所造色。<a id="a-2Y"></a>随心转无表。<a id="a-2Z"></a>表所起无表。<a id="a-2a"></a>有色非过去非过去大种所造。<a id="a-2b"></a>谓未来现在大种。<a id="a-2c"></a>若色未来现在。<a id="a-2d"></a>现在大种所造。<a id="a-2e"></a>若色未来。<a id="a-2f"></a>未来大种所造。</p>
  <p id="a2g">诸色未来。<a id="a-2h"></a>彼色一切未来大种所造耶。<a id="a-2i"></a>答诸色未来大种所造。<a id="a-2j"></a>彼色一切未来。<a id="a-2k"></a>此复云何。<a id="a-2l"></a>谓未来一切有对所造色。<a id="a-2m"></a>随心转无表。<a id="a-2n"></a>若表所起无表。<a id="a-2o"></a>未来大种所造。<a id="a-2p"></a>以依未来表故。<a id="a-2q"></a>有色未来非未来大种所造。<a id="a-2r"></a>谓未来大种。<a id="a-2s"></a>若色未来。<a id="a-2t"></a>过去现在大种所造。<a id="a-2u"></a>此复云何。<a id="a-2v"></a>谓未来表所起无表。<a id="a-2w"></a>过去现在大种所造。<a id="a-2x"></a>以依过去现在表故。</p>
  <p id="a2y">诸色现在。<a id="a-2z"></a>彼色一切现在大种所造耶。<a id="a-30"></a>答应作四句。<a id="a-31"></a>有色现在非现在大种所造。<a id="a-32"></a>谓现在大种若色现在。<a id="a-33"></a>过去大种所造。<a id="a-34"></a>此复云何。<a id="a-35"></a>谓现在表所起无表。<a id="a-36"></a>过去大种所造。<a id="a-37"></a>所以如前。<a id="a-38"></a>问此无表色。<a id="a-39"></a>亦有现在所依大种。<a id="a-3A"></a>何故不说耶。<a id="a-3B"></a>答彼是转依。<a id="a-3C"></a>非造依故。<a id="a-3D"></a>此无表色有二种依。<a id="a-3E"></a>一是转依。<a id="a-3F"></a>谓现在大种。<a id="a-3G"></a>由彼力转故。<a id="a-3H"></a>二是造依。<a id="a-3I"></a>谓过去大种。<a id="a-3J"></a>由彼力造故。<a id="a-3K"></a>此中但说造依。<a id="a-3L"></a>不说转依。<a id="a-3M"></a>是故不说。<a id="a-3N"></a>能造五因皆过去故。<a id="a-3O"></a>有色现在。<a id="a-3P"></a>大种所造非现在。<a id="a-3Q"></a>谓色未来。<a id="a-3R"></a>现在大种所造。<a id="a-3S"></a>此复云何。<a id="a-3T"></a>谓未来表所起无表。<a id="a-3U"></a>现在大种所造。<a id="a-3V"></a>所以如前。<a id="a-3W"></a>有色现在。<a id="a-3X"></a>现在大种所造。<a id="a-3Y"></a>谓色现在。<a id="a-3Z"></a>现在大种所造。<a id="a-3a"></a>此复云何。<a id="a-3b"></a>谓现在一切有对所造色。<a id="a-3c"></a>随心转无表。<a id="a-3d"></a>若现在表所起无表。<a id="a-3e"></a>现在大种所造。<a id="a-3f"></a>以依现在表故。<a id="a-3g"></a>有色非现在。<a id="a-3h"></a>非现在大种所造。<a id="a-3i"></a>谓过去未来大种。<a id="a-3j"></a>若色过去。<a id="a-3k"></a>未来过去大种所造。<a id="a-3l"></a>若色未来。<a id="a-3m"></a>未来大种所造地云何。<a id="a-3n"></a>乃至广说问何故作此论。<a id="a-3o"></a>答欲令疑者得决定故。<a id="a-3p"></a>谓此论中多说胜义。<a id="a-3q"></a>或有生疑。<a id="a-3r"></a>彼作论者唯善胜义。<a id="a-3s"></a>不善世俗。<a id="a-3t"></a>为令彼疑得决定故。<a id="a-3u"></a>显地界等与地等别。<a id="a-3v"></a>故作斯论。</p>
  <p id="a3w">地云何。<a id="a-3x"></a>答显形色此是世俗想施设地谓诸世间于显形色。<a id="a-3y"></a>依共假想施设地名。<a id="a-3z"></a>如世间说青黄地等。<a id="a-40"></a>长短地等。<a id="a-41"></a>地界云何。<a id="a-42"></a>答坚性触。<a id="a-43"></a>此是胜义能造地体。</p>
  <p id="a44">水云何。<a id="a-45"></a>答显形色此是世俗想施设水。<a id="a-46"></a>谓诸世间于显形色。<a id="a-47"></a>依共假想施设水名。<a id="a-48"></a>如世间说青黄等水。<a id="a-49"></a>长短等水。<a id="a-4A"></a>云何水界。<a id="a-4B"></a>答湿性触。<a id="a-4C"></a>此是胜义能造水体。</p>
  <p id="a4D">火云何。<a id="a-4E"></a>答显形色此是世俗想施设火。<a id="a-4F"></a>谓诸世间于显形色。<a id="a-4G"></a>依共假想施设火名。<a id="a-4H"></a>如世间说青黄等火。<a id="a-4I"></a>长短等火。<a id="a-4J"></a>又如梵志观火。<a id="a-4K"></a>颂云。</p>
  <p id="a4L">赤焰多疾疫　　黄兵缘饥馑</p>
  <p id="a4M">彩丰青退减　　白黑主兴灭</p>
  <p id="a4N">火界云何。<a id="a-4O"></a>答暖性触。<a id="a-4P"></a>此是胜义能造火体。<a id="a-4Q"></a>风云何。<a id="a-4R"></a>答即风界。<a id="a-4S"></a>风界云何。<a id="a-4T"></a>答动性触。<a id="a-4U"></a>问何故不说世俗风耶。<a id="a-4V"></a>答世间于风无假想故。<a id="a-4W"></a>有余师说。<a id="a-4X"></a>世间于风亦起假想少故不说。<a id="a-4Y"></a>如世间说此有尘风。<a id="a-4Z"></a>此无尘风。<a id="a-4a"></a>毗湿缚风。<a id="a-4b"></a>吠岚婆风。<a id="a-4c"></a>小风大风。<a id="a-4d"></a>尘轮风等。</p>
  <p id="a4e">地水火风几处所摄。<a id="a-4f"></a>乃至广说。<a id="a-4g"></a>问何故作此论。<a id="a-4h"></a>答欲令疑者得决定故。<a id="a-4i"></a>谓闻所说世俗地等。<a id="a-4j"></a>便谓无体。<a id="a-4k"></a>非处所摄。<a id="a-4l"></a>非识所识。<a id="a-4m"></a>或谓假实同一处摄。<a id="a-4n"></a>同一识识。<a id="a-4o"></a>为除彼疑显假地等亦实有体但假立名。<a id="a-4p"></a>于五处中随一处摄。<a id="a-4q"></a>于五识中随一识识。<a id="a-4r"></a>又显假实不同处摄。<a id="a-4s"></a>不同识识。<a id="a-4t"></a>由此等缘故作斯论。</p>
  <p id="a4u">地水火风几处所摄。<a id="a-4v"></a>几识所识。<a id="a-4w"></a>答地水火一处所摄。<a id="a-4x"></a>谓色处眼所见故。<a id="a-4y"></a>二识所识。<a id="a-4z"></a>谓眼识意识。<a id="a-50"></a>眼识取自相。<a id="a-51"></a>意识取自相共相。<a id="a-52"></a>风一处所摄。<a id="a-53"></a>谓触处身所得故。<a id="a-54"></a>二识所识谓身识意识。<a id="a-55"></a>取自共相如前应知。<a id="a-56"></a>有说。<a id="a-57"></a>此亦通色处摄。<a id="a-58"></a>及眼识识少故不说。</p>
  <p id="a59">地水火风界几处所摄几识所识。<a id="a-5A"></a>答一处所摄谓触处身所得故。<a id="a-5B"></a>二识所识。<a id="a-5C"></a>谓身识意识。<a id="a-5D"></a>取自共相如前应知。<a id="a-5E"></a>问几处和合说为能牵。<a id="a-5F"></a>几处和合说为所牵。<a id="a-5G"></a>答若有情数于有情数。<a id="a-5H"></a>则九处能牵。<a id="a-5I"></a>九处所牵。<a id="a-5J"></a>若有情数于非有情数则九处能牵。<a id="a-5K"></a>四处所牵。<a id="a-5L"></a>若非有情数于非有情数。<a id="a-5M"></a>则四处能牵。<a id="a-5N"></a>四处所牵。<a id="a-5O"></a>若非有情数于有情数。<a id="a-5P"></a>则四处能牵。<a id="a-5Q"></a>九处所牵。<a id="a-5R"></a>如说牵持运等亦尔。<a id="a-5S"></a>问几处和合说为能量。<a id="a-5T"></a>几处和合说为所量。<a id="a-5U"></a>答四处能量。<a id="a-5V"></a>四处所量。<a id="a-5W"></a>五根微妙非量法故。<a id="a-5X"></a>问几处和合说为能称。<a id="a-5Y"></a>几处和合说为所称。<a id="a-5Z"></a>有作是说。<a id="a-5a"></a>四处能称四处所称。<a id="a-5b"></a>有余师说。<a id="a-5c"></a>四处能称重是所称。<a id="a-5d"></a>问几处和合说为能烧。<a id="a-5e"></a>几处和合说为所烧。<a id="a-5f"></a>有作是说。<a id="a-5g"></a>四处能烧。<a id="a-5h"></a>四处所烧。<a id="a-5i"></a>有余师说。<a id="a-5j"></a>暖是能烧。<a id="a-5k"></a>四是所烧。<a id="a-5l"></a>问几处和合说为能断。<a id="a-5m"></a>几处和合说为所断。<a id="a-5n"></a>有作是说。<a id="a-5o"></a>四处能断。<a id="a-5p"></a>四处所断。<a id="a-5q"></a>有余师说。<a id="a-5r"></a>坚性是能断。<a id="a-5s"></a>四处是所断。<a id="a-5t"></a>问几处和合说为能洗。<a id="a-5u"></a>几处和合说为所洗。<a id="a-5v"></a>有作是说。<a id="a-5w"></a>四处能洗。<a id="a-5x"></a>四处所洗。<a id="a-5y"></a>有余师说。<a id="a-5z"></a>四处能洗。<a id="a-60"></a>色处所洗。<a id="a-61"></a>如说洗已鲜白。<a id="a-62"></a>或如金色。<a id="a-63"></a>复有说者。<a id="a-64"></a>四处能洗。<a id="a-65"></a>触是所洗。<a id="a-66"></a>如说杯盛澡屑往某池边。<a id="a-67"></a>揩洗其身令去尘垢。<a id="a-68"></a>或有说者。<a id="a-69"></a>四处是能洗。<a id="a-6A"></a>十二处是所洗。<a id="a-6B"></a>由洗浴故。<a id="a-6C"></a>内十二处皆悉明净离诸垢浊。</p>
  <p id="a6D">问此四大种几能为灾。<a id="a-6E"></a>答三。<a id="a-6F"></a>除地问何故地不能为灾。<a id="a-6G"></a>答非其田。<a id="a-6H"></a>非其器。<a id="a-6I"></a>乃至广说。<a id="a-6J"></a>有说。<a id="a-6K"></a>猛利方能为灾。<a id="a-6L"></a>地性迟钝不能为灾。<a id="a-6M"></a>有说。<a id="a-6N"></a>若能损坏内事。<a id="a-6O"></a>彼于外事亦能为灾。<a id="a-6P"></a>谓断末摩名坏内事。<a id="a-6Q"></a>此唯三大。<a id="a-6R"></a>故地非灾。<a id="a-6S"></a>有说。<a id="a-6T"></a>为坏地故立灾。<a id="a-6U"></a>三大于地能烧浸击故说为灾。<a id="a-6V"></a>地则不尔。<a id="a-6W"></a>有说。<a id="a-6X"></a>若地亦为灾者。<a id="a-6Y"></a>应从风轮。<a id="a-6Z"></a>乃至第四静虑皆令坚固。<a id="a-6a"></a>合为一抟此乃成劫非谓能坏。<a id="a-6b"></a>有说。<a id="a-6c"></a>若地能为灾者。<a id="a-6d"></a>便应坏及第四静虑。<a id="a-6e"></a>然无诸灾坏及彼者。<a id="a-6f"></a>此中因论生论。<a id="a-6g"></a>何故彼地灾不及之。<a id="a-6h"></a>有说。<a id="a-6i"></a>即由地非灾故。<a id="a-6j"></a>有说。<a id="a-6k"></a>彼地若为灾及是则应无最上灾顶。<a id="a-6l"></a>谓上三静虑如次能为三灾之顶。<a id="a-6m"></a>若第四静虑灾所坏者。<a id="a-6n"></a>便更无处为上灾顶。<a id="a-6o"></a>以诸无色无方处故。<a id="a-6p"></a>有说欲避净居诸天。<a id="a-6q"></a>由彼更无上生义故。<a id="a-6r"></a>若彼处所灾所及者。<a id="a-6s"></a>则净居天无有尽寿而涅槃者。<a id="a-6t"></a>若尔云何知彼寿量。<a id="a-6u"></a>若言亦有尽寿涅槃。<a id="a-6v"></a>是则彼地灾无由起。<a id="a-6w"></a>如说若处乃至尚余一蚁卵在灾便不坏。<a id="a-6x"></a>有说若处有内灾者便有外灾。<a id="a-6y"></a>第四静虑无内灾故外灾不及。<a id="a-6z"></a>谓初静虑内有如火寻伺故。<a id="a-70"></a>外有火灾。<a id="a-71"></a>第二静虑内有如水喜悦故外有水灾。<a id="a-72"></a>第三静虑内有入出息风故外有风灾。<a id="a-73"></a>第四静虑更无内灾。<a id="a-74"></a>是故外灾皆不能及。</p>
  <p id="a75">问火灾起时火从何出。<a id="a-76"></a>有作是说。<a id="a-77"></a>世界成时有七日轮俱时而起。<a id="a-78"></a>持双山后隐伏而住。<a id="a-79"></a>然后彼处一日轮升。<a id="a-7A"></a>绕苏迷卢而为照耀。<a id="a-7B"></a>至劫将末火灾起时。<a id="a-7C"></a>余六日轮渐次而出。<a id="a-7D"></a>由彼势力世界便坏。<a id="a-7E"></a>有说。<a id="a-7F"></a>世界将欲坏时。<a id="a-7G"></a>即一日轮分为七日。<a id="a-7H"></a>由彼势力世界便坏。<a id="a-7I"></a>有说即一日轮至劫将末。<a id="a-7J"></a>成七倍热焚烧世界。<a id="a-7K"></a>有说。<a id="a-7L"></a>七日先藏地下。<a id="a-7M"></a>后渐出现作用如前。<a id="a-7N"></a>如是说者。<a id="a-7O"></a>诸有情类业增上力。<a id="a-7P"></a>令世界成。<a id="a-7Q"></a>至劫末时。<a id="a-7R"></a>业力尽故。<a id="a-7S"></a>随于近处有灾火生。<a id="a-7T"></a>乃至梵宫皆被焚燎。</p>
  <p id="a7U">问水灾起时水从何出。<a id="a-7V"></a>有作是说。<a id="a-7W"></a>第三静虑边雨热灰水。<a id="a-7X"></a>由此乃至极光净天皆被浸荡。<a id="a-7Y"></a>有说。<a id="a-7Z"></a>从下水轮涌出。<a id="a-7a"></a>由彼势力世界便坏。<a id="a-7b"></a>如是说者。<a id="a-7c"></a>诸有情类业增上力令世界成。<a id="a-7d"></a>至劫末时业力尽故。<a id="a-7e"></a>随于近处有灾水生。<a id="a-7f"></a>由彼因缘世界便坏。</p>
  <p id="a7g">问风灾起时风从何出。<a id="a-7h"></a>有作是说。<a id="a-7i"></a>第四静虑边有畔喋婆大风。<a id="a-7j"></a>卒起百俱胝界。<a id="a-7k"></a>妙高山王金轮围等皆被倾拔。<a id="a-7l"></a>令互相击上下翻腾。<a id="a-7m"></a>如麨面抟空中散灭。<a id="a-7n"></a>有余师说。<a id="a-7o"></a>从下风轮有猛风起。<a id="a-7p"></a>吹散世界。<a id="a-7q"></a>如是说者诸有情类业增上力。<a id="a-7r"></a>令世界成。<a id="a-7s"></a>至劫末时业力尽故。<a id="a-7t"></a>随于近处有灾风生。<a id="a-7u"></a>至遍净天皆被散坏。</p>
  <p id="a7v">问三灾起时一切外物。<a id="a-7w"></a>为皆转变顺彼灾耶。<a id="a-7x"></a>有作是言。<a id="a-7y"></a>物皆变顺。<a id="a-7z"></a>谓此世界火灾起时。<a id="a-80"></a>一切外物皆悉轻燥。<a id="a-81"></a>犹如干草叠絮桦皮。<a id="a-82"></a>火才触时即烧即尽。<a id="a-83"></a>若水灾起一切外物。<a id="a-84"></a>皆将融液如沙糖等。<a id="a-85"></a>水才触时随即消坏。<a id="a-86"></a>若风灾起一切外物。<a id="a-87"></a>皆将离散如沙麨抟。<a id="a-88"></a>风才触时即便散坏。<a id="a-89"></a>若尔诸法应舍自相。<a id="a-8A"></a>如是说者。<a id="a-8B"></a>三灾起时坚湿等物亦无转变。<a id="a-8C"></a>但由有情业增上力。<a id="a-8D"></a>令三灾起能坏难坏。</p>
  <p id="a8E">如是三灾与所坏事。<a id="a-8F"></a>必是同分界地所摄。<a id="a-8G"></a>谓欲界灾能坏欲界。<a id="a-8H"></a>初静虑灾坏初静虑。<a id="a-8I"></a>乃至第三静虑亦尔。<a id="a-8J"></a>问若尔。<a id="a-8K"></a>经说当云何通。<a id="a-8L"></a>如说大地妙高山等皆悉洞然。<a id="a-8M"></a>风吹绝焰展转乃至上烧梵宫。<a id="a-8N"></a>极光净天有生未久。<a id="a-8O"></a>于劫成坏不善了知。<a id="a-8P"></a>见已惊恐便作是念。<a id="a-8Q"></a>勿彼火焰烧尽梵宫当复烧此。<a id="a-8R"></a>答当知彼经依相续说。<a id="a-8S"></a>谓色界火续欲界生。<a id="a-8T"></a>彼烧梵宫。<a id="a-8U"></a>非欲界火水风相续准此应知。</p>
  <p id="a8V">问此三灾起先后云何。<a id="a-8W"></a>答火水风三如次先后。<a id="a-8X"></a>然非三种邻次而生。<a id="a-8Y"></a>谓七火灾先次第起。<a id="a-8Z"></a>然后方有一水灾生。<a id="a-8a"></a>如是经于七七火劫。<a id="a-8b"></a>及七水劫。<a id="a-8c"></a>复七火灾。<a id="a-8d"></a>从彼无间一风灾起。<a id="a-8e"></a>故风水劫皆次火生。<a id="a-8f"></a>火劫从三以数起故。<a id="a-8g"></a>由此善释遍净天寿六十四劫。<a id="a-8h"></a>如是所说是大劫量。<a id="a-8i"></a>一一各有八十中劫。<a id="a-8j"></a>成住坏空各二十故。<a id="a-8k"></a>且初火劫将烧坏时。<a id="a-8l"></a>赡部洲人寿八万岁。<a id="a-8m"></a>安隐丰乐人众甚多。<a id="a-8n"></a>国邑村城鸡飞相及。<a id="a-8o"></a>人多修习十善业道。<a id="a-8p"></a>从此以后捺落迦中有情命终不复生彼。<a id="a-8q"></a>尔时已度二十住劫。<a id="a-8r"></a>二十坏劫此为最初。<a id="a-8s"></a>地狱有情从此渐减乃至最后无一为余。<a id="a-8t"></a>名为地狱有情界坏。<a id="a-8u"></a>次坏傍生。<a id="a-8v"></a>次坏饿鬼。<a id="a-8w"></a>一一坏相如地狱说。<a id="a-8x"></a>次赡部洲诸有情坏。<a id="a-8y"></a>问傍生鬼趣先人坏者。<a id="a-8z"></a>人中所须乳酪等味。<a id="a-90"></a>耕驭等事如何得有。<a id="a-91"></a>有说。<a id="a-92"></a>由人业增上力。<a id="a-93"></a>有非情物似傍生现。<a id="a-94"></a>出乳等味作诸事业。<a id="a-95"></a>问人身今有八万户虫。<a id="a-96"></a>作任持缘令身相续。<a id="a-97"></a>彼时既阙身云何存。<a id="a-98"></a>答尔时人身法尔得住。<a id="a-99"></a>如诸菩萨转轮王身。<a id="a-9A"></a>虽无诸虫而法尔住。<a id="a-9B"></a>如是说者。<a id="a-9C"></a>诸大海中是诸傍生本所住处。<a id="a-9D"></a>若彼无有一傍生时。<a id="a-9E"></a>即名傍生有情界坏。<a id="a-9F"></a>若傍生类人等杂居。<a id="a-9G"></a>人等坏时彼方随坏。<a id="a-9H"></a>鬼有情坏类此应知。<a id="a-9I"></a>然赡部洲人趣将坏。<a id="a-9J"></a>尔时法尔有一有情。<a id="a-9K"></a>无师自思入初静虑。<a id="a-9L"></a>从彼定起唱如是言。<a id="a-9M"></a>此初静虑甚乐甚静。<a id="a-9N"></a>展转宣告遍赡部洲。<a id="a-9O"></a>闻者摄心皆入初定。<a id="a-9P"></a>从此舍寿上生梵天。<a id="a-9Q"></a>赡部洲中有情渐减。<a id="a-9R"></a>乃至无一有情为余。<a id="a-9S"></a>名赡部洲。<a id="a-9T"></a>有情界坏。<a id="a-9U"></a>次坏毗提诃洲。<a id="a-9V"></a>次坏。<a id="a-9W"></a>瞿陀尼洲。<a id="a-9X"></a>一一坏相如赡部说。<a id="a-9Y"></a>北拘卢洲如三恶趣。<a id="a-9Z"></a>无得静虑生梵世者。<a id="a-9a"></a>然彼寿尽必生欲天。<a id="a-9b"></a>乃至彼处有情界尽。<a id="a-9c"></a>名北拘卢有情界坏。<a id="a-9d"></a>人趣坏已四大王众天。<a id="a-9e"></a>法尔有一得初静虑。<a id="a-9f"></a>从彼定起宣告如前。<a id="a-9g"></a>乃至彼处有情界尽。<a id="a-9h"></a>名彼天中有情界坏。<a id="a-9i"></a>次坏三十三天。<a id="a-9j"></a>次坏夜摩天。<a id="a-9k"></a>次坏睹史多天。<a id="a-9l"></a>次坏乐变化天。<a id="a-9m"></a>次坏他化自在天。<a id="a-9n"></a>一一坏相如初天说。<a id="a-9o"></a>欲界有情次第坏已。<a id="a-9p"></a>时初静虑有一有情。<a id="a-9q"></a>法尔能入第二静虑。<a id="a-9r"></a>从彼定起唱如是言。<a id="a-9s"></a>第二静虑甚乐甚静。<a id="a-9t"></a>如是展转声遍梵宫。<a id="a-9u"></a>闻者摄心入第二定。<a id="a-9v"></a>命终皆往生彼天中。<a id="a-9w"></a>初静虑天有情渐减。<a id="a-9x"></a>乃至无一有情为余。<a id="a-9y"></a>名为梵天有情界坏。<a id="a-9z"></a>如是欲界及诸梵宫。<a id="a-A0"></a>久远空虚无有情类。<a id="a-A1"></a>赡部洲等大地诸山。<a id="a-A2"></a>经历多时天不降雨。<a id="a-A3"></a>一切草木皆悉干燋。<a id="a-A4"></a>更不复生乃至都尽。<a id="a-A5"></a>久时复有第二日轮出现世间。<a id="a-A6"></a>炎赫倍热由此枯涸坑涧泉池。<a id="a-A7"></a>乃至令其都无津润。<a id="a-A8"></a>久时复有第三日轮出现世间。<a id="a-A9"></a>炎赫倍热。<a id="a-AA"></a>由此枯竭一切江河。<a id="a-AB"></a>乃至令其都无津润。<a id="a-AC"></a>久时复有第四日轮出现世间。<a id="a-AD"></a>炎赫倍热。<a id="a-AE"></a>由此枯涸无热恼池。<a id="a-AF"></a>即四大河所从出者。<a id="a-AG"></a>谓殑伽信度缚刍私多。<a id="a-AH"></a>乃至令其都无津润。<a id="a-AI"></a>久时复有第五日轮出现世间。<a id="a-AJ"></a>炎赫倍热。<a id="a-AK"></a>由此渐次枯涸大海。<a id="a-AL"></a>乃至令其都无津润。<a id="a-AM"></a>久时复有第六日轮出现世间。<a id="a-AN"></a>炎赫倍热。<a id="a-AO"></a>由此大地妙高山等。<a id="a-AP"></a>皆悉焦熬发烟熢[火*孛]。<a id="a-AQ"></a>久时复有第七日轮出现世间。<a id="a-AR"></a>炎赫极热。<a id="a-AS"></a>由此大地妙高山王等。<a id="a-AT"></a>一时焰发中表烔燃。<a id="a-AU"></a>乃至梵宫悉皆焚荡。<a id="a-AV"></a>上从梵世下至风轮。<a id="a-AW"></a>周遍烧燃无余灰烬。<a id="a-AX"></a>如酥油等烧燃尽时。<a id="a-AY"></a>无有遗余。<a id="a-AZ"></a>此亦如是。<a id="a-Aa"></a>尔时欲界初静虑中。<a id="a-Ab"></a>皆悉空虚。<a id="a-Ac"></a>都无所有。<a id="a-Ad"></a>二十坏劫此时已度。<a id="a-Ae"></a>二十空劫从此为初。<a id="a-Af"></a>问几劫坏有情。<a id="a-Ag"></a>几劫坏器。<a id="a-Ah"></a>有说。<a id="a-Ai"></a>十劫坏有情。<a id="a-Aj"></a>十劫坏器。<a id="a-Ak"></a>有说。<a id="a-Al"></a>十五劫坏有情。<a id="a-Am"></a>五劫坏器。<a id="a-An"></a>如是说者。<a id="a-Ao"></a>十九劫坏有情。<a id="a-Ap"></a>一劫坏器。<a id="a-Aq"></a>别业难转。<a id="a-Ar"></a>非共业故如是世界坏经久时。<a id="a-As"></a>于下空中有微风起。<a id="a-At"></a>二十空劫此时已度。<a id="a-Au"></a>二十成劫从此为初。<a id="a-Av"></a>所起微风渐广渐厚。<a id="a-Aw"></a>时经久远盘结成轮。<a id="a-Ax"></a>厚十六亿踰缮那量。<a id="a-Ay"></a>广则无数。<a id="a-Az"></a>其体坚密。<a id="a-B0"></a>假设有一大诺健那。<a id="a-B1"></a>以金刚轮奋威悬击。<a id="a-B2"></a>金刚有碎风轮无损。<a id="a-B3"></a>次有云起雨风轮上。<a id="a-B4"></a>滴如车轴积水成轮。<a id="a-B5"></a>如是水轮于未凝结位。<a id="a-B6"></a>深十一亿二万踰缮那。<a id="a-B7"></a>有说。<a id="a-B8"></a>广量与风轮等有言。<a id="a-B9"></a>狭小分百俱胝。<a id="a-BA"></a>百俱胝轮。<a id="a-BB"></a>其量皆等。<a id="a-BC"></a>谓径十二亿三千四百半围量三倍。<a id="a-BD"></a>谓三十六亿一万三百五十踰缮那。<a id="a-BE"></a>此不傍流。<a id="a-BF"></a>由有情业力。<a id="a-BG"></a>有余师说。<a id="a-BH"></a>由风力所抟。<a id="a-BI"></a>次于水轮。<a id="a-BJ"></a>有别风起。<a id="a-BK"></a>抟击此水上结成金。<a id="a-BL"></a>此即金轮厚三亿二万。<a id="a-BM"></a>水轮遂减唯深八洛叉。<a id="a-BN"></a>有说。<a id="a-BO"></a>金轮广如水量。<a id="a-BP"></a>有师复说。<a id="a-BQ"></a>少广水轮。<a id="a-BR"></a>次有云起雨金轮上。<a id="a-BS"></a>滴如车轴经于久时。<a id="a-BT"></a>积水浩然深过八万。<a id="a-BU"></a>猛风攒击宝等变生。<a id="a-BV"></a>复有异风析令区别谓分宝土成诸山洲。<a id="a-BW"></a>分水甘碱为内外海。<a id="a-BX"></a>初四妙宝成苏迷卢。<a id="a-BY"></a>挺出海中处金轮上。<a id="a-BZ"></a>谓四面如次北东南西金银吠琉璃颇胝迦宝。<a id="a-Ba"></a>随宝威德色现于空。<a id="a-Bb"></a>故赡部洲空似吠琉璃色。<a id="a-Bc"></a>此山出水八万踰缮那。<a id="a-Bd"></a>水中亦然。<a id="a-Be"></a>端严可爱。<a id="a-Bf"></a>次以金宝成七金山。<a id="a-Bg"></a>绕苏迷卢住金轮上。<a id="a-Bh"></a>在水中量同苏迷卢。<a id="a-Bi"></a>出水相望各半半减。<a id="a-Bj"></a>次以土等成四大洲。<a id="a-Bk"></a>下据金轮绕金山外。<a id="a-Bl"></a>最后以铁成轮围山。<a id="a-Bm"></a>在四洲外如墙围绕。<a id="a-Bn"></a>出水半减第七金山。<a id="a-Bo"></a>在水量同苏迷卢等。<a id="a-Bp"></a>诸山广量皆与出水量同。<a id="a-Bq"></a>七金山间有七内海。<a id="a-Br"></a>八功德水盈满其中。<a id="a-Bs"></a>七金山外有碱外海。<a id="a-Bt"></a>此八大海各深八万。<a id="a-Bu"></a>前七广量如所绕山。<a id="a-Bv"></a>第八有说。<a id="a-Bw"></a>广三亿二万二千踰缮那。<a id="a-Bx"></a>有说。<a id="a-By"></a>更增千二百八十七踰缮那半。<a id="a-Bz"></a>苏迷卢山有四层级。<a id="a-C0"></a>初层傍出一万六千。<a id="a-C1"></a>次上三层各半半减。<a id="a-C2"></a>四层相去量各十千。<a id="a-C3"></a>有说。<a id="a-C4"></a>初层下齐水量。<a id="a-C5"></a>次二去下量各十千。<a id="a-C6"></a>其第四层去下二万。<a id="a-C7"></a>四层四面如妙高山。<a id="a-C8"></a>四宝所成庄严殊妙。<a id="a-C9"></a>四层如次。<a id="a-CA"></a>坚手持鬘。<a id="a-CB"></a>恒憍。<a id="a-CC"></a>四王天众居止持双山等七金山上。<a id="a-CD"></a>亦有四王所部村邑。<a id="a-CE"></a>七山四级日月等天。<a id="a-CF"></a>皆是四大王众天摄故。<a id="a-CG"></a>欲天中此天最广。<a id="a-CH"></a>从第四层级复有四万踰缮那。<a id="a-CI"></a>至苏迷卢顶。<a id="a-CJ"></a>是三十三天住处。<a id="a-CK"></a>山顶四面各二十千。<a id="a-CL"></a>若据周围数成八万。<a id="a-CM"></a>有余师说。<a id="a-CN"></a>面各八十千。<a id="a-CO"></a>与下际四边其量正等。<a id="a-CP"></a>山顶四角各有一峰。<a id="a-CQ"></a>其高广量各有五百。<a id="a-CR"></a>有药叉神名金刚手。<a id="a-CS"></a>于中止住守护诸天。<a id="a-CT"></a>于山顶中有城名善见。<a id="a-CU"></a>面二千半周万踰缮那。<a id="a-CV"></a>金城量高踰缮那半。<a id="a-CW"></a>其地平坦真金所成。<a id="a-CX"></a>俱用百一杂宝严饰。<a id="a-CY"></a>地触柔软如妒罗绵。<a id="a-CZ"></a>蹑时齐膝随足高下。<a id="a-Ca"></a>有微风起吹去萎华。<a id="a-Cb"></a>引新妙华弥散其地。<a id="a-Cc"></a>是天帝释所都大城。<a id="a-Cd"></a>城有千门严饰壮丽。<a id="a-Ce"></a>门有五百青衣药叉。<a id="a-Cf"></a>勇健端严踰缮那量。<a id="a-Cg"></a>各严铠仗防守城门。<a id="a-Ch"></a>于其城中有殊胜殿。<a id="a-Ci"></a>种种妙宝具足庄严。<a id="a-Cj"></a>蔽余天宫故号殊胜。<a id="a-Ck"></a>面二百五十。<a id="a-Cl"></a>周千踰缮那。<a id="a-Cm"></a>其城四隅有四台观。<a id="a-Cn"></a>以金银等四宝所成。<a id="a-Co"></a>种种庄严甚可爱乐。<a id="a-Cp"></a>城外四面四苑庄严。<a id="a-Cq"></a>是彼诸天共游戏处。<a id="a-Cr"></a>一众车苑。<a id="a-Cs"></a>谓此苑中随天福力种种车现。<a id="a-Ct"></a>二粗恶苑。<a id="a-Cu"></a>天欲战时随其所须甲仗等现。<a id="a-Cv"></a>三杂林苑。<a id="a-Cw"></a>诸天入中所玩皆同俱生胜喜。<a id="a-Cx"></a>四喜林苑。<a id="a-Cy"></a>极妙欲尘殊类皆集历观无厌。<a id="a-Cz"></a>如是四苑形皆正方。<a id="a-D0"></a>一一周千踰缮那量。<a id="a-D1"></a>中央各有一如意池。<a id="a-D2"></a>面各五十踰缮那量。<a id="a-D3"></a>八功德水盈满其中。<a id="a-D4"></a>随欲妙花宝舟好鸟。<a id="a-D5"></a>一一奇丽种种庄严。<a id="a-D6"></a>四苑四边有四妙地。<a id="a-D7"></a>中间去苑各二十踰缮那。<a id="a-D8"></a>地一一边量皆二百。<a id="a-D9"></a>是诸天众胜游戏所。<a id="a-DA"></a>诸天于彼捔胜欢娱。<a id="a-DB"></a>城外东北有圆生树。<a id="a-DC"></a>是三十三天受欲乐处。<a id="a-DD"></a>盘根深广五踰缮那。<a id="a-DE"></a>耸干上升枝条傍布。<a id="a-DF"></a>高广量等百踰缮那。<a id="a-DG"></a>舒叶开花妙香芬馥。<a id="a-DH"></a>顺风熏满百踰缮那。<a id="a-DI"></a>若逆风时犹遍五十。<a id="a-DJ"></a>城外西南角有大善法堂。<a id="a-DK"></a>三十三天常于半月八日十四日十五日。<a id="a-DL"></a>集此堂中详辨人天。<a id="a-DM"></a>及制伏阿素洛等。<a id="a-DN"></a>如法不如法事如是等类余处广说。</p>
 </body>
</html>