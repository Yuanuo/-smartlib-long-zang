<!doctype html>
<html id="z3IBVhn14R" data-ver="612">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百九十六</h1>
  <h2 id="a2">见蕴第八中想纳息第三之二</h2>
  <p id="a3">见相应受几随眠随增乃至广说。<a id="a-4"></a>问何故作此论。<a id="a-5"></a>答为止拨无世俗正见者意。<a id="a-6"></a>显实有世俗正见是修所断及遍行随眠之所随增。<a id="a-7"></a>又遮说有修所断疑随眠者意。<a id="a-8"></a>显疑随眠唯见所断。<a id="a-9"></a>故作斯论。<a id="a-A"></a>问如夜见物。<a id="a-B"></a>杌耶人耶。<a id="a-C"></a>此疑岂非修所断耶。<a id="a-D"></a>答此于彼事未了故疑。<a id="a-E"></a>了时便断非随眠性。<a id="a-F"></a>问此中何故但依见疑而作论。<a id="a-G"></a>答彼作论者意欲尔故。<a id="a-H"></a>乃至广说。<a id="a-I"></a>复次唯此二种互不相应而俱缘四谛。<a id="a-J"></a>俱通遍行。<a id="a-K"></a>俱缘有漏无漏。<a id="a-L"></a>俱缘有为无为。<a id="a-M"></a>于余烦恼为胜。<a id="a-N"></a>贪嗔慢虽互不相应。<a id="a-O"></a>而不能通缘四谛。<a id="a-P"></a>唯不遍行。<a id="a-Q"></a>但缘有漏。<a id="a-R"></a>但缘有为无明虽缘四谛。<a id="a-S"></a>亦是遍行通缘有为无为有漏无漏。<a id="a-T"></a>而与一切烦恼相应皆非增胜。<a id="a-U"></a>是故此中但依见疑而作论。<a id="a-V"></a>见相应受几随眠随增。<a id="a-W"></a>答三界有漏缘及无漏缘见彼相应无明随眠随增此则总说。<a id="a-X"></a>若别说者见相应受差别有五。<a id="a-Y"></a>谓见苦所断乃至修所断。<a id="a-Z"></a>此中见苦所断见相应受见苦所断一切。<a id="a-a"></a>及见集所断遍行随眠随增。<a id="a-b"></a>见集所断见相应受见集所断。<a id="a-c"></a>一切见苦所断遍行随眠随增。<a id="a-d"></a>见灭所断见相应受。<a id="a-e"></a>见灭所断无漏缘见彼相应无明见灭所断。<a id="a-f"></a>一切有漏缘。<a id="a-g"></a>及遍行随眠随增。<a id="a-h"></a>见道所断见相应受见道所断无漏缘见彼相应无明见道所断。<a id="a-i"></a>一切有漏缘及遍行随眠随增。<a id="a-j"></a>修所断见相应受修所断一切。<a id="a-k"></a>及遍行随眠随增。<a id="a-l"></a>此中随增差别应作四句。<a id="a-m"></a>或有随眠于见相应受所缘故随增非相应故。<a id="a-n"></a>或有随眠于见相应受相应故随增非所缘故。<a id="a-o"></a>或有随眠于见相应受所缘故随增亦相应故。<a id="a-p"></a>或有随眠于见相应受非所缘故随增亦非相应故。<a id="a-q"></a>初句者谓除有漏缘见彼相应无明。<a id="a-r"></a>诸余有漏缘随眠。<a id="a-s"></a>第二句者谓无漏缘见彼相应无明。<a id="a-t"></a>第三句者谓。<a id="a-u"></a>有漏缘见彼相应无明。<a id="a-v"></a>第四句者谓除无漏缘见彼相应无明。<a id="a-w"></a>诸余无漏缘随眠。</p>
  <p id="ax">见不相应受几随眠随增。<a id="a-y"></a>答除无漏缘见彼相应无明。<a id="a-z"></a>余随眠随增。<a id="a-10"></a>此则总说。<a id="a-11"></a>若别说者。<a id="a-12"></a>见不相应。<a id="a-13"></a>受差别有五。<a id="a-14"></a>谓见苦所断乃至修所断。<a id="a-15"></a>此中见苦所断见不相应受。<a id="a-16"></a>见苦所断一切及见集所断遍行随眠随增见集所断见不相应受。<a id="a-17"></a>见集所断一切。<a id="a-18"></a>及见苦所断遍行随眠随增。<a id="a-19"></a>见灭所断见不相应受。<a id="a-1A"></a>除见灭所断邪见彼相应无明诸余见灭所断及遍行随眠随增。<a id="a-1B"></a>见道所断见不相应受。<a id="a-1C"></a>除见道所断邪见彼相应无明。<a id="a-1D"></a>诸余见道所断。<a id="a-1E"></a>及遍行随眠随增。<a id="a-1F"></a>修所断见不相应受。<a id="a-1G"></a>修所断一切及遍行随眠随增。<a id="a-1H"></a>此中随增差别亦作四句。<a id="a-1I"></a>或有随眠于见不相应受。<a id="a-1J"></a>所缘故随增非相应故。<a id="a-1K"></a>乃至广作四句。<a id="a-1L"></a>第一句者谓有漏缘见彼相应无明。<a id="a-1M"></a>第二句者谓除无漏缘见彼相应无明。<a id="a-1N"></a>诸余无漏缘随眠。<a id="a-1O"></a>第三句者谓除有漏缘见彼相应无明。<a id="a-1P"></a>诸余有漏缘随眠。<a id="a-1Q"></a>第四句者谓无漏缘见彼相应无明。</p>
  <p id="a1R">疑相应受几随眠随增。<a id="a-1S"></a>答三界见所断有漏缘。<a id="a-1T"></a>及无漏缘疑彼相应无明随眠随增。<a id="a-1U"></a>此则总说。<a id="a-1V"></a>若别说者疑相应受差别有四。<a id="a-1W"></a>谓见苦集灭道所断。<a id="a-1X"></a>此中见苦所断见集所断如前说。<a id="a-1Y"></a>见灭所断疑相应受。<a id="a-1Z"></a>见灭所断疑彼相应无明见灭所断一切有漏缘。<a id="a-1a"></a>及遍行随眠随增。<a id="a-1b"></a>见道所断疑相应受。<a id="a-1c"></a>见道所断疑彼相应无明。<a id="a-1d"></a>见道所断一切有漏缘。<a id="a-1e"></a>及遍行随眠随增。<a id="a-1f"></a>此中随增差别亦作四句。<a id="a-1g"></a>或有随眠。<a id="a-1h"></a>于疑相应受。<a id="a-1i"></a>所缘故随增非相应故。<a id="a-1j"></a>乃至广作四句。<a id="a-1k"></a>第一句者谓除有漏缘疑彼相应无明。<a id="a-1l"></a>诸余见所断有漏缘随眠。<a id="a-1m"></a>第二句者谓无漏缘疑彼相应无明。<a id="a-1n"></a>第三句者谓有漏缘疑彼相应无明。<a id="a-1o"></a>第四句者谓除无漏缘疑彼相应无明。<a id="a-1p"></a>诸余无漏缘随眠。</p>
  <p id="a1q">疑不相应受几随眠随增。<a id="a-1r"></a>答除无漏缘疑彼相应无明。<a id="a-1s"></a>余随眠随增。<a id="a-1t"></a>此则总说。<a id="a-1u"></a>若别说者疑不相应受差别有五。<a id="a-1v"></a>谓见苦所断乃至修所断。<a id="a-1w"></a>此中见苦所断见集所断如前说。<a id="a-1x"></a>见灭所断疑不相应受。<a id="a-1y"></a>除见灭所断疑彼相应无明。<a id="a-1z"></a>诸余见灭所断。<a id="a-20"></a>及遍行随眠随增。<a id="a-21"></a>见道所断疑不相应受。<a id="a-22"></a>除见道所断疑彼相应无明。<a id="a-23"></a>诸余见道所断。<a id="a-24"></a>及遍行随眠随增。<a id="a-25"></a>修所断疑不相应受。<a id="a-26"></a>修所断一切及遍行随眠随增。<a id="a-27"></a>此中随增差别亦作四句。<a id="a-28"></a>或有随眠于疑不相应受所缘故。<a id="a-29"></a>随增非相应故。<a id="a-2A"></a>乃至广作四句。<a id="a-2B"></a>第一句者谓有漏缘疑彼相应无明。<a id="a-2C"></a>第二句者谓除无漏缘疑彼相应无明。<a id="a-2D"></a>诸余无漏缘随眠。<a id="a-2E"></a>第三句者谓除有漏缘疑彼相应无明。<a id="a-2F"></a>诸余有漏缘随眠。<a id="a-2G"></a>第四句者无漏缘疑彼相应无明。</p>
  <p id="a2H">因道缘起法几界几处几蕴摄。<a id="a-2I"></a>答十八界十二处五蕴。<a id="a-2J"></a>此中因者六因。<a id="a-2K"></a>谓相应乃至能作。<a id="a-2L"></a>道者八支圣道。<a id="a-2M"></a>谓正见乃至正定。<a id="a-2N"></a>缘起者十二支缘起。<a id="a-2O"></a>谓无明乃至老死。<a id="a-2P"></a>此因道缘起具摄一切界处蕴法。<a id="a-2Q"></a>问因及缘起可尔。<a id="a-2R"></a>道云何亦具摄耶。<a id="a-2S"></a>答此文应作是说。<a id="a-2T"></a>因及缘起十八界十二处五蕴摄。<a id="a-2U"></a>道三界二处五蕴摄。<a id="a-2V"></a>而不作是说者。<a id="a-2W"></a>当知此中总说因道缘起摄一切界处蕴非一一摄。<a id="a-2X"></a>复有说者。<a id="a-2Y"></a>因道缘起法皆谓六因此皆因之差别名故。<a id="a-2Z"></a>如施设论说。<a id="a-2a"></a>因道路等尽同一义。<a id="a-2b"></a>是以皆摄十八界等。<a id="a-2c"></a>有作是说。<a id="a-2d"></a>因谓一切有为法。<a id="a-2e"></a>如品类足说。<a id="a-2f"></a>因法云何。<a id="a-2g"></a>谓一切有为法由此具摄十八界等。<a id="a-2h"></a>道即是因此因与谁为道与所得果。<a id="a-2i"></a>由此亦摄十八界等。<a id="a-2j"></a>缘起亦是一切有为法。<a id="a-2k"></a>如品类足说。<a id="a-2l"></a>缘起法云何。<a id="a-2m"></a>谓一切有为法。<a id="a-2n"></a>由此亦摄十八界等。<a id="a-2o"></a>除眼触等起想受心相应法及耳触等起想受心不相应法。<a id="a-2p"></a>余法几界几处几蕴摄。<a id="a-2q"></a>答十八界十二处五蕴等起有二种。<a id="a-2r"></a>谓因及刹那。<a id="a-2s"></a>此中但说刹那等起。<a id="a-2t"></a>以说相应不相应故。<a id="a-2u"></a>问此所说中除何相应不相应法。<a id="a-2v"></a>取何余法界处蕴摄耶。<a id="a-2w"></a>答此中除眼触聚中非触想受心。<a id="a-2x"></a>余相应法及耳触聚中生老住无常。<a id="a-2y"></a>取所余法界处蕴摄。<a id="a-2z"></a>所以者何。<a id="a-30"></a>此所说中若法是眼触等起想受心相应。<a id="a-31"></a>及耳触等起想受心不相应者。<a id="a-32"></a>是所除彼眼触聚中触虽与想受心相应。<a id="a-33"></a>而非眼触等起自体。<a id="a-34"></a>于自体无等起义故。<a id="a-35"></a>想虽眼触等起及受心相应。<a id="a-36"></a>而非想相应自体。<a id="a-37"></a>于自体无相应义故。<a id="a-38"></a>受心说亦尔。<a id="a-39"></a>是故眼触聚中触想受心皆非所除。<a id="a-3A"></a>余相应法眼触等起及想受心相应故乃是所除。<a id="a-3B"></a>耳触聚中触非耳触等起。<a id="a-3C"></a>亦非想受心不相应。<a id="a-3D"></a>想虽耳触等起及想不相应。<a id="a-3E"></a>而与受心相应。<a id="a-3F"></a>受心说亦尔。<a id="a-3G"></a>余心所法虽耳触等起。<a id="a-3H"></a>而与想受心相应。<a id="a-3I"></a>是故耳触聚中心心所法皆非所除。<a id="a-3J"></a>彼俱起生老住无常耳触等起。<a id="a-3K"></a>及想受心不相应故乃是所除是名所除法。<a id="a-3L"></a>余法云何。<a id="a-3M"></a>谓六触身六想身六受身六识身。<a id="a-3N"></a>及耳鼻舌身意触聚中余相应行蕴。<a id="a-3O"></a>除耳触聚中生老住无常。<a id="a-3P"></a>余不相应行蕴一切色无为。<a id="a-3Q"></a>如是余法十八界十二处五蕴摄。<a id="a-3R"></a>乃至除身触等起想受心相应法。<a id="a-3S"></a>及意触等起想受心不相应法。<a id="a-3T"></a>余法几界几处几蕴摄。<a id="a-3U"></a>答十八界十二处五蕴。<a id="a-3V"></a>此中展转相望所除所取准前应广释。<a id="a-3W"></a>有余于此作差别说。<a id="a-3X"></a>谓除眼触等起想受心不相应法。<a id="a-3Y"></a>及耳触等起想受心相应法。<a id="a-3Z"></a>余法十八界十二处五蕴摄乃至除身触等起想受心不相应法。<a id="a-3a"></a>及意触等起想受心相应法。<a id="a-3b"></a>余法摄如前说复有于此作差别说。<a id="a-3c"></a>谓除眼触等起想受心相应法。<a id="a-3d"></a>及耳触等起想受心相应法。<a id="a-3e"></a>余法摄如前说。<a id="a-3f"></a>乃至除身触等起想受心相应法。<a id="a-3g"></a>及意触等起想受心相应法余法摄如前说。<a id="a-3h"></a>复有于此作差别说。<a id="a-3i"></a>谓除眼触等起想受心不相应法。<a id="a-3j"></a>及耳触等起想受心不相应法。<a id="a-3k"></a>余法摄如前说。<a id="a-3l"></a>乃至除身触等起想受心不相应法。<a id="a-3m"></a>及意触等起想受心不相应法。<a id="a-3n"></a>余法摄如前说。</p>
  <p data-pb></p>
  <h2 id="a3o">见蕴第八中智纳息第四之一</h2>
  <p id="a3p">若事能通达彼事能遍知耶。<a id="a-3q"></a>如是等章及解章义。<a id="a-3r"></a>既领会已次应广释。<a id="a-3s"></a>问何故作此论。<a id="a-3t"></a>答欲止他说忍即是智性者意。<a id="a-3u"></a>显示诸忍与自所断疑得俱生。<a id="a-3v"></a>未重审决不得名智。<a id="a-3w"></a>故作斯论。<a id="a-3x"></a>事有五种一自性事二系事三所缘事四因事五摄受事。<a id="a-3y"></a>自性事者如世尊说。<a id="a-3z"></a>我当为汝说四十四智事。<a id="a-40"></a>及七十七智事。<a id="a-41"></a>谓缘有支智以事声说。<a id="a-42"></a>尊者妙音作如是说。<a id="a-43"></a>彼经说所缘事。<a id="a-44"></a>谓诸有支是智所缘故说名事。<a id="a-45"></a>然彼契经说智为事非诸有支。<a id="a-46"></a>以后释中但说智故。<a id="a-47"></a>系事者如前一行中说。<a id="a-48"></a>若事爱结系彼事亦恚结系耶。<a id="a-49"></a>谓五部烦恼于五部法或所缘故系。<a id="a-4A"></a>或相应故系。<a id="a-4B"></a>彼五部法以事声说。<a id="a-4C"></a>所缘事者如品类足说。<a id="a-4D"></a>一切法皆智所知随其事。<a id="a-4E"></a>云何随其事。<a id="a-4F"></a>谓随其所行随其境界随其所缘。<a id="a-4G"></a>诸智所行境界所缘以事声说。<a id="a-4H"></a>因事者如品类足说。<a id="a-4I"></a>有事法无事法即是有因法无因法又如世尊伽他中说。</p>
  <p id="a4J">苾刍心寂静　　能永断诸事</p>
  <p id="a4K">生死毕竟灭　　更不受诸有</p>
  <p id="a4L">此中诸因以事声说。<a id="a-4M"></a>一切生死无不由因。<a id="a-4N"></a>诸因若断生死便灭不受诸有得般涅槃。<a id="a-4O"></a>摄受事者如契经说。<a id="a-4P"></a>弃舍所摄受田事宅事财宝等事。<a id="a-4Q"></a>又如世尊伽他中说。</p>
  <p id="a4R">人于田事财　　牛马童仆等</p>
  <p id="a4S">男女诸亲欲　　各别而耽爱</p>
  <p id="a4T">又在家者作如是言。<a id="a-4U"></a>我已取彼尔所事。<a id="a-4V"></a>彼犹负我尔所事。<a id="a-4W"></a>诸如是等名摄受事。<a id="a-4X"></a>复有五种事。<a id="a-4Y"></a>一界事二处事三蕴事四世事五刹那事。<a id="a-4Z"></a>于十种事中此中依自性事而作论。<a id="a-4a"></a>谓忍智等自性以事名说。</p>
  <p id="a4b">若事能通达彼事能遍知耶。<a id="a-4c"></a>答应作四句。<a id="a-4d"></a>此中能通达依无漏道智遍知说能如实知故能遍知。<a id="a-4e"></a>依无漏道证断遍知说能永断烦恼。<a id="a-4f"></a>故此二互有长短故应作四句。<a id="a-4g"></a>有事能通达非遍知。<a id="a-4h"></a>谓苦集灭道智不断诸烦恼。<a id="a-4i"></a>此则见道中诸所有智。<a id="a-4j"></a>及修道等中除正断烦恼道余四谛智。<a id="a-4k"></a>如是诸智是能通达如实智性故非遍知。<a id="a-4l"></a>不断烦恼故。<a id="a-4m"></a>有事能遍知非能通达。<a id="a-4n"></a>谓苦集灭道忍断诸烦恼。<a id="a-4o"></a>此则见道中断烦恼诸忍。<a id="a-4p"></a>若未离欲染者通法忍类忍。<a id="a-4q"></a>若已离欲染者唯类忍。<a id="a-4r"></a>如是诸忍是能遍知永断烦恼故非能通达非如实智性故。<a id="a-4s"></a>问若诸忍非能通达者品类足说当云何通。<a id="a-4t"></a>如彼说能通达云何。<a id="a-4u"></a>谓善慧。<a id="a-4v"></a>所通达云何。<a id="a-4w"></a>谓一切法忍是善慧自性。<a id="a-4x"></a>何故此中说非能通达耶。<a id="a-4y"></a>答此文应作是说。<a id="a-4z"></a>若事是能通达彼事亦是能遍知。<a id="a-50"></a>若事是能遍知彼事亦是能通达。<a id="a-51"></a>而不作是说者有别意趣。<a id="a-52"></a>谓此中依智遍知说能通达。<a id="a-53"></a>依能证断遍知说能遍知故不应难。<a id="a-54"></a>有事能通达亦能遍知。<a id="a-55"></a>谓苦集灭道智断诸烦恼此则修道中正断烦恼。<a id="a-56"></a>道苦等四智是能通达如实智性故亦能遍知永断烦恼故。<a id="a-57"></a>有事非能通达亦非能遍知。<a id="a-58"></a>谓苦集灭道忍不断诸烦恼。<a id="a-59"></a>此则已离欲染者于见道中四法忍非能通达。<a id="a-5A"></a>非如实智性。<a id="a-5B"></a>故亦非能遍知不永断诸烦恼故。<a id="a-5C"></a>彼所对治烦恼先已断故。</p>
  <p id="a5D">若事能厌彼事能离耶。<a id="a-5E"></a>答应作四句。<a id="a-5F"></a>此中厌者于有漏法厌行相转。<a id="a-5G"></a>离者能离所断烦恼。<a id="a-5H"></a>此二互有长短故应作四句。<a id="a-5I"></a>有事能厌非能离。<a id="a-5J"></a>谓苦集忍智不断诸烦恼。<a id="a-5K"></a>此则已离欲染入见道者。<a id="a-5L"></a>于见道中苦集法忍。<a id="a-5M"></a>及一切苦集智。<a id="a-5N"></a>于修道等中除正断烦恼道。<a id="a-5O"></a>余苦集智是能厌缘可厌事转故。<a id="a-5P"></a>非能离不断烦恼故。<a id="a-5Q"></a>有事能离非能厌。<a id="a-5R"></a>谓灭道忍智断诸烦恼。<a id="a-5S"></a>此则未离欲染者。<a id="a-5T"></a>见道中灭道法忍。<a id="a-5U"></a>及一切灭道类忍。<a id="a-5V"></a>于修道中正断烦恼。<a id="a-5W"></a>灭道二智。<a id="a-5X"></a>如是忍智是能离能断烦恼故。<a id="a-5Y"></a>非能厌缘可欣事转故。<a id="a-5Z"></a>有事能厌亦能离。<a id="a-5a"></a>谓苦集忍智断诸烦恼。<a id="a-5b"></a>此则未离欲染者。<a id="a-5c"></a>于见道中苦集法忍。<a id="a-5d"></a>及一切苦集类忍。<a id="a-5e"></a>于修道中正断烦恼道苦集二智。<a id="a-5f"></a>如是忍智是能厌缘可厌事转故。<a id="a-5g"></a>亦能离断诸烦恼故。<a id="a-5h"></a>有事非能厌亦非能离。<a id="a-5i"></a>谓灭道忍智不断诸烦恼。<a id="a-5j"></a>此则已离欲染者。<a id="a-5k"></a>于见道中灭道法忍及一切灭道智。<a id="a-5l"></a>于修道等中除正断烦恼道余灭道智。<a id="a-5m"></a>如是忍智非能厌缘可欣事转故。<a id="a-5n"></a>亦非能离不断烦恼故。<a id="a-5o"></a>若事能厌彼事修厌耶。<a id="a-5p"></a>答若事能厌彼事亦修厌。<a id="a-5q"></a>此中修者得修习修。<a id="a-5r"></a>于见道中苦集忍智。<a id="a-5s"></a>于修道等中唯苦集智。<a id="a-5t"></a>如是忍智是能厌缘可厌事转故。<a id="a-5u"></a>亦能修厌以厌行相于现在未来或一或俱修故。<a id="a-5v"></a>有事修厌非能厌。<a id="a-5w"></a>谓灭道智断诸烦恼。<a id="a-5x"></a>此则于修道中以灭道智离三界染时。<a id="a-5y"></a>于未来世修苦集智厌行相故说名修厌。<a id="a-5z"></a>缘灭道谛可欣事转故不名能厌。<a id="a-60"></a>问有灭道智现在前时。<a id="a-61"></a>不断烦恼而亦能修厌。<a id="a-62"></a>如在修道无学道中一切离染加行解脱胜进道时。<a id="a-63"></a>灭道二智及则以此二智练根杂修静虑。<a id="a-64"></a>引发诸通诸无碍解无色解脱。<a id="a-65"></a>及念住等诸功德时。<a id="a-66"></a>亦能修厌而非能厌。<a id="a-67"></a>此中何故不说耶。<a id="a-68"></a>答亦应说而不说者当知此义有余。<a id="a-69"></a>有说。<a id="a-6A"></a>此中说决定者。<a id="a-6B"></a>谓灭道智断诸烦恼。<a id="a-6C"></a>无间道时决定能修苦集二智。<a id="a-6D"></a>唯未曾得而现前故。<a id="a-6E"></a>余时不定或是曾得或未曾得。<a id="a-6F"></a>若是曾得则不能修是故不说。<a id="a-6G"></a>有说。<a id="a-6H"></a>此中说最初位不说余位。<a id="a-6I"></a>有说。<a id="a-6J"></a>此中随其显相以要言之。<a id="a-6K"></a>是故不说余位修厌。</p>
  <p id="a6L">若事能离彼修厌耶。<a id="a-6M"></a>答应作四句。<a id="a-6N"></a>有事能离非修厌。<a id="a-6O"></a>谓灭道忍断诸烦恼此则未离欲染者。<a id="a-6P"></a>于见道中灭道法忍。<a id="a-6Q"></a>及一切灭道类忍。<a id="a-6R"></a>如是诸忍是能离断烦恼故非修厌。<a id="a-6S"></a>尔时唯修欣行相故。<a id="a-6T"></a>有事修厌非能离。<a id="a-6U"></a>谓苦集忍智不断诸烦恼。<a id="a-6V"></a>此则已离欲染者见道中苦集法忍。<a id="a-6W"></a>及一切苦集智。<a id="a-6X"></a>于修道等中除正断烦恼道余苦集智。<a id="a-6Y"></a>如是忍智是修厌。<a id="a-6Z"></a>尔时能修厌行相故。<a id="a-6a"></a>非能离不断烦恼故。<a id="a-6b"></a>问有灭道智现在前时。<a id="a-6c"></a>不断烦恼亦修厌非离。<a id="a-6d"></a>如在修道无学道中。<a id="a-6e"></a>一切离染加行解脱胜进道时。<a id="a-6f"></a>灭道二智及则以此二智练根杂修静虑。<a id="a-6g"></a>引发诸通诸无碍解无色解脱。<a id="a-6h"></a>及念住等诸功德时。<a id="a-6i"></a>亦修厌而非离此中何故不说。<a id="a-6j"></a>答亦应说。<a id="a-6k"></a>而不说者当知此义有余。<a id="a-6l"></a>有说。<a id="a-6m"></a>此中说决定者。<a id="a-6n"></a>谓彼诸位苦集二智决定。<a id="a-6o"></a>修厌灭道二智则不决定。<a id="a-6p"></a>以曾得者现在前时不修厌故。<a id="a-6q"></a>有事能离亦修厌。<a id="a-6r"></a>谓苦集忍智及灭道智断诸烦恼。<a id="a-6s"></a>此则未离欲染者于见道中苦集法忍。<a id="a-6t"></a>及一切苦集类忍。<a id="a-6u"></a>于修道中正断烦恼道苦集灭道智。<a id="a-6v"></a>如是忍智是能离断诸烦恼故亦修厌。<a id="a-6w"></a>尔时能修厌行相故。<a id="a-6x"></a>有事非能离亦非修厌。<a id="a-6y"></a>谓灭道忍智不断诸烦恼。<a id="a-6z"></a>此则已离欲染者于见道中灭道法忍。<a id="a-70"></a>及一切灭道智。<a id="a-71"></a>于修道等中曾得灭道智现在前时。<a id="a-72"></a>如是忍智非离不断烦恼故亦非修厌。<a id="a-73"></a>尔时不修厌行相故。<a id="a-74"></a>前来所说厌离及修诸句差别。<a id="a-75"></a>皆依无漏法类忍智分位差别。<a id="a-76"></a>不依余者乘前通达遍知事故。<a id="a-77"></a>通达遍知唯无漏故。</p>
  <p id="a78">问如所说厌体性是何。<a id="a-79"></a>为是无贪为是慧耶。<a id="a-7A"></a>设尔何失。<a id="a-7B"></a>若是无贪此文所说当云何通。<a id="a-7C"></a>如说有事能厌亦能离。<a id="a-7D"></a>谓苦集忍智断诸烦恼。<a id="a-7E"></a>杂蕴所说复云何通。<a id="a-7F"></a>如说云何习厌离贪。<a id="a-7G"></a>谓无学厌相应无贪无嗔无痴。<a id="a-7H"></a>非无贪与无贪可说相应。<a id="a-7I"></a>自性与自性不相应故。<a id="a-7J"></a>若是慧者则上所说复云何通。<a id="a-7K"></a>如说云何习厌离贪。<a id="a-7L"></a>谓无学厌相应无贪无嗔无痴。<a id="a-7M"></a>无痴则慧非慧与慧可说相应。<a id="a-7N"></a>所以如前。<a id="a-7O"></a>此中有说。<a id="a-7P"></a>厌体性是无贪。<a id="a-7Q"></a>问若尔者此文所说当云何通。<a id="a-7R"></a>如说有事能厌亦能离乃至广说。<a id="a-7S"></a>答彼中说厌相杂法名厌。<a id="a-7T"></a>谓无贪与忍智相应说为忍智。<a id="a-7U"></a>问杂蕴所说复云何通。<a id="a-7V"></a>如说云何习厌离贪乃至广说。<a id="a-7W"></a>答彼文应作是说。<a id="a-7X"></a>厌相应无嗔无痴善根。<a id="a-7Y"></a>不应说无贪而说者当知是诵者随言势增益。<a id="a-7Z"></a>有作是说。<a id="a-7a"></a>厌体是慧。<a id="a-7b"></a>问若尔者则杂蕴所说复云何通。<a id="a-7c"></a>如说云何习厌离贪乃至广说。<a id="a-7d"></a>答彼文应作是说。<a id="a-7e"></a>厌相应无贪无嗔不应说无痴。<a id="a-7f"></a>而说者当知是诵者随言势增益。<a id="a-7g"></a>评曰。<a id="a-7h"></a>应说厌体性异非无贪非慧。<a id="a-7i"></a>别有心所法名厌与心相应。<a id="a-7j"></a>此则摄在复有所余心所法中。<a id="a-7k"></a>此中说无漏厌。<a id="a-7l"></a>然亦有有漏厌。<a id="a-7m"></a>谓与不净观持息念。<a id="a-7n"></a>念住三义观七处善。<a id="a-7o"></a>暖顶忍世第一法。<a id="a-7p"></a>见道中现观边世俗智。<a id="a-7q"></a>修道等中如病如痈如箭行相静虑无量无色解脱胜处遍处等相应。<a id="a-7r"></a>广说过四大海今略说尔所。<a id="a-7s"></a>如是厌所厌事应作四句。<a id="a-7t"></a>有厌非所厌。<a id="a-7u"></a>谓无漏厌。<a id="a-7v"></a>有所厌非厌谓除有漏厌余有漏法。<a id="a-7w"></a>有厌亦所厌谓世俗厌。<a id="a-7x"></a>有非厌非所厌谓除无漏厌余无漏法。<a id="a-7y"></a>问若缘一切法作无我行相。<a id="a-7z"></a>当说是欣相作意厌相作意耶。<a id="a-80"></a>设尔何失。<a id="a-81"></a>若是欣相作意者。<a id="a-82"></a>云何亦缘厌事转耶。<a id="a-83"></a>若是厌相作意者云何亦缘欣事转耶。<a id="a-84"></a>答应作是说是欣相作意。<a id="a-85"></a>问若尔云何亦缘厌事转耶。<a id="a-86"></a>答彼观行者于可欣事深乐观察。<a id="a-87"></a>虽缘无量可厌事犹故生欣。<a id="a-88"></a>如于铜钱聚上置一金钱。<a id="a-89"></a>以金钱故而于彼聚生欣乐心。<a id="a-8A"></a>此亦如是。</p>
  <p id="a8B">若法与彼法作因。<a id="a-8C"></a>或时此法不与彼法。<a id="a-8D"></a>作因耶。<a id="a-8E"></a>答无时非因。<a id="a-8F"></a>问何故作此论。<a id="a-8G"></a>答为止愚于因缘法执因缘性非实有者意。<a id="a-8H"></a>显因缘法体性实有故作斯论。<a id="a-8I"></a>有说。<a id="a-8J"></a>此中依一因作论。<a id="a-8K"></a>谓相应因。<a id="a-8L"></a>以相应因诸心心所同取一缘恒不相离通三世故。<a id="a-8M"></a>有说。<a id="a-8N"></a>此中依二因作论。<a id="a-8O"></a>谓相应俱有。<a id="a-8P"></a>以此二因俱通三世不相离故。<a id="a-8Q"></a>有说。<a id="a-8R"></a>此中依三因作论。<a id="a-8S"></a>谓相应俱有异熟。<a id="a-8T"></a>此三于果有胜功能通三世故。<a id="a-8U"></a>有说此中依四因作论。<a id="a-8V"></a>谓相应俱有异熟能作。<a id="a-8W"></a>以此四因通三世故。<a id="a-8X"></a>有说。<a id="a-8Y"></a>此中依五因作论。<a id="a-8Z"></a>谓除遍行因。<a id="a-8a"></a>有说。<a id="a-8b"></a>此中依六因作论。<a id="a-8c"></a>问若法未至已生位则不能为同类遍行因。<a id="a-8d"></a>至已生位方能为因。<a id="a-8e"></a>如何依六因作论说无时非因耶。<a id="a-8f"></a>答此依最后位说。<a id="a-8g"></a>谓未来法至正生位定能为因。<a id="a-8h"></a>从此以后无时非因故作是说。<a id="a-8i"></a>问若尔者等无间缘何故不作是说。<a id="a-8j"></a>如说若法与彼法作等无间。<a id="a-8k"></a>或时此法不与彼法作等无间耶。<a id="a-8l"></a>答若时此法未至已生。<a id="a-8m"></a>然心心所法应为等无间缘者。<a id="a-8n"></a>至正生位定能为缘。<a id="a-8o"></a>何故不说无时非等无间耶。<a id="a-8p"></a>答彼亦应作是说而不说者。<a id="a-8q"></a>当知欲现种种文种种说庄严于义令易解故。<a id="a-8r"></a>复次欲现二门二略二阶二影二明二炬互相显示。<a id="a-8s"></a>如此彼亦尔。<a id="a-8t"></a>如彼此亦尔故。<a id="a-8u"></a>余义广说如杂蕴智纳息。</p>
  <p id="a8v">若法与彼法作等无间。<a id="a-8w"></a>或时此法不与彼法作等无间耶。<a id="a-8x"></a>答若时此法未至已生。<a id="a-8y"></a>问何故作此论。<a id="a-8z"></a>答为止愚于等无间缘法执等无间缘法非实有者意。<a id="a-90"></a>显等无间缘法体是实有故作斯论。<a id="a-91"></a>问若时此法未至已生者此法是何。<a id="a-92"></a>为前为后为前法未至已生位不与后法作等无间。<a id="a-93"></a>若至便作等无间耶。<a id="a-94"></a>为后法未至已生位。<a id="a-95"></a>不与前法作等无间。<a id="a-96"></a>若至便作等无间耶。<a id="a-97"></a>如世第一法生苦法智忍为世第一法未至已生位。<a id="a-98"></a>不与苦法智忍为等无间。<a id="a-99"></a>若至便作等无间耶。<a id="a-9A"></a>为苦法智忍未至已生位。<a id="a-9B"></a>不与世第一法为等无间若至便作等无间耶。<a id="a-9C"></a>若前法未至已生位。<a id="a-9D"></a>不与后法作等无间。<a id="a-9E"></a>若至便作者有心位可尔。<a id="a-9F"></a>无心位云何可尔。<a id="a-9G"></a>如入无想定或灭尽定经七昼夜或复多时。<a id="a-9H"></a>若入定心至已生位。<a id="a-9I"></a>则与出定心为等无间者应第二刹那出定心则生。<a id="a-9J"></a>所以者何。<a id="a-9K"></a>若法与彼法为等无间缘取彼为果必无有法。<a id="a-9L"></a>或诸有情若药草若咒术若佛若独觉若到究竟声闻。<a id="a-9M"></a>有能障彼令第二刹那不得生者。<a id="a-9N"></a>是则二无心定应永不起。<a id="a-9O"></a>若后法未至已生位不与前法作等无间。<a id="a-9P"></a>若至便作者岂不苦法智忍未至已生位。<a id="a-9Q"></a>亦与世第一法为等无间耶。<a id="a-9R"></a>此中有说。<a id="a-9S"></a>若前法未至已生位。<a id="a-9T"></a>不与后法作等无间。<a id="a-9U"></a>若至便作。<a id="a-9V"></a>问若然者有心位可尔无心位云何可尔。<a id="a-9W"></a>答此中说有心位不说余位。<a id="a-9X"></a>有说。<a id="a-9Y"></a>设依无心位说亦无有过。<a id="a-9Z"></a>谓入定心现在前时顿取诸定及出心果。<a id="a-9a"></a>亦与最初刹那定果后诸定刹那。<a id="a-9b"></a>及出定心生时与果非取先已取故。<a id="a-9c"></a>评曰。<a id="a-9d"></a>彼不应作是说。<a id="a-9e"></a>所以者何。<a id="a-9f"></a>无有等无间缘异时取果异时与果。<a id="a-9g"></a>若此时取果。<a id="a-9h"></a>则此时与果故。<a id="a-9i"></a>有作是说。<a id="a-9j"></a>若后法未至已生位不与前法作等无间。<a id="a-9k"></a>若至便作。<a id="a-9l"></a>问岂不苦法智忍未至已生位亦与世第一法为等无间耶。<a id="a-9m"></a>答尔时虽与世第一法作等无间。<a id="a-9n"></a>而非等无间缘。<a id="a-9o"></a>若至已生位亦名等无间亦名等无间缘。<a id="a-9p"></a>如等无间等无间缘。<a id="a-9q"></a>如是等无间有等无间相续有相续亦尔。<a id="a-9r"></a>余义广说如杂蕴智纳息。</p>
 </body>
</html>