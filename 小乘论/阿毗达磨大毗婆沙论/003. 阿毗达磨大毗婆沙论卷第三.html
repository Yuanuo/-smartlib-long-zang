<!doctype html>
<html id="z3IBVa911K" data-ver="958">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第三</h1>
  <h2 id="a2">杂蕴第一中世第一法纳息第一之二</h2>
  <p id="a3">问已知世第一法。<a id="a-4"></a>随转生住老无常。<a id="a-5"></a>亦是世第一法。<a id="a-6"></a>彼得为亦是世第一法不。<a id="a-7"></a>设是或非俱有何失。<a id="a-8"></a>若彼得亦是世第一法者。<a id="a-9"></a>得圣果已。<a id="a-A"></a>顺决择分应重现前。<a id="a-B"></a>若彼得非世第一法者。<a id="a-C"></a>何故沙门果得。<a id="a-D"></a>是沙门果。<a id="a-E"></a>而世第一法得。<a id="a-F"></a>非世第一法耶。<a id="a-G"></a>答彼得定非世第一法。<a id="a-H"></a>得圣果已。<a id="a-I"></a>顺决择分不重起故。<a id="a-J"></a>问何故沙门果得。<a id="a-K"></a>是沙门果。<a id="a-L"></a>而世第一法得。<a id="a-M"></a>非世第一法耶。<a id="a-N"></a>答沙门果成就所显故。<a id="a-O"></a>沙门果得是沙门果。<a id="a-P"></a>世第一法等无间缘所显。<a id="a-Q"></a>彼得既非等无间缘。<a id="a-R"></a>亦不随顺如彼生等。<a id="a-S"></a>故彼得非世第一法。<a id="a-T"></a>暖顶忍得。<a id="a-U"></a>亦非暖等勿得圣已重现前故。<a id="a-V"></a>有作是说。<a id="a-W"></a>彼得亦是世第一法。<a id="a-X"></a>问若尔得圣果已。<a id="a-Y"></a>顺决择分应重现前。<a id="a-Z"></a>答许彼一分现前亦无有过。<a id="a-a"></a>谓相应者不重现前。<a id="a-b"></a>不相应者有重现前。<a id="a-c"></a>暖顶忍得亦复如是。<a id="a-d"></a>有余师说。<a id="a-e"></a>彼俱起得亦是世第一法。<a id="a-f"></a>后起者非故无前失。<a id="a-g"></a>暖等亦尔。<a id="a-h"></a>评曰。<a id="a-i"></a>若彼俱起若后起得。<a id="a-j"></a>一切皆非世第一法。<a id="a-k"></a>种类同故。<a id="a-l"></a>暖等亦尔。<a id="a-m"></a>是故初说于理为善。<a id="a-n"></a>问何故世第一法。<a id="a-o"></a>生住老无常。<a id="a-p"></a>亦是世第一法而得非耶。<a id="a-q"></a>答生等与彼同一果。<a id="a-r"></a>相随行不相离。<a id="a-s"></a>常和合无前无后。<a id="a-t"></a>相与所相未尝相离。<a id="a-u"></a>由此亦是世第一法。<a id="a-v"></a>得与彼法不同一果。<a id="a-w"></a>不相随行。<a id="a-x"></a>性相离不和合。<a id="a-y"></a>或前或后。<a id="a-z"></a>得与所得有时相离。<a id="a-10"></a>譬如树皮或时离树。<a id="a-11"></a>是故得非世第一法。<a id="a-12"></a>暖顶忍得亦复如是。</p>
  <p id="a13">问世第一法为几念住。<a id="a-14"></a>答现在唯一。<a id="a-15"></a>杂缘法念住未来具四。<a id="a-16"></a>似见道故。<a id="a-17"></a>问世第一法为几缘。<a id="a-18"></a>答为四缘。<a id="a-19"></a>谓因等无间所缘增上缘。<a id="a-1A"></a>为因缘者。<a id="a-1B"></a>谓与彼相应俱有同类等法为因缘。<a id="a-1C"></a>为等无间缘者。<a id="a-1D"></a>谓与苦法智忍为等无间缘。<a id="a-1E"></a>为所缘缘者。<a id="a-1F"></a>谓与能缘此心心所法为所缘缘。<a id="a-1G"></a>为增上缘者。<a id="a-1H"></a>谓除自性。<a id="a-1I"></a>与余一切有为法为增上缘。<a id="a-1J"></a>问世第一法有几缘。<a id="a-1K"></a>答有四缘。<a id="a-1L"></a>有因缘者。<a id="a-1M"></a>谓此相应俱有同类等法。<a id="a-1N"></a>有等无间缘者。<a id="a-1O"></a>谓已生增上忍。<a id="a-1P"></a>有所缘缘者。<a id="a-1Q"></a>谓欲界五蕴。<a id="a-1R"></a>有增上缘者。<a id="a-1S"></a>谓除自性余一切法。</p>
  <p id="a1T">问文虽不说义必应有。<a id="a-1U"></a>云何出世第一法耶。<a id="a-1V"></a>答苦法智忍是。<a id="a-1W"></a>谓此能持一切圣道故。<a id="a-1X"></a>有余师说。<a id="a-1Y"></a>金刚喻定是。<a id="a-1Z"></a>谓此能得一切结尽遍知果故。<a id="a-1a"></a>有作是说。<a id="a-1b"></a>初尽智是。<a id="a-1c"></a>谓此能持一切无学法故。<a id="a-1d"></a>或有说者。<a id="a-1e"></a>阿耨多罗三藐三菩提是。<a id="a-1f"></a>谓于一切有为法中此最胜故。<a id="a-1g"></a>复有说者。<a id="a-1h"></a>涅槃界是。<a id="a-1i"></a>谓于一切有为无为法中此最胜故。<a id="a-1j"></a>有说。<a id="a-1k"></a>阿罗汉最后圣道刹那是。<a id="a-1l"></a>谓如异生位最后刹那心名世第一法。<a id="a-1m"></a>如是阿罗汉最后刹那无漏心。<a id="a-1n"></a>名出世第一法。<a id="a-1o"></a>有说。<a id="a-1p"></a>阿罗汉最后心是。<a id="a-1q"></a>谓如异生位最后心是世第一法。<a id="a-1r"></a>如是阿罗汉最后心。<a id="a-1s"></a>是出世第一法。<a id="a-1t"></a>评曰。<a id="a-1u"></a>彼不应作是说。<a id="a-1v"></a>以阿罗汉最后心非出世法故。<a id="a-1w"></a>此诸说中初说为善。<a id="a-1x"></a>由此能任持一切圣道故。</p>
  <p id="a1y">何故名世第一法。<a id="a-1z"></a>乃至广说。<a id="a-20"></a>问何故作此论。<a id="a-21"></a>答前虽说世第一法自性。<a id="a-22"></a>而未说彼立名因缘。<a id="a-23"></a>今欲说故。<a id="a-24"></a>譬如有人世称最胜。<a id="a-25"></a>理应说。<a id="a-26"></a>彼立名因缘。<a id="a-27"></a>为以族姓。<a id="a-28"></a>为色为力富贵眷属名最胜耶。<a id="a-29"></a>此亦如是故作斯论。<a id="a-2A"></a>何故名世第一法。<a id="a-2B"></a>答如是心心所法。<a id="a-2C"></a>于余世间法。<a id="a-2D"></a>为最为胜。<a id="a-2E"></a>为长为尊。<a id="a-2F"></a>为上为妙。<a id="a-2G"></a>故名世第一法。<a id="a-2H"></a>此心心所。<a id="a-2I"></a>于余世法为都胜故说名第一。<a id="a-2J"></a>为分胜故名第一耶。<a id="a-2K"></a>设尔何失。<a id="a-2L"></a>若都胜故名第一者。<a id="a-2M"></a>此岂能胜现观边世俗智。<a id="a-2N"></a>然现观边所修世俗智。<a id="a-2O"></a>是见道眷属随属。<a id="a-2P"></a>见道慧力殊胜。<a id="a-2Q"></a>此法不尔。<a id="a-2R"></a>又此岂胜杂修静虑。<a id="a-2S"></a>然彼等至及所感生。<a id="a-2T"></a>不共异生。<a id="a-2U"></a>此法不尔。<a id="a-2V"></a>又此岂胜初尽智时所修善根。<a id="a-2W"></a>然修彼时离一切障所依清净。<a id="a-2X"></a>此法不尔。<a id="a-2Y"></a>又此岂胜空空。<a id="a-2Z"></a>无愿无愿。<a id="a-2a"></a>无相无相。<a id="a-2b"></a>三三摩地。<a id="a-2c"></a>然彼尚能厌恶圣道。<a id="a-2d"></a>况于有漏。<a id="a-2e"></a>此法不尔。<a id="a-2f"></a>若分胜故名第一者。<a id="a-2g"></a>暖顶忍等应亦名第一。<a id="a-2h"></a>各胜彼彼下位善根故。<a id="a-2i"></a>有作是说。<a id="a-2j"></a>此法都胜故名第一。<a id="a-2k"></a>然约能开圣道门说。<a id="a-2l"></a>非据一切。<a id="a-2m"></a>谓现观边世俗智等。<a id="a-2n"></a>虽有如前所说胜事。<a id="a-2o"></a>然皆无力开圣道门。<a id="a-2p"></a>此法独能。<a id="a-2q"></a>是故都胜。<a id="a-2r"></a>或有说者。<a id="a-2s"></a>此法于余一切事胜故名第一。<a id="a-2t"></a>谓现观边世俗智等。<a id="a-2u"></a>所有胜事皆由此成。<a id="a-2v"></a>所以者何。<a id="a-2w"></a>彼诸胜事若无此法开圣道门。<a id="a-2x"></a>体尚不修。<a id="a-2y"></a>况有胜用。<a id="a-2z"></a>要由此法开圣道门。<a id="a-30"></a>方修彼体乃有胜用。<a id="a-31"></a>彼诸胜事既由此成。<a id="a-32"></a>故此于余一切事胜。<a id="a-33"></a>有余师说。<a id="a-34"></a>此法分胜故名第一。<a id="a-35"></a>问若尔暖等应亦名第一。<a id="a-36"></a>各胜彼彼下位善根故。<a id="a-37"></a>答彼于二分中俱非最胜故。<a id="a-38"></a>谓世善法总有二分。<a id="a-39"></a>一依异生。<a id="a-3A"></a>二依圣者。<a id="a-3B"></a>世第一法。<a id="a-3C"></a>虽于圣者世俗智等不名最胜。<a id="a-3D"></a>而于异生。<a id="a-3E"></a>所得静虑。<a id="a-3F"></a>无量解脱。<a id="a-3G"></a>胜处遍处。<a id="a-3H"></a>乃至所得第一。<a id="a-3I"></a>有思及不净观。<a id="a-3J"></a>持息念诸念住。<a id="a-3K"></a>三义观七处善。<a id="a-3L"></a>暖顶忍中。<a id="a-3M"></a>皆悉最胜。<a id="a-3N"></a>暖等不尔。<a id="a-3O"></a>故此独称世第一法。<a id="a-3P"></a>问此何义故名第一耶。<a id="a-3Q"></a>答此最胜故。<a id="a-3R"></a>能引第一故。<a id="a-3S"></a>得第一果故。<a id="a-3T"></a>趣第一性故。<a id="a-3U"></a>是第一义。<a id="a-3V"></a>有作是说。<a id="a-3W"></a>此能摧伏第一有故是第一义。<a id="a-3X"></a>有余师说。<a id="a-3Y"></a>此是异生最后心故。<a id="a-3Z"></a>如高幢顶更无有上。<a id="a-3a"></a>是第一义。</p>
  <p id="a3b">问此中所说。<a id="a-3c"></a>为最为胜。<a id="a-3d"></a>为长为尊。<a id="a-3e"></a>为上为妙。<a id="a-3f"></a>有何差别。<a id="a-3g"></a>或有说者。<a id="a-3h"></a>无有差别。<a id="a-3i"></a>皆是赞述第一义故。<a id="a-3j"></a>复有说者。<a id="a-3k"></a>亦有差别。<a id="a-3l"></a>且名则差别。<a id="a-3m"></a>谓此名最。<a id="a-3n"></a>乃至名妙。<a id="a-3o"></a>复次对诸善根亦有差别。<a id="a-3p"></a>谓此对闻所成名为最。<a id="a-3q"></a>对思所成名为胜。<a id="a-3r"></a>对不净观持息念念住等名为长。<a id="a-3s"></a>对暖名为尊。<a id="a-3t"></a>对顶名为上。<a id="a-3u"></a>对忍名为妙。<a id="a-3v"></a>复次约所依地亦有差别。<a id="a-3w"></a>谓此依未至定名为最。<a id="a-3x"></a>依初静虑名为胜。<a id="a-3y"></a>依静虑中间名为长。<a id="a-3z"></a>依第二静虑名为尊。<a id="a-40"></a>依第三静虑名为上。<a id="a-41"></a>依第四静虑名为妙。<a id="a-42"></a>复次依义不同。<a id="a-43"></a>亦有差别。<a id="a-44"></a>谓此至边顶故名为最。<a id="a-45"></a>上品摄故名为胜。<a id="a-46"></a>作吉祥故名为长。<a id="a-47"></a>体升进故名为尊。<a id="a-48"></a>性坚牢故名为上。<a id="a-49"></a>满所愿故名为妙。<a id="a-4A"></a>复次体用有异。<a id="a-4B"></a>亦有差别。<a id="a-4C"></a>谓此能作苦法智忍等无间缘。<a id="a-4D"></a>故名为最。<a id="a-4E"></a>超过一切异生善根故名为胜。<a id="a-4F"></a>映夺一切世俗善根。<a id="a-4G"></a>故名为长。<a id="a-4H"></a>能逮胜德。<a id="a-4I"></a>故名为尊。<a id="a-4J"></a>无二分故名为上。<a id="a-4K"></a>似无漏故名为妙。<a id="a-4L"></a>复次相用有异。<a id="a-4M"></a>亦有差别。<a id="a-4N"></a>谓是异生最后心。<a id="a-4O"></a>故犹如树端名为最。<a id="a-4P"></a>能开圣道门。<a id="a-4Q"></a>故名为胜。<a id="a-4R"></a>根猛利故名为长。<a id="a-4S"></a>以于一切顺决择分此最上。<a id="a-4T"></a>故名为尊。<a id="a-4U"></a>折伏一切烦恼冤。<a id="a-4V"></a>故名为上。<a id="a-4W"></a>引爱果故名为妙。<a id="a-4X"></a>有余师说。<a id="a-4Y"></a>如是六句。<a id="a-4Z"></a>以后释前。<a id="a-4a"></a>故有差别。<a id="a-4b"></a>谓此最故名第一。<a id="a-4c"></a>胜故名最。<a id="a-4d"></a>长故名胜。<a id="a-4e"></a>尊故名长。<a id="a-4f"></a>上故名尊。<a id="a-4g"></a>妙故名上。<a id="a-4h"></a>由此故名世第一法。</p>
  <p id="a4i">复次如是心心所法。<a id="a-4j"></a>为等无间。<a id="a-4k"></a>舍异生性得圣性。<a id="a-4l"></a>舍邪性得正性。<a id="a-4m"></a>能入正性离生。<a id="a-4n"></a>故名世第一法。<a id="a-4o"></a>舍异生性者。<a id="a-4p"></a>谓此心心所法能舍异生性。<a id="a-4q"></a>问谁正能舍异生性耶。<a id="a-4r"></a>为世第一法。<a id="a-4s"></a>为苦法智忍。<a id="a-4t"></a>设尔何失。<a id="a-4u"></a>若世第一法正能舍异生性者。<a id="a-4v"></a>云何住彼能舍彼耶。<a id="a-4w"></a>若苦法智忍正能舍异生性者。<a id="a-4x"></a>此在何位。<a id="a-4y"></a>为生时舍为灭时舍。<a id="a-4z"></a>若生时舍者。<a id="a-50"></a>云何未来能有所作。<a id="a-51"></a>若灭时舍者。<a id="a-52"></a>彼性已舍。<a id="a-53"></a>复何所舍。<a id="a-54"></a>有作是说。<a id="a-55"></a>世第一法。<a id="a-56"></a>正能舍异生性。<a id="a-57"></a>问此既是异生法。<a id="a-58"></a>云何住彼而能舍彼。<a id="a-59"></a>答住彼舍彼亦无有过。<a id="a-5A"></a>如调御者乘象调象。<a id="a-5B"></a>乘马调马。<a id="a-5C"></a>乘船御船。<a id="a-5D"></a>乘车御车。<a id="a-5E"></a>如胜怨士升怨害怨。<a id="a-5F"></a>如伐树人升树伐树。<a id="a-5G"></a>世第一法亦复如是。<a id="a-5H"></a>依异生性而能舍之。<a id="a-5I"></a>或有说者。<a id="a-5J"></a>苦法智忍正能舍异生性。<a id="a-5K"></a>谓正生时舍异生性。<a id="a-5L"></a>于正灭位能断欲界见苦所断十种随眠。<a id="a-5M"></a>如灯生时发明破闇。<a id="a-5N"></a>灭时烧炷热器尽油。<a id="a-5O"></a>问云何未来能有所作。<a id="a-5P"></a>一法二用。<a id="a-5Q"></a>理岂应然。<a id="a-5R"></a>答于义无违许亦何失。</p>
  <p id="a5S">谓一切法。<a id="a-5T"></a>能于未来有作用者。<a id="a-5U"></a>总有三类。<a id="a-5V"></a>一者内法。<a id="a-5W"></a>如苦法智忍。<a id="a-5X"></a>二者外法。<a id="a-5Y"></a>如日等光明。<a id="a-5Z"></a>三者内外法。<a id="a-5a"></a>如诸生相。<a id="a-5b"></a>一灯多用世所共知。<a id="a-5c"></a>苦法智忍二用何失。<a id="a-5d"></a>有余师言。<a id="a-5e"></a>世第一法苦法智忍。<a id="a-5f"></a>更互相资舍异生性。<a id="a-5g"></a>谓世第一法。<a id="a-5h"></a>与异生性虽恒相违。<a id="a-5i"></a>而力劣故不能独舍。<a id="a-5j"></a>由此引生苦法智忍。<a id="a-5k"></a>共相助力舍异生性。<a id="a-5l"></a>譬如羸人依因健者。<a id="a-5m"></a>更相助力能伏怨家。<a id="a-5n"></a>由此因缘。<a id="a-5o"></a>世第一法如无间道。<a id="a-5p"></a>苦法智忍如解脱道。<a id="a-5q"></a>舍异生性。<a id="a-5r"></a>是故世第一法。<a id="a-5s"></a>与异生性成就得俱灭。<a id="a-5t"></a>苦法智忍。<a id="a-5u"></a>与异生性不成就得俱生。<a id="a-5v"></a>得圣性者。<a id="a-5w"></a>谓此心心所法。<a id="a-5x"></a>能得苦法智忍。<a id="a-5y"></a>以能任持一切圣法。<a id="a-5z"></a>故且说彼以为圣性。<a id="a-60"></a>又余圣道虽亦圣性摄。<a id="a-61"></a>然非此所得故不说之。<a id="a-62"></a>有说。<a id="a-63"></a>见道皆是圣性。<a id="a-64"></a>有余师说。<a id="a-65"></a>一切圣道皆是圣性。<a id="a-66"></a>若不尔者。<a id="a-67"></a>修道无学道中应不成就圣性。<a id="a-68"></a>是则不应名为圣者。<a id="a-69"></a>问世第一法。<a id="a-6A"></a>唯能引得苦法智忍。<a id="a-6B"></a>于苦法智尚不能得。<a id="a-6C"></a>况能得余。<a id="a-6D"></a>云何乃言此得圣性。<a id="a-6E"></a>答一切圣道能成圣者。<a id="a-6F"></a>皆名圣性。<a id="a-6G"></a>种类同故世第一法得彼一分。<a id="a-6H"></a>亦名为得。<a id="a-6I"></a>如说烧衣。</p>
  <p id="a6J">舍邪性者。<a id="a-6K"></a>谓此心心所法。<a id="a-6L"></a>能舍三种邪性。<a id="a-6M"></a>一业邪性。<a id="a-6N"></a>二趣邪性。<a id="a-6O"></a>三见邪性。<a id="a-6P"></a>业邪性者。<a id="a-6Q"></a>谓五无间业。<a id="a-6R"></a>趣邪性者。<a id="a-6S"></a>谓三恶趣。<a id="a-6T"></a>见邪性者。<a id="a-6U"></a>谓五颠倒见。<a id="a-6V"></a>问于此位中。<a id="a-6W"></a>业趣邪性先不成就。<a id="a-6X"></a>道类智时。<a id="a-6Y"></a>舍见邪性。<a id="a-6Z"></a>乃得究竟。<a id="a-6a"></a>如何可说此位能舍三邪性耶。<a id="a-6b"></a>答由三缘故此位名舍。<a id="a-6c"></a>一由不作故名舍。<a id="a-6d"></a>谓业邪性。<a id="a-6e"></a>二由不往故名舍。<a id="a-6f"></a>谓趣邪性。<a id="a-6g"></a>三由不行故名舍。<a id="a-6h"></a>谓见邪性。<a id="a-6i"></a>问增上忍时三缘已具。<a id="a-6j"></a>何故此位乃说舍邪。<a id="a-6k"></a>答今破彼依故说舍彼。<a id="a-6l"></a>问何谓彼依。<a id="a-6m"></a>答无覆无记异生性。<a id="a-6n"></a>是谓诸烦恼依异生性。<a id="a-6o"></a>害诸有情。<a id="a-6p"></a>令于生死受诸苦故。<a id="a-6q"></a>如师子王。<a id="a-6r"></a>依止无覆无记窟穴。<a id="a-6s"></a>能害种种傍生等类。<a id="a-6t"></a>世第一法。<a id="a-6u"></a>能舍彼依异生性故。<a id="a-6v"></a>说名舍彼。<a id="a-6w"></a>有余师说。<a id="a-6x"></a>苦法智忍。<a id="a-6y"></a>是彼对治。<a id="a-6z"></a>世第一法。<a id="a-70"></a>引之令生。<a id="a-71"></a>故说舍彼。<a id="a-72"></a>问业趣邪性是修所断。<a id="a-73"></a>苦法智忍如何能治。<a id="a-74"></a>答苦法智忍。<a id="a-75"></a>能为五种对治。<a id="a-76"></a>谓舍断持不作不往对治。<a id="a-77"></a>舍对治者。<a id="a-78"></a>谓此能舍异生性故。<a id="a-79"></a>断对治者。<a id="a-7A"></a>谓此能断欲界见苦所断十随眠故。<a id="a-7B"></a>持对治者谓此能持一切后位诸圣道故。<a id="a-7C"></a>不作对治者。<a id="a-7D"></a>谓此能令毕竟不作五无间故。<a id="a-7E"></a>不往对治者。<a id="a-7F"></a>谓此能令毕竟不往三恶趣故。<a id="a-7G"></a>得正性者。<a id="a-7H"></a>谓此心心所法。<a id="a-7I"></a>能得苦法智忍。<a id="a-7J"></a>以能任持一切正法。<a id="a-7K"></a>故且说彼以为正性。<a id="a-7L"></a>又余圣道虽亦正性摄。<a id="a-7M"></a>然非此所得故不说之。<a id="a-7N"></a>有说。<a id="a-7O"></a>见道皆是正性。<a id="a-7P"></a>有余师说。<a id="a-7Q"></a>一切圣道皆是正性。<a id="a-7R"></a>若不尔者。<a id="a-7S"></a>修道为学道中。<a id="a-7T"></a>应不成就正性。<a id="a-7U"></a>是则不应名为圣者。<a id="a-7V"></a>问世第一法。<a id="a-7W"></a>唯能引得苦法智忍。<a id="a-7X"></a>于苦法智尚不能得。<a id="a-7Y"></a>况能得余。<a id="a-7Z"></a>云何乃言此得正性。<a id="a-7a"></a>答一切圣道离颠倒故。<a id="a-7b"></a>皆是正性。<a id="a-7c"></a>种类同故。<a id="a-7d"></a>世第一法得彼一分亦名为得。<a id="a-7e"></a>如说烧衣。</p>
  <p id="a7f">能入正性离生者。<a id="a-7g"></a>谓此心心所法。<a id="a-7h"></a>能入见道。<a id="a-7i"></a>问一切圣道。<a id="a-7j"></a>皆是正性亦是离生。<a id="a-7k"></a>何故此中独说见道。<a id="a-7l"></a>答一切烦恼或诸贪爱。<a id="a-7m"></a>令诸善根不得成熟。<a id="a-7n"></a>及令诸有润合起过。<a id="a-7o"></a>虽皆名生而见所断。<a id="a-7p"></a>于此所说生义增上。<a id="a-7q"></a>见道能为毕竟对治。<a id="a-7r"></a>是故见道独说离生。<a id="a-7s"></a>诸不正见。<a id="a-7t"></a>要由见道。<a id="a-7u"></a>能毕竟断故名正性。<a id="a-7v"></a>世第一法无间引起。<a id="a-7w"></a>故说能入正性离生。<a id="a-7x"></a>复次一切烦恼或诸贪爱。<a id="a-7y"></a>能令善根不得成熟。<a id="a-7z"></a>及令诸有润合起过。<a id="a-80"></a>皆名为生。<a id="a-81"></a>见道起已摧彼势力。<a id="a-82"></a>令不复为增上生过。<a id="a-83"></a>由此见道独名离生。<a id="a-84"></a>入正性言义如前说。<a id="a-85"></a>由此义故尊者妙音作如是说。<a id="a-86"></a>诸有情类善根成熟能入见道。<a id="a-87"></a>是故见道名为离生。<a id="a-88"></a>复次见所断惑。<a id="a-89"></a>令诸有情堕诸恶趣受诸剧苦。<a id="a-8A"></a>譬如生食久在身中。<a id="a-8B"></a>能作种种极苦恼事。<a id="a-8C"></a>是故此惑说名为生。<a id="a-8D"></a>见道能灭故名离生。<a id="a-8E"></a>入正性言。<a id="a-8F"></a>亦如前说。<a id="a-8G"></a>复次有身见等刚强难伏。<a id="a-8H"></a>如兽[怡-台+龍]悷故说名生。<a id="a-8I"></a>见道能灭故名离生。<a id="a-8J"></a>入正性言亦如前说。<a id="a-8K"></a>复次此中生名显异生性。<a id="a-8L"></a>能起暴恶诸惑业故。<a id="a-8M"></a>见道舍彼故说离生。<a id="a-8N"></a>余如前说。<a id="a-8O"></a>复次见修所断诸烦恼聚。<a id="a-8P"></a>展转相助引无穷生。<a id="a-8Q"></a>见道起已摧彼势力。<a id="a-8R"></a>令不能招无穷生过。<a id="a-8S"></a>是故见道独谓离生。<a id="a-8T"></a>余如前说。<a id="a-8U"></a>复次异生身中。<a id="a-8V"></a>烦恼恶业极不调顺。<a id="a-8W"></a>故说为生。<a id="a-8X"></a>诸瑜伽师于此沦没。<a id="a-8Y"></a>见道拔彼置圣位中。<a id="a-8Z"></a>故名离生。<a id="a-8a"></a>余如前说。<a id="a-8b"></a>复次见所断惑。<a id="a-8c"></a>犹如根栽。<a id="a-8d"></a>生无穷过。<a id="a-8e"></a>见道永拔。<a id="a-8f"></a>故名离生。<a id="a-8g"></a>余如前说。<a id="a-8h"></a>有余师说。<a id="a-8i"></a>此文应言入正性决定。<a id="a-8j"></a>所以者何。<a id="a-8k"></a>谓于此时从不定聚出入正定聚故。<a id="a-8l"></a>复次行者尔时舍邪定聚所依异生性入正定聚所依见道。<a id="a-8m"></a>是故名为入正性决定。<a id="a-8n"></a>复次行者尔时舍五同分入八同分。<a id="a-8o"></a>五同分者。<a id="a-8p"></a>谓诸异生所有同分。<a id="a-8q"></a>依彼能造五无间故。<a id="a-8r"></a>八同分者。<a id="a-8s"></a>谓诸圣者。<a id="a-8t"></a>所有同分依彼能得四向果故。<a id="a-8u"></a>彼于尔时舍邪定分入正定分。<a id="a-8v"></a>是故名入正性决定。<a id="a-8w"></a>复次所入见道非邪定聚。<a id="a-8x"></a>故名正性。<a id="a-8y"></a>非不定聚故名决定。<a id="a-8z"></a>有作是言。<a id="a-90"></a>此声显入正性任持。<a id="a-91"></a>以此尼夜摩声亦显任持义故。<a id="a-92"></a>如牛马等。<a id="a-93"></a>所防飤处。<a id="a-94"></a>任持彼类不令放逸。<a id="a-95"></a>诸瑜伽师亦复如是。<a id="a-96"></a>住见道已终不放逸故。<a id="a-97"></a>说世第一法名入正性任持。<a id="a-98"></a>譬喻部师作如是说。<a id="a-99"></a>此声显入正性离系。<a id="a-9A"></a>以夜摩声。<a id="a-9B"></a>亦显系义尼。<a id="a-9C"></a>谓遮止亦显离义。<a id="a-9D"></a>一切圣道永离系缚。<a id="a-9E"></a>名尼夜摩。<a id="a-9F"></a>余如前说。<a id="a-9G"></a>声论者言。<a id="a-9H"></a>此声显入正性不往。<a id="a-9I"></a>以夜摩声亦显往义尼。<a id="a-9J"></a>谓遮止亦显不义。<a id="a-9K"></a>诸瑜伽师。<a id="a-9L"></a>得圣道已。<a id="a-9M"></a>毕竟不往不善士趣。<a id="a-9N"></a>是故圣道名尼夜摩。<a id="a-9O"></a>余如前说。<a id="a-9P"></a>或有说者。<a id="a-9Q"></a>此文应言入正性如理。<a id="a-9R"></a>一切圣道。<a id="a-9S"></a>与理相应。<a id="a-9T"></a>故名如理。<a id="a-9U"></a>余如前说。<a id="a-9V"></a>复有说者。<a id="a-9W"></a>此文应言从平等位入于正性。<a id="a-9X"></a>平等位即是世第一法时。<a id="a-9Y"></a>正性言显示苦法智忍等。<a id="a-9Z"></a>世第一法。<a id="a-9a"></a>能从自位入于见道。<a id="a-9b"></a>故名为入。<a id="a-9c"></a>问诸平等者。<a id="a-9d"></a>亦正性耶。<a id="a-9e"></a>答此应作顺后句。<a id="a-9f"></a>谓诸正性皆是平等。<a id="a-9g"></a>有是平等而非正性。<a id="a-9h"></a>此体即是世第一法。<a id="a-9i"></a>问何故世第一法。<a id="a-9j"></a>是平等非正性耶。<a id="a-9k"></a>答无始时来。<a id="a-9l"></a>心心所法。<a id="a-9m"></a>由诸烦恼恶行倒见所恼乱故成不正直。<a id="a-9n"></a>世第一法。<a id="a-9o"></a>伏除彼故令心心所转成正直。<a id="a-9p"></a>故名平等。<a id="a-9q"></a>然是有漏有随眠故不名正性。<a id="a-9r"></a>复次佛及独觉声闻种姓。<a id="a-9s"></a>同于此位。<a id="a-9t"></a>住上上品。<a id="a-9u"></a>故名平等。<a id="a-9v"></a>余如前说。<a id="a-9w"></a>复次现行等故。<a id="a-9x"></a>说名平等。<a id="a-9y"></a>谓诸行者于此位中。<a id="a-9z"></a>皆一刹那而现行故。<a id="a-A0"></a>复次世第一法。<a id="a-A1"></a>处在中位。<a id="a-A2"></a>如悬称绳故名平等。<a id="a-A3"></a>如称称物绳悬其中。<a id="a-A4"></a>若轻重有偏则低昂不等。<a id="a-A5"></a>世第一法亦复如是。<a id="a-A6"></a>处在圣者异生中间若苦法智忍已生。<a id="a-A7"></a>则偏住圣者品。<a id="a-A8"></a>若增上忍正灭。<a id="a-A9"></a>则偏住异生品。<a id="a-AA"></a>是故唯此是平等位。<a id="a-AB"></a>问尔时犹是异生位摄。<a id="a-AC"></a>何故乃名住平等位。<a id="a-AD"></a>答尔时虽在异生位中。<a id="a-AE"></a>而背异生趣求圣位。<a id="a-AF"></a>故名平等。<a id="a-AG"></a>余则不然。<a id="a-AH"></a>复次世第一法与苦法智忍。<a id="a-AI"></a>有四事等故。<a id="a-AJ"></a>名为平等。<a id="a-AK"></a>一者地等。<a id="a-AL"></a>谓依此地起苦法智忍。<a id="a-AM"></a>即依此地世第一法。<a id="a-AN"></a>二者根等。<a id="a-AO"></a>谓若苦法智忍。<a id="a-AP"></a>与此根相应。<a id="a-AQ"></a>世第一法相应亦尔。<a id="a-AR"></a>三者行相等。<a id="a-AS"></a>谓若此行相苦法智忍。<a id="a-AT"></a>即此行相世第一法。<a id="a-AU"></a>四者所缘等。<a id="a-AV"></a>谓若缘此境起苦法智忍亦即缘此境起世第一法。<a id="a-AW"></a>尊者世友作如是说。<a id="a-AX"></a>有诵名入正性离生。<a id="a-AY"></a>谓诸圣道永灭颠倒故名正性。<a id="a-AZ"></a>离隔生故复名离生。<a id="a-Aa"></a>谓无始来见修所断二分烦恼展转和合。<a id="a-Ab"></a>作诸恶事性刚强故说名为生。<a id="a-Ac"></a>见道起已断彼一分。<a id="a-Ad"></a>令彼展转永乖离故。<a id="a-Ae"></a>世第一法为此一分等无间缘故名为入。<a id="a-Af"></a>有诵名入正性决定。<a id="a-Ag"></a>谓见道位无漏相续。<a id="a-Ah"></a>必无余隔故名决定后位不然。<a id="a-Ai"></a>余如前说。</p>
  <p id="aAj">世第一法。<a id="a-Ak"></a>当言欲界乃至广说。<a id="a-Al"></a>问何故作此论答虽已说彼立名因缘。<a id="a-Am"></a>而未分别在何界系今欲分别。<a id="a-An"></a>如人言胜已说胜因。<a id="a-Ao"></a>而未知彼所居国邑。<a id="a-Ap"></a>此亦如是故作斯论。<a id="a-Aq"></a>复次为止他宗差别执故。<a id="a-Ar"></a>谓大众部执。<a id="a-As"></a>世第一法通欲色界系。<a id="a-At"></a>所以者何。<a id="a-Au"></a>彼谓若地有现观边诸世俗智。<a id="a-Av"></a>此地即有世第一法。<a id="a-Aw"></a>若犊子部执。<a id="a-Ax"></a>世第一法通色无色界系。<a id="a-Ay"></a>所以者何。<a id="a-Az"></a>彼谓若地有诸圣道。<a id="a-B0"></a>此地即有世第一法。<a id="a-B1"></a>若化地部执。<a id="a-B2"></a>世第一法通三界系。<a id="a-B3"></a>所以者何。<a id="a-B4"></a>彼谓若地有尽智时。<a id="a-B5"></a>所修善根。<a id="a-B6"></a>此地即有世第一法。<a id="a-B7"></a>若法密部执。<a id="a-B8"></a>世第一法通三界系及不系。<a id="a-B9"></a>所以者何。<a id="a-BA"></a>彼谓如是世第一法既名世故通三界系。<a id="a-BB"></a>名第一故亦通不系。<a id="a-BC"></a>即彼部中复有别执。<a id="a-BD"></a>世第一法非三界系亦非不系。<a id="a-BE"></a>所以者何。<a id="a-BF"></a>彼谓如是世第一法。<a id="a-BG"></a>名第一故非三界系。<a id="a-BH"></a>以名世故亦非不系。<a id="a-BI"></a>为止如是他宗别执显示己宗故作此论。<a id="a-BJ"></a>世第一法。<a id="a-BK"></a>当言欲界系色界系无色界系耶。<a id="a-BL"></a>答应言色界系。<a id="a-BM"></a>此即显示世第一法唯色界系。<a id="a-BN"></a>虽有此言而更应说其所以。<a id="a-BO"></a>何故此法不应言欲界系耶。<a id="a-BP"></a>答非以欲界道能断盖制缠。<a id="a-BQ"></a>令欲界缠不复现起。<a id="a-BR"></a>乃以色界道能断盖制缠。<a id="a-BS"></a>令欲界缠不复现起。<a id="a-BT"></a>若以欲界道能断盖制缠。<a id="a-BU"></a>令欲界缠不复现起。<a id="a-BV"></a>如是世第一法。<a id="a-BW"></a>应言欲界系。<a id="a-BX"></a>然非以欲界道能断盖制缠。<a id="a-BY"></a>令欲界缠不复现起。<a id="a-BZ"></a>乃以色界道能断盖制缠。<a id="a-Ba"></a>令欲界缠不复现起。<a id="a-Bb"></a>是故世第一法。<a id="a-Bc"></a>不应言欲界系。<a id="a-Bd"></a>此中断制不复现起言。<a id="a-Be"></a>显示毕竟断制不起义。<a id="a-Bf"></a>以欲界道不能毕竟断盖制缠令不复起。<a id="a-Bg"></a>是故无有世第一法。<a id="a-Bh"></a>色界不然故于彼有。<a id="a-Bi"></a>问何故欲界。<a id="a-Bj"></a>无有毕竟断制不起道。<a id="a-Bk"></a>而色界有耶。<a id="a-Bl"></a>答欲界非定地。<a id="a-Bm"></a>非修地非离染地。<a id="a-Bn"></a>是故无有毕竟断制不现起道。<a id="a-Bo"></a>色界是定地。<a id="a-Bp"></a>是修地是离染地。<a id="a-Bq"></a>故有此道。<a id="a-Br"></a>复次欲界。<a id="a-Bs"></a>不善根强善根弱故无此道。<a id="a-Bt"></a>色界善根强无不善根故有此道。<a id="a-Bu"></a>复次欲界不善胜因长养。<a id="a-Bv"></a>善不尔故。<a id="a-Bw"></a>色界善法胜因长养。<a id="a-Bx"></a>无不善故。<a id="a-By"></a>复次欲界不善如主有力。<a id="a-Bz"></a>善法如客无势力故。<a id="a-C0"></a>色界善法如主有力。<a id="a-C1"></a>无不善故。<a id="a-C2"></a>复次欲界不善能断善根。<a id="a-C3"></a>善不尔故。<a id="a-C4"></a>色界善法断不善根。<a id="a-C5"></a>无不善故。<a id="a-C6"></a>复次欲界威仪不相敬难如夫妻故。<a id="a-C7"></a>色界威仪共相敬难如母子故。<a id="a-C8"></a>复次欲界威仪无所忌惮。<a id="a-C9"></a>譬如王子与长者子。<a id="a-CA"></a>同囹圄故。<a id="a-CB"></a>色界威仪有所忌惮。<a id="a-CC"></a>譬如王子与执恶子。<a id="a-CD"></a>同囹圄故。<a id="a-CE"></a>复次欲界善根。<a id="a-CF"></a>与欲界惑。<a id="a-CG"></a>必同一缚无力断彼。<a id="a-CH"></a>如人被缚不能自解况能害他。<a id="a-CI"></a>此亦如是。<a id="a-CJ"></a>色界善根与色界惑。<a id="a-CK"></a>有不同缚地有别故。<a id="a-CL"></a>尚能断自界况不能断下复次欲界善根必为欲界爱所染着不能永弃。<a id="a-CM"></a>如人亲友虽劣不舍。<a id="a-CN"></a>色界善根。<a id="a-CO"></a>有非色界爱。<a id="a-CP"></a>所染着地有别故。<a id="a-CQ"></a>于自界爱尚能永断。<a id="a-CR"></a>况不能断下地诸爱。<a id="a-CS"></a>复次以有漏道断烦恼时。<a id="a-CT"></a>欣修自地厌断于下。<a id="a-CU"></a>欲界无下可厌断故。<a id="a-CV"></a>无有能毕竟断制不起道。<a id="a-CW"></a>色界有下可厌断故。<a id="a-CX"></a>得有能毕竟断制不起道。<a id="a-CY"></a>有余师说。<a id="a-CZ"></a>此中断制不起言。<a id="a-Ca"></a>显示暂时断制不起义。<a id="a-Cb"></a>以欲界道尚不能暂时断盖制缠令不复起。<a id="a-Cc"></a>况能毕竟。<a id="a-Cd"></a>是故无有世第一法。<a id="a-Ce"></a>色界不然。<a id="a-Cf"></a>故于彼有如暂时断制不起。<a id="a-Cg"></a>毕竟断制不起。<a id="a-Ch"></a>如是有片无片。<a id="a-Ci"></a>有影无影。<a id="a-Cj"></a>有随缚无随缚。<a id="a-Ck"></a>摧枝干拔根本。<a id="a-Cl"></a>伏缠垢害随眠。<a id="a-Cm"></a>应知亦尔。<a id="a-Cn"></a>问欲界可无毕竟断制不起道。<a id="a-Co"></a>岂亦无暂时断制不起道耶。<a id="a-Cp"></a>答虽有此道。<a id="a-Cq"></a>而不可信。<a id="a-Cr"></a>所以者何。<a id="a-Cs"></a>以不坚牢不久住不流注。<a id="a-Ct"></a>非增上不相连续。<a id="a-Cu"></a>不久随转。<a id="a-Cv"></a>心于所缘速取速舍。<a id="a-Cw"></a>无胜势力伏诸烦恼。<a id="a-Cx"></a>故不能入正性离生。<a id="a-Cy"></a>如池水上有浮萍等。<a id="a-Cz"></a>虾蟆小石投掷其中。<a id="a-D0"></a>虽初暂离后即随合。<a id="a-D1"></a>如是欲界。<a id="a-D2"></a>虽有暂时断盖等道。<a id="a-D3"></a>而不可信。<a id="a-D4"></a>广说如前。<a id="a-D5"></a>于色界中。<a id="a-D6"></a>非唯有彼毕竟断制不现起道。<a id="a-D7"></a>而亦有彼暂时断制不现起道深可保信。<a id="a-D8"></a>所以者何。<a id="a-D9"></a>以彼道坚牢。<a id="a-DA"></a>久住流注增上。<a id="a-DB"></a>相连续久随转。<a id="a-DC"></a>心于所缘不速取舍。<a id="a-DD"></a>有胜势力伏诸烦恼。<a id="a-DE"></a>故能趣入正性离生。<a id="a-DF"></a>如池水上有浮萍等。<a id="a-DG"></a>龙象大石投入其中。<a id="a-DH"></a>经久离散。<a id="a-DI"></a>难可还合。<a id="a-DJ"></a>如是色界亦有暂时断盖等道。<a id="a-DK"></a>而可保信。<a id="a-DL"></a>广说如前。<a id="a-DM"></a>是故应知欲界无有断盖等道。<a id="a-DN"></a>色界不尔。<a id="a-DO"></a>由此应言世第一法唯色界系。<a id="a-DP"></a>非欲界系。<a id="a-DQ"></a>问世第一法。<a id="a-DR"></a>不能断结。<a id="a-DS"></a>何故乃言若以欲界道能断盖制缠。<a id="a-DT"></a>令欲界缠不复现起。<a id="a-DU"></a>如是世第一法。<a id="a-DV"></a>应言欲界系等。<a id="a-DW"></a>答世第一法。<a id="a-DX"></a>虽不断结而此善根胜妙第一。<a id="a-DY"></a>在深远处。<a id="a-DZ"></a>宜应与彼能断结道。<a id="a-Da"></a>同在一地。<a id="a-Db"></a>是故应以此道证之。<a id="a-Dc"></a>复次世第一法。<a id="a-Dd"></a>引生见道定与见道同在一地。<a id="a-De"></a>见道既能断诸烦恼。<a id="a-Df"></a>故断结道可为此证。<a id="a-Dg"></a>复次世第一法。<a id="a-Dh"></a>既于欲界极生厌患。<a id="a-Di"></a>应与能治欲界惑道。<a id="a-Dj"></a>同在一地。<a id="a-Dk"></a>故可引彼。<a id="a-Dl"></a>证此法有。<a id="a-Dm"></a>问若尔世第一法唯应在未至地。<a id="a-Dn"></a>唯未至地能断欲界诸烦恼故。<a id="a-Do"></a>上地应无。<a id="a-Dp"></a>答对治有二种。<a id="a-Dq"></a>一断对治。<a id="a-Dr"></a>二厌坏对治。<a id="a-Ds"></a>未至地。<a id="a-Dt"></a>于欲界具二对治。<a id="a-Du"></a>上五地于欲界虽无断对治。<a id="a-Dv"></a>而有厌坏对治故。<a id="a-Dw"></a>彼亦有世第一法。<a id="a-Dx"></a>尊者妙音作如是说。<a id="a-Dy"></a>色界六地于欲界惑。<a id="a-Dz"></a>皆得具有二种对治。<a id="a-E0"></a>上五地道非不能断。<a id="a-E1"></a>由未至地先已断故。<a id="a-E2"></a>虽有断力而无可断。<a id="a-E3"></a>譬如六人。<a id="a-E4"></a>同一冤家。<a id="a-E5"></a>而共议言随于何处。<a id="a-E6"></a>获者便害。<a id="a-E7"></a>于中一人先获害之。<a id="a-E8"></a>其余五人虽有害力而无可害。<a id="a-E9"></a>又如六人各持一灯。<a id="a-EA"></a>相与次第入一闇室。<a id="a-EB"></a>初灯入时诸闇皆破。<a id="a-EC"></a>余虽有力无闇可除。<a id="a-ED"></a>又如日光初中后分。<a id="a-EE"></a>无不皆与夜闇相违。<a id="a-EF"></a>日初出时。<a id="a-EG"></a>破闇皆尽。<a id="a-EH"></a>余虽有力无闇可破。<a id="a-EI"></a>如是六地。<a id="a-EJ"></a>于欲界惑虽皆能断。<a id="a-EK"></a>广说如前。<a id="a-EL"></a>问云何得知。<a id="a-EM"></a>色界六地。<a id="a-EN"></a>于欲界惑具二对治。<a id="a-EO"></a>彼作是言。<a id="a-EP"></a>依上五地入见道者。<a id="a-EQ"></a>于欲界断分别作证。<a id="a-ER"></a>别起无漏离系得故。<a id="a-ES"></a>若上五地于欲界惑。<a id="a-ET"></a>无断对治此事应无。<a id="a-EU"></a>评曰。<a id="a-EV"></a>不应作如是说。<a id="a-EW"></a>彼于欲界烦恼毕竟。<a id="a-EX"></a>无有能断者故。<a id="a-EY"></a>谁言彼地有无漏得。<a id="a-EZ"></a>于欲界断分别作证。<a id="a-Ea"></a>而复引彼证此义耶。<a id="a-Eb"></a>是故前说于理为善。<a id="a-Ec"></a>问因论生论。<a id="a-Ed"></a>世第一法。<a id="a-Ee"></a>何故不能断诸烦恼。<a id="a-Ef"></a>答世第一法彼于尔时善根微小。<a id="a-Eg"></a>法身未长而有威势。<a id="a-Eh"></a>以善根微小法身未长故不能断惑。<a id="a-Ei"></a>有威势故不为烦恼之所摧伏。<a id="a-Ej"></a>如师子子身小未长而有威势。<a id="a-Ek"></a>以身小未长故不能害兽。<a id="a-El"></a>有威势故不为诸兽之所侵害。<a id="a-Em"></a>或有说言。<a id="a-En"></a>世第一法唯一刹那故不能断。<a id="a-Eo"></a>问苦法智忍亦一刹那云何能断。<a id="a-Ep"></a>答苦法智忍。<a id="a-Eq"></a>虽一刹那而有相续起故能断惑。<a id="a-Er"></a>世第一法无如是事故不能断。<a id="a-Es"></a>有余师言。<a id="a-Et"></a>世第一法。<a id="a-Eu"></a>加行道摄故不能断。<a id="a-Ev"></a>要无间道方能断故。<a id="a-Ew"></a>于此义中复有分别。<a id="a-Ex"></a>问何缘世第一法。<a id="a-Ey"></a>唯在色界系耶。<a id="a-Ez"></a>答以彼色界能为三道三地三根等无间缘。<a id="a-F0"></a>又能引发初法智品次类智品。<a id="a-F1"></a>余界不然。<a id="a-F2"></a>故世第一法唯是色界系。<a id="a-F3"></a>问世第一法何缘定非欲界系耶。<a id="a-F4"></a>答欲界非定界非修界非离染界。<a id="a-F5"></a>要定界修界离染界。<a id="a-F6"></a>乃有世第一法故。<a id="a-F7"></a>复次欲界是卑贱界是粗重界是下劣界。<a id="a-F8"></a>要尊胜界。<a id="a-F9"></a>细轻界。<a id="a-FA"></a>胜妙界。<a id="a-FB"></a>乃有世第一法。<a id="a-FC"></a>复次若世第一法是欲界系者。<a id="a-FD"></a>便有能缘自性过故。<a id="a-FE"></a>谓彼若是欲界系者。<a id="a-FF"></a>为缘自性。<a id="a-FG"></a>为不能缘。<a id="a-FH"></a>若缘自性有违理失。<a id="a-FI"></a>自性不能取自性故。<a id="a-FJ"></a>若不能缘便违本论。<a id="a-FK"></a>如后文说。<a id="a-FL"></a>若缘此法起苦法智忍。<a id="a-FM"></a>即缘此法起世第一法。<a id="a-FN"></a>苦法智忍。<a id="a-FO"></a>遍缘欲界五蕴为境。<a id="a-FP"></a>此亦应然。<a id="a-FQ"></a>是故世第一法。<a id="a-FR"></a>决定非欲界系。</p>
 </body>
</html>