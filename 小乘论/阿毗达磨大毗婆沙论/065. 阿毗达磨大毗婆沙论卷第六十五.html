<!doctype html>
<html id="z3IBVby12K" data-ver="784">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第六十五</h1>
  <h2 id="a2">结蕴第二中有情纳息第三之三</h2>
  <p id="a3">三结乃至九十八随眠一一尽何果摄。<a id="a-4"></a>问何故作此论。<a id="a-5"></a>答先虽说十五部结尽诸果所摄。<a id="a-6"></a>而未说十六章烦恼尽诸果所摄。<a id="a-7"></a>今欲说之故作斯论。<a id="a-8"></a>答三结中有身见尽四沙门果摄。<a id="a-9"></a>或无处。<a id="a-A"></a>四沙门果摄者。<a id="a-B"></a>谓彼尽证预流果时即预流果摄。<a id="a-C"></a>乃至证阿罗汉果时即阿罗汉果摄。<a id="a-D"></a>或无处者谓无异生非果摄义。<a id="a-E"></a>所以者何。<a id="a-F"></a>无异生者能离非想非非想处有身见故。<a id="a-G"></a>次第者苦现观一心顷。<a id="a-H"></a>集灭现观各四心顷。<a id="a-I"></a>道现观三心顷。<a id="a-J"></a>有身见尽非果摄。<a id="a-K"></a>如三结中有身见尽。<a id="a-L"></a>应知五顺下分结中有身见。<a id="a-M"></a>五见中有身见边执见尽亦尔。<a id="a-N"></a>自性等故同对治故。<a id="a-O"></a>戒禁取疑尽四沙门果摄。<a id="a-P"></a>四果摄义如前应知。<a id="a-Q"></a>此无异生非果摄义。<a id="a-R"></a>所以者何。<a id="a-S"></a>无异生者能离非想非非想处戒禁取疑故。<a id="a-T"></a>亦无次第者非果摄义。<a id="a-U"></a>所以者何。<a id="a-V"></a>道类智忍灭时方断彼尽。<a id="a-W"></a>道类智生时随其所应证前三果。<a id="a-X"></a>戒禁取疑尽即前三果摄故。<a id="a-Y"></a>如三结中戒禁取疑尽。<a id="a-Z"></a>应知四瀑流轭中见瀑流轭。<a id="a-a"></a>四取中见取戒禁取。<a id="a-b"></a>四身系中戒禁取此实执身系。<a id="a-c"></a>五顺下分结中戒禁取疑。<a id="a-d"></a>五见中邪见见取戒禁取。<a id="a-e"></a>七随眠中见疑随眠。<a id="a-f"></a>九结中见取疑结尽亦尔。<a id="a-g"></a>自性等故。<a id="a-h"></a>同对治故。<a id="a-i"></a>三不善根尽不还阿罗汉果摄。<a id="a-j"></a>或无处。<a id="a-k"></a>不还果摄者。<a id="a-l"></a>谓彼尽证不还果时即不还果摄。<a id="a-m"></a>阿罗汉果摄者。<a id="a-n"></a>谓彼尽证阿罗汉果时即阿罗汉果摄。<a id="a-o"></a>或无处者。<a id="a-p"></a>谓诸异生已离欲染彼尽非果摄。<a id="a-q"></a>已离欲染入正性离生者。<a id="a-r"></a>见道十五心顷彼尽非果摄。<a id="a-s"></a>无次第者非果摄义。<a id="a-t"></a>所以者何。<a id="a-u"></a>离欲染第九无间道灭时方断彼尽。<a id="a-v"></a>第九解脱道生时证不还果即不还果摄故。<a id="a-w"></a>如三不善根尽。<a id="a-x"></a>应知三漏中欲漏。<a id="a-y"></a>四瀑流轭中欲瀑流轭。<a id="a-z"></a>四取中欲取。<a id="a-10"></a>四身系中贪欲嗔恚。<a id="a-11"></a>五盖中前四盖。<a id="a-12"></a>五结中嗔嫉悭结。<a id="a-13"></a>五顺下分结中贪欲嗔恚。<a id="a-14"></a>六爱身中鼻舌触所生爱身。<a id="a-15"></a>七随眠中贪欲嗔恚。<a id="a-16"></a>九结中恚嫉悭结尽亦尔。<a id="a-17"></a>自性等故。<a id="a-18"></a>同对治故。<a id="a-19"></a>有漏无明漏尽阿罗汉果摄。<a id="a-1A"></a>谓彼尽证阿罗汉果时即阿罗汉果摄。<a id="a-1B"></a>无有异生非果摄义。<a id="a-1C"></a>所以者何。<a id="a-1D"></a>无异生者能离非想非非想处有漏无明漏故。<a id="a-1E"></a>亦无次第者非果摄义。<a id="a-1F"></a>所以者何。<a id="a-1G"></a>金刚喻定现在前时方断彼尽。<a id="a-1H"></a>初尽智生时证阿罗汉果彼尽即阿罗汉果摄故。<a id="a-1I"></a>如有漏无明漏尽。<a id="a-1J"></a>应知四瀑流轭中有无明瀑流轭。<a id="a-1K"></a>四取中我语取。<a id="a-1L"></a>五结中贪慢结。<a id="a-1M"></a>五顺上分结中除色贪余四。<a id="a-1N"></a>六爱身中意触所生爱身。<a id="a-1O"></a>七随眠中有贪无明慢。<a id="a-1P"></a>九结中爱慢无明结尽亦尔。<a id="a-1Q"></a>自性等故。<a id="a-1R"></a>同对治故。<a id="a-1S"></a>疑盖尽四沙门果摄。<a id="a-1T"></a>或无处。<a id="a-1U"></a>四沙门果摄者如前说。<a id="a-1V"></a>或无处者。<a id="a-1W"></a>谓诸异生已离欲染疑盖尽非果摄。<a id="a-1X"></a>已离欲染入正性离生者。<a id="a-1Y"></a>见道十五心顷疑盖尽非果摄。<a id="a-1Z"></a>次第者道现观二心顷疑盖尽非果摄。<a id="a-1a"></a>色贪顺上分结尽阿罗汉果摄或无处。<a id="a-1b"></a>阿罗汉果摄者。<a id="a-1c"></a>谓彼尽证阿罗汉果时即阿罗汉果摄。<a id="a-1d"></a>或无处者。<a id="a-1e"></a>谓诸异生已离色染彼尽非果摄。<a id="a-1f"></a>已离色染入正性离生者。<a id="a-1g"></a>见道十五心顷及道类智等诸有学位彼尽非果摄。<a id="a-1h"></a>次第者从离第四静虑染第九解脱道。<a id="a-1i"></a>乃至金刚喻定现在前时彼尽非果摄。<a id="a-1j"></a>如色贪顺上分结尽。<a id="a-1k"></a>应知眼耳身触所生爱身尽亦尔。<a id="a-1l"></a>自性等故。<a id="a-1m"></a>同对治故。<a id="a-1n"></a>然有差别。<a id="a-1o"></a>此中应言或无处者。<a id="a-1p"></a>谓诸异生已离梵世染彼尽非果摄。<a id="a-1q"></a>已离梵世染入正性离生者。<a id="a-1r"></a>见道十五心顷及道类智等诸有学位彼尽非果摄。<a id="a-1s"></a>次第者从离初静虑染第九解脱道。<a id="a-1t"></a>乃至金刚喻定现在前时彼尽非果摄。<a id="a-1u"></a>九十八随眠中欲界见苦集灭道所断随眠尽四沙门果摄或无处。<a id="a-1v"></a>此如十五部结中欲界前四部尽说。<a id="a-1w"></a>欲界修所断随眠尽不还阿罗汉果摄或无处。<a id="a-1x"></a>此如十五部结中。<a id="a-1y"></a>欲界第五部尽说。<a id="a-1z"></a>色界见苦集灭道所断随眠尽四沙门果摄或无处。<a id="a-20"></a>此如十五部结中色界前四部尽说。<a id="a-21"></a>色界修所断随眠尽阿罗汉果摄或无处。<a id="a-22"></a>此如十五部结中色界第五部尽说。<a id="a-23"></a>无色界见苦集灭所断随眠尽四沙门果摄或无处。<a id="a-24"></a>此如十五部结中无色界前三部尽说。<a id="a-25"></a>无色界见道所断随眠尽四沙门果摄。<a id="a-26"></a>此如十五部结中无色界第四部尽说。<a id="a-27"></a>无色界修所断随眠尽阿罗汉果摄。<a id="a-28"></a>此如十五部结中无色界第五部尽说。<a id="a-29"></a>预流向中诸结尽何果摄。<a id="a-2A"></a>答无处。<a id="a-2B"></a>所以者何。<a id="a-2C"></a>预流果前无沙门果摄彼尽故。<a id="a-2D"></a>预流果中诸结尽何果摄。<a id="a-2E"></a>答预流果。<a id="a-2F"></a>谓此果中总摄三界见所断诸结尽。<a id="a-2G"></a>一来向中诸结尽何果摄。<a id="a-2H"></a>答预流果或无处。<a id="a-2I"></a>预流果摄者。<a id="a-2J"></a>谓此果中总摄三界见所断诸结尽。<a id="a-2K"></a>或无处者。<a id="a-2L"></a>谓倍离欲染入正性离生者。<a id="a-2M"></a>见道十五心顷诸结尽非果摄。<a id="a-2N"></a>次第者欲界前五品修所断诸结尽非果摄。<a id="a-2O"></a>所以者何。<a id="a-2P"></a>是胜果道所证得故。<a id="a-2Q"></a>如胜果道非果所摄。<a id="a-2R"></a>所得结尽理亦应尔。<a id="a-2S"></a>一来果中诸结尽何果摄。<a id="a-2T"></a>答一来果。<a id="a-2U"></a>谓此果中总摄三界见所断诸结尽。<a id="a-2V"></a>及摄欲界修所断前六品诸结尽。<a id="a-2W"></a>不还向中诸结尽何果摄。<a id="a-2X"></a>答一来果或无处。<a id="a-2Y"></a>一来果摄者。<a id="a-2Z"></a>谓此果中。<a id="a-2a"></a>总摄三界见所断诸结尽。<a id="a-2b"></a>及摄欲界修所断前六品诸结尽。<a id="a-2c"></a>或无处者。<a id="a-2d"></a>谓已离欲乃至无所有处染入正性离生者。<a id="a-2e"></a>见道十五心顷诸结尽非果摄。<a id="a-2f"></a>次第者。<a id="a-2g"></a>欲界修所断第七第八品诸结尽非果摄。<a id="a-2h"></a>不还果中诸结尽何果摄。<a id="a-2i"></a>答不还果。<a id="a-2j"></a>谓此果中总摄三界见所断诸结尽。<a id="a-2k"></a>及摄欲界修所断诸结尽。<a id="a-2l"></a>阿罗汉向中诸结尽何果摄。<a id="a-2m"></a>答不还果或无处。<a id="a-2n"></a>不还果摄者。<a id="a-2o"></a>谓此果中总摄三界见所断诸结尽。<a id="a-2p"></a>及摄欲界修所断诸结尽。<a id="a-2q"></a>或无处者。<a id="a-2r"></a>谓离初静虑一品。<a id="a-2s"></a>乃至非想非非想处八品染诸结尽非果摄。<a id="a-2t"></a>所以者何。<a id="a-2u"></a>是胜果道所证得故。<a id="a-2v"></a>如胜果道非果所摄。<a id="a-2w"></a>所得结尽理亦应尔阿罗汉果中诸结尽何果摄。<a id="a-2x"></a>答阿罗汉果。<a id="a-2y"></a>谓此果中总摄三界见修所断诸结尽。<a id="a-2z"></a>问此中为说诸向果中所成就诸结尽。<a id="a-30"></a>为说诸向果中新所证得诸结尽。<a id="a-31"></a>设尔何失。<a id="a-32"></a>二俱有过。<a id="a-33"></a>所以者何。<a id="a-34"></a>若说诸向果中所成就诸结尽者。<a id="a-35"></a>前三果中诸结尽不应唯说自果摄。<a id="a-36"></a>如已离欲前五品染入正性离生者。<a id="a-37"></a>至道类智时证预流果。<a id="a-38"></a>彼欲界修所断五品结尽。<a id="a-39"></a>非此果摄。<a id="a-3A"></a>何故不说或无处耶。<a id="a-3B"></a>又已离欲前八品染入正性离生者。<a id="a-3C"></a>至道类智时证一来果。<a id="a-3D"></a>彼欲界修所断第七八品结尽非此果摄何故不说或无处耶。<a id="a-3E"></a>又已离欲乃至无所有处染入正性离生者。<a id="a-3F"></a>至道类智时证不还果。<a id="a-3G"></a>彼上二界七地修所断结尽非此果摄何故不说或无处耶。<a id="a-3H"></a>若说诸向果中新所证得诸结尽者。<a id="a-3I"></a>后三向中诸结尽不应亦说前果摄。<a id="a-3J"></a>向中新所证结尽定非前果所摄故。<a id="a-3K"></a>答此中总说诸向果中所成就诸结尽。<a id="a-3L"></a>问若尔善通后三向难。<a id="a-3M"></a>前三果难当云何通。<a id="a-3N"></a>答此说具缚入见道者故。<a id="a-3O"></a>前三果所成就结尽唯说自果摄。<a id="a-3P"></a>有作是说。<a id="a-3Q"></a>此中果位说新所证所求满故。<a id="a-3R"></a>向位未满所求事故总说成就故。<a id="a-3S"></a>向果位二说善通。</p>
  <p id="a3T">具见世尊弟子未离欲染。<a id="a-3U"></a>欲界修所断诸结尽何果摄。<a id="a-3V"></a>答一来果或无处。<a id="a-3W"></a>一来果摄者。<a id="a-3X"></a>谓欲界修所断前六品诸结尽。<a id="a-3Y"></a>或无处者。<a id="a-3Z"></a>谓欲界修所断第七第八品诸结尽。<a id="a-3a"></a>已离欲染未离色染。<a id="a-3b"></a>色界修所断诸结尽何果摄。<a id="a-3c"></a>答无处。<a id="a-3d"></a>谓离初静虑一品乃至第四静虑八品染。<a id="a-3e"></a>彼修所断诸结尽非果摄。<a id="a-3f"></a>已离色染未离无色染。<a id="a-3g"></a>无色修所断诸结尽何果摄。<a id="a-3h"></a>答无处。<a id="a-3i"></a>谓离空无边处一品乃至非想非非想处八品染。<a id="a-3j"></a>彼修所断诸结尽非果摄。</p>
  <p id="a3k">此中说有四沙门果。<a id="a-3l"></a>谓预流果一来果不还果阿罗汉果。<a id="a-3m"></a>问何故说此四沙门果。<a id="a-3n"></a>答为止他宗显己义故。<a id="a-3o"></a>谓或有说。<a id="a-3p"></a>四沙门果唯是无为如分别论者。<a id="a-3q"></a>问彼何故作是说。<a id="a-3r"></a>答依契经故。<a id="a-3s"></a>如契经说。<a id="a-3t"></a>佛告苾刍。<a id="a-3u"></a>吾当为汝说沙门性及沙门沙门果。<a id="a-3v"></a>云何沙门性。<a id="a-3w"></a>谓八支圣道。<a id="a-3x"></a>云何沙门谓成就此法者。<a id="a-3y"></a>云何沙门果。<a id="a-3z"></a>谓预流果乃至阿罗汉果。<a id="a-40"></a>云何预流果谓永断三结。<a id="a-41"></a>云何一来果谓永断三结薄贪嗔痴。<a id="a-42"></a>云何不还果谓永断五顺下分结。<a id="a-43"></a>云何阿罗汉果。<a id="a-44"></a>谓永断贪嗔痴及一切烦恼。<a id="a-45"></a>依此经故说沙门果唯是无为。<a id="a-46"></a>为遮彼意显沙门果亦有为亦无为。<a id="a-47"></a>若沙门果唯无为者便违契经。<a id="a-48"></a>如契经说。<a id="a-49"></a>有行四向有住四果。<a id="a-4A"></a>此中住者住有为果非无为果。<a id="a-4B"></a>以无为果不可住故。<a id="a-4C"></a>彼作是说。<a id="a-4D"></a>无为果中亦可说住故。<a id="a-4E"></a>施设论作如是说。<a id="a-4F"></a>彼住于断不求胜进。<a id="a-4G"></a>为得未得。<a id="a-4H"></a>为获未获。<a id="a-4I"></a>为触未触。<a id="a-4J"></a>为证未证。<a id="a-4K"></a>彼论非证。<a id="a-4L"></a>所以者何。<a id="a-4M"></a>彼论意说。<a id="a-4N"></a>住于道故。<a id="a-4O"></a>谓住断者非如乘象马住象马上。<a id="a-4P"></a>但于证断道不进不退说名为住。<a id="a-4Q"></a>有余契经。<a id="a-4R"></a>唯说有为是沙门果。<a id="a-4S"></a>如说五根增上猛利迅速圆满。<a id="a-4T"></a>名俱解脱阿罗汉果。<a id="a-4U"></a>次减劣者名慧解脱阿罗汉果。<a id="a-4V"></a>次减劣者名不还果。<a id="a-4W"></a>次减劣者名一来果。<a id="a-4X"></a>最减劣者名预流果。<a id="a-4Y"></a>此中。<a id="a-4Z"></a>唯说信等五根胜劣差别名沙门果故。<a id="a-4a"></a>知沙门果。<a id="a-4b"></a>非但是无为。<a id="a-4c"></a>问若沙门果亦是有为。<a id="a-4d"></a>云何通彼所引契经。<a id="a-4e"></a>答四沙门果实通有为无为。<a id="a-4f"></a>而彼契经且说是无为者。<a id="a-4g"></a>所以者何。<a id="a-4h"></a>唯说果故。<a id="a-4i"></a>若法是沙门果非沙门性者彼经说之道。<a id="a-4j"></a>是沙门果亦是沙门性故彼不说。<a id="a-4k"></a>复次若法是婆罗门果非婆罗门性者彼经说之道。<a id="a-4l"></a>是婆罗门果亦是婆罗门性故彼不说。<a id="a-4m"></a>复次若法是梵行果非梵行性者彼经说之道。<a id="a-4n"></a>是梵行果亦是梵行性故彼不说。<a id="a-4o"></a>复次若法是果非有果者彼经说之道。<a id="a-4p"></a>是果亦是有果故彼不说。<a id="a-4q"></a>复次若法是离非有离者彼经说之道。<a id="a-4r"></a>是离亦是有离故彼不说。<a id="a-4s"></a>复次若法是所求非所厌者彼经说之道。<a id="a-4t"></a>是所求亦是所厌故彼不说。<a id="a-4u"></a>为止如是他宗所说欲显自宗故说四果。<a id="a-4v"></a>复次勿为止他显示己义。<a id="a-4w"></a>但为开发法相正理令他了知故说四果。<a id="a-4x"></a>问四沙门果自性是何。<a id="a-4y"></a>答品类足论作如是说。<a id="a-4z"></a>预流果有二种。<a id="a-50"></a>谓有为及无为。<a id="a-51"></a>云何有为预流果。<a id="a-52"></a>谓证预流果者于诸学法已正当得。<a id="a-53"></a>已得者谓过去。<a id="a-54"></a>正得者谓现在。<a id="a-55"></a>当得者谓未来。<a id="a-56"></a>云何无为预流果。<a id="a-57"></a>谓证预流果者。<a id="a-58"></a>于诸结断已正当得。<a id="a-59"></a>已得者谓过去。<a id="a-5A"></a>正得者谓现在。<a id="a-5B"></a>当得者谓未来。<a id="a-5C"></a>问道是有为堕在三世可说于彼已正当得。<a id="a-5D"></a>断是无为不堕三世云何说于彼已正当得耶。<a id="a-5E"></a>答品类足论应作是说。<a id="a-5F"></a>于诸结断得获触证不应说言已正当得。<a id="a-5G"></a>作是说者有别意趣。<a id="a-5H"></a>欲显彼断得及相续得者。<a id="a-5I"></a>谓彼断得在过去名已得。<a id="a-5J"></a>在现在名正得。<a id="a-5K"></a>在未来名当得。<a id="a-5L"></a>相续者谓证断相续。<a id="a-5M"></a>在过去名已得。<a id="a-5N"></a>在现在名正得。<a id="a-5O"></a>在未来名当得。<a id="a-5P"></a>又彼论说一来果有二种。<a id="a-5Q"></a>谓有为及无为。<a id="a-5R"></a>云何有为一来果。<a id="a-5S"></a>谓证一来果者。<a id="a-5T"></a>于诸学法已正当得。<a id="a-5U"></a>余如前说。<a id="a-5V"></a>云何无为一来果。<a id="a-5W"></a>谓证一来果者。<a id="a-5X"></a>于诸结断已正当得余如前说。<a id="a-5Y"></a>不还果有二种。<a id="a-5Z"></a>谓有为及无为。<a id="a-5a"></a>云何有为不还果。<a id="a-5b"></a>谓证不还果者。<a id="a-5c"></a>于诸学法已正当得余如前说。<a id="a-5d"></a>云何无为不还果。<a id="a-5e"></a>谓证不还果者。<a id="a-5f"></a>于诸结断已正当得。<a id="a-5g"></a>余如前说。<a id="a-5h"></a>阿罗汉果有二种。<a id="a-5i"></a>谓有为及无为。<a id="a-5j"></a>云何有为阿罗汉果。<a id="a-5k"></a>谓证阿罗汉果者。<a id="a-5l"></a>于诸无学法已正当得。<a id="a-5m"></a>余如前说。<a id="a-5n"></a>云何无为阿罗汉果。<a id="a-5o"></a>谓证阿罗汉果者。<a id="a-5p"></a>于诸结断已正当得。<a id="a-5q"></a>余如前说。<a id="a-5r"></a>施设论中亦作是说。<a id="a-5s"></a>预流果有二种。<a id="a-5t"></a>谓有为及无为。<a id="a-5u"></a>云何有为预流果。<a id="a-5v"></a>谓此果得及此得得。<a id="a-5w"></a>此果得者。<a id="a-5x"></a>谓有为无为预流果得。<a id="a-5y"></a>此得得者。<a id="a-5z"></a>谓此果得之得由此果得故成就预流果。<a id="a-60"></a>由此得得故成就此果得。<a id="a-61"></a>若诸学根学力学戒学善根八学法。<a id="a-62"></a>及此种类诸学法。<a id="a-63"></a>是名有为预流果。<a id="a-64"></a>云何无为预流果。<a id="a-65"></a>谓三结永断。<a id="a-66"></a>及此种类诸结法永断。<a id="a-67"></a>八十八随眠永断。<a id="a-68"></a>及此种类随眠法永断。<a id="a-69"></a>是名无为预流果。<a id="a-6A"></a>一来果有二种。<a id="a-6B"></a>谓有为及无为。<a id="a-6C"></a>云何有为一来果。<a id="a-6D"></a>谓此果得及此得得。<a id="a-6E"></a>余如前说。<a id="a-6F"></a>若诸学根学力学戒学善根八学法。<a id="a-6G"></a>及此种类诸学法。<a id="a-6H"></a>是名有为一来果。<a id="a-6I"></a>云何无为一来果。<a id="a-6J"></a>谓三结永断。<a id="a-6K"></a>及此种类诸结法永断。<a id="a-6L"></a>八十八随眠永断。<a id="a-6M"></a>及此种类随眠法永断贪嗔痴倍断。<a id="a-6N"></a>及此种类烦恼法倍断。<a id="a-6O"></a>是名无为一来果。<a id="a-6P"></a>不还果有二种。<a id="a-6Q"></a>谓有为及无为。<a id="a-6R"></a>云何有为不还果。<a id="a-6S"></a>谓此果得及此得得。<a id="a-6T"></a>余如前说。<a id="a-6U"></a>若诸学根学力学戒学善根八学法。<a id="a-6V"></a>及此种类诸学法。<a id="a-6W"></a>是名有为不还果。<a id="a-6X"></a>云何无为不还果。<a id="a-6Y"></a>谓五顺下分结永断。<a id="a-6Z"></a>及此种类诸结法永断。<a id="a-6a"></a>九十二随眠永断。<a id="a-6b"></a>及此种类随眠法永断。<a id="a-6c"></a>是名无为不还果。<a id="a-6d"></a>阿罗汉果有二种。<a id="a-6e"></a>谓有为及无为。<a id="a-6f"></a>云何有为阿罗汉果。<a id="a-6g"></a>谓此果得及此得得。<a id="a-6h"></a>余如前说。<a id="a-6i"></a>若诸无学根无学力无学戒无学善根十无学法。<a id="a-6j"></a>及此种类诸无学法。<a id="a-6k"></a>是名有为阿罗汉果。<a id="a-6l"></a>云何无为阿罗汉果。<a id="a-6m"></a>谓贪嗔痴永断。<a id="a-6n"></a>及一切烦恼永断。<a id="a-6o"></a>越一切趣断一切路。<a id="a-6p"></a>灭三种火渡四瀑流。<a id="a-6q"></a>摧诸傲慢离诸渴爱。<a id="a-6r"></a>破阿赖耶。<a id="a-6s"></a>无上究竟无上寂静无上安乐。<a id="a-6t"></a>及诸爱尽离灭涅槃。<a id="a-6u"></a>是名无为阿罗汉果。<a id="a-6v"></a>是谓四沙门果自性我物相分本性。<a id="a-6w"></a>已说自性。<a id="a-6x"></a>所以今当说。<a id="a-6y"></a>问何故名沙门果。<a id="a-6z"></a>沙门果是何义。<a id="a-70"></a>答所有圣道是沙门性。<a id="a-71"></a>有为无为及诸择灭。<a id="a-72"></a>是此果故名沙门果。<a id="a-73"></a>问若尔。<a id="a-74"></a>此果不应唯四。<a id="a-75"></a>谓见道中八忍品是沙门性。<a id="a-76"></a>八智品是有为沙门果。<a id="a-77"></a>八部法断是无为沙门果。<a id="a-78"></a>离欲界染时九无间道是沙门性。<a id="a-79"></a>九解脱道是有为沙门果。<a id="a-7A"></a>九品法断是无为沙门果。<a id="a-7B"></a>如是乃至离非想非非想处染时应知亦尔。<a id="a-7C"></a>如是便有八十九有为沙门果。<a id="a-7D"></a>八十九无为沙门果。<a id="a-7E"></a>若依此说。<a id="a-7F"></a>此沙门果有二百六十七。<a id="a-7G"></a>谓八十九在过去。<a id="a-7H"></a>八十九在现在。<a id="a-7I"></a>八十九在未来。<a id="a-7J"></a>品类足论作如是说。<a id="a-7K"></a>云何果法。<a id="a-7L"></a>谓一切有为法及择灭。<a id="a-7M"></a>随诸圣道尔所刹那。<a id="a-7N"></a>即有尔所有为沙门果。<a id="a-7O"></a>随有漏法有尔所量。<a id="a-7P"></a>择灭无为亦有尔所。<a id="a-7Q"></a>随有尔所择灭无为。<a id="a-7R"></a>即有尔所无为沙门果。<a id="a-7S"></a>若以刹那在身分别。<a id="a-7T"></a>便有无量沙门果体。<a id="a-7U"></a>何故唯说四沙门果。<a id="a-7V"></a>有作是说。<a id="a-7W"></a>此是世尊为受化者所宜闻故有余略说。<a id="a-7X"></a>胁尊者曰。<a id="a-7Y"></a>唯佛世尊能具正智诸法性相势用分齐。<a id="a-7Z"></a>余不能知。<a id="a-7a"></a>若此堪立沙门果者即便立之。<a id="a-7b"></a>若不堪者便不建立。<a id="a-7c"></a>故不应难。<a id="a-7d"></a>尊者世友作如是说。<a id="a-7e"></a>此是世尊为开智者简要而说。<a id="a-7f"></a>故不应难。<a id="a-7g"></a>复次此四果位易见易施设。<a id="a-7h"></a>谓此是预流果乃至此是阿罗汉果。<a id="a-7i"></a>所余诸位难见难施设。<a id="a-7j"></a>故佛但说四沙门果。<a id="a-7k"></a>复次此四果位。<a id="a-7l"></a>诸瑜伽师于果发起增上庆悦。<a id="a-7m"></a>余位不尔。<a id="a-7n"></a>如务农者于六月中修治稼穑。<a id="a-7o"></a>后收子实积置场中生大庆悦。<a id="a-7p"></a>此亦如是。<a id="a-7q"></a>故佛唯说四沙门果。<a id="a-7r"></a>复次此四果位具三因缘。<a id="a-7s"></a>一舍曾得道。<a id="a-7t"></a>二得未曾得道。<a id="a-7u"></a>三证结断一味得。<a id="a-7v"></a>余位不尔。<a id="a-7w"></a>故佛唯说四沙门果。<a id="a-7x"></a>复次此四果位具五因缘。<a id="a-7y"></a>一舍曾得道。<a id="a-7z"></a>二得未曾得道。<a id="a-80"></a>三证结断一味得。<a id="a-81"></a>四顿得八智。<a id="a-82"></a>五一时修十六行相。<a id="a-83"></a>余位不尔。<a id="a-84"></a>故佛唯说四沙门果。<a id="a-85"></a>复次此四果位。<a id="a-86"></a>是瑜伽师最胜安隐稣息之处。<a id="a-87"></a>余位不尔故佛唯说四沙门果。<a id="a-88"></a>复次此四果位所有圣道是功用。<a id="a-89"></a>是功用究竟所有结断是所作。<a id="a-8A"></a>是所作究竟。<a id="a-8B"></a>余位圣道是功用非功用究竟。<a id="a-8C"></a>余位结断是所作非所作究竟。<a id="a-8D"></a>故佛唯说四沙门果。<a id="a-8E"></a>复次此四果位容修行者广修圣道。<a id="a-8F"></a>余位不尔。<a id="a-8G"></a>故佛唯说四沙门果。<a id="a-8H"></a>复次此四果位。<a id="a-8I"></a>诸瑜伽师能善了知功德过失。<a id="a-8J"></a>功德者谓道及道果。<a id="a-8K"></a>过失者谓生死因果。<a id="a-8L"></a>余位不尔。<a id="a-8M"></a>故佛唯说四沙门果。<a id="a-8N"></a>复次此四果位。<a id="a-8O"></a>诸瑜伽师方能善取四圣谛相。<a id="a-8P"></a>余位不尔。<a id="a-8Q"></a>如人道。<a id="a-8R"></a>行于四方相未能善取。<a id="a-8S"></a>若坐一处方能善取。<a id="a-8T"></a>此亦如是。<a id="a-8U"></a>故佛唯说四沙门果。<a id="a-8V"></a>复次此四果位。<a id="a-8W"></a>若退失时有证知者。<a id="a-8X"></a>余位不尔。<a id="a-8Y"></a>如村邑中若被劫夺有证知者非两中间。<a id="a-8Z"></a>故佛唯说四沙门果。<a id="a-8a"></a>复次此四果位。<a id="a-8b"></a>诸瑜伽师先广加行安足坚固。<a id="a-8c"></a>余位不尔。<a id="a-8d"></a>预流果先广加行者。<a id="a-8e"></a>谓彼先求解脱果故。<a id="a-8f"></a>精勤修习惠施净戒。<a id="a-8g"></a>不净观持息念念住闻思修慧。<a id="a-8h"></a>及暖顶忍世第一法。<a id="a-8i"></a>并见道中十五心顷。<a id="a-8j"></a>即此总名安足坚固。<a id="a-8k"></a>有说。<a id="a-8l"></a>从初乃至世第一法名广加行。<a id="a-8m"></a>见道十五心名安足坚固。<a id="a-8n"></a>一来果先广加行者。<a id="a-8o"></a>谓即前说及离欲染诸加行道。<a id="a-8p"></a>六无间道五解脱道即此名为安足坚固。<a id="a-8q"></a>有说。<a id="a-8r"></a>预流果名安足坚固。<a id="a-8s"></a>不还果先广加行者。<a id="a-8t"></a>谓即前说及离欲染诸加行道。<a id="a-8u"></a>三无间道二解脱道。<a id="a-8v"></a>即此名为安足坚固。<a id="a-8w"></a>有说。<a id="a-8x"></a>一来果名安足坚固。<a id="a-8y"></a>阿罗汉果先广加行者。<a id="a-8z"></a>谓即前说及离初静虑一品染诸加行道。<a id="a-90"></a>乃至金刚喻定。<a id="a-91"></a>即此总名安足坚固。<a id="a-92"></a>有说。<a id="a-93"></a>不还果名安足坚固。<a id="a-94"></a>故佛唯说四沙门果。<a id="a-95"></a>复次此四果位。<a id="a-96"></a>诸瑜伽师断绝止息一切生分。<a id="a-97"></a>余位不尔。<a id="a-98"></a>谓预流果除欲界七生及色无色界一一处一生。<a id="a-99"></a>余一切生得非择灭。<a id="a-9A"></a>一来果除欲界二生及色无色界一一处一生。<a id="a-9B"></a>余一切生得非择灭。<a id="a-9C"></a>不还果除色无色界一一处一生。<a id="a-9D"></a>余一切生得非择灭。<a id="a-9E"></a>阿罗汉果于一切生。<a id="a-9F"></a>得非择灭。<a id="a-9G"></a>故佛唯说四沙门果。<a id="a-9H"></a>复次此四果位。<a id="a-9I"></a>诸瑜伽师总集三界见修所断烦恼断得。<a id="a-9J"></a>余位不尔。<a id="a-9K"></a>谓预流果位总集三界见所断烦恼断得。<a id="a-9L"></a>一来果位总集三界见所断。<a id="a-9M"></a>及欲界修所断前六品烦恼断得。<a id="a-9N"></a>不还果位总集三界见所断。<a id="a-9O"></a>及欲界修所断九品烦恼断得。<a id="a-9P"></a>阿罗汉果位总集三界见修所断一切烦恼断得。<a id="a-9Q"></a>故佛唯说四沙门果。<a id="a-9R"></a>复次此四果位。<a id="a-9S"></a>是瑜伽师本所求处。<a id="a-9T"></a>余位不尔故佛唯说四沙门果。<a id="a-9U"></a>复次此四果位。<a id="a-9V"></a>诸瑜伽师说有退者若未还得必不命终。<a id="a-9W"></a>余位不尔。<a id="a-9X"></a>故佛唯说四沙门果。<a id="a-9Y"></a>复次此四果位对治五趣得非择灭。<a id="a-9Z"></a>余位不尔。<a id="a-9a"></a>谓预流果对治地狱傍生鬼趣得非择灭。<a id="a-9b"></a>一来果对治人趣一分得非择灭。<a id="a-9c"></a>不还果对治人趣全分得非择灭。<a id="a-9d"></a>阿罗汉果对治天趣得非择灭。<a id="a-9e"></a>故佛唯说四沙门果。<a id="a-9f"></a>复次此四果位对治四生得非择灭。<a id="a-9g"></a>余位不尔。<a id="a-9h"></a>谓预流果对治卵生湿生得非择灭。<a id="a-9i"></a>一来果对治胎生一分得非择灭。<a id="a-9j"></a>不还果对治胎生全分得非择灭。<a id="a-9k"></a>阿罗汉果对治化生得非择灭。<a id="a-9l"></a>故佛唯说四沙门果。<a id="a-9m"></a>复次此四果位对治二边。<a id="a-9n"></a>余位不尔。<a id="a-9o"></a>言二边者。<a id="a-9p"></a>谓欲界及有顶对治欲界边故得一来不还果。<a id="a-9q"></a>对治有顶边故得预流阿罗汉果。<a id="a-9r"></a>故佛唯说四沙门果。<a id="a-9s"></a>复次此四果位对治二有根本。<a id="a-9t"></a>余位不尔二有根本者。<a id="a-9u"></a>谓欲界及有顶。<a id="a-9v"></a>对治欲界有根本故得一来不还果。<a id="a-9w"></a>对治有顶有根本故得预流阿罗汉果。<a id="a-9x"></a>故佛唯说四沙门果。<a id="a-9y"></a>复次此四果位能永对治二种恶思。<a id="a-9z"></a>及彼异熟所依诸蕴。<a id="a-A0"></a>余位不尔。<a id="a-A1"></a>二种恶思者。<a id="a-A2"></a>谓断善根思及起无间业思。<a id="a-A3"></a>预流果能永对治断善根思。<a id="a-A4"></a>一来果能永对治起无间业思。<a id="a-A5"></a>不还果能永对治彼异熟果。<a id="a-A6"></a>阿罗汉果能永对治彼所依诸蕴。<a id="a-A7"></a>故佛唯说四沙门果。<a id="a-A8"></a>复次此四果位对治三法。<a id="a-A9"></a>余位不尔。<a id="a-AA"></a>谓预流果对治三结。<a id="a-AB"></a>一来果对治三不善根及欲漏一分。<a id="a-AC"></a>不还果对治三不善根及欲漏全分。<a id="a-AD"></a>阿罗汉果对治有漏无明漏。<a id="a-AE"></a>故佛唯说四沙门果。<a id="a-AF"></a>复次此四果位对治四法。<a id="a-AG"></a>余位不尔。<a id="a-AH"></a>谓预流果对治见瀑流轭见取戒禁取及后二身系。<a id="a-AI"></a>一来果对治欲瀑流轭取及初二身系一分。<a id="a-AJ"></a>不还对治欲瀑流轭取及前二身系全分。<a id="a-AK"></a>阿罗汉果对治有无明瀑流轭及我语取。<a id="a-AL"></a>故佛唯说四沙门果。<a id="a-AM"></a>复次此四果位对治五法。<a id="a-AN"></a>余位不尔。<a id="a-AO"></a>谓预流果对治疑盖后三顺下分结及五见。<a id="a-AP"></a>一来果对治前四盖嗔嫉悭结。<a id="a-AQ"></a>及前二顺下分结一分。<a id="a-AR"></a>不还果对治前四盖嗔嫉悭结。<a id="a-AS"></a>及前二顺下分结全分。<a id="a-AT"></a>阿罗汉果对治贪慢结。<a id="a-AU"></a>及五顺上分结。<a id="a-AV"></a>故佛唯说四沙门果。<a id="a-AW"></a>复次此四果位对治六爱身。<a id="a-AX"></a>余位不尔。<a id="a-AY"></a>谓预流果对治见所断意触所生爱身。<a id="a-AZ"></a>一来果对治鼻舌触所生爱身一分。<a id="a-Aa"></a>不还果对治鼻舌触所生爱身全分。<a id="a-Ab"></a>阿罗汉果对治眼耳身触所生爱身。<a id="a-Ac"></a>及修所断意触所生爱身。<a id="a-Ad"></a>故佛唯说四沙门果。<a id="a-Ae"></a>复次此四果位对治七随眠。<a id="a-Af"></a>余位不尔。<a id="a-Ag"></a>谓预流果对治见疑随眠。<a id="a-Ah"></a>一来果对治欲贪嗔恚随眠一分。<a id="a-Ai"></a>不还果对治欲贪嗔恚随眠全分。<a id="a-Aj"></a>阿罗汉果对治有贪慢无明随眠。<a id="a-Ak"></a>故佛唯说四沙门果。<a id="a-Al"></a>复次此四果位对治九结。<a id="a-Am"></a>余位不尔。<a id="a-An"></a>谓预流果对治见取疑结。<a id="a-Ao"></a>一来果对治恚嫉悭结一分。<a id="a-Ap"></a>不还果对治恚嫉悭结全分。<a id="a-Aq"></a>阿罗汉果对治爱慢无明结。<a id="a-Ar"></a>故佛唯说四沙门果。<a id="a-As"></a>复次此四果位对治九十八随眠。<a id="a-At"></a>余位不尔。<a id="a-Au"></a>谓预流果对治三界见所断随眠。<a id="a-Av"></a>一来果对治欲界修所断随眠一分。<a id="a-Aw"></a>不还果对治欲界修所断随眠全分。<a id="a-Ax"></a>阿罗汉果对治色无色界修所断随眠。<a id="a-Ay"></a>故佛唯说四沙门果。<a id="a-Az"></a>复次此四果位各出一种重烦恼际。<a id="a-B0"></a>余位不尔。<a id="a-B1"></a>谓预流果出见所断重烦恼际。<a id="a-B2"></a>一来果出能等起五无间业重烦恼际。<a id="a-B3"></a>谓欲界前六品烦恼能等起五无间业。<a id="a-B4"></a>后三品不尔。<a id="a-B5"></a>势力劣故。<a id="a-B6"></a>不还果出诸不善重烦恼际。<a id="a-B7"></a>阿罗汉果出诸无记重烦恼际。<a id="a-B8"></a>故佛唯说四沙门果。</p>
  <p id="aB9">问何故离欲界染立二沙门果。<a id="a-BA"></a>谓一来不还果。<a id="a-BB"></a>离色无色界染立一沙门果。<a id="a-BC"></a>谓阿罗汉果耶。<a id="a-BD"></a>胁尊者曰。<a id="a-BE"></a>唯佛世尊能具正知诸法性相势用分齐余不能知。<a id="a-BF"></a>若离此染堪立二果便即立二。<a id="a-BG"></a>若离此染堪立一果便即立一。<a id="a-BH"></a>故不应难。<a id="a-BI"></a>复次四沙门果无不皆因离三界染而得建立。<a id="a-BJ"></a>谓离三界见所断染立预流果。<a id="a-BK"></a>若离三界见所断染。<a id="a-BL"></a>及离欲界修所断前六品染立一来果。<a id="a-BM"></a>若离三界见所断染。<a id="a-BN"></a>及离欲界修所断染立不还果。<a id="a-BO"></a>若离三界见修所断染立阿罗汉果。<a id="a-BP"></a>复次以欲界是不定界非修地非离染地。<a id="a-BQ"></a>故离彼染立二沙门果。<a id="a-BR"></a>色无色界是定界是修地是离染地。<a id="a-BS"></a>故离彼染唯立一沙门果。<a id="a-BT"></a>复次以欲界难断难破难可越度。<a id="a-BU"></a>故离彼染立二沙门果。<a id="a-BV"></a>色无色界易断易破易可越度。<a id="a-BW"></a>故离彼染唯立一沙门果。<a id="a-BX"></a>复次以欲界过患增盛过患坚固过患众多故。<a id="a-BY"></a>离彼染立二沙门果。<a id="a-BZ"></a>色无色界与此相违。<a id="a-Ba"></a>故离彼染唯立一沙门果。<a id="a-Bb"></a>复次以欲界烦恼犹如瀑流难可越度。<a id="a-Bc"></a>故离彼染立二沙门果。<a id="a-Bd"></a>如人渡河其水深广涛波漂急数数止息乃能渡之。<a id="a-Be"></a>如契经说。<a id="a-Bf"></a>邑主当知。<a id="a-Bg"></a>言瀑流者喻五妙欲。<a id="a-Bh"></a>色无色界与此相违。<a id="a-Bi"></a>故离彼染唯立一沙门果。<a id="a-Bj"></a>复次以欲界是崄难界。<a id="a-Bk"></a>烦恼增重作业增重。<a id="a-Bl"></a>犹如重担难可越度。<a id="a-Bm"></a>故离彼染立二沙门果。<a id="a-Bn"></a>色无色界非崄难界。<a id="a-Bo"></a>烦恼作业设有增重而易越度。<a id="a-Bp"></a>故离彼染唯立一沙门果。<a id="a-Bq"></a>如人担重登崄难山数数止息乃能越度。<a id="a-Br"></a>若至平地虽复担重而易远涉。<a id="a-Bs"></a>此亦如是。<a id="a-Bt"></a>复次以欲界是杂秽界。<a id="a-Bu"></a>犹如淤泥杂诸粪秽难可出离。<a id="a-Bv"></a>故离彼染立二沙门果。<a id="a-Bw"></a>色无色界与此相违。<a id="a-Bx"></a>故离彼染唯立一沙门果。<a id="a-By"></a>如粪聚上造立宫室。<a id="a-Bz"></a>虽复妙好人不乐住。<a id="a-C0"></a>色无色界亦复如是。<a id="a-C1"></a>为居欲界杂秽法上。<a id="a-C2"></a>虽复妙好贤圣不乐。<a id="a-C3"></a>是故尊者僧伽筏苏作如是说。<a id="a-C4"></a>此欲界中多诸过失。<a id="a-C5"></a>谓丧父母兄弟姊妹妻子眷属亡失财位。<a id="a-C6"></a>或被割截耳鼻手足及诸身分。<a id="a-C7"></a>或复遭于四百四病。<a id="a-C8"></a>由如是等种种因缘受诸剧苦。<a id="a-C9"></a>如是欲界多诸过失。<a id="a-CA"></a>若离彼染。<a id="a-CB"></a>总立一切四沙门果犹少况二。<a id="a-CC"></a>复次以欲界有男身女身难可越度。<a id="a-CD"></a>故离彼染立二沙门果。<a id="a-CE"></a>色无色界唯有男身易可越度。<a id="a-CF"></a>故离彼染唯立一沙门果。<a id="a-CG"></a>复次以欲界有男根女根难可越度。<a id="a-CH"></a>故离彼染立二沙门果。<a id="a-CI"></a>色无色界无男女根易可越度。<a id="a-CJ"></a>故离彼染唯立一沙门果。<a id="a-CK"></a>复次以欲界有不善无记二种烦恼难可越度。<a id="a-CL"></a>故离彼染立二沙门果。<a id="a-CM"></a>色无色界唯有一种无记烦恼易可越度。<a id="a-CN"></a>故离彼染唯立一沙门果如不善无记二种烦恼。<a id="a-CO"></a>如是有异熟无异熟生二果生一果。<a id="a-CP"></a>无惭无愧相应不相应烦恼应知亦尔。<a id="a-CQ"></a>复次以欲界有苦根忧根无惭无愧嫉悭段食。<a id="a-CR"></a>及淫欲爱五盖五欲诸恶趣等种种过患难可出离。<a id="a-CS"></a>故离彼染立二沙门果。<a id="a-CT"></a>色无色界与此相违故离彼染唯立一沙门果。<a id="a-CU"></a>复次欲界具有十八界十二处等多有漏法难可出离。<a id="a-CV"></a>故离彼染立二沙门果。<a id="a-CW"></a>色无色界有漏法少。<a id="a-CX"></a>故离彼染唯立一沙门果。<a id="a-CY"></a>问何故离见所断染立初一沙门果。<a id="a-CZ"></a>离修所断染立后三沙门果耶。<a id="a-Ca"></a>答见所断染易可远离。<a id="a-Cb"></a>故离彼时立初一沙门果。<a id="a-Cc"></a>修所断染难可远离。<a id="a-Cd"></a>故离彼时立后三沙门果。</p>
 </body>
</html>