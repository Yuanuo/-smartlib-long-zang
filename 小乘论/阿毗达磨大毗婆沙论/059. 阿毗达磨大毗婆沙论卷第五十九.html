<!doctype html>
<html id="z3IBVbh12E" data-ver="868">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第五十九</h1>
  <h2 id="a2">结蕴第二中一行纳息第二之四</h2>
  <p id="a3">若于此事有过去爱结系。<a id="a-4"></a>亦有过去见结系耶。<a id="a-5"></a>答若未断。<a id="a-6"></a>谓于此事若有前生爱结未断。<a id="a-7"></a>见结亦未断。<a id="a-8"></a>即于此事亦有过去见结系义。<a id="a-9"></a>若于此事虽有前生爱结未断而见结已断。<a id="a-A"></a>即于此事无有过去见结系义。<a id="a-B"></a>如道类智已生于修所断法。<a id="a-C"></a>有爱结前生未断。<a id="a-D"></a>集类智已生于见灭道所断见结不相应法。<a id="a-E"></a>有爱结前生未断。<a id="a-F"></a>由此义故。<a id="a-G"></a>此中总说若未断言。<a id="a-H"></a>不说道类智未至已生位。<a id="a-I"></a>由彼位亦有有爱无见故。<a id="a-J"></a>迷共相结过去未断必系三世所系事故。<a id="a-K"></a>非如爱等作不定说。<a id="a-L"></a>设有过去见结系。<a id="a-M"></a>复有过去爱结系耶。<a id="a-N"></a>答若前生未断则系。<a id="a-O"></a>若前未生设生已断则不系。<a id="a-P"></a>谓于此事若有前生见结未断。<a id="a-Q"></a>亦有前生爱结未断。<a id="a-R"></a>即于此事亦有过去爱结系义。<a id="a-S"></a>若于此事虽有前生见结未断。<a id="a-T"></a>而前于此爱结未生。<a id="a-U"></a>虽余处生而于此事亦名未生。<a id="a-V"></a>设生已断。<a id="a-W"></a>即于此事无有过去爱结系义。<a id="a-X"></a>若于此事有过去爱结系。<a id="a-Y"></a>亦有未来见结系耶。<a id="a-Z"></a>答若未断。<a id="a-a"></a>谓于此事若有前生爱结未断见结亦未断。<a id="a-b"></a>即于此事亦有未来见结系义。<a id="a-c"></a>若于此事虽有前生爱结未断。<a id="a-d"></a>而见结已断。<a id="a-e"></a>即于此事无有未来见结系义。<a id="a-f"></a>余如前说。<a id="a-g"></a>设有未来见结系复有过去爱结系耶。<a id="a-h"></a>答若前生未断则系。<a id="a-i"></a>若前未生设生已断则不系。<a id="a-j"></a>谓于此事。<a id="a-k"></a>若有未来见结未断。<a id="a-l"></a>亦有前生爱结未断。<a id="a-m"></a>即于此事亦有过去爱结系义。<a id="a-n"></a>若于此事虽有未来见结未断。<a id="a-o"></a>而前于此爱结未生。<a id="a-p"></a>虽余处生而于此事亦名未生。<a id="a-q"></a>设生已断。<a id="a-r"></a>即于此事无有过去爱结系义若于此事有过去爱结系。<a id="a-s"></a>亦有现在见结系耶。<a id="a-t"></a>答若现在前。<a id="a-u"></a>谓于此事若有前生爱结未断。<a id="a-v"></a>亦有见结现在前则有现在见结系义。<a id="a-w"></a>若于此事。<a id="a-x"></a>或起余结现在前。<a id="a-y"></a>或起善无覆无记心现在前。<a id="a-z"></a>或于余处起见结现在前。<a id="a-10"></a>或无心时则无现在见结系义。<a id="a-11"></a>设有现在见结系。<a id="a-12"></a>复有过去爱结系耶。<a id="a-13"></a>答若前生未断则系。<a id="a-14"></a>若前未生设生已断则不系。<a id="a-15"></a>谓于此事若有见结现在前。<a id="a-16"></a>亦有爱结前生未断。<a id="a-17"></a>即于此事亦有过去爱结系义。<a id="a-18"></a>若于此事虽有见结现在前。<a id="a-19"></a>而前于此爱结未生。<a id="a-1A"></a>虽余处生而于此事亦名未生。<a id="a-1B"></a>设生已断。<a id="a-1C"></a>即于此事无有过去爱结系义。<a id="a-1D"></a>若于此事有过去爱结系亦有过去现在见结系耶。<a id="a-1E"></a>答此中有三句。<a id="a-1F"></a>或有过去爱结系。<a id="a-1G"></a>无过去现在见结系。<a id="a-1H"></a>谓于此事有爱结前生未断而见结已断。<a id="a-1I"></a>此中有爱结前生未断者。<a id="a-1J"></a>显有过去爱结。<a id="a-1K"></a>而见结已断者遮有过去现在见结。<a id="a-1L"></a>谓集类智已生。<a id="a-1M"></a>于见灭道所断见结不相应法。<a id="a-1N"></a>有前生爱结未断。<a id="a-1O"></a>道类智已生。<a id="a-1P"></a>于修所断法。<a id="a-1Q"></a>有前生爱结未断。<a id="a-1R"></a>或有过去爱结系及有过去见结系。<a id="a-1S"></a>无现在。<a id="a-1T"></a>谓于此事有爱结前生未断。<a id="a-1U"></a>及有见结未断而不现在前。<a id="a-1V"></a>此中有爱结前生未断者。<a id="a-1W"></a>显有过去爱结。<a id="a-1X"></a>有见结未断者。<a id="a-1Y"></a>显有过去见结。<a id="a-1Z"></a>彼未断位于所系事必有过去见结系故。<a id="a-1a"></a>而不现在前者。<a id="a-1b"></a>遮有现在见结。<a id="a-1c"></a>或有过去爱结系。<a id="a-1d"></a>亦有过去现在见结系。<a id="a-1e"></a>谓于此事有爱结前生未断。<a id="a-1f"></a>亦有见结现在前。<a id="a-1g"></a>此中有爱结前生未断者。<a id="a-1h"></a>显有过去爱结。<a id="a-1i"></a>亦有见结现在前者。<a id="a-1j"></a>显有现在见结。<a id="a-1k"></a>此过去有不说自成。<a id="a-1l"></a>见结现在前过去必有故。<a id="a-1m"></a>设有过去现在见结系。<a id="a-1n"></a>复有过去爱结系耶。<a id="a-1o"></a>答若前生未断则系。<a id="a-1p"></a>若前未生设生已断则不系。<a id="a-1q"></a>此中义意广如前说。<a id="a-1r"></a>若于此事有过去爱结系。<a id="a-1s"></a>亦有未来现在见结系耶。<a id="a-1t"></a>答此中有三句。<a id="a-1u"></a>或有过去爱结系。<a id="a-1v"></a>无未来现在见结系。<a id="a-1w"></a>谓于此事有爱结前生未断。<a id="a-1x"></a>而见结已断。<a id="a-1y"></a>此中有爱结前生未断者。<a id="a-1z"></a>显有过去爱结。<a id="a-20"></a>而见结已断者。<a id="a-21"></a>遮有未来现在见结。<a id="a-22"></a>余如前说。<a id="a-23"></a>或有过去爱结系。<a id="a-24"></a>及有未来见结系无现在。<a id="a-25"></a>谓于此事有爱结前生未断。<a id="a-26"></a>及有见结未断而不现在前。<a id="a-27"></a>此中有爱结前生未断者。<a id="a-28"></a>显有过去爱结有见结未断者。<a id="a-29"></a>显有未来见结。<a id="a-2A"></a>彼未断位于所系事必有未来见结系故。<a id="a-2B"></a>而不现在前者。<a id="a-2C"></a>遮有现在见结。<a id="a-2D"></a>或有过去爱结系亦有未来现在见结系。<a id="a-2E"></a>谓于此事有爱结前生未断。<a id="a-2F"></a>及有见结现在前。<a id="a-2G"></a>此中有爱结前生未断者。<a id="a-2H"></a>显有过去爱结。<a id="a-2I"></a>有见结现在前者。<a id="a-2J"></a>显有现在见结。<a id="a-2K"></a>此未来有不说自成。<a id="a-2L"></a>见结现在前未来必有故。<a id="a-2M"></a>设有未来现在见结系。<a id="a-2N"></a>复有过去爱结系耶。<a id="a-2O"></a>答若前生未断则系。<a id="a-2P"></a>若前未生设生已断则不系。<a id="a-2Q"></a>此中义意广如前说。<a id="a-2R"></a>若于此事有过去爱结系。<a id="a-2S"></a>亦有过去未来见结系耶。<a id="a-2T"></a>答若未断。<a id="a-2U"></a>此中义意如前应知。<a id="a-2V"></a>设有过去未来见结系。<a id="a-2W"></a>复有过去爱结系耶。<a id="a-2X"></a>答若前生未断则系。<a id="a-2Y"></a>若前未生设生已断则不系。<a id="a-2Z"></a>此中义意广如前说。<a id="a-2a"></a>若于此事有过去爱结系。<a id="a-2b"></a>亦有过去未来现在见结系耶。<a id="a-2c"></a>答此中有三句。<a id="a-2d"></a>或有过去爱结系。<a id="a-2e"></a>无过去未来现在见结系。<a id="a-2f"></a>谓于此事有爱结前生未断。<a id="a-2g"></a>而见结已断。<a id="a-2h"></a>此中有爱结前生未断者。<a id="a-2i"></a>显有过去爱结而见结已断者。<a id="a-2j"></a>遮有过去未来现在见结。<a id="a-2k"></a>谓集类智已生。<a id="a-2l"></a>见灭道所断见结不相应法。<a id="a-2m"></a>有爱结前生未断。<a id="a-2n"></a>道类智已生。<a id="a-2o"></a>修所断法有爱结前生未断。<a id="a-2p"></a>或有过去爱结系。<a id="a-2q"></a>及有过去未来见结系无现在。<a id="a-2r"></a>谓于此事有爱结前生未断。<a id="a-2s"></a>及有见结未断而不现在前。<a id="a-2t"></a>此中有爱结前生未断者。<a id="a-2u"></a>显有过去爱结。<a id="a-2v"></a>有见结未断者。<a id="a-2w"></a>显有过去未来见结。<a id="a-2x"></a>而不现在前者遮有现在见结。<a id="a-2y"></a>或有过去爱结系。<a id="a-2z"></a>亦有过去未来现在见结系。<a id="a-30"></a>谓于此事有爱结前生未断。<a id="a-31"></a>亦有见结现在前。<a id="a-32"></a>此中有爱结前生未断者。<a id="a-33"></a>显有过去爱结。<a id="a-34"></a>亦有见结现在前者。<a id="a-35"></a>显有现在见结。<a id="a-36"></a>此过去未来有不说自成。<a id="a-37"></a>见结现在前必有过去未来故。<a id="a-38"></a>设有过去未来现在见结系。<a id="a-39"></a>复有过去爱结系耶。<a id="a-3A"></a>答若前生未断则系。<a id="a-3B"></a>若前未生设生已断则不系。<a id="a-3C"></a>此中义意广如前说。<a id="a-3D"></a>如对见结对取结疑结亦尔。<a id="a-3E"></a>俱唯三界见所断故。<a id="a-3F"></a>以爱对彼作小七句。<a id="a-3G"></a>如对见说。<a id="a-3H"></a>于中亦有少分差别。<a id="a-3I"></a>谓取结唯有道类智已生。<a id="a-3J"></a>于修所断法有爱结前生未断者。<a id="a-3K"></a>有过去爱。<a id="a-3L"></a>无三世取。<a id="a-3M"></a>非如见结集类智已生于见灭道所断见结不相应法。<a id="a-3N"></a>有爱结前生未断者。<a id="a-3O"></a>亦有过去爱无三世见。<a id="a-3P"></a>差别义少故此不说。<a id="a-3Q"></a>如爱结对后作小七。<a id="a-3R"></a>乃至嫉结对悭结随其所应作小七亦尔。<a id="a-3S"></a>此中随其所应者。<a id="a-3T"></a>唯慢与爱俱通三界五部。<a id="a-3U"></a>唯有漏缘非遍行故。<a id="a-3V"></a>对后作小七句。<a id="a-3W"></a>皆如爱说。<a id="a-3X"></a>无明通三界五部。<a id="a-3Y"></a>有漏无漏缘遍行非遍行见疑通三界唯四部通有漏无漏缘遍行非遍行。<a id="a-3Z"></a>二取通三界唯四部。<a id="a-3a"></a>有漏缘通遍行非遍行。<a id="a-3b"></a>恚唯欲界通五部。<a id="a-3c"></a>唯有漏缘非遍行。<a id="a-3d"></a>嫉悭唯欲界修所断有漏缘非遍行。<a id="a-3e"></a>如是诸结宽狭有异。<a id="a-3f"></a>对后七句有不同者。<a id="a-3g"></a>是故须说随所应言。</p>
  <p id="a3h">如小七大七亦尔差别者。<a id="a-3i"></a>以二对一乃至以八对一。<a id="a-3j"></a>谓以过去爱结恚结。<a id="a-3k"></a>先对过去慢结。<a id="a-3l"></a>次对未来。<a id="a-3m"></a>次对现在。<a id="a-3n"></a>次对过去现在。<a id="a-3o"></a>次对未来现在。<a id="a-3p"></a>次对过去未来。<a id="a-3q"></a>后对过去未来现在。<a id="a-3r"></a>慢结作七句如以过去爱结恚结。<a id="a-3s"></a>对慢结作七句。<a id="a-3t"></a>对无明结见结取结疑结嫉结悭结各作七句亦尔。<a id="a-3u"></a>次除爱结。<a id="a-3v"></a>以过去恚结慢结先对过去无明结。<a id="a-3w"></a>次对未来。<a id="a-3x"></a>次对现在。<a id="a-3y"></a>次对过去现在。<a id="a-3z"></a>次对未来现在。<a id="a-40"></a>次对过去未来。<a id="a-41"></a>后对过去未来现在无明结作七句。<a id="a-42"></a>如以过去恚结慢结。<a id="a-43"></a>对无明结作七句。<a id="a-44"></a>对见结取结疑结嫉结悭结各作七句亦尔。<a id="a-45"></a>次除恚结。<a id="a-46"></a>以过去慢结无明结。<a id="a-47"></a>先对过去见结。<a id="a-48"></a>次对未来。<a id="a-49"></a>次对现在。<a id="a-4A"></a>次对过去现在。<a id="a-4B"></a>次对未来现在。<a id="a-4C"></a>次对过去未来。<a id="a-4D"></a>后对过去未来现在见结作七句。<a id="a-4E"></a>如以过去慢结无明结对见结作七句。<a id="a-4F"></a>对取结疑结嫉结悭结各作七句亦尔。<a id="a-4G"></a>次除慢结。<a id="a-4H"></a>以过去无明结见结。<a id="a-4I"></a>先对过去取结。<a id="a-4J"></a>次对未来。<a id="a-4K"></a>次对现在。<a id="a-4L"></a>次对过去现在次对未来现在。<a id="a-4M"></a>次对过去未来。<a id="a-4N"></a>后对过去未来现在取结作七句。<a id="a-4O"></a>如以过去无明结见结。<a id="a-4P"></a>对取结作七句对疑结嫉结悭结各作七句亦尔。<a id="a-4Q"></a>次除无明结。<a id="a-4R"></a>以过去见结取结。<a id="a-4S"></a>先对过去疑结。<a id="a-4T"></a>次对未来。<a id="a-4U"></a>次对现在。<a id="a-4V"></a>次对过去现在。<a id="a-4W"></a>次对未来现在。<a id="a-4X"></a>次对过去未来。<a id="a-4Y"></a>后对过去未来现在疑结作七句。<a id="a-4Z"></a>如以过去见结取结对疑结作七句。<a id="a-4a"></a>对嫉结悭结各作七句亦尔。<a id="a-4b"></a>次除见结。<a id="a-4c"></a>以过去取结疑结。<a id="a-4d"></a>先对过去嫉结。<a id="a-4e"></a>次对未来。<a id="a-4f"></a>次对现在。<a id="a-4g"></a>次对过去现在。<a id="a-4h"></a>次对未来现在。<a id="a-4i"></a>次对过去未来。<a id="a-4j"></a>后对过去未来现在嫉结作七句。<a id="a-4k"></a>如以过去取结疑结对嫉结作七句。<a id="a-4l"></a>对悭结作七句亦尔。<a id="a-4m"></a>复除取结。<a id="a-4n"></a>以过去疑结嫉结。<a id="a-4o"></a>先对过去悭结。<a id="a-4p"></a>次对未来。<a id="a-4q"></a>次对现在。<a id="a-4r"></a>次对过去现在次对未来现在。<a id="a-4s"></a>次对过去未来。<a id="a-4t"></a>后对过去未来现在悭结作七句。<a id="a-4u"></a>如以二结对一结。<a id="a-4v"></a>以三以四以五以六以七以八结对一结亦尔。</p>
  <p id="a4w">如过去爱等为首有七。<a id="a-4x"></a>乃至过去未来现在爱等为首亦各有七。<a id="a-4y"></a>如是应知有七七句。<a id="a-4z"></a>此中有说以过去爱等。<a id="a-50"></a>先对过去恚等。<a id="a-51"></a>次对未来。<a id="a-52"></a>次对现在。<a id="a-53"></a>次对过去现在。<a id="a-54"></a>次对未来现在。<a id="a-55"></a>次对过去未来。<a id="a-56"></a>后对过去未来现在恚等为初七句。<a id="a-57"></a>以过去爱等。<a id="a-58"></a>先对未来恚等。<a id="a-59"></a>次对现在。<a id="a-5A"></a>次对过去现在。<a id="a-5B"></a>次对未来现在。<a id="a-5C"></a>次对过去未来。<a id="a-5D"></a>次对过去未来现在。<a id="a-5E"></a>后对过去恚等为第二七句。<a id="a-5F"></a>以过去爱等。<a id="a-5G"></a>先对现在恚等。<a id="a-5H"></a>次对过去现在。<a id="a-5I"></a>次对未来现在。<a id="a-5J"></a>次对过去未来。<a id="a-5K"></a>次对过去未来现在。<a id="a-5L"></a>次对过去。<a id="a-5M"></a>后对未来恚等为第三七句。<a id="a-5N"></a>以过去爱等。<a id="a-5O"></a>先对过去现在恚等。<a id="a-5P"></a>次对未来现在。<a id="a-5Q"></a>次对过去未来。<a id="a-5R"></a>次对过去未来现在。<a id="a-5S"></a>次对过去。<a id="a-5T"></a>次对未来。<a id="a-5U"></a>后对现在恚等。<a id="a-5V"></a>为第四七句以过去爱等。<a id="a-5W"></a>先对未来现在恚等。<a id="a-5X"></a>次对过去未来。<a id="a-5Y"></a>次对过去未来现在。<a id="a-5Z"></a>次对过去。<a id="a-5a"></a>次对未来。<a id="a-5b"></a>次对现在后对过去现在恚等。<a id="a-5c"></a>为第五七句。<a id="a-5d"></a>以过去爱等。<a id="a-5e"></a>先对过去未来恚等。<a id="a-5f"></a>次对过去未来现在。<a id="a-5g"></a>次对过去。<a id="a-5h"></a>次对未来。<a id="a-5i"></a>次对现在。<a id="a-5j"></a>次对过去现在。<a id="a-5k"></a>后对未来现在恚等。<a id="a-5l"></a>为第六七句。<a id="a-5m"></a>以过去爱等。<a id="a-5n"></a>先对过去未来现在恚等。<a id="a-5o"></a>次对过去。<a id="a-5p"></a>次对未来。<a id="a-5q"></a>次对现在。<a id="a-5r"></a>次对过去现在。<a id="a-5s"></a>次对未来现在。<a id="a-5t"></a>后对过去未来恚等。<a id="a-5u"></a>为第七七句。<a id="a-5v"></a>是谓小七。<a id="a-5w"></a>以过去爱恚等。<a id="a-5x"></a>先对过去慢等。<a id="a-5y"></a>次对未来。<a id="a-5z"></a>次对现在。<a id="a-60"></a>次对过去现在。<a id="a-61"></a>次对未来现在。<a id="a-62"></a>次对过去未来。<a id="a-63"></a>后对过去未来现在慢等为初七句。<a id="a-64"></a>以过去爱恚等。<a id="a-65"></a>先对未来慢等。<a id="a-66"></a>次对现在。<a id="a-67"></a>次对过去现在。<a id="a-68"></a>次对未来现在。<a id="a-69"></a>次对过去未来。<a id="a-6A"></a>次对过去未来现在。<a id="a-6B"></a>后对过去慢等。<a id="a-6C"></a>为第二七句。<a id="a-6D"></a>以过去爱恚等。<a id="a-6E"></a>先对现在慢等。<a id="a-6F"></a>次对过去现在。<a id="a-6G"></a>次对未来现在。<a id="a-6H"></a>次对过去未来。<a id="a-6I"></a>次对过去未来现在。<a id="a-6J"></a>次对过去。<a id="a-6K"></a>后对未来慢等为第三七句。<a id="a-6L"></a>以过去爱恚等。<a id="a-6M"></a>先对过去现在慢等。<a id="a-6N"></a>次对未来现在。<a id="a-6O"></a>次对过去未来。<a id="a-6P"></a>次对过去未来现在。<a id="a-6Q"></a>次对过去。<a id="a-6R"></a>次对未来。<a id="a-6S"></a>后对现在慢等。<a id="a-6T"></a>为第四七句。<a id="a-6U"></a>以过去爱恚等。<a id="a-6V"></a>先对未来现在慢等。<a id="a-6W"></a>次对过去未来。<a id="a-6X"></a>次对过去未来现在。<a id="a-6Y"></a>次对过去。<a id="a-6Z"></a>次对未来。<a id="a-6a"></a>次对现在。<a id="a-6b"></a>后对过去现在慢等。<a id="a-6c"></a>为第五七句。<a id="a-6d"></a>以过去爱恚等。<a id="a-6e"></a>先对过去未来慢等。<a id="a-6f"></a>次对过去未来现在。<a id="a-6g"></a>次对过去。<a id="a-6h"></a>次对未来。<a id="a-6i"></a>次对现在。<a id="a-6j"></a>次对过去现在。<a id="a-6k"></a>后对未来现在慢等。<a id="a-6l"></a>为第六七句。<a id="a-6m"></a>以过去爱恚等。<a id="a-6n"></a>先对过去未来现在慢等。<a id="a-6o"></a>次对过去。<a id="a-6p"></a>次对未来。<a id="a-6q"></a>次对现在。<a id="a-6r"></a>次对过去现在。<a id="a-6s"></a>次对未来现在。<a id="a-6t"></a>后对过去未来慢等。<a id="a-6u"></a>为第七七句是谓大七。<a id="a-6v"></a>如是所说唐捐其功。<a id="a-6w"></a>于文无益于义无益。<a id="a-6x"></a>以重说故。<a id="a-6y"></a>又非唯七七句应作是说。<a id="a-6z"></a>以过去爱等。<a id="a-70"></a>先对过去恚等。<a id="a-71"></a>次对未来。<a id="a-72"></a>次对现在。<a id="a-73"></a>次对过去现在。<a id="a-74"></a>次对未来现在。<a id="a-75"></a>次对过去未来。<a id="a-76"></a>后对过去未来现在恚等。<a id="a-77"></a>为初七句。<a id="a-78"></a>以未来爱等。<a id="a-79"></a>先对未来恚等。<a id="a-7A"></a>次对现在。<a id="a-7B"></a>次对过去现在。<a id="a-7C"></a>次对未来现在。<a id="a-7D"></a>次对过去未来。<a id="a-7E"></a>次对过去未来现在。<a id="a-7F"></a>后对过去恚等。<a id="a-7G"></a>为第二七句。<a id="a-7H"></a>以现在爱等。<a id="a-7I"></a>先对现在恚等。<a id="a-7J"></a>次对过去现在。<a id="a-7K"></a>次对未来现在。<a id="a-7L"></a>次对过去未来。<a id="a-7M"></a>次对过去未来现在。<a id="a-7N"></a>次对过去。<a id="a-7O"></a>后对未来恚等。<a id="a-7P"></a>为第三七句。<a id="a-7Q"></a>以过去现在爱等。<a id="a-7R"></a>先对过去现在恚等。<a id="a-7S"></a>次对未来现在。<a id="a-7T"></a>次对过去未来。<a id="a-7U"></a>次对过去未来现在。<a id="a-7V"></a>次对过去。<a id="a-7W"></a>次对未来。<a id="a-7X"></a>后对现在。<a id="a-7Y"></a>为第四七句。<a id="a-7Z"></a>以未来现在爱等。<a id="a-7a"></a>先对未来现在恚等。<a id="a-7b"></a>次对过去未来次对过去未来现在。<a id="a-7c"></a>次对过去。<a id="a-7d"></a>次对未来。<a id="a-7e"></a>次对现在。<a id="a-7f"></a>后对过去现在恚等。<a id="a-7g"></a>为第五七句。<a id="a-7h"></a>以过去未来爱等。<a id="a-7i"></a>先对过去未来恚等。<a id="a-7j"></a>次对过去未来现在。<a id="a-7k"></a>次对过去。<a id="a-7l"></a>次对未来。<a id="a-7m"></a>次对现在。<a id="a-7n"></a>次对过去现在。<a id="a-7o"></a>后对未来现在恚等。<a id="a-7p"></a>为第六七句。<a id="a-7q"></a>以过去未来现在爱等。<a id="a-7r"></a>先对过去未来现在恚等。<a id="a-7s"></a>次对过去。<a id="a-7t"></a>次对未来。<a id="a-7u"></a>次对现在。<a id="a-7v"></a>次对过去现在。<a id="a-7w"></a>次对未来现在。<a id="a-7x"></a>后对过去未来恚等。<a id="a-7y"></a>为第七七句。<a id="a-7z"></a>是谓小七。<a id="a-80"></a>以过去爱恚等。<a id="a-81"></a>先对过去慢等。<a id="a-82"></a>次对未来。<a id="a-83"></a>次对现在。<a id="a-84"></a>次对过去现在。<a id="a-85"></a>次对未来现在。<a id="a-86"></a>次对过去未来。<a id="a-87"></a>后对过去未来现在慢等。<a id="a-88"></a>为初七句。<a id="a-89"></a>以未来爱恚等。<a id="a-8A"></a>先对未来慢等。<a id="a-8B"></a>次对现在。<a id="a-8C"></a>次对过去现在。<a id="a-8D"></a>次对未来现在。<a id="a-8E"></a>次对过去未来。<a id="a-8F"></a>次对过去未来现在。<a id="a-8G"></a>后对过去慢等。<a id="a-8H"></a>为第二七句。<a id="a-8I"></a>以现在爱恚等。<a id="a-8J"></a>先对现在慢等。<a id="a-8K"></a>次对过去现在。<a id="a-8L"></a>次对未来现在。<a id="a-8M"></a>次对过去未来。<a id="a-8N"></a>次对过去未来现在。<a id="a-8O"></a>次对过去。<a id="a-8P"></a>后对未来慢等。<a id="a-8Q"></a>为第三七句。<a id="a-8R"></a>以过去现在爱恚等。<a id="a-8S"></a>先对过去现在慢等。<a id="a-8T"></a>次对未来现在。<a id="a-8U"></a>次对过去未来。<a id="a-8V"></a>次对过去未来现在。<a id="a-8W"></a>次对过去。<a id="a-8X"></a>次对未来。<a id="a-8Y"></a>后对现在慢等。<a id="a-8Z"></a>为第四七句。<a id="a-8a"></a>以未来现在爱恚等。<a id="a-8b"></a>先对未来现在慢等。<a id="a-8c"></a>次对过去未来。<a id="a-8d"></a>次对过去未来现在。<a id="a-8e"></a>次对过去。<a id="a-8f"></a>次对未来。<a id="a-8g"></a>次对现在。<a id="a-8h"></a>后对过去现在慢等。<a id="a-8i"></a>为第五七句。<a id="a-8j"></a>以过去未来爱恚等。<a id="a-8k"></a>先对过去未来慢等。<a id="a-8l"></a>次对过去未来现在。<a id="a-8m"></a>次对过去。<a id="a-8n"></a>次对未来。<a id="a-8o"></a>次对现在。<a id="a-8p"></a>次对过去现在。<a id="a-8q"></a>后对未来现在慢等。<a id="a-8r"></a>为第六七句。<a id="a-8s"></a>以过去未来现在爱恚等。<a id="a-8t"></a>先对过去未来现在慢等。<a id="a-8u"></a>次对过去。<a id="a-8v"></a>次对未来。<a id="a-8w"></a>次对现在。<a id="a-8x"></a>次对过去现在。<a id="a-8y"></a>次对未来现在。<a id="a-8z"></a>后对过去未来慢等。<a id="a-90"></a>为第七七句。<a id="a-91"></a>若作是说功不唐捐。<a id="a-92"></a>于文有益于义有益。<a id="a-93"></a>不重说故。<a id="a-94"></a>又唯有七七句。</p>
  <p id="a95">问一行历六小七大七。<a id="a-96"></a>有何差别。<a id="a-97"></a>答名即差别。<a id="a-98"></a>谓名一行。<a id="a-99"></a>名历六。<a id="a-9A"></a>名小七。<a id="a-9B"></a>名大七故。<a id="a-9C"></a>复次依一行法作问答故名一行。<a id="a-9D"></a>依六句法作问答故名历六。<a id="a-9E"></a>依七句法作问答以一对一故名小七。<a id="a-9F"></a>依七句法作问答以二对一。<a id="a-9G"></a>乃至以八对一故名大七。<a id="a-9H"></a>复次以不相似法对不相似法作问答。<a id="a-9I"></a>不以世定故名一行。<a id="a-9J"></a>以相似法对相似法作问答。<a id="a-9K"></a>以世定故名历六。<a id="a-9L"></a>以不相似法对不相似法作问答。<a id="a-9M"></a>以世定以一对一故名小七。<a id="a-9N"></a>以不相似法对不相似法作问答。<a id="a-9O"></a>以世定以二对一。<a id="a-9P"></a>乃至以八对一故名大七。<a id="a-9Q"></a>一行历六小七大七。<a id="a-9R"></a>是谓差别。</p>
  <p id="a9S">三结乃至九十八随眠。<a id="a-9T"></a>于九十八随眠中。<a id="a-9U"></a>一一摄几随眠。<a id="a-9V"></a>答一切应分别。<a id="a-9W"></a>问何故作此论。<a id="a-9X"></a>答为止他宗显正义故。<a id="a-9Y"></a>谓或有说。<a id="a-9Z"></a>诸法摄他性非自性摄。<a id="a-9a"></a>如分别论者。<a id="a-9b"></a>彼依假名契经。<a id="a-9c"></a>及依世俗言论故作是说。<a id="a-9d"></a>依假名契经者。<a id="a-9e"></a>如契经说。<a id="a-9f"></a>诸台帐等所有中心为台帐等。<a id="a-9g"></a>众材所依能任持彼令不散坠。<a id="a-9h"></a>故说中心能摄于彼。<a id="a-9i"></a>然彼中心与众材异而说能摄。<a id="a-9j"></a>故知诸法皆摄他性非自性摄。<a id="a-9k"></a>余经亦说于五根中慧根最胜。<a id="a-9l"></a>慧根能摄诸余四根。<a id="a-9m"></a>然彼慧根与四根异而说能摄。<a id="a-9n"></a>故知诸法皆摄他性非自性摄。<a id="a-9o"></a>又余经说。<a id="a-9p"></a>世尊告彼手长者言。<a id="a-9q"></a>汝以何法摄自徒众。<a id="a-9r"></a>徒众云何受汝所摄。<a id="a-9s"></a>手长者言。<a id="a-9t"></a>世尊为我说四摄事。<a id="a-9u"></a>一者布施。<a id="a-9v"></a>二者爱语。<a id="a-9w"></a>三者利行。<a id="a-9x"></a>四者同事。<a id="a-9y"></a>我以此四摄自徒众。<a id="a-9z"></a>徒众由此受我所摄。<a id="a-A0"></a>然手长者与徒众异而说摄众。<a id="a-A1"></a>故知诸法皆摄他性非自性摄。<a id="a-A2"></a>余经复说。<a id="a-A3"></a>正见正思惟正精进慧蕴摄。<a id="a-A4"></a>正念正定定蕴摄。<a id="a-A5"></a>然正思惟正精进与慧蕴异。<a id="a-A6"></a>正念与定蕴异。<a id="a-A7"></a>而说彼摄。<a id="a-A8"></a>故知诸法皆摄他性非自性摄。<a id="a-A9"></a>依世俗言论者。<a id="a-AA"></a>谓世间说户枢摄扇缕摄衣服附摄薪等。<a id="a-AB"></a>在家者说。<a id="a-AC"></a>我能摄田诸畜财宝僮仆家属出家者说。<a id="a-AD"></a>我摄徒众资具衣钵。<a id="a-AE"></a>如是能摄与所摄异。<a id="a-AF"></a>故知诸法皆摄他性。<a id="a-AG"></a>为止彼意显一切法皆摄自性是胜义摄。<a id="a-AH"></a>若摄他性是胜义者。<a id="a-AI"></a>则一法自性应是一切法。<a id="a-AJ"></a>一法生时一切法应生。<a id="a-AK"></a>一法灭时一切法应灭。<a id="a-AL"></a>复有别失。<a id="a-AM"></a>应见苦所断即见集灭道修所断摄。<a id="a-AN"></a>断见苦所断时见集所断等烦恼亦应断。<a id="a-AO"></a>若尔修后诸对治道应成无用。<a id="a-AP"></a>勿有此过故一切法唯摄自性是胜义摄。<a id="a-AQ"></a>问若一切法唯摄自性是胜义摄非他性者。<a id="a-AR"></a>分别论者所引契经世俗言论当云何通。<a id="a-AS"></a>答所引契经是不了义。<a id="a-AT"></a>依假名说有别意趣。<a id="a-AU"></a>谓契经说。<a id="a-AV"></a>诸台帐等所有中心为台帐等。<a id="a-AW"></a>众材所依能任持彼。<a id="a-AX"></a>令不散坠。<a id="a-AY"></a>故说中心能摄彼者于任持义假立摄声。<a id="a-AZ"></a>此任持彼不散坠故。<a id="a-Aa"></a>假立摄名。<a id="a-Ab"></a>非胜义摄。<a id="a-Ac"></a>又契经说。<a id="a-Ad"></a>于五根中慧根最胜。<a id="a-Ae"></a>慧根能摄余四根者。<a id="a-Af"></a>于方便义假立摄声。<a id="a-Ag"></a>慧为方便令余四根亦速运转能办大事。<a id="a-Ah"></a>假立摄名。<a id="a-Ai"></a>非胜义摄。<a id="a-Aj"></a>又契经说。<a id="a-Ak"></a>以四摄事摄徒众者。<a id="a-Al"></a>于能引彼令不离散假立摄声。<a id="a-Am"></a>由四摄事方便诱引假立摄名。<a id="a-An"></a>非胜义摄。<a id="a-Ao"></a>又契经说。<a id="a-Ap"></a>正思惟正精进亦慧蕴摄。<a id="a-Aq"></a>正念亦定蕴摄者。<a id="a-Ar"></a>于随顺义假立摄声。<a id="a-As"></a>以正思惟正精进随顺慧蕴。<a id="a-At"></a>正念随顺定蕴故。<a id="a-Au"></a>假立摄名。<a id="a-Av"></a>非胜义摄又彼所引世俗言论。<a id="a-Aw"></a>户枢摄扇缕摄衣服附摄薪等。<a id="a-Ax"></a>依任持义假说摄名。<a id="a-Ay"></a>非胜义摄。<a id="a-Az"></a>在家者说能摄田等。<a id="a-B0"></a>出家者说摄徒众等。<a id="a-B1"></a>依饶益义假说摄名。<a id="a-B2"></a>非胜义摄。<a id="a-B3"></a>摄他性者待时待因而立摄名。<a id="a-B4"></a>非究竟摄。<a id="a-B5"></a>待时者。<a id="a-B6"></a>谓有时能摄。<a id="a-B7"></a>有时不摄。<a id="a-B8"></a>待因者。<a id="a-B9"></a>谓有因能摄。<a id="a-BA"></a>有因不摄。<a id="a-BB"></a>故非究竟。<a id="a-BC"></a>如有颂曰。</p>
  <p id="aBD">有因故起爱　　有因故起憎</p>
  <p id="aBE">世间无无因　　而起爱憎者</p>
  <p id="aBF">摄自性者。<a id="a-BG"></a>不待时因而有摄义。<a id="a-BH"></a>是究竟摄。<a id="a-BI"></a>不待时者。<a id="a-BJ"></a>诸法无时不摄自性。<a id="a-BK"></a>以彼一切时不舍自体故。<a id="a-BL"></a>不待因者诸法无因而摄自性。<a id="a-BM"></a>以不待因缘而有自体故。<a id="a-BN"></a>若欲观察一切法者。<a id="a-BO"></a>应先观彼自性摄义。<a id="a-BP"></a>问观察诸法自性摄时。<a id="a-BQ"></a>有何胜利得何功德。<a id="a-BR"></a>答除去我想及一合想。<a id="a-BS"></a>修习法想别想易满。<a id="a-BT"></a>谓诸有情若有我想一合想者。<a id="a-BU"></a>贪嗔痴等烦恼增盛。<a id="a-BV"></a>由增盛故不能解脱生老病死愁叹忧苦诸灾患事。<a id="a-BW"></a>若除我想及一合想。<a id="a-BX"></a>便观色法如面麨聚不久离散。<a id="a-BY"></a>观无色法前后不俱不久磨灭。<a id="a-BZ"></a>总观一切有为之法。<a id="a-Ba"></a>犹如沙抟风飘散坏。<a id="a-Bb"></a>由此便得空解脱门相似种子。<a id="a-Bc"></a>观有为法空非我故。<a id="a-Bd"></a>便于生死深不愿乐。<a id="a-Be"></a>由此复得无愿解脱门相似种子。<a id="a-Bf"></a>彼于生死不愿乐故。<a id="a-Bg"></a>便于涅槃深心愿乐。<a id="a-Bh"></a>由此复得无相解脱门相似种子。<a id="a-Bi"></a>彼于如是三三摩地。<a id="a-Bj"></a>依下生中依中生上依上发慧。<a id="a-Bk"></a>离三界染得三菩提证永寂灭。<a id="a-Bl"></a>观察诸法自性摄时。<a id="a-Bm"></a>便获如是胜利功德。<a id="a-Bn"></a>由此因缘故作斯论。<a id="a-Bo"></a>此中一切应分别者。<a id="a-Bp"></a>谓三结乃至九十八随眠。<a id="a-Bq"></a>一一所摄随眠各异。<a id="a-Br"></a>是故一切皆应分别。</p>
  <p id="aBs">谓三结中有身见结摄三者。<a id="a-Bt"></a>谓此结于九十八随眠中摄三随眠。<a id="a-Bu"></a>即三界见苦所断有身见随眠。<a id="a-Bv"></a>此约总种类说摄三随眠。<a id="a-Bw"></a>若别分别欲界者摄欲界有身见。<a id="a-Bx"></a>色界者摄色界有身见。<a id="a-By"></a>无色界者摄无色界有身见。<a id="a-Bz"></a>此一一界有三世别。<a id="a-C0"></a>过去者摄过去有身见。<a id="a-C1"></a>未来者摄未来有身见。<a id="a-C2"></a>现在者摄现在有身见。<a id="a-C3"></a>此复一一有多刹那。<a id="a-C4"></a>各自相摄后准应知。<a id="a-C5"></a>戒禁取结摄六者。<a id="a-C6"></a>谓此结于九十八随眠中摄六随眠。<a id="a-C7"></a>即三界见苦道所断戒禁取随眠。<a id="a-C8"></a>疑结摄十二者。<a id="a-C9"></a>谓此结于九十八随眠中摄十二随眠。<a id="a-CA"></a>即三界见苦集灭道所断疑随眠。<a id="a-CB"></a>三不善根中贪嗔不善根各摄五者。<a id="a-CC"></a>谓摄欲界五部贪嗔。<a id="a-CD"></a>痴不善根摄四一少分者。<a id="a-CE"></a>谓摄欲界后四部及见苦所断不善无明。<a id="a-CF"></a>三漏中欲漏摄三十一者。<a id="a-CG"></a>谓摄欲界三十六随眠中除五无明余三十一。<a id="a-CH"></a>有漏摄五十二者。<a id="a-CI"></a>谓摄色无色界六十二随眠中除十无明余五十二。<a id="a-CJ"></a>无明漏摄十五者。<a id="a-CK"></a>谓摄三界各五部无明。<a id="a-CL"></a>四瀑流中欲瀑流摄十九者。<a id="a-CM"></a>谓摄欲界五部贪嗔慢及四部疑。<a id="a-CN"></a>有瀑流摄二十八者。<a id="a-CO"></a>谓摄色无色界各五部贪慢及各四部疑。<a id="a-CP"></a>见瀑流摄三十六者。<a id="a-CQ"></a>谓摄三界各十二见。<a id="a-CR"></a>即有身见边执见各一戒禁取二邪见见取各四为十二。<a id="a-CS"></a>无明瀑流摄十五者。<a id="a-CT"></a>谓摄三界各五部无明。<a id="a-CU"></a>如四瀑流四轭亦尔者。<a id="a-CV"></a>名义虽别而体同故。<a id="a-CW"></a>四取中欲取摄二十四者。<a id="a-CX"></a>谓摄欲界五部贪嗔慢无明及四部疑。<a id="a-CY"></a>见取摄三十者。<a id="a-CZ"></a>谓摄三界各十见。<a id="a-Ca"></a>即前所说十二见中除二戒禁取余十见。<a id="a-Cb"></a>戒禁取摄六者。<a id="a-Cc"></a>谓摄三界各二戒禁取。<a id="a-Cd"></a>我语取摄三十八者。<a id="a-Ce"></a>谓摄色无色界各五部贪慢无明及各四部疑。<a id="a-Cf"></a>四身系中贪欲嗔恚身系各摄五者。<a id="a-Cg"></a>谓摄欲界五部贪嗔。<a id="a-Ch"></a>戒禁取身系摄六者。<a id="a-Ci"></a>谓摄三界各二戒禁取。<a id="a-Cj"></a>此实执身系摄十二者。<a id="a-Ck"></a>谓摄三界各四见取。<a id="a-Cl"></a>五盖中贪欲嗔恚盖各摄五者。<a id="a-Cm"></a>谓摄欲界五部贪嗔。<a id="a-Cn"></a>疑盖摄四者。<a id="a-Co"></a>谓摄欲界四部疑。<a id="a-Cp"></a>余盖无所摄者。<a id="a-Cq"></a>惛沉睡眠掉举恶作是缠性故。<a id="a-Cr"></a>不摄随眠五结中贪慢结各摄十五者。<a id="a-Cs"></a>谓摄三界各五部贪慢。<a id="a-Ct"></a>嗔结摄五者。<a id="a-Cu"></a>谓摄欲界五部嗔。<a id="a-Cv"></a>嫉悭结无所摄者。<a id="a-Cw"></a>此二结非随眠性故。<a id="a-Cx"></a>五顺下分结中贪欲嗔恚结各摄五者。<a id="a-Cy"></a>谓摄欲界五部贪嗔。<a id="a-Cz"></a>有身见结摄三者。<a id="a-D0"></a>谓摄三界各一有身见。<a id="a-D1"></a>戒禁取结摄六者。<a id="a-D2"></a>谓摄三界各二戒禁取。<a id="a-D3"></a>疑结摄十二者。<a id="a-D4"></a>谓摄三界各四部疑。<a id="a-D5"></a>五顺上分结中色贪结摄一少分者。<a id="a-D6"></a>谓摄色界修所断少分贪。<a id="a-D7"></a>无色贪结摄一少分者。<a id="a-D8"></a>谓摄无色界修所断少分贪。<a id="a-D9"></a>掉举结无所摄者。<a id="a-DA"></a>非随眠性故。<a id="a-DB"></a>慢结摄二少分者。<a id="a-DC"></a>谓摄色无色界各修所断少分慢。<a id="a-DD"></a>无明结摄二少分者。<a id="a-DE"></a>谓摄色无色界各修所断少分无明五见中有身见边执见各摄三者。<a id="a-DF"></a>谓摄三界各一有身见边执见。<a id="a-DG"></a>邪见见取各摄十二者。<a id="a-DH"></a>谓摄三界各四邪见见取。<a id="a-DI"></a>戒禁取摄六者。<a id="a-DJ"></a>谓摄三界各二戒禁取。<a id="a-DK"></a>六爱身中眼耳身触所生爱身各摄二少分者。<a id="a-DL"></a>谓各摄欲色界修所断各少分贪。<a id="a-DM"></a>鼻舌触所生爱身各摄一少分者。<a id="a-DN"></a>谓各摄欲界修所断少分贪。<a id="a-DO"></a>意触所生爱身摄十三二少分者。<a id="a-DP"></a>谓摄三界各前四部。<a id="a-DQ"></a>及无色界修所断贪并欲色界修所断各少分贪。<a id="a-DR"></a>七随眠中欲贪嗔恚随眠各摄五者。<a id="a-DS"></a>谓摄欲界五部贪嗔。<a id="a-DT"></a>有贪随眠摄十者。<a id="a-DU"></a>谓摄色无色界各五部贪慢。<a id="a-DV"></a>无明随眠各摄十五者。<a id="a-DW"></a>谓摄三界各五部慢无明。<a id="a-DX"></a>见随眠摄三十六者。<a id="a-DY"></a>谓摄三界各十二见。<a id="a-DZ"></a>疑随眠摄十二者。<a id="a-Da"></a>谓摄三界各四部疑。<a id="a-Db"></a>九结中爱慢无明结各摄十五者。<a id="a-Dc"></a>谓摄三界各五部贪慢无明。<a id="a-Dd"></a>恚结摄五者。<a id="a-De"></a>谓摄欲界五部嗔见。<a id="a-Df"></a>取结各摄十八者。<a id="a-Dg"></a>谓见结摄三界各一有身见边执见四邪见。<a id="a-Dh"></a>取结摄三界各二戒禁取四见取。<a id="a-Di"></a>疑结摄十二者。<a id="a-Dj"></a>谓摄三界各四部疑。<a id="a-Dk"></a>嫉悭结无所摄者。<a id="a-Dl"></a>非随眠性故。<a id="a-Dm"></a>九十八随眠中欲界有身见摄欲界有身见。<a id="a-Dn"></a>乃至无色界修所断无明。<a id="a-Do"></a>摄无色界修所断无明者。<a id="a-Dp"></a>各各自摄彼自性故。<a id="a-Dq"></a>问云何诸法各摄自性。<a id="a-Dr"></a>答自性于自性是有是实是可得故说名为摄。<a id="a-Ds"></a>自性于自性非异非外非离非别恒不空故说名为摄。<a id="a-Dt"></a>自性于自性非不已有非不今有非不当有故名为摄。<a id="a-Du"></a>自性于自性非增非减故名为摄。<a id="a-Dv"></a>诸法自性摄自性时。<a id="a-Dw"></a>非如以手取食指捻衣等。<a id="a-Dx"></a>然彼各各执持自体令不散坏故名为摄。<a id="a-Dy"></a>于执持义立以摄名。<a id="a-Dz"></a>故胜义摄唯摄自性。</p>
 </body>
</html>