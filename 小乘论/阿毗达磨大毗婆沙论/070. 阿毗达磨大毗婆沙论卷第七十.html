<!doctype html>
<html id="z3IBVc812P" data-ver="761">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第七十</h1>
  <h2 id="a2">结蕴第二中有情纳息第三之八</h2>
  <p id="a3">问住中有位为经几时。<a id="a-4"></a>答经于少时速求生故。<a id="a-5"></a>谓住中有。<a id="a-6"></a>于六处门遍求生缘。<a id="a-7"></a>速往和合。<a id="a-8"></a>问若受中有即遇生缘此彼和合可速往彼。<a id="a-9"></a>与彼缘会于中结生。<a id="a-A"></a>若遇生缘不和合者。<a id="a-B"></a>如何彼住不经多时。<a id="a-C"></a>如有父在迦湿弥罗国。<a id="a-D"></a>母在至那。<a id="a-E"></a>或有母在迦湿弥罗国。<a id="a-F"></a>父在至那。<a id="a-G"></a>如是生缘难可和合。<a id="a-H"></a>如何中有速往结生。<a id="a-I"></a>答应知有情作父母业有定不定故。<a id="a-J"></a>于父母有可转义不可转义。<a id="a-K"></a>若于父母俱可转者。<a id="a-L"></a>即往余父母和合处结生。<a id="a-M"></a>若于父可转于母不可转者。<a id="a-N"></a>即彼女人性虽贞洁受持五戒具足威仪。<a id="a-O"></a>而必与余男子和合。<a id="a-P"></a>令中有者速往结生。<a id="a-Q"></a>若于母可转于父不可转者。<a id="a-R"></a>即彼男子性虽贤良受持五戒威仪具足。<a id="a-S"></a>而必与余女人和合。<a id="a-T"></a>令中有者速往结生。<a id="a-U"></a>若于父母俱不可转者。<a id="a-V"></a>即彼有情未命终位。<a id="a-W"></a>由业力故令其父母。<a id="a-X"></a>虽有住缘而不顾恋。<a id="a-Y"></a>必起相趣和合之心。<a id="a-Z"></a>彼相趣时于所经处。<a id="a-a"></a>毒不能害刃不能伤。<a id="a-b"></a>火不能烧水不能溺。<a id="a-c"></a>及余种种夭横因缘。<a id="a-d"></a>皆不能碍必得和合。<a id="a-e"></a>令彼有情既命终已。<a id="a-f"></a>适受中有即往结生。<a id="a-g"></a>问若诸有情欲常增者可随中有速往结生。<a id="a-h"></a>若有欲心不常增者。<a id="a-i"></a>如何中有随往结生。<a id="a-j"></a>如马春时欲心增盛余时不尔。<a id="a-k"></a>牛于夏时欲心增盛余时不尔。<a id="a-l"></a>狗于秋时欲心增盛余时不尔。<a id="a-m"></a>熊于冬时欲心增盛余时不尔。<a id="a-n"></a>如何有情适受中有令彼和合而往结生。<a id="a-o"></a>答由彼有情住中有位业增上力令其父母非时欲心亦得增盛。<a id="a-p"></a>相趣和合彼得结生。<a id="a-q"></a>有余师说。<a id="a-r"></a>相似类中亦得结生故无有失。<a id="a-s"></a>谓马春时欲心增盛余时不尔。<a id="a-t"></a>驴一切时欲心增盛。<a id="a-u"></a>应生马中者以非时故转生驴中。<a id="a-v"></a>牛于夏时欲心增盛余时不尔。<a id="a-w"></a>野牛恒时欲心增盛。<a id="a-x"></a>应生牛中者以非时故转生野牛中。<a id="a-y"></a>狗于秋时欲心增盛余时不尔。<a id="a-z"></a>野干恒时欲心增盛。<a id="a-10"></a>应生狗中者以非时故转生野干中。<a id="a-11"></a>熊于冬时欲心增盛余时不尔。<a id="a-12"></a>罴一切时欲心增盛。<a id="a-13"></a>应生熊中者以非时故转生罴中。<a id="a-14"></a>虽彼形相与余相似而众同分如本不转。<a id="a-15"></a>以诸中有不可转故。<a id="a-16"></a>如是中有住经少时。<a id="a-17"></a>必往结生速求生故。<a id="a-18"></a>尊者设摩达多说曰。<a id="a-19"></a>中有极多住七七日。<a id="a-1A"></a>四十九日定结生故。<a id="a-1B"></a>尊者世友作如是说。<a id="a-1C"></a>中有极多住经七日。<a id="a-1D"></a>彼身羸劣不久住故。<a id="a-1E"></a>问若七日内生缘和合彼可结生。<a id="a-1F"></a>若尔所时生缘未合彼岂断坏。<a id="a-1G"></a>答彼不断坏。<a id="a-1H"></a>谓彼中有乃至生缘未和合位。<a id="a-1I"></a>数死数生无断坏故。<a id="a-1J"></a>大德说曰。<a id="a-1K"></a>此无定限。<a id="a-1L"></a>谓彼生缘速和合者。<a id="a-1M"></a>此中有身即少时住。<a id="a-1N"></a>若彼生缘多时未合。<a id="a-1O"></a>此中有身即多时住。<a id="a-1P"></a>乃至缘合方得结生。<a id="a-1Q"></a>故中有身住无定限。<a id="a-1R"></a>问中有形量大小云何。<a id="a-1S"></a>答欲界中有如五六岁小儿形量。<a id="a-1T"></a>色界中有如本有时形量圆满。<a id="a-1U"></a>问若欲界中有如五六岁小儿形量。<a id="a-1V"></a>云何于父母起颠倒想生爱恚耶。<a id="a-1W"></a>答形量虽小而诸根猛利。<a id="a-1X"></a>如本有时能作诸事业。<a id="a-1Y"></a>如壁等上画老人形。<a id="a-1Z"></a>其量虽小而有老相。<a id="a-1a"></a>问菩萨中有其量云何。<a id="a-1b"></a>答如住本有盛年时量。<a id="a-1c"></a>三十二相庄严其身。<a id="a-1d"></a>八十随好而为间饰。<a id="a-1e"></a>身真金色圆光一寻。<a id="a-1f"></a>由此菩萨住中有时。<a id="a-1g"></a>照百俱胝四大洲等。<a id="a-1h"></a>如百千日一时俱照。<a id="a-1i"></a>梵音深妙令人乐闻。<a id="a-1j"></a>如美音鸟其声清亮。<a id="a-1k"></a>智见无碍离诸杂染问菩萨中有若如是者法善现颂当云何通。<a id="a-1l"></a>如说。</p>
  <p id="a1m">白象相端严　　具六牙四足</p>
  <p id="a1n">正知入母腹　　寝如仙隐林</p>
  <p id="a1o">答此不须通非三藏故。<a id="a-1p"></a>文颂所说或然不然。<a id="a-1q"></a>诸文颂者言多过实。<a id="a-1r"></a>若必须通应求彼意随现梦相故作是说。<a id="a-1s"></a>谓彼国中梦见此相以为吉瑞。<a id="a-1t"></a>故菩萨母梦见此事欲令占相。<a id="a-1u"></a>诸婆罗门闻已咸言。<a id="a-1v"></a>此相甚吉。<a id="a-1w"></a>故法善现作如是说。<a id="a-1x"></a>亦不违理。<a id="a-1y"></a>菩萨已于九十一劫不堕恶趣。<a id="a-1z"></a>况最后身受此中有而入母胎。<a id="a-20"></a>是故智者不应依彼所说文颂。<a id="a-21"></a>而言菩萨所受中有如白象形。</p>
  <p id="a22">问中有诸根为具不具。<a id="a-23"></a>答一切中有皆具诸根。<a id="a-24"></a>初受异熟必圆妙故。<a id="a-25"></a>有作是说。<a id="a-26"></a>中有诸根亦有不具。<a id="a-27"></a>随本有位所不具根彼亦不具。<a id="a-28"></a>如印印物像现如印。<a id="a-29"></a>如是中有趣本有故。<a id="a-2A"></a>如本有时有根不具。<a id="a-2B"></a>此中初说于理为善。<a id="a-2C"></a>谓中有位于六处门遍求生处根必无缺。<a id="a-2D"></a>此说眼等非女男根。<a id="a-2E"></a>色界中有无彼根故。<a id="a-2F"></a>欲界中有彼亦不定。<a id="a-2G"></a>当受卵胎二类生者。<a id="a-2H"></a>住中有位有女男根。<a id="a-2I"></a>至卵胎中方有不具。<a id="a-2J"></a>若不尔者应无当受卵胎生义。</p>
  <p id="a2K">问一切中有形状云何。<a id="a-2L"></a>答中有形状如当本有。<a id="a-2M"></a>谓彼当生地狱趣者。<a id="a-2N"></a>所有形状即如地狱。<a id="a-2O"></a>乃至当生天趣中者。<a id="a-2P"></a>所有形状即如彼天。<a id="a-2Q"></a>中有本有一业引故。<a id="a-2R"></a>有作是说。<a id="a-2S"></a>若此命终受中有者。<a id="a-2T"></a>中有形状即如此身。<a id="a-2U"></a>如印印物像现如印。<a id="a-2V"></a>彼说非理。<a id="a-2W"></a>所以者何。<a id="a-2X"></a>无色界殁受欲色界中有身者何所似耶。<a id="a-2Y"></a>岂有诸天所受中有形如地狱。<a id="a-2Z"></a>宁有地狱所受中有形如诸天。<a id="a-2a"></a>又色界殁生欲界者。<a id="a-2b"></a>所受中有应非女男。<a id="a-2c"></a>欲界命终生色界者。<a id="a-2d"></a>所受中有应是女男。<a id="a-2e"></a>是故此中初说应理。<a id="a-2f"></a>问若中有形状如当本有。<a id="a-2g"></a>一狗等腹中容有五趣中有顿起。<a id="a-2h"></a>既有地狱中有现前。<a id="a-2i"></a>如何不能焚烧母腹。<a id="a-2j"></a>地狱本有多为猛火所焚烧故。<a id="a-2k"></a>答彼居本有亦不恒烧。<a id="a-2l"></a>如暂游增或余地狱施设论说。<a id="a-2m"></a>有时等活捺落迦中。<a id="a-2n"></a>冷风暂起有声唱言等活等活。<a id="a-2o"></a>尔时有情寻复等活。<a id="a-2p"></a>本有尚然。<a id="a-2q"></a>况在中有。<a id="a-2r"></a>设许恒烧如不可见亦不可触。<a id="a-2s"></a>以中有身极微细故。<a id="a-2t"></a>火亦应尔。<a id="a-2u"></a>诸趣中有虽居一腹非互触烧业所遮故。<a id="a-2v"></a>母腹亦尔故不被烧。<a id="a-2w"></a>问若在小处有情命终生色界者。<a id="a-2x"></a>如何容受色界中有大形状耶。<a id="a-2y"></a>答中有色身微细无碍。<a id="a-2z"></a>宁恐处小而不容受。<a id="a-30"></a>虽中有形如当本有。<a id="a-31"></a>而事业等不必皆同问诸趣中有行相云何。<a id="a-32"></a>答地狱中有头下足上而趣地狱。<a id="a-33"></a>故伽他言。</p>
  <p id="a34">颠坠于地狱　　足上头归下</p>
  <p id="a35">由毁谤诸仙　　乐寂修苦行</p>
  <p id="a36">诸天中有足下头上。<a id="a-37"></a>如人以箭仰射虚空。<a id="a-38"></a>上升而行往于天趣。<a id="a-39"></a>余趣中有皆悉傍行。<a id="a-3A"></a>如鸟飞空往所生处。<a id="a-3B"></a>又如壁上画作飞仙举身傍行求当生处。<a id="a-3C"></a>问中有行相皆如是耶。<a id="a-3D"></a>答应作是说。<a id="a-3E"></a>不必皆尔且依人中命终者说。<a id="a-3F"></a>若地狱死还生地狱不必头下足上而行。<a id="a-3G"></a>若天中死还生天趣不必足下头上而行。<a id="a-3H"></a>若地狱死生于人趣应首上升。<a id="a-3I"></a>若天中死生于人趣应头归下。<a id="a-3J"></a>鬼及傍生二趣中有随所往处如应当知。<a id="a-3K"></a>有余师说。<a id="a-3L"></a>中有行相一切皆尔。<a id="a-3M"></a>所以者何。<a id="a-3N"></a>表所造业有差别故。<a id="a-3O"></a>谓地狱业极秽下故。<a id="a-3P"></a>初受中有头必归下。<a id="a-3Q"></a>后随所往行相不定。<a id="a-3R"></a>生诸天业极胜上故初受。<a id="a-3S"></a>中有首必上升。<a id="a-3T"></a>后随所往行相不定。<a id="a-3U"></a>余三种业非极上下。<a id="a-3V"></a>故彼中有初皆傍行后随所往行相不定。<a id="a-3W"></a>复有说者。<a id="a-3X"></a>一切中有初受所造业异熟故。<a id="a-3Y"></a>皆表所造业有差别。<a id="a-3Z"></a>地狱中有是极下业所得果故。<a id="a-3a"></a>随行动时足上头下。<a id="a-3b"></a>诸天中有是最上业所得果故。<a id="a-3c"></a>随行动时足下头上。<a id="a-3d"></a>余三中有是处中业所得果故。<a id="a-3e"></a>随行动时首之与足等无上下。<a id="a-3f"></a>虽彼所往上下不定而行动时头足必尔。</p>
  <p id="a3g">问中有生时为有衣不。<a id="a-3h"></a>答色界中有一切有衣。<a id="a-3i"></a>以色界中惭愧增故。<a id="a-3j"></a>惭愧即是法身衣服。<a id="a-3k"></a>如彼法身具胜衣服生身亦尔。<a id="a-3l"></a>故彼中有常与衣俱。<a id="a-3m"></a>欲界中有多分无衣。<a id="a-3n"></a>以欲界中多无惭愧。<a id="a-3o"></a>唯除菩萨及白净苾刍尼所受中有恒有上妙衣服。<a id="a-3p"></a>有余师说。<a id="a-3q"></a>菩萨中有亦无有衣。<a id="a-3r"></a>唯有白净苾刍尼等。<a id="a-3s"></a>所受中有常与衣俱。<a id="a-3t"></a>问何缘菩萨中有无衣而白净等中有有衣。<a id="a-3u"></a>答由白净尼曾以衣服施四方僧故。<a id="a-3v"></a>彼中有常有衣服。<a id="a-3w"></a>问若尔菩萨于过去生以妙衣服施四方僧。<a id="a-3x"></a>白净尼等所施衣服碎为微尘犹未为比。<a id="a-3y"></a>如何菩萨中有无衣。<a id="a-3z"></a>而彼中有常有衣服。<a id="a-40"></a>答由彼愿力异菩萨故。<a id="a-41"></a>谓白净尼以衣奉施四方僧已。<a id="a-42"></a>便发愿言。<a id="a-43"></a>愿我生生常着衣服。<a id="a-44"></a>乃至中有亦不露形。<a id="a-45"></a>由彼愿力所引发故。<a id="a-46"></a>所生之处常丰衣服彼最后身所受中有常有衣服。<a id="a-47"></a>入母胎位乃至出时衣不离体。<a id="a-48"></a>如如彼身渐次增长如是如是衣随渐大。<a id="a-49"></a>后于佛法正信出家。<a id="a-4A"></a>先所著衣变为法服。<a id="a-4B"></a>受具戒已转成五衣。<a id="a-4C"></a>于佛法中勤修正行不久便证阿罗汉果。<a id="a-4D"></a>乃至最后般涅槃时即以此衣缠身火葬。<a id="a-4E"></a>菩萨过去三无数劫所修种种殊胜善行。<a id="a-4F"></a>皆为回向无上菩提利益安乐诸有情故。<a id="a-4G"></a>由斯行愿于最后身居诸有情最尊胜位。<a id="a-4H"></a>众生遇者无不蒙益。<a id="a-4I"></a>是故菩萨所受中有虽具相好而无有衣愿力有殊不应为难。<a id="a-4J"></a>诸有发愿如白净尼。<a id="a-4K"></a>所受中有亦有衣服。<a id="a-4L"></a>应知此中前说应理。<a id="a-4M"></a>菩萨功德惭愧增上。<a id="a-4N"></a>诸余有情色界中有所不及故。<a id="a-4O"></a>在中有位必不露形。</p>
  <p id="a4P">问在中有位资段食不。<a id="a-4Q"></a>答色界中有不资段食。<a id="a-4R"></a>欲界中有必资段食。<a id="a-4S"></a>问欲界中有段食云何。<a id="a-4T"></a>有作是说。<a id="a-4U"></a>欲界中有至有食处便食彼食。<a id="a-4V"></a>至有水处便饮彼水。<a id="a-4W"></a>由彼饮食以自存济。<a id="a-4X"></a>此说非理。<a id="a-4Y"></a>所以者何。<a id="a-4Z"></a>中有极多难周济故。<a id="a-4a"></a>谓契经说。<a id="a-4b"></a>如从袋等泻粳米等置仓镬中数极稠密。<a id="a-4c"></a>五趣有情所受中有散在处处数量过彼。<a id="a-4d"></a>若彼受用诸饮食者一切世间所有饮食。<a id="a-4e"></a>唯供狗犬一类中有尚不周济况余中有而可充足。<a id="a-4f"></a>又中有身既极轻妙受粗重食身应散坏。<a id="a-4g"></a>应作是说。<a id="a-4h"></a>中有食香非食粗质故无前过。<a id="a-4i"></a>谓有福者歆飨清净华果食等轻妙香气以自存活。<a id="a-4j"></a>若无福者歆飨粪秽臭烂食等轻细香气以自存活。<a id="a-4k"></a>又彼所食香气极少中有虽多而得周济。</p>
  <p id="a4l">如是中有有多种名。<a id="a-4m"></a>或名中有。<a id="a-4n"></a>或名揵达缚。<a id="a-4o"></a>或名求有。<a id="a-4p"></a>或名意成。<a id="a-4q"></a>问何故中有或名中有。<a id="a-4r"></a>答居死有后在生有前。<a id="a-4s"></a>二有中间有自体起。<a id="a-4t"></a>欲色有摄故名中有。<a id="a-4u"></a>问余有亦在二有中间有自体起。<a id="a-4v"></a>三有所摄宁非中有。<a id="a-4w"></a>答若有居在二有中间。<a id="a-4x"></a>轻细难见难明难了立中有名。<a id="a-4y"></a>余有虽在二有中间。<a id="a-4z"></a>粗重易见易明易了不名中有。<a id="a-50"></a>复次若有居在二有中间是界是生非趣所摄名为中有。<a id="a-51"></a>余有虽在二有中间界生趣摄故非中有。<a id="a-52"></a>复次若有居在二有中间。<a id="a-53"></a>已舍前趣未至后趣说为中有。<a id="a-54"></a>余有虽在二有中间而未舍前趣。<a id="a-55"></a>或已至后趣故非中有。<a id="a-56"></a>问何故中有名健达缚。<a id="a-57"></a>答以彼食香而存济故。<a id="a-58"></a>此名唯属欲界中有。<a id="a-59"></a>问何故中有名求有耶。<a id="a-5A"></a>答于六处门求生有故。<a id="a-5B"></a>如住中有求后有心相续猛利。<a id="a-5C"></a>住余不尔。<a id="a-5D"></a>故独中有立求有名。<a id="a-5E"></a>问何故中有复名意成。<a id="a-5F"></a>答从意生故。<a id="a-5G"></a>谓诸有情或从意生。<a id="a-5H"></a>或从业生。<a id="a-5I"></a>或从异熟生。<a id="a-5J"></a>或从淫欲生从意生者。<a id="a-5K"></a>谓劫初人及诸中有。<a id="a-5L"></a>色无色界并变化身。<a id="a-5M"></a>从业生者。<a id="a-5N"></a>谓诸地狱。<a id="a-5O"></a>如契经说。<a id="a-5P"></a>地狱有情业所系缚不能免离。<a id="a-5Q"></a>由业而生不由意乐。<a id="a-5R"></a>从异熟生者。<a id="a-5S"></a>谓诸飞鸟及鬼神等。<a id="a-5T"></a>由彼异熟势轻健故能飞行空。<a id="a-5U"></a>或壁障无碍。<a id="a-5V"></a>从淫欲生者。<a id="a-5W"></a>谓六欲天及诸人等。<a id="a-5X"></a>诸中有身从意生故。<a id="a-5Y"></a>乘意行故名为意成。</p>
  <p id="a5Z">世尊经中作如是说。<a id="a-5a"></a>三事和合得入母胎。<a id="a-5b"></a>父母俱有染心和合。<a id="a-5c"></a>母身调适无病。<a id="a-5d"></a>是时及健达缚正现在前。<a id="a-5e"></a>此健达缚尔时二心展转现前入母胎藏。<a id="a-5f"></a>此中三事和合者。<a id="a-5g"></a>谓父及母并健达缚三事和合。<a id="a-5h"></a>父母俱有染心和合者。<a id="a-5i"></a>谓父及母俱起淫贪而共合会。<a id="a-5j"></a>母身调适无病。<a id="a-5k"></a>是时者。<a id="a-5l"></a>谓母起贪身心悦豫名身调适。<a id="a-5m"></a>持律者说。<a id="a-5n"></a>由母起贪身心浑浊。<a id="a-5o"></a>如春夏水浑浊而流。<a id="a-5p"></a>不能自持名身浑浊。<a id="a-5q"></a>母腹清净无风热痰互增逼切故名无病。<a id="a-5r"></a>由此九月或十月中任持胎子令不损坏。<a id="a-5s"></a>言是时者。<a id="a-5t"></a>谓诸母邑有秽恶事。<a id="a-5u"></a>月月恒有血水流出。<a id="a-5v"></a>此若过多由稀湿故不得成胎。<a id="a-5w"></a>此若太少由干稠故亦不成胎。<a id="a-5x"></a>若此血水不少不多不干不湿。<a id="a-5y"></a>方得成胎名为是时。<a id="a-5z"></a>是中有者入胎时故。<a id="a-60"></a>谓母血水于最后时余有二滴。<a id="a-61"></a>父精最后余有一滴展转和合方得成胎。<a id="a-62"></a>及健达缚正现在前者。<a id="a-63"></a>谓即中有此处现在前。<a id="a-64"></a>非于余处非前非后。<a id="a-65"></a>此健达缚尔时二心展转现前入母胎藏者。<a id="a-66"></a>谓健达缚将入胎时于父于母爱恚二心展转现起方得入胎。<a id="a-67"></a>若男中有将入胎时于母起爱于父起恚。<a id="a-68"></a>作如是念。<a id="a-69"></a>若彼丈夫离此处者我当与此女人交会。<a id="a-6A"></a>作是念已颠倒想生。<a id="a-6B"></a>见彼丈夫远离此处。<a id="a-6C"></a>寻自见与女人和合。<a id="a-6D"></a>父母交会精血出时。<a id="a-6E"></a>便谓父精是自所有。<a id="a-6F"></a>见已生喜而便迷闷。<a id="a-6G"></a>以迷闷故中有粗重。<a id="a-6H"></a>既粗重已便入母胎。<a id="a-6I"></a>自见己身在母右胁向脊蹲坐。<a id="a-6J"></a>尔时中有诸蕴便灭生有蕴生名结生已。<a id="a-6K"></a>若女中有将入胎时。<a id="a-6L"></a>于父起爱于母起恚。<a id="a-6M"></a>作如是念。<a id="a-6N"></a>若彼女人离此处者我当与此丈夫交会。<a id="a-6O"></a>作是念已颠倒想生。<a id="a-6P"></a>见彼女人远离此处。<a id="a-6Q"></a>寻自见与丈夫和合。<a id="a-6R"></a>父母交会精血出时。<a id="a-6S"></a>便谓母血是自所有。<a id="a-6T"></a>见已生喜而便迷闷。<a id="a-6U"></a>以迷闷故中有粗重。<a id="a-6V"></a>既粗重已便入母胎。<a id="a-6W"></a>自见己身在母左胁向腹蹲坐。<a id="a-6X"></a>尔时中有诸蕴便灭生有蕴生名结生已。<a id="a-6Y"></a>诸有情类多起如是颠倒想已而入母胎。<a id="a-6Z"></a>唯除菩萨将入胎时。<a id="a-6a"></a>于父父想于母母想。<a id="a-6b"></a>虽能正知而于其母起亲附爱。<a id="a-6c"></a>乘斯爱力便入母胎。<a id="a-6d"></a>余随所应义如前说。</p>
  <p id="a6e">问中有何处入于母胎。<a id="a-6f"></a>有作是说。<a id="a-6g"></a>中有无碍随所乐处而便入胎。<a id="a-6h"></a>问若中有身无能障碍如何依住此母胎中。<a id="a-6i"></a>答业力所拘故依此住。<a id="a-6j"></a>有情业力不可思议。<a id="a-6k"></a>无障碍物令有障碍。<a id="a-6l"></a>是故于此不应为难。<a id="a-6m"></a>应作是说。<a id="a-6n"></a>中有入胎必从生门是所爱故。<a id="a-6o"></a>由此理趣诸双生者后生为长。<a id="a-6p"></a>所以者何。<a id="a-6q"></a>先入胎者必后出故。<a id="a-6r"></a>问菩萨中有何处入胎。<a id="a-6s"></a>答从右胁入正知入胎于母母想无淫爱故。<a id="a-6t"></a>复有说者。<a id="a-6u"></a>从生门入诸卵胎生法应尔故。<a id="a-6v"></a>问轮王独觉先中有位何处入胎。<a id="a-6w"></a>答从右胁入正知入胎于母母想无淫爱故。<a id="a-6x"></a>复有说者。<a id="a-6y"></a>从生门入诸卵胎生法应尔故。<a id="a-6z"></a>有余师说。<a id="a-70"></a>菩萨福慧极增上故将入胎时无颠倒想不起淫爱。<a id="a-71"></a>轮王独觉虽有福慧非极增上。<a id="a-72"></a>将入胎时虽无倒想亦起淫爱故。<a id="a-73"></a>入胎位必从生门施设论说。<a id="a-74"></a>若彼父母福业增上。<a id="a-75"></a>子福业劣不得入胎。<a id="a-76"></a>若彼父母福业劣薄。<a id="a-77"></a>子福业胜不得入胎。<a id="a-78"></a>要父母子三福业等方得入胎。<a id="a-79"></a>问若富贵丈夫与贫贱女合。<a id="a-7A"></a>或富贵女人与贫贱男合。<a id="a-7B"></a>如何中有亦得入胎。<a id="a-7C"></a>答富贵男子与贫贱女人合时。<a id="a-7D"></a>必于自身起下劣想。<a id="a-7E"></a>于彼女人生尊胜想。<a id="a-7F"></a>富贵女人与贫贱男子合时。<a id="a-7G"></a>必于自身生下劣想。<a id="a-7H"></a>于彼男子起尊胜想。<a id="a-7I"></a>贫贱男子与富贵女人合时。<a id="a-7J"></a>必于自身生尊胜想。<a id="a-7K"></a>于彼女人起下劣想。<a id="a-7L"></a>贫贱女人与富贵男子合时。<a id="a-7M"></a>必于自身起尊胜想。<a id="a-7N"></a>于彼男子生下劣想。<a id="a-7O"></a>子于父母将入胎位应知亦然。<a id="a-7P"></a>故入胎时皆有等义。</p>
  <p id="a7Q">问中有微细一切墙壁山崖树等皆不能碍。<a id="a-7R"></a>此彼中有为相碍耶。<a id="a-7S"></a>有作是说。<a id="a-7T"></a>此彼中有亦不相碍。<a id="a-7U"></a>以极微细相触身时不觉知故。<a id="a-7V"></a>复有说者。<a id="a-7W"></a>此彼中有亦互相碍。<a id="a-7X"></a>以相遇时此彼展转有语言故。<a id="a-7Y"></a>问若尔宁说中有无碍。<a id="a-7Z"></a>答于余无碍非谓中有。<a id="a-7a"></a>问此彼中有皆相碍耶。<a id="a-7b"></a>答自类相碍非于余类。<a id="a-7c"></a>谓地狱中有但碍地狱中有。<a id="a-7d"></a>乃至天中有但碍天中有。<a id="a-7e"></a>有作是说。<a id="a-7f"></a>劣碍于胜以粗重故。<a id="a-7g"></a>胜不碍劣以细轻故。<a id="a-7h"></a>谓地狱中有碍五中有。<a id="a-7i"></a>傍生中有碍四中有。<a id="a-7j"></a>鬼界中有碍三中有。<a id="a-7k"></a>人中有碍二中有。<a id="a-7l"></a>天中有唯碍天中有。</p>
  <p id="a7m">问神境通力与中有位诸有所行何者为疾。<a id="a-7n"></a>有作是言。<a id="a-7o"></a>中有行疾。<a id="a-7p"></a>所以者何。<a id="a-7q"></a>经说业力胜神通故。<a id="a-7r"></a>如是说者。<a id="a-7s"></a>神境通力行势迅速非诸中有。<a id="a-7t"></a>问若尔何故经说业力胜神境通。<a id="a-7u"></a>答依无障碍故作是说。<a id="a-7v"></a>不依行势。<a id="a-7w"></a>谓佛神通能碍一切有情神通。<a id="a-7x"></a>独觉神通除佛能碍诸余神通。<a id="a-7y"></a>舍利子神通除佛独觉能碍一切有情神通。<a id="a-7z"></a>大目干连神通除佛独觉及舍利子能碍一切有情神通。<a id="a-80"></a>诸利根者神通能碍一切钝根者神通。<a id="a-81"></a>无佛独觉一切声闻。<a id="a-82"></a>及余有情咒术药物。<a id="a-83"></a>能碍中有令不往趣应受生处。<a id="a-84"></a>然必往彼随类结生。<a id="a-85"></a>由此契经说诸业力胜神通力若依行势而作论者。<a id="a-86"></a>应说神通胜于中有。</p>
  <p id="a87">问中有为能互相见不。<a id="a-88"></a>答能互相见。<a id="a-89"></a>问谁能见谁。<a id="a-8A"></a>有作是说。<a id="a-8B"></a>地狱中有唯见地狱中有。<a id="a-8C"></a>乃至天中有唯见天中有。<a id="a-8D"></a>有余师说。<a id="a-8E"></a>地狱中有唯见地狱中有。<a id="a-8F"></a>傍生中有见二中有。<a id="a-8G"></a>鬼界中有见三中有。<a id="a-8H"></a>人中有见四中有。<a id="a-8I"></a>天中有见五中有。<a id="a-8J"></a>复有说者。<a id="a-8K"></a>地狱中有见五中有。<a id="a-8L"></a>乃至天中有亦见五中有。</p>
  <p id="a8M">问诸本有眼见中有不。<a id="a-8N"></a>有作是说。<a id="a-8O"></a>地狱傍生鬼人趣眼不见中有。<a id="a-8P"></a>唯天趣眼能见中有。<a id="a-8Q"></a>问诸天趣眼谁能见谁。<a id="a-8R"></a>有作是说。<a id="a-8S"></a>四大王众天眼除自上处中有见下中有。<a id="a-8T"></a>乃至他化自在天眼除自上处中有见下中有。<a id="a-8U"></a>初静虑天眼除自上处中有见下中有。<a id="a-8V"></a>乃至第四静虑天眼除自上处中有见下中有。<a id="a-8W"></a>复有说者。<a id="a-8X"></a>欲界天眼不见中有。<a id="a-8Y"></a>色界天眼能见中有。<a id="a-8Z"></a>唯能见下不见自上。<a id="a-8a"></a>若作是说。<a id="a-8b"></a>无生得眼能见第四静虑中有。<a id="a-8c"></a>应作是说。<a id="a-8d"></a>住本有者诸生得眼皆无能见中有身者。<a id="a-8e"></a>唯极清净修得天眼能见中有。<a id="a-8f"></a>问云何知然。<a id="a-8g"></a>答契经说故。<a id="a-8h"></a>谓契经说。<a id="a-8i"></a>若男若女具净尸罗修诸善法。<a id="a-8j"></a>彼命终已得意成身。<a id="a-8k"></a>如白衣光或如明夜。<a id="a-8l"></a>极净天眼乃能见之。<a id="a-8m"></a>若男若女毁犯净戒作诸恶法。<a id="a-8n"></a>彼命终已得意成身。<a id="a-8o"></a>如黑羺光或如闇夜。<a id="a-8p"></a>极净天眼乃能见之。<a id="a-8q"></a>由此故知住本有者。<a id="a-8r"></a>诸生得眼皆无能见中有身者。</p>
  <p id="a8s">毗奈耶说。<a id="a-8t"></a>度使魔罗伽诛药叉提婆达多毗卢宅迦。<a id="a-8u"></a>皆即此身陷入无间大地狱中受诸剧苦。<a id="a-8v"></a>问此等为受中有身不。<a id="a-8w"></a>答受中有身。<a id="a-8x"></a>然以迅速难可觉知故作是说。<a id="a-8y"></a>初一刹那死有蕴灭中有蕴生。<a id="a-8z"></a>后一刹那中有蕴灭生有蕴生。<a id="a-90"></a>由此迅速难可觉知。<a id="a-91"></a>有作是说。<a id="a-92"></a>彼于佛等起重恶行。<a id="a-93"></a>临命终时身极厚重。<a id="a-94"></a>故此大地不能持彼。<a id="a-95"></a>如油沃沙即便陷入。<a id="a-96"></a>既入地已方乃命终。<a id="a-97"></a>受中有身后生地狱。<a id="a-98"></a>是故说彼皆即此身陷入无间大地狱中。<a id="a-99"></a>依初陷时而作是说。<a id="a-9A"></a>有余师说。<a id="a-9B"></a>彼业猛利未及命终。<a id="a-9C"></a>无间地狱火焰上踊缠缚彼身牵入地狱。<a id="a-9D"></a>彼于中路方乃命终受中有身。<a id="a-9E"></a>后至地狱舍中有身方得生彼。<a id="a-9F"></a>依初去时而作是说。<a id="a-9G"></a>亦不违理。</p>
  <p id="a9H">如契经说。<a id="a-9I"></a>尔时天帝即于佛前说伽他曰。</p>
  <p id="a9J">大仙应当知　　我即于此座</p>
  <p id="a9K">还得天寿命　　唯愿尊忆持</p>
  <p id="a9L">问天帝尔时有死生不。<a id="a-9M"></a>设尔何失。<a id="a-9N"></a>二俱有过。<a id="a-9O"></a>所以者何。<a id="a-9P"></a>若有死生应受中有。<a id="a-9Q"></a>如何时众恒见彼身。<a id="a-9R"></a>若无死生如何彼说还得天寿。<a id="a-9S"></a>答应作是说。<a id="a-9T"></a>彼无死生。<a id="a-9U"></a>问若尔善通前所设难。<a id="a-9V"></a>伽他所说当云何通。<a id="a-9W"></a>答依脱恶趣故作是说。<a id="a-9X"></a>谓佛为彼略说法要。<a id="a-9Y"></a>彼见真谛得预流果。<a id="a-9Z"></a>于诸恶趣毕竟解脱。<a id="a-9a"></a>随意所乐人天受生。<a id="a-9b"></a>故于佛前欢喜踊跃作诸爱语说此伽他。<a id="a-9c"></a>如人因他解脱牢狱。<a id="a-9d"></a>随意所乐欢娱游适。<a id="a-9e"></a>还至他所作如是言。<a id="a-9f"></a>我赖汝恩还得寿命。<a id="a-9g"></a>天帝亦尔。<a id="a-9h"></a>故不相违。<a id="a-9i"></a>复次彼依解脱见道所断诸烦恼病故作是说。<a id="a-9j"></a>谓佛为彼略说法要。<a id="a-9k"></a>令断一切见道所断诸烦恼病。<a id="a-9l"></a>安住第一无病圣道及道果中。<a id="a-9m"></a>故于佛前欢喜踊跃说此伽他。<a id="a-9n"></a>如人遇医重病得愈。<a id="a-9o"></a>随意受用诸饮食等。<a id="a-9p"></a>还至医所作如是言。<a id="a-9q"></a>我赖汝恩还得身命。<a id="a-9r"></a>天帝亦尔。<a id="a-9s"></a>故不相违。<a id="a-9t"></a>复次彼依获得四神足寿。<a id="a-9u"></a>故于佛前说如是颂。<a id="a-9v"></a>如契经说。<a id="a-9w"></a>苾刍当知。<a id="a-9x"></a>何等为寿。<a id="a-9y"></a>谓四神足。<a id="a-9z"></a>世尊为彼略说法要。<a id="a-A0"></a>令不起座得四神足。<a id="a-A1"></a>故于佛前欢喜踊跃。<a id="a-A2"></a>作诸爱语说此伽他。<a id="a-A3"></a>复次彼依获得慧命根故作如是说。<a id="a-A4"></a>如契经说。<a id="a-A5"></a>诸命根中慧命最胜。<a id="a-A6"></a>谓佛为彼略说法要。<a id="a-A7"></a>令得慧命故于佛前欢喜踊跃。<a id="a-A8"></a>作诸爱语说此伽他。<a id="a-A9"></a>问岂天帝释先无慧根。<a id="a-AA"></a>今闻法已方乃获得。<a id="a-AB"></a>答先虽有慧而是有漏。<a id="a-AC"></a>今得无漏故作是说。<a id="a-AD"></a>复次彼依解脱五种衰相故作是说。<a id="a-AE"></a>谓诸天中将命终位先有二种五衰相现。<a id="a-AF"></a>一小二大。<a id="a-AG"></a>云何名为小五衰相。<a id="a-AH"></a>一者诸天往来转动从严身具出五乐声。<a id="a-AI"></a>善奏乐人所不能及。<a id="a-AJ"></a>将命终位此声不起。<a id="a-AK"></a>有说。<a id="a-AL"></a>复出不如意声。<a id="a-AM"></a>二者诸天身光赫弈昼夜恒照身无有影。<a id="a-AN"></a>将命终时身光微昧。<a id="a-AO"></a>有说。<a id="a-AP"></a>全灭身影便现。<a id="a-AQ"></a>三者诸天肤体细滑入香池浴才出水时。<a id="a-AR"></a>水不着身如莲花叶。<a id="a-AS"></a>将命终位水便着身。<a id="a-AT"></a>四者诸天种种境界悉皆殊妙漂脱诸根。<a id="a-AU"></a>如旋火轮不得暂住。<a id="a-AV"></a>将命终位专著一境经于多时不能舍离。<a id="a-AW"></a>五者诸天身力强盛眼尝不瞬。<a id="a-AX"></a>将命终时身力虚劣眼便数瞬。<a id="a-AY"></a>云何名为大五衰相。<a id="a-AZ"></a>一者衣服先净今秽。<a id="a-Aa"></a>二者花冠先盛今萎。<a id="a-Ab"></a>三者两腋忽然流汗。<a id="a-Ac"></a>四者身体欻生臭气。<a id="a-Ad"></a>五者不乐安住本座。<a id="a-Ae"></a>前五衰相现已犹可转。<a id="a-Af"></a>后五衰相现已不可转。<a id="a-Ag"></a>时天帝释已有五种小衰相现。<a id="a-Ah"></a>不久当有大衰相现。<a id="a-Ai"></a>心生忧怖作是念言。<a id="a-Aj"></a>谁能救我如是衰厄我当归谁得免斯难。<a id="a-Ak"></a>作是念已便自了知。<a id="a-Al"></a>除佛世尊无能救护。<a id="a-Am"></a>寻诣佛所求哀请救。<a id="a-An"></a>佛为说法便得见谛。<a id="a-Ao"></a>令彼衰相一时皆灭故于佛前欢喜踊跃。<a id="a-Ap"></a>作诸爱语。<a id="a-Aq"></a>说此伽他。<a id="a-Ar"></a>诸有欲令顺现受业引众同分。<a id="a-As"></a>彼作是说。<a id="a-At"></a>天帝即于听法座上。<a id="a-Au"></a>更新引得命等八根。<a id="a-Av"></a>诸有欲令顺现受业不能引得众同分者。<a id="a-Aw"></a>彼作是说。<a id="a-Ax"></a>天帝即于听法座上除五衰相身位如本。<a id="a-Ay"></a>由此理趣故无死生。<a id="a-Az"></a>有余师说。<a id="a-B0"></a>时天帝释亦有死生。<a id="a-B1"></a>问若尔善通伽他所说前所设难当云何通。<a id="a-B2"></a>谓有死生必受中有。<a id="a-B3"></a>如何时众恒见彼身。<a id="a-B4"></a>答一切天中本有中有皆是化生。<a id="a-B5"></a>诸化生者死无遗质中有迅速。<a id="a-B6"></a>故众不知天帝释身而有间断。</p>
  <p id="aB7">问施设论说。<a id="a-B8"></a>天初生时如五岁等小儿形量。<a id="a-B9"></a>天怀膝上欻尔化生。<a id="a-BA"></a>彼天便谓是我男女。<a id="a-BB"></a>此新生天亦言。<a id="a-BC"></a>彼天是我父母。<a id="a-BD"></a>其量既小。<a id="a-BE"></a>如何时众皆见如本。<a id="a-BF"></a>答初生虽小生已寻大。<a id="a-BG"></a>时间迅速众不觉知。<a id="a-BH"></a>复有说者。<a id="a-BI"></a>众虽觉知而作是念。<a id="a-BJ"></a>此天帝释神力自在。<a id="a-BK"></a>于世尊前自现神变。<a id="a-BL"></a>或大或小不谓死生。<a id="a-BM"></a>有余师说。<a id="a-BN"></a>非一切天于初生时身量皆小如帝释等。<a id="a-BO"></a>大威德天于初生时及中有位皆如本有盛年时量。<a id="a-BP"></a>故虽死生而众不觉。<a id="a-BQ"></a>如是说者。<a id="a-BR"></a>彼无死生。<a id="a-BS"></a>故二说中初说为善。<a id="a-BT"></a>经死生者身心变故施设论说。<a id="a-BU"></a>劫初时人有忽腹行身形既变共号为蛇。<a id="a-BV"></a>复有欻然生第三牙。<a id="a-BW"></a>身形既变共号为象。<a id="a-BX"></a>问如是转变有死生不。<a id="a-BY"></a>设尔何失。<a id="a-BZ"></a>二俱有过。<a id="a-Ba"></a>所以者何。<a id="a-Bb"></a>若有死生应受中有。<a id="a-Bc"></a>如何众人不见间断。<a id="a-Bd"></a>若无死生如何人趣即作傍生。<a id="a-Be"></a>答应作是说。<a id="a-Bf"></a>彼无死生。<a id="a-Bg"></a>问若尔善通前所设难。<a id="a-Bh"></a>如何人趣即作傍生。<a id="a-Bi"></a>答非即人趣转作傍生。<a id="a-Bj"></a>但彼身形前后有异。<a id="a-Bk"></a>于中有说。<a id="a-Bl"></a>彼恒是人然宿业因兴衰不定。<a id="a-Bm"></a>初福业胜故作人形。<a id="a-Bn"></a>后时食恶谄曲增故。<a id="a-Bo"></a>人形相灭变作傍生。<a id="a-Bp"></a>如或有人被他咒术。<a id="a-Bq"></a>变似驴等而实是人。<a id="a-Br"></a>复有说者彼是傍生。<a id="a-Bs"></a>然彼适从极光净殁。<a id="a-Bt"></a>乘宿恶业受傍生趣。<a id="a-Bu"></a>前福余势初时似人。<a id="a-Bv"></a>后时食恶谄曲增故。<a id="a-Bw"></a>人形相灭复傍生形。<a id="a-Bx"></a>如虾蟆身前后转变。<a id="a-By"></a>前名科斗显黑形圆。<a id="a-Bz"></a>后名虾蟆形方显杂。<a id="a-C0"></a>然彼前后俱是傍生。<a id="a-C1"></a>劫初变人应知亦尔。<a id="a-C2"></a>有余师说。<a id="a-C3"></a>彼有死生。<a id="a-C4"></a>问若尔善通后所设难。<a id="a-C5"></a>前所设难当云何通。<a id="a-C6"></a>谓有死生必受中有。<a id="a-C7"></a>如何众人不见间断。<a id="a-C8"></a>答劫初时人本有中有皆是化生。<a id="a-C9"></a>诸化生者死无遗质。<a id="a-CA"></a>中有迅速时人不知。<a id="a-CB"></a>彼所受身而有间断。<a id="a-CC"></a>如是说者。<a id="a-CD"></a>彼无死生故。<a id="a-CE"></a>二说中初说为善。<a id="a-CF"></a>经死生者多忘本事。<a id="a-CG"></a>既忆本事故非死生。</p>
 </body>
</html>