<!doctype html>
<html id="z3IBVdC12w" data-ver="850">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百三</h1>
  <h2 id="a2">智蕴第三中他心智纳息第三之五</h2>
  <p id="a3">问六通中。<a id="a-4"></a>几是明非示导。<a id="a-5"></a>几是示导非明。<a id="a-6"></a>几是明亦是示导。<a id="a-7"></a>几非明亦非示导耶。<a id="a-8"></a>答二通是明非示导。<a id="a-9"></a>谓宿住随念智证通。<a id="a-A"></a>及死生智证通。<a id="a-B"></a>二通是示导非明。<a id="a-C"></a>谓神境智证通。<a id="a-D"></a>及他心智证通。<a id="a-E"></a>一通是明亦是示导。<a id="a-F"></a>谓漏尽智证通。<a id="a-G"></a>一通非明亦非示导。<a id="a-H"></a>谓天耳智证通。<a id="a-I"></a>问何故六通三是示导三非示导耶。<a id="a-J"></a>答现希有事令他信伏。<a id="a-K"></a>引入正法故名示导。<a id="a-L"></a>三有此义余三不然。<a id="a-M"></a>谓若自说我能远闻。<a id="a-N"></a>我能远见。<a id="a-O"></a>我能远忆诸宿住事。<a id="a-P"></a>他皆生疑为虚为实。<a id="a-Q"></a>不即信伏。<a id="a-R"></a>故非示导。<a id="a-S"></a>曾闻有一居士信外道法。<a id="a-T"></a>屈请离系亲子及彼徒众。<a id="a-U"></a>来赴其家供以饮食。<a id="a-V"></a>离系亲子适入其家即便微笑。<a id="a-W"></a>居士怪问。<a id="a-X"></a>师离掉举何为笑耶。<a id="a-Y"></a>彼遂答言。<a id="a-Z"></a>吾有妙德汝在家者岂尽知耶。<a id="a-a"></a>于是居士殷勤问之。<a id="a-b"></a>彼便告曰奈末陀河侧有二猕猴。<a id="a-c"></a>共斗不已俱堕彼河为水漂溺。<a id="a-d"></a>吾为是事愍而笑之。<a id="a-e"></a>居士赞言。<a id="a-f"></a>甚为希有。<a id="a-g"></a>大师天眼清净乃尔。<a id="a-h"></a>食时既至居士念言。<a id="a-i"></a>我当因食验彼虚实。<a id="a-j"></a>便以饭覆臛先授与师。<a id="a-k"></a>以臛沃饭与彼弟子。<a id="a-l"></a>时彼弟子受已即食师独不食。<a id="a-m"></a>居士问言。<a id="a-n"></a>大师何缘而独不食。<a id="a-o"></a>彼言无臛如何食之。<a id="a-p"></a>居士调言。<a id="a-q"></a>奇哉天眼。<a id="a-r"></a>乃能远见不能近观。<a id="a-s"></a>外道师徒时深愧耻。<a id="a-t"></a>故天眼等三非示导。<a id="a-u"></a>自说远闻及能远忆。<a id="a-v"></a>亦不令他即信伏故。<a id="a-w"></a>既不信伏如何可引令入正法。<a id="a-x"></a>是故此三皆非示导。<a id="a-y"></a>若为示现神境智通。<a id="a-z"></a>变一为多变多为一。<a id="a-10"></a>乃至梵世神力自在。<a id="a-11"></a>令多有情深心信伏引入正法故名示导。<a id="a-12"></a>若为示现他心智通。<a id="a-13"></a>记说彼心思念差别如所记说。<a id="a-14"></a>皆实非虚令多有情。<a id="a-15"></a>深心信伏引入正法故名示导。<a id="a-16"></a>若为示现漏尽智通。<a id="a-17"></a>随其所宜教诫教授。<a id="a-18"></a>速令见谛远尘离垢。<a id="a-19"></a>于诸法中生净法眼。<a id="a-1A"></a>展转乃至诸漏永尽。<a id="a-1B"></a>令多有情深心信伏。<a id="a-1C"></a>引入正法故名示导问应为何等补特伽罗现神变事。<a id="a-1D"></a>答若于佛法决定信者。<a id="a-1E"></a>及不信者不应为现。<a id="a-1F"></a>若不定者应为现之引入正法。<a id="a-1G"></a>除此更无余方便故。<a id="a-1H"></a>云何知然。<a id="a-1I"></a>如契经说。<a id="a-1J"></a>一时佛在那茶建他城侧。<a id="a-1K"></a>周匝庵罗林中。<a id="a-1L"></a>有居士子名鸡筏多。<a id="a-1M"></a>来诣佛所顶礼双足却住一面而白佛言。<a id="a-1N"></a>今此城中安隐丰乐。<a id="a-1O"></a>多诸人众深心信敬佛法僧宝。<a id="a-1P"></a>唯愿世尊留一弟子恒在此处。<a id="a-1Q"></a>对诸沙门婆罗门等。<a id="a-1R"></a>时现神变示过人法。<a id="a-1S"></a>令此城中信佛法者倍增坚信。<a id="a-1T"></a>令暂往来诸不信者信受佛法。<a id="a-1U"></a>时佛告彼居士子言。<a id="a-1V"></a>我曾不令诸弟子众。<a id="a-1W"></a>对诸沙门婆罗门等。<a id="a-1X"></a>现诸神变示过人法。<a id="a-1Y"></a>然我常令诸弟子众。<a id="a-1Z"></a>覆藏自善发露己恶。<a id="a-1a"></a>时居士子复白佛言。<a id="a-1b"></a>若佛弟子对诸沙门婆罗门等。<a id="a-1c"></a>现神变事示过人法。<a id="a-1d"></a>有何过患而佛不许。<a id="a-1e"></a>若佛弟子覆藏自善发露己恶。<a id="a-1f"></a>有何功德而佛许之。<a id="a-1g"></a>尔时世尊告居士子。<a id="a-1h"></a>我今问汝随汝意答。<a id="a-1i"></a>若我弟子对诸沙门婆罗门等。<a id="a-1j"></a>现神变事变一为多变多为一。<a id="a-1k"></a>乃至梵世神力自在。<a id="a-1l"></a>信佛法者见此事已。<a id="a-1m"></a>向不信者说如是言。<a id="a-1n"></a>奇哉世尊诸圣弟子。<a id="a-1o"></a>能现如是甚希有事。<a id="a-1p"></a>时不信者语信者言。<a id="a-1q"></a>此何希有。<a id="a-1r"></a>世有明咒名健驮梨。<a id="a-1s"></a>善受持者亦能示现如是幻惑。<a id="a-1t"></a>谁有智者现斯鄙事。<a id="a-1u"></a>佛告居士子。<a id="a-1v"></a>于汝意云何。<a id="a-1w"></a>有不信者作如是言讥信者不。<a id="a-1x"></a>居士子曰。<a id="a-1y"></a>实有斯事。<a id="a-1z"></a>世尊复告居士子言。<a id="a-20"></a>若我弟子记说他心思念差别。<a id="a-21"></a>如所记说皆实非虚。<a id="a-22"></a>信佛法者知此事已。<a id="a-23"></a>向不信者说如是言。<a id="a-24"></a>奇哉世尊诸圣弟子。<a id="a-25"></a>乃有如是甚希有事。<a id="a-26"></a>时不信者语信者言此何希有。<a id="a-27"></a>世有明咒名刹尼迦。<a id="a-28"></a>善受持者亦能造作如是幻惑。<a id="a-29"></a>谁有智者作斯鄙事佛告居士子。<a id="a-2A"></a>于汝意云何。<a id="a-2B"></a>有不信者作如是言讥信者不。<a id="a-2C"></a>居士子曰。<a id="a-2D"></a>实有斯事。<a id="a-2E"></a>尔时世尊告居士子。<a id="a-2F"></a>若我弟子对诸沙门婆罗门等。<a id="a-2G"></a>现神变事示过人法。<a id="a-2H"></a>有是过患故我不许。<a id="a-2I"></a>若我弟子覆藏自善发露己恶。<a id="a-2J"></a>顺贤圣法世所称誉。<a id="a-2K"></a>有斯功德故我许之。<a id="a-2L"></a>由此故知决定信者及不信者。<a id="a-2M"></a>不应为现诸神变事。<a id="a-2N"></a>若不定者应为现之。<a id="a-2O"></a>方便引令入佛正法。</p>
  <p id="a2P">此契经中佛为居士子说三种示导。<a id="a-2Q"></a>一神变示导。<a id="a-2R"></a>二记心示导。<a id="a-2S"></a>三教诫示导。<a id="a-2T"></a>问何故名示导。<a id="a-2U"></a>答示谓示现。<a id="a-2V"></a>导谓导引。<a id="a-2W"></a>现希有事引入正法故名示导。<a id="a-2X"></a>如守门者立示导名。<a id="a-2Y"></a>谓守门者示现内事导引外人。<a id="a-2Z"></a>示现外事导引内人。<a id="a-2a"></a>示现内事导引外人者。<a id="a-2b"></a>谓彼侯王若不澡浴寝食观宝即便引现。<a id="a-2c"></a>示现外事导引内人者。<a id="a-2d"></a>谓彼伺外贡献珍奇殊方信物引内人受。<a id="a-2e"></a>如是示现佛正法中微妙功德。<a id="a-2f"></a>方便导引所化有情。<a id="a-2g"></a>令其趣入故名示导此契经中复说。<a id="a-2h"></a>菩萨初中后夜各起通明。<a id="a-2i"></a>起通明已明星出时。<a id="a-2j"></a>证得无上正等菩提。<a id="a-2k"></a>问何缘菩萨初中后夜各起通明。<a id="a-2l"></a>答过殑伽沙后身菩萨。<a id="a-2m"></a>将证大觉法应尔故。<a id="a-2n"></a>复次初中后夜各起通明。<a id="a-2o"></a>欲令自身成法器故。<a id="a-2p"></a>复次欲现神变了达事故。<a id="a-2q"></a>通能现神变。<a id="a-2r"></a>明能了达事。<a id="a-2s"></a>故起通明。<a id="a-2t"></a>复次欲现安足远作事故。<a id="a-2u"></a>通现安足。<a id="a-2v"></a>明远作事。<a id="a-2w"></a>故起通明。<a id="a-2x"></a>复次如无间道解脱道故。<a id="a-2y"></a>通如无间道。<a id="a-2z"></a>明如解脱道。<a id="a-30"></a>故起通明。<a id="a-31"></a>复次如见道修道故。<a id="a-32"></a>通如见道。<a id="a-33"></a>明如修道。<a id="a-34"></a>故起通明。<a id="a-35"></a>复次欲显善有漏无覆无记。<a id="a-36"></a>有漏无漏及无漏法现前有用。<a id="a-37"></a>故起通明。<a id="a-38"></a>善有漏法者。<a id="a-39"></a>谓神境智证通。<a id="a-3A"></a>及宿住随念智证通明。<a id="a-3B"></a>无覆无记法者。<a id="a-3C"></a>谓天眼智证及天耳智证二通。<a id="a-3D"></a>有漏无漏法者。<a id="a-3E"></a>谓他心智证通。<a id="a-3F"></a>无漏法者。<a id="a-3G"></a>谓漏尽智证通明。<a id="a-3H"></a>复次为欲次第降伏魔怨。<a id="a-3I"></a>初中后夜各起通明。<a id="a-3J"></a>曾闻菩萨知修苦行非真道已。<a id="a-3K"></a>遂受难陀难陀跋罗姊妹所奉具十六德香蜜乳糜。<a id="a-3L"></a>食已身心安隐有力。<a id="a-3M"></a>从吉祥人边受吉祥草。<a id="a-3N"></a>诣菩提树下手自敷设。<a id="a-3O"></a>如婆苏吉龙王盘身结加趺坐。<a id="a-3P"></a>坐已便发坚固誓言。<a id="a-3Q"></a>我若于此不尽诸漏证得无上正等菩提誓当不起。<a id="a-3R"></a>尔时大地大海诸山六种震动。<a id="a-3S"></a>如海轻船逐浪高下。<a id="a-3T"></a>乃至他化自在天宫皆悉震动。<a id="a-3U"></a>犹如猛风吹芭蕉叶。<a id="a-3V"></a>魔王惊慑观动所因。<a id="a-3W"></a>遂见菩萨坐菩提树。<a id="a-3X"></a>端身不动誓取菩提。<a id="a-3Y"></a>速出自宫往菩萨所。<a id="a-3Z"></a>谓菩萨曰。<a id="a-3a"></a>刹帝利子可起此座。<a id="a-3b"></a>今浊恶时众生刚强。<a id="a-3c"></a>定不能证无上菩提。<a id="a-3d"></a>且应现受转轮王位。<a id="a-3e"></a>我以七宝当相奉献。<a id="a-3f"></a>菩萨告曰。<a id="a-3g"></a>汝今所言如诱童子。<a id="a-3h"></a>日月辰星可令坠落。<a id="a-3i"></a>山林大地可升虚空。<a id="a-3j"></a>欲令我今不取大觉起此座者定无是处。<a id="a-3k"></a>尔时魔王告菩萨曰。<a id="a-3l"></a>汝若不用我软美语。<a id="a-3m"></a>须臾令汝见大怖事。<a id="a-3n"></a>作是语已雨花还宫遍告六天。<a id="a-3o"></a>汝等速办弓弩刀剑斗轮罥索矛槊戟等诸斗战具。<a id="a-3p"></a>我有大怨在菩提树。<a id="a-3q"></a>当与汝等速往伐之。<a id="a-3r"></a>菩萨尔时作如是念。<a id="a-3s"></a>与凡夫斗尚不可轻。<a id="a-3t"></a>况他化天大自在主。<a id="a-3u"></a>念已速修离欲染道。<a id="a-3v"></a>离欲界染起初静虑神境智通。<a id="a-3w"></a>化作种种对敌胜具。<a id="a-3x"></a>魔军若作鸟形来者。<a id="a-3y"></a>我应化作猫狸形敌。<a id="a-3z"></a>魔军若作猫狸形者。<a id="a-40"></a>我应化作狗狼形敌。<a id="a-41"></a>魔军若作狗狼形者。<a id="a-42"></a>我应化作豺豹形敌。<a id="a-43"></a>魔军若作豺豹形者。<a id="a-44"></a>我应化作虎形敌之。<a id="a-45"></a>魔军若作虎形来者。<a id="a-46"></a>我应化作师子敌之。<a id="a-47"></a>魔军若作师子形者。<a id="a-48"></a>我应化作龙麟敌之。<a id="a-49"></a>魔军若作龙麟来者。<a id="a-4A"></a>我应化作猛火敌之。<a id="a-4B"></a>魔军若作猛火来者。<a id="a-4C"></a>我应化作暴雨敌之。<a id="a-4D"></a>魔军若作暴雨来者。<a id="a-4E"></a>我应化作大盖敌之。<a id="a-4F"></a>如是敌类有无量种。<a id="a-4G"></a>复化坚固吠琉璃台。<a id="a-4H"></a>身虽处中而能远见座前地下。<a id="a-4I"></a>化作能发雷吼大种。<a id="a-4J"></a>作是化已复自念言。<a id="a-4K"></a>勿我前生障他修善。<a id="a-4L"></a>遂起宿住随念智明。<a id="a-4M"></a>自见前生曾不障碍诸修善者。<a id="a-4N"></a>乃以种种诸修善具而资助之。<a id="a-4O"></a>又自思惟。<a id="a-4P"></a>勿我善业劣彼魔善。<a id="a-4Q"></a>思已便见魔王前生。<a id="a-4R"></a>唯曾设一无遮施会。<a id="a-4S"></a>于彼会中有一独觉。<a id="a-4T"></a>由斯善业今得生天。<a id="a-4U"></a>自见前生设无遮会。<a id="a-4V"></a>百千万亿其数难知。<a id="a-4W"></a>于诸会中佛独觉等百千万亿数亦难知。<a id="a-4X"></a>复自思惟。<a id="a-4Y"></a>我布施福尚不与彼而共格量。<a id="a-4Z"></a>况戒定等无量善业彼皆绝分。<a id="a-4a"></a>作是念已。<a id="a-4b"></a>端身正意俨然而坐。<a id="a-4c"></a>于后魔王将三十六俱胝魔军。<a id="a-4d"></a>各现种种可畏形相。<a id="a-4e"></a>执持战具色类无边。<a id="a-4f"></a>遍三十六踰缮那量。<a id="a-4g"></a>俱时奔趣菩提树下。<a id="a-4h"></a>尔时菩萨告魔王言。<a id="a-4i"></a>汝昔但设一大施会神用尚然。<a id="a-4j"></a>我于往昔设无遮会。<a id="a-4k"></a>百千万亿其数难知。<a id="a-4l"></a>况余功德汝皆绝分。<a id="a-4m"></a>何缘来此欲相恼耶。<a id="a-4n"></a>时恶魔王谓菩萨曰。<a id="a-4o"></a>我之功德以汝为证。<a id="a-4p"></a>汝之功德谁复证耶。<a id="a-4q"></a>菩萨遂伸相好严手击座前地。<a id="a-4r"></a>时彼地下雷吼六种震大音声。<a id="a-4s"></a>魔军既闻惊骇退散。<a id="a-4t"></a>知己非敌各自还宫。<a id="a-4u"></a>菩萨所成业生眼耳但极闻见一踰缮那魔军既远。<a id="a-4v"></a>欲闻其声有何评论。<a id="a-4w"></a>遂起天耳既闻声已。<a id="a-4x"></a>欲观彼色为何所作。<a id="a-4y"></a>复起天眼既见色已。<a id="a-4z"></a>欲知其心当何思念。<a id="a-50"></a>起他心通知帝释天众心生庆喜。<a id="a-51"></a>魔王眷属心生嫉恼。<a id="a-52"></a>菩萨于是复审思惟。<a id="a-53"></a>魔党何缘起斯恶事。<a id="a-54"></a>知起恶事皆缘五欲。<a id="a-55"></a>耽着五欲皆由烦恼。<a id="a-56"></a>既厌烦恼遂尽诸漏。<a id="a-57"></a>证得无上正等菩提。<a id="a-58"></a>故欲次第降伏魔怨。<a id="a-59"></a>初中后夜各起通明。</p>
  <p id="a5A">谛现观时于何最初而得证净。<a id="a-5B"></a>佛耶法耶僧耶。<a id="a-5C"></a>问何故作此论。<a id="a-5D"></a>答为止他宗显正理故。<a id="a-5E"></a>谓或有说。<a id="a-5F"></a>于四圣谛一时现观如分别论者。<a id="a-5G"></a>问彼何故作是说。<a id="a-5H"></a>答彼依契经。<a id="a-5I"></a>如世尊说。<a id="a-5J"></a>若于苦谛无有疑惑。<a id="a-5K"></a>于集灭道谛亦无有疑惑。<a id="a-5L"></a>既于四谛顿无疑惑。<a id="a-5M"></a>故知现观定顿非渐。<a id="a-5N"></a>为遮彼意显现观时。<a id="a-5O"></a>于四圣谛定渐非顿。<a id="a-5P"></a>若不尔者便违契经。<a id="a-5Q"></a>如契经说。<a id="a-5R"></a>给孤独长者来诣佛所。<a id="a-5S"></a>顶礼佛足白佛言。<a id="a-5T"></a>世尊。<a id="a-5U"></a>诸瑜伽师。<a id="a-5V"></a>于四圣谛为顿现观为渐现观。<a id="a-5W"></a>佛告居士。<a id="a-5X"></a>诸瑜伽师。<a id="a-5Y"></a>于四圣谛定渐现观。<a id="a-5Z"></a>如渐登上四桄梯法。<a id="a-5a"></a>问若于四谛渐现观者。<a id="a-5b"></a>云何释通分别论者所引契经。<a id="a-5c"></a>答彼所引经应作是说。<a id="a-5d"></a>若于道谛无有疑惑。<a id="a-5e"></a>于苦集灭谛亦无有疑惑。<a id="a-5f"></a>而不作是说者应知有别意趣。<a id="a-5g"></a>谓彼经说已得果者。<a id="a-5h"></a>若于苦谛无有疑惑。<a id="a-5i"></a>于余三谛亦无疑惑。<a id="a-5j"></a>迷四谛疑皆已断故。<a id="a-5k"></a>尊者世友作如是说。<a id="a-5l"></a>彼经意说。<a id="a-5m"></a>疑不现行。<a id="a-5n"></a>谓瑜伽师。<a id="a-5o"></a>若于苦谛已入现观无有疑惑。<a id="a-5p"></a>于余三谛所有疑惑得虽未断而永不行。<a id="a-5q"></a>于彼已得非择灭故。<a id="a-5r"></a>大德说曰。<a id="a-5s"></a>若初得入正性离生。<a id="a-5t"></a>于诸谛宝皆名现信。<a id="a-5u"></a>问彼大德亦说于四圣谛得现观时渐而非顿。<a id="a-5v"></a>今何故作是说。<a id="a-5w"></a>答彼说若住苦法忍时。<a id="a-5x"></a>若于四谛不皆得信必无住义。<a id="a-5y"></a>如持泥器至重阁上投之于地。<a id="a-5z"></a>未至地顷器虽未破必当破故亦得破名。<a id="a-60"></a>此亦如是。<a id="a-61"></a>是故为止他宗所说及显正理故作斯论。</p>
  <p id="a62">此中佛者。<a id="a-63"></a>谓佛身中诸无学法。<a id="a-64"></a>缘彼无漏信名佛证净。<a id="a-65"></a>此中法者。<a id="a-66"></a>谓独觉身中三无漏根等学无学法。<a id="a-67"></a>菩萨身中二无漏根等诸学法。<a id="a-68"></a>及苦集灭三谛缘彼无漏信名法证净。<a id="a-69"></a>此中僧者。<a id="a-6A"></a>谓声闻身中学无学法。<a id="a-6B"></a>缘彼无漏信名僧证净。<a id="a-6C"></a>诸无漏戒名戒证净。<a id="a-6D"></a>自性净故依证起故亦名证净。</p>
  <p id="a6E">若苦集灭现观时于法最初得证净。<a id="a-6F"></a>道现观时于佛法僧最初得证净。<a id="a-6G"></a>此中苦现观时于法最初得证净者。<a id="a-6H"></a>谓即于苦法得无漏信。<a id="a-6I"></a>胁尊者言。<a id="a-6J"></a>尔时于苦信有过患。<a id="a-6K"></a>亦于苦灭信有胜利。<a id="a-6L"></a>谓此苦灭极为净妙。<a id="a-6M"></a>如是下贱鄙秽苦灭甚为快哉。<a id="a-6N"></a>集现观时于法最初得证净者。<a id="a-6O"></a>谓即于集法得无漏信。<a id="a-6P"></a>胁尊者言。<a id="a-6Q"></a>尔时于集信有过患。<a id="a-6R"></a>亦于集灭信有胜利。<a id="a-6S"></a>谓此集灭极为净妙。<a id="a-6T"></a>如是下贱鄙秽集灭甚为快哉。<a id="a-6U"></a>灭现观时于法最初得证净者。<a id="a-6V"></a>谓即于灭法得无漏信。<a id="a-6W"></a>信灭胜利极为净妙。<a id="a-6X"></a>谓有漏法毕竟寂灭甚为快哉。<a id="a-6Y"></a>问于三圣谛得现观时。<a id="a-6Z"></a>一一皆得二种证净。<a id="a-6a"></a>谓信与戒何故此中唯说得信。<a id="a-6b"></a>答应说得二而不说者。<a id="a-6c"></a>应知此中是有余说。<a id="a-6d"></a>复次此中非但问谁得几证净。<a id="a-6e"></a>而问谁得几缘何宝证净。<a id="a-6f"></a>戒无所缘虽得不说。<a id="a-6g"></a>有作是说。<a id="a-6h"></a>于法最初得证净者。<a id="a-6i"></a>不说唯得缘法证净。<a id="a-6j"></a>但说于法而得证净。<a id="a-6k"></a>信戒俱因法宝得故。<a id="a-6l"></a>皆得名法证净。<a id="a-6m"></a>道现观时于佛法僧最初得证净者。<a id="a-6n"></a>外国诸师作如是说。<a id="a-6o"></a>道现观时。<a id="a-6p"></a>三刹那顷即现在信及随转戒。<a id="a-6q"></a>应知具有四证净义。<a id="a-6r"></a>谓即此信缘佛身中无学法故名佛证净此信复缘独觉身中学无学法。<a id="a-6s"></a>菩萨身中诸学法故名法证净。<a id="a-6t"></a>此信复缘声闻身中无漏法故名僧证净。<a id="a-6u"></a>此随转戒名戒证净。<a id="a-6v"></a>评曰彼不应作是说。<a id="a-6w"></a>时现在信总缘三乘无漏法故。<a id="a-6x"></a>唯是杂缘法证净摄。<a id="a-6y"></a>然即此信现在前时。<a id="a-6z"></a>亦修未来多刹那信。<a id="a-70"></a>于此无量刹那信中。<a id="a-71"></a>若有唯缘佛无学法名佛证净。<a id="a-72"></a>若有唯缘独觉菩萨无漏法者。<a id="a-73"></a>是不杂缘法证净摄。<a id="a-74"></a>若有唯缘声闻身中学无学法名僧证净。<a id="a-75"></a>若有杂缘佛及独觉菩萨身中无漏法者。<a id="a-76"></a>若有杂缘佛及声闻无漏法者。<a id="a-77"></a>若有杂缘独觉菩萨声闻身中无漏法者。<a id="a-78"></a>若有杂缘佛及独觉菩萨声闻无漏法者。<a id="a-79"></a>皆是杂缘法证净摄。<a id="a-7A"></a>现在未来信随转戒是戒证净。<a id="a-7B"></a>如见道位道现观时三刹那顷。<a id="a-7C"></a>道类智时应知亦尔。<a id="a-7D"></a>有差别者。<a id="a-7E"></a>三刹那时。<a id="a-7F"></a>唯修缘道诸信及戒。<a id="a-7G"></a>道类智时。<a id="a-7H"></a>修缘四谛诸信及戒。</p>
  <p id="a7I">问灭道二谛是清净事是可信处。<a id="a-7J"></a>现观此时可得证净。<a id="a-7K"></a>苦集二谛是杂染事非可信处。<a id="a-7L"></a>是诸烦恼颠倒恶行所依止故。<a id="a-7M"></a>现观彼时如何亦得证净。<a id="a-7N"></a>答由二缘故而得证净。<a id="a-7O"></a>一由可信。<a id="a-7P"></a>二由可求。<a id="a-7Q"></a>于灭道谛具由二缘而得证净。<a id="a-7R"></a>于苦集谛但由一缘而得证净。<a id="a-7S"></a>谓是可信而非可求。<a id="a-7T"></a>如人掘凿有宝等处。<a id="a-7U"></a>彼于是处有信有求。<a id="a-7V"></a>若人掘凿无宝等处。<a id="a-7W"></a>彼于是处有信无求。<a id="a-7X"></a>是处虽无宝水等物。<a id="a-7Y"></a>然有所为而掘凿之。<a id="a-7Z"></a>此亦如是故无有失。<a id="a-7a"></a>尊者妙音作如是说。<a id="a-7b"></a>诸瑜伽师。<a id="a-7c"></a>先见苦集有过患故。<a id="a-7d"></a>后于灭道见有胜利。<a id="a-7e"></a>谓此灭道极为净妙。<a id="a-7f"></a>永息能除如是秽恶苦集谛故。<a id="a-7g"></a>由此行者于苦集谛虽无所求亦得证净。<a id="a-7h"></a>胁尊者曰。<a id="a-7i"></a>诸瑜伽师。<a id="a-7j"></a>为苦集谛之所逼恼。<a id="a-7k"></a>故于灭道见有胜利。<a id="a-7l"></a>譬如有人风雨所逼。<a id="a-7m"></a>便见室盖是可归依。<a id="a-7n"></a>故于苦集虽无所求亦得证净。</p>
  <p id="a7o">诸瑜伽师。<a id="a-7p"></a>皆于灭谛由二缘故而得证净。<a id="a-7q"></a>一由可信。<a id="a-7r"></a>二由可求。<a id="a-7s"></a>非于道谛皆由二缘而得证净。<a id="a-7t"></a>谓随信行者于随信行。<a id="a-7u"></a>随法行道俱由二缘而得证净。<a id="a-7v"></a>随法行者于随法行道。<a id="a-7w"></a>具由二缘而得证净。<a id="a-7x"></a>于随信行道但由一缘而得证净。<a id="a-7y"></a>谓是可信非所求故。<a id="a-7z"></a>信胜解者。<a id="a-80"></a>于信胜解及见至道。<a id="a-81"></a>俱由二缘而得证净。<a id="a-82"></a>若见至者。<a id="a-83"></a>于见至道具由二缘而得证净。<a id="a-84"></a>于信胜解道但由一缘而得证净。<a id="a-85"></a>谓是可信非所求故。<a id="a-86"></a>时解脱者。<a id="a-87"></a>于时解脱及不时解脱道。<a id="a-88"></a>俱由二缘而得证净。<a id="a-89"></a>不时解脱者。<a id="a-8A"></a>于不时解脱道。<a id="a-8B"></a>具由二缘而得证净。<a id="a-8C"></a>于时解脱道。<a id="a-8D"></a>但由一缘而得证净。<a id="a-8E"></a>谓是可信非所求故。<a id="a-8F"></a>声闻乘者。<a id="a-8G"></a>于三乘道皆由二缘而得证净。<a id="a-8H"></a>独觉乘者。<a id="a-8I"></a>于自上乘道俱由二缘而得证净于声闻乘道。<a id="a-8J"></a>但由一缘而得证净。<a id="a-8K"></a>谓是可信非所求故。<a id="a-8L"></a>诸佛乘者。<a id="a-8M"></a>于佛乘道具由二缘而得证净。<a id="a-8N"></a>于二乘道但由一缘而得证净。<a id="a-8O"></a>谓是可信非所求故。</p>
  <p id="a8P">问若缘舍利子身中无学法起无漏信。<a id="a-8Q"></a>为是法证净。<a id="a-8R"></a>为是僧证净耶。<a id="a-8S"></a>设尔何失。<a id="a-8T"></a>若是法证净者彼缘声闻无学法起如何名法证净。<a id="a-8U"></a>若是僧证净者。<a id="a-8V"></a>云何独一补特伽罗而得名众。<a id="a-8W"></a>答应作是说。<a id="a-8X"></a>是僧证净。<a id="a-8Y"></a>问彼既独一如何名僧。<a id="a-8Z"></a>答彼舍利子声闻乘中最尊胜故。<a id="a-8a"></a>虽是独一补特伽罗而僧证净。<a id="a-8b"></a>依法建立非数取趣。<a id="a-8c"></a>缘声闻乘无学法起无漏信故。<a id="a-8d"></a>非无漏信缘假有情。</p>
  <p id="a8e">若依未至定未曾得佛证净现在前时。<a id="a-8f"></a>现在修二证净。<a id="a-8g"></a>未来修四证净。<a id="a-8h"></a>曾得佛证净现在前时。<a id="a-8i"></a>现在修二证净。<a id="a-8j"></a>未来无。<a id="a-8k"></a>乃至依第四静虑应知亦尔。<a id="a-8l"></a>若依无色定未曾得佛证净现在前时。<a id="a-8m"></a>现在修一证净。<a id="a-8n"></a>未来修四证净。<a id="a-8o"></a>曾得佛证净现在前时。<a id="a-8p"></a>现在修一证净。<a id="a-8q"></a>未来无。<a id="a-8r"></a>如佛证净。<a id="a-8s"></a>应知余三证净亦尔。<a id="a-8t"></a>有差别者。<a id="a-8u"></a>无色定中无戒证净。</p>
  <p id="a8v">问云何建立四证净耶。<a id="a-8w"></a>为以自体。<a id="a-8x"></a>为以所缘。<a id="a-8y"></a>若以自体唯应有二。<a id="a-8z"></a>谓信及戒。<a id="a-90"></a>若以所缘唯应有三。<a id="a-91"></a>谓佛法僧证净。<a id="a-92"></a>戒无所缘故。<a id="a-93"></a>答应作是说。<a id="a-94"></a>亦以自体。<a id="a-95"></a>亦以所缘。<a id="a-96"></a>而建立四证净。<a id="a-97"></a>谓以自体建立戒证净。<a id="a-98"></a>戒无所缘故以所缘建立余三证净。<a id="a-99"></a>信缘三宝故如以自体以所缘建立。<a id="a-9A"></a>以自体以三宝以自体以随念建立应知亦尔。<a id="a-9B"></a>是名证净自性我物自体相分本性。<a id="a-9C"></a>已说自性所以今当说。<a id="a-9D"></a>问何故名证净。<a id="a-9E"></a>证净是何义。<a id="a-9F"></a>答净谓信戒离垢秽故。<a id="a-9G"></a>于四圣谛别别观察。<a id="a-9H"></a>别别筹量。<a id="a-9I"></a>别别觉证。<a id="a-9J"></a>而得此净故名证净。<a id="a-9K"></a>胁尊者曰。<a id="a-9L"></a>此应名不坏。<a id="a-9M"></a>净言不坏者。<a id="a-9N"></a>不为不信及诸恶戒所破坏故。<a id="a-9O"></a>净谓清净信是心之清净相故。<a id="a-9P"></a>戒是大种清净相故。<a id="a-9Q"></a>尊者世友作如是说。<a id="a-9R"></a>此应名不断净。<a id="a-9S"></a>谓得此已无有沙门婆罗门等力能引夺令断坏故。<a id="a-9T"></a>如契经说。<a id="a-9U"></a>是名见为根信证智相应。<a id="a-9V"></a>世间沙门婆罗门等不能引夺令其断坏。<a id="a-9W"></a>大德说曰。<a id="a-9X"></a>若于佛法不能观察筹量觉证。<a id="a-9Y"></a>所得信戒易可动转如水上船。<a id="a-9Z"></a>若于佛法能审观察筹量觉证。<a id="a-9a"></a>所得信戒不可动转犹如帝幢故。<a id="a-9b"></a>此正应名不动净。<a id="a-9c"></a>尊者妙音作如是说。<a id="a-9d"></a>如是四种应名见净见四圣谛。<a id="a-9e"></a>得此净故或应名慧净圣慧俱转故。</p>
  <p id="a9f">问何故世尊先说佛证净。<a id="a-9g"></a>乃至后说戒证净耶。<a id="a-9h"></a>答若作是说。<a id="a-9i"></a>随顺文词次第法故。<a id="a-9j"></a>复次随顺说者受者持者次第法故复次佛是能说故应先。<a id="a-9k"></a>信法是所说故应次。<a id="a-9l"></a>信僧是所为故应次。<a id="a-9m"></a>信戒是僧所住故最后说。<a id="a-9n"></a>复次佛如良医故应先。<a id="a-9o"></a>信法如无病故应次。<a id="a-9p"></a>信僧如看病者故应次。<a id="a-9q"></a>信戒如妙药故最后说。<a id="a-9r"></a>复次佛如商主能示道路故应先。<a id="a-9s"></a>信法如宝渚是正所趣故应次。<a id="a-9t"></a>信僧如商侣能为助伴故应次。<a id="a-9u"></a>信戒如资粮能正任持故最后说。<a id="a-9v"></a>复次佛如船师故应先。<a id="a-9w"></a>信法如彼岸故应次。<a id="a-9x"></a>信僧如同载故应次。<a id="a-9y"></a>信戒如船筏故最后说。<a id="a-9z"></a>由此等缘此四证净如是次第。<a id="a-A0"></a>如契经说。<a id="a-A1"></a>圣所爱戒不破不穿不杂不秽。<a id="a-A2"></a>圣所受用非凡所取。<a id="a-A3"></a>智者所赞能善究竟能善引发。<a id="a-A4"></a>问何故名为圣所爱戒。<a id="a-A5"></a>答是诸功德所依处故。<a id="a-A6"></a>谓诸圣者爱乐功德故爱此戒。<a id="a-A7"></a>如人爱宝亦爱宝器。<a id="a-A8"></a>如是圣者爱乐清净菩提分法功德宝故。<a id="a-A9"></a>亦爱如是所依戒器复次圣者憎恶诸破戒恶戒。<a id="a-AA"></a>能对治破戒恶故圣者爱之。<a id="a-AB"></a>复次圣者憎恶诸崄恶趣戒。<a id="a-AC"></a>能超越崄恶趣故圣者爱之。<a id="a-AD"></a>复次圣者憎恶生死流转戒能超越生死流转故圣者爱之。<a id="a-AE"></a>复次圣者爱涅槃。<a id="a-AF"></a>戒能趣涅槃故圣者爱之。<a id="a-AG"></a>如契经说。<a id="a-AH"></a>戒能展转趣向涅槃。<a id="a-AI"></a>圣者爱乐。<a id="a-AJ"></a>问不破不穿不杂不秽。<a id="a-AK"></a>如是四句有何差别。<a id="a-AL"></a>有说无别。<a id="a-AM"></a>如是四种。<a id="a-AN"></a>声虽有异义无别故。<a id="a-AO"></a>如集异门论说。<a id="a-AP"></a>于此诸戒恒作恒转。<a id="a-AQ"></a>劝作劝转。<a id="a-AR"></a>亦名不破。<a id="a-AS"></a>亦名不穿。<a id="a-AT"></a>亦名不杂。<a id="a-AU"></a>亦名不秽。<a id="a-AV"></a>故知此四声异义同。<a id="a-AW"></a>有说此四亦有差别。<a id="a-AX"></a>谓名即差别。<a id="a-AY"></a>此名不破此名不穿此名不杂此名不秽。<a id="a-AZ"></a>复次于初犯聚不违越故名不破。<a id="a-Aa"></a>于第二犯聚不违越故名不穿。<a id="a-Ab"></a>于第三第四犯聚不违越故名不杂。<a id="a-Ac"></a>于第五犯聚不违越故名不秽。<a id="a-Ad"></a>复次不违越故名不破。<a id="a-Ae"></a>不依贪故名不穿。<a id="a-Af"></a>不依嗔故名不杂。<a id="a-Ag"></a>不依痴故名不秽。<a id="a-Ah"></a>复次不违越故名不破。<a id="a-Ai"></a>依无贪故名不穿。<a id="a-Aj"></a>依无嗔故名不杂。<a id="a-Ak"></a>依无痴故名不秽。<a id="a-Al"></a>复次不违越故名不破。<a id="a-Am"></a>依奢摩他故名不穿。<a id="a-An"></a>依毗钵舍那故名不杂。<a id="a-Ao"></a>能断烦恼故名不秽。<a id="a-Ap"></a>复次不违越故名不破。<a id="a-Aq"></a>不为恶寻所损坏故名不穿。<a id="a-Ar"></a>自体坚住故名不杂。<a id="a-As"></a>极清净故名不秽。<a id="a-At"></a>复次自性坚强故名不破。<a id="a-Au"></a>远离非所行故名不穿。<a id="a-Av"></a>非犯戒恶所间杂故名不杂。<a id="a-Aw"></a>不舍善意乐故名不秽。<a id="a-Ax"></a>此中复说。<a id="a-Ay"></a>圣所受用者。<a id="a-Az"></a>是诸功德所依止故。<a id="a-B0"></a>非凡所取者。<a id="a-B1"></a>非诸异生执此净戒为真道故。<a id="a-B2"></a>智者所赞者。<a id="a-B3"></a>佛及弟子所称誉故。<a id="a-B4"></a>能善究竟者。<a id="a-B5"></a>俱时圆满故。<a id="a-B6"></a>能善引发者。<a id="a-B7"></a>能招爱果故。</p>
  <p id="aB8">如契经说。<a id="a-B9"></a>有大龙象以信为手。<a id="a-BA"></a>以舍为牙。<a id="a-BB"></a>以慧为头。<a id="a-BC"></a>以念为颈。<a id="a-BD"></a>于其两肩担集善法。<a id="a-BE"></a>问何故世尊说信为手。<a id="a-BF"></a>答取善法故。<a id="a-BG"></a>如象有手能取有情无情数物。<a id="a-BH"></a>如是圣者有信手故。<a id="a-BI"></a>能取种种微妙善法。<a id="a-BJ"></a>是故世尊说信为手。</p>
  <p id="aBK">如契经说。<a id="a-BL"></a>苾刍当知。<a id="a-BM"></a>天中时时有四声起。<a id="a-BN"></a>云何为四。<a id="a-BO"></a>谓若此间有圣弟子成就多住佛证净者。<a id="a-BP"></a>尔时成就佛证净。<a id="a-BQ"></a>天欢喜踊跃高声唱言。<a id="a-BR"></a>我先成就佛证净故而来生此。<a id="a-BS"></a>今圣弟子成就多住佛证净故。<a id="a-BT"></a>亦当生我众同分中。<a id="a-BU"></a>与我为伴甚为快哉。<a id="a-BV"></a>成就多住余三证净广说亦尔。<a id="a-BW"></a>问此圣弟子及彼诸天。<a id="a-BX"></a>皆具成就四种证净。<a id="a-BY"></a>何故说有成就多住身证净者。<a id="a-BZ"></a>乃至说有成就多住戒证净者。<a id="a-Ba"></a>答依修加行入法时说。<a id="a-Bb"></a>谓或有行者求佛证净。<a id="a-Bc"></a>勤修加行而入圣道。<a id="a-Bd"></a>乃至或有行者。<a id="a-Be"></a>求戒证净勤修加行。<a id="a-Bf"></a>而入圣道故作是说。<a id="a-Bg"></a>复次依多爱乐作意而说。<a id="a-Bh"></a>谓或有行者多分爱乐缘佛作意。<a id="a-Bi"></a>乃至或有行者多分爱乐。<a id="a-Bj"></a>缘戒作意故作是说。</p>
  <p id="aBk">如契经说。<a id="a-Bl"></a>佛告苾刍。<a id="a-Bm"></a>若有信乐汝所说者。<a id="a-Bn"></a>汝当哀愍方便为说四种证净。<a id="a-Bo"></a>劝令安住以自调伏。<a id="a-Bp"></a>所以者何。<a id="a-Bq"></a>诸四大种可令变异。<a id="a-Br"></a>成就如是四证净者终无变异。<a id="a-Bs"></a>问世尊何故说此契经。<a id="a-Bt"></a>答示说法师说法仪故。<a id="a-Bu"></a>谓有说者。<a id="a-Bv"></a>不知受者是器非器。<a id="a-Bw"></a>轻尔为说令彼受者。<a id="a-Bx"></a>或生轻慢或生怯怖空无所得。<a id="a-By"></a>故世尊说。<a id="a-Bz"></a>若有信乐汝所说者。<a id="a-C0"></a>汝当哀愍方便为说。<a id="a-C1"></a>勿得轻尔。<a id="a-C2"></a>复次示报恩者真报恩故。<a id="a-C3"></a>如余经说。<a id="a-C4"></a>苾刍当知。<a id="a-C5"></a>若有孝子一肩担父。<a id="a-C6"></a>一肩担母。<a id="a-C7"></a>经于百年处处游历。<a id="a-C8"></a>犹非真实报父母恩。<a id="a-C9"></a>若有孝子能劝父母。<a id="a-CA"></a>于佛法僧因果等法。<a id="a-CB"></a>未信者信信者增长。<a id="a-CC"></a>无净戒者劝受持戒。<a id="a-CD"></a>有悭贪者劝行惠施。<a id="a-CE"></a>无胜慧者劝修胜慧。<a id="a-CF"></a>令善安住以自调伏。<a id="a-CG"></a>乃名真实报父母恩。<a id="a-CH"></a>故此经中教为说法。<a id="a-CI"></a>问诸佛法中有无量种功德法宝。<a id="a-CJ"></a>皆应为他方便宣说。<a id="a-CK"></a>何故于此独令为说四证净耶。<a id="a-CL"></a>答应知此中证净为首。<a id="a-CM"></a>总令为说诸功德宝。<a id="a-CN"></a>胁尊者曰。<a id="a-CO"></a>此中世尊。<a id="a-CP"></a>以证净声说诸圣道。<a id="a-CQ"></a>谓诸圣道或是相应。<a id="a-CR"></a>或是俱有。<a id="a-CS"></a>若说信应知总说相应圣道。<a id="a-CT"></a>若说戒应知总说俱有圣道。<a id="a-CU"></a>复次此中略显初入法门。<a id="a-CV"></a>谓佛法中诸功德宝。<a id="a-CW"></a>或是色法或非色法。<a id="a-CX"></a>若说戒应知总说是色法宝。<a id="a-CY"></a>若说信应知总说非色法。<a id="a-CZ"></a>宝。<a id="a-Ca"></a>如色非色如是相应不相应有所依无所依。<a id="a-Cb"></a>有所缘无所缘。<a id="a-Cc"></a>有行相无行相。<a id="a-Cd"></a>有警觉无警觉。<a id="a-Ce"></a>是根非根等应知亦尔。<a id="a-Cf"></a>复次此四证净有不坏相及清净相故偏说之。<a id="a-Cg"></a>复次依四证净所引等流。<a id="a-Ch"></a>设施殊胜四沙门果故偏说之。<a id="a-Ci"></a>复次此四证净能止恶趣及贫穷怖故偏说之。<a id="a-Cj"></a>以戒能止恶趣怖。<a id="a-Ck"></a>信能止贫穷怖故。<a id="a-Cl"></a>虽无漏信戒不招异熟果。<a id="a-Cm"></a>而无漏信戒必与有漏信戒互相引发故。<a id="a-Cn"></a>能遮止二种怖畏。<a id="a-Co"></a>复次为欲方便导引可化外道有情入佛法故。<a id="a-Cp"></a>谓诸苾刍或有亲属。<a id="a-Cq"></a>先为外道以亲爱故来相慰问。<a id="a-Cr"></a>时诸苾刍不护彼意。<a id="a-Cs"></a>赞叹佛法毁訾外道。<a id="a-Ct"></a>令彼嗔恨转远佛法。<a id="a-Cu"></a>故世尊说汝等苾刍。<a id="a-Cv"></a>无力无畏大悲等德。<a id="a-Cw"></a>不知有情根欲性行。<a id="a-Cx"></a>不应轻尔为他说法。<a id="a-Cy"></a>若有信乐汝所说者。<a id="a-Cz"></a>汝当哀愍方便为说四种证净。<a id="a-D0"></a>劝令安住以自调伏。<a id="a-D1"></a>所以者何。<a id="a-D2"></a>诸四大种可令变异。<a id="a-D3"></a>成就如是四证净者终无变异。<a id="a-D4"></a>问一切法性皆无变异。<a id="a-D5"></a>何故唯说四大种耶。<a id="a-D6"></a>答欲以四法显四法故。<a id="a-D7"></a>复次诸瑜伽师。<a id="a-D8"></a>先观大种无变异相。<a id="a-D9"></a>后观诸法性不变异。<a id="a-DA"></a>心便欢悦故偏说之。<a id="a-DB"></a>复次以四大种能持一切情非情法故偏说之。<a id="a-DC"></a>复次以四大种能持一切生死流转故偏说之。<a id="a-DD"></a>复次以四大种能持五蕴令不断绝故偏说之。<a id="a-DE"></a>复次诸外道说大种有五其性常住。<a id="a-DF"></a>为对彼故佛说唯四而是无常。<a id="a-DG"></a>假使大种汝执为常可令变异。<a id="a-DH"></a>得证净者终无变异。</p>
  <p id="aDI">如契经说。<a id="a-DJ"></a>未生怨王能成就无根信。<a id="a-DK"></a>问诸有为法。<a id="a-DL"></a>无不有根。<a id="a-DM"></a>何故说彼信无根耶。<a id="a-DN"></a>答此信无有见道根故。<a id="a-DO"></a>如契经说。<a id="a-DP"></a>是名见为根信证智相应。<a id="a-DQ"></a>谓未生怨所成就信不依见道故名无根。<a id="a-DR"></a>然彼信心坚固难坏。<a id="a-DS"></a>如依见道。<a id="a-DT"></a>复次未生怨王所成就信不可改易。<a id="a-DU"></a>如无漏信而无有根。<a id="a-DV"></a>诸无漏信依无漏根。<a id="a-DW"></a>以无漏智无漏善根为根本故。<a id="a-DX"></a>复次此信无有同类因故说名无根。<a id="a-DY"></a>谓无始来未得如是坚强信故。<a id="a-DZ"></a>譬如有树依他茎生自既无根名无根树。<a id="a-Da"></a>复次未生怨王所成就信。<a id="a-Db"></a>自性坚固不由亲近佛及弟子。<a id="a-Dc"></a>乃能发生故名无根。<a id="a-Dd"></a>由此信力若乘象马若在高楼。<a id="a-De"></a>遥见世尊即便投下顶礼双足。<a id="a-Df"></a>由坚信力或佛威神无所伤损。<a id="a-Dg"></a>复次未生怨王所成就信未免恶趣故名无根。<a id="a-Dh"></a>彼后命终暂堕地狱受少苦已方生天故。</p>
 </body>
</html>