<!doctype html>
<html id="z3IBVdt138" data-ver="1063">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百一十五</h1>
  <h2 id="a2">业蕴第四中恶行纳息第一之四</h2>
  <p id="a3">三业。<a id="a-4"></a>谓身语意业。<a id="a-5"></a>复有三业。<a id="a-6"></a>谓顺乐受业。<a id="a-7"></a>顺苦受业。<a id="a-8"></a>顺不苦不乐受业。<a id="a-9"></a>问何故作此论。<a id="a-A"></a>答为欲分别契经义故。<a id="a-B"></a>如契经说。<a id="a-C"></a>顺乐受等业。<a id="a-D"></a>契经虽作是说。<a id="a-E"></a>而不广辩。<a id="a-F"></a>广说如前。<a id="a-G"></a>复有说者。<a id="a-H"></a>前虽分别身等三业。<a id="a-I"></a>而未分别顺乐受等三业。<a id="a-J"></a>今欲分别故作斯论。<a id="a-K"></a>所说受名总有五种。<a id="a-L"></a>一自性受。<a id="a-M"></a>二现前受。<a id="a-N"></a>三所缘受。<a id="a-O"></a>四相应受。<a id="a-P"></a>五异熟受。<a id="a-Q"></a>自性受者。<a id="a-R"></a>如说三受。<a id="a-S"></a>谓乐受。<a id="a-T"></a>苦受。<a id="a-U"></a>不苦不乐受。<a id="a-V"></a>现前受者。<a id="a-W"></a>如大因缘法门经说。<a id="a-X"></a>阿难当知。<a id="a-Y"></a>受乐受时余二受便灭。<a id="a-Z"></a>应知如是所受乐受。<a id="a-a"></a>是无常苦灭坏之法。<a id="a-b"></a>离我我所如是苦受。<a id="a-c"></a>不苦不乐受应知亦尔。<a id="a-d"></a>所缘受者。<a id="a-e"></a>如识身论说。<a id="a-f"></a>眼色为缘生于眼识。<a id="a-g"></a>三和合故触。<a id="a-h"></a>触为缘故受。<a id="a-i"></a>当知此受能领受色非数取趣。<a id="a-j"></a>色是眼触所生受缘非数取趣。<a id="a-k"></a>如是乃至意法广说亦尔。<a id="a-l"></a>相应受者。<a id="a-m"></a>如说有乐受法。<a id="a-n"></a>有苦受法。<a id="a-o"></a>有不苦不乐受法。<a id="a-p"></a>云何乐受法。<a id="a-q"></a>谓乐受相应法。<a id="a-r"></a>云何苦受法。<a id="a-s"></a>谓苦受相应法。<a id="a-t"></a>云何不苦不乐受法。<a id="a-u"></a>谓不苦不乐受相应法。<a id="a-v"></a>异熟受者。<a id="a-w"></a>如此中说。<a id="a-x"></a>顺乐受业。<a id="a-y"></a>顺苦受业。<a id="a-z"></a>顺不苦不乐受业。<a id="a-10"></a>于此五受中依异熟受而作此论。<a id="a-11"></a>云何顺乐受业。<a id="a-12"></a>谓欲界系善业。<a id="a-13"></a>乃至第三静虑地善业。<a id="a-14"></a>云何顺苦受业。<a id="a-15"></a>谓不善业。<a id="a-16"></a>云何顺不苦不乐受业。<a id="a-17"></a>谓广果系善业。<a id="a-18"></a>及无色界系善业。<a id="a-19"></a>问顺乐受业决定能感乐受异熟果耶。<a id="a-1A"></a>余二受业为问亦尔。<a id="a-1B"></a>若决定者。<a id="a-1C"></a>此后所说当云何通。<a id="a-1D"></a>如后论言。<a id="a-1E"></a>颇有业不感身心受异熟。<a id="a-1F"></a>而感异熟耶。<a id="a-1G"></a>答有。<a id="a-1H"></a>谓诸业感色心不相应行异熟。<a id="a-1I"></a>若不定者。<a id="a-1J"></a>何故说名顺乐受业。<a id="a-1K"></a>顺苦受业。<a id="a-1L"></a>顺不苦不乐受业。<a id="a-1M"></a>有说定感。<a id="a-1N"></a>谓顺乐受业。<a id="a-1O"></a>决定能感乐受异熟。<a id="a-1P"></a>由此故名顺乐受业。<a id="a-1Q"></a>乃至顺不苦不乐受业。<a id="a-1R"></a>决定能感不苦不乐受异熟。<a id="a-1S"></a>由此故名顺不苦不乐受业。<a id="a-1T"></a>问若尔。<a id="a-1U"></a>后所说云何通。<a id="a-1V"></a>如说。<a id="a-1W"></a>颇有业不感身心受异熟。<a id="a-1X"></a>而感异熟耶。<a id="a-1Y"></a>乃至广说。<a id="a-1Z"></a>答彼业定感彼受异熟。<a id="a-1a"></a>及感色心不相应行。<a id="a-1b"></a>然所感受不常现前。<a id="a-1c"></a>所感色等则恒相续。<a id="a-1d"></a>于所感受不现前时。<a id="a-1e"></a>说彼受业唯感色心不相应行。<a id="a-1f"></a>是故无过。<a id="a-1g"></a>如此则二文善通。<a id="a-1h"></a>复有说者。<a id="a-1i"></a>顺乐受业不定。<a id="a-1j"></a>能感顺乐受异熟。<a id="a-1k"></a>乃至顺不苦不乐受业不定。<a id="a-1l"></a>能感不苦不乐受异熟。<a id="a-1m"></a>问若尔。<a id="a-1n"></a>何故此业名顺乐受等耶。<a id="a-1o"></a>答顺乐受业。<a id="a-1p"></a>虽不定感乐受异熟。<a id="a-1q"></a>然感乐受异熟者唯此业非余。<a id="a-1r"></a>故说此为顺乐受业。<a id="a-1s"></a>余二受业所说亦尔。<a id="a-1t"></a>复有说者。<a id="a-1u"></a>顺乐受业。<a id="a-1v"></a>虽不定感乐受异熟。<a id="a-1w"></a>然如乐受能与喜乐作所依止。<a id="a-1x"></a>令喜乐生相续而转作安足处。<a id="a-1y"></a>余异熟果亦能如是。<a id="a-1z"></a>故名顺乐受业。<a id="a-20"></a>顺苦受业。<a id="a-21"></a>虽不定感苦受异熟。<a id="a-22"></a>然如苦受能与忧苦作所依止。<a id="a-23"></a>令忧苦生相续而转作安足处。<a id="a-24"></a>余异熟果亦能如是。<a id="a-25"></a>故名顺苦受业。<a id="a-26"></a>顺不苦不乐受业。<a id="a-27"></a>虽不定感不苦不乐受异熟。<a id="a-28"></a>然如不苦不乐受。<a id="a-29"></a>不能与喜乐忧苦作所依止。<a id="a-2A"></a>不能令喜乐忧苦生。<a id="a-2B"></a>相续而转作安足处。<a id="a-2C"></a>余异熟果亦复如是。<a id="a-2D"></a>故名顺不苦不乐受业。<a id="a-2E"></a>复有说者。<a id="a-2F"></a>如乐受能长养所依。<a id="a-2G"></a>余异熟亦尔。<a id="a-2H"></a>故名顺乐受业。<a id="a-2I"></a>如苦受能损害所依。<a id="a-2J"></a>余异熟亦尔。<a id="a-2K"></a>故名顺苦受业。<a id="a-2L"></a>如不苦不乐受。<a id="a-2M"></a>非能长养亦非损害所依。<a id="a-2N"></a>余异熟亦尔。<a id="a-2O"></a>故名顺不苦不乐受业。<a id="a-2P"></a>问欲界乃至第三静虑。<a id="a-2Q"></a>有不苦不乐受异熟不。<a id="a-2R"></a>若有者。<a id="a-2S"></a>此中所说云何通。<a id="a-2T"></a>如说。<a id="a-2U"></a>云何顺不苦不乐受业。<a id="a-2V"></a>谓广果系善业。<a id="a-2W"></a>及无色界系善业。<a id="a-2X"></a>若无者。<a id="a-2Y"></a>静虑中间所有善业。<a id="a-2Z"></a>当言能感何受异熟。<a id="a-2a"></a>或有说者。<a id="a-2b"></a>下地无有不苦不乐受异熟。<a id="a-2c"></a>所以者何。<a id="a-2d"></a>下地法粗。<a id="a-2e"></a>此受微细。<a id="a-2f"></a>下地不寂静。<a id="a-2g"></a>此受寂静。<a id="a-2h"></a>复有说者。<a id="a-2i"></a>下地有情所起善业。<a id="a-2j"></a>皆为求乐受故起。<a id="a-2k"></a>无有希求不苦不乐受者。<a id="a-2l"></a>是故下地所有善业。<a id="a-2m"></a>不感此受异熟。<a id="a-2n"></a>问彼亦无有求苦受者。<a id="a-2o"></a>何故下地感此异熟。<a id="a-2p"></a>答欲界有情为求乐故多造苦因。<a id="a-2q"></a>故虽不求而感彼异熟。<a id="a-2r"></a>舍受寂静无有求乐受而造舍受业者。<a id="a-2s"></a>是故无彼异熟。<a id="a-2t"></a>问静虑中间所有善业。<a id="a-2u"></a>当言能感何受异熟。<a id="a-2v"></a>答感初静虑喜根异熟。<a id="a-2w"></a>复有说者。<a id="a-2x"></a>感初静虑乐受异熟。<a id="a-2y"></a>问若尔。<a id="a-2z"></a>后文云何通。<a id="a-30"></a>如说。<a id="a-31"></a>颇有业感心受异熟。<a id="a-32"></a>非身耶。<a id="a-33"></a>答有。<a id="a-34"></a>谓善无寻业。<a id="a-35"></a>答彼文应作是说。<a id="a-36"></a>谓善无寻无伺业。<a id="a-37"></a>而不作是说者有何意耶。<a id="a-38"></a>应知此中言势减少。<a id="a-39"></a>或有说者。<a id="a-3A"></a>静虑中间所有善业。<a id="a-3B"></a>虽不感受异熟果。<a id="a-3C"></a>而能感色心不相应行。<a id="a-3D"></a>问若尔。<a id="a-3E"></a>何故此后论言。<a id="a-3F"></a>善无寻业感心受耶。<a id="a-3G"></a>答但言能感心受非身。<a id="a-3H"></a>不言唯感心受异熟。<a id="a-3I"></a>非感色心不相应行。<a id="a-3J"></a>复有说者。<a id="a-3K"></a>下地亦有不苦不乐受异熟。<a id="a-3L"></a>问此中所说当云何通。<a id="a-3M"></a>如说。<a id="a-3N"></a>云何顺不苦不乐受业。<a id="a-3O"></a>谓广果系善业。<a id="a-3P"></a>及无色界系善业。<a id="a-3Q"></a>答此中但显顺不苦不乐受业异熟最后边际。<a id="a-3R"></a>谓第四静虑是有色地边。<a id="a-3S"></a>无色界是三界边。<a id="a-3T"></a>复有说者。<a id="a-3U"></a>此中但显此受异熟不共田器。<a id="a-3V"></a>谁是此受异熟不共田器。<a id="a-3W"></a>谓第四静虑。<a id="a-3X"></a>及无色界。<a id="a-3Y"></a>复有说者。<a id="a-3Z"></a>下地虽有此受异熟。<a id="a-3a"></a>然为余受所覆。<a id="a-3b"></a>相不明了不久相续。<a id="a-3c"></a>从广果上更无余受。<a id="a-3d"></a>唯有此受明了相续。<a id="a-3e"></a>是故偏说。<a id="a-3f"></a>诸说下地无不苦不乐受异熟者。<a id="a-3g"></a>彼说欲界下三静虑阿罗汉等。<a id="a-3h"></a>住威仪心入涅槃。<a id="a-3i"></a>广果阿罗汉。<a id="a-3j"></a>住威仪心异熟心入涅槃。<a id="a-3k"></a>无色界阿罗汉。<a id="a-3l"></a>住异熟心入涅槃。<a id="a-3m"></a>诸说下地亦有不苦不乐受异熟者。<a id="a-3n"></a>彼说欲界四静虑阿罗汉等。<a id="a-3o"></a>住威仪心异熟心入涅槃。<a id="a-3p"></a>无色界阿罗汉。<a id="a-3q"></a>住异熟心入涅槃。</p>
  <p id="a3r">已说前后三业自性。<a id="a-3s"></a>今当显示杂无杂相。<a id="a-3t"></a>为前摄后。<a id="a-3u"></a>后摄前耶。<a id="a-3v"></a>答前摄后。<a id="a-3w"></a>非后摄前。<a id="a-3x"></a>不摄者何。<a id="a-3y"></a>谓无记业无漏业。<a id="a-3z"></a>此中前三业通有记无记。<a id="a-40"></a>后三业唯有记。<a id="a-41"></a>前三业通有漏无漏业。<a id="a-42"></a>后三业唯有漏。<a id="a-43"></a>是故言前摄后非后摄前。<a id="a-44"></a>不摄者何。<a id="a-45"></a>谓无记业及无漏业。<a id="a-46"></a>三业谓身语意业。<a id="a-47"></a>复有三业。<a id="a-48"></a>谓过去未来现在业。<a id="a-49"></a>复有三业谓善不善无记业。<a id="a-4A"></a>复有三业。<a id="a-4B"></a>谓学无学非学非无学业。<a id="a-4C"></a>复有三业。<a id="a-4D"></a>谓见所断修所断无断业。<a id="a-4E"></a>为前摄后。<a id="a-4F"></a>后摄前耶。<a id="a-4G"></a>答随其事展转相摄。<a id="a-4H"></a>所以者何。<a id="a-4I"></a>以身语意业自性。<a id="a-4J"></a>或过去或未来或现在。<a id="a-4K"></a>或善或不善或无记。<a id="a-4L"></a>或学或无学或非学非无学。<a id="a-4M"></a>或见所断或修所断或无断。<a id="a-4N"></a>故言随其事展转相摄。</p>
  <p id="a4O">三业谓身语意业。<a id="a-4P"></a>复有三业。<a id="a-4Q"></a>谓欲色无色界系业。<a id="a-4R"></a>为前摄后。<a id="a-4S"></a>后摄前耶。<a id="a-4T"></a>答前摄后。<a id="a-4U"></a>非后摄前。<a id="a-4V"></a>不摄者何。<a id="a-4W"></a>谓无漏业。<a id="a-4X"></a>此中前三业通有漏无漏。<a id="a-4Y"></a>后三业唯有漏。<a id="a-4Z"></a>是故言前摄后非后摄前。<a id="a-4a"></a>不摄者何。<a id="a-4b"></a>谓无漏业。</p>
  <p id="a4c">四业如前说。<a id="a-4d"></a>三业谓顺现法受等业。<a id="a-4e"></a>为四摄三。<a id="a-4f"></a>三摄四耶。<a id="a-4g"></a>答应作四句。<a id="a-4h"></a>有四非三。<a id="a-4i"></a>谓能断诸业学思。<a id="a-4j"></a>欲界系善不善不定业。<a id="a-4k"></a>色界系善不定业。<a id="a-4l"></a>有三非四。<a id="a-4m"></a>谓无色界系善决定业。<a id="a-4n"></a>有四亦三。<a id="a-4o"></a>谓欲界系善不善决定业。<a id="a-4p"></a>及色界系善决定业。<a id="a-4q"></a>有非四非三。<a id="a-4r"></a>谓除能断诸业学思。<a id="a-4s"></a>余无漏业。<a id="a-4t"></a>无色界系善不定业。<a id="a-4u"></a>及无记业。<a id="a-4v"></a>四业如前说。<a id="a-4w"></a>三业谓顺乐受等业。<a id="a-4x"></a>为四摄三。<a id="a-4y"></a>三摄四耶。<a id="a-4z"></a>答应作四句。<a id="a-50"></a>有四非三。<a id="a-51"></a>谓能断诸业学思。<a id="a-52"></a>有三非四。<a id="a-53"></a>谓无色界系善业。<a id="a-54"></a>有四亦三。<a id="a-55"></a>谓欲界系善不善业。<a id="a-56"></a>色界系善业。<a id="a-57"></a>有非四非三。<a id="a-58"></a>谓除能断诸业学思。<a id="a-59"></a>余无漏业。<a id="a-5A"></a>及无记业。</p>
  <p id="a5B">四业如前说。<a id="a-5C"></a>三业谓过去等业。<a id="a-5D"></a>复有三业。<a id="a-5E"></a>谓善等业。<a id="a-5F"></a>复有三业。<a id="a-5G"></a>谓学等业。<a id="a-5H"></a>复有三业。<a id="a-5I"></a>谓见所断等业。<a id="a-5J"></a>为四摄三。<a id="a-5K"></a>三摄四耶。<a id="a-5L"></a>答三摄四。<a id="a-5M"></a>非四摄三。<a id="a-5N"></a>不摄者何。<a id="a-5O"></a>谓除能断诸业学思。<a id="a-5P"></a>余无漏业。<a id="a-5Q"></a>无色界系善业。<a id="a-5R"></a>及无记业。</p>
  <p id="a5S">四业如前说。<a id="a-5T"></a>三业谓欲界系等业。<a id="a-5U"></a>为四摄三。<a id="a-5V"></a>三摄四耶。<a id="a-5W"></a>答应作四句。<a id="a-5X"></a>有四非三。<a id="a-5Y"></a>谓能断诸业学思。<a id="a-5Z"></a>有三非四。<a id="a-5a"></a>谓无色界系善业。<a id="a-5b"></a>一切无记业。<a id="a-5c"></a>有四亦三。<a id="a-5d"></a>谓欲界系善不善业。<a id="a-5e"></a>色界系善业。<a id="a-5f"></a>有非四非三。<a id="a-5g"></a>谓除能断诸业学思。<a id="a-5h"></a>余无漏业。<a id="a-5i"></a>三业谓顺现法受等业。<a id="a-5j"></a>复有三业。<a id="a-5k"></a>谓顺乐受等业。<a id="a-5l"></a>为前摄后。<a id="a-5m"></a>后摄前耶。<a id="a-5n"></a>答后摄前。<a id="a-5o"></a>非前摄后。<a id="a-5p"></a>不摄者何。<a id="a-5q"></a>谓不定业。<a id="a-5r"></a>此中前三唯摄定业。<a id="a-5s"></a>后三通摄定不定业。<a id="a-5t"></a>是故言后摄前非前摄后。<a id="a-5u"></a>不摄者何。<a id="a-5v"></a>谓不定业。</p>
  <p id="a5w">三业谓顺现法受等业。<a id="a-5x"></a>复有三业。<a id="a-5y"></a>谓过去等业。<a id="a-5z"></a>复有三业。<a id="a-60"></a>谓善等业。<a id="a-61"></a>复有三业。<a id="a-62"></a>谓学等业。<a id="a-63"></a>复有三业。<a id="a-64"></a>谓见所断等业。<a id="a-65"></a>为前摄后。<a id="a-66"></a>后摄前耶。<a id="a-67"></a>答后摄前。<a id="a-68"></a>非前摄后。<a id="a-69"></a>不摄者何。<a id="a-6A"></a>谓不定业。<a id="a-6B"></a>无记业。<a id="a-6C"></a>无漏业。<a id="a-6D"></a>此中前三业。<a id="a-6E"></a>唯摄定唯有记唯有漏业。<a id="a-6F"></a>后诸三业。<a id="a-6G"></a>通摄定不定。<a id="a-6H"></a>有记无记。<a id="a-6I"></a>有漏无漏业。<a id="a-6J"></a>是故言后摄前非前摄后不。<a id="a-6K"></a>摄者何。<a id="a-6L"></a>谓不定业。<a id="a-6M"></a>无记业无漏业。</p>
  <p id="a6N">三业谓顺现法受等业。<a id="a-6O"></a>复有三业。<a id="a-6P"></a>谓欲界系等业为前摄后。<a id="a-6Q"></a>后摄前耶。<a id="a-6R"></a>答后摄前。<a id="a-6S"></a>非前摄后。<a id="a-6T"></a>不摄者何。<a id="a-6U"></a>谓不定业。<a id="a-6V"></a>无记业。<a id="a-6W"></a>此中前三业唯摄定唯有记业。<a id="a-6X"></a>后三通摄定不定。<a id="a-6Y"></a>有记无记业。<a id="a-6Z"></a>是故言后摄前。<a id="a-6a"></a>非前摄后。<a id="a-6b"></a>不摄者何。<a id="a-6c"></a>谓不定业。<a id="a-6d"></a>无记业。</p>
  <p id="a6e">三业谓顺乐受等业。<a id="a-6f"></a>复有三业。<a id="a-6g"></a>谓过去等业。<a id="a-6h"></a>复有三业。<a id="a-6i"></a>谓善等业。<a id="a-6j"></a>复有三业。<a id="a-6k"></a>谓学等业。<a id="a-6l"></a>复有三业。<a id="a-6m"></a>谓见所断等业。<a id="a-6n"></a>为前摄后。<a id="a-6o"></a>后摄前耶。<a id="a-6p"></a>答后摄前。<a id="a-6q"></a>非前摄后。<a id="a-6r"></a>不摄者何。<a id="a-6s"></a>谓无记业。<a id="a-6t"></a>无漏业。<a id="a-6u"></a>此中前三业。<a id="a-6v"></a>唯有记唯有漏。<a id="a-6w"></a>后诸三业。<a id="a-6x"></a>通有记无记。<a id="a-6y"></a>有漏无漏。<a id="a-6z"></a>是故言后摄前。<a id="a-70"></a>非前摄后。<a id="a-71"></a>不摄者何。<a id="a-72"></a>谓无记业。<a id="a-73"></a>无漏业。<a id="a-74"></a>问何故无记及无漏业不感乐受等异熟耶。<a id="a-75"></a>答诸无记业自性羸劣势不坚住。<a id="a-76"></a>故无异熟。<a id="a-77"></a>诸无漏业离诸烦恼。<a id="a-78"></a>非三界系。<a id="a-79"></a>故无异熟。<a id="a-7A"></a>所以者何。<a id="a-7B"></a>若所起业自性坚强。<a id="a-7C"></a>烦恼所系者能感异熟。<a id="a-7D"></a>譬如外种若体坚实。<a id="a-7E"></a>有水所润粪土所覆。<a id="a-7F"></a>乃能生芽。<a id="a-7G"></a>若不坚实。<a id="a-7H"></a>虽有水润粪土所覆不能生芽。<a id="a-7I"></a>若虽坚实无水所润粪土所覆亦不生芽。<a id="a-7J"></a>内业亦尔。<a id="a-7K"></a>若体坚强爱水所润余烦恼覆能感异熟。<a id="a-7L"></a>诸无记业虽爱水润余烦恼覆。<a id="a-7M"></a>而性劣不坚不感异熟。<a id="a-7N"></a>诸无漏业虽体坚强。<a id="a-7O"></a>无爱水润余烦恼覆不感异熟。<a id="a-7P"></a>诸不善业有漏善业具足二义能感异熟。<a id="a-7Q"></a>是故无记及无漏业。<a id="a-7R"></a>非前所摄。</p>
  <p id="a7S">三业谓顺乐受等业。<a id="a-7T"></a>复有三业。<a id="a-7U"></a>谓欲界系等业。<a id="a-7V"></a>为前摄后。<a id="a-7W"></a>后摄前耶。<a id="a-7X"></a>答后摄前非前摄后。<a id="a-7Y"></a>不摄者何。<a id="a-7Z"></a>谓无记业。<a id="a-7a"></a>此中前三业唯有记。<a id="a-7b"></a>后三通有记无记。<a id="a-7c"></a>是故言后摄前非前摄后。<a id="a-7d"></a>不摄者何。<a id="a-7e"></a>谓无记业。</p>
  <p id="a7f">三业谓诸过去等业。<a id="a-7g"></a>复有三业。<a id="a-7h"></a>谓善等业。<a id="a-7i"></a>复有三业。<a id="a-7j"></a>谓学等业。<a id="a-7k"></a>复有三业。<a id="a-7l"></a>谓见所断等业。<a id="a-7m"></a>为前摄后。<a id="a-7n"></a>后摄前耶。<a id="a-7o"></a>答随其事展转相摄。<a id="a-7p"></a>义异体不异故。<a id="a-7q"></a>三业谓过去等业。<a id="a-7r"></a>复有三业谓欲界系等业。<a id="a-7s"></a>为前摄后后摄前耶。<a id="a-7t"></a>答前摄后。<a id="a-7u"></a>非后摄前。<a id="a-7v"></a>不摄者何。<a id="a-7w"></a>谓无漏业。<a id="a-7x"></a>此中前三业通有漏无漏。<a id="a-7y"></a>后三唯有漏。<a id="a-7z"></a>是故言前摄后非后摄前。<a id="a-80"></a>不摄者何。<a id="a-81"></a>谓无漏业。</p>
  <p id="a82">三业谓善等业。<a id="a-83"></a>复有三业。<a id="a-84"></a>谓欲界系等业。<a id="a-85"></a>为前摄后。<a id="a-86"></a>后摄前耶。<a id="a-87"></a>答前摄后非后摄前。<a id="a-88"></a>不摄者何。<a id="a-89"></a>谓无漏业。<a id="a-8A"></a>此中前三业通有漏无漏。<a id="a-8B"></a>后三业唯有漏。<a id="a-8C"></a>是故言前摄后非后摄前。<a id="a-8D"></a>不摄者何。<a id="a-8E"></a>谓无漏业。<a id="a-8F"></a>三业谓善等业。<a id="a-8G"></a>复有三业。<a id="a-8H"></a>谓学等业。<a id="a-8I"></a>复有三业。<a id="a-8J"></a>谓见所断等业。<a id="a-8K"></a>为前摄后。<a id="a-8L"></a>后摄前耶。<a id="a-8M"></a>答随其事展转相摄。<a id="a-8N"></a>义异体不异故。<a id="a-8O"></a>三业谓欲界系等业。<a id="a-8P"></a>复有三业。<a id="a-8Q"></a>谓学等业。<a id="a-8R"></a>复有三业。<a id="a-8S"></a>谓见所断等业。<a id="a-8T"></a>为前摄后。<a id="a-8U"></a>后摄前耶。<a id="a-8V"></a>答后摄前非前摄后。<a id="a-8W"></a>不摄者何。<a id="a-8X"></a>谓无漏业。<a id="a-8Y"></a>此中前三业唯有漏。<a id="a-8Z"></a>后三业通有漏无漏。<a id="a-8a"></a>是故言后摄前非前摄后。<a id="a-8b"></a>不摄者何。<a id="a-8c"></a>谓无漏业。<a id="a-8d"></a>三业谓学等业。<a id="a-8e"></a>复有三业。<a id="a-8f"></a>谓见所断等业。<a id="a-8g"></a>为前摄后。<a id="a-8h"></a>后摄前耶。<a id="a-8i"></a>答随其事展转相摄如前释。<a id="a-8j"></a>颇有业感身受非心耶。<a id="a-8k"></a>答有。<a id="a-8l"></a>谓不善业。<a id="a-8m"></a>谓以不善业唯感苦根异熟故。<a id="a-8n"></a>问何故不善业不感心受耶。<a id="a-8o"></a>答彼类心受。<a id="a-8p"></a>所谓忧根而忧根非异熟故不感心受。<a id="a-8q"></a>问何故忧根非异熟耶。<a id="a-8r"></a>答忧根作意生故。<a id="a-8s"></a>分别强故。<a id="a-8t"></a>离欲舍故。<a id="a-8u"></a>异熟不尔。</p>
  <p id="a8v">颇有业感心受非身耶。<a id="a-8w"></a>答有。<a id="a-8x"></a>谓善无寻业。<a id="a-8y"></a>此中诸有欲令下地无不苦不乐受异熟果者。<a id="a-8z"></a>此善无寻业所感心受异熟。<a id="a-90"></a>谓第二静虑喜根。<a id="a-91"></a>第三静虑乐根。<a id="a-92"></a>第四静虑。<a id="a-93"></a>及无色界舍根。<a id="a-94"></a>有说。<a id="a-95"></a>亦感初静虑喜根同一地故。<a id="a-96"></a>而不感三识相应。<a id="a-97"></a>乐根以此业微细故。<a id="a-98"></a>诸有欲令下地亦有不苦不乐受异熟果者。<a id="a-99"></a>此善无寻业所感心受异熟。<a id="a-9A"></a>谓第二静虑喜根舍根。<a id="a-9B"></a>第三静虑乐根舍根。<a id="a-9C"></a>第四静虑。<a id="a-9D"></a>及无色界舍根。<a id="a-9E"></a>有说。<a id="a-9F"></a>亦感静虑中间舍根。<a id="a-9G"></a>有说。<a id="a-9H"></a>亦感初静虑喜根乐根粗故非此业感。</p>
  <p id="a9I">颇有业感身心受耶。<a id="a-9J"></a>答有。<a id="a-9K"></a>谓善有寻业。<a id="a-9L"></a>诸有欲令下地无不苦不乐受异熟果者。<a id="a-9M"></a>此善有寻业。<a id="a-9N"></a>若在欲界感五识身相应。<a id="a-9O"></a>乐根身受异熟。<a id="a-9P"></a>及感意识相应。<a id="a-9Q"></a>喜根心受异熟。<a id="a-9R"></a>若在初静虑感三识身相应。<a id="a-9S"></a>乐根身受异熟。<a id="a-9T"></a>及感意识相应。<a id="a-9U"></a>喜根心受异熟。<a id="a-9V"></a>诸有欲令下地亦有不苦不乐受异熟果者。<a id="a-9W"></a>此善有寻业。<a id="a-9X"></a>若在欲界感五识身相应。<a id="a-9Y"></a>乐根舍根身受异熟。<a id="a-9Z"></a>及感意识相应。<a id="a-9a"></a>喜根舍根心受异熟。<a id="a-9b"></a>若在初静虑感三识身相应。<a id="a-9c"></a>乐根舍根身受异熟。<a id="a-9d"></a>及感意识相应。<a id="a-9e"></a>喜根舍根心受异熟。<a id="a-9f"></a>问何故喜根是异熟果非忧根耶。<a id="a-9g"></a>答喜受行相有粗有细。<a id="a-9h"></a>不必恒时作意而起。<a id="a-9i"></a>不必恒时是强分别。<a id="a-9j"></a>微细定中亦得有故。<a id="a-9k"></a>又此喜根非离欲舍。<a id="a-9l"></a>与异熟法不相违故有是异熟。<a id="a-9m"></a>忧根不尔故非异熟。<a id="a-9n"></a>问何故舍根唯善业感非不善耶。<a id="a-9o"></a>答舍根行相微细寂静。<a id="a-9p"></a>智者所乐故善业感。<a id="a-9q"></a>诸不善业性是粗动。<a id="a-9r"></a>故不能感舍受异熟。<a id="a-9s"></a>颇有业不感身心受而感异熟耶。<a id="a-9t"></a>答有。<a id="a-9u"></a>谓诸业感色心不相应行异熟。<a id="a-9v"></a>色异熟者。<a id="a-9w"></a>谓九处除声处。<a id="a-9x"></a>心不相应行异熟者。<a id="a-9y"></a>谓命根众同分得生住老无常。<a id="a-9z"></a>有说。<a id="a-A0"></a>及无想事。</p>
  <p id="aA1">问此中何者名身受。<a id="a-A2"></a>何者名心受。<a id="a-A3"></a>答若受在五识身名身受。<a id="a-A4"></a>在意地名心受。<a id="a-A5"></a>复有说者。<a id="a-A6"></a>诸受中无分别者名身受。<a id="a-A7"></a>有分别者名心受。<a id="a-A8"></a>复有说者。<a id="a-A9"></a>若受缘自相境名身受。<a id="a-AA"></a>缘自相共相境名心受。<a id="a-AB"></a>复有说者。<a id="a-AC"></a>若受缘现在境名身受。<a id="a-AD"></a>缘三世及无为境名心受。<a id="a-AE"></a>复有说者。<a id="a-AF"></a>若受缘实有境名身受。<a id="a-AG"></a>缘实有假有境名心受。<a id="a-AH"></a>复有说者。<a id="a-AI"></a>若受于境一往取者名身受。<a id="a-AJ"></a>数数取者名心受。<a id="a-AK"></a>复有说者。<a id="a-AL"></a>若受于境暂缘即了者名身受。<a id="a-AM"></a>推寻乃了者名心受。<a id="a-AN"></a>复有说者。<a id="a-AO"></a>诸受中若依色缘色名身受。<a id="a-AP"></a>若依非色缘色非色名心受。<a id="a-AQ"></a>如色非色如是有对无对。<a id="a-AR"></a>积聚非积聚。<a id="a-AS"></a>和合非和合说亦尔。<a id="a-AT"></a>尊者世友说曰。<a id="a-AU"></a>佛说二受。<a id="a-AV"></a>谓身受心受。<a id="a-AW"></a>何者名身受。<a id="a-AX"></a>何者名心受。<a id="a-AY"></a>此中无有身受。<a id="a-AZ"></a>诸所有受皆是心受。<a id="a-Aa"></a>何以故。<a id="a-Ab"></a>心相应故。<a id="a-Ac"></a>然所有受若依五根转名身受。<a id="a-Ad"></a>恒以身为增上缘故。<a id="a-Ae"></a>若依意根转名心受。<a id="a-Af"></a>恒以心为增上缘故。<a id="a-Ag"></a>有作是说。<a id="a-Ah"></a>无有身受。<a id="a-Ai"></a>诸所有受皆是心受。<a id="a-Aj"></a>何以故。<a id="a-Ak"></a>心相应故。<a id="a-Al"></a>然所有受若依三根转。<a id="a-Am"></a>取和合境名身受。<a id="a-An"></a>恒作想故。<a id="a-Ao"></a>若依三根转取不和合境名心受。<a id="a-Ap"></a>非恒作想故。<a id="a-Aq"></a>大德说曰。<a id="a-Ar"></a>受有二种。<a id="a-As"></a>一者身受。<a id="a-At"></a>二者心受。<a id="a-Au"></a>若是身受。<a id="a-Av"></a>亦是心受。<a id="a-Aw"></a>有是心受而非身受。<a id="a-Ax"></a>谓所有受不取外事而起分别。<a id="a-Ay"></a>但依内事执取其相而起分别。<a id="a-Az"></a>谓缘一切补特伽罗。<a id="a-B0"></a>有缘法处所摄色。<a id="a-B1"></a>心不相应行无为法等名心受。<a id="a-B2"></a>大德欲令如是心受。<a id="a-B3"></a>无实境界唯分别转。</p>
  <p id="aB4">如说三障。<a id="a-B5"></a>谓烦恼障业障异熟障。<a id="a-B6"></a>问何故作此论。<a id="a-B7"></a>答为欲分别契经义故。<a id="a-B8"></a>如契经说。<a id="a-B9"></a>若诸有情成就六法。<a id="a-BA"></a>虽闻如来所证所说法毗奈耶。<a id="a-BB"></a>而不堪任远尘离垢。<a id="a-BC"></a>于诸法中生净法眼。<a id="a-BD"></a>何等为六。<a id="a-BE"></a>一烦恼障。<a id="a-BF"></a>二业障。<a id="a-BG"></a>三异熟障。<a id="a-BH"></a>四不信。<a id="a-BI"></a>五不乐。<a id="a-BJ"></a>六恶慧。<a id="a-BK"></a>虽说成就如是六法。<a id="a-BL"></a>而未广辩亦未曾说。<a id="a-BM"></a>云何名烦恼障。<a id="a-BN"></a>云何业障。<a id="a-BO"></a>云何异熟障。<a id="a-BP"></a>彼契经是此论缘起根本。<a id="a-BQ"></a>彼所未说者今应说之故作斯论。<a id="a-BR"></a>复有说者。<a id="a-BS"></a>前虽分别诸业。<a id="a-BT"></a>而未分别彼业等障。<a id="a-BU"></a>今欲分别故作斯论。</p>
  <p id="aBV">如是三障。<a id="a-BW"></a>总以炽然猛利烦恼五无间业那落迦等种种异熟。<a id="a-BX"></a>为其自性。<a id="a-BY"></a>已说自性所以今当说。<a id="a-BZ"></a>问何故名障。<a id="a-Ba"></a>答如是三种。<a id="a-Bb"></a>能碍圣道及圣道加行善根。<a id="a-Bc"></a>是故名障。<a id="a-Bd"></a>云何烦恼障。<a id="a-Be"></a>谓如有一本性具足炽然贪嗔痴烦恼。<a id="a-Bf"></a>由如此故。<a id="a-Bg"></a>难生厌离。<a id="a-Bh"></a>难可教诲。<a id="a-Bi"></a>难可开悟。<a id="a-Bj"></a>难得免离。<a id="a-Bk"></a>难得解脱。<a id="a-Bl"></a>此中本性具足炽然猛利贪烦恼者。<a id="a-Bm"></a>如难陀等。<a id="a-Bn"></a>具足炽然猛利嗔烦恼者。<a id="a-Bo"></a>如指鬘等。<a id="a-Bp"></a>具足炽然猛利痴烦恼者。<a id="a-Bq"></a>如迦葉波等。<a id="a-Br"></a>问若尔者如说难生厌离。<a id="a-Bs"></a>难可教诲。<a id="a-Bt"></a>难可开悟。<a id="a-Bu"></a>难得免离。<a id="a-Bv"></a>难得解脱。<a id="a-Bw"></a>此言善通。<a id="a-Bx"></a>由彼精勤方便教化皆见谛故。<a id="a-By"></a>如说能碍圣道及圣道加行善根。<a id="a-Bz"></a>此云何通。<a id="a-C0"></a>答彼虽能碍圣道及圣道加行善根。<a id="a-C1"></a>然由佛力巧化方便彼得见谛。<a id="a-C2"></a>于舍利子等诸大声闻非所化境。<a id="a-C3"></a>复有说者。<a id="a-C4"></a>具足炽然猛利贪烦恼者。<a id="a-C5"></a>如黄门等。<a id="a-C6"></a>具足炽然猛利嗔烦恼者。<a id="a-C7"></a>如气嘘等。<a id="a-C8"></a>具足炽然猛利痴烦恼者。<a id="a-C9"></a>如六师等。<a id="a-CA"></a>问若尔如说能碍圣道及圣道加行善根。<a id="a-CB"></a>此言善通。<a id="a-CC"></a>由彼毕竟不见谛故。<a id="a-CD"></a>如说难生厌离难教诲等。<a id="a-CE"></a>此云何通。<a id="a-CF"></a>由彼毕竟不得见谛不名难故。<a id="a-CG"></a>答应作是说。<a id="a-CH"></a>不生厌离不可教诲等。<a id="a-CI"></a>而不作是说者有何意趣。<a id="a-CJ"></a>谓即不生厌离名难生厌离。<a id="a-CK"></a>乃至即不得解脱。<a id="a-CL"></a>名难得解脱。</p>
  <p id="aCM">问云何建立此烦恼障。<a id="a-CN"></a>为依成就。<a id="a-CO"></a>为依现行。<a id="a-CP"></a>答此依现行。<a id="a-CQ"></a>不依成就。<a id="a-CR"></a>若依成就者则一切有情无有差别。<a id="a-CS"></a>等具成就诸烦恼故。<a id="a-CT"></a>由依现行而建立故烦恼差别。<a id="a-CU"></a>则成四句。<a id="a-CV"></a>或有烦恼炽然非猛利。<a id="a-CW"></a>或有烦恼猛利非炽然。<a id="a-CX"></a>或有烦恼亦炽然亦猛利。<a id="a-CY"></a>或有烦恼非炽然亦非猛利。<a id="a-CZ"></a>烦恼炽然非猛利者。<a id="a-Ca"></a>谓下品烦恼数行者是。<a id="a-Cb"></a>猛利非炽然者。<a id="a-Cc"></a>谓上品烦恼不数行者是。<a id="a-Cd"></a>炽然亦猛利者。<a id="a-Ce"></a>谓上品烦恼数行者是。<a id="a-Cf"></a>非炽然非猛利者。<a id="a-Cg"></a>谓下品烦恼不数行者是。<a id="a-Ch"></a>此中炽然非猛利烦恼。<a id="a-Ci"></a>亦是烦恼障。<a id="a-Cj"></a>由此烦恼虽是下品以数行故。<a id="a-Ck"></a>依下生中。<a id="a-Cl"></a>依中生上。<a id="a-Cm"></a>渐次乃至能断善根。<a id="a-Cn"></a>彼猛利非炽然烦恼。<a id="a-Co"></a>亦非烦恼障。<a id="a-Cp"></a>由此烦恼虽是上品。<a id="a-Cq"></a>不数行故渐可损减。<a id="a-Cr"></a>乃至能入正性离生究竟断灭。<a id="a-Cs"></a>彼炽然亦猛利烦恼。<a id="a-Ct"></a>是烦恼障一切为重。<a id="a-Cu"></a>彼非炽然非猛利烦恼。<a id="a-Cv"></a>非烦恼障一切为轻。<a id="a-Cw"></a>如是善根亦有四句。<a id="a-Cx"></a>或有善根炽然非猛利。<a id="a-Cy"></a>或有善根猛利非炽然。<a id="a-Cz"></a>或有善根炽然亦猛利。<a id="a-D0"></a>或有善根非炽然非猛利。<a id="a-D1"></a>炽然非猛利者。<a id="a-D2"></a>谓下品善根数行者是。<a id="a-D3"></a>猛利非炽然者。<a id="a-D4"></a>谓上品善根不数行者是。<a id="a-D5"></a>炽然亦猛利者。<a id="a-D6"></a>谓上品善根数行者是。<a id="a-D7"></a>非炽然非猛利者。<a id="a-D8"></a>谓下品善根不数行者是。<a id="a-D9"></a>此中炽然非猛利善根。<a id="a-DA"></a>不为烦恼障所障。<a id="a-DB"></a>由此虽是下品善根以数行故。<a id="a-DC"></a>依下生中。<a id="a-DD"></a>依中生上。<a id="a-DE"></a>渐次增长能速趣证一切结断。<a id="a-DF"></a>彼猛利非炽然善根。<a id="a-DG"></a>则为烦恼障所障。<a id="a-DH"></a>由此虽是上品善根不数行故。<a id="a-DI"></a>或容烦恼数数现行。<a id="a-DJ"></a>渐次增长能断善根。<a id="a-DK"></a>彼炽然亦猛利善根一切为胜。<a id="a-DL"></a>彼不炽然不猛利善根一切为劣。</p>
  <p id="aDM">云何业障。<a id="a-DN"></a>谓五无间业。<a id="a-DO"></a>何等为五。<a id="a-DP"></a>一害母。<a id="a-DQ"></a>二害父。<a id="a-DR"></a>三害阿罗汉。<a id="a-DS"></a>四破僧。<a id="a-DT"></a>五恶心出佛身血。<a id="a-DU"></a>问如前所说能碍圣道及圣道加行善根。<a id="a-DV"></a>故名为障。<a id="a-DW"></a>除五无间业。<a id="a-DX"></a>复有其余妙行恶行。<a id="a-DY"></a>所谓决定第八有业。<a id="a-DZ"></a>及上嗔恚缠害招多蚁等。<a id="a-Da"></a>由此为障不能于现法中趣入圣道。<a id="a-Db"></a>何故不说为业障耶。<a id="a-Dc"></a>答亦应说此以为业障。<a id="a-Dd"></a>而不说者当知此义有余。<a id="a-De"></a>此中三障皆有余说。<a id="a-Df"></a>复有说者。<a id="a-Dg"></a>五无间业定能为障是故偏说。<a id="a-Dh"></a>余妙行恶行。<a id="a-Di"></a>或能为障。<a id="a-Dj"></a>或不为障。<a id="a-Dk"></a>是故不说。<a id="a-Dl"></a>复有说者。<a id="a-Dm"></a>五无间业具五因缘。<a id="a-Dn"></a>易见易知是故偏说。<a id="a-Do"></a>何等为五。<a id="a-Dp"></a>一自性故。<a id="a-Dq"></a>二趣故。<a id="a-Dr"></a>三生故。<a id="a-Ds"></a>四果故。<a id="a-Dt"></a>五补特伽罗故。<a id="a-Du"></a>自性故者。<a id="a-Dv"></a>谓此五种性是决定极重恶业。<a id="a-Dw"></a>趣故者。<a id="a-Dx"></a>此五决定于地狱受不于余趣。<a id="a-Dy"></a>生故者。<a id="a-Dz"></a>此五决定顺次生受。<a id="a-E0"></a>非顺现法受。<a id="a-E1"></a>非顺后次受。<a id="a-E2"></a>非顺不定受果故者。<a id="a-E3"></a>谓此五种定感世间极不爱果。<a id="a-E4"></a>补特伽罗故者。<a id="a-E5"></a>谓能造此五补特伽罗易见易知。<a id="a-E6"></a>谓此能害母。<a id="a-E7"></a>此能害父。<a id="a-E8"></a>乃至此能出佛身血。<a id="a-E9"></a>除此五种所余一切妙行恶行。<a id="a-EA"></a>皆无如是五种因缘。<a id="a-EB"></a>易见易知是故不说。</p>
  <p id="aEC">问诸无间加行能满彼果业。<a id="a-ED"></a>此于彼果为定不定。<a id="a-EE"></a>若言定者此中何故不说。<a id="a-EF"></a>又尊者指鬘室利鞠多云何能转。<a id="a-EG"></a>若不定者。<a id="a-EH"></a>害生命纳息所说云何通。<a id="a-EI"></a>如说颇有未害生杀生未灭。<a id="a-EJ"></a>此业异熟定生地狱耶。<a id="a-EK"></a>答有如作无间业加行时命终。<a id="a-EL"></a>或有说者。<a id="a-EM"></a>此业于彼果定。<a id="a-EN"></a>问害生命纳息则为善通。<a id="a-EO"></a>而此中何故不说。<a id="a-EP"></a>答此中应说五无间业及彼加行。<a id="a-EQ"></a>而不说者有何意耶。<a id="a-ER"></a>答此已说在五无间中。<a id="a-ES"></a>五无间业用此为加行故。<a id="a-ET"></a>若说果当知已说加行。<a id="a-EU"></a>问尊者指鬘云何能转。<a id="a-EV"></a>答彼犹未作无间加行。<a id="a-EW"></a>是故彼说我今且未杀母且当饭食。<a id="a-EX"></a>问岂非欲害一切智耶。<a id="a-EY"></a>答尔时彼于非一切智起害加行。<a id="a-EZ"></a>非于一切智。<a id="a-Ea"></a>由是因缘世尊化作凡流苾刍。<a id="a-Eb"></a>入踏婆林勿彼尊者。<a id="a-Ec"></a>于一切智起杀加行不可救疗。<a id="a-Ed"></a>若诸有情于一切智起杀加行。<a id="a-Ee"></a>如殑伽沙数如来应正等觉。<a id="a-Ef"></a>亦不能救令脱地狱。<a id="a-Eg"></a>故知彼于非一切智起杀加行。<a id="a-Eh"></a>非于一切智。<a id="a-Ei"></a>问室利鞠多云何能转。<a id="a-Ej"></a>答彼亦不作无间加行。<a id="a-Ek"></a>是故彼虽密设火阱及杂毒食。<a id="a-El"></a>而心念言。<a id="a-Em"></a>如来若是一切智者自当避之。<a id="a-En"></a>若非一切智者便当殄灭。<a id="a-Eo"></a>勿令幻惑食啖世间故。<a id="a-Ep"></a>彼非于一切智所起杀加行是以可转。<a id="a-Eq"></a>复有说者。<a id="a-Er"></a>此业于彼果不定。<a id="a-Es"></a>问此中不说则为善通。<a id="a-Et"></a>尊者指鬘室利鞠多业亦可转。<a id="a-Eu"></a>害生命纳息当云何通。<a id="a-Ev"></a>答诸无间加行能满彼果业。<a id="a-Ew"></a>此于彼果有定有不定。<a id="a-Ex"></a>害生命纳息说。<a id="a-Ey"></a>彼定者。<a id="a-Ez"></a>尊者指鬘室利鞠多所可转易。<a id="a-F0"></a>是不定者。<a id="a-F1"></a>如是二说俱为善通。<a id="a-F2"></a>云何异熟障。<a id="a-F3"></a>谓诸有情处。<a id="a-F4"></a>那落迦。<a id="a-F5"></a>傍生。<a id="a-F6"></a>鬼界。<a id="a-F7"></a>北拘卢洲。<a id="a-F8"></a>无想天处。<a id="a-F9"></a>问余洲亦有异熟为障。<a id="a-FA"></a>如扇搋迦半择迦无形二形等。<a id="a-FB"></a>此中何故不说。<a id="a-FC"></a>答此中应说而不说者当知此是有余之说。<a id="a-FD"></a>是以前说此中三障皆有余说。<a id="a-FE"></a>复有说者。<a id="a-FF"></a>此中但说决定为障。<a id="a-FG"></a>彼非决定。<a id="a-FH"></a>由彼有情所有异熟。<a id="a-FI"></a>或有为障或不为障是以不说。</p>
  <p id="aFJ">问如是三障于一相续可成就几。<a id="a-FK"></a>答或但成一。<a id="a-FL"></a>谓于三种随一一成就或成就二。<a id="a-FM"></a>谓烦恼障业障。<a id="a-FN"></a>或烦恼障异熟障。<a id="a-FO"></a>无有成就业障异熟障非烦恼障者。<a id="a-FP"></a>由此亦无成就三者。</p>
  <p id="aFQ">问如是三障何者最重。<a id="a-FR"></a>或有说者。<a id="a-FS"></a>异熟障重。<a id="a-FT"></a>所以者何。<a id="a-FU"></a>因时可转。<a id="a-FV"></a>果时不可转故。<a id="a-FW"></a>复有说者。<a id="a-FX"></a>业障最重所以者何。<a id="a-FY"></a>业障能引异熟障故如是说者。<a id="a-FZ"></a>烦恼障重。<a id="a-Fa"></a>以烦恼障能引业障。<a id="a-Fb"></a>业障复能引异熟障。<a id="a-Fc"></a>如是皆以烦恼为本是故最重。</p>
  <p id="aFd">三恶行中何者最大罪。<a id="a-Fe"></a>谓破僧虚诳语。<a id="a-Ff"></a>此业能取无间地狱一劫寿量异熟苦果。<a id="a-Fg"></a>余业不定故。<a id="a-Fh"></a>问此说破僧虚诳语为最大罪。<a id="a-Fi"></a>余处复说。<a id="a-Fj"></a>意业为最大罪。<a id="a-Fk"></a>余处复说。<a id="a-Fl"></a>邪见为最大罪。<a id="a-Fm"></a>此三大罪有何差别。<a id="a-Fn"></a>或有说者。<a id="a-Fo"></a>罪有三种。<a id="a-Fp"></a>一业。<a id="a-Fq"></a>二烦恼。<a id="a-Fr"></a>三恶行。<a id="a-Fs"></a>业中意业为大罪。<a id="a-Ft"></a>烦恼中邪见为大罪。<a id="a-Fu"></a>恶行中破僧虚诳语为大罪。<a id="a-Fv"></a>复有说者。<a id="a-Fw"></a>恼乱大众故意业为大罪。<a id="a-Fx"></a>灭一切善根故邪见为大罪。<a id="a-Fy"></a>能感大苦异熟果故。<a id="a-Fz"></a>破僧虚诳语为大罪。<a id="a-G0"></a>复有说者。<a id="a-G1"></a>三业中意业为大罪。<a id="a-G2"></a>五见中邪见为大罪。<a id="a-G3"></a>五无间业中破僧虚诳语为大罪。<a id="a-G4"></a>复有说者。<a id="a-G5"></a>见所断业道中邪见为大罪。<a id="a-G6"></a>修所断业道中。<a id="a-G7"></a>破僧虚诳语为大罪。<a id="a-G8"></a>见修所断业中意业为大罪。<a id="a-G9"></a>复有说者。<a id="a-GA"></a>依思业故说意业为大罪。<a id="a-GB"></a>依思所造业故。<a id="a-GC"></a>说破僧虚诳语为大罪。<a id="a-GD"></a>依非业故说邪见为大罪。<a id="a-GE"></a>复有说者。<a id="a-GF"></a>依能起业故说意业为大罪。<a id="a-GG"></a>依所起业故说破僧虚诳语为大罪。<a id="a-GH"></a>依非业故说邪见为大罪。<a id="a-GI"></a>复有说者。<a id="a-GJ"></a>依能转业故说意业为大罪。<a id="a-GK"></a>依所转业故。<a id="a-GL"></a>说破僧虚诳语为大罪。<a id="a-GM"></a>依非业故说邪见为大罪。<a id="a-GN"></a>是名三种大罪差别。</p>
  <p id="aGO">问彼破僧时。<a id="a-GP"></a>亦有身业往来加行思惟及余语业。<a id="a-GQ"></a>何故但说虚诳语能破僧耶。<a id="a-GR"></a>答若破僧时加行究竟。<a id="a-GS"></a>一切时有者此中说之。<a id="a-GT"></a>于诸业中唯虚诳语加行究竟。<a id="a-GU"></a>一切时有能令僧坏是故偏说。<a id="a-GV"></a>余业不尔是故不说。</p>
  <p id="aGW">问如说能取无间地狱果。<a id="a-GX"></a>何故名无间地狱耶。<a id="a-GY"></a>答此假立名假立想。<a id="a-GZ"></a>不必如名悉有其义。<a id="a-Ga"></a>又此地狱亦名无间。<a id="a-Gb"></a>亦名热铁猛焰炽然攒射支体。<a id="a-Gc"></a>亦名常于六触处门受诸苦恼。<a id="a-Gd"></a>亦名自受业所招苦。<a id="a-Ge"></a>复有说者。<a id="a-Gf"></a>以于此中无间无隙可令乐受暂现在前故名无间。<a id="a-Gg"></a>问余地狱中。<a id="a-Gh"></a>为有歌舞及饮食等喜乐事耶。<a id="a-Gi"></a>答余地狱中虽无异熟喜乐。<a id="a-Gj"></a>而有等流喜乐。<a id="a-Gk"></a>如施设论说。<a id="a-Gl"></a>等活地狱有时有分凉风暂吹。<a id="a-Gm"></a>或闻如是音声唱言。<a id="a-Gn"></a>等活等活。<a id="a-Go"></a>时彼有情忽然还活。<a id="a-Gp"></a>支节血肉平复如本。<a id="a-Gq"></a>暂生喜乐。<a id="a-Gr"></a>无间地狱无如是事故名无间。<a id="a-Gs"></a>复有说者。<a id="a-Gt"></a>生彼有情其数甚多。<a id="a-Gu"></a>无间无隙故名无间。<a id="a-Gv"></a>此说不然。<a id="a-Gw"></a>所以者何。<a id="a-Gx"></a>上品恶行生彼地狱。<a id="a-Gy"></a>世间有情不皆能起上品恶行。<a id="a-Gz"></a>如要修习上品妙行方生有顶。<a id="a-H0"></a>世间有情不皆能起上品妙行。<a id="a-H1"></a>是故生有顶者少。<a id="a-H2"></a>生无间者亦尔。<a id="a-H3"></a>故彼非说。<a id="a-H4"></a>问若尔云何名无间。<a id="a-H5"></a>答依异熟果说名无间。<a id="a-H6"></a>以诸有情造大恶业生彼地狱。<a id="a-H7"></a>得广大身一一身形悉皆广大。<a id="a-H8"></a>遍彼多处中无间隙故名无间。</p>
 </body>
</html>