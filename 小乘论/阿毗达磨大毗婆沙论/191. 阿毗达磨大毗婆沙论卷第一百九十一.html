<!doctype html>
<html id="z3IBVgu14M" data-ver="611">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百九十一</h1>
  <h2 id="a2">见蕴第八中念住纳息第一之五</h2>
  <p id="a3">阿罗汉般涅槃心当言善耶无记耶。<a id="a-4"></a>答当言无记。<a id="a-5"></a>问何故作此论。<a id="a-6"></a>答欲令疑者得决定故。<a id="a-7"></a>谓阿罗汉已断不善法成就善法。<a id="a-8"></a>或有便疑。<a id="a-9"></a>若尔阿罗汉应住善心而般涅槃。<a id="a-A"></a>欲令此疑得决定故。<a id="a-B"></a>明阿罗汉虽断不善法成就善法。<a id="a-C"></a>然住无记心而般涅槃非善。<a id="a-D"></a>若先不作此论者则乃至于今若作是问。<a id="a-E"></a>阿罗汉般涅槃心当言善耶无记耶。<a id="a-F"></a>彼不解故。<a id="a-G"></a>或作是答。<a id="a-H"></a>是善非无记。<a id="a-I"></a>以阿罗汉已断一切不善法成就善法故。<a id="a-J"></a>由先作此论故。<a id="a-K"></a>乃至于今皆得正解。<a id="a-L"></a>由是因缘故造斯论。<a id="a-M"></a>问何故阿罗汉唯住无记心而般涅槃。<a id="a-N"></a>答唯无记心顺心断故。<a id="a-O"></a>谓善心强盛坚住难坏能令余心长时续起。<a id="a-P"></a>于心断不顺。<a id="a-Q"></a>无记心羸劣如朽败种不坚住易坏。<a id="a-R"></a>不能令余心长时续起故。<a id="a-S"></a>于心断最为随顺。<a id="a-T"></a>有说。<a id="a-U"></a>以无记心起过患少故。<a id="a-V"></a>谓善不善心由二门于生死中起多过患。<a id="a-W"></a>一由异熟果门。<a id="a-X"></a>二由等流果门。<a id="a-Y"></a>无记心但由等流果门起过患非异熟果。<a id="a-Z"></a>有说。<a id="a-a"></a>以阿罗汉背一切生故。<a id="a-b"></a>谓余有情将命终时为当生故极作意力。<a id="a-c"></a>令善心起。<a id="a-d"></a>勿我当堕诸非爱趣。<a id="a-e"></a>阿罗汉背一切生故不复作意。<a id="a-f"></a>但住无记心而般涅槃。<a id="a-g"></a>有说。<a id="a-h"></a>以阿罗汉不求趣异熟器故。<a id="a-i"></a>谓余有情求趣当来异熟器故将命终时以极加行令善心起。<a id="a-j"></a>阿罗汉不求趣如是异熟器故但住无记心而般涅槃。<a id="a-k"></a>有说。<a id="a-l"></a>阿罗汉住自性心入于涅槃。<a id="a-m"></a>自性心者则无记心。<a id="a-n"></a>以生生中未尝无故。<a id="a-o"></a>或有一众同分中无善心起。<a id="a-p"></a>谓已断善根未相续者。<a id="a-q"></a>或有一众同分中无不善心起。<a id="a-r"></a>谓已离欲界染者。<a id="a-s"></a>无有一众同分中不起无记心者。<a id="a-t"></a>是以说无记心名自性心。<a id="a-u"></a>唯住此心入于涅槃。<a id="a-v"></a>有说。<a id="a-w"></a>阿罗汉要住如上亲友心而涅槃故。<a id="a-x"></a>如人欲适他土亲友追送其下亲友至门而返。<a id="a-y"></a>中至村界上至国境。<a id="a-z"></a>如是阿罗汉趣涅槃时不善染污心如下亲友。<a id="a-10"></a>于离欲界及非想非非想处染时即便舍离。<a id="a-11"></a>善心如中亲友。<a id="a-12"></a>于起无记心时而便舍离。<a id="a-13"></a>无记心如上亲友。<a id="a-14"></a>于般涅槃时乃便舍离。<a id="a-15"></a>有说。<a id="a-16"></a>此是阿罗汉渐舍生死法故。<a id="a-17"></a>谓离欲界染时舍一切不善心。<a id="a-18"></a>离非想非非想处染时舍一切染污心。<a id="a-19"></a>起无记心时舍一切善心。<a id="a-1A"></a>入无余依涅槃时舍一切无记心。<a id="a-1B"></a>尊者妙音说曰。<a id="a-1C"></a>一切善心皆是作功用起将命终时不能复作功用。<a id="a-1D"></a>是故唯住无记心而般涅槃。</p>
  <p id="a1E">问阿罗汉最后心为何所缘耶。<a id="a-1F"></a>有说。<a id="a-1G"></a>缘自身中诸根大种。<a id="a-1H"></a>有说。<a id="a-1I"></a>缘内六处。<a id="a-1J"></a>有说。<a id="a-1K"></a>缘外六处。<a id="a-1L"></a>有说。<a id="a-1M"></a>缘十二处。<a id="a-1N"></a>尊者说曰。<a id="a-1O"></a>阿罗汉最后心为何所缘。<a id="a-1P"></a>答缘自身彼于自身作无命离命者想。<a id="a-1Q"></a>空解脱门现在前而般涅槃。<a id="a-1R"></a>有说。<a id="a-1S"></a>彼心缘一切行以于诸行深见过失。<a id="a-1T"></a>无愿解脱门现在前而般涅槃。<a id="a-1U"></a>有说。<a id="a-1V"></a>彼心缘涅槃以于涅槃观寂静功德。<a id="a-1W"></a>无相解脱门现在前而般涅槃。<a id="a-1X"></a>应知此中依阿罗汉相续命终心说。<a id="a-1Y"></a>非刹那最后心以彼心唯无记故。<a id="a-1Z"></a>大德说曰。<a id="a-1a"></a>阿罗汉最后心缘所见闻觉知境。<a id="a-1b"></a>以彼心是异熟生自体所摄。<a id="a-1c"></a>由先业行尽故自然断灭。<a id="a-1d"></a>如陶家轮势极则止。</p>
  <p id="a1e">何故双贤弟子先般涅槃然后佛耶。<a id="a-1f"></a>答彼二尊者先长夜中造作增长感无断业勿空无果异熟故。<a id="a-1g"></a>由二因缘彼二尊者求如是处发起此业。<a id="a-1h"></a>一以见为先故。<a id="a-1i"></a>二以闻为先故。<a id="a-1j"></a>见为先者彼二尊者过去曾见先三藐三佛陀双贤弟子先般涅槃然后彼佛。<a id="a-1k"></a>闻为先者彼二尊者过去曾闻先三藐三佛陀双贤弟子先般涅槃然后彼佛。<a id="a-1l"></a>既见闻已而便引起随顺彼因。<a id="a-1m"></a>诸我所行若戒若禁苦行梵行一切回向。<a id="a-1n"></a>愿我未来得作如斯善士行类。<a id="a-1o"></a>恒与大师现受法乐而无间断。<a id="a-1p"></a>若佛先般涅槃然后双贤弟子者。<a id="a-1q"></a>则彼所造作增长感无断业应空无果异熟。<a id="a-1r"></a>问一切造作增长感无断业无如佛者。<a id="a-1s"></a>若双贤弟子先般涅槃则佛感无断业便空无果异熟。<a id="a-1t"></a>岂双贤弟子感无断业于佛为胜耶。<a id="a-1u"></a>答弟子于师有二种受用胜。<a id="a-1v"></a>一财受用。<a id="a-1w"></a>二法受用。<a id="a-1x"></a>师于弟子有一种受用胜。<a id="a-1y"></a>谓财非法。<a id="a-1z"></a>然造作增长感无断业但为法故非为财故是以无前过失。<a id="a-20"></a>问双贤弟子中般若胜者复先涅槃非神通胜者。<a id="a-21"></a>神通胜者于彼既失法受用义。<a id="a-22"></a>云何非感无断业空无果异熟耶。<a id="a-23"></a>答般若胜者无如世尊。<a id="a-24"></a>彼虽涅槃以世尊在故于法受用非空无果。<a id="a-25"></a>复次由法尔故双贤弟子先佛般涅槃。<a id="a-26"></a>何谓法尔。<a id="a-27"></a>谓法应如是不可改易不可征诘是法尔义。<a id="a-28"></a>此显一切诸佛双贤弟子法应先佛而般涅槃此理无异。<a id="a-29"></a>有说。<a id="a-2A"></a>与转轮王相似法故。<a id="a-2B"></a>如转轮王欲往彼彼未至方域必令前军勇将先导而往。<a id="a-2C"></a>如是十力法转轮王欲往未至无余依涅槃界。<a id="a-2D"></a>亦令如前军勇将双贤弟子先导而往。<a id="a-2E"></a>有说。<a id="a-2F"></a>欲令所化有情入佛法故。<a id="a-2G"></a>谓有所化有情虽近佛而住尽众同分。<a id="a-2H"></a>不欲来诣佛所受行佛法。<a id="a-2I"></a>若见双贤弟子般涅槃时便于生死厌怖。<a id="a-2J"></a>来诣佛所受行佛法。<a id="a-2K"></a>有说。<a id="a-2L"></a>为解所化有情愁忧心故。<a id="a-2M"></a>谓若佛先般涅槃则无有能解所化有情愁忧心者。<a id="a-2N"></a>若双贤弟子先般涅槃则有如来能于雨四月中。<a id="a-2O"></a>依彼及自说无常教解彼愁忧令修胜行。<a id="a-2P"></a>有说。<a id="a-2Q"></a>欲令所化有情于佛当般涅槃预系念住。<a id="a-2R"></a>故谓由双贤弟子先般涅槃。<a id="a-2S"></a>所化有情便作是念。<a id="a-2T"></a>佛亦不久当般涅槃。<a id="a-2U"></a>以双贤弟子已涅槃故。<a id="a-2V"></a>如天欲雷必先掣电。<a id="a-2W"></a>若不以电为先而震雷者则令怯弱。<a id="a-2X"></a>有情闻之惊慑或复致死。<a id="a-2Y"></a>是故天欲雷时愍有情故先流电耀。<a id="a-2Z"></a>彼既知已虚心待之。<a id="a-2a"></a>虽闻吒雷则无惊骇。<a id="a-2b"></a>如是若佛先般涅槃者则令一类于佛慕恋渴仰有情惊怛闷绝。<a id="a-2c"></a>若双贤弟子先涅槃者。<a id="a-2d"></a>则令彼类预起如来般涅槃想。<a id="a-2e"></a>至佛涅槃则无闷绝故。<a id="a-2f"></a>有颂言。</p>
  <p id="a2g">恒作无常想　　变坏则无忧</p>
  <p id="a2h">如睹电为先　　闻雷不惊怖</p>
  <p id="a2i">有说。<a id="a-2j"></a>为息谤故。<a id="a-2k"></a>谓有外道恒谤佛言。<a id="a-2l"></a>沙门乔答摩摄受邬波底沙及俱履多故。<a id="a-2m"></a>夜从咨受昼为他说。<a id="a-2n"></a>若彼二人般涅槃已世尊说法不异先时则诸外道诽谤皆息。<a id="a-2o"></a>有说。<a id="a-2p"></a>为显世尊不久住世必当般涅槃故。<a id="a-2q"></a>如世界将欲坏时。<a id="a-2r"></a>苏迷卢山数为难陀邬波难陀二大龙王缠绕舍去。<a id="a-2s"></a>诸天见已即知世界不久当坏。<a id="a-2t"></a>如是尊者舍利子大目揵连先般涅槃。<a id="a-2u"></a>世便知佛不久灭度由如是等种种因缘故。<a id="a-2v"></a>双贤弟子先般涅槃然后佛灭。</p>
  <p id="a2w">问何故具寿苏跋陀罗先般涅槃然后佛耶。<a id="a-2x"></a>答亦由法尔故。<a id="a-2y"></a>谓诸佛法尔最后弟子先般涅槃然后佛。<a id="a-2z"></a>问何谓法尔。<a id="a-30"></a>答法应如是不可改易故名法尔。<a id="a-31"></a>此显一切诸佛法应后最后弟子而般涅槃此理无异。<a id="a-32"></a>有说。<a id="a-33"></a>与转轮王相似法故。<a id="a-34"></a>如转轮王欲入园苑胜地游戏。<a id="a-35"></a>必以诸庄严具严饰最小王子令其先入然后自往。<a id="a-36"></a>如是十力无上法王。<a id="a-37"></a>将欲入如园苑胜地无余依涅槃界。<a id="a-38"></a>亦先以菩提分法庄严最后弟子令先涅槃。<a id="a-39"></a>然后自往。<a id="a-3A"></a>有说。<a id="a-3B"></a>尊者苏跋陀罗作是念。<a id="a-3C"></a>一切同梵行者皆在我前入有余依涅槃界。<a id="a-3D"></a>我当复在一切同梵行者前入无余依涅槃界。<a id="a-3E"></a>由其志愿故彼先佛而般涅槃。<a id="a-3F"></a>有说。<a id="a-3G"></a>彼尊者作是念。<a id="a-3H"></a>如受尔所圣教功德。<a id="a-3I"></a>还受尔所生死过患。<a id="a-3J"></a>我既不能领受圣教众多功德。<a id="a-3K"></a>何须久住领受生死众多过患。<a id="a-3L"></a>故彼先佛而般涅槃。<a id="a-3M"></a>有说。<a id="a-3N"></a>彼尊者怖畏多受利养恭敬故。<a id="a-3O"></a>谓拘尸城诸力士等先于彼尊者起大师想。<a id="a-3P"></a>复知彼得阿罗汉果。<a id="a-3Q"></a>彼尊者作是念。<a id="a-3R"></a>若佛般涅槃后彼必于我大设供养。<a id="a-3S"></a>幸因佛未涅槃诸力士等供养世尊。<a id="a-3T"></a>未暇相及我当先佛而般涅槃。<a id="a-3U"></a>有说。<a id="a-3V"></a>彼欲断绝诤根本故。<a id="a-3W"></a>谓彼尊者作如是念。<a id="a-3X"></a>若我后佛般涅槃者。<a id="a-3Y"></a>外道谓我是彼同类。<a id="a-3Z"></a>诸苾刍复言是我同类。<a id="a-3a"></a>因此便兴种种斗诤。<a id="a-3b"></a>彼观未来有如是事是故先佛而般涅槃。<a id="a-3c"></a>有说。<a id="a-3d"></a>欲显世尊于最后位教化功德亦无减故。<a id="a-3e"></a>谓或有作是念。<a id="a-3f"></a>世尊功德退减而般涅槃故。<a id="a-3g"></a>彼尊者欲显世尊于最后位亦能教化有情令功德圆满。<a id="a-3h"></a>谓令入无余依涅槃界。<a id="a-3i"></a>由如是等种种因缘故彼先佛而般涅槃。<a id="a-3j"></a>如说世尊依不动寂静定而般涅槃世间眼灭。<a id="a-3k"></a>此为在定为出定耶。<a id="a-3l"></a>答出定。<a id="a-3m"></a>问何故作此论。<a id="a-3n"></a>答欲令疑者得决定故。<a id="a-3o"></a>谓契经说世尊依不动寂静定而般涅槃世间眼灭。<a id="a-3p"></a>或有疑佛在定而般涅槃。<a id="a-3q"></a>欲令此疑得决定故明佛出定而般涅槃故作斯论。<a id="a-3r"></a>此中不动寂静定者。<a id="a-3s"></a>谓有欲界无覆无记心相应定。<a id="a-3t"></a>似第四静虑故名不动寂静。<a id="a-3u"></a>佛依此而般涅槃。<a id="a-3v"></a>西方健驮罗国诸师作如是说。<a id="a-3w"></a>如说世尊入第四静虑而般涅槃世间眼灭。<a id="a-3x"></a>此为在定为出定耶。<a id="a-3y"></a>答出定。<a id="a-3z"></a>问佛具入四静虑而般涅槃何故但言入第四静虑耶。<a id="a-40"></a>答虽亦入前三静虑而非坚着。<a id="a-41"></a>若入第四静虑即便坚着故偏说之。<a id="a-42"></a>有说。<a id="a-43"></a>为入第四静虑故入前三静虑是故偏说第四。<a id="a-44"></a>有说。<a id="a-45"></a>前三静虑犹如在路第四静虑是正所往是以偏说。<a id="a-46"></a>有说。<a id="a-47"></a>佛将般涅槃时从第四静虑起入第三静虑近分。<a id="a-48"></a>从第三静虑近分起入第二静虑近分。<a id="a-49"></a>从第二静虑近分起入初静虑近分。<a id="a-4A"></a>从初静虑近分起欲界善心现在前。<a id="a-4B"></a>欲界善心无间欲界无覆无记心现在前。<a id="a-4C"></a>即住此心而般涅槃。<a id="a-4D"></a>以前三静虑但入出近分非根本。<a id="a-4E"></a>第四静虑入出根本是故偏说。<a id="a-4F"></a>尊者妙音说曰。<a id="a-4G"></a>佛将入涅槃时。<a id="a-4H"></a>第四静虑无间欲界善心现在前。<a id="a-4I"></a>欲界善心无间欲界无覆无记心现在前。<a id="a-4J"></a>则住此心而般涅槃。<a id="a-4K"></a>问岂有能从第四静虑无间则起欲界善心耶。<a id="a-4L"></a>答有。<a id="a-4M"></a>谓佛非余。<a id="a-4N"></a>问何故佛般涅槃时最后入第四静虑耶。<a id="a-4O"></a>答过殑伽沙数。<a id="a-4P"></a>如来应正等觉法皆如是。<a id="a-4Q"></a>次第入定而般涅槃。<a id="a-4R"></a>谓一切佛般涅槃时最后法尔入第四静虑。<a id="a-4S"></a>从彼起已而般涅槃。<a id="a-4T"></a>有说。<a id="a-4U"></a>欲显佛于彼定极自在故虽将涅槃而犹现入。<a id="a-4V"></a>若不尔者应不能现前。<a id="a-4W"></a>有说。<a id="a-4X"></a>佛欲悲愍后世生故。<a id="a-4Y"></a>谓佛灭后有诸众生当作是念。<a id="a-4Z"></a>世尊具一切智临涅槃时尚入第四静虑。<a id="a-4a"></a>况我等不于诸等至中勤作加行耶。<a id="a-4b"></a>由此勤修一切等至。<a id="a-4c"></a>有说。<a id="a-4d"></a>与转轮王相似法故。<a id="a-4e"></a>如转轮王若先于此地灌顶而受王位。<a id="a-4f"></a>后即于此地而命终。<a id="a-4g"></a>如是十力无上法王先依第四静虑受法王位。<a id="a-4h"></a>后还依此地而般涅槃。<a id="a-4i"></a>有说。<a id="a-4j"></a>与大富商主相似法故。<a id="a-4k"></a>如富商主最后转易大价珍宝而无恋着。<a id="a-4l"></a>如是世尊最后弃舍殊胜第四静虑而无恋着。<a id="a-4m"></a>世尊临般涅槃时先起欲界善心。<a id="a-4n"></a>从此无间入初静虑。<a id="a-4o"></a>从初静虑入第二静虑。<a id="a-4p"></a>如是次第乃至从无所有处入非想非非想处。<a id="a-4q"></a>从非想非非想处无间入灭受想定。<a id="a-4r"></a>从灭受想定无间入无所有处。<a id="a-4s"></a>从无所有处入非想非非想处。<a id="a-4t"></a>从非想非非想处入识无边处。<a id="a-4u"></a>从识无边处入无所有处。<a id="a-4v"></a>从无所有处入空无边处。<a id="a-4w"></a>从空无边处入识无边处从识无边处入第四静虑。<a id="a-4x"></a>从第四静虑入空无边处。<a id="a-4y"></a>从空无边处入第三静虑。<a id="a-4z"></a>从第三静虑入第四静虑。<a id="a-50"></a>从第四静虑入第二静虑。<a id="a-51"></a>从第二静虑入第三静虑。<a id="a-52"></a>从第三静虑入初静虑。<a id="a-53"></a>从初静虑入第二静虑。<a id="a-54"></a>从第二静虑入第三静虑。<a id="a-55"></a>从第三静虑入第四静虑。<a id="a-56"></a>从第四静虑起便般涅槃。<a id="a-57"></a>如是世尊临涅槃时四度入第四静虑。<a id="a-58"></a>前三入时未名不动寂静定。<a id="a-59"></a>第四入时乃名不动寂静定。<a id="a-5A"></a>所以者何。<a id="a-5B"></a>前三入时不缘涅槃。<a id="a-5C"></a>第四入时乃缘涅槃故。<a id="a-5D"></a>问何故世尊临涅槃时不顺超入诸定。<a id="a-5E"></a>而但逆超入耶。<a id="a-5F"></a>答过殑伽沙数如来应正等觉法皆如是超入诸定。<a id="a-5G"></a>有说。<a id="a-5H"></a>欲显世尊于诸定得自在故。<a id="a-5I"></a>所以者何。<a id="a-5J"></a>若有于定得自在者。<a id="a-5K"></a>乃能不因顺超入而便逆超入。<a id="a-5L"></a>若于诸定不自在者尚不能顺超。<a id="a-5M"></a>况能逆超而入诸定。<a id="a-5N"></a>有说。<a id="a-5O"></a>欲显世尊能作难作事故。<a id="a-5P"></a>谓不顺超而能逆超入诸定者此事为难。<a id="a-5Q"></a>非如顺超入已方逆超者。<a id="a-5R"></a>有说。<a id="a-5S"></a>欲显世尊威力大故。<a id="a-5T"></a>世尊威力乃能不顺超而逆超。<a id="a-5U"></a>声闻独觉若不顺超则不能逆超而入诸定。<a id="a-5V"></a>有说。<a id="a-5W"></a>为欲兼入灭尽定故。<a id="a-5X"></a>谓佛尔时若顺超入诸定者则无容入灭尽定。<a id="a-5Y"></a>所以者何。<a id="a-5Z"></a>以灭尽定要从渐次非想非非想处心无间现在前故。<a id="a-5a"></a>如是佛般涅槃时则不应现入一切静虑解脱等持等至。<a id="a-5b"></a>然佛般涅槃时决定现入一切静虑解脱等持等至。<a id="a-5c"></a>是故不顺超入诸定而逆超入诸定。<a id="a-5d"></a>问世尊何故临般涅槃现入一切静虑解脱等持等至耶。<a id="a-5e"></a>答过殑伽沙数如来应正等觉法皆尔故。<a id="a-5f"></a>谓一切佛临般涅槃法皆现入一切静虑等持等至。<a id="a-5g"></a>有说。<a id="a-5h"></a>欲显世尊于诸定得自在故。<a id="a-5i"></a>谓若于诸定得自在者临般涅槃时犹能现入。<a id="a-5j"></a>若于诸定不得自在余时尚不能现入况临般涅槃。<a id="a-5k"></a>有说。<a id="a-5l"></a>佛为悲愍后时诸有情故。<a id="a-5m"></a>谓佛般涅槃后有诸有情当作是念。<a id="a-5n"></a>世尊具一切智临般涅槃尚现入一切静虑解脱等持等至。<a id="a-5o"></a>况我等于彼不勤作加行耶。<a id="a-5p"></a>由此勤修静虑解脱等持等至。<a id="a-5q"></a>有说。<a id="a-5r"></a>为欲重修所留设利罗故。<a id="a-5s"></a>又为资养羸瘦身故。<a id="a-5t"></a>又为准陀工巧之子福田增广故。<a id="a-5u"></a>又为止息因碎身所生身中诸苦受故。<a id="a-5v"></a>有说。<a id="a-5w"></a>与大富商主相似法故。<a id="a-5x"></a>如巨富商主临命终时开诸库藏观阅财宝付嘱子孙然后舍命。<a id="a-5y"></a>如是世尊为无上正法商主。<a id="a-5z"></a>临涅槃时开功德库藏。<a id="a-60"></a>观阅一切静虑解脱等持等至诸法财宝。<a id="a-61"></a>付嘱弟子然后涅槃。<a id="a-62"></a>尊者妙音说曰。<a id="a-63"></a>世尊自显不退法故。<a id="a-64"></a>谓佛成就一切功德于一切境智得自在临般涅槃。<a id="a-65"></a>犹能现起一切静虑解脱等持等至。<a id="a-66"></a>如契经说。<a id="a-67"></a>世尊在拘尸城力士生处双娑罗林间而般涅槃。<a id="a-68"></a>问世尊何故在拘尸城般涅槃耶。<a id="a-69"></a>答为欲化度拘尸城中诸力士故。<a id="a-6A"></a>又为摄化外道苏跋陀罗故又为令大力士补羯娑。<a id="a-6B"></a>种独觉菩提种子故。<a id="a-6C"></a>又令彼妻种无上正等菩提种子故。<a id="a-6D"></a>有说。<a id="a-6E"></a>为止拘尸城中诸力士等被轻蔑事故。<a id="a-6F"></a>谓佛若于余大城中般涅槃者。<a id="a-6G"></a>此小城中诸力士等便被轻蔑。<a id="a-6H"></a>不得如来遗身一分故佛于此而般涅槃。<a id="a-6I"></a>有说。<a id="a-6J"></a>为广流布佛身界故。<a id="a-6K"></a>若佛于余大城般涅槃者彼诸人众难可摧伏。<a id="a-6L"></a>于佛身界或生保吝则不可分布。<a id="a-6M"></a>若拘尸城般涅槃者。<a id="a-6N"></a>诸力士等身心勇健心勇健故乐为分布。<a id="a-6O"></a>身勇健故不为他伏乐分布故。<a id="a-6P"></a>令佛身界广得流布。<a id="a-6Q"></a>有说。<a id="a-6R"></a>欲显佛虽临般涅槃而于世间犹受增上富贵果故。<a id="a-6S"></a>谓佛若于诸余大城般涅槃者。<a id="a-6T"></a>则所受供养虽过轮王多百千倍未为奇特。<a id="a-6U"></a>若虽于此极小边城入于涅槃。<a id="a-6V"></a>而所受供养犹过轮王多百千倍乃为奇特。<a id="a-6W"></a>有说。<a id="a-6X"></a>佛曾于此数数舍身命故。<a id="a-6Y"></a>如彼经说。<a id="a-6Z"></a>佛告阿难乃至拘尸城有金河双娑罗林。<a id="a-6a"></a>诸力士冠增制多界分周匝正等十二踰缮那地。<a id="a-6b"></a>如来于此六返舍转轮王身命。<a id="a-6c"></a>今第七返舍如来应正等觉身命。<a id="a-6d"></a>阿难当知我不见于此地处。<a id="a-6e"></a>或东或南或西或北如来更舍第八身命。<a id="a-6f"></a>所以者何。<a id="a-6g"></a>如来诸有道断生死永尽无后有故。</p>
  <p id="a6h">如说佛告阿难。<a id="a-6i"></a>汝应往双娑罗林间为佛敷设北首卧床。<a id="a-6j"></a>如来于今日中夜当于无依涅槃界而般涅槃乃至广说。<a id="a-6k"></a>问世尊何故令敷设北首卧床而卧耶。<a id="a-6l"></a>答欲显彼国论师法应尔故。<a id="a-6m"></a>谓彼国论师皆敷设北首床而卧。<a id="a-6n"></a>世尊亦尔。<a id="a-6o"></a>以佛能伏诸论师故即是无上第一。<a id="a-6p"></a>论师故令随彼敷设而卧。<a id="a-6q"></a>有说。<a id="a-6r"></a>欲显远离世所妄执吉祥事故。<a id="a-6s"></a>谓彼国死者乃令床上北首而卧。<a id="a-6t"></a>佛为破彼妄吉祥执是故未般涅槃则令敷设北首床而卧。<a id="a-6u"></a>有说。<a id="a-6v"></a>欲止拘尸城中诸力士等不净心故。<a id="a-6w"></a>谓彼国俗皆于北方建立天祠。<a id="a-6x"></a>若佛北足而卧者。<a id="a-6y"></a>即诸力士生不净心。<a id="a-6z"></a>云何欺蔑我等所事北足而卧。<a id="a-70"></a>有说。<a id="a-71"></a>为欲显佛恭敬正法故。<a id="a-72"></a>谓佛预知般涅槃后无上法炬北方炽然久久不灭故于床上北首而卧。<a id="a-73"></a>有说。<a id="a-74"></a>佛欲显己于一切时所作渐胜故。<a id="a-75"></a>谓佛三无数劫来所起善根。<a id="a-76"></a>渐渐增胜无有萎歇故。<a id="a-77"></a>令首趣胜方而卧。<a id="a-78"></a>以北方是胜方故。<a id="a-79"></a>有说。<a id="a-7A"></a>佛欲显北方人众渐增广故。<a id="a-7B"></a>谓佛预知般涅槃后北方人众渐渐增广故令敷设北首床而卧。<a id="a-7C"></a>如说尔时世尊趣所敷床右胁在下累足西面北首而卧。<a id="a-7D"></a>住光明想具念正知乃至广说。<a id="a-7E"></a>问世尊何故右胁而卧。<a id="a-7F"></a>答欲显佛如师子王而卧故。<a id="a-7G"></a>如契经说。<a id="a-7H"></a>卧有四种谓师子王卧天卧鬼卧耽欲者卧。<a id="a-7I"></a>师子王右胁而卧。<a id="a-7J"></a>天即仰面。<a id="a-7K"></a>鬼则伏面。<a id="a-7L"></a>耽欲者卧左胁着地。<a id="a-7M"></a>佛是无上人中师子故右胁而卧。<a id="a-7N"></a>有说。<a id="a-7O"></a>欲显世尊如说而作故。<a id="a-7P"></a>谓契经说。<a id="a-7Q"></a>佛告阿难。<a id="a-7R"></a>汝等应学师子王卧。<a id="a-7S"></a>佛是如说而作者既劝人右胁而卧故自亦为之。<a id="a-7T"></a>问世尊何故卧般涅槃而不坐耶。<a id="a-7U"></a>答欲令大众于佛一切身分易了知故。<a id="a-7V"></a>有说。<a id="a-7W"></a>若佛卧涅槃者即身度量现可了知不待分别。<a id="a-7X"></a>有说。<a id="a-7Y"></a>欲显如来离矫诳故。<a id="a-7Z"></a>若佛坐涅槃者即不信者当作是言。<a id="a-7a"></a>此是矫诳何有死人而能端坐。<a id="a-7b"></a>有说。<a id="a-7c"></a>为止当来于诸圣者生诽谤故。<a id="a-7d"></a>若坐般涅槃者即于今时诸阿罗汉身力羸劣卧入涅槃。<a id="a-7e"></a>世便谤言非阿罗汉若是者何不同佛坐涅槃耶。<a id="a-7f"></a>有说。<a id="a-7g"></a>为断恃力者憍慢心故。<a id="a-7h"></a>谓彼见佛卧般涅槃咸作是念。<a id="a-7i"></a>世尊一一身分皆具那罗延力尚为无常所逼不能正坐。<a id="a-7j"></a>况我等辈凡下微弱而恃少力生憍慢耶。</p>
  <p id="a7k">问世尊何故于中夜分而般涅槃。<a id="a-7l"></a>答以此时最寂静故。<a id="a-7m"></a>谓彼土暑热昼时不堪作务。<a id="a-7n"></a>多于初夜后夜分中作诸事业。<a id="a-7o"></a>唯中夜分一切寂然。<a id="a-7p"></a>如来恒时爱乐寂静赞美寂静故于中夜而般涅槃。<a id="a-7q"></a>有说。<a id="a-7r"></a>欲显佛于增减事善节量中不须臾舍离故。<a id="a-7s"></a>谓佛留初夜分命舍后夜分寿。<a id="a-7t"></a>复于中夜分中留前舍后于其中分而般涅槃。<a id="a-7u"></a>有说。<a id="a-7v"></a>佛欲令大众于生死黑闇起大厌怖故。<a id="a-7w"></a>谓佛于迦栗底迦月白半八日中夜而般涅槃。<a id="a-7x"></a>尔时月轮没于山顶。<a id="a-7y"></a>如是佛正遍知月亦隐静虑大涅槃山则时二种黑闇俱起。<a id="a-7z"></a>谓色性闇及无明闇。<a id="a-80"></a>时诸大众睹斯事已。<a id="a-81"></a>便于生死起大厌怖。<a id="a-82"></a>故于中夜而般涅槃。<a id="a-83"></a>有说。<a id="a-84"></a>佛一切时乐处中行故。<a id="a-85"></a>谓佛昔为菩萨时于最后天生中生处中睹史多天处。<a id="a-86"></a>于最后人生中生中印度劫比罗筏窣堵城。<a id="a-87"></a>于中夜分。<a id="a-88"></a>踰城出家习处中行。<a id="a-89"></a>证无上觉为益有情。<a id="a-8A"></a>说离有无处中妙法。<a id="a-8B"></a>于夜中分而般涅槃。</p>
  <p id="a8C">如说尔时阿难白佛言。<a id="a-8D"></a>世尊。<a id="a-8E"></a>此拘尸城中有如是如是力士。<a id="a-8F"></a>并男女大小僮仆作使亲友眷属一切。<a id="a-8G"></a>归依世尊及法并苾刍僧。<a id="a-8H"></a>受诸学处乃至广说。<a id="a-8I"></a>问别解脱律仪由自表得。<a id="a-8J"></a>云何彼力士等所受戒由他表得耶。<a id="a-8K"></a>答佛神力故谓戒皆由自表而得。<a id="a-8L"></a>然佛临涅槃时以佛威力令力士等戒亦由他表而得。<a id="a-8M"></a>有说。<a id="a-8N"></a>尊者阿难先曾入拘尸城已授诸力士等三归学处。<a id="a-8O"></a>今但白佛令知欲显诸力士等是佛真实弟子。<a id="a-8P"></a>及显如来于最后位犹能摄受诸新学辈。<a id="a-8Q"></a>是故世尊弟子具足非如外道至临终时弟子离散。<a id="a-8R"></a>有说。<a id="a-8S"></a>别解脱律仪亦更有余从他表得。<a id="a-8T"></a>如半迦尸女等虽自表不大明了而由他表力故亦得别解脱律仪。</p>
  <p id="a8U">如说佛告苾刍。<a id="a-8V"></a>从今以往及我灭度后不应辄度外道出家与受具戒。<a id="a-8W"></a>唯除释种及事火多发外道。<a id="a-8X"></a>若有释种作外道服来求出家。<a id="a-8Y"></a>汝等即应度令出家与受具戒。<a id="a-8Z"></a>所以者何。<a id="a-8a"></a>我之眷属应开许故。<a id="a-8b"></a>乃至广说。<a id="a-8c"></a>问世尊成就遍行大悲何故唯令开许自眷属耶。<a id="a-8d"></a>答有诸释种先归依外道未归依佛。<a id="a-8e"></a>今方便摄受故发此言。<a id="a-8f"></a>谓因恶王毗卢释迦。<a id="a-8g"></a>诛戮劫比罗筏窣堵城诸释种故。<a id="a-8h"></a>有余释种以怖畏故依外道出家偷存身命佛为彼故义言汝等以怖畏故。<a id="a-8i"></a>依外道出家受彼法服。<a id="a-8j"></a>今无怖畏必应还来归依佛法。<a id="a-8k"></a>故我敕诸弟子持令度彼因此无量释种外道来归佛法。<a id="a-8l"></a>有说。<a id="a-8m"></a>为欲诱引未入佛法增上慢释种令入佛法故。<a id="a-8n"></a>谓有释种增上慢缠心故尽众同分不来见佛。<a id="a-8o"></a>如来说此语已便般涅槃。<a id="a-8p"></a>彼后闻之当作是念。<a id="a-8q"></a>佛岂不以我为眷属故临般涅槃犹垂哀愍。<a id="a-8r"></a>由此无不发淳净心来归佛法出家受戒。<a id="a-8s"></a>尊者世友说曰。<a id="a-8t"></a>如来为令释种眷属积集增广殊胜善根故临涅槃以为付嘱。<a id="a-8u"></a>如契经说。<a id="a-8v"></a>尔时世尊袒上身分告苾刍众曰。<a id="a-8w"></a>汝应观我汝应察我。<a id="a-8x"></a>所以者何。<a id="a-8y"></a>如来应正等觉。<a id="a-8z"></a>难可出现。<a id="a-90"></a>难可得见。<a id="a-91"></a>过沤昙跋罗华。<a id="a-92"></a>问世尊何故袒上身分告苾刍众汝应观我乃至广说。<a id="a-93"></a>答假如有人习奢摩他满十二岁。<a id="a-94"></a>所生善品不如于须臾顷观察佛相好之身所获功德。<a id="a-95"></a>此中佛语义言我三无数劫所集福聚乃至未作灰聚以来。<a id="a-96"></a>汝等宜应谛仰观察求坚固法。<a id="a-97"></a>问汝应观我汝应察我有何差别。<a id="a-98"></a>答汝应观我者谓以眼识。<a id="a-99"></a>汝应察我者谓以意识。<a id="a-9A"></a>复次应观我者谓以无分别心。<a id="a-9B"></a>应察我者。<a id="a-9C"></a>谓以有分别心。<a id="a-9D"></a>复次应观我者。<a id="a-9E"></a>谓于现在。<a id="a-9F"></a>应察我者。<a id="a-9G"></a>谓于未来。<a id="a-9H"></a>复次应观我者。<a id="a-9I"></a>谓于生身。<a id="a-9J"></a>应察我者。<a id="a-9K"></a>谓于法身。<a id="a-9L"></a>复次观我者。<a id="a-9M"></a>谓观所集。<a id="a-9N"></a>察我者。<a id="a-9O"></a>谓察所证。<a id="a-9P"></a>复次观我者。<a id="a-9Q"></a>谓观所厌。<a id="a-9R"></a>察我者。<a id="a-9S"></a>谓察所欣。<a id="a-9T"></a>复次观我者。<a id="a-9U"></a>谓观相好。<a id="a-9V"></a>察我者。<a id="a-9W"></a>谓察功德。<a id="a-9X"></a>是谓观察差别。</p>
  <p id="a9Y">如契经说。<a id="a-9Z"></a>汝等苾刍且可裁默应观诸行是尽灭法。<a id="a-9a"></a>此是世尊最后教诲。<a id="a-9b"></a>问世尊何故说此语耶。<a id="a-9c"></a>答诸苾刍等以佛将涅槃故极怀愁恼展转悲号。<a id="a-9d"></a>佛欲止其悲哀令生观行故说是语。<a id="a-9e"></a>此中汝等苾刍且可裁默者令住正念应观诸行是尽灭法者令起正知。<a id="a-9f"></a>复次可裁默者。<a id="a-9g"></a>令修奢摩他观诸行者令修毗钵舍那。<a id="a-9h"></a>复次可裁默者。<a id="a-9i"></a>令止忧悲观诸行者令起观行。<a id="a-9j"></a>尊者妙音说曰。<a id="a-9k"></a>汝等苾刍且可裁默者。<a id="a-9l"></a>欲止他悲哀应观诸行是尽灭法者显自成就无忘失法。<a id="a-9m"></a>此中佛语义言我成佛未久已作是说。</p>
  <p id="a9n">诸行无常　　有生灭法</p>
  <p id="a9o">以起尽故　　彼寂为乐</p>
  <p id="a9p">今复依彼说言诸行是尽灭法。<a id="a-9q"></a>岂非我成就无忘失法耶。</p>
 </body>
</html>