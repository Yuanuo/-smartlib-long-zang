<!doctype html>
<html id="z3IBVdu139" data-ver="955">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百一十六</h1>
  <h2 id="a2">业蕴第四中恶行纳息第一之五</h2>
  <p id="a3">问此业能取一劫寿果为是何劫。<a id="a-4"></a>或有说者。<a id="a-5"></a>是成劫。<a id="a-6"></a>复有说者。<a id="a-7"></a>是坏劫。<a id="a-8"></a>复有说者。<a id="a-9"></a>是大劫。<a id="a-A"></a>如是说者此是中劫。<a id="a-B"></a>由彼亦有不尽中劫而得脱故。<a id="a-C"></a>如毗奈耶说。<a id="a-D"></a>提婆达多。<a id="a-E"></a>当于人寿四万岁时来生人中。<a id="a-F"></a>必定当证独觉菩提。<a id="a-G"></a>舍利子等所不能及。<a id="a-H"></a>问如是伽他当云何通。</p>
  <p id="aI">诸有破僧人　　破坏和合僧</p>
  <p id="aJ">生无间地狱　　寿量经劫住</p>
  <p id="aK">尊者世友作如是说。<a id="a-L"></a>减一劫住亦名一劫。<a id="a-M"></a>如世间人于减一日。<a id="a-N"></a>住持所作亦名直日。<a id="a-O"></a>此亦如是。</p>
  <p id="aP">问此破僧罪亦能取地狱五蕴异熟。<a id="a-Q"></a>何故但言取一劫寿。<a id="a-R"></a>或有说者。<a id="a-S"></a>以寿为先。<a id="a-T"></a>世尊总说取五蕴果。<a id="a-U"></a>复有说者。<a id="a-V"></a>此中世尊说最胜法。<a id="a-W"></a>谓五蕴中寿命最胜是故偏说。<a id="a-X"></a>复有说者。<a id="a-Y"></a>寿命能持一切五蕴。<a id="a-Z"></a>令不散坏是故偏说。<a id="a-a"></a>复有说者。<a id="a-b"></a>寿从初生尽众同分无有间断。<a id="a-c"></a>令众同分亦无间断。<a id="a-d"></a>余法不尔是故不说。<a id="a-e"></a>复有说者。<a id="a-f"></a>由寿量故表知世间。<a id="a-g"></a>或增或减。<a id="a-h"></a>或进或退。<a id="a-i"></a>或兴或衰。<a id="a-j"></a>是故偏说问何故破僧得劫住罪。<a id="a-k"></a>非起恶心出佛身血耶。<a id="a-l"></a>答若起恶心出佛身血坏佛生身。<a id="a-m"></a>若破坏僧坏佛法身。<a id="a-n"></a>一切如来应正等觉。<a id="a-o"></a>敬重法身不重生身。<a id="a-p"></a>复有说者。<a id="a-q"></a>若起恶心出佛身血但毁尊重。<a id="a-r"></a>若破坏僧即名毁坏尊重所重。<a id="a-s"></a>若起恶心出佛身血但伤大师。<a id="a-t"></a>若破坏僧即名伤损大师所师。<a id="a-u"></a>如大师。<a id="a-v"></a>如是法王归依依趣亦尔。<a id="a-w"></a>有说。<a id="a-x"></a>彼起杀心出佛身血。<a id="a-y"></a>但是加行罪。<a id="a-z"></a>以佛法尔不可害故。<a id="a-10"></a>破僧不尔是根本罪。<a id="a-11"></a>如加行根本。<a id="a-12"></a>如是加行究竟亦尔。<a id="a-13"></a>复有说者。<a id="a-14"></a>若起恶心出佛身血。<a id="a-15"></a>不多发起广大加行。<a id="a-16"></a>但由率尔卒暴而伤。<a id="a-17"></a>破僧不尔。<a id="a-18"></a>要由发起广大加行。<a id="a-19"></a>或经一月乃至四月。<a id="a-1A"></a>方便诱诳诸新学苾刍令彼顺已。<a id="a-1B"></a>然后能破是以罪重。<a id="a-1C"></a>复有说者。<a id="a-1D"></a>若起恶心出佛身血不恼乱大众。<a id="a-1E"></a>虽伤佛身不能令佛生恼乱心。<a id="a-1F"></a>亦不諠扰。<a id="a-1G"></a>以作此事世间众生。<a id="a-1H"></a>或有闻者或不闻故。<a id="a-1I"></a>若破坏僧极大諠扰恼乱大众。<a id="a-1J"></a>以破僧时应得入正性离生者。<a id="a-1K"></a>不得入正性离生。<a id="a-1L"></a>应得果证者不得果证。<a id="a-1M"></a>应离欲者不得离欲。<a id="a-1N"></a>应尽漏者不得尽漏。<a id="a-1O"></a>不得诵持思惟三藏。<a id="a-1P"></a>不得静处思惟诸法。<a id="a-1Q"></a>修习静虑无色等至。<a id="a-1R"></a>不得种殖三乘种子。<a id="a-1S"></a>三千大千世界法轮不转。<a id="a-1T"></a>展转声至净居诸天。<a id="a-1U"></a>令其觉慧不得安静明了现行。<a id="a-1V"></a>若所破僧还和合时。<a id="a-1W"></a>应入正性离生者。<a id="a-1X"></a>即入正性离生。<a id="a-1Y"></a>应得果证者即得果证。<a id="a-1Z"></a>应离欲者得离欲。<a id="a-1a"></a>应尽漏者得尽漏。<a id="a-1b"></a>便有诵持思惟三藏。<a id="a-1c"></a>在空闲处思惟诸法。<a id="a-1d"></a>修习静虑无色等至。<a id="a-1e"></a>亦能种殖三乘种子。<a id="a-1f"></a>三千大千世界法轮复转。<a id="a-1g"></a>展转声至净居诸天。<a id="a-1h"></a>令其觉慧复得安静明了现行。<a id="a-1i"></a>由是因缘。<a id="a-1j"></a>若起恶心出佛身血。<a id="a-1k"></a>不能生起经劫住罪。<a id="a-1l"></a>若破坏僧便能生起经劫住罪。</p>
  <p id="a1m">问僧破以何为自性。<a id="a-1n"></a>答以不和合无覆无记不相应行为自性。<a id="a-1o"></a>是不相应行蕴所摄。<a id="a-1p"></a>即余处说复有所余如是种类不相应行。<a id="a-1q"></a>是故僧破异破僧罪异。<a id="a-1r"></a>僧破是不和合性无覆无记。<a id="a-1s"></a>是不相应行蕴所摄。<a id="a-1t"></a>破僧罪是虚诳语。<a id="a-1u"></a>不善语业色蕴所摄如退体异退法亦异。<a id="a-1v"></a>退体是不成就性无覆无记。<a id="a-1w"></a>不相应行蕴所摄。<a id="a-1x"></a>退法是不善。<a id="a-1y"></a>有覆无记五蕴所摄。<a id="a-1z"></a>此亦如是僧破异破僧罪异。<a id="a-20"></a>由此僧破僧所成就。<a id="a-21"></a>破僧罪破僧人成就。</p>
  <p id="a22">问何处破僧。<a id="a-23"></a>答在欲界人趣。<a id="a-24"></a>若破羯磨僧通在三洲。<a id="a-25"></a>若破法轮僧唯赡部洲。<a id="a-26"></a>所以者何。<a id="a-27"></a>若处有大师可得及道可得。<a id="a-28"></a>即于是处有破法轮。<a id="a-29"></a>余洲无有大师及道。<a id="a-2A"></a>是故亦无破法轮者。<a id="a-2B"></a>譬如世间若处有王是处有伪王起。<a id="a-2C"></a>若处有力士是处有捔力者起。<a id="a-2D"></a>此亦如是。<a id="a-2E"></a>若于是处有大师。<a id="a-2F"></a>是处有邪师起。<a id="a-2G"></a>若处有道是处有邪道起。<a id="a-2H"></a>法尔邪正同处相违问破羯磨僧破法轮僧有何差别。<a id="a-2I"></a>答破羯磨者。<a id="a-2J"></a>谓一界内有二部僧各各别住。<a id="a-2K"></a>作布洒陀羯磨说戒。<a id="a-2L"></a>破法轮者。<a id="a-2M"></a>谓立异师异道。<a id="a-2N"></a>如提婆达多。<a id="a-2O"></a>言我是大师。<a id="a-2P"></a>非沙门乔答磨。<a id="a-2Q"></a>五法是道。<a id="a-2R"></a>非乔答磨所说八支圣道。<a id="a-2S"></a>所以者何。<a id="a-2T"></a>若能修习是五法者。<a id="a-2U"></a>速证涅槃非八支道。<a id="a-2V"></a>云何五法。<a id="a-2W"></a>一者尽寿着粪扫衣。<a id="a-2X"></a>二者尽寿常乞食食。<a id="a-2Y"></a>三者尽寿唯一坐食。<a id="a-2Z"></a>四者尽寿常居迥露。<a id="a-2a"></a>五者尽寿不食一切鱼肉血味盐酥乳等。<a id="a-2b"></a>是谓破羯磨僧破法轮僧差别问于破僧时极少几人成破僧事。<a id="a-2c"></a>答破羯磨僧极少八人。<a id="a-2d"></a>四人已上方名为僧三人不尔。<a id="a-2e"></a>于一界内有二部僧各各别住。<a id="a-2f"></a>作布洒陀羯磨说戒。<a id="a-2g"></a>乃得名为羯磨坏故。<a id="a-2h"></a>破法轮僧极少九人。<a id="a-2i"></a>以一界内有二部僧各各别住。<a id="a-2j"></a>于无惭愧部中。<a id="a-2k"></a>定别有一众所尊重能教诲者。<a id="a-2l"></a>当知则是提婆达多。<a id="a-2m"></a>于正众中极少四人。<a id="a-2n"></a>于邪众中极少五人。<a id="a-2o"></a>如是极少下至九人则法轮僧坏。<a id="a-2p"></a>问齐何当言法轮僧坏。<a id="a-2q"></a>答施设论说。<a id="a-2r"></a>提婆达多自为第五皆共受筹。<a id="a-2s"></a>齐此当言法轮僧坏。<a id="a-2t"></a>复有说者。<a id="a-2u"></a>作表白已。<a id="a-2v"></a>复有说者。<a id="a-2w"></a>离所闻处。<a id="a-2x"></a>复有说者。<a id="a-2y"></a>离所见处。<a id="a-2z"></a>复有说者离见闻处。<a id="a-30"></a>如是说者。<a id="a-31"></a>若由意乐誓受余师。<a id="a-32"></a>谓彼愚痴诸苾刍众。<a id="a-33"></a>由定意乐发如是心作如是语。<a id="a-34"></a>提婆达多是我大师非佛世尊。<a id="a-35"></a>齐此当言法轮僧坏。<a id="a-36"></a>问何等种类补特伽罗破法轮僧。<a id="a-37"></a>答补特伽罗有二种。<a id="a-38"></a>一者爱行。<a id="a-39"></a>二者见行。<a id="a-3A"></a>诸见行者破法轮僧非爱行者。<a id="a-3B"></a>以见行者所有意乐坚固猛利。<a id="a-3C"></a>于杂染清净品所作决定无有退转。<a id="a-3D"></a>诸爱行者无如是事故不能破。<a id="a-3E"></a>又唯男子破法轮僧。<a id="a-3F"></a>非诸女人亦非扇搋半择迦等。<a id="a-3G"></a>所以者何。<a id="a-3H"></a>破法轮时法尔自安立为大师。<a id="a-3I"></a>而诸女人非增上器。<a id="a-3J"></a>于大师非分故不能破。<a id="a-3K"></a>然能广作破僧方便。<a id="a-3L"></a>犹如粗喜苾刍尼等。<a id="a-3M"></a>诸扇搋半择迦无形二形皆是爱行。<a id="a-3N"></a>诸爱行者所有意乐不坚不猛。<a id="a-3O"></a>于染净品皆不决定。<a id="a-3P"></a>是故彼类不能破僧。</p>
  <p id="a3Q">问于何时分破法轮僧。<a id="a-3R"></a>答于六时中不能破僧余时则能。<a id="a-3S"></a>谓非初时亦非后时。<a id="a-3T"></a>非于二疱未出现时。<a id="a-3U"></a>非未和合共结界时。<a id="a-3V"></a>非未建立第一双时。<a id="a-3W"></a>非于大师涅槃后时。<a id="a-3X"></a>非初后者。<a id="a-3Y"></a>由此二时诸苾刍众。<a id="a-3Z"></a>于圣教中和合一味不可破坏。<a id="a-3a"></a>非于二疱未出时者。<a id="a-3b"></a>谓圣教中未生戒见二种疱时。<a id="a-3c"></a>非未和合共结界时者。<a id="a-3d"></a>要一界内有二部僧。<a id="a-3e"></a>别住异忍方名破僧故。<a id="a-3f"></a>非未建立第一双者。<a id="a-3g"></a>谓未建立第一双时定无能破法轮僧者。<a id="a-3h"></a>诸佛法尔皆有第一双贤圣弟子。<a id="a-3i"></a>若有破坏法轮僧已不经日夜。<a id="a-3j"></a>此第一双还令和合。<a id="a-3k"></a>非于大师涅槃后者。<a id="a-3l"></a>若于大师般涅槃后。<a id="a-3m"></a>作如是言我是大师非如来者。<a id="a-3n"></a>咸共责言。<a id="a-3o"></a>大师在世汝何不言我是大师。<a id="a-3p"></a>今涅槃后乃作是语。<a id="a-3q"></a>是故决定于此六时法轮不坏。<a id="a-3r"></a>于所余时法轮可坏。</p>
  <p id="a3s">问住何等心僧破。<a id="a-3t"></a>或有说者。<a id="a-3u"></a>住于眼识。<a id="a-3v"></a>复有说者。<a id="a-3w"></a>住于耳识。<a id="a-3x"></a>复有说者。<a id="a-3y"></a>住于意识。<a id="a-3z"></a>如是说者。<a id="a-40"></a>六识身中随住一识皆容僧破。<a id="a-41"></a>问住何等受僧破。<a id="a-42"></a>或有说者。<a id="a-43"></a>住于乐根。<a id="a-44"></a>复有说者。<a id="a-45"></a>住于苦根。<a id="a-46"></a>复有说者。<a id="a-47"></a>住于喜根。<a id="a-48"></a>复有说者。<a id="a-49"></a>住于忧根。<a id="a-4A"></a>复有说者。<a id="a-4B"></a>住于舍根。<a id="a-4C"></a>如是说者。<a id="a-4D"></a>于五受中随住一受皆容僧破。</p>
  <p id="a4E">问僧破是何心果。<a id="a-4F"></a>或有说者。<a id="a-4G"></a>是出家心果。<a id="a-4H"></a>所以者何。<a id="a-4I"></a>在家无有僧破坏故。<a id="a-4J"></a>复有说者。<a id="a-4K"></a>受具心果。<a id="a-4L"></a>所以者何。<a id="a-4M"></a>勤策无有僧破坏故。<a id="a-4N"></a>复有说者。<a id="a-4O"></a>若取邻近受具心果。<a id="a-4P"></a>若取悬远出家心果。<a id="a-4Q"></a>如是说者。<a id="a-4R"></a>若住此心僧破坏者即此心果。<a id="a-4S"></a>问何等种类补特伽罗可破坏耶。<a id="a-4T"></a>答唯是异生非诸圣者。<a id="a-4U"></a>所以者何。<a id="a-4V"></a>世尊记说无处无容一切圣者可破坏故。<a id="a-4W"></a>问诸有已得顺决择分为可破不。<a id="a-4X"></a>或有说者。<a id="a-4Y"></a>除此所余是可破坏。<a id="a-4Z"></a>复有说者。<a id="a-4a"></a>此亦可破。<a id="a-4b"></a>所以者何。<a id="a-4c"></a>世尊唯记无处无容一切圣者是可破坏不记余故。</p>
  <p id="a4d">问如提婆达多能破坏僧。<a id="a-4e"></a>何故说言世尊眷属不可破坏。<a id="a-4f"></a>尊者世友说曰。<a id="a-4g"></a>此中说四向四果名世尊眷属。<a id="a-4h"></a>是真弟子。<a id="a-4i"></a>是真实僧。<a id="a-4j"></a>不可破坏。<a id="a-4k"></a>复次佛眷属有二。<a id="a-4l"></a>一是异生。<a id="a-4m"></a>二是圣者。<a id="a-4n"></a>提婆达多唯破异生。<a id="a-4o"></a>由此故说彼能破僧。<a id="a-4p"></a>一切圣者皆不可破。<a id="a-4q"></a>由此故说世尊眷属不可破坏。<a id="a-4r"></a>大德说曰。<a id="a-4s"></a>佛眷属有二。<a id="a-4t"></a>一内二外。<a id="a-4u"></a>内谓圣者无动无坏。<a id="a-4v"></a>外谓异生可动可坏。<a id="a-4w"></a>此中异生可动坏故。<a id="a-4x"></a>提婆达多能破坏僧。<a id="a-4y"></a>圣无动坏故说世尊眷属不坏。</p>
  <p id="a4z">问破僧时佛在众不。<a id="a-50"></a>答佛时住彼界内而不在众。<a id="a-51"></a>云何知耶。<a id="a-52"></a>曾闻提婆达多欲破僧时。<a id="a-53"></a>佛以慈愍故呵制之言。<a id="a-54"></a>提婆达多汝勿破僧。<a id="a-55"></a>勿起极重恶不善业。<a id="a-56"></a>勿趣非爱大苦果处。<a id="a-57"></a>佛虽如是殷勤呵制。<a id="a-58"></a>而彼都无止息之心。<a id="a-59"></a>尔时世尊起正智见审观前际。<a id="a-5A"></a>勿我昔时破他眷属。<a id="a-5B"></a>即自观见昔我无量无数劫前。<a id="a-5C"></a>曾破坏他仙人眷属。<a id="a-5D"></a>彼业异熟今现在前。<a id="a-5E"></a>观见是已知此僧众定当破坏。<a id="a-5F"></a>便入静室默然宴坐。<a id="a-5G"></a>提婆达多便破坏僧。<a id="a-5H"></a>故知世尊在于界内而不在众。</p>
  <p id="a5I">问为一切佛皆有如是破僧事耶。<a id="a-5J"></a>有说。<a id="a-5K"></a>不尔。<a id="a-5L"></a>所以者何。<a id="a-5M"></a>若有如是破坏他业。<a id="a-5N"></a>造作增长便有破僧。<a id="a-5O"></a>若无是业则无破僧唯世尊释迦牟尼。<a id="a-5P"></a>曾有此业造作增长。<a id="a-5Q"></a>故今僧破余佛不尔。<a id="a-5R"></a>有说。<a id="a-5S"></a>余佛亦有破僧。<a id="a-5T"></a>曾闻迦葉波佛时。<a id="a-5U"></a>有苾刍名曰花上是誉上子。<a id="a-5V"></a>造五无间断灭善根。</p>
  <p id="a5W">问提婆达多为先破僧后断善根。<a id="a-5X"></a>先断善根后破僧耶。<a id="a-5Y"></a>或有说者。<a id="a-5Z"></a>彼先破僧后断善根。<a id="a-5a"></a>所以者何。<a id="a-5b"></a>要具尸罗多闻端正。<a id="a-5c"></a>贵族威肃言词善巧。<a id="a-5d"></a>乃能破僧。<a id="a-5e"></a>若断善根便失净戒。<a id="a-5f"></a>非增上故不能破僧。<a id="a-5g"></a>尊者世友亦作是说。<a id="a-5h"></a>提婆达多先破坏僧后断善根。<a id="a-5i"></a>若先断善根后破僧者。<a id="a-5j"></a>于破僧时应不能生一劫住罪。<a id="a-5k"></a>所以者何。<a id="a-5l"></a>非断善根补特伽罗。<a id="a-5m"></a>于非法中起非法想。<a id="a-5n"></a>于破僧中起有罪想。<a id="a-5o"></a>若于非法起于法想。<a id="a-5p"></a>于破僧中起无罪想。<a id="a-5q"></a>而破僧者终不能生一劫住罪。<a id="a-5r"></a>要于非法起非法想。<a id="a-5s"></a>于破僧中起有罪想。<a id="a-5t"></a>如是破僧方能生起一劫住罪。<a id="a-5u"></a>由此道理诸破坏僧一切皆生劫住罪耶。<a id="a-5v"></a>设有能生劫住罪者。<a id="a-5w"></a>一切皆能破僧耶。<a id="a-5x"></a>应作四句或有破僧非能生起一劫住罪。<a id="a-5y"></a>谓于非法起于法想。<a id="a-5z"></a>及于破僧起非罪想。<a id="a-60"></a>而破坏僧。<a id="a-61"></a>或有能生一劫住罪而非破僧。<a id="a-62"></a>谓断善根。<a id="a-63"></a>或有破僧亦能生起一劫住罪。<a id="a-64"></a>谓于非法起非法想。<a id="a-65"></a>于破僧中起有罪想。<a id="a-66"></a>而破坏僧。<a id="a-67"></a>或有不能破坏于僧。<a id="a-68"></a>亦不能生一劫住罪。<a id="a-69"></a>谓除前想。<a id="a-6A"></a>大德说曰。<a id="a-6B"></a>彼起破僧加行时。<a id="a-6C"></a>亦起断善加行。<a id="a-6D"></a>起断善加行时。<a id="a-6E"></a>亦起破僧加行。<a id="a-6F"></a>是故彼破僧时则断善。<a id="a-6G"></a>断善时则破僧。<a id="a-6H"></a>彼由俱时造二罪故。<a id="a-6I"></a>成就极重恶不善业。<a id="a-6J"></a>而无一念悔愧之心。</p>
  <p id="a6K">问诸造无间业彼断善耶。<a id="a-6L"></a>设断善彼造无间业耶。<a id="a-6M"></a>答应作四句。<a id="a-6N"></a>或有造无间业非断善。<a id="a-6O"></a>如未生怨王等。<a id="a-6P"></a>或有断善非造无间业。<a id="a-6Q"></a>如六师等。<a id="a-6R"></a>或有造无间业亦断善。<a id="a-6S"></a>如提婆达多始褰持等。<a id="a-6T"></a>或有不造无间业亦不断善。<a id="a-6U"></a>谓除前想。<a id="a-6V"></a>三妙行中何者最大果。<a id="a-6W"></a>谓第一有等至中思。<a id="a-6X"></a>此业能取非想非非想处八万劫寿果。<a id="a-6Y"></a>当知此中依异熟果为问故作此答。<a id="a-6Z"></a>若依五果。<a id="a-6a"></a>或唯依离系果为问应作是答。<a id="a-6b"></a>谓金刚喻定相应思。<a id="a-6c"></a>此思能证一切结尽断遍知果。<a id="a-6d"></a>由此中意问异熟果故作是答。</p>
  <p id="a6e">问为一思能感八万劫寿。<a id="a-6f"></a>为多思耶。<a id="a-6g"></a>若一思者。<a id="a-6h"></a>云何少业能感多果。<a id="a-6i"></a>若多思者。<a id="a-6j"></a>云何不名一众同分果分分别感。<a id="a-6k"></a>或有说者。<a id="a-6l"></a>一思能感。<a id="a-6m"></a>问云何少业能感多果。<a id="a-6n"></a>答先以一思总感后以多思成满。<a id="a-6o"></a>譬如画者先以一色作模。<a id="a-6p"></a>后填众彩。<a id="a-6q"></a>此亦如是。<a id="a-6r"></a>复有说者。<a id="a-6s"></a>多思能感。<a id="a-6t"></a>问云何不名一众同分果分分别感。<a id="a-6u"></a>答于彼定中。<a id="a-6v"></a>缘一境界一类行相。<a id="a-6w"></a>有众多思相续而起。<a id="a-6x"></a>或有能感十千劫寿。<a id="a-6y"></a>或有能感二十千劫。<a id="a-6z"></a>或有能感三十千劫。<a id="a-70"></a>或有能感四十千劫等寿。<a id="a-71"></a>如是多思分分别感。<a id="a-72"></a>然依一种定前加行起一类定。<a id="a-73"></a>缘一境界一类行相。<a id="a-74"></a>多思相续现前而感故名一身。<a id="a-75"></a>如是说者。<a id="a-76"></a>一思总感。<a id="a-77"></a>多思成满。</p>
  <p id="a78">问此思为是近分地摄。<a id="a-79"></a>为根本地摄耶。<a id="a-7A"></a>或有说者。<a id="a-7B"></a>是近分地。<a id="a-7C"></a>复有说者。<a id="a-7D"></a>是根本地。<a id="a-7E"></a>如是说者此则不定。<a id="a-7F"></a>或近分地。<a id="a-7G"></a>或根本地。<a id="a-7H"></a>所以者何。<a id="a-7I"></a>以一切思同一地故。<a id="a-7J"></a>问八万劫者是何劫耶。<a id="a-7K"></a>或有说者。<a id="a-7L"></a>此是中劫。<a id="a-7M"></a>复有说者。<a id="a-7N"></a>此是成劫。<a id="a-7O"></a>复有说者。<a id="a-7P"></a>此是坏劫。<a id="a-7Q"></a>如是说者此是大劫。</p>
  <p id="a7R">问此业能取四蕴异熟。<a id="a-7S"></a>何故唯说取寿果耶。<a id="a-7T"></a>或有说者。<a id="a-7U"></a>以寿为先。<a id="a-7V"></a>世尊总说取四蕴果。<a id="a-7W"></a>复有说者。<a id="a-7X"></a>此中世尊说最胜法。<a id="a-7Y"></a>谓四蕴中寿为最胜是故偏说。<a id="a-7Z"></a>有说。<a id="a-7a"></a>唯寿能持四蕴令不散坏是故偏说。<a id="a-7b"></a>有说。<a id="a-7c"></a>寿于一期无断。<a id="a-7d"></a>令众同分亦无间断。<a id="a-7e"></a>余法不尔是故偏说。<a id="a-7f"></a>复有说者。<a id="a-7g"></a>由寿量故表知世间。<a id="a-7h"></a>或增或减。<a id="a-7i"></a>或进或退。<a id="a-7j"></a>或兴或衰。<a id="a-7k"></a>由此因缘故偏说寿。</p>
  <p id="a7l">如说恶行妙行感爱非爱最大果。<a id="a-7m"></a>如是善不善根并十业道亦应广说。<a id="a-7n"></a>谓三不善根中。<a id="a-7o"></a>何者最大罪。<a id="a-7p"></a>谓能起破僧虚诳语。<a id="a-7q"></a>此不善根能取无间地狱一劫寿果。<a id="a-7r"></a>十不善业道中。<a id="a-7s"></a>何者最大罪。<a id="a-7t"></a>谓破僧虚诳语。<a id="a-7u"></a>此业能取无间地狱一劫寿果。<a id="a-7v"></a>三善根中。<a id="a-7w"></a>何者最大果。<a id="a-7x"></a>谓能起第一有等至中思。<a id="a-7y"></a>此善根能取非想非非想处八万劫寿果。<a id="a-7z"></a>十善业道中。<a id="a-80"></a>何者最大果。<a id="a-81"></a>谓与第一有等至中思俱者。<a id="a-82"></a>此业道能感非想非非想处八万劫寿果。<a id="a-83"></a>应知此中以略说故。<a id="a-84"></a>但说恶行妙行最大果非余。</p>
  <p data-pb></p>
  <h2 id="a85">业蕴第四中邪语纳息第二之一</h2>
  <p id="a86">诸邪语彼邪命耶。<a id="a-87"></a>设邪命彼邪语耶。<a id="a-88"></a>如是等章及解章义既领会已。<a id="a-89"></a>次应广释。<a id="a-8A"></a>问何故作此论。<a id="a-8B"></a>答为止他宗显己义。<a id="a-8C"></a>故。<a id="a-8D"></a>谓譬喻者说离语及业。<a id="a-8E"></a>别有正命邪命体性。<a id="a-8F"></a>彼何故作是说。<a id="a-8G"></a>由契经故。<a id="a-8H"></a>如契经说八支圣道。<a id="a-8I"></a>彼作是说。<a id="a-8J"></a>佛说八支者。<a id="a-8K"></a>各有体性不相杂乱。<a id="a-8L"></a>由此便说正命邪命。<a id="a-8M"></a>离语业外有体可得。<a id="a-8N"></a>为遮彼意显正命等皆即语业故作斯论。<a id="a-8O"></a>如于不善语业道中。<a id="a-8P"></a>若贪所起名为邪语。<a id="a-8Q"></a>亦名邪命。<a id="a-8R"></a>为命起故。<a id="a-8S"></a>嗔痴所起但名邪语。<a id="a-8T"></a>不名邪命。<a id="a-8U"></a>不为命而起故。<a id="a-8V"></a>于不善身业道中。<a id="a-8W"></a>若贪所起名为邪业。<a id="a-8X"></a>亦名邪命。<a id="a-8Y"></a>嗔痴所起但名邪业。<a id="a-8Z"></a>不名邪命。<a id="a-8a"></a>所以如前。<a id="a-8b"></a>于善语业道中。<a id="a-8c"></a>无贪所起名为正语。<a id="a-8d"></a>亦名正命。<a id="a-8e"></a>邪命对治故。<a id="a-8f"></a>无嗔痴所起名为正语。<a id="a-8g"></a>不名正命。<a id="a-8h"></a>所以如前。<a id="a-8i"></a>于善身业道中。<a id="a-8j"></a>无贪所起名为正业。<a id="a-8k"></a>亦名正命。<a id="a-8l"></a>无嗔痴所起名为正业。<a id="a-8m"></a>不名正命。<a id="a-8n"></a>所以如前。<a id="a-8o"></a>由此即显正命邪命。<a id="a-8p"></a>皆摄语业而为体性。<a id="a-8q"></a>是谓此处略毗婆沙。<a id="a-8r"></a>诸邪语彼邪命耶。<a id="a-8s"></a>设邪命彼邪语耶。<a id="a-8t"></a>答应作四句。<a id="a-8u"></a>有邪语非邪命。<a id="a-8v"></a>谓除趣邪命语四恶行。<a id="a-8w"></a>诸余语恶行。<a id="a-8x"></a>即嗔痴所起语业。<a id="a-8y"></a>是语业性故非为命起故。<a id="a-8z"></a>有邪命非邪语。<a id="a-90"></a>谓起邪命身三恶行。<a id="a-91"></a>即贪所起身业为命起故。<a id="a-92"></a>非语业性故。<a id="a-93"></a>后语句中应准此释。<a id="a-94"></a>有邪语亦邪命。<a id="a-95"></a>谓起邪命语四恶行。<a id="a-96"></a>有非邪语非邪命。<a id="a-97"></a>谓除趣邪命身三恶行。<a id="a-98"></a>诸余身恶行。<a id="a-99"></a>诸邪业彼邪命耶。<a id="a-9A"></a>设邪命彼邪业耶。<a id="a-9B"></a>答应作四句。<a id="a-9C"></a>有邪业非邪命。<a id="a-9D"></a>谓除趣邪命身三恶行。<a id="a-9E"></a>诸余身恶行即嗔痴所起身业。<a id="a-9F"></a>是身业性故。<a id="a-9G"></a>非为命起故。<a id="a-9H"></a>有邪命非邪业。<a id="a-9I"></a>谓趣邪命语四恶行。<a id="a-9J"></a>即贪所起语业为命起故。<a id="a-9K"></a>非身业性故。<a id="a-9L"></a>后二句准此释。<a id="a-9M"></a>有邪业亦邪命。<a id="a-9N"></a>谓趣邪命身三恶行。<a id="a-9O"></a>有非邪业非邪命。<a id="a-9P"></a>谓除趣邪命语四恶行。<a id="a-9Q"></a>诸余语恶行。<a id="a-9R"></a>此中诸贪所起皆以趣向邪命故名邪命。<a id="a-9S"></a>诸正语彼正命耶。<a id="a-9T"></a>设正命彼正语耶。<a id="a-9U"></a>答应作四句。<a id="a-9V"></a>有正语非正命。<a id="a-9W"></a>谓除趣正命语四妙行。<a id="a-9X"></a>诸余语妙行。<a id="a-9Y"></a>即无嗔无痴所起语业。<a id="a-9Z"></a>是语业性故。<a id="a-9a"></a>非邪命对治故。<a id="a-9b"></a>有正命非正语。<a id="a-9c"></a>谓趣正命身三妙行。<a id="a-9d"></a>即无贪所起身业。<a id="a-9e"></a>是邪命对治故。<a id="a-9f"></a>非语业性故。<a id="a-9g"></a>后二句准此释有正语亦正命。<a id="a-9h"></a>谓趣正命语四妙行。<a id="a-9i"></a>有非正语非正命。<a id="a-9j"></a>谓除趣正命身三妙行。<a id="a-9k"></a>诸余身妙行。<a id="a-9l"></a>诸正业彼正命耶。<a id="a-9m"></a>设正命彼正业耶。<a id="a-9n"></a>答应作四句。<a id="a-9o"></a>有正业非正命。<a id="a-9p"></a>谓除趣正命身三妙行。<a id="a-9q"></a>诸余身妙行。<a id="a-9r"></a>即无嗔无痴所起身业。<a id="a-9s"></a>是身业性故。<a id="a-9t"></a>非邪命对治故。<a id="a-9u"></a>有正命非正业。<a id="a-9v"></a>谓趣正命语四妙行。<a id="a-9w"></a>即无贪所起语业。<a id="a-9x"></a>邪命对治故。<a id="a-9y"></a>非身业性故。<a id="a-9z"></a>后二句准此释。<a id="a-A0"></a>有正业亦正命。<a id="a-A1"></a>谓趣正命身三妙行。<a id="a-A2"></a>有非正业非正命。<a id="a-A3"></a>谓除趣正命语四妙行。<a id="a-A4"></a>诸余语妙行。<a id="a-A5"></a>此中诸无贪所起。<a id="a-A6"></a>皆以趣向正命故名正命。<a id="a-A7"></a>已略显示杂无杂相。<a id="a-A8"></a>今当广说彼差别相。<a id="a-A9"></a>谓若有为利活命因缘起诸恶行。<a id="a-AA"></a>此名邪语邪业。<a id="a-AB"></a>亦名邪命。<a id="a-AC"></a>是语业性故。<a id="a-AD"></a>为命所起故。<a id="a-AE"></a>若有为余种种因缘。<a id="a-AF"></a>起诸恶行名邪语邪业。<a id="a-AG"></a>不名邪命。<a id="a-AH"></a>是语业性故。<a id="a-AI"></a>非为命起故。<a id="a-AJ"></a>余门准此释。<a id="a-AK"></a>复次若有随其种种傍生明咒。<a id="a-AL"></a>邪活命缘。<a id="a-AM"></a>起诸恶行名邪语业。<a id="a-AN"></a>亦名邪命。<a id="a-AO"></a>若有为余种种因缘。<a id="a-AP"></a>起诸恶行名邪语业。<a id="a-AQ"></a>不名邪命。<a id="a-AR"></a>复次若以四爱因缘。<a id="a-AS"></a>起诸恶行名邪语业。<a id="a-AT"></a>亦名邪命。<a id="a-AU"></a>若以余缘起诸恶行名邪语业。<a id="a-AV"></a>不名邪命。<a id="a-AW"></a>复次若有矫诈现相以利求利五邪命缘。<a id="a-AX"></a>起诸恶行。<a id="a-AY"></a>名邪语业。<a id="a-AZ"></a>亦名邪命。<a id="a-Aa"></a>若为余缘起诸恶行名邪语业。<a id="a-Ab"></a>不名邪命。<a id="a-Ac"></a>复次若起恶行加行。<a id="a-Ad"></a>名邪语业。<a id="a-Ae"></a>亦名邪命。<a id="a-Af"></a>若起恶行根本业道名邪语业。<a id="a-Ag"></a>不名邪命。<a id="a-Ah"></a>所以者何。<a id="a-Ai"></a>加行难除非根本故。<a id="a-Aj"></a>复次若起种种遮罪。<a id="a-Ak"></a>名邪语业。<a id="a-Al"></a>亦名邪命。<a id="a-Am"></a>若起性罪。<a id="a-An"></a>名邪语业。<a id="a-Ao"></a>不名邪命。<a id="a-Ap"></a>所以者何。<a id="a-Aq"></a>遮罪难防非性罪故。<a id="a-Ar"></a>由如是等六门七门所说道理。<a id="a-As"></a>决定无能离语业外别立邪命。<a id="a-At"></a>问若尔何故说邪语等三种。<a id="a-Au"></a>及于经中说八支圣道。<a id="a-Av"></a>正语业外别说正命耶。<a id="a-Aw"></a>答佛以邪命诳惑于人。<a id="a-Ax"></a>微细难觉故与语业俱时示现复别示现。<a id="a-Ay"></a>如贼军将同众诛戮复别枭首。<a id="a-Az"></a>复有说者。<a id="a-B0"></a>以诸邪命难可净除。<a id="a-B1"></a>故与语业俱时呵责。<a id="a-B2"></a>复别呵责犹如女人与诸事欲及烦恼欲。<a id="a-B3"></a>俱时说过复别呵责。<a id="a-B4"></a>云何邪命难可净除。<a id="a-B5"></a>谓有二法难除难舍。<a id="a-B6"></a>即在家者邪见。<a id="a-B7"></a>及出家者邪命。<a id="a-B8"></a>诸在家人虽极聪慧受持五戒。<a id="a-B9"></a>若苦所逼则以种种香花饮食祠祷天神。<a id="a-BA"></a>诸出家人虽极聪慧受持具戒。<a id="a-BB"></a>资身命缘系属他故。<a id="a-BC"></a>见施主时便整威仪现亲善相。<a id="a-BD"></a>是故别说邪命正命。<a id="a-BE"></a>契经及施设论皆作是说。<a id="a-BF"></a>断生命乃至邪见皆有三种。<a id="a-BG"></a>一从贪生。<a id="a-BH"></a>二从嗔生。<a id="a-BI"></a>三从痴生。<a id="a-BJ"></a>云何断生命从贪生。<a id="a-BK"></a>谓如有一以贪皮肉筋骨等故。<a id="a-BL"></a>害他有情。<a id="a-BM"></a>或为所爱悦意。<a id="a-BN"></a>亲友曾当于己作饶益者。<a id="a-BO"></a>而行杀事。<a id="a-BP"></a>或他以财及诸饶益求己行杀。<a id="a-BQ"></a>如国王等以诸财位。<a id="a-BR"></a>招募骁勇令讨未伏。<a id="a-BS"></a>如是等杀名从贪生。<a id="a-BT"></a>云何从嗔生。<a id="a-BU"></a>谓如有一于他有情。<a id="a-BV"></a>有损恼心。<a id="a-BW"></a>怨嫌之心。<a id="a-BX"></a>恶意乐心。<a id="a-BY"></a>而断彼命。<a id="a-BZ"></a>或复害彼亲属朋友以绝怨路。<a id="a-Ba"></a>如是等杀名从嗔生。<a id="a-Bb"></a>云何从痴生如有一类起如是见。<a id="a-Bc"></a>立如是论。<a id="a-Bd"></a>驼马牛羊鸡猪鹿等。<a id="a-Be"></a>皆为祠祀人所食用。<a id="a-Bf"></a>是以杀之无罪。<a id="a-Bg"></a>复有一类起如是见。<a id="a-Bh"></a>立如是论。<a id="a-Bi"></a>虎豹豺狼蜈蚣蛇等伤害于人。<a id="a-Bj"></a>为人除患杀亦无罪。<a id="a-Bk"></a>又此西方有蔑戾车名曰目迦起如是见。<a id="a-Bl"></a>立如是论。<a id="a-Bm"></a>父母衰老。<a id="a-Bn"></a>及遭痼疾。<a id="a-Bo"></a>若能杀者得福无罪。<a id="a-Bp"></a>所以者何。<a id="a-Bq"></a>夫衰老者诸根朽败不能饮食。<a id="a-Br"></a>若死更得新胜诸根。<a id="a-Bs"></a>饮新暖乳。<a id="a-Bt"></a>若遭痼疾多受苦恼。<a id="a-Bu"></a>死便解脱故杀无罪。<a id="a-Bv"></a>如是等杀名从痴生。<a id="a-Bw"></a>以迷业果起邪谤故。</p>
  <p id="aBx">云何不与取从贪生。<a id="a-By"></a>谓如有一欲他财物不与而取。<a id="a-Bz"></a>或为所爱悦意。<a id="a-C0"></a>亲友曾当于己作饶益者。<a id="a-C1"></a>而行盗窃。<a id="a-C2"></a>或他以财及诸饶益求己行盗。<a id="a-C3"></a>如募将士掠他财宝。<a id="a-C4"></a>如是等盗名从贪生。<a id="a-C5"></a>云何从嗔生。<a id="a-C6"></a>谓如有一于诸有情。<a id="a-C7"></a>有损恼怨嫌恶意乐心。<a id="a-C8"></a>而盗彼物令其困恼。<a id="a-C9"></a>或复盗彼亲友财物以憎彼故。<a id="a-CA"></a>如是等盗名从嗔生。<a id="a-CB"></a>云何从痴生。<a id="a-CC"></a>如有一类诸婆罗门。<a id="a-CD"></a>起如是见。<a id="a-CE"></a>立如是论。<a id="a-CF"></a>大地所有本是梵王神力化作。<a id="a-CG"></a>施诸婆罗门。<a id="a-CH"></a>今婆罗门势力羸弱。<a id="a-CI"></a>刹帝利等侵夺受用。<a id="a-CJ"></a>故婆罗门取受用时是取己物皆无盗罪。<a id="a-CK"></a>然彼取时作他物想。<a id="a-CL"></a>如是等盗名从痴生。<a id="a-CM"></a>迷于业果起邪谤故。</p>
  <p id="aCN">云何欲邪行从贪生。<a id="a-CO"></a>谓此多分以耽染心。<a id="a-CP"></a>或以财利诸饶益事。<a id="a-CQ"></a>于彼彼所行欲邪行。<a id="a-CR"></a>是名从贪生。<a id="a-CS"></a>云何从嗔生。<a id="a-CT"></a>谓如有一于他有情。<a id="a-CU"></a>有损恼怨嫌恶意乐心。<a id="a-CV"></a>欲令污辱受诸衰损。<a id="a-CW"></a>便于彼所行欲邪行。<a id="a-CX"></a>是名从嗔生。<a id="a-CY"></a>云何从痴生。<a id="a-CZ"></a>谓婆罗门起如是见。<a id="a-Ca"></a>立如是论。<a id="a-Cb"></a>诸婆罗门应畜四妇。<a id="a-Cc"></a>刹帝利三。<a id="a-Cd"></a>吠舍应二。<a id="a-Ce"></a>戍达罗一。<a id="a-Cf"></a>婆罗门等数若未满。<a id="a-Cg"></a>淫他妻室亦无有罪。<a id="a-Ch"></a>然彼淫时起属他想。<a id="a-Ci"></a>又此西方有蔑戾车名曰目迦。<a id="a-Cj"></a>起如是见。<a id="a-Ck"></a>立如是论。<a id="a-Cl"></a>母女姊妹及儿妻等。<a id="a-Cm"></a>于彼行欲悉无有罪。<a id="a-Cn"></a>所以者何。<a id="a-Co"></a>一切母邑。<a id="a-Cp"></a>皆如熟果已办饮食道路桥船阶梯臼等。<a id="a-Cq"></a>法尔有情共所受用。<a id="a-Cr"></a>是故于彼行欲无罪。<a id="a-Cs"></a>此等邪行名从痴生。<a id="a-Ct"></a>所以如前。</p>
  <p id="aCu">云何虚诳语从贪生。<a id="a-Cv"></a>谓如有一为名利故。<a id="a-Cw"></a>于他有情覆想而说。<a id="a-Cx"></a>若为己若为他。<a id="a-Cy"></a>如国王等招募辩士。<a id="a-Cz"></a>令行游说为诱未伏。<a id="a-D0"></a>彼人尔时以财位故。<a id="a-D1"></a>或依内诳外。<a id="a-D2"></a>或依外诳内。<a id="a-D3"></a>或依二诳二。<a id="a-D4"></a>此等虚诳语名从贪生。<a id="a-D5"></a>云何从嗔生。<a id="a-D6"></a>谓如于他有损恼心。<a id="a-D7"></a>怨嫌恶意乐心。<a id="a-D8"></a>欲陷彼故行虚诳语。<a id="a-D9"></a>或复于彼所爱亲友。<a id="a-DA"></a>作虚诳语以憎彼故。<a id="a-DB"></a>此等虚诳语名从嗔生。<a id="a-DC"></a>云何从痴生。<a id="a-DD"></a>谓如有一起如是见。<a id="a-DE"></a>立如是论。<a id="a-DF"></a>诸为自他身难命难。<a id="a-DG"></a>而妄语者不得妄语罪。<a id="a-DH"></a>如猎师问鹿所在。<a id="a-DI"></a>及贼军问王军所在。<a id="a-DJ"></a>虽实见实知恐害彼故。<a id="a-DK"></a>虽不实答而无有罪。<a id="a-DL"></a>当知彼类非不有罪。<a id="a-DM"></a>彼谓都无便数数作。<a id="a-DN"></a>此等虚诳语名从痴生。<a id="a-DO"></a>所以如前。</p>
  <p id="aDP">云何离间语从贪生。<a id="a-DQ"></a>谓如有一为名利故。<a id="a-DR"></a>于彼有情或彼亲友作离间语。<a id="a-DS"></a>若为己若为他。<a id="a-DT"></a>如国王等招募辩士。<a id="a-DU"></a>令行离间规令他伏。<a id="a-DV"></a>彼人尔时以财位故。<a id="a-DW"></a>或依内离外。<a id="a-DX"></a>或依外离内。<a id="a-DY"></a>或依二离二。<a id="a-DZ"></a>又婆罗门有二施主。<a id="a-Da"></a>一施衣。<a id="a-Db"></a>二施食。<a id="a-Dc"></a>婆罗门念言。<a id="a-Dd"></a>若二施主共和好者。<a id="a-De"></a>我于二所各得一事。<a id="a-Df"></a>若彼乖违则一一处皆得二事。<a id="a-Dg"></a>由是因缘行离间语。<a id="a-Dh"></a>是名从贪生。<a id="a-Di"></a>云何从嗔生。<a id="a-Dj"></a>如有于他有损恼心怨嫌恶意乐心。<a id="a-Dk"></a>而离间彼或彼亲友坏彼故。<a id="a-Dl"></a>是名从嗔生。<a id="a-Dm"></a>云何从痴生。<a id="a-Dn"></a>如有一类婆罗门等。<a id="a-Do"></a>起如是见。<a id="a-Dp"></a>立如是论。<a id="a-Dq"></a>诸不律仪家。<a id="a-Dr"></a>若和好者为恶滋多。<a id="a-Ds"></a>若乖离者作恶便少。<a id="a-Dt"></a>是故若有于彼类中。<a id="a-Du"></a>作离间语终无有罪。<a id="a-Dv"></a>是名从痴生。<a id="a-Dw"></a>所以如前。<a id="a-Dx"></a>云何粗恶语从贪生。<a id="a-Dy"></a>如以名利于他有情骂詈毁辱。<a id="a-Dz"></a>若为己若为他。<a id="a-E0"></a>如国王等委酷法人令主辞狱。<a id="a-E1"></a>及令军佐制造书檄。<a id="a-E2"></a>由此等缘作粗恶语。<a id="a-E3"></a>是名从贪生。<a id="a-E4"></a>云何从嗔生。<a id="a-E5"></a>谓如于他有损恼心怨嫌恶意乐心。<a id="a-E6"></a>便骂辱彼或彼亲友若为己若为他。<a id="a-E7"></a>是名从嗔生。<a id="a-E8"></a>云何从痴生。<a id="a-E9"></a>谓如丈髻外道名事火。<a id="a-EA"></a>天性甚卒暴多粗恶语。<a id="a-EB"></a>彼诸弟子以为善妙皆习粗语。<a id="a-EC"></a>是名从痴生。<a id="a-ED"></a>所以如前。</p>
  <p id="aEE">云何杂秽语从贪生。<a id="a-EF"></a>谓如有一为己及他名利等故作杂秽语。<a id="a-EG"></a>如俳优者为财利故。<a id="a-EH"></a>于大集处种种词咏戏调杂说。<a id="a-EI"></a>又诸男女以爱染心作杂秽语。<a id="a-EJ"></a>复有制造世俗文章。<a id="a-EK"></a>受持讽诵是名从贪生。<a id="a-EL"></a>云何从嗔生。<a id="a-EM"></a>谓如于他有损恼心。<a id="a-EN"></a>怨嫌恶意乐心。<a id="a-EO"></a>轻调彼故作杂秽语。<a id="a-EP"></a>或轻调彼所爱亲友以憎彼故。<a id="a-EQ"></a>是名从嗔生。<a id="a-ER"></a>云何从痴生。<a id="a-ES"></a>如有一类婆罗门。<a id="a-ET"></a>起如是见。<a id="a-EU"></a>立如是论。<a id="a-EV"></a>诸有[木*巳]火。<a id="a-EW"></a>或祀余神。<a id="a-EX"></a>或诵吠陀诸咒术等。<a id="a-EY"></a>一切皆得清净解脱。<a id="a-EZ"></a>是名从痴生。<a id="a-Ea"></a>所以如前。<a id="a-Eb"></a>云何贪从贪生。<a id="a-Ec"></a>谓贪缠无间贪缠现前。<a id="a-Ed"></a>是名贪从贪生。<a id="a-Ee"></a>云何从嗔生。<a id="a-Ef"></a>谓嗔缠无间贪缠现前。<a id="a-Eg"></a>是名贪从嗔生。<a id="a-Eh"></a>云何从痴生。<a id="a-Ei"></a>谓痴缠无间贪缠现前。<a id="a-Ej"></a>是名贪从痴生。<a id="a-Ek"></a>云何嗔从贪生。<a id="a-El"></a>谓贪缠无间嗔缠现前。<a id="a-Em"></a>是名嗔从贪生。<a id="a-En"></a>云何从嗔生。<a id="a-Eo"></a>谓嗔缠无间嗔缠现前。<a id="a-Ep"></a>是名嗔从嗔生。<a id="a-Eq"></a>云何从痴生。<a id="a-Er"></a>谓痴缠无间嗔缠现前。<a id="a-Es"></a>是名嗔从痴生。</p>
  <p id="aEt">云何邪见从贪生。<a id="a-Eu"></a>谓贪缠无间邪见缠现前。<a id="a-Ev"></a>是名邪见从贪生。<a id="a-Ew"></a>云何从嗔生。<a id="a-Ex"></a>谓嗔缠无间邪见缠现前。<a id="a-Ey"></a>是名邪见从嗔生。<a id="a-Ez"></a>云何从痴生。<a id="a-F0"></a>谓痴缠无间邪见缠现前。<a id="a-F1"></a>是名邪见从痴生。<a id="a-F2"></a>问已知十不善业道。<a id="a-F3"></a>一切皆从贪嗔痴起。<a id="a-F4"></a>于中一一几为加行。<a id="a-F5"></a>几为究竟。<a id="a-F6"></a>而能起耶。<a id="a-F7"></a>或有说者。<a id="a-F8"></a>断生命粗恶语及嗔恚三。<a id="a-F9"></a>为加行由嗔究竟。<a id="a-FA"></a>不与取欲邪行。<a id="a-FB"></a>及贪欲三。<a id="a-FC"></a>为加行由贪究竟。<a id="a-FD"></a>余语业道三。<a id="a-FE"></a>为加行由三究竟。<a id="a-FF"></a>邪见一种三。<a id="a-FG"></a>为加行由痴究竟。<a id="a-FH"></a>复有说者。<a id="a-FI"></a>欲邪行不定。<a id="a-FJ"></a>谓若欲令要出不净方成业道者。<a id="a-FK"></a>则三为加行由贪究竟。<a id="a-FL"></a>若有欲令才入秽门便成业道者。<a id="a-FM"></a>则三为加行由三究竟。<a id="a-FN"></a>所余业道一切皆以三。<a id="a-FO"></a>为加行由三究竟。</p>
 </body>
</html>