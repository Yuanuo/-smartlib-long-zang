<!doctype html>
<html id="z3IBVcL12Y" data-ver="713">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第七十九</h1>
  <h2 id="a2">结蕴第二中十门纳息第四之九</h2>
  <p id="a3">如契经说苦圣谛应以慧遍知。<a id="a-4"></a>阿毗达磨说。<a id="a-5"></a>智所遍知谓一切法。<a id="a-6"></a>问若一切法是所遍知如阿毗达磨说。<a id="a-7"></a>何故契经唯说以慧应遍知苦。<a id="a-8"></a>答契经唯依出世间慧。<a id="a-9"></a>说苦圣谛是应遍知。<a id="a-A"></a>阿毗达磨总依世间出世间慧。<a id="a-B"></a>说一切法是所遍知。<a id="a-C"></a>如世间出世间有漏无漏缚解系不系应知亦尔。<a id="a-D"></a>复次契经唯依近遍知慧说苦圣谛是应遍知。<a id="a-E"></a>阿毗达磨依近远慧说一切法是所遍知。<a id="a-F"></a>如近远邻逼非邻逼和合非和合应知亦尔。<a id="a-G"></a>复次契经唯依观共相慧说苦圣谛是应遍知阿毗达磨总依观自相共相慧说一切法是所遍知。<a id="a-H"></a>如自相共相慧。<a id="a-I"></a>自相共相觉自相共相作意应知亦尔。<a id="a-J"></a>复次契经唯依不共慧说苦圣谛是应遍知。<a id="a-K"></a>阿毗达磨总依共不共慧说一切法是所遍知。<a id="a-L"></a>复次契经依现观时说苦圣谛是应遍知。<a id="a-M"></a>阿毗达磨依行谛时说一切法是所遍知。<a id="a-N"></a>复次契经依施设觉说苦圣谛是应遍知。<a id="a-O"></a>阿毗达磨依胜义觉说一切法是所遍知。<a id="a-P"></a>问施设觉者义何谓耶。<a id="a-Q"></a>答依果粗显易见。<a id="a-R"></a>方便说遍知苦。<a id="a-S"></a>依生死因不续。<a id="a-T"></a>方便说永断集。<a id="a-U"></a>依具二德不在身。<a id="a-V"></a>方便说应证灭。<a id="a-W"></a>依能永断诸烦恼道。<a id="a-X"></a>方便说应修道。<a id="a-Y"></a>如是名为施设觉义。<a id="a-Z"></a>非尽理故立施设名。<a id="a-a"></a>胁尊者言。<a id="a-b"></a>世尊唯说应遍知苦。<a id="a-c"></a>或谓唯苦是应遍知。<a id="a-d"></a>故对法中说一切法是所遍知。<a id="a-e"></a>世尊唯说集应永断。<a id="a-f"></a>或谓唯集是应永断故。<a id="a-g"></a>对法中说有漏法皆应永断。<a id="a-h"></a>世尊唯说灭应作证。<a id="a-i"></a>或谓唯灭是应作证。<a id="a-j"></a>故对法中依得作证说诸善法皆应作证。<a id="a-k"></a>世尊唯说道应修习。<a id="a-l"></a>或谓唯道是应修习。<a id="a-m"></a>故对法中总说一切善有为法皆应修习。<a id="a-n"></a>此则显示经义不了。<a id="a-o"></a>阿毗达磨是了义说。<a id="a-p"></a>复次为令永断生死道路故佛唯说应遍知苦。<a id="a-q"></a>谓有身见是六十二见趣根本。<a id="a-r"></a>见趣是余烦恼根本。<a id="a-s"></a>诸余烦恼是业根本。<a id="a-t"></a>诸业复是异熟根本。<a id="a-u"></a>依止异熟生长一切善不善无记法。<a id="a-v"></a>由此轮转生死无穷。<a id="a-w"></a>遍知苦时断有身见。<a id="a-x"></a>身见断故生死路绝。<a id="a-y"></a>故佛唯说应遍知苦。<a id="a-z"></a>复次为令永断五我见十五我所见。<a id="a-10"></a>故佛唯说应遍知苦。<a id="a-11"></a>复次为令永断有身见边执见。<a id="a-12"></a>及为证得空无愿三摩地。<a id="a-13"></a>故佛唯说应遍知苦。<a id="a-14"></a>复次从无始来诸有情类于五取蕴。<a id="a-15"></a>起我有情命者生者及养育者数取趣想。<a id="a-16"></a>谁能断此诸恶倒想。<a id="a-17"></a>令得法想谓苦遍知。<a id="a-18"></a>故佛唯说应遍知苦。<a id="a-19"></a>复次从无始来于苦非常空非我蕴起常乐我净想。<a id="a-1A"></a>谁能断此诸颠倒想。<a id="a-1B"></a>令得无颠倒想谓苦遍知。<a id="a-1C"></a>故佛唯说应遍知苦。<a id="a-1D"></a>复次从无始来诸有情类。<a id="a-1E"></a>虽为诸蕴损恼逼切如荷重担。<a id="a-1F"></a>而于诸蕴希求贪着。<a id="a-1G"></a>如诸婴儿。<a id="a-1H"></a>虽为乳母打骂逼切。<a id="a-1I"></a>而归附之。<a id="a-1J"></a>欲令有情断蕴贪着。<a id="a-1K"></a>故佛唯说应遍知苦。<a id="a-1L"></a>复次从无始来诸有情类。<a id="a-1M"></a>由诸烦恼恶行颠倒。<a id="a-1N"></a>令心心所于境邪曲。<a id="a-1O"></a>谁令正直谓苦遍知。<a id="a-1P"></a>故佛唯说应遍知苦。<a id="a-1Q"></a>复次诸瑜伽师若遍知苦便能安住无倒想心。<a id="a-1R"></a>设彼现观苦圣谛已。<a id="a-1S"></a>于余圣谛不复现观。<a id="a-1T"></a>有人问言此五取蕴为苦为乐。<a id="a-1U"></a>答言唯苦如热铁团。<a id="a-1V"></a>复问取蕴为常非常。<a id="a-1W"></a>答言非常一刹那后决定不住。<a id="a-1X"></a>复问取蕴为净不净。<a id="a-1Y"></a>答言不净如粪秽聚。<a id="a-1Z"></a>复问取蕴有我无我。<a id="a-1a"></a>答言无我作者受者皆不可得唯空行聚。<a id="a-1b"></a>此无颠倒由苦遍知。<a id="a-1c"></a>故佛唯说应遍知苦。<a id="a-1d"></a>复次取蕴如病性不调适。<a id="a-1e"></a>取蕴如痈性能逼恼。<a id="a-1f"></a>取蕴如箭性能损害。<a id="a-1g"></a>取蕴如刀性能伤切。<a id="a-1h"></a>取蕴如毒性能杀害。<a id="a-1i"></a>取蕴如火性能焚烧。<a id="a-1j"></a>取蕴如怨性不饶益。<a id="a-1k"></a>取蕴如边城恒为种种业烦恼贼之所侵扰。<a id="a-1l"></a>能知此者谓苦遍知。<a id="a-1m"></a>故佛唯说应遍知苦。<a id="a-1n"></a>复次诸瑜伽师。<a id="a-1o"></a>若遍知苦名遇真佛出现世间。<a id="a-1p"></a>名入胜义如理正法。<a id="a-1q"></a>名真出家。<a id="a-1r"></a>名真受用正法财宝得无障碍。<a id="a-1s"></a>故佛唯说应遍知苦。<a id="a-1t"></a>复次诸瑜伽师。<a id="a-1u"></a>若遍知苦名舍曾缘得未曾缘。<a id="a-1v"></a>名舍共得不共。<a id="a-1w"></a>名舍世间得出世间。<a id="a-1x"></a>故佛唯说应遍知苦。<a id="a-1y"></a>复次诸瑜伽师。<a id="a-1z"></a>若遍知苦开未曾开圣道门。<a id="a-20"></a>故能舍未曾舍异生性。<a id="a-21"></a>能得未曾得圣性。<a id="a-22"></a>故佛唯说应遍知苦。<a id="a-23"></a>复次诸瑜伽师。<a id="a-24"></a>若遍知苦舍名得名舍界得界舍性得性舍名得名者。<a id="a-25"></a>谓舍异生名得圣者名舍界得界者。<a id="a-26"></a>谓舍异生界分。<a id="a-27"></a>得圣者界分。<a id="a-28"></a>舍性得性者。<a id="a-29"></a>谓舍异生种性。<a id="a-2A"></a>得圣者种性故佛唯说应遍知苦。<a id="a-2B"></a>复次诸瑜伽师。<a id="a-2C"></a>若遍知苦得心不得心因。<a id="a-2D"></a>得苦不得苦因。<a id="a-2E"></a>得明不得明因。<a id="a-2F"></a>故佛唯说应遍知苦。<a id="a-2G"></a>复次诸瑜伽师。<a id="a-2H"></a>若遍知苦舍五同分得八同分。<a id="a-2I"></a>五同分者谓五无间业同分。<a id="a-2J"></a>八同分者谓四向四果同分。<a id="a-2K"></a>故佛唯说应遍知苦。<a id="a-2L"></a>复次诸瑜伽师。<a id="a-2M"></a>若遍知苦则舍如柳絮异生性。<a id="a-2N"></a>住如帝幢佛法性。<a id="a-2O"></a>故佛唯说应遍知苦。<a id="a-2P"></a>复次诸瑜伽师。<a id="a-2Q"></a>若遍知苦名为最初得法证净。<a id="a-2R"></a>故佛唯说应遍知苦。<a id="a-2S"></a>复次诸瑜伽师。<a id="a-2T"></a>若遍知苦名最初得无有是处。<a id="a-2U"></a>如契经说无有是处。<a id="a-2V"></a>见圣谛者故断他命越所学处乃至广说。<a id="a-2W"></a>故佛唯说应遍知苦。<a id="a-2X"></a>复次诸瑜伽师。<a id="a-2Y"></a>若遍知苦名为最初入大法海。<a id="a-2Z"></a>登大法山。<a id="a-2a"></a>摧大怨敌。<a id="a-2b"></a>升大法座。<a id="a-2c"></a>故佛唯说应遍知苦。<a id="a-2d"></a>复次苦应遍知非皆永断。<a id="a-2e"></a>集应永断不应唯遍知。<a id="a-2f"></a>灭应作证不应唯遍知。<a id="a-2g"></a>道应修习不应唯遍知。<a id="a-2h"></a>故佛唯说应遍知苦。<a id="a-2i"></a>复次于四圣谛皆应遍知。<a id="a-2j"></a>苦在最初故唯说苦。</p>
  <p id="a2k">如契经说。<a id="a-2l"></a>苦集圣谛应以慧永断。<a id="a-2m"></a>阿毗达磨说。<a id="a-2n"></a>应永断者谓有漏法。<a id="a-2o"></a>若说唯爱是集谛者。<a id="a-2p"></a>应问彼言诸有漏法皆应永断如对法说。<a id="a-2q"></a>何故世尊唯说爱应永断非余一切有漏法耶。<a id="a-2r"></a>彼应如前爱为集。<a id="a-2s"></a>答若说一切有漏法因是集谛者。<a id="a-2t"></a>应问苦谛亦应永断何故唯说集应永断。<a id="a-2u"></a>答佛为舍苦故作是说汝等若欲舍众苦者应永断集。<a id="a-2v"></a>集永断故苦则不生名真舍苦。<a id="a-2w"></a>复次佛为舍果故作是说。<a id="a-2x"></a>汝等若欲舍苦果者应永断因。<a id="a-2y"></a>因永断故苦果不生名真舍果。<a id="a-2z"></a>复次为止苦流故作是说。<a id="a-30"></a>如止流者当堰水源。<a id="a-31"></a>欲止苦流应永断集。<a id="a-32"></a>复次永断集故。<a id="a-33"></a>便害俱因离俱系。<a id="a-34"></a>得无漏离系得。<a id="a-35"></a>灭有顶遍行因。<a id="a-36"></a>故佛唯说集应永断。<a id="a-37"></a>复次若断因者果即随断。<a id="a-38"></a>若灭因者果即随灭。<a id="a-39"></a>若弃因者果即随弃。<a id="a-3A"></a>若吐因者果即随吐。<a id="a-3B"></a>故佛唯说集应永断。<a id="a-3C"></a>复次世尊欲令诸有情类舍蕴重担故作是说。<a id="a-3D"></a>谓如有人荷负重担经崄难处。<a id="a-3E"></a>而复蹎蹶为担逼切欲脱无由。<a id="a-3F"></a>有人语言欲脱此担当断担索乃可脱之。<a id="a-3G"></a>如是有情荷蕴重担经历生死诸崄难处。<a id="a-3H"></a>为蕴重担之所逼切故。<a id="a-3I"></a>佛告言汝等若欲脱蕴重担当永断集。<a id="a-3J"></a>集既断已蕴担便脱。<a id="a-3K"></a>复次为对外道故作是说。<a id="a-3L"></a>谓诸外道苦果所逼。<a id="a-3M"></a>虽厌苦果而不断因。<a id="a-3N"></a>如愚痴狗舍人逐块。<a id="a-3O"></a>故佛告彼汝等厌苦当永断集。<a id="a-3P"></a>集因断已苦果不生便得解脱。<a id="a-3Q"></a>复次集引三界下中上果。<a id="a-3R"></a>若永断集苦果不生。<a id="a-3S"></a>是故世尊告有情类。<a id="a-3T"></a>汝等厌苦当永断集。<a id="a-3U"></a>复次集能生长三种苦果。<a id="a-3V"></a>若永断集彼不生长。<a id="a-3W"></a>是故世尊告有情类。<a id="a-3X"></a>若厌三苦当永断集。<a id="a-3Y"></a>复次集能生长四种苦生。<a id="a-3Z"></a>若永断集彼不生长。<a id="a-3a"></a>是故世尊告有情类。<a id="a-3b"></a>若厌四苦当永断集。<a id="a-3c"></a>复次集能生长五种苦趣。<a id="a-3d"></a>若永断集彼不生长。<a id="a-3e"></a>是故世尊告有情类。<a id="a-3f"></a>若厌五苦当永断集。<a id="a-3g"></a>复次苦但应舍不应断之。<a id="a-3h"></a>故佛唯说集应永断。<a id="a-3i"></a>由如是等种种因缘世尊唯说集应永断。</p>
  <p id="a3j">如契经说苦灭圣谛应以慧作证阿毗达磨说得作证者谓诸善法。<a id="a-3k"></a>问若诸善法皆应作证如对法说。<a id="a-3l"></a>何故世尊唯作是说灭应作证。<a id="a-3m"></a>答灭是解脱离系为相。<a id="a-3n"></a>故佛唯说灭应作证。<a id="a-3o"></a>复次灭无处所亦无所依。<a id="a-3p"></a>故佛唯说灭应作证。<a id="a-3q"></a>复次灭虽是因而无有果。<a id="a-3r"></a>灭虽是果而无有因。<a id="a-3s"></a>故佛唯说灭应作证。<a id="a-3t"></a>复次灭虽是因而无有因。<a id="a-3u"></a>灭虽是果而无有果。<a id="a-3v"></a>故佛唯说灭应作证。<a id="a-3w"></a>复次灭是能作非有能作。<a id="a-3x"></a>是缘非有缘。<a id="a-3y"></a>是离非有离。<a id="a-3z"></a>故佛唯说灭应作证。<a id="a-40"></a>复次灭令蕴无而不变法。<a id="a-41"></a>故佛唯说灭应作证。<a id="a-42"></a>复次灭能息三堕四遮五故佛唯说灭应作证。<a id="a-43"></a>复次灭是一味广大道果。<a id="a-44"></a>能净四姓及诸名言名无上法。<a id="a-45"></a>故佛唯说灭应作证复次灭唯无漏得通二种灭唯非学非无学得通三种。<a id="a-46"></a>灭一谛摄得三谛摄。<a id="a-47"></a>灭唯不系得通三种。<a id="a-48"></a>灭唯不断得通二种。<a id="a-49"></a>故佛唯说灭应作证。<a id="a-4A"></a>复次灭是善亦是常。<a id="a-4B"></a>是善亦离世。<a id="a-4C"></a>是善亦离蕴。<a id="a-4D"></a>是善无三品。<a id="a-4E"></a>是善无前后。<a id="a-4F"></a>故佛唯说灭应作证。<a id="a-4G"></a>复次灭是沙门果非沙门。<a id="a-4H"></a>是婆罗门果非婆罗门。<a id="a-4I"></a>是梵行果非梵行。<a id="a-4J"></a>是道果非道。<a id="a-4K"></a>故佛唯说灭应作证。<a id="a-4L"></a>复次为证灭故证有为善。<a id="a-4M"></a>故佛唯说灭应作证。<a id="a-4N"></a>由如是等种种因缘。<a id="a-4O"></a>故佛唯说灭应作证。</p>
  <p id="a4P">如契经说趣苦灭道圣谛应以慧修习。<a id="a-4Q"></a>阿毗达磨说应修习法者谓有为善法。<a id="a-4R"></a>问诸有为善皆应修习如对法说。<a id="a-4S"></a>何故世尊唯作是说应修圣道。<a id="a-4T"></a>答圣道应修不应永断。<a id="a-4U"></a>非如余善应断应修。<a id="a-4V"></a>故佛唯说应修圣道。<a id="a-4W"></a>复次圣道唯有得修习修。<a id="a-4X"></a>非如余善具四种修。<a id="a-4Y"></a>所谓得习对治除遣。<a id="a-4Z"></a>故佛唯说应修圣道。<a id="a-4a"></a>复次圣道具善无漏二圣。<a id="a-4b"></a>非如余善唯有善圣。<a id="a-4c"></a>故佛唯说应修圣道。<a id="a-4d"></a>复次圣道应修不断缘彼贪等烦恼。<a id="a-4e"></a>非如余善亦修亦断缘彼烦恼。<a id="a-4f"></a>故佛唯说应修圣道。<a id="a-4g"></a>复次圣道应修是出非没。<a id="a-4h"></a>非如余善虽是应修亦出亦没。<a id="a-4i"></a>谓出欲界没初静虑。<a id="a-4j"></a>乃至出无所有处没非想非非想处。<a id="a-4k"></a>故佛唯说应修圣道。<a id="a-4l"></a>问得圣道者离欲染已生初静虑。<a id="a-4m"></a>乃至离无所有处染已生非想非非想处。<a id="a-4n"></a>如何圣道是出非没。<a id="a-4o"></a>答虽有是事而诸圣道不招异熟。<a id="a-4p"></a>非如余善能招异熟。<a id="a-4q"></a>故诸圣道唯名为出。<a id="a-4r"></a>复次修习圣道能损诸有。<a id="a-4s"></a>能害诸有。<a id="a-4t"></a>能破诸有修习余善长养诸有。<a id="a-4u"></a>摄益诸有。<a id="a-4v"></a>任持诸有。<a id="a-4w"></a>故佛唯说应修圣道复次修习圣道断有流转生老病死令不相续。<a id="a-4x"></a>修习余善续有流转生老病死不令间断。<a id="a-4y"></a>故佛唯说应修圣道。<a id="a-4z"></a>复次修习圣道是趣苦有世间生老病死灭行。<a id="a-50"></a>修习余善是趣苦有世间生老病死集行。<a id="a-51"></a>故佛唯说应修圣道。<a id="a-52"></a>复次修习圣道非有身见事乃至不堕苦集谛摄。<a id="a-53"></a>修习余善是有身见事。<a id="a-54"></a>乃至堕在苦集谛摄。<a id="a-55"></a>故佛唯说应修圣道。<a id="a-56"></a>复次修习圣道非界趣生生老病死流转之因。<a id="a-57"></a>修习余善是界趣生生老病死流转之因。<a id="a-58"></a>故佛唯说应修圣道。<a id="a-59"></a>复次修习圣道令界趣生生老病死流转都尽。<a id="a-5A"></a>修习余善令界趣生生老病死流转无尽。<a id="a-5B"></a>故佛唯说应修圣道。<a id="a-5C"></a>复次圣道唯是可爱可爱果。<a id="a-5D"></a>可喜可喜果。<a id="a-5E"></a>可意可意果。<a id="a-5F"></a>可欣可欣果。<a id="a-5G"></a>可乐可乐果。<a id="a-5H"></a>余善不尔。<a id="a-5I"></a>故佛唯说应修圣道。<a id="a-5J"></a>复次圣道是沙门是沙门果。<a id="a-5K"></a>是婆罗门是婆罗门果。<a id="a-5L"></a>是梵行是梵行果。<a id="a-5M"></a>是道是道果。<a id="a-5N"></a>故佛唯说应修圣道。<a id="a-5O"></a>复次修习圣道定趣涅槃。<a id="a-5P"></a>修习余善所趣不定。<a id="a-5Q"></a>故佛唯说应修圣道。<a id="a-5R"></a>由如是等种种因缘。<a id="a-5S"></a>故佛唯说应修圣道。</p>
  <p id="a5T">有十六行相缘四圣谛起。<a id="a-5U"></a>谓缘苦谛有四行相。<a id="a-5V"></a>一苦二非常三空四非我。<a id="a-5W"></a>缘集谛有四行相。<a id="a-5X"></a>一因二集三生四缘。<a id="a-5Y"></a>缘灭谛有四行相。<a id="a-5Z"></a>一灭二静三妙四离。<a id="a-5a"></a>缘道谛有四行相。<a id="a-5b"></a>一道二如三行四出。<a id="a-5c"></a>问十六行相名有十六实体有几。<a id="a-5d"></a>有作是说。<a id="a-5e"></a>名有十六实体有七。<a id="a-5f"></a>谓缘苦谛四种行相名有四种实体亦四。<a id="a-5g"></a>缘余三谛各四行相名虽有四实体唯一。<a id="a-5h"></a>问何故缘苦有四行相名有四种实体亦四。<a id="a-5i"></a>缘余三谛而不尔耶。<a id="a-5j"></a>答缘苦行相是四颠倒近对治故。<a id="a-5k"></a>如四颠倒名体各四。<a id="a-5l"></a>缘余三谛所起行相非四颠倒近对治。<a id="a-5m"></a>故名虽有四实体唯一。<a id="a-5n"></a>评曰应作是说。<a id="a-5o"></a>十六行相名与实体俱有十六。<a id="a-5p"></a>如名与体。<a id="a-5q"></a>名施设体施设。<a id="a-5r"></a>名异相体异相。<a id="a-5s"></a>名异性体异性。<a id="a-5t"></a>名差别体差别。<a id="a-5u"></a>名建立体建立。<a id="a-5v"></a>名觉了体觉了。<a id="a-5w"></a>应知亦尔。<a id="a-5x"></a>问言行相者自性是何。<a id="a-5y"></a>答自性是慧。<a id="a-5z"></a>应知此中慧是行相。<a id="a-60"></a>亦是能行亦是所行。<a id="a-61"></a>与慧相应心心所法虽非行相而是能行亦是所行。<a id="a-62"></a>与慧俱有不相应行。<a id="a-63"></a>及余有法虽非行相亦非能行而是所行。<a id="a-64"></a>有作是说。<a id="a-65"></a>言行相者总以一切心心所法为其自性。<a id="a-66"></a>若作是说。<a id="a-67"></a>诸心心所皆是行相。<a id="a-68"></a>亦是能行亦是所行。<a id="a-69"></a>余一切法虽非行相亦非能行而是所行。<a id="a-6A"></a>复有说者。<a id="a-6B"></a>所言行相以一切法为其自性。<a id="a-6C"></a>若作是说。<a id="a-6D"></a>诸相应法亦是行相。<a id="a-6E"></a>亦是能行亦是所行。<a id="a-6F"></a>不相应法虽是行相亦是所行而非能行。<a id="a-6G"></a>评曰应作是说。<a id="a-6H"></a>言行相者自性是慧如初所说。<a id="a-6I"></a>如是名为行相自性。<a id="a-6J"></a>我物自体相分本性。</p>
  <p id="a6K">已说自性所以今当说。<a id="a-6L"></a>问何故名行相。<a id="a-6M"></a>行相是何义。<a id="a-6N"></a>答于诸境相简择而转是行相义。<a id="a-6O"></a>问何故名苦广说乃至何故名出。<a id="a-6P"></a>答伤痛逼迫如荷重担。<a id="a-6Q"></a>违逆圣心故名为苦。<a id="a-6R"></a>由二缘故说名非常。<a id="a-6S"></a>一由所作。<a id="a-6T"></a>二由属缘。<a id="a-6U"></a>由所作者。<a id="a-6V"></a>诸有为法一刹那顷能有所作。<a id="a-6W"></a>第二刹那不复能作。<a id="a-6X"></a>由属缘者诸有为法系属众缘。<a id="a-6Y"></a>方有所作违我所见故名为空。<a id="a-6Z"></a>违于我见故名非我。<a id="a-6a"></a>如种子法故名为因。<a id="a-6b"></a>能等出现故名为集。<a id="a-6c"></a>令有续起故名为生。<a id="a-6d"></a>能有成办故名为缘。<a id="a-6e"></a>譬如埿团轮绳水等众缘和合成办瓶等。<a id="a-6f"></a>取蕴永尽故名为灭。<a id="a-6g"></a>有为相息故名为静。<a id="a-6h"></a>是善是常故名为妙。<a id="a-6i"></a>最极安隐故名为离。<a id="a-6j"></a>是离自体非有离故。<a id="a-6k"></a>违害邪道故名为道。<a id="a-6l"></a>违害非理故名为如。<a id="a-6m"></a>趣涅槃宫故名为行。<a id="a-6n"></a>能永超度故名为出。<a id="a-6o"></a>是能出性非没性故。<a id="a-6p"></a>复次粗重所逼故名为苦。<a id="a-6q"></a>性不究竟故名非常。<a id="a-6r"></a>内离士夫作者受者遣作受者故名为空。<a id="a-6s"></a>性不自在故名非我。<a id="a-6t"></a>引发诸有故名为因。<a id="a-6u"></a>令有等现故名为集。<a id="a-6v"></a>能有滋产故名为生。<a id="a-6w"></a>有所造作故名为缘。<a id="a-6x"></a>性不相续尽诸相续故名为灭。<a id="a-6y"></a>三火永寂故名为静。<a id="a-6z"></a>脱诸灾横故名为妙。<a id="a-70"></a>出众过患故名为离。<a id="a-71"></a>是出要路故名为道。<a id="a-72"></a>能契正理故名为如。<a id="a-73"></a>能正趣向故名为行。<a id="a-74"></a>永超生死故名为出。</p>
  <p id="a75">问有四行相观生死果。<a id="a-76"></a>何故此果但名苦谛不名非常空非我谛。<a id="a-77"></a>答亦应说为非常等谛。<a id="a-78"></a>而不说者是有余说。<a id="a-79"></a>复次既说为苦谛当知已说为非常空及非我谛以相同故。<a id="a-7A"></a>复次苦相不共唯有漏法是苦非余故名苦谛。<a id="a-7B"></a>非常等三是余共相。<a id="a-7C"></a>谓非常相三谛皆有。<a id="a-7D"></a>空非我相遍一切法。<a id="a-7E"></a>故此不名非常等谛。<a id="a-7F"></a>复次苦违诸有。<a id="a-7G"></a>有情闻之能舍生死故名苦谛。<a id="a-7H"></a>美妙饮食持与小儿。<a id="a-7I"></a>若语是苦彼便远弃。<a id="a-7J"></a>语非常等彼无舍心。<a id="a-7K"></a>是故不名非常等谛。<a id="a-7L"></a>复次生死有苦愚智同信。<a id="a-7M"></a>外道闻之亦不诽谤。<a id="a-7N"></a>闻非常等有不生信。<a id="a-7O"></a>故名苦谛非非常等。<a id="a-7P"></a>复次能知所知易分别故。<a id="a-7Q"></a>但名苦谛非非常等。<a id="a-7R"></a>谓佛世尊说有苦智故此所知但名苦谛。<a id="a-7S"></a>如智所知。<a id="a-7T"></a>觉所觉。<a id="a-7U"></a>根根义。<a id="a-7V"></a>行相所缘。<a id="a-7W"></a>有境及境。<a id="a-7X"></a>应知亦尔。<a id="a-7Y"></a>复次此苦谛名旧所传说是旧文句。<a id="a-7Z"></a>过去诸佛过殑伽沙皆以苦名表示此谛。<a id="a-7a"></a>今佛亦尔故不应责。<a id="a-7b"></a>复次此谛四相苦相最初。<a id="a-7c"></a>是故世尊但名苦谛。<a id="a-7d"></a>问有四行相观生死因。<a id="a-7e"></a>何故此因但名集谛不名因等三种谛耶。<a id="a-7f"></a>答亦应说为因生缘谛而不说者是有余说。<a id="a-7g"></a>复次既说为集谛当知已说因生缘谛以相同故。<a id="a-7h"></a>复次能知所知易分别故但名集谛非因生缘。<a id="a-7i"></a>谓佛世尊说有集智故此所知但名集谛。<a id="a-7j"></a>如智所知觉所觉等应知亦尔。<a id="a-7k"></a>复次此集谛名旧所传说是旧文句。<a id="a-7l"></a>过去诸佛过殑伽沙皆以集名表示此谛。<a id="a-7m"></a>今佛亦尔故不应责。<a id="a-7n"></a>复次集相但于有漏法有。<a id="a-7o"></a>招集生死非无漏故。<a id="a-7p"></a>因生缘相无漏亦有。<a id="a-7q"></a>圣道亦名因生缘故。<a id="a-7r"></a>集不共故立以谛名。<a id="a-7s"></a>是故世尊但名集谛。<a id="a-7t"></a>问有四行相观于涅槃。<a id="a-7u"></a>何故涅槃唯名灭谛不名静等三种谛耶。<a id="a-7v"></a>答亦应说为静妙离谛。<a id="a-7w"></a>而不说者是有余说。<a id="a-7x"></a>复次既说为灭谛当知已说静妙离谛以相同故。<a id="a-7y"></a>复次能知所知易分别故但名灭谛非静妙离。<a id="a-7z"></a>谓佛世尊说有灭智故此所知但名灭谛。<a id="a-80"></a>如智所知觉所觉等应知亦尔。<a id="a-81"></a>复次灭名不共故立谛名。<a id="a-82"></a>灭名唯显究竟灭故。<a id="a-83"></a>静名滥定妙离滥道故不名为静妙离谛。<a id="a-84"></a>复次此灭谛名旧所传说是旧文句。<a id="a-85"></a>过去诸佛过殑伽沙皆以灭名表示此谛。<a id="a-86"></a>今佛亦尔故不应责。<a id="a-87"></a>复次此谛四相灭相最初是故世尊但名灭谛。<a id="a-88"></a>问有四行相观于圣道。<a id="a-89"></a>何故圣道但名道谛不名如等三种谛耶。<a id="a-8A"></a>答亦应说为如行出谛。<a id="a-8B"></a>而不说者是有余说。<a id="a-8C"></a>复次既说为道谛当知已说如行出谛以相同故。<a id="a-8D"></a>复次能知所知易分别故。<a id="a-8E"></a>但名道谛非如行出。<a id="a-8F"></a>谓佛世尊说有道智。<a id="a-8G"></a>故此所知但名道谛。<a id="a-8H"></a>如智所知觉所觉等应知亦尔。<a id="a-8I"></a>复次道名唯显趣涅槃路故立谛名。<a id="a-8J"></a>如滥正理。<a id="a-8K"></a>行通有漏。<a id="a-8L"></a>出通涅槃。<a id="a-8M"></a>故此不名如行出谛。<a id="a-8N"></a>复次此道谛名旧所传说是旧文句。<a id="a-8O"></a>过去诸佛过殑伽沙皆以道名表示此谛。<a id="a-8P"></a>今佛亦尔故不应责。<a id="a-8Q"></a>复次此谛四相道相最初是故世尊但名道谛。</p>
  <p id="a8R">毗奈耶说。<a id="a-8S"></a>世尊有时为四天王先以圣语说四圣谛四天王中二能领解二不领解。<a id="a-8T"></a>世尊怜愍饶益彼故。<a id="a-8U"></a>以南印度边国俗语说四圣谛。<a id="a-8V"></a>谓瑿泥迷泥蹋部达[甲*葉]部。<a id="a-8W"></a>二天王中一能领解一不领解。<a id="a-8X"></a>世尊怜愍饶益彼故。<a id="a-8Y"></a>复以一种篾戾车语说四圣谛。<a id="a-8Z"></a>谓摩奢睹奢僧摄摩萨缚怛罗毗刺迟。<a id="a-8a"></a>时四天王皆得领解。<a id="a-8b"></a>问佛以圣语说四圣谛能令所化皆得解不。<a id="a-8c"></a>设尔何失。<a id="a-8d"></a>二俱有过。<a id="a-8e"></a>所以者何。<a id="a-8f"></a>若言能者后二天王闻圣语说何故不解。<a id="a-8g"></a>若不能者伽他所说当云何通。<a id="a-8h"></a>如有颂言。</p>
  <p id="a8i">佛以一音演说法　　众生随类各得解</p>
  <p id="a8j">皆谓世尊同其语　　独为我说种种义</p>
  <p id="a8k">一音者谓梵音。<a id="a-8l"></a>若至那人来在会坐。<a id="a-8m"></a>谓佛为说至那音义。<a id="a-8n"></a>如是砾迦葉筏那达刺陀末[甲*葉]婆佉沙睹货罗博喝罗等人来在会坐。<a id="a-8o"></a>各各谓佛独为我说自国音义。<a id="a-8p"></a>闻已随类各得领解。<a id="a-8q"></a>又贪行者来在会坐。<a id="a-8r"></a>闻佛为说不净观义。<a id="a-8s"></a>若嗔行者来在会坐。<a id="a-8t"></a>闻佛为说慈悲观义。<a id="a-8u"></a>若痴行者来在会坐。<a id="a-8v"></a>闻佛为说缘起观义。<a id="a-8w"></a>憍慢行等类此应知。<a id="a-8x"></a>此伽他中既作是说。<a id="a-8y"></a>如何可说佛以圣语。<a id="a-8z"></a>说四圣谛不令一切所化有情皆得领解。<a id="a-90"></a>有作是说。<a id="a-91"></a>佛以圣语说四圣谛能令一切所化有情皆得领解。<a id="a-92"></a>问若尔何故后二天王闻圣语说而不能解。<a id="a-93"></a>答彼四天王意乐有异。<a id="a-94"></a>为满彼意故佛异说。<a id="a-95"></a>谓二天王作如是念。<a id="a-96"></a>若佛为我以圣语说四圣谛者我能受行。<a id="a-97"></a>第三天王作如是念。<a id="a-98"></a>若佛为我以南印度边国俗语说四谛者我能受行弟四天王作如是念。<a id="a-99"></a>若佛为我随以一种篾戾车语说四谛者我能受行。<a id="a-9A"></a>是故世尊随彼意说。<a id="a-9B"></a>复次世尊欲显于诸言音皆能善解故作是说。<a id="a-9C"></a>谓有生疑佛唯能作圣语说法。<a id="a-9D"></a>于余言音未必自在。<a id="a-9E"></a>为决彼疑佛以种种言音说法。<a id="a-9F"></a>显于诸方言音自在。<a id="a-9G"></a>所说法要闻皆受行。<a id="a-9H"></a>复次有所化者依佛不变形言而得受化。<a id="a-9I"></a>有所化者依佛转变形言而得受化。<a id="a-9J"></a>依佛不变形言得受化者。<a id="a-9K"></a>若变形言而为说法彼不能解。<a id="a-9L"></a>如说佛在摩揭陀国为度池坚步行十二踰缮那故七万众生皆得见谛。<a id="a-9M"></a>彼皆依佛不变形言而得受化。<a id="a-9N"></a>若变形言为说法者。<a id="a-9O"></a>彼诸众生应不见谛。<a id="a-9P"></a>依佛转变形言得受化者。<a id="a-9Q"></a>若不变形言而为说法彼不能解。<a id="a-9R"></a>是故世尊作三种语。<a id="a-9S"></a>为四天王说四圣谛。<a id="a-9T"></a>复有说者。<a id="a-9U"></a>佛以一音说四圣谛。<a id="a-9V"></a>不令一切所化有情皆能领解。<a id="a-9W"></a>世尊虽有自在神力。<a id="a-9X"></a>而于境界不能改越。<a id="a-9Y"></a>如不能令耳见诸色眼闻声等。<a id="a-9Z"></a>问若尔前颂当云何通。<a id="a-9a"></a>答不必须通非三藏故。<a id="a-9b"></a>诸赞佛颂言多过实。<a id="a-9c"></a>如分别论者。<a id="a-9d"></a>赞说世尊心常在定。<a id="a-9e"></a>善安住念及正知故。<a id="a-9f"></a>又赞说佛恒不睡眠离诸盖故。<a id="a-9g"></a>如彼赞佛实不及言前颂亦然故不须释。<a id="a-9h"></a>复次如来言音遍诸声境随所欲语皆能作之。<a id="a-9i"></a>谓佛若作至那国语胜在至那中华生者。<a id="a-9j"></a>乃至若作博喝罗语胜在彼国中都生者。<a id="a-9k"></a>以佛言音遍诸声境故。<a id="a-9l"></a>彼伽他作如是说。<a id="a-9m"></a>复次佛语轻利速疾回转。<a id="a-9n"></a>虽种种语而谓一时。<a id="a-9o"></a>谓佛若作至那语已无间复作砾迦国语。<a id="a-9p"></a>乃至复作博喝罗语。<a id="a-9q"></a>以速转故皆谓一时。<a id="a-9r"></a>如旋火轮非轮轮想。<a id="a-9s"></a>前颂依此故亦无违。<a id="a-9t"></a>复次如来言音虽有多种。<a id="a-9u"></a>而同有益故说一音。</p>
  <p id="a9v">如契经说佛告苾刍。<a id="a-9w"></a>此苦圣谛我昔未闻。<a id="a-9x"></a>于此法中如理作意。<a id="a-9y"></a>由此便生眼智明觉。<a id="a-9z"></a>此苦圣谛慧应遍知我昔未闻乃至广说。<a id="a-A0"></a>此苦圣谛慧已遍知我昔未闻乃至广说。<a id="a-A1"></a>集灭道谛广说亦尔。<a id="a-A2"></a>此苦圣谛我昔未闻等。<a id="a-A3"></a>显未知当知根。<a id="a-A4"></a>此苦圣谛慧应遍知等。<a id="a-A5"></a>显已知根。<a id="a-A6"></a>此苦圣谛慧已遍知等。<a id="a-A7"></a>显具知根。<a id="a-A8"></a>集灭道谛各显三根应知亦尔。<a id="a-A9"></a>大德法救作如是说。<a id="a-AA"></a>我思此经举身毛竖。<a id="a-AB"></a>以佛所说必不违义定有次第。<a id="a-AC"></a>今此契经越次第说具知根。<a id="a-AD"></a>后复说未知当知根故。<a id="a-AE"></a>非佛独觉及诸声闻。<a id="a-AF"></a>得有如是观行次第。<a id="a-AG"></a>具知根后如何复起初无漏根。<a id="a-AH"></a>若舍此经必不应理。<a id="a-AI"></a>佛初说故以五苾刍而为上首。<a id="a-AJ"></a>八万诸天闻此所说皆证法故。<a id="a-AK"></a>若欲不舍复违次第故思此经举身毛竖。<a id="a-AL"></a>然后大德虽作是言而不舍经。<a id="a-AM"></a>但回文句彼作是说。<a id="a-AN"></a>此经应言此苦圣谛。<a id="a-AO"></a>我昔未闻乃至广说。<a id="a-AP"></a>集灭道谛广说亦尔。<a id="a-AQ"></a>此苦圣谛慧应遍知。<a id="a-AR"></a>此集圣谛慧应永断。<a id="a-AS"></a>此灭圣谛慧应作证。<a id="a-AT"></a>此道圣谛慧应修习。<a id="a-AU"></a>昔未闻等广说如前。<a id="a-AV"></a>此苦圣谛慧已遍知。<a id="a-AW"></a>此集圣谛慧已永断。<a id="a-AX"></a>此灭圣谛慧已作证。<a id="a-AY"></a>此道圣谛慧已修习。<a id="a-AZ"></a>昔未闻等广说如前。<a id="a-Aa"></a>若作是说不失次第。<a id="a-Ab"></a>随顺现观非如经说。<a id="a-Ac"></a>阿毗达磨诸论师言。<a id="a-Ad"></a>不应辄回此经文句。<a id="a-Ae"></a>过去无量诸大论师。<a id="a-Af"></a>利根多闻过于大德。<a id="a-Ag"></a>尚不敢回此经文句。<a id="a-Ah"></a>况今大德而可辄回。<a id="a-Ai"></a>但应寻求此经意趣。<a id="a-Aj"></a>谓说法者依二次第。<a id="a-Ak"></a>一依随顺说法次第如此经说。<a id="a-Al"></a>二依随顺现观次第如大德说。<a id="a-Am"></a>胁尊者言。<a id="a-An"></a>此经不说三无漏根。<a id="a-Ao"></a>但说菩萨菩提树下欲界闻思所成慧力修行四谛。<a id="a-Ap"></a>问世尊既说我由此观证得无上正等菩提。<a id="a-Aq"></a>岂有闻思证菩提义。<a id="a-Ar"></a>答菩萨由此闻思慧力。<a id="a-As"></a>伏除一切四圣谛愚。<a id="a-At"></a>由此定当证无上觉。<a id="a-Au"></a>故说由此证得菩提。<a id="a-Av"></a>如人先时湿皮覆面。<a id="a-Aw"></a>后得除去以[縠-士+十]覆之。<a id="a-Ax"></a>其障轻微可言无障。<a id="a-Ay"></a>故此非说三无漏根。</p>
  <p id="aAz">如契经说佛告苾刍。<a id="a-B0"></a>我于四圣谛三转十二行相。<a id="a-B1"></a>生眼智明觉。<a id="a-B2"></a>问此应有十二转四十八行相。<a id="a-B3"></a>何故但说三转十二行相耶。<a id="a-B4"></a>答虽观一一谛皆有三转十二行相。<a id="a-B5"></a>而不过三转十二行相故作是说。<a id="a-B6"></a>如预流者极七反有。<a id="a-B7"></a>及七处善并二法等。<a id="a-B8"></a>此中眼者。<a id="a-B9"></a>谓法智忍。<a id="a-BA"></a>智者。<a id="a-BB"></a>谓诸法智。<a id="a-BC"></a>明者。<a id="a-BD"></a>谓诸类智忍。<a id="a-BE"></a>觉者。<a id="a-BF"></a>谓诸类智。<a id="a-BG"></a>复次眼是观见义。<a id="a-BH"></a>智是决断义。<a id="a-BI"></a>明是照了义。<a id="a-BJ"></a>觉是警察义。</p>
  <p id="aBK">问此四圣谛若自性断者亦所缘断耶。<a id="a-BL"></a>答应作四句。<a id="a-BM"></a>有自性断非所缘断。<a id="a-BN"></a>谓缘无漏苦集及无所缘诸有漏法。<a id="a-BO"></a>有所缘断非自性断。<a id="a-BP"></a>谓缘有漏圣道。<a id="a-BQ"></a>有自性断亦所缘断。<a id="a-BR"></a>谓缘有漏苦集。<a id="a-BS"></a>有非自性断亦非所缘断。<a id="a-BT"></a>谓缘无漏圣道。<a id="a-BU"></a>及无所缘圣道灭谛。</p>
 </body>
</html>