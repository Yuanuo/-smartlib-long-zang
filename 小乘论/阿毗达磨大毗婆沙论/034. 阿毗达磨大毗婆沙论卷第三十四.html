<!doctype html>
<html id="z3IBVay11p" data-ver="886">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第三十四</h1>
  <h2 id="a2">杂蕴第一中爱敬纳息第四之六</h2>
  <p id="a3">如契经说。<a id="a-4"></a>有二遍知。<a id="a-5"></a>谓智遍知及断遍知。<a id="a-6"></a>乃至广说。<a id="a-7"></a>问何故作此论。<a id="a-8"></a>答为广分别契经义故。<a id="a-9"></a>谓契经说有二遍知。<a id="a-A"></a>谓智遍知及断遍知。<a id="a-B"></a>契经虽作是说。<a id="a-C"></a>而不广辨其义。<a id="a-D"></a>彼是此论所依根本。<a id="a-E"></a>彼所不说者此皆应说之。<a id="a-F"></a>复次前说断知诸取。<a id="a-G"></a>而未分别断知取义。<a id="a-H"></a>今欲分别故作斯论。<a id="a-I"></a>云何智遍知。<a id="a-J"></a>答诸智见明觉现观。<a id="a-K"></a>是谓智遍知。<a id="a-L"></a>此中诸名同显一义。<a id="a-M"></a>以本论主于诸字义得善巧故作种种说。<a id="a-N"></a>谓对治无知故名智。<a id="a-O"></a>对治恶见故名见对治无明故名明。<a id="a-P"></a>对治邪觉故名觉。<a id="a-Q"></a>对治邪现观故名现观。<a id="a-R"></a>问此中为说何等智等名智遍知。<a id="a-S"></a>有作是说。<a id="a-T"></a>唯说无漏说现观故。<a id="a-U"></a>所以者何。<a id="a-V"></a>非世俗智可名现观。<a id="a-W"></a>复有说者。<a id="a-X"></a>通说有漏无漏智等名智遍知。<a id="a-Y"></a>所以者何。<a id="a-Z"></a>遍知诸法。<a id="a-a"></a>契经多说世俗智故。<a id="a-b"></a>问岂世俗智亦名现观。<a id="a-c"></a>答明了观察是现观义。<a id="a-d"></a>世俗智中。<a id="a-e"></a>有能明了观察法者亦名现观。<a id="a-f"></a>非唯无漏得现观名。<a id="a-g"></a>故城喻经作如是说。<a id="a-h"></a>我未证得三菩提时。<a id="a-i"></a>如实现观生缘老死。<a id="a-j"></a>非未证得三菩提时已有观缘起。<a id="a-k"></a>真实无漏智可名现观。<a id="a-l"></a>由此故知有世俗智亦名现观。<a id="a-m"></a>问何等世俗智亦名智遍知。<a id="a-n"></a>答除胜解作意相应世俗智。<a id="a-o"></a>余闻思修观自共相。<a id="a-p"></a>诸世俗智极明了者亦得名现观。<a id="a-q"></a>亦名智遍知。<a id="a-r"></a>闻所成慧者。<a id="a-s"></a>如观十八界自共相等。<a id="a-t"></a>思所成慧者。<a id="a-u"></a>如持息念四念住等。<a id="a-v"></a>修所成慧者。<a id="a-w"></a>如暖顶忍世第一法等。<a id="a-x"></a>此及无漏慧俱名智遍知。<a id="a-y"></a>云何断遍知。<a id="a-z"></a>答诸贪永断。<a id="a-10"></a>嗔痴永断。<a id="a-11"></a>一切烦恼永断。<a id="a-12"></a>是谓断遍知。<a id="a-13"></a>问于所缘境能遍知故立遍知。<a id="a-14"></a>名断无所缘及遍知用何故名遍知。<a id="a-15"></a>答断是智果故亦名遍知。</p>
  <p id="a16">如阿罗汉。<a id="a-17"></a>是解果故亦说名解。<a id="a-18"></a>天眼天耳是通果故亦说名通。<a id="a-19"></a>内六处等是业果故说名故业。<a id="a-1A"></a>此中亦尔。<a id="a-1B"></a>断是智果亦名遍知。<a id="a-1C"></a>问修所断断是智果故。<a id="a-1D"></a>可说为遍知。<a id="a-1E"></a>见所断断既是忍果。<a id="a-1F"></a>云何名遍知。<a id="a-1G"></a>尊者僧伽茷苏说曰。<a id="a-1H"></a>此是慧果故名遍知。<a id="a-1I"></a>谓遍知有二种。<a id="a-1J"></a>一慧为性。<a id="a-1K"></a>二智为性。<a id="a-1L"></a>彼不应作是说。<a id="a-1M"></a>契经但说有二遍知。<a id="a-1N"></a>一智遍知。<a id="a-1O"></a>二断遍知。<a id="a-1P"></a>智遍知者智为自性。<a id="a-1Q"></a>断遍知者断为自性。<a id="a-1R"></a>断是智果故名遍知。<a id="a-1S"></a>未曾有处说慧遍知。<a id="a-1T"></a>遍知是智作用名故。<a id="a-1U"></a>胁尊者曰。<a id="a-1V"></a>应说此断名舍遍知。<a id="a-1W"></a>弃舍生死得此断故。<a id="a-1X"></a>尊者妙音作如是说。<a id="a-1Y"></a>应说此断名理遍知。<a id="a-1Z"></a>见最胜法最胜义理。<a id="a-1a"></a>得此究竟最胜断故。<a id="a-1b"></a>此二所说皆不了义。<a id="a-1c"></a>俱不释断名遍知故。<a id="a-1d"></a>尊者佛护作如是说。<a id="a-1e"></a>断虽于境无遍知用。<a id="a-1f"></a>而约相说亦名遍知。<a id="a-1g"></a>如过去未来眼。<a id="a-1h"></a>虽不见色而约相说亦得名眼。<a id="a-1i"></a>耳乃至意诸心所等。<a id="a-1j"></a>应知亦然。<a id="a-1k"></a>此亦如是。<a id="a-1l"></a>断是智相故名遍知。<a id="a-1m"></a>彼说非理。<a id="a-1n"></a>所以者何。<a id="a-1o"></a>此断恒无遍知用故。<a id="a-1p"></a>有余师说。<a id="a-1q"></a>忍所断断是世俗智果故亦名遍知。<a id="a-1r"></a>彼说非理。<a id="a-1s"></a>欲界乃至无所有处。<a id="a-1t"></a>是事可尔。<a id="a-1u"></a>有顶地中见所断断。<a id="a-1v"></a>如何可说世俗智果。<a id="a-1w"></a>世俗智于彼无永断用故。<a id="a-1x"></a>又异生位用世俗道断下八地见所断时未名遍知。<a id="a-1y"></a>至见道位立遍知时无世俗智。<a id="a-1z"></a>如何说为世俗智果。<a id="a-20"></a>复有说者。<a id="a-21"></a>见所断断是无漏智。<a id="a-22"></a>士用果故亦名遍知。<a id="a-23"></a>谓无漏智为断欲界第六无间道证一来果时。<a id="a-24"></a>通得三界见所断断。<a id="a-25"></a>欲界六品修所断断为一来果。<a id="a-26"></a>用无漏智为断。<a id="a-27"></a>欲界第九无间道证不还果时。<a id="a-28"></a>通得三界见所断断。<a id="a-29"></a>及得欲界修所断断。<a id="a-2A"></a>为不还果。<a id="a-2B"></a>金刚喻定现在前时通得三界见修所断断。<a id="a-2C"></a>为阿罗汉果。<a id="a-2D"></a>是故彼断亦名遍知。<a id="a-2E"></a>彼亦不应作如是说。<a id="a-2F"></a>见道六遍知应非遍知故。<a id="a-2G"></a>应作是说。<a id="a-2H"></a>忍是智眷属。<a id="a-2I"></a>是智种族故亦名为智。<a id="a-2J"></a>断是彼果故名遍知。<a id="a-2K"></a>如乔答摩种中生者名乔答摩。<a id="a-2L"></a>此亦应尔。<a id="a-2M"></a>问一身见断亦名遍知。<a id="a-2N"></a>何缘乃说诸贪永断。<a id="a-2O"></a>乃至一切烦恼永断名断遍知。<a id="a-2P"></a>答虽一结断亦名遍知。<a id="a-2Q"></a>然此中说圆满遍知。<a id="a-2R"></a>一切结尽方名圆满断遍知故。</p>
  <p id="a2S">复次世尊。<a id="a-2T"></a>或时于智说遍知声。<a id="a-2U"></a>或时于断说遍知声。<a id="a-2V"></a>于智说遍知声者。<a id="a-2W"></a>如伽他说。</p>
  <p id="a2X">儒童贤寂静　　能益诸世间</p>
  <p id="a2Y">有智能遍知　　贪爱生众苦</p>
  <p id="a2Z">有智言应作　　不作不应言</p>
  <p id="a2a">智者应遍知　　有言无作者</p>
  <p id="a2b">多求王因缘是此颂根本。<a id="a-2c"></a>谓昔有王名曰多求。<a id="a-2d"></a>禀性凶暴贪求无厌。<a id="a-2e"></a>劫夺国人所有财宝。<a id="a-2f"></a>于是臣佐议共退之。<a id="a-2g"></a>以其次弟绍继王位。<a id="a-2h"></a>时多求王至国边邑。<a id="a-2i"></a>编草作屦以自存活。<a id="a-2j"></a>如是多时。<a id="a-2k"></a>弟王忽忆。<a id="a-2l"></a>问诸臣曰。<a id="a-2m"></a>大兄何在。<a id="a-2n"></a>诸臣答言。<a id="a-2o"></a>闻在边邑作屦自活。<a id="a-2p"></a>王闻忧恼作是思惟。<a id="a-2q"></a>兄既如是。<a id="a-2r"></a>我今何用居王位耶。<a id="a-2s"></a>即时召来封以一邑。<a id="a-2t"></a>人多附彼食便不供。<a id="a-2u"></a>如是更封二邑三邑乃至半国。<a id="a-2v"></a>犹故无厌。<a id="a-2w"></a>遂复兴兵杀弟自立。<a id="a-2x"></a>时天帝释知已念言。<a id="a-2y"></a>今此恶王不识恩义。<a id="a-2z"></a>我今应往诳而恼之。<a id="a-30"></a>遂自化作婆罗门像。<a id="a-31"></a>戴帽披苫执瓶持杖。<a id="a-32"></a>至彼王所作吉祥言。<a id="a-33"></a>赞叹咒愿在一面立。<a id="a-34"></a>王言。<a id="a-35"></a>梵志。<a id="a-36"></a>从何所来。<a id="a-37"></a>婆罗门言。<a id="a-38"></a>从大海外。<a id="a-39"></a>王言。<a id="a-3A"></a>海外有何事耶答言。<a id="a-3B"></a>我见有一国土。<a id="a-3C"></a>安隐丰乐多诸人众。<a id="a-3D"></a>奇珍异宝充满其国。<a id="a-3E"></a>王言。<a id="a-3F"></a>我力可得彼不。<a id="a-3G"></a>婆罗门言。<a id="a-3H"></a>往必可得。<a id="a-3I"></a>王复问言。<a id="a-3J"></a>谁相导引。<a id="a-3K"></a>答言。<a id="a-3L"></a>我能。<a id="a-3M"></a>王言。<a id="a-3N"></a>几日当可进途。<a id="a-3O"></a>婆罗门言。<a id="a-3P"></a>却后七日。<a id="a-3Q"></a>言已便去。<a id="a-3R"></a>时多求王招集兵众。<a id="a-3S"></a>办诸资具至第七日。<a id="a-3T"></a>严驾将行。<a id="a-3U"></a>觅婆罗门竟不能得。<a id="a-3V"></a>王遂忧恼作是念言。<a id="a-3W"></a>彼若来者当得大利。<a id="a-3X"></a>坐失彼故所期不获遂入忧室烦冤而坐。<a id="a-3Y"></a>举国无人解其愁毒。<a id="a-3Z"></a>时释迦菩萨生彼国中大婆罗门村。<a id="a-3a"></a>少因缘故来至王都。<a id="a-3b"></a>闻如是事心生悲愍。<a id="a-3c"></a>谓诸臣曰。<a id="a-3d"></a>吾能解王心中愁结。<a id="a-3e"></a>诸臣欢喜引至王前。<a id="a-3f"></a>以吉祥言赞叹咒愿在一面立。<a id="a-3g"></a>为王宣说义品伽他。</p>
  <p id="a3h">趣求诸欲人　　常起于悕望</p>
  <p id="a3i">所欲若称遂　　心便大欢喜</p>
  <p id="a3j">趣求诸欲人　　常起于悕望</p>
  <p id="a3k">所欲若不遂　　恼坏如箭中</p>
  <p id="a3l">如是次第为王尽说彼义品中呵欲颂已。<a id="a-3m"></a>即时菩萨自离欲染。<a id="a-3n"></a>王闻遂解心中忧毒。<a id="a-3o"></a>即为菩萨而说初颂。<a id="a-3p"></a>儒童贤寂静。<a id="a-3q"></a>乃至广说。<a id="a-3r"></a>此颂义显无劳分别。<a id="a-3s"></a>菩萨为王说第二颂。<a id="a-3t"></a>有智言应作。<a id="a-3u"></a>乃至广说。<a id="a-3v"></a>此颂前半呵责帝释。<a id="a-3w"></a>谓有智者说许他言必定应作。<a id="a-3x"></a>若不欲作便不应言。<a id="a-3y"></a>后半责王。<a id="a-3z"></a>谓有智者应当遍知若有发言而不作者欲相扰恼。<a id="a-40"></a>然无实事。<a id="a-41"></a>王何专直信彼虚言。<a id="a-42"></a>谁当有能海外来者。<a id="a-43"></a>谁复能往海彼岸耶。<a id="a-44"></a>愿王勿求分外之事。<a id="a-45"></a>于断说遍知声者。<a id="a-46"></a>如契经说。<a id="a-47"></a>佛告苾刍。<a id="a-48"></a>当为汝说所遍知法遍知自性能遍知者。<a id="a-49"></a>所遍知法。<a id="a-4A"></a>谓五取蕴。<a id="a-4B"></a>遍知自性。<a id="a-4C"></a>谓贪永断。<a id="a-4D"></a>嗔痴永断。<a id="a-4E"></a>一切烦恼永断。<a id="a-4F"></a>能遍知者。<a id="a-4G"></a>谓阿罗汉诸漏永尽。<a id="a-4H"></a>不执如来死后有等不应记法。<a id="a-4I"></a>此中所遍知法谓五取蕴者。<a id="a-4J"></a>问依何遍知而作是说。<a id="a-4K"></a>为智遍知。<a id="a-4L"></a>为断遍知。<a id="a-4M"></a>设尔何失。<a id="a-4N"></a>若依智遍知说。<a id="a-4O"></a>则应说一切法为所遍知。<a id="a-4P"></a>何故但说五取蕴。<a id="a-4Q"></a>是若依断遍知说亦不应理。<a id="a-4R"></a>以五取蕴通二遍知。<a id="a-4S"></a>所遍知故不应但说依断遍知。<a id="a-4T"></a>有作是说。<a id="a-4U"></a>此中但依智遍知说。<a id="a-4V"></a>问若尔则应说一切法为所遍知。<a id="a-4W"></a>何故但说五取蕴是。<a id="a-4X"></a>答如四谛中。<a id="a-4Y"></a>但说苦谛为应遍知。<a id="a-4Z"></a>彼释所以即是此因。<a id="a-4a"></a>有余师说。<a id="a-4b"></a>此中但依断遍知说。<a id="a-4c"></a>问此五取蕴通二遍知。<a id="a-4d"></a>所遍知故不应但说依断遍知而作是说。<a id="a-4e"></a>答如四谛中。<a id="a-4f"></a>但说灭谛是应作证。<a id="a-4g"></a>释彼所以即是此因。<a id="a-4h"></a>此中复有一不共因。<a id="a-4i"></a>谓断遍知唯于取蕴可得。<a id="a-4j"></a>非余遍知自性。<a id="a-4k"></a>谓贪永断嗔痴永断一切烦恼永断者。<a id="a-4l"></a>问余契经说。<a id="a-4m"></a>一切行断离灭名断离灭界。<a id="a-4n"></a>一切行者。<a id="a-4o"></a>即是一切有漏之法。<a id="a-4p"></a>何故此中但说一切烦恼永断名断遍知。<a id="a-4q"></a>答彼经了义是无余说。<a id="a-4r"></a>此不了义是有余说。<a id="a-4s"></a>谓世尊说。<a id="a-4t"></a>烦恼为先诸有漏法皆永断故。<a id="a-4u"></a>复次以诸烦恼难断难破难可超越故偏说之。<a id="a-4v"></a>复次以诸烦恼多诸过患。<a id="a-4w"></a>迷失正理障碍涅槃及诸圣道。<a id="a-4x"></a>是故偏说。<a id="a-4y"></a>复次以诸烦恼是自性断断已不成就。<a id="a-4z"></a>余有漏法非自性断断已犹成就。<a id="a-50"></a>是故偏说烦恼永断。<a id="a-51"></a>复次以诸烦恼正与圣道展转相违。<a id="a-52"></a>余有漏善无覆无记即不如是是故偏说。<a id="a-53"></a>如灯与闇展转相违。<a id="a-54"></a>非器油炷。<a id="a-55"></a>然灯生时正能破闇。<a id="a-56"></a>亦令器热油尽炷燋。<a id="a-57"></a>如是圣道与诸烦恼互相违故。<a id="a-58"></a>圣道现前正断烦恼。<a id="a-59"></a>亦令所余有漏法断。<a id="a-5A"></a>彼与烦恼同对治故能遍知者谓阿罗汉。<a id="a-5B"></a>乃至广说。<a id="a-5C"></a>问有学亦是能遍知者。<a id="a-5D"></a>何故但说阿罗汉耶。<a id="a-5E"></a>答就胜说故。<a id="a-5F"></a>谓无学法于诸法中。<a id="a-5G"></a>最为殊胜。<a id="a-5H"></a>无学补特伽罗于诸补特伽罗中最为殊胜。<a id="a-5I"></a>是故偏说。<a id="a-5J"></a>复次学虽遍知未能遍断。<a id="a-5K"></a>无学遍知亦能遍断。<a id="a-5L"></a>是故偏说。<a id="a-5M"></a>复次此中但说断遍知者。<a id="a-5N"></a>无学于此圆满究竟。<a id="a-5O"></a>有学不尔。<a id="a-5P"></a>是故偏说。<a id="a-5Q"></a>复次以遍断故名断遍知。<a id="a-5R"></a>有学不尔。<a id="a-5S"></a>是故不说。<a id="a-5T"></a>复次前说一切烦恼永断名断遍知。<a id="a-5U"></a>今说成就此遍知者唯阿罗汉。<a id="a-5V"></a>诸归依佛者何所归依乃至广说。<a id="a-5W"></a>问何故作此论。<a id="a-5X"></a>答为于非所归依处起归依想者。<a id="a-5Y"></a>显示真实归依处令舍彼归此。<a id="a-5Z"></a>如契经说。</p>
  <p id="a5a">众人怖所逼　　多归依诸山</p>
  <p id="a5b">园苑及丛林　　孤树制多等</p>
  <p id="a5c">此归依非胜　　此归依非尊</p>
  <p id="a5d">不因此归依　　能解脱众苦</p>
  <p id="a5e">诸有归依佛　　及归依法僧</p>
  <p id="a5f">于四圣谛中　　恒以慧观察</p>
  <p id="a5g">知苦知苦集　　知永超众苦</p>
  <p id="a5h">知八支圣道　　趣安隐涅槃</p>
  <p id="a5i">此归依最胜　　此归依最尊</p>
  <p id="a5j">必因此归依　　能解脱众苦</p>
  <p id="a5k">复次。<a id="a-5l"></a>为于归依有愚惑者。<a id="a-5m"></a>令得正解无犹豫故。<a id="a-5n"></a>谓或有谓。<a id="a-5o"></a>归依佛者。<a id="a-5p"></a>归依如来头项腹背。<a id="a-5q"></a>及手足等所合成身。<a id="a-5r"></a>今显此身父母生长是有漏法非所归依。<a id="a-5s"></a>所归依者谓佛无学成菩提法即是法身。<a id="a-5t"></a>或复有谓。<a id="a-5u"></a>归依法者归依三谛。<a id="a-5v"></a>或善不善无记等法。<a id="a-5w"></a>或为苾刍所制学处。<a id="a-5x"></a>谓此应作不应作等。<a id="a-5y"></a>今显此法。<a id="a-5z"></a>有为有漏非所归依。<a id="a-60"></a>所归依者。<a id="a-61"></a>谓唯灭谛爱尽涅槃。<a id="a-62"></a>或复有谓。<a id="a-63"></a>归依僧者。<a id="a-64"></a>归依四姓出家之僧。<a id="a-65"></a>今显此僧威仪形相。<a id="a-66"></a>皆是有漏非所归依。<a id="a-67"></a>所归依者。<a id="a-68"></a>谓成僧伽学无学法。<a id="a-69"></a>由此因缘故作斯论。<a id="a-6A"></a>诸归依佛者。<a id="a-6B"></a>何所归依。<a id="a-6C"></a>答若法实有现有想等想施设言说。<a id="a-6D"></a>名为佛陀归依彼所有无学成菩提法名归依佛。<a id="a-6E"></a>此中若法实有者。<a id="a-6F"></a>显实有佛体以法为自性。<a id="a-6G"></a>此言为遮。<a id="a-6H"></a>或有谓。<a id="a-6I"></a>佛但名但想但假施设无有实体。<a id="a-6J"></a>现有者。<a id="a-6K"></a>显佛体如现实有非曾有。<a id="a-6L"></a>等想者显缘佛想等。<a id="a-6M"></a>想者显此想一切共起。<a id="a-6N"></a>施设者谓依想施设名。<a id="a-6O"></a>言说者谓依名言说转。<a id="a-6P"></a>问若彼无学成菩提法是真佛者。<a id="a-6Q"></a>契经所说当云何通。<a id="a-6R"></a>如说。<a id="a-6S"></a>长者何名为佛。<a id="a-6T"></a>谓有释子剃除须发披服袈裟正信出家。<a id="a-6U"></a>具一切智是名为佛。<a id="a-6V"></a>答以所依身显能依法。<a id="a-6W"></a>故作是说于理无违。<a id="a-6X"></a>问若尔恶心出佛身血。<a id="a-6Y"></a>何故彼得无间罪耶。<a id="a-6Z"></a>答坏所依身。<a id="a-6a"></a>令能依法亦随坏故。<a id="a-6b"></a>得无间罪。<a id="a-6c"></a>复次彼缘无学成菩提法。<a id="a-6d"></a>起恶心故得无间罪。<a id="a-6e"></a>谓彼憎恶无学法故损害佛身得无间罪。<a id="a-6f"></a>非但起心欲出身血。<a id="a-6g"></a>诸归依法者何所归依。<a id="a-6h"></a>答若法实有现有想等想施设言说。<a id="a-6i"></a>名为达磨归依。<a id="a-6j"></a>如是爱尽离灭涅槃。<a id="a-6k"></a>名归依法。<a id="a-6l"></a>此中若法实有者。<a id="a-6m"></a>显实有涅槃。<a id="a-6n"></a>此言为遮有作是说。<a id="a-6o"></a>唯众苦灭说名涅槃非实有体。<a id="a-6p"></a>欲显涅槃实有自体故作是说。<a id="a-6q"></a>现有者。<a id="a-6r"></a>显涅槃如现实有非假说有。<a id="a-6s"></a>余如前释。<a id="a-6t"></a>有本但言。<a id="a-6u"></a>归依爱尽离灭涅槃名归依法。<a id="a-6v"></a>不说实有现有等言。<a id="a-6w"></a>斯有何义。<a id="a-6x"></a>谓涅槃体寂灭离相。<a id="a-6y"></a>想名言说所不及故。<a id="a-6z"></a>无有于中执为非有。<a id="a-70"></a>此不应理。<a id="a-71"></a>邪见拨无寂灭涅槃现可得故。<a id="a-72"></a>此但应说。<a id="a-73"></a>诵者遗忘。<a id="a-74"></a>诸归依僧者何所归依。<a id="a-75"></a>答若法实有现有想等想施设言说。<a id="a-76"></a>名为僧伽归依。<a id="a-77"></a>彼所有学无学成僧伽法。<a id="a-78"></a>名归依僧。<a id="a-79"></a>此中若法实有者。<a id="a-7A"></a>显实有僧体以法为自性。<a id="a-7B"></a>此言为遮或有谓。<a id="a-7C"></a>僧但名但想但假施设无有实体。<a id="a-7D"></a>现有者。<a id="a-7E"></a>显僧体如现实有非曾有等。<a id="a-7F"></a>余如前释。<a id="a-7G"></a>问何者所归依。<a id="a-7H"></a>何者能归依。<a id="a-7I"></a>归依是何义。<a id="a-7J"></a>答所归依者。<a id="a-7K"></a>谓灭谛全道谛少分。<a id="a-7L"></a>谓除菩萨二无漏道。<a id="a-7M"></a>及除独觉三无漏道。<a id="a-7N"></a>所余道谛是所归依。<a id="a-7O"></a>能归依者。<a id="a-7P"></a>有说。<a id="a-7Q"></a>是名等。<a id="a-7R"></a>有说。<a id="a-7S"></a>是语业。<a id="a-7T"></a>有说。<a id="a-7U"></a>亦身业。<a id="a-7V"></a>有说。<a id="a-7W"></a>是信。<a id="a-7X"></a>应作是说。<a id="a-7Y"></a>是身语业及能起彼心心所法。<a id="a-7Z"></a>并诸随行如是善五蕴是能归依体。<a id="a-7a"></a>归依义者。<a id="a-7b"></a>谓救护义。<a id="a-7c"></a>是归依义问若救护义是归依义。<a id="a-7d"></a>天授亦曾归依三宝。<a id="a-7e"></a>云何复堕无间地狱。<a id="a-7f"></a>答诸有归依佛法僧宝。<a id="a-7g"></a>不破学处。<a id="a-7h"></a>不犯律仪。<a id="a-7i"></a>不越法则。<a id="a-7j"></a>便能救护。<a id="a-7k"></a>彼破学处。<a id="a-7l"></a>毁犯律仪。<a id="a-7m"></a>违越法则。<a id="a-7n"></a>虽归依三宝而不为救护。<a id="a-7o"></a>譬如有人怖畏怨敌。<a id="a-7p"></a>依投国王请为救护。<a id="a-7q"></a>王谓之曰汝若常能不违我法不越我界。<a id="a-7r"></a>我能为汝常作救护。<a id="a-7s"></a>若违我法越我界者。<a id="a-7t"></a>我则不能。<a id="a-7u"></a>众生亦尔。<a id="a-7v"></a>怖畏恶趣及生死苦。<a id="a-7w"></a>归佛法僧若不毁戒。<a id="a-7x"></a>勤修道者便为救护。<a id="a-7y"></a>余则不尔复次随归依心上中下品。<a id="a-7z"></a>还蒙三宝尔所救护是故天授唯除地狱人趣一生。<a id="a-80"></a>于余恶趣善趣生死得非择灭。<a id="a-81"></a>岂非三宝救护彼耶。<a id="a-82"></a>故救护义是归依义。<a id="a-83"></a>问归依佛者为归依一佛。<a id="a-84"></a>为一切佛耶。<a id="a-85"></a>设尔何失。<a id="a-86"></a>若归依一佛者。<a id="a-87"></a>如何不是少分归依。<a id="a-88"></a>若归依一切佛者。<a id="a-89"></a>如何但言我归依佛。<a id="a-8A"></a>不言一切。<a id="a-8B"></a>契经所说复云何通。<a id="a-8C"></a>如说。<a id="a-8D"></a>我是胜观如来弟子。<a id="a-8E"></a>我是顶髻如来弟子。<a id="a-8F"></a>乃至我是能寂如来弟子。<a id="a-8G"></a>答应作是说。<a id="a-8H"></a>归依佛者。<a id="a-8I"></a>归依一切过殑伽沙数量诸佛。<a id="a-8J"></a>问若尔何故但言我归依佛。<a id="a-8K"></a>不言一切。<a id="a-8L"></a>答佛言总摄一切如来。<a id="a-8M"></a>种类同故以一言说问契经所说复云何通。<a id="a-8N"></a>如说。<a id="a-8O"></a>我是胜观弟子。<a id="a-8P"></a>乃至广说。<a id="a-8Q"></a>答。<a id="a-8R"></a>随依彼佛出家见谛。<a id="a-8S"></a>即说我为彼佛弟子。<a id="a-8T"></a>此说依止不说归依。<a id="a-8U"></a>问归依法者。<a id="a-8V"></a>为归依自相续诸蕴灭。<a id="a-8W"></a>为归依他相续诸蕴灭。<a id="a-8X"></a>为归依无情数诸蕴灭耶。<a id="a-8Y"></a>设尔何失。<a id="a-8Z"></a>若但归依自相续诸蕴灭者。<a id="a-8a"></a>如何不是少分归依。<a id="a-8b"></a>若亦归依他相续等诸蕴灭者。<a id="a-8c"></a>如何但言我归依法。<a id="a-8d"></a>不言一切。<a id="a-8e"></a>又如何说救护义是归依义。<a id="a-8f"></a>他相续等诸蕴灭。<a id="a-8g"></a>于我无救护义故。<a id="a-8h"></a>答应作是说。<a id="a-8i"></a>归依自他相续及无情数一切蕴灭。<a id="a-8j"></a>问若尔何故但言我归依法。<a id="a-8k"></a>不言一切。<a id="a-8l"></a>答法言总摄一切法灭。<a id="a-8m"></a>种类同故以一言说。<a id="a-8n"></a>问他相续等诸蕴灭于我无救护义。<a id="a-8o"></a>何为归依。<a id="a-8p"></a>答彼虽于我无救护义。<a id="a-8q"></a>而彼于他有救护义。<a id="a-8r"></a>救护相等。<a id="a-8s"></a>故亦归依此依得说。</p>
  <p id="a8t">若依自性随有漏法有尔所故。<a id="a-8u"></a>自他所得灭无有异。<a id="a-8v"></a>我于一切有漏蕴中得离系故。<a id="a-8w"></a>一切灭于我皆有救护义。<a id="a-8x"></a>问归依僧者。<a id="a-8y"></a>为归依一佛弟子。<a id="a-8z"></a>为归依一切佛弟子耶。<a id="a-90"></a>设尔何失。<a id="a-91"></a>若但归依一佛弟子者。<a id="a-92"></a>如何不是少分归依。<a id="a-93"></a>若归依一切佛弟子者。<a id="a-94"></a>如何但言我归依僧。<a id="a-95"></a>不言一切。<a id="a-96"></a>又契经说当云何通。<a id="a-97"></a>佛告贾客。<a id="a-98"></a>当来世有僧。<a id="a-99"></a>汝亦当归依。<a id="a-9A"></a>答应说归依一切佛弟子。<a id="a-9B"></a>问若尔何故但言我归依僧。<a id="a-9C"></a>不言一切。<a id="a-9D"></a>答僧言总摄诸佛弟子。<a id="a-9E"></a>种类同故以一言说。<a id="a-9F"></a>问契经所说。<a id="a-9G"></a>复云何通。<a id="a-9H"></a>佛告贾客。<a id="a-9I"></a>乃至广说。<a id="a-9J"></a>答过去现在虽亦有余如来弟子而非现见。<a id="a-9K"></a>当来僧现见是故偏说。<a id="a-9L"></a>解憍陈那等世现见故。<a id="a-9M"></a>复次为显僧宝极难得故。<a id="a-9N"></a>谓佛虽出世间而僧犹未有故。<a id="a-9O"></a>复次未来世僧非现见。<a id="a-9P"></a>故佛偏说有令贾客等生渴仰故。<a id="a-9Q"></a>复次现在过去虽有余僧。<a id="a-9R"></a>而佛欲显未来世中自有弟子。<a id="a-9S"></a>故作是说。<a id="a-9T"></a>复次经说亦言。<a id="a-9U"></a>即显亦有余佛弟子令彼归依。<a id="a-9V"></a>恐彼谓无未来僧宝故佛为说令亦归依。<a id="a-9W"></a>问何趣何处有此归依。<a id="a-9X"></a>答归依有二种。<a id="a-9Y"></a>一与律仪俱。<a id="a-9Z"></a>二不与律仪俱。<a id="a-9a"></a>与律仪俱者。<a id="a-9b"></a>唯在人趣三洲非余。<a id="a-9c"></a>不与律仪俱者通余趣处。<a id="a-9d"></a>问若不受归依而受律仪。<a id="a-9e"></a>彼得律仪不。<a id="a-9f"></a>有说不得。<a id="a-9g"></a>以受律仪者必依三归。<a id="a-9h"></a>以三归为门得律仪故。<a id="a-9i"></a>有说亦得。<a id="a-9j"></a>谓若不知三归律仪受之先后。<a id="a-9k"></a>或复忘误。<a id="a-9l"></a>不受三归者受得律仪。<a id="a-9m"></a>而授者得罪。<a id="a-9n"></a>若有憍慢不受三归但受律仪。<a id="a-9o"></a>彼必不得。<a id="a-9p"></a>问为要自起语表受归依者乃得归依。<a id="a-9q"></a>为他语表受归依者亦得归依。<a id="a-9r"></a>有作是说。<a id="a-9s"></a>要自语表受归依者乃得归依。<a id="a-9t"></a>问若尔契经所说当云何通。<a id="a-9u"></a>谓薄伽梵临涅槃时。<a id="a-9v"></a>阿难白佛。<a id="a-9w"></a>拘尸城中有诸力士及其眷属。<a id="a-9x"></a>皆共归依佛法僧宝。<a id="a-9y"></a>有作是说。<a id="a-9z"></a>佛神力故临涅槃时。<a id="a-A0"></a>寄他语表受三归者亦得归依。<a id="a-A1"></a>余时不得。<a id="a-A2"></a>要须自受。<a id="a-A3"></a>有余师说。<a id="a-A4"></a>尊者阿难先入拘尸城。<a id="a-A5"></a>为诸力士等受三归已。<a id="a-A6"></a>后方白佛。<a id="a-A7"></a>欲显世尊临般涅槃犹有无量受化弟子。<a id="a-A8"></a>故作是说。<a id="a-A9"></a>非由今时。<a id="a-AA"></a>阿师白佛。<a id="a-AB"></a>方得归依。<a id="a-AC"></a>复有说者。<a id="a-AD"></a>由他语表受三归者亦得归依。<a id="a-AE"></a>如迦尸迦女及余哑者等。<a id="a-AF"></a>寄他语表得归依故。</p>
  <p id="aAG">问有在母胎。<a id="a-AH"></a>或婴孩位。<a id="a-AI"></a>母等为受三归律仪。<a id="a-AJ"></a>彼为得不。<a id="a-AK"></a>答彼无心故。<a id="a-AL"></a>虽俱不得然应为受。<a id="a-AM"></a>令彼后时顺修善故。<a id="a-AN"></a>谓彼长大若毁三宝。<a id="a-AO"></a>或造恶业。<a id="a-AP"></a>他便责言。<a id="a-AQ"></a>汝在胎中或婴孩位。<a id="a-AR"></a>先既已受三归律仪。<a id="a-AS"></a>如何今时。<a id="a-AT"></a>轻毁三宝造诸恶业。<a id="a-AU"></a>彼闻惭愧。<a id="a-AV"></a>敬重三宝离诸恶业。<a id="a-AW"></a>复更受持。<a id="a-AX"></a>有此益故先应为受复次为令天神拥护彼。<a id="a-AY"></a>故母等为受三归律仪。<a id="a-AZ"></a>谓为受已信敬三宝。<a id="a-Aa"></a>诸天善神必拥护彼。<a id="a-Ab"></a>不令横死不遭病难。<a id="a-Ac"></a>问彼前生中修何善业。<a id="a-Ad"></a>今在母腹或婴孩位。<a id="a-Ae"></a>他便为受三归律仪。<a id="a-Af"></a>答彼前生中。<a id="a-Ag"></a>恒乐赞叹三归净戒。<a id="a-Ah"></a>亦劝无量百千有情。<a id="a-Ai"></a>归依三宝及受净戒。<a id="a-Aj"></a>或复施他受持三归律仪资具。<a id="a-Ak"></a>令身获得如是善利。<a id="a-Al"></a>如契经说。<a id="a-Am"></a>归依佛者。<a id="a-An"></a>不堕恶趣生天人中。<a id="a-Ao"></a>受诸快乐。<a id="a-Ap"></a>问现见世间归依佛者。<a id="a-Aq"></a>亦堕恶趣或受众苦。<a id="a-Ar"></a>何故世尊作如是说。<a id="a-As"></a>答若增上心不顾身命。<a id="a-At"></a>归依佛者得此善利。<a id="a-Au"></a>不说一切故不相违。<a id="a-Av"></a>有余师说。<a id="a-Aw"></a>此依已得证净者说。<a id="a-Ax"></a>不说一切。<a id="a-Ay"></a>问佛依法生。<a id="a-Az"></a>法胜于佛。<a id="a-B0"></a>何故先说归依佛耶。<a id="a-B1"></a>答佛为教主。<a id="a-B2"></a>若佛不说法不显现。<a id="a-B3"></a>故先归佛。<a id="a-B4"></a>复次如有病者。<a id="a-B5"></a>先访良医。<a id="a-B6"></a>次求妙药。<a id="a-B7"></a>后觅看者。<a id="a-B8"></a>佛如良医。<a id="a-B9"></a>法如妙药。<a id="a-BA"></a>僧如善巧看服药人。<a id="a-BB"></a>故三归依如是次第。</p>
  <p data-pb></p>
  <h2 id="aBC">杂蕴第一中无惭愧纳息第五之一</h2>
  <p id="aBD">云何无惭。<a id="a-BE"></a>云何无愧。<a id="a-BF"></a>如是等章及解章义既领会已。<a id="a-BG"></a>次应广释。<a id="a-BH"></a>问何故作此论。<a id="a-BI"></a>答为广分别契经义故。<a id="a-BJ"></a>谓契经说。<a id="a-BK"></a>无惭无愧。<a id="a-BL"></a>虽作是说而不广办。<a id="a-BM"></a>云何无惭云何无愧。<a id="a-BN"></a>经是此论所依根本。<a id="a-BO"></a>彼所不分别者今应广分别之。<a id="a-BP"></a>复次为令疑者得决定故。<a id="a-BQ"></a>谓此二法展转相似。<a id="a-BR"></a>世间有情。<a id="a-BS"></a>见无惭者言是无愧。<a id="a-BT"></a>见无愧者言是无惭。<a id="a-BU"></a>勿谓此二其体是一。<a id="a-BV"></a>今欲显示性相差别。<a id="a-BW"></a>令彼疑者得决定解。<a id="a-BX"></a>复次如是二法唯是不善。<a id="a-BY"></a>亦是施设不善胜因。<a id="a-BZ"></a>如说。<a id="a-Ba"></a>何缠相应心品一向是不善。<a id="a-Bb"></a>谓无惭无愧。<a id="a-Bc"></a>今显其相令速厌断。<a id="a-Bd"></a>复次如是二法破坏世间。<a id="a-Be"></a>如世尊说。<a id="a-Bf"></a>有二黑法能破坏世间。<a id="a-Bg"></a>谓无惭无愧。<a id="a-Bh"></a>今显其相令速厌断。</p>
  <p id="aBi">复次如是二法能令众生种种差别。<a id="a-Bj"></a>如契经说。<a id="a-Bk"></a>世间若无无惭无愧。<a id="a-Bl"></a>无猪犬等种种差别。<a id="a-Bm"></a>今显其相令速厌断故作斯论。<a id="a-Bn"></a>云何无惭。<a id="a-Bo"></a>答诸无惭。<a id="a-Bp"></a>无所惭无异惭。<a id="a-Bq"></a>无羞无所羞无异羞。<a id="a-Br"></a>无敬无敬性。<a id="a-Bs"></a>无自在无自在性。<a id="a-Bt"></a>于自在者无怖畏转是谓无惭。<a id="a-Bu"></a>此本论主于异名义得善巧故作种种说。<a id="a-Bv"></a>文虽差别而体无异。<a id="a-Bw"></a>问此中所说差别名言。<a id="a-Bx"></a>为显自性。<a id="a-By"></a>为显行相为显所缘。<a id="a-Bz"></a>有作是说。<a id="a-C0"></a>此显无惭自性。<a id="a-C1"></a>问若尔无惭行相云何。<a id="a-C2"></a>答如诸不善心心所法行相。<a id="a-C3"></a>此行相亦尔。<a id="a-C4"></a>所以者何。<a id="a-C5"></a>彼相应故。<a id="a-C6"></a>问无惭所缘云何。<a id="a-C7"></a>答四圣谛。<a id="a-C8"></a>有余师说。<a id="a-C9"></a>此显无惭行相。<a id="a-CA"></a>此行相对余应作四句。<a id="a-CB"></a>有无惭非无惭行相转。<a id="a-CC"></a>谓无惭作余行相转。<a id="a-CD"></a>有无惭行相转非无惭。<a id="a-CE"></a>谓无惭相应法。<a id="a-CF"></a>作无惭行相转。<a id="a-CG"></a>有无惭亦无惭行相转。<a id="a-CH"></a>谓无惭作无惭行相转。<a id="a-CI"></a>有非无惭亦非无惭行相转。<a id="a-CJ"></a>谓若取此种类应说无惭相应法作余行相转。<a id="a-CK"></a>若不尔者应说除前相。<a id="a-CL"></a>如说转有四句。<a id="a-CM"></a>已转当转应知亦尔。<a id="a-CN"></a>如无惭行相有三四句诸余行相应知亦尔。<a id="a-CO"></a>问若尔无惭自性云何。<a id="a-CP"></a>答自体自相即彼自性。<a id="a-CQ"></a>如说诸法自性即是诸法自相。<a id="a-CR"></a>同类性是共相。<a id="a-CS"></a>问无惭所缘云何。<a id="a-CT"></a>答四圣谛。<a id="a-CU"></a>复有说者。<a id="a-CV"></a>此显无惭所缘。<a id="a-CW"></a>谓诸无惭无所惭无异惭无羞无所羞无异羞者。<a id="a-CX"></a>说缘苦集谛。<a id="a-CY"></a>无敬无敬性无自在无自在性于自在者无怖畏转者。<a id="a-CZ"></a>说缘灭道谛自性行相皆如前说。<a id="a-Ca"></a>云何无愧。<a id="a-Cb"></a>答诸无愧无所愧无异愧无耻无所耻无异耻。<a id="a-Cc"></a>于诸罪中不怖不畏不见怖畏是谓无愧。<a id="a-Cd"></a>此本论主于异名义得善巧故作种种说。<a id="a-Ce"></a>文虽差别而体无异。<a id="a-Cf"></a>问此中所说差别名言为显自性。<a id="a-Cg"></a>为显行相。<a id="a-Ch"></a>为显所缘。<a id="a-Ci"></a>有作是说。<a id="a-Cj"></a>此显无愧自性问若尔无愧行相云何。<a id="a-Ck"></a>答如诸不善心心所法行相。<a id="a-Cl"></a>此行相亦尔。<a id="a-Cm"></a>所以者何。<a id="a-Cn"></a>彼相应故。<a id="a-Co"></a>问无愧所缘云何。<a id="a-Cp"></a>答四圣谛。<a id="a-Cq"></a>有余师说。<a id="a-Cr"></a>此显无愧行相。<a id="a-Cs"></a>此行相对余应作四句。<a id="a-Ct"></a>有无愧非无愧行相转。<a id="a-Cu"></a>谓无愧作余行相转。<a id="a-Cv"></a>有无愧行相转非无愧。<a id="a-Cw"></a>谓无愧相应法作无愧行相转。<a id="a-Cx"></a>有无愧亦无愧行相转。<a id="a-Cy"></a>谓无愧作无愧行相转。<a id="a-Cz"></a>有非无愧亦非无愧行相转。<a id="a-D0"></a>谓若取此种类。<a id="a-D1"></a>应说无愧相应法作余行相转。<a id="a-D2"></a>若不尔者应说除前相。<a id="a-D3"></a>如说转有四句。<a id="a-D4"></a>已转当转应知亦尔。<a id="a-D5"></a>如无愧行相有三四句。<a id="a-D6"></a>诸余行相应知亦尔。<a id="a-D7"></a>问若尔无愧自性云何。<a id="a-D8"></a>答自体自相即彼自性。<a id="a-D9"></a>如说诸法自性即是诸法自相同类性是共相。<a id="a-DA"></a>问无愧所缘云何。<a id="a-DB"></a>答四圣谛。<a id="a-DC"></a>复有说者。<a id="a-DD"></a>此显无愧所缘。<a id="a-DE"></a>谓诸无愧无所愧无异愧无耻无所耻。<a id="a-DF"></a>无异耻者说缘灭道谛。<a id="a-DG"></a>于诸罪中不怖不畏不见怖畏者说缘苦集谛。<a id="a-DH"></a>自性行相皆如前说。<a id="a-DI"></a>无惭无愧有何差别。<a id="a-DJ"></a>答于自在者无怖畏转是无惭。<a id="a-DK"></a>于诸罪中不见怖畏是无愧。<a id="a-DL"></a>如是差别。<a id="a-DM"></a>问何故复作此论。<a id="a-DN"></a>答阿毗达磨说。<a id="a-DO"></a>此二法展转相应其相相似。<a id="a-DP"></a>今欲分别无惭无愧性相差别故作此论。<a id="a-DQ"></a>谓于自在者无怖畏转是无惭。<a id="a-DR"></a>于诸罪中不见怖畏是无愧。<a id="a-DS"></a>复次不恭敬是无惭。<a id="a-DT"></a>不怖畏是无愧。<a id="a-DU"></a>复次不厌贱烦恼是无惭。<a id="a-DV"></a>不厌贱恶行是无愧。<a id="a-DW"></a>复次作恶不自顾是无惭。<a id="a-DX"></a>作恶不顾他是无愧。<a id="a-DY"></a>复次作恶不自羞是无惭。<a id="a-DZ"></a>作恶不耻他是无愧。<a id="a-Da"></a>复次作恶不羞耻是无惭。<a id="a-Db"></a>作恶而傲逸是无愧。<a id="a-Dc"></a>复次独一造罪而不羞耻是无惭。<a id="a-Dd"></a>对他造罪而不羞耻是无愧。<a id="a-De"></a>复次若对少人造罪而不羞耻是无惭。<a id="a-Df"></a>若对众人造罪而不羞耻是无愧。<a id="a-Dg"></a>复次若对恶趣有情造罪而不羞耻是无惭。<a id="a-Dh"></a>若对善趣有情造罪而不羞耻是无愧。<a id="a-Di"></a>复次若对愚者造罪而不羞耻是无惭。<a id="a-Dj"></a>若对智者造罪而不羞耻是无愧。<a id="a-Dk"></a>复次若对卑者造罪而不羞耻是无惭。<a id="a-Dl"></a>若对尊者造罪而不羞耻是无愧。<a id="a-Dm"></a>复次若对在家者造罪而不羞耻是无惭。<a id="a-Dn"></a>若对出家者造罪而不羞耻是无愧。<a id="a-Do"></a>复次若对非亲教轨范造罪而不羞耻是无惭。<a id="a-Dp"></a>若对亲教轨范造罪而不羞耻是无愧。<a id="a-Dq"></a>复次若作恶时不羞天者是无惭。<a id="a-Dr"></a>若作恶时不耻人者是无愧。<a id="a-Ds"></a>复次于诸恶因不能诃毁是无惭。<a id="a-Dt"></a>于诸恶果不能厌怖是无愧。<a id="a-Du"></a>复次贪等流是无惭。<a id="a-Dv"></a>痴等流是无愧。<a id="a-Dw"></a>是谓无惭无愧差别。<a id="a-Dx"></a>如是二法唯欲界系。<a id="a-Dy"></a>唯是不善。<a id="a-Dz"></a>一切不善心心所法皆遍相应唯除自性。<a id="a-E0"></a>问无惭无愧既唯不善过患深重。<a id="a-E1"></a>何故不立随眠性中。<a id="a-E2"></a>答此二无有随眠相故。<a id="a-E3"></a>谓微细烦恼是随眠相。<a id="a-E4"></a>此二粗动故非随眠。<a id="a-E5"></a>复次猛利烦恼是随眠相。<a id="a-E6"></a>此非猛利故非随眠。<a id="a-E7"></a>复次若不数起起已长时相续烦恼是随眠相。<a id="a-E8"></a>此二数起起已不长时相续故非随眠。<a id="a-E9"></a>复次厚重烦恼是随眠相。<a id="a-EA"></a>此二轻薄故非随眠。<a id="a-EB"></a>复次习气坚固难灭烦恼是随眠相。<a id="a-EC"></a>如刚炭火所在之处热势难息此亦如是。<a id="a-ED"></a>此二习气嚣虚易灭故非随眠。<a id="a-EE"></a>如草叶火所在之处热势易息此亦如是。<a id="a-EF"></a>复次根本烦恼是随眠相。<a id="a-EG"></a>此二既是随烦恼摄故非随眠。<a id="a-EH"></a>是贪无明等流果故。</p>
 </body>
</html>