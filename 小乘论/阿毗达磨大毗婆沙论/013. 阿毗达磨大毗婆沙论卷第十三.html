<!doctype html>
<html id="z3IBVaM11U" data-ver="891">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第十三</h1>
  <h2 id="a2">杂蕴第一中智纳息第二之五</h2>
  <p id="a3">当言一眼见色。<a id="a-4"></a>二眼见色耶。<a id="a-5"></a>乃至广说。<a id="a-6"></a>问何故作此论。<a id="a-7"></a>答为止他宗显己义故。<a id="a-8"></a>谓或有执眼识见色。<a id="a-9"></a>如尊者法救。<a id="a-A"></a>或复有执眼识相应慧见色。<a id="a-B"></a>如尊者妙音。<a id="a-C"></a>或复有执和合见色。<a id="a-D"></a>如譬喻者。<a id="a-E"></a>或复有执一眼见色。<a id="a-F"></a>如犊子部。<a id="a-G"></a>为止如是他宗异执。<a id="a-H"></a>显示己宗二眼见色。<a id="a-I"></a>故作斯论。<a id="a-J"></a>所以者何。<a id="a-K"></a>若眼识见色者。<a id="a-L"></a>识应有见相。<a id="a-M"></a>然识无见相故不应理。<a id="a-N"></a>若眼识相应慧见色者。<a id="a-O"></a>耳识相应慧亦应闻声。<a id="a-P"></a>然慧无闻相故不应理。<a id="a-Q"></a>若和合见色者。<a id="a-R"></a>应一切时见色。<a id="a-S"></a>以无时不和合故亦不应理若一眼见色非二眼者。<a id="a-T"></a>身诸分亦应不俱时。<a id="a-U"></a>觉触如身根两臂相去虽远而得俱时觉触生一身识。<a id="a-V"></a>两眼亦尔。<a id="a-W"></a>相去虽远。<a id="a-X"></a>何妨俱时见色生一眼识。<a id="a-Y"></a>问若眼见色者。<a id="a-Z"></a>余识俱时何故不见。<a id="a-a"></a>又无识时亦应见色。<a id="a-b"></a>答眼有二种。<a id="a-c"></a>一者识合。<a id="a-d"></a>二者识空。<a id="a-e"></a>识合者能见识空者不能见。<a id="a-f"></a>故无有失。<a id="a-g"></a>复次所以作此论者。<a id="a-h"></a>欲令疑者得决定故。<a id="a-i"></a>谓诸有情两眼相去。<a id="a-j"></a>或半麻一麻半。<a id="a-k"></a>麦一麦半。<a id="a-l"></a>指一指半。<a id="a-m"></a>搩手一搩手半。<a id="a-n"></a>弓一弓半。<a id="a-o"></a>俱卢舍一俱卢舍半。<a id="a-p"></a>踰缮那一踰缮那。<a id="a-q"></a>或复乃至百踰缮那。<a id="a-r"></a>如大海中有大身众生。<a id="a-s"></a>或长百踰缮那。<a id="a-t"></a>乃至或长二千一百踰缮那。<a id="a-u"></a>如曷逻呼。<a id="a-v"></a>阿素洛王身量极大。<a id="a-w"></a>又如天趣色究竟身。<a id="a-x"></a>一万六千踰缮那量。<a id="a-y"></a>此等二眼相去甚远。<a id="a-z"></a>或有生疑。<a id="a-10"></a>云何眼识依之而转。<a id="a-11"></a>为二眼识。<a id="a-12"></a>俱时各依一眼生耶。<a id="a-13"></a>为一眼识。<a id="a-14"></a>依一眼生已。<a id="a-15"></a>复依第二眼转耶。<a id="a-16"></a>为一眼识分为二分。<a id="a-17"></a>于二眼处各半生耶。<a id="a-18"></a>为一眼识。<a id="a-19"></a>如横一物通二眼耶。<a id="a-1A"></a>若二眼识俱时各依一眼生者。<a id="a-1B"></a>应一有情二心俱转此不应理。<a id="a-1C"></a>若一眼识依一眼生已。<a id="a-1D"></a>复依第二眼转者。<a id="a-1E"></a>则应一法二刹那住然无是事。<a id="a-1F"></a>若一眼识分为二分。<a id="a-1G"></a>于二眼处各半生者。<a id="a-1H"></a>则应一法体有二分。<a id="a-1I"></a>然一切法体无细分。<a id="a-1J"></a>若一眼识如横一物通二眼者。<a id="a-1K"></a>则应一识亦是眼识亦是身识。<a id="a-1L"></a>二眼中间依身根故。<a id="a-1M"></a>然五识身所依各异所缘各异。<a id="a-1N"></a>不应一识二依二缘。<a id="a-1O"></a>欲令此疑得决定故。<a id="a-1P"></a>显虽无有二眼识俱。<a id="a-1Q"></a>乃至无一识横通二眼。<a id="a-1R"></a>然其非不依于二眼一眼识生。<a id="a-1S"></a>二眼虽隔百踰缮那亦无有过。<a id="a-1T"></a>如是理趣微细甚深难可觉了。<a id="a-1U"></a>今欲显斯甚深理趣故作斯论。</p>
  <p id="a1V">当言一眼见色二眼见色耶。<a id="a-1W"></a>答应言二眼见色。<a id="a-1X"></a>问云何二眼相去甚远。<a id="a-1Y"></a>一识依之令俱见色。<a id="a-1Z"></a>答俱是眼识所依根故。<a id="a-1a"></a>设有百眼一一相去百踰缮那。<a id="a-1b"></a>亦可依之生于一识。<a id="a-1c"></a>令俱时见。<a id="a-1d"></a>如迦遮器有百小轮。<a id="a-1e"></a>一面对之百面像现。<a id="a-1f"></a>如是一识依多眼生。<a id="a-1g"></a>令俱时见其义亦尔。<a id="a-1h"></a>应知此中眼见色者。<a id="a-1i"></a>遮法救等三种异执。<a id="a-1j"></a>二眼见者。<a id="a-1k"></a>遮犊子部。<a id="a-1l"></a>一眼见色。<a id="a-1m"></a>所以者何。<a id="a-1n"></a>若合一眼起不净识。<a id="a-1o"></a>开二眼时起净识故。<a id="a-1p"></a>设合一眼起如是识。<a id="a-1q"></a>开二眼时亦起此识。<a id="a-1r"></a>则不应言二眼见色。<a id="a-1s"></a>然合一眼起不净识。<a id="a-1t"></a>开二眼时便起净识。<a id="a-1u"></a>是故应言二眼见色。<a id="a-1v"></a>非但立宗义即成立。<a id="a-1w"></a>故复问答。<a id="a-1x"></a>显示此因起净识者。<a id="a-1y"></a>谓于多境明白显了。<a id="a-1z"></a>与此相违名不净识。<a id="a-20"></a>如合覆损破坏亦尔。<a id="a-21"></a>覆谓以手以衣以叶以余物覆。<a id="a-22"></a>损谓垢烟尘等所损。<a id="a-23"></a>破谓诸膜诸翳所破。<a id="a-24"></a>坏谓枯烂挑出自脱虫食等坏。<a id="a-25"></a>覆等如合起不净识。<a id="a-26"></a>与此相违便起净识。<a id="a-27"></a>此随所依说净不净依世俗理。<a id="a-28"></a>若依胜义。<a id="a-29"></a>善识名净染名不净。<a id="a-2A"></a>由此对眼应作四句。<a id="a-2B"></a>有眼净识不净。<a id="a-2C"></a>谓依具眼起染眼识。<a id="a-2D"></a>有识净眼不净。<a id="a-2E"></a>谓依不具眼起善眼识。<a id="a-2F"></a>有眼识俱净。<a id="a-2G"></a>谓依具眼起善眼识。<a id="a-2H"></a>有眼识俱不净。<a id="a-2I"></a>谓依不具眼。<a id="a-2J"></a>起染眼识。<a id="a-2K"></a>如眼见色耳闻声鼻嗅香亦尔。<a id="a-2L"></a>俱有二处与眼同故。<a id="a-2M"></a>问何故眼耳鼻各有二处。<a id="a-2N"></a>而舌身唯有一耶。<a id="a-2O"></a>答诸色根处为庄严身。<a id="a-2P"></a>若有二舌是鄙陋事。<a id="a-2Q"></a>世便嗤笑。<a id="a-2R"></a>云何此人。<a id="a-2S"></a>而有二舌如似毒蛇。<a id="a-2T"></a>若有二身亦是鄙陋。<a id="a-2U"></a>世所嗤笑。<a id="a-2V"></a>云何一人。<a id="a-2W"></a>而有二身如两指并。<a id="a-2X"></a>问眼耳鼻处何故唯二不增不减。<a id="a-2Y"></a>胁尊者言。<a id="a-2Z"></a>一切生疑故不应责。<a id="a-2a"></a>谓若增减亦复生疑。<a id="a-2b"></a>云何此三各唯尔所。<a id="a-2c"></a>然各二处不违法性。<a id="a-2d"></a>有说。<a id="a-2e"></a>根处为庄严身。<a id="a-2f"></a>若减若增身便丑陋。<a id="a-2g"></a>有说。<a id="a-2h"></a>色根为生净识。<a id="a-2i"></a>若当三识依二处生则明不乱。<a id="a-2j"></a>增便识乱减则不明。<a id="a-2k"></a>有说。<a id="a-2l"></a>色根为取自境各唯有二。<a id="a-2m"></a>取境事足减则不明增便无用。<a id="a-2n"></a>问何故二眼二耳二鼻。<a id="a-2o"></a>合立一界一处一根。<a id="a-2p"></a>答作用一故。<a id="a-2q"></a>谓虽有二处而共发一识共取一境。<a id="a-2r"></a>如身众分处所虽多作用同故。<a id="a-2s"></a>但立一界一处一根此亦如是。</p>
  <p id="a2t">眼有二种谓长养异熟生。<a id="a-2u"></a>无别等流不可得故。<a id="a-2v"></a>问颇唯有长养眼无异熟生。<a id="a-2w"></a>或唯有异熟生眼无长养耶。<a id="a-2x"></a>答无异熟生眼离长养眼。<a id="a-2y"></a>如人重人如墙重墙长养。<a id="a-2z"></a>防护异熟亦尔。<a id="a-30"></a>然有长养眼离异熟生眼如从无眼得天眼者。<a id="a-31"></a>问为长养眼见色多为异熟生耶。<a id="a-32"></a>答长养眼见色多非异熟生。<a id="a-33"></a>以天眼根是长养故。<a id="a-34"></a>然约时分二眼胜劣应作四句。<a id="a-35"></a>有长养眼胜非异熟生。<a id="a-36"></a>如幼年时尔时异熟相续小故。<a id="a-37"></a>有异熟生眼胜非长养眼。<a id="a-38"></a>如老病时尔时长养相续小故。<a id="a-39"></a>有二眼俱胜如盛年时。<a id="a-3A"></a>有二眼俱不胜谓除前位。<a id="a-3B"></a>约有情相续二眼胜劣亦应作四句。<a id="a-3C"></a>有长养眼胜非异熟生。<a id="a-3D"></a>如有富贵者。<a id="a-3E"></a>异熟生眼劣资缘多故长养眼胜。<a id="a-3F"></a>有异熟生眼胜非长养眼。<a id="a-3G"></a>如有贫贱者。<a id="a-3H"></a>异熟生眼胜乏资缘故长养眼劣。<a id="a-3I"></a>有二眼俱胜。<a id="a-3J"></a>如有富贵者异熟生眼胜。<a id="a-3K"></a>资缘多故长养亦胜。<a id="a-3L"></a>有二眼俱不胜。<a id="a-3M"></a>如有贫贱者。<a id="a-3N"></a>异熟生眼劣。<a id="a-3O"></a>乏资缘故长养亦劣。<a id="a-3P"></a>又长养眼有二种。<a id="a-3Q"></a>谓善法所长养。<a id="a-3R"></a>不善法所长养。<a id="a-3S"></a>问为善法所长养眼见色胜。<a id="a-3T"></a>为不善法所长养眼胜耶。<a id="a-3U"></a>答善法所长养眼见色胜。<a id="a-3V"></a>如修得天眼是善法所长养故。<a id="a-3W"></a>异熟生眼亦有二种。<a id="a-3X"></a>谓善业异熟不善业异熟。<a id="a-3Y"></a>问为善业异熟眼见色胜。<a id="a-3Z"></a>为不善业异熟眼见色胜耶。<a id="a-3a"></a>答善业异熟眼见色胜。<a id="a-3b"></a>如菩萨转轮王等眼。<a id="a-3c"></a>是善业异熟故。<a id="a-3d"></a>若约相续。<a id="a-3e"></a>或有不善业异熟眼见色胜。<a id="a-3f"></a>非善业异熟眼。<a id="a-3g"></a>如龙王等眼见色胜人。<a id="a-3h"></a>如眼耳鼻舌身亦尔。<a id="a-3i"></a>意有三种谓异熟生等流刹那。<a id="a-3j"></a>刹那者谓苦法智忍相应。<a id="a-3k"></a>色有三种。<a id="a-3l"></a>谓异熟生长养等流。<a id="a-3m"></a>如色香味触亦尔。<a id="a-3n"></a>声有二种。<a id="a-3o"></a>谓长养等流。<a id="a-3p"></a>无异熟生有间断故。<a id="a-3q"></a>法有四种。<a id="a-3r"></a>谓异熟生等流刹那及实事。<a id="a-3s"></a>实事者谓诸无为。</p>
  <p id="a3t">问眼根极微云何而住。<a id="a-3u"></a>为傍布住为前后住耶。<a id="a-3v"></a>设尔何失。<a id="a-3w"></a>若傍布住者云何风吹不散。<a id="a-3x"></a>若前后住者云何前不障后耶。<a id="a-3y"></a>有作是说。<a id="a-3z"></a>黑瞳子上傍布而住。<a id="a-40"></a>对外色境如胡荽花。<a id="a-41"></a>或如满器水上散麨。<a id="a-42"></a>问若尔。<a id="a-43"></a>何缘风吹不散。<a id="a-44"></a>答净色覆持故吹不散。<a id="a-45"></a>有余师说。<a id="a-46"></a>黑瞳子中前后而住。<a id="a-47"></a>问若尔。<a id="a-48"></a>何故前不障后。<a id="a-49"></a>答体清净故不相障碍。<a id="a-4A"></a>谓如是类所造净色。<a id="a-4B"></a>虽多积集而不相障。<a id="a-4C"></a>如秋池水以澄净故。<a id="a-4D"></a>细针堕中而亦可见。<a id="a-4E"></a>耳根极微住耳孔中。<a id="a-4F"></a>鼻根极微住鼻孔中。<a id="a-4G"></a>如是三根绕头而住如冠花鬘。<a id="a-4H"></a>舌根极微住在舌上犹如半月。<a id="a-4I"></a>然于其中如毛端量无有舌根。<a id="a-4J"></a>身根极微随身内外次第而住。<a id="a-4K"></a>复有余师。<a id="a-4L"></a>以喻显示诸根极微次第住相。<a id="a-4M"></a>眼根极微黑瞳子上如药杵头。<a id="a-4N"></a>耳根极微住耳孔中犹如灯器。<a id="a-4O"></a>鼻根极微住鼻孔中犹如人爪。<a id="a-4P"></a>舌根极微住在舌上犹如剃刀。<a id="a-4Q"></a>身根极微随身而住。<a id="a-4R"></a>犹如戟槊。<a id="a-4S"></a>女根极微住女形中犹如鼓[壴*桑]。<a id="a-4T"></a>男根极微住男形上犹如指环。<a id="a-4U"></a>佛于经中。<a id="a-4V"></a>亦以此喻说诸根相。<a id="a-4W"></a>眼根极微。<a id="a-4X"></a>有时一切是同分。<a id="a-4Y"></a>有时一切是彼同分。<a id="a-4Z"></a>有时一分是同分一分是彼同分。<a id="a-4a"></a>如眼根极微。<a id="a-4b"></a>耳鼻舌根极微亦尔。<a id="a-4c"></a>身根极微。<a id="a-4d"></a>有时一切是彼同分。<a id="a-4e"></a>有时一分是同分一分是彼同分。<a id="a-4f"></a>必无一切是同分时。<a id="a-4g"></a>问若举身入冷水池中。<a id="a-4h"></a>或镬汤中。<a id="a-4i"></a>若在地狱山所硙磨身如烂叶。<a id="a-4j"></a>或十三种猛焰缠身。<a id="a-4k"></a>尔时岂非一切同分。<a id="a-4l"></a>答尔时亦有彼同分者。<a id="a-4m"></a>假使一切身根极微。<a id="a-4n"></a>皆生身识身便散坏。<a id="a-4o"></a>以五识身皆依积聚。<a id="a-4p"></a>缘积聚故。<a id="a-4q"></a>问眼等六根几能取至境。<a id="a-4r"></a>几能取不至境耶。<a id="a-4s"></a>答至有二种。<a id="a-4t"></a>一为境至。<a id="a-4u"></a>二无间至。<a id="a-4v"></a>若依为境至说。<a id="a-4w"></a>则六根皆取至境。<a id="a-4x"></a>若依无间至说。<a id="a-4y"></a>则三取至境。<a id="a-4z"></a>谓鼻舌身。<a id="a-50"></a>三取不至境。<a id="a-51"></a>谓眼耳意。<a id="a-52"></a>问若尔。<a id="a-53"></a>何故耳闻近声如耳门边声。<a id="a-54"></a>而眼不见近色如药杵头色耶。<a id="a-55"></a>尊者世友说曰。<a id="a-56"></a>虽俱取不至境。<a id="a-57"></a>而根法尔有能取近境。<a id="a-58"></a>有不能取近境。<a id="a-59"></a>故不应难。<a id="a-5A"></a>有说。<a id="a-5B"></a>若声逼近耳根。<a id="a-5C"></a>如药杵头近眼根者亦不能闻。<a id="a-5D"></a>耳门边声去耳尚远故得闻之。<a id="a-5E"></a>以耳根极微在耳孔中故。<a id="a-5F"></a>大德说曰。<a id="a-5G"></a>眼因明故能见色。<a id="a-5H"></a>色若逼近则碍于明故不能见。<a id="a-5I"></a>耳因空故能闻声。<a id="a-5J"></a>声虽逼近而不碍空故能闻之。<a id="a-5K"></a>由此而说眼因明增故见色。<a id="a-5L"></a>耳因空增故闻声。<a id="a-5M"></a>鼻因风增故嗅香。<a id="a-5N"></a>舌因水增故尝味。<a id="a-5O"></a>身因地增故觉触。<a id="a-5P"></a>意因作意增故能了法。<a id="a-5Q"></a>问何故三根能取至境。<a id="a-5R"></a>三根不能取至境耶。<a id="a-5S"></a>答以眼识依自界。<a id="a-5T"></a>缘自界他界耳识亦尔。<a id="a-5U"></a>意识依自界他界。<a id="a-5V"></a>缘自界他界。<a id="a-5W"></a>余三识依自界缘自界故。<a id="a-5X"></a>复次眼识依同分缘同分彼同分。<a id="a-5Y"></a>耳识亦尔。<a id="a-5Z"></a>余四识依同分缘同分。<a id="a-5a"></a>此依现在识说。<a id="a-5b"></a>复次眼识依自地他地缘自地他地。<a id="a-5c"></a>耳身意识亦尔。<a id="a-5d"></a>余二识依自地缘自地。<a id="a-5e"></a>复次眼识依无记缘三种。<a id="a-5f"></a>耳识亦尔。<a id="a-5g"></a>意识依三种缘三种。<a id="a-5h"></a>余三识依无记。<a id="a-5i"></a>缘无记。<a id="a-5j"></a>复次眼识依近缘近远耳识亦尔。<a id="a-5k"></a>意识依近远缘近远。<a id="a-5l"></a>余三识依近缘近。<a id="a-5m"></a>所以者何。<a id="a-5n"></a>乃至三根未与境无间而住。<a id="a-5o"></a>三识必不得生故。<a id="a-5p"></a>复次眼识或依小而缘大如见大山。<a id="a-5q"></a>或依大而缘小如见毛端。<a id="a-5r"></a>或依缘等如见葡萄果。<a id="a-5s"></a>耳识亦尔。<a id="a-5t"></a>意识所依虽不可施设大小而所缘。<a id="a-5u"></a>或小或大。<a id="a-5v"></a>余三识所依缘等随依尔所鼻舌身极微。<a id="a-5w"></a>即缘尔所香味触极微故。<a id="a-5x"></a>复次眼耳意三识。<a id="a-5y"></a>依非业缘业非业。<a id="a-5z"></a>余三识依非业缘非业。<a id="a-60"></a>复次眼耳意三识。<a id="a-61"></a>依非妙行恶行。<a id="a-62"></a>缘妙行恶行及俱非。<a id="a-63"></a>余三识。<a id="a-64"></a>依非妙行恶行缘非妙行恶行。<a id="a-65"></a>如妙行恶行。<a id="a-66"></a>善戒恶戒律仪不律仪表非表亦尔。<a id="a-67"></a>问颇有一极微为所依。<a id="a-68"></a>一极微为所缘。<a id="a-69"></a>生眼等五识不。<a id="a-6A"></a>答无。<a id="a-6B"></a>所以者何。<a id="a-6C"></a>眼等五识依积聚缘积聚。<a id="a-6D"></a>依有对缘有对。<a id="a-6E"></a>依和合缘和合故。<a id="a-6F"></a>问若尔所法俱生。<a id="a-6G"></a>即尔所法俱灭刹那后必不住。<a id="a-6H"></a>如何可言鼻嗅香舌尝味身觉触耶。<a id="a-6I"></a>答若缘彼法鼻舌身识生即说彼法是鼻舌身识所了别。<a id="a-6J"></a>即说名为鼻舌身根所嗅尝觉故无有失。<a id="a-6K"></a>问眼等。<a id="a-6L"></a>五根处有筋骨血肉耶。<a id="a-6M"></a>答无。<a id="a-6N"></a>以诸色根是清净大种所造故。<a id="a-6O"></a>而经说色根处有筋骨血肉者。<a id="a-6P"></a>是根中间色香味触近根处故。<a id="a-6Q"></a>说名为有。<a id="a-6R"></a>而实根处无筋骨等。</p>
  <p id="a6S">色处有二十种。<a id="a-6T"></a>谓青黄赤白长短方圆高下正不正。<a id="a-6U"></a>云烟尘雾影光明闇。<a id="a-6V"></a>有说色处有二十一。<a id="a-6W"></a>谓前二十及空一显色。<a id="a-6X"></a>如是诸色或有显故可知非形故。<a id="a-6Y"></a>谓青黄赤白影光明闇及空一显色。<a id="a-6Z"></a>或有形故可知非显故。<a id="a-6a"></a>谓身表业。<a id="a-6b"></a>或有显形故可知。<a id="a-6c"></a>谓余十二种色。<a id="a-6d"></a>若非显形故可知者无也。<a id="a-6e"></a>问为缘一色生于眼识。<a id="a-6f"></a>为缘多色生眼识耶。<a id="a-6g"></a>若缘一色生眼识者。<a id="a-6h"></a>此云何通。<a id="a-6i"></a>如说。<a id="a-6j"></a>眼识缘五色缕。<a id="a-6k"></a>若缘多色生眼识者。<a id="a-6l"></a>则一眼识有多了性。<a id="a-6m"></a>了性多故应有多体。<a id="a-6n"></a>一法多体与理相违。<a id="a-6o"></a>有说。<a id="a-6p"></a>但缘一色生于眼识。<a id="a-6q"></a>问此云何通。<a id="a-6r"></a>如说。<a id="a-6s"></a>眼识缘五色缕。<a id="a-6t"></a>答多色和合共生一色。<a id="a-6u"></a>见一色时言见多色。<a id="a-6v"></a>尊者世友说曰。<a id="a-6w"></a>非一眼识顿取多色生。<a id="a-6x"></a>速疾故非俱谓俱。<a id="a-6y"></a>是增上慢。<a id="a-6z"></a>如旋火轮非轮谓轮。<a id="a-70"></a>是增上慢。<a id="a-71"></a>有说。<a id="a-72"></a>亦缘多色生一眼识。<a id="a-73"></a>问应一眼识。<a id="a-74"></a>有多了性。<a id="a-75"></a>乃至广说。<a id="a-76"></a>答若别分别则缘一色生一眼识。<a id="a-77"></a>若不别分别则缘多色生一眼识。<a id="a-78"></a>大德说曰。<a id="a-79"></a>若不明了取色差别。<a id="a-7A"></a>则缘多色亦生一识。<a id="a-7B"></a>如观树林总取叶等。<a id="a-7C"></a>问为有一青极微不。<a id="a-7D"></a>答有。<a id="a-7E"></a>但非眼识所取。<a id="a-7F"></a>若一极微非青者。<a id="a-7G"></a>众微聚集亦应非青。<a id="a-7H"></a>黄等亦尔。<a id="a-7I"></a>问为有长等形极微不。<a id="a-7J"></a>答有但非眼识所取。<a id="a-7K"></a>若一极微非长等形者。<a id="a-7L"></a>众微聚集亦应非长等形。<a id="a-7M"></a>复次有色极细故。<a id="a-7N"></a>不见非非境故。<a id="a-7O"></a>如减七微色处有色非境故。<a id="a-7P"></a>不见非极细故。<a id="a-7Q"></a>如除色处余积集色有色极细故。<a id="a-7R"></a>不见亦非境故。<a id="a-7S"></a>如除色处。<a id="a-7T"></a>余极微色。<a id="a-7U"></a>有色非极细故。<a id="a-7V"></a>不见亦非非境故。<a id="a-7W"></a>如药杵头逼眼瞳子。<a id="a-7X"></a>复次有色极远故。<a id="a-7Y"></a>不见非非境故。<a id="a-7Z"></a>如四大王众天等。<a id="a-7a"></a>住自宫时。<a id="a-7b"></a>彼虽是人眼境而远故。<a id="a-7c"></a>不见有色非境故。<a id="a-7d"></a>不见非极远故。<a id="a-7e"></a>如梵众天等来至人间虽近不见有色极远故。<a id="a-7f"></a>不见亦非境故。<a id="a-7g"></a>如梵众天等住自宫时。<a id="a-7h"></a>人眼不见有色非极远故。<a id="a-7i"></a>不见亦非非境故。<a id="a-7j"></a>如药杵头逼眼瞳子。<a id="a-7k"></a>尊者世友说曰。<a id="a-7l"></a>由四缘故。<a id="a-7m"></a>虽有色而不见一极近故。<a id="a-7n"></a>如逼瞳子药杵头色二极远故。<a id="a-7o"></a>如住此间波吒梨色三极细故。<a id="a-7p"></a>如减七微色四有障故。<a id="a-7q"></a>如壁外等色数论者说由八缘故。<a id="a-7r"></a>虽有色而不见。<a id="a-7s"></a>谓极远故。<a id="a-7t"></a>极近故。<a id="a-7u"></a>根坏故。<a id="a-7v"></a>意乱故。<a id="a-7w"></a>极细故。<a id="a-7x"></a>有障故。<a id="a-7y"></a>被胜映夺故。<a id="a-7z"></a>相似所乱故。</p>
  <p id="a80">声处有八种。<a id="a-81"></a>谓执受大种因声。<a id="a-82"></a>非执受大种因声。<a id="a-83"></a>此各有二。<a id="a-84"></a>谓有情名声。<a id="a-85"></a>非有情名声。<a id="a-86"></a>此复各有可意不可意别故成八种。<a id="a-87"></a>有作是说。<a id="a-88"></a>执受大种因声。<a id="a-89"></a>非执受大种因声。<a id="a-8A"></a>各有可意不可意别。<a id="a-8B"></a>有情数大种因声。<a id="a-8C"></a>非有情数大种因声。<a id="a-8D"></a>亦各有可意不可意别故成八种。<a id="a-8E"></a>问为缘一声生于耳识。<a id="a-8F"></a>为缘多声生耳识耶。<a id="a-8G"></a>若缘一声生耳识者。<a id="a-8H"></a>云何一时闻五乐声。<a id="a-8I"></a>及一时闻多人诵声。<a id="a-8J"></a>若闻多声生耳识者。<a id="a-8K"></a>则一耳识有多了性。<a id="a-8L"></a>乃至广说。<a id="a-8M"></a>有说。<a id="a-8N"></a>但缘一声生于耳识。<a id="a-8O"></a>问云何一时闻于五乐及多人诵声。<a id="a-8P"></a>答多声和合共生一声。<a id="a-8Q"></a>闻一声时言闻多声。<a id="a-8R"></a>尊者世友说曰。<a id="a-8S"></a>非一耳识顿取多声生。<a id="a-8T"></a>速疾故非俱谓俱。<a id="a-8U"></a>乃至广说。<a id="a-8V"></a>有说。<a id="a-8W"></a>亦缘多声生一耳识。<a id="a-8X"></a>问应一耳识有多了性。<a id="a-8Y"></a>乃至广说。<a id="a-8Z"></a>答若别分别则缘一声生一耳识。<a id="a-8a"></a>若不别分别则缘多声生一耳识。<a id="a-8b"></a>大德说曰。<a id="a-8c"></a>若不明了取声差别。<a id="a-8d"></a>则缘多声亦生一识。<a id="a-8e"></a>如闻军众喧杂之声。<a id="a-8f"></a>香处有四种。<a id="a-8g"></a>谓好香恶香平等香不平等香。<a id="a-8h"></a>问为缘一香生于鼻识。<a id="a-8i"></a>为缘多香生鼻识耶。<a id="a-8j"></a>若缘一香生鼻识者。<a id="a-8k"></a>云何一时嗅百和香。<a id="a-8l"></a>若缘多香生鼻识者。<a id="a-8m"></a>则一鼻识有多了性。<a id="a-8n"></a>乃至广说。<a id="a-8o"></a>有说。<a id="a-8p"></a>但缘一香生于鼻识。<a id="a-8q"></a>问云何一时嗅百和香。<a id="a-8r"></a>答多香和合共生一香。<a id="a-8s"></a>嗅一香时言嗅多香。<a id="a-8t"></a>尊者世友所说如前。<a id="a-8u"></a>有说。<a id="a-8v"></a>亦缘多香生一鼻识。<a id="a-8w"></a>问应一鼻识有多了性。<a id="a-8x"></a>乃至广说。<a id="a-8y"></a>答若别分别则缘一香生一鼻识。<a id="a-8z"></a>若不别分别则缘多香生一鼻识。<a id="a-90"></a>大德所说如前。<a id="a-91"></a>应知。</p>
  <p id="a92">味处有六种。<a id="a-93"></a>谓甘酢碱辛苦淡。<a id="a-94"></a>问为缘一味生于舌识。<a id="a-95"></a>为缘多味生舌识耶。<a id="a-96"></a>若缘一味生舌识者。<a id="a-97"></a>云何一时尝百味丸。<a id="a-98"></a>若缘多味生舌识者。<a id="a-99"></a>则一舌识有多了性。<a id="a-9A"></a>乃至广说。<a id="a-9B"></a>有说。<a id="a-9C"></a>但缘一味生于舌识。<a id="a-9D"></a>问云何一时尝百味丸。<a id="a-9E"></a>答多味和合共生一味。<a id="a-9F"></a>尝一味时言尝多味。<a id="a-9G"></a>尊者世友所说如前。<a id="a-9H"></a>有说。<a id="a-9I"></a>亦缘多味生一舌识。<a id="a-9J"></a>问应一舌识有多了性。<a id="a-9K"></a>乃至广说。<a id="a-9L"></a>答若别分别则缘一味生一舌识。<a id="a-9M"></a>若不别分别则缘多味生一舌识。<a id="a-9N"></a>大德所说如前。<a id="a-9O"></a>应知。<a id="a-9P"></a>问若尝味时为舌识先起。<a id="a-9Q"></a>为身识耶。<a id="a-9R"></a>答随彼境增彼识先起。<a id="a-9S"></a>若二境等舌识先生。<a id="a-9T"></a>以诸有情贪味增故。</p>
  <p id="a9U">触处有十一种。<a id="a-9V"></a>谓四大种滑性涩性轻性重性冷性饥性渴性。<a id="a-9W"></a>问为缘一触生于身识。<a id="a-9X"></a>为缘多触生身识耶。<a id="a-9Y"></a>有说。<a id="a-9Z"></a>但缘一触生于身识。<a id="a-9a"></a>谓或缘坚性。<a id="a-9b"></a>乃至或缘渴性。<a id="a-9c"></a>有说。<a id="a-9d"></a>乃至有缘五触生一身识。<a id="a-9e"></a>谓滑性及四大种。<a id="a-9f"></a>乃至渴性及四大种。<a id="a-9g"></a>有说。<a id="a-9h"></a>乃至有缘十一种触生一身识。<a id="a-9i"></a>如乃至有缘二十种色生一眼识。<a id="a-9j"></a>问云何身识缘共相境。<a id="a-9k"></a>以五识身缘自相故。<a id="a-9l"></a>答自相有二种。<a id="a-9m"></a>一事自相。<a id="a-9n"></a>二处自相。<a id="a-9o"></a>若依事自相说者。<a id="a-9p"></a>五识身亦缘共相。<a id="a-9q"></a>若依处自相说。<a id="a-9r"></a>则五识唯缘自相故不相违。<a id="a-9s"></a>问于嗅尝觉香味触时。<a id="a-9t"></a>为嗅尝觉执受香等。<a id="a-9u"></a>为嗅尝觉非执受香等耶。<a id="a-9v"></a>若嗅尝觉执受香等者。<a id="a-9w"></a>云何名受用施主所施。<a id="a-9x"></a>又应一切时有嗅尝觉。<a id="a-9y"></a>若嗅尝觉非执受香等者。<a id="a-9z"></a>外香味触于内香味触。<a id="a-A0"></a>都无有因。<a id="a-A1"></a>云何受用。<a id="a-A2"></a>有说。<a id="a-A3"></a>嗅尝觉执受香味触。<a id="a-A4"></a>问云何名受用施主所施。<a id="a-A5"></a>又应一切时有嗅尝觉。<a id="a-A6"></a>答外香味触于内香味触。<a id="a-A7"></a>是觉发因故无有失。<a id="a-A8"></a>有说。<a id="a-A9"></a>嗅尝觉非执受香味触。<a id="a-AA"></a>问外香味触于内香味触。<a id="a-AB"></a>都无有因。<a id="a-AC"></a>云何受用。<a id="a-AD"></a>答如声故无失。<a id="a-AE"></a>有说。<a id="a-AF"></a>于执受非执受香味触俱嗅尝觉然不一时。<a id="a-AG"></a>问内香味触既无增减。<a id="a-AH"></a>云何嗅尝觉耶。<a id="a-AI"></a>答由外缘故亦有增减。</p>
  <p id="aAJ">法处有七种。<a id="a-AK"></a>谓前四蕴及三无为。<a id="a-AL"></a>于色蕴中取无表色。<a id="a-AM"></a>三无为者。<a id="a-AN"></a>谓虚空择灭。<a id="a-AO"></a>非择灭。<a id="a-AP"></a>问为缘一法生意识。<a id="a-AQ"></a>为缘多法生意识耶。<a id="a-AR"></a>答缘一缘多俱生意识。<a id="a-AS"></a>又所缘法非唯七种。<a id="a-AT"></a>即前七种。<a id="a-AU"></a>及诸余法皆能顿缘。<a id="a-AV"></a>唯除自性相应俱有。<a id="a-AW"></a>问曾闻菩萨六根猛利。<a id="a-AX"></a>云何于境知猛利耶。<a id="a-AY"></a>答菩萨宫边有无灭舍。<a id="a-AZ"></a>彼于舍内然五百灯。<a id="a-Aa"></a>菩萨尔时住自宫内。<a id="a-Ab"></a>不见灯焰但见其光。<a id="a-Ac"></a>即知彼灯数有五百。<a id="a-Ad"></a>于中若有一灯涅槃即记之言一灯已灭。<a id="a-Ae"></a>是名菩萨眼根猛利。<a id="a-Af"></a>无灭舍中有五百妓一时奏乐。<a id="a-Ag"></a>菩萨尔时不见彼妓但闻乐声。<a id="a-Ah"></a>即知其中作五百乐。<a id="a-Ai"></a>若一弦断或一睡眠。<a id="a-Aj"></a>即记之言今减尔所。<a id="a-Ak"></a>是名菩萨耳根猛利。<a id="a-Al"></a>菩萨宫内烧百和香。<a id="a-Am"></a>菩萨嗅之知有百种。<a id="a-An"></a>彼合香者欲试菩萨。<a id="a-Ao"></a>于百种中或增或减。<a id="a-Ap"></a>菩萨嗅已即记之言。<a id="a-Aq"></a>此于先香增减尔所。<a id="a-Ar"></a>是名菩萨鼻根猛利。<a id="a-As"></a>菩萨食时侍者常以百味丸进。<a id="a-At"></a>菩萨尝之即知其中百味具足。<a id="a-Au"></a>时造食者欲试菩萨。<a id="a-Av"></a>于百味中或增或减。<a id="a-Aw"></a>菩萨尝已即知其中增减尔所。<a id="a-Ax"></a>是名菩萨舌根猛利菩萨浴时侍者即以洗浴衣进。<a id="a-Ay"></a>菩萨触之即知织者。<a id="a-Az"></a>或进衣者有如是病。<a id="a-B0"></a>是名菩萨身根猛利。<a id="a-B1"></a>菩萨善知诸法自相及与共相。<a id="a-B2"></a>而无挂碍是名菩萨意根猛利。</p>
  <p id="aB3">诸过去彼一切不现耶。<a id="a-B4"></a>乃至广说。<a id="a-B5"></a>问何故作此论。<a id="a-B6"></a>答为止他宗显己义故。<a id="a-B7"></a>谓或有说过去未来无实体性。<a id="a-B8"></a>现在虽有而是无为。<a id="a-B9"></a>欲止彼意显去来有现是有为。<a id="a-BA"></a>故作斯论。<a id="a-BB"></a>诸过去彼一切不现耶。<a id="a-BC"></a>答应作四句。<a id="a-BD"></a>过去有二种。<a id="a-BE"></a>一世过去。<a id="a-BF"></a>二瑜伽过去。<a id="a-BG"></a>不现亦有二种。<a id="a-BH"></a>一世不现。<a id="a-BI"></a>二覆障不现。<a id="a-BJ"></a>此中俱依二种作论。<a id="a-BK"></a>过去不现互有广狭。<a id="a-BL"></a>故作四句。<a id="a-BM"></a>有过去非不现。<a id="a-BN"></a>谓如具寿邬陀夷言。</p>
  <p id="aBO">一切结过去　　从林离林来</p>
  <p id="aBP">乐出离诸欲　　如金出山顶</p>
  <p id="aBQ">邬陀夷经是此根本。<a id="a-BR"></a>如说。<a id="a-BS"></a>世尊住室罗筏鹿母堂中。<a id="a-BT"></a>于日后分从静定出将邬陀夷往东池所。<a id="a-BU"></a>着衬身衣入池洗浴。<a id="a-BV"></a>时彼尊者为佛揩身。<a id="a-BW"></a>然邬陀夷于佛昔日为菩萨时。<a id="a-BX"></a>常随供侍。<a id="a-BY"></a>今见佛身光明赫弈。<a id="a-BZ"></a>胜菩萨时欢喜敬爱。<a id="a-Ba"></a>合掌白佛。<a id="a-Bb"></a>我今欲以龙喻之颂赞叹世尊。<a id="a-Bc"></a>唯愿听许。<a id="a-Bd"></a>佛言。<a id="a-Be"></a>欲说随意说之。<a id="a-Bf"></a>时邬陀夷便说此颂。<a id="a-Bg"></a>一切结过去者。<a id="a-Bh"></a>谓佛解脱一切烦恼。<a id="a-Bi"></a>从林离林来者。<a id="a-Bj"></a>林谓居家世尊从家。<a id="a-Bk"></a>舍于家法趣非家来。<a id="a-Bl"></a>乐出离诸欲者。<a id="a-Bm"></a>欲有二种。<a id="a-Bn"></a>一烦恼欲。<a id="a-Bo"></a>二众具欲。<a id="a-Bp"></a>佛于此二身心不染故名出离乐。<a id="a-Bq"></a>谓于中爱乐而住。<a id="a-Br"></a>如金出山顶者曰名为金山顶即是日所出处。<a id="a-Bs"></a>如日初出山顶之时光明遍照。<a id="a-Bt"></a>佛从烦恼随烦恼出亦复如是。<a id="a-Bu"></a>有说。<a id="a-Bv"></a>山顶者是山顶云。<a id="a-Bw"></a>如日从云出时光明遍照。<a id="a-Bx"></a>佛亦如是。<a id="a-By"></a>有说山顶者是山顶黑砂。<a id="a-Bz"></a>金谓金砂。<a id="a-C0"></a>犹如金砂从黑砂出。<a id="a-C1"></a>光明照耀。<a id="a-C2"></a>佛亦如是。<a id="a-C3"></a>从烦恼出力无畏等。<a id="a-C4"></a>光明照耀。<a id="a-C5"></a>是谓过去。<a id="a-C6"></a>非不现过去者。<a id="a-C7"></a>是第二过去。<a id="a-C8"></a>非不现者。<a id="a-C9"></a>非二种不现。<a id="a-CA"></a>佛身现在而显现故。<a id="a-CB"></a>有不现非过去。<a id="a-CC"></a>谓如有一。<a id="a-CD"></a>或以神通。<a id="a-CE"></a>或以咒术。<a id="a-CF"></a>或以药物。<a id="a-CG"></a>或以如是生处得智。<a id="a-CH"></a>有所隐没令不显现。<a id="a-CI"></a>或以神通者。<a id="a-CJ"></a>谓神通力令不显现。<a id="a-CK"></a>如契经说。<a id="a-CL"></a>梵王白佛。<a id="a-CM"></a>我欲隐身。<a id="a-CN"></a>佛言。<a id="a-CO"></a>可尔。<a id="a-CP"></a>时彼大梵隐入地中。<a id="a-CQ"></a>佛便指之彼岂非汝。<a id="a-CR"></a>梵王念言。<a id="a-CS"></a>此由近故。<a id="a-CT"></a>即渡大海入妙高山腹中而住。<a id="a-CU"></a>世尊复指汝住此耶。<a id="a-CV"></a>梵又念言。<a id="a-CW"></a>此由粗故。<a id="a-CX"></a>即便化作极微细身。<a id="a-CY"></a>入佛白毫宛转中住。<a id="a-CZ"></a>佛既知已舒毫现之。<a id="a-Ca"></a>时大梵王极怀愧耻。<a id="a-Cb"></a>佛便告曰。<a id="a-Cc"></a>吾当隐身。<a id="a-Cd"></a>尽汝所能试知吾不。<a id="a-Ce"></a>梵王敬诺。<a id="a-Cf"></a>时佛即入如是等持。<a id="a-Cg"></a>放大光明遍梵宫处。<a id="a-Ch"></a>亦令梵世闻大音声。<a id="a-Ci"></a>诸梵梵王莫知佛处。<a id="a-Cj"></a>问佛住何处令彼不知。<a id="a-Ck"></a>有说。<a id="a-Cl"></a>梵王髻中而住。<a id="a-Cm"></a>有说。<a id="a-Cn"></a>化作极微妙身。<a id="a-Co"></a>有说。<a id="a-Cp"></a>化身令不显现。<a id="a-Cq"></a>有说。<a id="a-Cr"></a>化作障色障之。<a id="a-Cs"></a>有说。<a id="a-Ct"></a>静虑静虑境界。<a id="a-Cu"></a>佛佛境界皆不思议。<a id="a-Cv"></a>故不可知佛身所在。<a id="a-Cw"></a>又如尊者大目干连。<a id="a-Cx"></a>入如是等持即于坐所而自隐蔽。<a id="a-Cy"></a>令提婆达多对目不见如是等类。<a id="a-Cz"></a>或以咒术者。<a id="a-D0"></a>谓咒术力令不显现。<a id="a-D1"></a>如诸仙人所结咒术。<a id="a-D2"></a>有受持者。<a id="a-D3"></a>随所隐没能令不现。<a id="a-D4"></a>或以药物者。<a id="a-D5"></a>谓药物力令不显现。<a id="a-D6"></a>如有药物具大神用。<a id="a-D7"></a>若有执持随所隐没亦令不现。<a id="a-D8"></a>如毕舍遮宫畔荼等。<a id="a-D9"></a>或以如是生处得智者。<a id="a-DA"></a>谓彼智力令所隐没不复显现。<a id="a-DB"></a>此中有说。<a id="a-DC"></a>地狱虽有生处得智。<a id="a-DD"></a>而不能令身不显现。<a id="a-DE"></a>彼若能者终不须臾住彼受苦。<a id="a-DF"></a>有作是说。<a id="a-DG"></a>彼虽不能于狱卒边令身不现。<a id="a-DH"></a>而能于余令身不现。<a id="a-DI"></a>傍生饿鬼天亦有此生处得智。<a id="a-DJ"></a>令身不现。<a id="a-DK"></a>唯人趣无。<a id="a-DL"></a>问此神通等四种力中。<a id="a-DM"></a>谁能于谁令不显现。<a id="a-DN"></a>答神通能于一切不现以最胜故。<a id="a-DO"></a>问谁神通于谁能令不现。<a id="a-DP"></a>答佛于一切能令不现。<a id="a-DQ"></a>独觉除佛于余一切能令不现舍利子除佛独觉于余不现。<a id="a-DR"></a>目干连除佛独觉及舍利子。<a id="a-DS"></a>于余不现。<a id="a-DT"></a>乃至钝根者除利根者。<a id="a-DU"></a>于余不现。<a id="a-DV"></a>咒术除神通。<a id="a-DW"></a>于余能不现问何咒术于何能令不现。<a id="a-DX"></a>答有圆满咒术有不圆满咒术。<a id="a-DY"></a>有殊胜咒术有不殊胜咒术。<a id="a-DZ"></a>圆满殊胜者。<a id="a-Da"></a>于一切皆能不现。<a id="a-Db"></a>不圆满不殊胜者。<a id="a-Dc"></a>除圆满殊胜于余不现。<a id="a-Dd"></a>药物除神通咒术于余能不现。<a id="a-De"></a>所以者何。<a id="a-Df"></a>由咒术力。<a id="a-Dg"></a>能致药物非药物力能致咒术故。<a id="a-Dh"></a>问何药于何能令不现。<a id="a-Di"></a>答胜药于劣能令不现。<a id="a-Dj"></a>生处得智。<a id="a-Dk"></a>除前三种于余不现以最劣故。<a id="a-Dl"></a>问此谁于谁能令不现。<a id="a-Dm"></a>有说。<a id="a-Dn"></a>地狱唯于地狱能令不现。<a id="a-Do"></a>乃至天唯于天能令不现。<a id="a-Dp"></a>有说。<a id="a-Dq"></a>地狱唯于地狱能令不现。<a id="a-Dr"></a>傍生于二饿鬼于三天。<a id="a-Ds"></a>于五趣能令不现。<a id="a-Dt"></a>如是说者地狱能于五趣不现。<a id="a-Du"></a>乃至天亦能于五趣不现。<a id="a-Dv"></a>是谓不现非过去。<a id="a-Dw"></a>不现者是第二不现。<a id="a-Dx"></a>非过去者非二种过去。<a id="a-Dy"></a>以所隐没住现在故。<a id="a-Dz"></a>有过去亦不现。<a id="a-E0"></a>谓所有行已起等起。<a id="a-E1"></a>已生等生已转现转。<a id="a-E2"></a>已集已现已过去。<a id="a-E3"></a>已尽灭已离变。<a id="a-E4"></a>是过去过去分过去世摄。<a id="a-E5"></a>如是诸句皆共显示过去诸行。<a id="a-E6"></a>过去者是世过去。<a id="a-E7"></a>不现者是世不现。<a id="a-E8"></a>有非过去亦非不现。<a id="a-E9"></a>谓除前相。<a id="a-EA"></a>此中相声于所名转。<a id="a-EB"></a>谓若法是前三句。<a id="a-EC"></a>名所显者皆悉除之。<a id="a-ED"></a>余未显者作第四句。<a id="a-EE"></a>此复云何。<a id="a-EF"></a>谓除一切过去世法现在佛身及所隐没。<a id="a-EG"></a>取余现在一切未来及无为法。<a id="a-EH"></a>问如后尽灭亦约结断而作四句。<a id="a-EI"></a>何故此中不约结断。<a id="a-EJ"></a>作四句耶。<a id="a-EK"></a>答有处说结断。<a id="a-EL"></a>名尽名灭。<a id="a-EM"></a>无处说结断名不现故。</p>
 </body>
</html>