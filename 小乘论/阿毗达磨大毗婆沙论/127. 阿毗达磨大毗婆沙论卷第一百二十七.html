<!doctype html>
<html id="z3IBVeU13K" data-ver="785">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百二十七</h1>
  <h2 id="a2">大种蕴第五中大造纳息第一之一</h2>
  <p id="a3">大种所造处。<a id="a-4"></a>几有见。<a id="a-5"></a>几无见。<a id="a-6"></a>如是等章及解章义。<a id="a-7"></a>既领会已。<a id="a-8"></a>应广分别。<a id="a-9"></a>问何故作此论。<a id="a-A"></a>答为欲分别契经义故。<a id="a-B"></a>如契经说。<a id="a-C"></a>诸所有色皆是四大种。<a id="a-D"></a>及四大种所造。<a id="a-E"></a>虽作是说而未广辩。<a id="a-F"></a>大种所造处。<a id="a-G"></a>几有见。<a id="a-H"></a>几无见。<a id="a-I"></a>乃至广说。<a id="a-J"></a>经是此论所依根本。<a id="a-K"></a>彼未说者今应说之。<a id="a-L"></a>故作斯论。<a id="a-M"></a>有说。<a id="a-N"></a>为止余师所说。<a id="a-O"></a>谓此部内有二论师。<a id="a-P"></a>一者觉天。<a id="a-Q"></a>二者法救。<a id="a-R"></a>觉天所说色唯大种。<a id="a-S"></a>心所即心。<a id="a-T"></a>彼作是说。<a id="a-U"></a>造色即是大种差别。<a id="a-V"></a>心所即是心之差别。<a id="a-W"></a>彼何故作是说。<a id="a-X"></a>依契经故。<a id="a-Y"></a>如契经说。<a id="a-Z"></a>眼肉团中。<a id="a-a"></a>若内各别坚性坚类。<a id="a-b"></a>近有执受名内地界。<a id="a-c"></a>乃至各别动性动类。<a id="a-d"></a>近有执受名内风界。<a id="a-e"></a>彼依此经故说造色即是大种。<a id="a-f"></a>又契经说云何等持。<a id="a-g"></a>谓善心一境性。<a id="a-h"></a>由此故说心所即心问彼复云何立界处蕴耶。<a id="a-i"></a>答彼作是说诸四大种。<a id="a-j"></a>有是能见。<a id="a-k"></a>有是所见。<a id="a-l"></a>乃至有是能触。<a id="a-m"></a>有是所触。<a id="a-n"></a>诸能见者立为眼界。<a id="a-o"></a>诸所见者立为色界。<a id="a-p"></a>乃至诸能触者立为身界。<a id="a-q"></a>诸所触者立为触界。<a id="a-r"></a>心中有依眼根。<a id="a-s"></a>乃至有依意根。<a id="a-t"></a>依眼根者立眼识界。<a id="a-u"></a>乃至依意根者立意识界。<a id="a-v"></a>即六识身无间已灭立为意界。<a id="a-w"></a>即心差别有名为受。<a id="a-x"></a>有名为想。<a id="a-y"></a>有名为思。<a id="a-z"></a>并三无为立为法界。<a id="a-10"></a>如界处亦尔。<a id="a-11"></a>蕴者。<a id="a-12"></a>诸四大种立为色蕴。<a id="a-13"></a>诸心差别有名为受。<a id="a-14"></a>有名为想。<a id="a-15"></a>有名为思有名为识。<a id="a-16"></a>立为四蕴。<a id="a-17"></a>问彼云何通契经所说。<a id="a-18"></a>诸所有色皆是四大种。<a id="a-19"></a>及四大种所造。<a id="a-1A"></a>答彼作是说。<a id="a-1B"></a>非所造声离四大种别有所因即于大种立所造声。<a id="a-1C"></a>云何知然。<a id="a-1D"></a>如契经说。<a id="a-1E"></a>苾刍当知。<a id="a-1F"></a>触由二缘。<a id="a-1G"></a>所谓眼色乃至意法。<a id="a-1H"></a>有六触处是先所为是先所造。<a id="a-1I"></a>我说即是故业。<a id="a-1J"></a>应知无闻异生由此所触受乐受苦。<a id="a-1K"></a>由此所造或此随一。<a id="a-1L"></a>非离前六触处别有第七触处而可于中立所造声。<a id="a-1M"></a>即于前六说为所造。<a id="a-1N"></a>前经亦然。<a id="a-1O"></a>非离大种别有所造。<a id="a-1P"></a>即于大种立所造声。<a id="a-1Q"></a>于我非难阿毗达磨诸论师言。<a id="a-1R"></a>彼所引经别有密意。<a id="a-1S"></a>不可引证前所引经。<a id="a-1T"></a>彼经前说六触处者。<a id="a-1U"></a>谓密意说未明了位。<a id="a-1V"></a>后言由此所造或此随一者。<a id="a-1W"></a>谓密意说已明了位。<a id="a-1X"></a>如未明了位已明了位。<a id="a-1Y"></a>如是无分别位有分别位。<a id="a-1Z"></a>未可显位已可显位。<a id="a-1a"></a>未可说位已可说位。<a id="a-1b"></a>应知亦尔。<a id="a-1c"></a>又六触处者说中有位。<a id="a-1d"></a>由此所造等者说本有位。<a id="a-1e"></a>尊者妙音说曰。<a id="a-1f"></a>彼经前说六触处者。<a id="a-1g"></a>谓密意说根无缺位。<a id="a-1h"></a>后说由此所造等者谓密意说根有缺位。<a id="a-1i"></a>胁尊者言。<a id="a-1j"></a>有六触处者密意说欲界。<a id="a-1k"></a>由此所造者。<a id="a-1l"></a>密意说色界。<a id="a-1m"></a>或此随一者。<a id="a-1n"></a>密意说无色界。<a id="a-1o"></a>经义如是。<a id="a-1p"></a>云何可证前经所说所造色言。<a id="a-1q"></a>又所造言若无异者。<a id="a-1r"></a>余经所说。<a id="a-1s"></a>复云何通如契经说。<a id="a-1t"></a>尊者圆满告尊者庆喜言具寿当知。<a id="a-1u"></a>所有我执谁之所造。<a id="a-1v"></a>是色所造。<a id="a-1w"></a>是受想行识所造我执即是萨迦耶见。<a id="a-1x"></a>若所造言无别义者。<a id="a-1y"></a>岂可身见即是色等。<a id="a-1z"></a>然离色等别有我执。<a id="a-20"></a>故知经说所造色者非即大种。<a id="a-21"></a>问若离大种别有造色。<a id="a-22"></a>如何会释彼所引经。<a id="a-23"></a>于眼肉团中有地界等。<a id="a-24"></a>答彼经说眼根所依大种不说眼体。<a id="a-25"></a>又彼经说世所共知肉团名眼。<a id="a-26"></a>非说眼根。<a id="a-27"></a>世于肉团眼想转故。<a id="a-28"></a>尊者妙音亦作是说。<a id="a-29"></a>世于大种立眼根名。<a id="a-2A"></a>以是眼根所依止故。<a id="a-2B"></a>有余师说。<a id="a-2C"></a>彼所引经于义无妨。<a id="a-2D"></a>彼经但说眼肉团中有地等界。<a id="a-2E"></a>不言地等即是眼根。<a id="a-2F"></a>于义何妨。<a id="a-2G"></a>尊者法救说。<a id="a-2H"></a>离大种别有造色。<a id="a-2I"></a>说心所法非即是心。<a id="a-2J"></a>然说色中二非实有。<a id="a-2K"></a>谓所造触及法处色。<a id="a-2L"></a>立蕴处界如对法宗。<a id="a-2M"></a>彼亦不然。<a id="a-2N"></a>诸所造触如余造色应别有故。<a id="a-2O"></a>若无法处所摄色者无表戒等不应有故。<a id="a-2P"></a>欲止如是二师所说故作斯论。<a id="a-2Q"></a>有说。<a id="a-2R"></a>为止外道所说。<a id="a-2S"></a>谓外道说大种有五。<a id="a-2T"></a>即前四及虚空。<a id="a-2U"></a>今但说四明虚空非大种。<a id="a-2V"></a>问何故虚空不立大种。<a id="a-2W"></a>尊者世友作是释言。<a id="a-2X"></a>以虚空无大种相故。<a id="a-2Y"></a>谓有增有减是大种相。<a id="a-2Z"></a>无增无减是虚空相。<a id="a-2a"></a>有损有益。<a id="a-2b"></a>是大种相。<a id="a-2c"></a>无损无益是虚空相有兴有衰是大种相。<a id="a-2d"></a>无兴无衰是虚空相。<a id="a-2e"></a>是故虚空不立大种。<a id="a-2f"></a>尊者妙音作如是释。<a id="a-2g"></a>虚空大种其相各异。<a id="a-2h"></a>谓有情身中所有大种。<a id="a-2i"></a>多是先业异熟所生。<a id="a-2j"></a>虚空体无异熟生义。<a id="a-2k"></a>由此虚空不立大种。<a id="a-2l"></a>大德说曰。<a id="a-2m"></a>虚空虽大而体非种。<a id="a-2n"></a>不能生故。<a id="a-2o"></a>余有为法虽能为种而体非大。<a id="a-2p"></a>相不遍故。<a id="a-2q"></a>由此虚空不立大种。<a id="a-2r"></a>为止如是外道所执及显自宗故作斯论。<a id="a-2s"></a>有余师说。<a id="a-2t"></a>非但为止他执显自宗故而作此论。<a id="a-2u"></a>但于法相相应义中应显所明故作斯论。<a id="a-2v"></a>问何故此中先辨大造。<a id="a-2w"></a>答彼作论者意欲尔故。<a id="a-2x"></a>谓本论师随自意欲不违法相先辨大造。<a id="a-2y"></a>有说。<a id="a-2z"></a>有情观此二种为入佛法真甘露门。<a id="a-30"></a>一不净观。<a id="a-31"></a>二持息念。<a id="a-32"></a>不净观观造色。<a id="a-33"></a>持息念观大种。<a id="a-34"></a>有说。<a id="a-35"></a>若观大种造色渐次能证佛独觉声闻三种菩提。<a id="a-36"></a>谓若以上智观察彼者。<a id="a-37"></a>起上品身念住。<a id="a-38"></a>从此次起上品受念住。<a id="a-39"></a>次心。<a id="a-3A"></a>次法。<a id="a-3B"></a>次起杂缘。<a id="a-3C"></a>次暖顶忍世第一法。<a id="a-3D"></a>次起见道。<a id="a-3E"></a>乃至起无学道。<a id="a-3F"></a>皆以上品。<a id="a-3G"></a>尔时名为上品善士。<a id="a-3H"></a>证得无上正等菩提。<a id="a-3I"></a>若以中智观察彼者。<a id="a-3J"></a>起中品身念住。<a id="a-3K"></a>广说乃至起无学道皆以中品。<a id="a-3L"></a>尔时名为中品善士。<a id="a-3M"></a>证得中品独觉菩提。<a id="a-3N"></a>若以下智观察彼者。<a id="a-3O"></a>起下品身念住。<a id="a-3P"></a>广说乃至起无学道。<a id="a-3Q"></a>皆以下品。<a id="a-3R"></a>尔时名为下品善士。<a id="a-3S"></a>证得下品声闻菩提。<a id="a-3T"></a>有说。<a id="a-3U"></a>若观大种造色。<a id="a-3V"></a>便能降伏一切憍逸。<a id="a-3W"></a>谓诸有情以色族姓财宝自在眷属等故生诸憍逸。<a id="a-3X"></a>若未观察大种等时。<a id="a-3Y"></a>随一现前势力强盛。<a id="a-3Z"></a>若观察已便能降伏。<a id="a-3a"></a>所以者何如轮王身所有大造。<a id="a-3b"></a>狗等所有大造亦然。<a id="a-3c"></a>由观此故便舍憍逸。<a id="a-3d"></a>以如是等所说因缘。<a id="a-3e"></a>故此蕴中先辨大造。</p>
  <p id="a3f">契经中说诸所有色。<a id="a-3g"></a>皆是四大种及四大种所造。<a id="a-3h"></a>诸所有言。<a id="a-3i"></a>总有二种。<a id="a-3j"></a>一有余义。<a id="a-3k"></a>二无余义有余义者。<a id="a-3l"></a>如世间说诸所有食我尽欲啖。<a id="a-3m"></a>此但欲啖随得少分。<a id="a-3n"></a>无余义者。<a id="a-3o"></a>如世间说诸所有法我尽欲知。<a id="a-3p"></a>此总欲知一切法相。<a id="a-3q"></a>此中所说诸所有言。<a id="a-3r"></a>总显一切色法皆尽。<a id="a-3s"></a>谓所有色。<a id="a-3t"></a>总有二种。<a id="a-3u"></a>一四大种。<a id="a-3v"></a>二所造色。<a id="a-3w"></a>除此更无第三色体。<a id="a-3x"></a>问何故大种唯四。<a id="a-3y"></a>胁尊者曰。<a id="a-3z"></a>此不应责。<a id="a-40"></a>所以者何。<a id="a-41"></a>若增若减俱亦生疑。<a id="a-42"></a>不以疑故便违法相。<a id="a-43"></a>但随圣教唯说四种。<a id="a-44"></a>有余师言。<a id="a-45"></a>若减四者功用便阙。<a id="a-46"></a>若过四者则亦无用。<a id="a-47"></a>如方床座唯有四足。<a id="a-48"></a>问何故名大种。<a id="a-49"></a>答大而是种。<a id="a-4A"></a>故名大种。<a id="a-4B"></a>如言大地。<a id="a-4C"></a>如言大王。<a id="a-4D"></a>义别体同。<a id="a-4E"></a>应持业释。<a id="a-4F"></a>问云何大义。<a id="a-4G"></a>云何种义。<a id="a-4H"></a>答能减能增能损能益体有起尽。<a id="a-4I"></a>是为种义体相形量遍诸方域成大事业。<a id="a-4J"></a>是为大义。<a id="a-4K"></a>问此四云何成大事业。<a id="a-4L"></a>答与大积聚造色为依。<a id="a-4M"></a>令坏令成是大事业。<a id="a-4N"></a>由此唯四不减不增。<a id="a-4O"></a>谓减不能成大事业增于事业复为无用。<a id="a-4P"></a>问余法何缘不名大种。<a id="a-4Q"></a>答余无如是大种相故。<a id="a-4R"></a>谓无为法大而非种。<a id="a-4S"></a>其余有为种而非大故。<a id="a-4T"></a>唯此四得名大种。</p>
  <p id="a4U">问造是何义。<a id="a-4V"></a>为是因义是缘义耶。<a id="a-4W"></a>设尔何失。<a id="a-4X"></a>俱见其过。<a id="a-4Y"></a>若是因义。<a id="a-4Z"></a>此四大种于所造色五因皆无。<a id="a-4a"></a>如何可言能造诸色。<a id="a-4b"></a>若是缘义诸所造色各除自体。<a id="a-4c"></a>余一切法无不皆是此增上缘。<a id="a-4d"></a>如何但言大种所造。<a id="a-4e"></a>答应作是说造是因义。<a id="a-4f"></a>问此于造色五因皆无。<a id="a-4g"></a>如何因义。<a id="a-4h"></a>答虽同类等五因皆无。<a id="a-4i"></a>而别有余五种因义。<a id="a-4j"></a>谓生因依因立因持因养因。<a id="a-4k"></a>由此能造。<a id="a-4l"></a>有余师言。<a id="a-4m"></a>造是缘义。<a id="a-4n"></a>问诸所造色各除自体余法皆是此增上缘。<a id="a-4o"></a>如何但言大种所造。<a id="a-4p"></a>答增上缘义。<a id="a-4q"></a>有亲有疏。<a id="a-4r"></a>有近有远。<a id="a-4s"></a>有合不合。<a id="a-4t"></a>有在此生。<a id="a-4u"></a>有在余生。<a id="a-4v"></a>诸亲近合在此生者说名为因。<a id="a-4w"></a>疏远不合在余生者说名为缘。<a id="a-4x"></a>由此义故说诸大种与所造色为因增上。<a id="a-4y"></a>亦不违理。</p>
  <p id="a4z">问地水火风何相何业。<a id="a-50"></a>答坚是地相。<a id="a-51"></a>持是地业。<a id="a-52"></a>湿是水相。<a id="a-53"></a>摄是水业。<a id="a-54"></a>暖是火相。<a id="a-55"></a>熟是火业。<a id="a-56"></a>动是风相。<a id="a-57"></a>长是风业。<a id="a-58"></a>问地是坚相亦是色相。<a id="a-59"></a>广说乃至。<a id="a-5A"></a>风是动相亦是色相。<a id="a-5B"></a>如何一法有二相耶。<a id="a-5C"></a>答有亦无失。<a id="a-5D"></a>由此理趣于一法中。<a id="a-5E"></a>可得施设有多相故。<a id="a-5F"></a>如一有漏法。<a id="a-5G"></a>即有如病如痈等。<a id="a-5H"></a>广说乃至。<a id="a-5I"></a>百四十句诸过患相而无有失。<a id="a-5J"></a>此亦如是。<a id="a-5K"></a>有余师言。<a id="a-5L"></a>相有二种。<a id="a-5M"></a>一自相。<a id="a-5N"></a>二共相。<a id="a-5O"></a>坚湿暖动相是自相。<a id="a-5P"></a>色相是共相。<a id="a-5Q"></a>如是二相互不相违。<a id="a-5R"></a>于一法立亦无有过。</p>
  <p id="a5S">问此四大种于一切时不相离耶。<a id="a-5T"></a>答如是。<a id="a-5U"></a>云何知然。<a id="a-5V"></a>如入胎经说。<a id="a-5W"></a>佛告庆喜。<a id="a-5X"></a>初羯逻蓝。<a id="a-5Y"></a>若有地界无水界者。<a id="a-5Z"></a>便应干散。<a id="a-5a"></a>今不散者水所摄故。<a id="a-5b"></a>若有水界无地界者。<a id="a-5c"></a>便应流治。<a id="a-5d"></a>今不流者地所持故。<a id="a-5e"></a>若有地水无火界者。<a id="a-5f"></a>便应臭烂。<a id="a-5g"></a>今不烂者火所熟故若有三界。<a id="a-5h"></a>无风界者应不增长。<a id="a-5i"></a>今增长者风所动故。<a id="a-5j"></a>问余经所说当云何通。<a id="a-5k"></a>地界扰乱。<a id="a-5l"></a>或令至死或令有情受次死苦。<a id="a-5m"></a>乃至风界亦复如是。<a id="a-5n"></a>答此说大种随一增时能为扰乱。<a id="a-5o"></a>非谓四种有时相离。</p>
  <p id="a5p">问此四大种品类有几。<a id="a-5q"></a>答品类有四。<a id="a-5r"></a>谓异熟生长养。<a id="a-5s"></a>等流。<a id="a-5t"></a>变化。<a id="a-5u"></a>有余师说。<a id="a-5v"></a>品类有三。<a id="a-5w"></a>谓异熟生。<a id="a-5x"></a>长养。<a id="a-5y"></a>等流。<a id="a-5z"></a>其变化者长养所摄。<a id="a-60"></a>复有说者。<a id="a-61"></a>品类有二。<a id="a-62"></a>谓异熟生。<a id="a-63"></a>及长养。<a id="a-64"></a>变化大种入长养中。<a id="a-65"></a>等流摄入异熟长养。<a id="a-66"></a>评曰。<a id="a-67"></a>于前三说中说为善。<a id="a-68"></a>有四大种非二摄故。</p>
  <p id="a69">问一四大种为但造一造色极微。<a id="a-6A"></a>为能造多。<a id="a-6B"></a>若但造一。<a id="a-6C"></a>如何不成因四果一。<a id="a-6D"></a>因多果少理不应然。<a id="a-6E"></a>若能造多。<a id="a-6F"></a>则一四大种所造色有多极微。<a id="a-6G"></a>云何展转非俱有因。<a id="a-6H"></a>对法者说。<a id="a-6I"></a>有对造色展转相望无俱有因。<a id="a-6J"></a>许则便违对法宗义。<a id="a-6K"></a>答应作是说。<a id="a-6L"></a>一四大种但能造一造色极微。<a id="a-6M"></a>问如何不成因四果一。<a id="a-6N"></a>因多果少理不应然。<a id="a-6O"></a>答果少因多理亦无失。<a id="a-6P"></a>世现见有如是类故。<a id="a-6Q"></a>因四果一于理无违。<a id="a-6R"></a>有说造多。<a id="a-6S"></a>问若尔者一四大种所造色有多极微。<a id="a-6T"></a>云何展转非俱有因。<a id="a-6U"></a>答非一果故非俱有因。<a id="a-6V"></a>以俱有因法必同一果故。<a id="a-6W"></a>此不成因同犹豫故。<a id="a-6X"></a>评曰如前说者好。</p>
  <p id="a6Y">问大种造色云何而住。<a id="a-6Z"></a>为大种在下造色在上。<a id="a-6a"></a>为大种在上造色在下。<a id="a-6b"></a>为大种造色相杂而住。<a id="a-6c"></a>大种在外造色处中耶设尔何失。<a id="a-6d"></a>一切有过。<a id="a-6e"></a>若大种在下造色在上。<a id="a-6f"></a>则诸造色近大种者。<a id="a-6g"></a>可以大种为能造因。<a id="a-6h"></a>所造色中有隔远者。<a id="a-6i"></a>如何可以大种为因。<a id="a-6j"></a>若大种在上造色在下。<a id="a-6k"></a>则应造色为大种因。<a id="a-6l"></a>不应大种为造色因。<a id="a-6m"></a>若大种造色相杂而住。<a id="a-6n"></a>大种在外造色处中者。<a id="a-6o"></a>应断截时见诸孔隙犹如断藕。<a id="a-6p"></a>有说在下为因所依法应尔故。<a id="a-6q"></a>问若尔于逼近色可说能造。<a id="a-6r"></a>于隔远者云何造耶。<a id="a-6s"></a>答不说一树所有大种。<a id="a-6t"></a>都在其下造诸造色。<a id="a-6u"></a>但说一树分分皆有大种在下造色在上。<a id="a-6v"></a>有作是说相杂而住。<a id="a-6w"></a>大种在外造色处中。<a id="a-6x"></a>问若尔应断截时见诸孔隙犹如断藕。<a id="a-6y"></a>答虽有孔隙而不可见。<a id="a-6z"></a>以诸大种非有见故所见孔隙是造色故。<a id="a-70"></a>问诸内外事其相各别。<a id="a-71"></a>内事别者。<a id="a-72"></a>谓诸众生若百若千集会一处威仪形相各各不同。<a id="a-73"></a>外事别者。<a id="a-74"></a>谓果石等。<a id="a-75"></a>或青或黄或赤或白。<a id="a-76"></a>香味等相各各不同。<a id="a-77"></a>如是相别。<a id="a-78"></a>为由业异。<a id="a-79"></a>为由大种异。<a id="a-7A"></a>为由造色异。<a id="a-7B"></a>答俱由三种。<a id="a-7C"></a>依异熟因故说由业异。<a id="a-7D"></a>依生因依因。<a id="a-7E"></a>立因。<a id="a-7F"></a>持因养因故说由大种异。<a id="a-7G"></a>依同类因故。<a id="a-7H"></a>说由造色异。<a id="a-7I"></a>问外事差别由何业异。<a id="a-7J"></a>答若诸有情行诸妙行。<a id="a-7K"></a>感得外事形相平直。<a id="a-7L"></a>色香味触皆悉美妙。<a id="a-7M"></a>若诸有情行诸恶行。<a id="a-7N"></a>感得外事形相险曲。<a id="a-7O"></a>色香味触皆悉粗弊。<a id="a-7P"></a>问诸果石等其相各别。<a id="a-7Q"></a>青黄赤白形貌等异。<a id="a-7R"></a>或有相似由何威力。<a id="a-7S"></a>答由三威力然大种强。<a id="a-7T"></a>谓诸大种不平等者。<a id="a-7U"></a>便有种种显形等异。<a id="a-7V"></a>若平等者则便相似。</p>
  <p id="a7W">问诸有情类口所发声。<a id="a-7X"></a>当言何处大种所造。<a id="a-7Y"></a>有说。<a id="a-7Z"></a>喉边大种所造。<a id="a-7a"></a>有说。<a id="a-7b"></a>心边大种所造。<a id="a-7c"></a>有说。<a id="a-7d"></a>脐边大种所造。<a id="a-7e"></a>评曰。<a id="a-7f"></a>总说此声一切身支大种所造。<a id="a-7g"></a>若别说者。<a id="a-7h"></a>轻小语声应言喉边大种所造。<a id="a-7i"></a>叱吒哮吼号叫等声。<a id="a-7j"></a>应言遍身大种所造。<a id="a-7k"></a>现见此等举身掉动故。</p>
  <p id="a7l">问颇有色非四大种。<a id="a-7m"></a>亦非四大种所造耶。<a id="a-7n"></a>答有。<a id="a-7o"></a>谓一二三大种。<a id="a-7p"></a>此虽是色而非四大种。<a id="a-7q"></a>唯一二三故。<a id="a-7r"></a>亦非四大种所造以诸大种非所造故。<a id="a-7s"></a>问何故大种非所造耶。<a id="a-7t"></a>答能造所造性各别故。<a id="a-7u"></a>因果异故。<a id="a-7v"></a>能成所成性各别故。<a id="a-7w"></a>如能成所成。<a id="a-7x"></a>如是能引所引。<a id="a-7y"></a>能生所生。<a id="a-7z"></a>能作所作。<a id="a-80"></a>能和合所和合。<a id="a-81"></a>能转所转。<a id="a-82"></a>能相所相。<a id="a-83"></a>当知亦尔。<a id="a-84"></a>有说。<a id="a-85"></a>大种若是所造。<a id="a-86"></a>为三造一。<a id="a-87"></a>为四造一。<a id="a-88"></a>若三造一。<a id="a-89"></a>体用阙少云何能造。<a id="a-8A"></a>若四造一。<a id="a-8B"></a>应地界等造地界等。<a id="a-8C"></a>则有自性观自性过。<a id="a-8D"></a>然一切法他性为缘。<a id="a-8E"></a>能有所作不顾自体。<a id="a-8F"></a>由此大种不名所造。</p>
  <p id="a8G">诸四大种有十一种。<a id="a-8H"></a>谓眼处所依。<a id="a-8I"></a>乃至身处所依。<a id="a-8J"></a>色处所依乃至法处所依。<a id="a-8K"></a>诸所造色亦有十一种。<a id="a-8L"></a>谓眼处乃至身处。<a id="a-8M"></a>色处乃至法处。<a id="a-8N"></a>问眼处所依大种。<a id="a-8O"></a>能造几所造色。<a id="a-8P"></a>乃至法处所依大种。<a id="a-8Q"></a>能造几所造色。<a id="a-8R"></a>答应作是说。<a id="a-8S"></a>眼处所依大种唯造眼处。<a id="a-8T"></a>乃至法处所依大种唯造法处。<a id="a-8U"></a>有作是说。<a id="a-8V"></a>眼处所依大种能造三种。<a id="a-8W"></a>谓眼处身处触处。<a id="a-8X"></a>耳鼻舌处所依大种亦尔。<a id="a-8Y"></a>身处所依大种能造二种。<a id="a-8Z"></a>谓身处触处。<a id="a-8a"></a>色声香味法处。<a id="a-8b"></a>所依大种亦尔。<a id="a-8c"></a>触处所依大种唯造触处。<a id="a-8d"></a>复有欲令一切大种皆能造色声触。<a id="a-8e"></a>欲界大种皆造香味。<a id="a-8f"></a>彼说眼处所依大种能造七种。<a id="a-8g"></a>谓眼处。<a id="a-8h"></a>身处。<a id="a-8i"></a>色声香味触处。<a id="a-8j"></a>耳鼻舌处所依大种亦尔。<a id="a-8k"></a>身处所依大种能造六种。<a id="a-8l"></a>谓身处色声香味触处法处所依大种亦尔。<a id="a-8m"></a>色处所依大种能造五种。<a id="a-8n"></a>谓色处声香味触处。<a id="a-8o"></a>声香味触处所依大种亦尔。<a id="a-8p"></a>有余师说。<a id="a-8q"></a>眼处所依大种能造十一种。<a id="a-8r"></a>乃至法处所依大种亦尔。<a id="a-8s"></a>评曰。<a id="a-8t"></a>此诸说中初说为善。<a id="a-8u"></a>谓眼处所依大种唯造眼处。<a id="a-8v"></a>乃至法处所依大种唯造法处。</p>
  <p id="a8w">问云何异相大种能造同相造色。<a id="a-8x"></a>答观别义故说亦无失。<a id="a-8y"></a>谓观别义故。<a id="a-8z"></a>说异相大种造同相造色。<a id="a-90"></a>观别义故。<a id="a-91"></a>说同相大种造异相造色。<a id="a-92"></a>观别义故。<a id="a-93"></a>说异相大种造异相造色。<a id="a-94"></a>观别义故。<a id="a-95"></a>说同相大种造同相造色。<a id="a-96"></a>观别义故。<a id="a-97"></a>说异相大种造同相造色者。<a id="a-98"></a>谓坚湿暖动相大种。<a id="a-99"></a>造触相造色。<a id="a-9A"></a>有说。<a id="a-9B"></a>此造见相造色等。<a id="a-9C"></a>观别义故说同相大种造异相造色者。<a id="a-9D"></a>谓触相大种。<a id="a-9E"></a>造十一种造色。<a id="a-9F"></a>观别义故。<a id="a-9G"></a>说异相大种造异相造色者。<a id="a-9H"></a>谓坚湿暖动相大种。<a id="a-9I"></a>造十一种造色。<a id="a-9J"></a>观别义故。<a id="a-9K"></a>说同相大种造同相造色者。<a id="a-9L"></a>谓触相大种造触相造色。<a id="a-9M"></a>有说。<a id="a-9N"></a>此造见相造色等。</p>
  <p id="a9O">问大种造色相别云何。<a id="a-9P"></a>尊者世友作如是说。<a id="a-9Q"></a>因是大种果是造色。<a id="a-9R"></a>能生是大种。<a id="a-9S"></a>所生是造色。<a id="a-9T"></a>所依是大种。<a id="a-9U"></a>能依是造色。<a id="a-9V"></a>能相是大种所相是造色。<a id="a-9W"></a>和合是大种。<a id="a-9X"></a>和合所生是造色。<a id="a-9Y"></a>能建立是大种。<a id="a-9Z"></a>所建立是造色。<a id="a-9a"></a>大德说曰。<a id="a-9b"></a>坚湿暖动相是大种。<a id="a-9c"></a>若色大种为因。<a id="a-9d"></a>而无大种相是造色。<a id="a-9e"></a>有余师说。<a id="a-9f"></a>大种如天帝。<a id="a-9g"></a>造色如天众。<a id="a-9h"></a>大种如自在。<a id="a-9i"></a>造色如眷属。<a id="a-9j"></a>大种如王。<a id="a-9k"></a>造色如臣。<a id="a-9l"></a>大种如日月轮。<a id="a-9m"></a>造色如日光月明。<a id="a-9n"></a>大种如树身。<a id="a-9o"></a>造色如枝等。<a id="a-9p"></a>大种如墙。<a id="a-9q"></a>造色如影。<a id="a-9r"></a>大种如灯焰。<a id="a-9s"></a>造色如灯明。<a id="a-9t"></a>大种如藕。<a id="a-9u"></a>造色如花。<a id="a-9v"></a>大种如镜。<a id="a-9w"></a>造色如像。<a id="a-9x"></a>是故尊者时毗罗言。</p>
  <p id="a9y">根生从大种　　如灯焰生明</p>
  <p id="a9z">如藕生莲花　　如镜生众像</p>
  <p id="aA0">阿毗达磨诸论师言。<a id="a-A1"></a>大种无见。<a id="a-A2"></a>造色有见无见。<a id="a-A3"></a>大种有对。<a id="a-A4"></a>造色有对无对。<a id="a-A5"></a>大种有漏。<a id="a-A6"></a>造色有漏无漏。<a id="a-A7"></a>大种无记。<a id="a-A8"></a>造色善不善无记。<a id="a-A9"></a>大种欲色界系。<a id="a-AA"></a>造色欲色界系及不系。<a id="a-AB"></a>大种非学非无学。<a id="a-AC"></a>造色学无学非学非无学。<a id="a-AD"></a>大种修断。<a id="a-AE"></a>造色修断不断。<a id="a-AF"></a>大种苦集谛摄造色苦集道谛摄。<a id="a-AG"></a>大种无异熟。<a id="a-AH"></a>造色有异熟无异熟。<a id="a-AI"></a>大种不染造色染不染大种非业。<a id="a-AJ"></a>造色业非业。<a id="a-AK"></a>诸如是等大种造色。<a id="a-AL"></a>二相差别有无量门触处实事有十一种。<a id="a-AM"></a>谓四大种。<a id="a-AN"></a>及七种造触七种造。<a id="a-AO"></a>触者。<a id="a-AP"></a>谓滑涩轻重冷饥渴。<a id="a-AQ"></a>滑谓细软。<a id="a-AR"></a>涩谓粗强。<a id="a-AS"></a>轻谓不可称。<a id="a-AT"></a>重谓可称。<a id="a-AU"></a>冷谓此所逼便起暖求。<a id="a-AV"></a>饥谓此所逼便起食欲。<a id="a-AW"></a>渴谓此所逼便起饮欲。<a id="a-AX"></a>问何大种增故滑。<a id="a-AY"></a>乃至渴耶。<a id="a-AZ"></a>有作是说。<a id="a-Aa"></a>不由大种偏增故滑。<a id="a-Ab"></a>乃至渴。<a id="a-Ac"></a>但由大种性类差别。<a id="a-Ad"></a>有生滑果。<a id="a-Ae"></a>乃至有生渴果。<a id="a-Af"></a>有余师言。<a id="a-Ag"></a>水火增故滑。<a id="a-Ah"></a>地风增故涩。<a id="a-Ai"></a>火风增故轻。<a id="a-Aj"></a>地水增故。<a id="a-Ak"></a>重故施设论作是问言。<a id="a-Al"></a>何缘活时身轻调顺。<a id="a-Am"></a>死便身重不调顺耶。<a id="a-An"></a>答言活时火风未灭故身轻调顺。<a id="a-Ao"></a>死后身中火风已灭故。<a id="a-Ap"></a>重不调顺。<a id="a-Aq"></a>水风增故冷。<a id="a-Ar"></a>风增故饥。<a id="a-As"></a>谓风增故击动食消引饥触生便发食欲。<a id="a-At"></a>火增故渴。<a id="a-Au"></a>谓火增故煎迫饮消。<a id="a-Av"></a>引渴触生便发饮欲。</p>
  <p id="aAw">问十一触中极多缘。<a id="a-Ax"></a>几发生身识。<a id="a-Ay"></a>有作是说。<a id="a-Az"></a>一一别缘发生身识。<a id="a-B0"></a>以十一种相用增故。<a id="a-B1"></a>有余师言。<a id="a-B2"></a>极多缘五发生身识。<a id="a-B3"></a>谓四大种滑等随一。<a id="a-B4"></a>复有说者。<a id="a-B5"></a>总缘十一亦生身识。<a id="a-B6"></a>问岂不五识唯取自相境耶。<a id="a-B7"></a>答自相有二种。<a id="a-B8"></a>一事自相。<a id="a-B9"></a>二处自相。<a id="a-BA"></a>依事自相说缘十一种触生于身识。<a id="a-BB"></a>依处自相说五识身取自相境。<a id="a-BC"></a>是故无过。<a id="a-BD"></a>如是说者。<a id="a-BE"></a>缘十一事亦生身识。<a id="a-BF"></a>如缘色处二十种事。<a id="a-BG"></a>亦生眼识此亦应尔。<a id="a-BH"></a>故五识身通缘总别。<a id="a-BI"></a>而无五识取共相过。<a id="a-BJ"></a>多事自相一识能缘。<a id="a-BK"></a>然不明了问缘五色根所依大种发身识不。<a id="a-BL"></a>有说。<a id="a-BM"></a>不发。<a id="a-BN"></a>如五色根不可触故不发身识。<a id="a-BO"></a>所依大种理亦应然。<a id="a-BP"></a>问若尔何故说为身识所识。<a id="a-BQ"></a>答依法性说身识所识。<a id="a-BR"></a>未来世中身识境故。<a id="a-BS"></a>然无现在发身识义。<a id="a-BT"></a>有说。<a id="a-BU"></a>除身根所依大种皆能发身识。<a id="a-BV"></a>以身根所依极邻近故不能发身识。<a id="a-BW"></a>然他身识所缘境故。<a id="a-BX"></a>亦得名为身识所识。<a id="a-BY"></a>问十一种触几在欲界。<a id="a-BZ"></a>几在色界。<a id="a-Ba"></a>答二唯在欲界。<a id="a-Bb"></a>谓饥与渴。<a id="a-Bc"></a>九通欲色界。<a id="a-Bd"></a>问若色界中有重触者。<a id="a-Be"></a>以何义故。<a id="a-Bf"></a>施设论说。<a id="a-Bg"></a>北俱卢洲衣重一两。<a id="a-Bh"></a>四大王众天衣重半两。<a id="a-Bi"></a>三十三天衣重一铢。<a id="a-Bj"></a>夜摩天中衣重半铢。<a id="a-Bk"></a>睹史多天衣重一铢中四分之一。<a id="a-Bl"></a>乐变化天衣重一铢中八分之一。<a id="a-Bm"></a>他化自在天衣重一铢中十六分之一。<a id="a-Bn"></a>此上天衣皆不可称耶。<a id="a-Bo"></a>有说。<a id="a-Bp"></a>色界衣虽不可称而余物可称。<a id="a-Bq"></a>有说。<a id="a-Br"></a>彼界一衣虽不可称多衣积集即可称。<a id="a-Bs"></a>如细缕轻毛积集便重。<a id="a-Bt"></a>问若色界中有冷触者。<a id="a-Bu"></a>彼施设论何故复说。<a id="a-Bv"></a>如人欲天所有冷暖。<a id="a-Bw"></a>可了知者上界俱无耶。<a id="a-Bx"></a>答冷有二种。<a id="a-By"></a>一能为益。<a id="a-Bz"></a>二能为损彼无能损。<a id="a-C0"></a>有能为益。<a id="a-C1"></a>又即彼说所有冷暖上界俱无。<a id="a-C2"></a>岂以此言即说彼界亦无暖触。<a id="a-C3"></a>若尔则彼大种应唯有三非阙功用。<a id="a-C4"></a>而能造色故。<a id="a-C5"></a>色界中冷暖俱有。<a id="a-C6"></a>问饥渴二触为是长养。<a id="a-C7"></a>为是等流。<a id="a-C8"></a>为是异熟。<a id="a-C9"></a>健陀罗国西方师言。<a id="a-CA"></a>通长养等流。<a id="a-CB"></a>非异熟生。<a id="a-CC"></a>以饮食能断故。<a id="a-CD"></a>阿毗达磨者不许异熟色断已复续。<a id="a-CE"></a>有说。<a id="a-CF"></a>饥渴亦通异熟生。<a id="a-CG"></a>性以饮食暂断非永断故。<a id="a-CH"></a>断有二种。<a id="a-CI"></a>谓永断暂时断。<a id="a-CJ"></a>永断不可续非暂时断。<a id="a-CK"></a>如地狱中暂截身分。<a id="a-CL"></a>异熟生色断已续生。<a id="a-CM"></a>迦湿弥罗国诸论师言。<a id="a-CN"></a>饱时彼亦不断饮食障故不可觉知。<a id="a-CO"></a>饮食消已还可觉知。<a id="a-CP"></a>问若是异熟者。<a id="a-CQ"></a>为善业果。<a id="a-CR"></a>恶业果耶。<a id="a-CS"></a>答是二种果。<a id="a-CT"></a>是故富者饥渴是善业果。<a id="a-CU"></a>贫者饥渴是恶业果问饥渴何处大种所造。<a id="a-CV"></a>有说。<a id="a-CW"></a>腹边大种所造。<a id="a-CX"></a>入胎经说。<a id="a-CY"></a>在母腹中。<a id="a-CZ"></a>有时脐边彼有情类。<a id="a-Ca"></a>有业异熟微风初起。<a id="a-Cb"></a>即彼处大种能造饥渴。<a id="a-Cc"></a>有余师说。<a id="a-Cd"></a>遍身分中大种能造于饥渴。<a id="a-Ce"></a>时遍身扰恼故。</p>
 </body>
</html>