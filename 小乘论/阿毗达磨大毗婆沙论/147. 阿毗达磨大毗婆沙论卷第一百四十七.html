<!doctype html>
<html id="z3IBVez13e" data-ver="812">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百四十七</h1>
  <h2 id="a2">根蕴第六中有纳息第二之一</h2>
  <p id="a3">欲有相续最初得几业所生根如是等章及解章义。<a id="a-4"></a>既领会已。<a id="a-5"></a>当广分别。<a id="a-6"></a>然有声目多义。<a id="a-7"></a>如前广说。<a id="a-8"></a>此中说续众同分有情数五蕴名有。<a id="a-9"></a>相续有五。<a id="a-A"></a>亦如前说。<a id="a-B"></a>此中依二相续作论。<a id="a-C"></a>谓中有相续生有相续欲有相续最初得几业所生根。<a id="a-D"></a>答卵生胎生湿生。<a id="a-E"></a>得二。<a id="a-F"></a>谓身根命根。<a id="a-G"></a>问最初羯逻蓝位亦得余色根不。<a id="a-H"></a>若得者。<a id="a-I"></a>如何于少时顷便得尔所根耶。<a id="a-J"></a>又此中何故不说。<a id="a-K"></a>毗奈耶说复云何通。<a id="a-L"></a>如说。<a id="a-M"></a>于母腹中二根初得。<a id="a-N"></a>谓身与命。<a id="a-O"></a>若损害彼。<a id="a-P"></a>乃至广说。<a id="a-Q"></a>若不得者。<a id="a-R"></a>何故经说天眼观知是男是女。<a id="a-S"></a>答有言亦得。<a id="a-T"></a>问如何于少时顷便得尔所根耶。<a id="a-U"></a>答尔时虽无诸色根相而已具得彼根种子。<a id="a-V"></a>如清盐水酥蜜沙糖酒等。<a id="a-W"></a>和合贮在一器。<a id="a-X"></a>若以草端沾取一渧。<a id="a-Y"></a>于中具有盐等诸味。<a id="a-Z"></a>羯逻蓝位应知亦尔。<a id="a-a"></a>一切色根种子皆具。<a id="a-b"></a>问若尔。<a id="a-c"></a>何故此中不说答应说而不说者。<a id="a-d"></a>当知此义有余。<a id="a-e"></a>有说。<a id="a-f"></a>此中说皆得者。<a id="a-g"></a>余得不定。<a id="a-h"></a>是以不说。<a id="a-i"></a>如生盲等不得眼等。<a id="a-j"></a>问毗奈耶说复云何通。<a id="a-k"></a>答彼说能持诸余根者。<a id="a-l"></a>谓身根能持诸余色根。<a id="a-m"></a>命根能持余非色根。<a id="a-n"></a>是故偏说。<a id="a-o"></a>有说。<a id="a-p"></a>此位不得余色根问天眼云何观知男女。<a id="a-q"></a>答羯逻蓝时虽无男女根。<a id="a-r"></a>而有男女相。<a id="a-s"></a>由观彼相得知男女。<a id="a-t"></a>所以者何。<a id="a-u"></a>非彼已有男女二根可说观故。<a id="a-v"></a>有余师说。<a id="a-w"></a>依经故知。<a id="a-x"></a>经说。<a id="a-y"></a>若胎是男。<a id="a-z"></a>依母右胁向背蹲坐。<a id="a-10"></a>若胎是女。<a id="a-11"></a>依母左胁向腹蹲坐。<a id="a-12"></a>得天眼者。<a id="a-13"></a>观此差别依经而说。<a id="a-14"></a>或有说者。<a id="a-15"></a>观中有知。<a id="a-16"></a>谓天眼观中有后位。<a id="a-17"></a>若是男子。<a id="a-18"></a>入于母胎。<a id="a-19"></a>知此羯逻蓝是男非女。<a id="a-1A"></a>若女入者。<a id="a-1B"></a>复知此位是女非男。<a id="a-1C"></a>如是说者。<a id="a-1D"></a>羯逻蓝位未得余色根。<a id="a-1E"></a>钵罗奢佉位中方乃得故。<a id="a-1F"></a>化生得六或七或八。<a id="a-1G"></a>无形者六。<a id="a-1H"></a>谓眼耳鼻舌身命根。<a id="a-1I"></a>一形者七。<a id="a-1J"></a>谓前六及男女根随一。<a id="a-1K"></a>二形者八谓前六及男女根。<a id="a-1L"></a>问余无色根尔时亦得。<a id="a-1M"></a>谓意五受信等五根。<a id="a-1N"></a>此中何故不说。<a id="a-1O"></a>答此中应说而不说者。<a id="a-1P"></a>当知有余有说。<a id="a-1Q"></a>尔时一切得者。<a id="a-1R"></a>此中则说。<a id="a-1S"></a>余无色根。<a id="a-1T"></a>虽有得者而非一切。<a id="a-1U"></a>是故不说。<a id="a-1V"></a>谓上地殁生下地时。<a id="a-1W"></a>虽得彼根。<a id="a-1X"></a>若自地殁还生自地。<a id="a-1Y"></a>彼皆不得。<a id="a-1Z"></a>是故不说。<a id="a-1a"></a>有说。<a id="a-1b"></a>此中但问初得业所生者。<a id="a-1c"></a>初受生位余无色根。<a id="a-1d"></a>虽有得者而非业生。<a id="a-1e"></a>故此不说。<a id="a-1f"></a>后位所得虽业所生。<a id="a-1g"></a>而非初得。<a id="a-1h"></a>故亦不说。<a id="a-1i"></a>色有相续最初得几业所生根。<a id="a-1j"></a>答六。<a id="a-1k"></a>谓眼耳鼻舌身命根。<a id="a-1l"></a>无色有相续最初得几业所生根。<a id="a-1m"></a>答一。<a id="a-1n"></a>谓命根。<a id="a-1o"></a>颇思惟欲界系法。<a id="a-1p"></a>遍知欲界耶。<a id="a-1q"></a>乃至广说。<a id="a-1r"></a>此中思惟者。<a id="a-1s"></a>是取所缘义。<a id="a-1t"></a>遍知者。<a id="a-1u"></a>是究竟断义。<a id="a-1v"></a>此文显示缘彼彼界法离彼彼界染。<a id="a-1w"></a>或不能离。</p>
  <p id="a1x">颇思惟欲界系法。<a id="a-1y"></a>遍知欲界耶。<a id="a-1z"></a>答遍知此通异生及圣者。<a id="a-20"></a>通无间道及解脱道。<a id="a-21"></a>若世俗道离欲染时。<a id="a-22"></a>九无间道缘欲界法离欲界染。<a id="a-23"></a>若无漏道苦集法智离欲染时。<a id="a-24"></a>九无间道九解脱道。<a id="a-25"></a>缘欲界法离欲界染。<a id="a-26"></a>颇思惟欲界系法。<a id="a-27"></a>遍知色界耶。<a id="a-28"></a>答不遍知。<a id="a-29"></a>颇思惟欲界系法。<a id="a-2A"></a>遍知无色界耶。<a id="a-2B"></a>答不遍知。<a id="a-2C"></a>问何故俱不遍知。<a id="a-2D"></a>答欲界是不定界。<a id="a-2E"></a>非修地非离染地。<a id="a-2F"></a>色无色界是定界。<a id="a-2G"></a>是修地是离染地。<a id="a-2H"></a>非缘不定界非修非离染地法。<a id="a-2I"></a>能离定界修地离染地染。<a id="a-2J"></a>有说。<a id="a-2K"></a>欲界是粗界色无色界是细界。<a id="a-2L"></a>非缘粗界法能离细界染。<a id="a-2M"></a>有说。<a id="a-2N"></a>欲界是下界。<a id="a-2O"></a>色界是中界。<a id="a-2P"></a>无色界是妙界。<a id="a-2Q"></a>非缘下界法能离中妙界染。<a id="a-2R"></a>有说。<a id="a-2S"></a>欲界是劣界。<a id="a-2T"></a>色无色界是胜界。<a id="a-2U"></a>非缘劣界法能离胜界染。<a id="a-2V"></a>由此等义故不遍知。<a id="a-2W"></a>颇思惟色界系法。<a id="a-2X"></a>遍知色界耶。<a id="a-2Y"></a>答遍知。<a id="a-2Z"></a>此通异生及圣者。<a id="a-2a"></a>通无间道及解脱道。<a id="a-2b"></a>若世俗道离色染时。<a id="a-2c"></a>九无间道缘色界法离色界染。<a id="a-2d"></a>若无漏道苦集类智。<a id="a-2e"></a>离色染时。<a id="a-2f"></a>九无间道九解脱道。<a id="a-2g"></a>缘色界法离色界染。<a id="a-2h"></a>颇思惟色界系法。<a id="a-2i"></a>遍知欲界耶。<a id="a-2j"></a>答遍知。<a id="a-2k"></a>此通异生及圣者。<a id="a-2l"></a>唯解脱道非无间道。<a id="a-2m"></a>谓世俗道离欲染时。<a id="a-2n"></a>九解脱道缘色界法离欲界染。</p>
  <p id="a2o">颇思惟色界系法。<a id="a-2p"></a>遍知无色界耶。<a id="a-2q"></a>答不遍知。<a id="a-2r"></a>问何故不遍知。<a id="a-2s"></a>答色界是粗界无色界是细界非缘粗界法能离细界染。<a id="a-2t"></a>有说。<a id="a-2u"></a>色界是中界。<a id="a-2v"></a>无色界是妙界。<a id="a-2w"></a>非缘中界法能离妙界染。<a id="a-2x"></a>有说。<a id="a-2y"></a>色界是劣界。<a id="a-2z"></a>无色界是胜界。<a id="a-30"></a>非缘劣界法能离胜界染。<a id="a-31"></a>由此等义故不遍知。</p>
  <p id="a32">颇思惟无色界系法。<a id="a-33"></a>遍知无色界耶。<a id="a-34"></a>答遍知。<a id="a-35"></a>此唯圣者非异生。<a id="a-36"></a>通无间道及解脱道。<a id="a-37"></a>谓无漏道苦集类智离无色染时。<a id="a-38"></a>九无间道九解脱道。<a id="a-39"></a>缘无色界法离无色界染。</p>
  <p id="a3A">颇思惟无色界系法。<a id="a-3B"></a>遍知欲界耶。<a id="a-3C"></a>答不遍知。<a id="a-3D"></a>问何故不遍知。<a id="a-3E"></a>答以极远故。<a id="a-3F"></a>非观极远界法能离极远界染。</p>
  <p id="a3G">颇思惟无色界系法。<a id="a-3H"></a>遍知色界耶。<a id="a-3I"></a>答遍知。<a id="a-3J"></a>此通异生及圣者。<a id="a-3K"></a>唯解脱道非无间道。<a id="a-3L"></a>谓世俗道离色染时。<a id="a-3M"></a>九解脱道缘无色界法离色界染。</p>
  <p id="a3N">几根遍知欲界。<a id="a-3O"></a>答世俗道七。<a id="a-3P"></a>无漏道八。<a id="a-3Q"></a>世俗道七者。<a id="a-3R"></a>谓意舍信等五根。<a id="a-3S"></a>无漏道八者。<a id="a-3T"></a>谓前七及已知根。</p>
  <p id="a3U">几根遍知色界。<a id="a-3V"></a>答世俗道七。<a id="a-3W"></a>无漏道十。<a id="a-3X"></a>世俗道七者。<a id="a-3Y"></a>谓意舍信等五根。<a id="a-3Z"></a>无漏道十者。<a id="a-3a"></a>谓前七及喜乐已知根。</p>
  <p id="a3b">几根遍知无色界。<a id="a-3c"></a>答十一。<a id="a-3d"></a>谓前十及具知根。<a id="a-3e"></a>已知根为无间道。<a id="a-3f"></a>具知根为解脱道。<a id="a-3g"></a>当知此依最后位说。<a id="a-3h"></a>问离欲界染时最后解脱道。<a id="a-3i"></a>容有根本初静虑现前。<a id="a-3j"></a>彼以舍根为无间道。<a id="a-3k"></a>喜根为解脱道。<a id="a-3l"></a>何故不依最后位说世俗道或八。<a id="a-3m"></a>无漏道或九耶。<a id="a-3n"></a>答此文应作是说。<a id="a-3o"></a>世俗道七或八。<a id="a-3p"></a>无漏道八或九。<a id="a-3q"></a>而不说者。<a id="a-3r"></a>当知有余。<a id="a-3s"></a>有说。<a id="a-3t"></a>此中说决定者。<a id="a-3u"></a>谓离非想非非想处染时。<a id="a-3v"></a>定以具知根为最后解脱道。<a id="a-3w"></a>离欲界染时。<a id="a-3x"></a>非定以喜根为最后解脱道。<a id="a-3y"></a>有于尔时不能即入根本地故。<a id="a-3z"></a>然于尔时多依近分故唯说舍。</p>
  <p id="a40">遍知欲界时。<a id="a-41"></a>遍知几根。<a id="a-42"></a>答四。<a id="a-43"></a>谓女男苦忧根。<a id="a-44"></a>虽于尔时遍知十九。<a id="a-45"></a>而依永断无余。<a id="a-46"></a>无分无片无影无随缚断。<a id="a-47"></a>故作是说。<a id="a-48"></a>或此中说。<a id="a-49"></a>上界不行不可得者。<a id="a-4A"></a>故唯说四。<a id="a-4B"></a>遍知色界时遍知几根。<a id="a-4C"></a>答五。<a id="a-4D"></a>谓眼耳鼻舌身根。<a id="a-4E"></a>虽于尔时遍知十三。<a id="a-4F"></a>而依永断无余。<a id="a-4G"></a>无分无片无影无随缚断。<a id="a-4H"></a>故作是说。<a id="a-4I"></a>或此中说。<a id="a-4J"></a>上界不行不可得者。<a id="a-4K"></a>故唯说五。<a id="a-4L"></a>遍知无色界时遍知几根。<a id="a-4M"></a>答八。<a id="a-4N"></a>谓意命舍信等五根。<a id="a-4O"></a>由此诸根离非想非非想处染时。<a id="a-4P"></a>皆永断故几根得预流果。<a id="a-4Q"></a>答九。<a id="a-4R"></a>谓意舍信等五未知当知已。<a id="a-4S"></a>知根。<a id="a-4T"></a>未知当知根为无间道。<a id="a-4U"></a>已知根为解脱道。<a id="a-4V"></a>几根得一来果。<a id="a-4W"></a>答若倍离欲染入正性离生者九。<a id="a-4X"></a>如预流说。<a id="a-4Y"></a>若从预流果得一来果者。<a id="a-4Z"></a>世俗道七。<a id="a-4a"></a>无漏道八。<a id="a-4b"></a>七者。<a id="a-4c"></a>谓意舍信等五根。<a id="a-4d"></a>八者。<a id="a-4e"></a>谓前七及已知根。<a id="a-4f"></a>几根得不还果。<a id="a-4g"></a>答若已离欲染入正性离生者九。<a id="a-4h"></a>谓意根。<a id="a-4i"></a>乐喜舍根随一。<a id="a-4j"></a>依地别故。<a id="a-4k"></a>信等五未知当知已知根。<a id="a-4l"></a>未知当知根为无间道。<a id="a-4m"></a>已知根为解脱道。<a id="a-4n"></a>若从一来果得不还果者。<a id="a-4o"></a>世俗道七无漏道八。<a id="a-4p"></a>七及八如一来说。<a id="a-4q"></a>此依多分。<a id="a-4r"></a>若入根本或八或九。<a id="a-4s"></a>几根得阿罗汉果。<a id="a-4t"></a>答十一。<a id="a-4u"></a>谓意乐喜舍信等五已知具知根。<a id="a-4v"></a>已知根为无间道。<a id="a-4w"></a>具知根为解脱道。<a id="a-4x"></a>问此说十一为以用故。<a id="a-4y"></a>为以有故。<a id="a-4z"></a>若以用者。<a id="a-50"></a>无有一时三受并用。<a id="a-51"></a>如何说十一。<a id="a-52"></a>若以有者。<a id="a-53"></a>得不还果亦有三受。<a id="a-54"></a>何故不说。<a id="a-55"></a>答此以用故。<a id="a-56"></a>不以有故。<a id="a-57"></a>问无有一时三受并用。<a id="a-58"></a>云何说十一耶。<a id="a-59"></a>答依一相续作用而说。<a id="a-5A"></a>故无有过。<a id="a-5B"></a>谓容有一补特伽罗。<a id="a-5C"></a>先以乐根得阿罗汉。<a id="a-5D"></a>退已用喜。<a id="a-5E"></a>复退用舍。<a id="a-5F"></a>或初退用舍。<a id="a-5G"></a>后退用喜。<a id="a-5H"></a>如先以乐。<a id="a-5I"></a>如是先喜先舍随应亦尔。<a id="a-5J"></a>证不还果。<a id="a-5K"></a>无如是事。<a id="a-5L"></a>若以此根先得彼果退已还用此根。<a id="a-5M"></a>而得此根者即舍根。<a id="a-5N"></a>以喜乐得无退义故。</p>
  <p id="a5O">得预流果遍知几根。<a id="a-5P"></a>答无。<a id="a-5Q"></a>尔时未有一根究竟断故。<a id="a-5R"></a>得一来果遍知几根。<a id="a-5S"></a>答无。<a id="a-5T"></a>尔时亦未有根究竟断故。<a id="a-5U"></a>得不还果遍知几根。<a id="a-5V"></a>答若已离欲染入正性离生者无义如前说。<a id="a-5W"></a>若从一来果得不还果者四。<a id="a-5X"></a>谓女男苦忧根。<a id="a-5Y"></a>得阿罗汉果遍知几根。<a id="a-5Z"></a>答八。<a id="a-5a"></a>谓命意舍信等五根。</p>
  <p id="a5b">诸根得预流果。<a id="a-5c"></a>此根得彼果已。<a id="a-5d"></a>当言成就。<a id="a-5e"></a>当言不成就。<a id="a-5f"></a>答解脱道摄者。<a id="a-5g"></a>当言成就。<a id="a-5h"></a>无间道摄者。<a id="a-5i"></a>当言不成就。<a id="a-5j"></a>道类智俱生品诸根。<a id="a-5k"></a>是解脱道摄。<a id="a-5l"></a>此当言成就。<a id="a-5m"></a>已得故。<a id="a-5n"></a>道类智忍俱生品诸根。<a id="a-5o"></a>是无间道摄。<a id="a-5p"></a>此当言不成就。<a id="a-5q"></a>已舍故。<a id="a-5r"></a>诸根得一来果。<a id="a-5s"></a>此根得彼果已。<a id="a-5t"></a>当言成就。<a id="a-5u"></a>当言不成就。<a id="a-5v"></a>答解脱道摄者。<a id="a-5w"></a>当言成就。<a id="a-5x"></a>无间道摄者。<a id="a-5y"></a>当言不成就。<a id="a-5z"></a>道类智或第六解脱道俱生品诸根。<a id="a-60"></a>是解脱道摄。<a id="a-61"></a>此当言成就。<a id="a-62"></a>已得故。<a id="a-63"></a>道类智忍或第六无间道俱生品诸根。<a id="a-64"></a>是无间道摄。<a id="a-65"></a>此当言不成就。<a id="a-66"></a>已舍故。<a id="a-67"></a>诸根得不还果。<a id="a-68"></a>此根得彼果已。<a id="a-69"></a>当言成就。<a id="a-6A"></a>当言不成就。<a id="a-6B"></a>答解脱道摄者。<a id="a-6C"></a>当言成就。<a id="a-6D"></a>无间道摄者。<a id="a-6E"></a>当言不成就。<a id="a-6F"></a>道类智或第九解脱道俱生品诸根。<a id="a-6G"></a>是解脱道摄。<a id="a-6H"></a>此当言成就。<a id="a-6I"></a>已得故。<a id="a-6J"></a>道类智忍或第九无间道俱生品诸根。<a id="a-6K"></a>是无间道摄。<a id="a-6L"></a>此当言不成就。<a id="a-6M"></a>已舍故。<a id="a-6N"></a>问以无漏道得一来不还果时。<a id="a-6O"></a>可言无间道摄者不成就。<a id="a-6P"></a>若以世俗道得二果时。<a id="a-6Q"></a>无间道不舍云何言不成就。<a id="a-6R"></a>答此二果文。<a id="a-6S"></a>应作是说。<a id="a-6T"></a>解脱道摄者。<a id="a-6U"></a>当言成就。<a id="a-6V"></a>无间道摄者。<a id="a-6W"></a>当言或成就或不成就。<a id="a-6X"></a>而不作是说者。<a id="a-6Y"></a>当知此中唯依不共胜道而说。<a id="a-6Z"></a>有言。<a id="a-6a"></a>此说现前成就。<a id="a-6b"></a>以世俗道得二果已。<a id="a-6c"></a>无间道诸根定不现前故。<a id="a-6d"></a>诸根得阿罗汉果。<a id="a-6e"></a>此根得彼果已。<a id="a-6f"></a>当言成就。<a id="a-6g"></a>当言不成就。<a id="a-6h"></a>答解脱道摄者。<a id="a-6i"></a>当言成就。<a id="a-6j"></a>无间道摄者。<a id="a-6k"></a>当言不成就。<a id="a-6l"></a>最初尽智俱生品诸根。<a id="a-6m"></a>是解脱道摄。<a id="a-6n"></a>此当言成就。<a id="a-6o"></a>已得故。<a id="a-6p"></a>金刚喻定俱生品诸根是无间道摄。<a id="a-6q"></a>此当言不成就。<a id="a-6r"></a>已舍故。<a id="a-6s"></a>诸根得预流果。<a id="a-6t"></a>此根断何界结。<a id="a-6u"></a>答色无色界。<a id="a-6v"></a>或无断。<a id="a-6w"></a>色无色界者。<a id="a-6x"></a>谓道类智忍俱生品诸根。<a id="a-6y"></a>或无者。<a id="a-6z"></a>谓道类智俱生品诸根。<a id="a-70"></a>以解脱道非断对治故。<a id="a-71"></a>此根何果摄。<a id="a-72"></a>答预流果。<a id="a-73"></a>或无预流果摄者。<a id="a-74"></a>谓道类智俱生品诸根。<a id="a-75"></a>或无者。<a id="a-76"></a>谓道类智忍俱生品诸根。<a id="a-77"></a>诸根得一来果此根断何界结。<a id="a-78"></a>答欲界或色无色界或无断。<a id="a-79"></a>欲界或无者。<a id="a-7A"></a>谓从预流果得一来果时。<a id="a-7B"></a>第六无间道俱生品诸根断欲界结。<a id="a-7C"></a>第六解脱道俱生品诸根不断结。<a id="a-7D"></a>断色无色界或无者。<a id="a-7E"></a>谓倍离欲染入正性离生得一来果时。<a id="a-7F"></a>道类智忍俱生品诸根。<a id="a-7G"></a>断色无色界结。<a id="a-7H"></a>道类智俱生品诸根不断结。<a id="a-7I"></a>此根何果摄。<a id="a-7J"></a>答一来果或无。<a id="a-7K"></a>一来果摄者。<a id="a-7L"></a>谓第六解脱道。<a id="a-7M"></a>及道类智俱生品诸根。<a id="a-7N"></a>或无者谓第六无间道。<a id="a-7O"></a>及道类智忍俱生品诸根。<a id="a-7P"></a>诸根得不还果。<a id="a-7Q"></a>此根断何界结。<a id="a-7R"></a>答欲界或色无色界或无断。<a id="a-7S"></a>欲界或无者。<a id="a-7T"></a>谓从一来果得不还果时。<a id="a-7U"></a>第九无间道俱生品诸根断欲界结。<a id="a-7V"></a>第九解脱道俱生品诸根不断结。<a id="a-7W"></a>断色无色界或无者。<a id="a-7X"></a>谓已离欲染入正性离生得不还果时。<a id="a-7Y"></a>道类智忍俱生品诸根断色无色界结。<a id="a-7Z"></a>道类智俱生品诸根不断结。<a id="a-7a"></a>此根何果摄。<a id="a-7b"></a>答不还果。<a id="a-7c"></a>或无。<a id="a-7d"></a>不还果摄者。<a id="a-7e"></a>谓第九解脱道。<a id="a-7f"></a>及道类智俱生品诸根。<a id="a-7g"></a>或无者。<a id="a-7h"></a>谓第九无间道。<a id="a-7i"></a>及道类智忍俱生品诸根。<a id="a-7j"></a>诸根得阿罗汉果。<a id="a-7k"></a>此根断何界结。<a id="a-7l"></a>答无色界。<a id="a-7m"></a>或无。<a id="a-7n"></a>断无色界者。<a id="a-7o"></a>谓金刚喻定俱生品诸根。<a id="a-7p"></a>或无者。<a id="a-7q"></a>谓初尽智俱生品诸根。<a id="a-7r"></a>此根何果摄。<a id="a-7s"></a>答阿罗汉果。<a id="a-7t"></a>或无。<a id="a-7u"></a>阿罗汉果摄者。<a id="a-7v"></a>谓初尽智俱生品诸根。<a id="a-7w"></a>或无者。<a id="a-7x"></a>谓金刚喻定俱生品诸根。</p>
  <p id="a7y">得预流果时所舍诸根。<a id="a-7z"></a>此根断何界结。<a id="a-80"></a>答欲界或色无色界。<a id="a-81"></a>或无。<a id="a-82"></a>得预流果时见道所摄。<a id="a-83"></a>已得诸根名为所舍。<a id="a-84"></a>此根或断欲界。<a id="a-85"></a>谓四法智忍俱生品诸根。<a id="a-86"></a>或断色无色界。<a id="a-87"></a>谓四类智忍俱生品诸根。<a id="a-88"></a>或无。<a id="a-89"></a>谓七智俱生品诸根此根何果摄。<a id="a-8A"></a>答无。<a id="a-8B"></a>以无预流下果摄此诸根故。<a id="a-8C"></a>得一来果时所舍诸根。<a id="a-8D"></a>此根断何界结。<a id="a-8E"></a>答欲界或色无色界。<a id="a-8F"></a>或无。<a id="a-8G"></a>若倍离欲染入正性离生得一来果时。<a id="a-8H"></a>见道所摄已得诸根名为所舍。<a id="a-8I"></a>此根或断欲界。<a id="a-8J"></a>谓四法智忍俱生品诸根。<a id="a-8K"></a>或断色无色界。<a id="a-8L"></a>谓四类智忍俱生品诸根。<a id="a-8M"></a>或无。<a id="a-8N"></a>谓七智俱生品诸根。<a id="a-8O"></a>若从预流果得一来果时。<a id="a-8P"></a>预流果及此胜果道所摄诸根名为所舍。<a id="a-8Q"></a>此根或断欲界。<a id="a-8R"></a>谓六无间道所摄诸根。<a id="a-8S"></a>或无。<a id="a-8T"></a>谓预流果及此胜果道中诸加行道。<a id="a-8U"></a>解脱道胜进道所摄诸根。<a id="a-8V"></a>此根何果摄。<a id="a-8W"></a>答预流果。<a id="a-8X"></a>或无。<a id="a-8Y"></a>预流果摄者。<a id="a-8Z"></a>谓道类智俱生品所舍诸根。<a id="a-8a"></a>或无者。<a id="a-8b"></a>谓此胜果道。<a id="a-8c"></a>及见道所摄所舍诸根。<a id="a-8d"></a>得不还果时所舍诸根。<a id="a-8e"></a>此根断何界结。<a id="a-8f"></a>答欲界或色无色界。<a id="a-8g"></a>或无。<a id="a-8h"></a>若已离欲染入正性离生得不还果时。<a id="a-8i"></a>见道所摄已得诸根名为所舍。<a id="a-8j"></a>此根或断色无色界谓四类智忍俱生品诸根。<a id="a-8k"></a>或无。<a id="a-8l"></a>谓四法智忍。<a id="a-8m"></a>及七智俱生品诸根。<a id="a-8n"></a>若从一来果得不还果时。<a id="a-8o"></a>一来果及此胜果道所摄诸根名为所舍。<a id="a-8p"></a>此根或断欲界。<a id="a-8q"></a>谓三无间道所摄诸根。<a id="a-8r"></a>或无。<a id="a-8s"></a>谓一来果及此胜果道中诸加行道。<a id="a-8t"></a>解说道胜进道所摄诸根。<a id="a-8u"></a>此根何果摄。<a id="a-8v"></a>答一来果。<a id="a-8w"></a>或无。<a id="a-8x"></a>一来果摄者。<a id="a-8y"></a>谓道类智俱生品。<a id="a-8z"></a>及第六解脱道所摄所舍诸根。<a id="a-90"></a>或无者。<a id="a-91"></a>谓此胜果道。<a id="a-92"></a>及见道所摄所舍诸根。</p>
  <p id="a93">得阿罗汉果时所舍诸根。<a id="a-94"></a>此根断何界结。<a id="a-95"></a>答色界或无色界。<a id="a-96"></a>或无。<a id="a-97"></a>得阿罗汉果时。<a id="a-98"></a>不还果及此胜果道所摄诸根名为所舍。<a id="a-99"></a>此根或断色界。<a id="a-9A"></a>谓离四静虑染各有九无间道所摄诸根。<a id="a-9B"></a>或断无色界。<a id="a-9C"></a>谓离四无色染。<a id="a-9D"></a>各有九无间道所摄诸根。<a id="a-9E"></a>或无。<a id="a-9F"></a>谓不还果及此胜果道中诸加行道。<a id="a-9G"></a>解脱道胜进道所摄诸根。</p>
  <p id="a9H">此根何果摄。<a id="a-9I"></a>答不还果。<a id="a-9J"></a>或无。<a id="a-9K"></a>不还果摄者。<a id="a-9L"></a>谓道类智俱生品。<a id="a-9M"></a>及第九解脱道所摄所舍诸根。<a id="a-9N"></a>或无者。<a id="a-9O"></a>谓此胜果道所摄所舍诸根得预流果时所得诸根。<a id="a-9P"></a>此根断何界结。<a id="a-9Q"></a>答无。<a id="a-9R"></a>谓得预流果时所得诸根。<a id="a-9S"></a>皆是解脱道类所摄。<a id="a-9T"></a>唯无间道摄能断烦恼故。<a id="a-9U"></a>此根何果摄。<a id="a-9V"></a>答预流果。<a id="a-9W"></a>或无。<a id="a-9X"></a>预流果摄者。<a id="a-9Y"></a>谓道类智俱生品所得诸根。<a id="a-9Z"></a>或无者。<a id="a-9a"></a>谓尔时所得世俗诸根。<a id="a-9b"></a>问尔时所得诸根皆是无漏预流果摄。<a id="a-9c"></a>复有何世俗根是今所得而言或无。<a id="a-9d"></a>答此文但应说预流果。<a id="a-9e"></a>不应言或无。<a id="a-9f"></a>而说或无者。<a id="a-9g"></a>欲显尔时所得命等八根。<a id="a-9h"></a>是无始时来所未曾得。<a id="a-9i"></a>以是初得圣果依故。</p>
  <p id="a9j">得一来果时所得诸根。<a id="a-9k"></a>此根断何界结。<a id="a-9l"></a>答无。<a id="a-9m"></a>义如前说。</p>
  <p id="a9n">此根何果摄。<a id="a-9o"></a>答一来果。<a id="a-9p"></a>或无。<a id="a-9q"></a>一来果摄者。<a id="a-9r"></a>谓道类智俱生品。<a id="a-9s"></a>及第六解脱道所摄所得诸根。<a id="a-9t"></a>或无者。<a id="a-9u"></a>谓尔时所得世俗诸根。</p>
  <p id="a9v">得不还果时所得诸根。<a id="a-9w"></a>此根断何界结。<a id="a-9x"></a>答无。<a id="a-9y"></a>义如前说。</p>
  <p id="a9z">此根何果摄。<a id="a-A0"></a>答不还果。<a id="a-A1"></a>或无。<a id="a-A2"></a>不还果摄者。<a id="a-A3"></a>谓道类智俱生品。<a id="a-A4"></a>及第九解脱道所摄所得诸根。<a id="a-A5"></a>或无者。<a id="a-A6"></a>谓尔时所得世俗诸根。<a id="a-A7"></a>得阿罗汉果时所得诸根。<a id="a-A8"></a>此根断何界结。<a id="a-A9"></a>答无。<a id="a-AA"></a>义如前说。<a id="a-AB"></a>此根何果摄。<a id="a-AC"></a>答阿罗汉果。<a id="a-AD"></a>或无。<a id="a-AE"></a>阿罗汉果摄者。<a id="a-AF"></a>谓初尽智俱生品所得诸根。<a id="a-AG"></a>或无者。<a id="a-AH"></a>谓尔时所得世俗诸根。</p>
  <p id="aAI">诸预流者所成就根。<a id="a-AJ"></a>此根断何界结。<a id="a-AK"></a>答欲界。<a id="a-AL"></a>或无。<a id="a-AM"></a>断欲界者。<a id="a-AN"></a>谓六无间道所摄诸根。<a id="a-AO"></a>或无者。<a id="a-AP"></a>谓预流果及此胜果道中诸加行道。<a id="a-AQ"></a>解脱道胜进道所摄等诸根。<a id="a-AR"></a>此根何果摄。<a id="a-AS"></a>答预流果。<a id="a-AT"></a>或无。<a id="a-AU"></a>预流果摄者。<a id="a-AV"></a>谓道类智俱生品所成就诸根。<a id="a-AW"></a>或无者。<a id="a-AX"></a>谓诸预流者所成就胜果道所摄诸根。<a id="a-AY"></a>及所成就余善有漏染污无覆无记诸根。</p>
  <p id="aAZ">诸一来者所成就根。<a id="a-Aa"></a>此根断何界结。<a id="a-Ab"></a>答欲界。<a id="a-Ac"></a>或无。<a id="a-Ad"></a>断欲界。<a id="a-Ae"></a>者。<a id="a-Af"></a>谓三无间道所摄诸根。<a id="a-Ag"></a>或无者。<a id="a-Ah"></a>谓一来果及此胜果道中诸加行道。<a id="a-Ai"></a>解脱道胜进道所摄等诸根。</p>
  <p id="aAj">此根何果摄。<a id="a-Ak"></a>答一来果。<a id="a-Al"></a>或无。<a id="a-Am"></a>一来果摄者。<a id="a-An"></a>谓道类智俱生品。<a id="a-Ao"></a>及第六解脱道所摄所成就诸根。<a id="a-Ap"></a>或无者。<a id="a-Aq"></a>谓一来者所成就胜果道所摄诸根。<a id="a-Ar"></a>及所成就余善有漏染污无覆无记诸根。</p>
  <p id="aAs">诸不还者所成就根。<a id="a-At"></a>此根断何界结。<a id="a-Au"></a>答色界或无色界。<a id="a-Av"></a>或无。<a id="a-Aw"></a>断色界者。<a id="a-Ax"></a>谓离四静虑染。<a id="a-Ay"></a>各有九无间道所摄诸根。<a id="a-Az"></a>断无色界者。<a id="a-B0"></a>谓离四无色染。<a id="a-B1"></a>各有九无间道所摄诸根。<a id="a-B2"></a>或无者。<a id="a-B3"></a>谓不还果及此胜果道中诸加行道。<a id="a-B4"></a>解脱道胜进道所摄等诸根。</p>
  <p id="aB5">此根何果摄。<a id="a-B6"></a>答不还果。<a id="a-B7"></a>或无。<a id="a-B8"></a>不还果摄者。<a id="a-B9"></a>谓道类智忍俱生品。<a id="a-BA"></a>及第九解脱道所摄所成就诸根。<a id="a-BB"></a>或无者。<a id="a-BC"></a>谓不还者所成就胜果道所摄诸根。<a id="a-BD"></a>及所成就余善有漏染污无覆无记诸根。</p>
  <p id="aBE">诸阿罗汉所成就根。<a id="a-BF"></a>此根断何界结。<a id="a-BG"></a>答无。<a id="a-BH"></a>以阿罗汉诸结已尽无可断故。<a id="a-BI"></a>此根何果摄。<a id="a-BJ"></a>答阿罗汉果。<a id="a-BK"></a>或无。<a id="a-BL"></a>阿罗汉果摄者。<a id="a-BM"></a>谓阿罗汉所成就无漏诸根。<a id="a-BN"></a>或无者。<a id="a-BO"></a>谓阿罗汉所成就善有漏无覆无记诸根。</p>
  <p id="aBP">诸预流者断结诸根。<a id="a-BQ"></a>此根断何界结。<a id="a-BR"></a>答欲界。<a id="a-BS"></a>谓欲界修所断前六品结。<a id="a-BT"></a>此根何果摄。<a id="a-BU"></a>答无。<a id="a-BV"></a>谓无间道能断诸结。<a id="a-BW"></a>沙门果所摄诸根必是解脱道故。<a id="a-BX"></a>诸一来者断结诸根。<a id="a-BY"></a>此根断何界结。<a id="a-BZ"></a>答欲界。<a id="a-Ba"></a>谓欲界修所断后三品结。<a id="a-Bb"></a>此根何果摄。<a id="a-Bc"></a>答无。<a id="a-Bd"></a>所以如前。</p>
  <p id="aBe">诸不还者断结诸根。<a id="a-Bf"></a>此根断何界结。<a id="a-Bg"></a>答色界或无色界。<a id="a-Bh"></a>色界者。<a id="a-Bi"></a>谓四静虑修所断各九品结。<a id="a-Bj"></a>无色界者。<a id="a-Bk"></a>谓四无色修所断各九品结。<a id="a-Bl"></a>此根何果摄。<a id="a-Bm"></a>答无。<a id="a-Bn"></a>所以如前诸阿罗汉诸结已尽。<a id="a-Bo"></a>无断结根故。<a id="a-Bp"></a>不问答。</p>
  <p id="aBq">诸预流果所摄诸根。<a id="a-Br"></a>此根断何界结。<a id="a-Bs"></a>答无。<a id="a-Bt"></a>以沙门果所摄诸根是解脱道。<a id="a-Bu"></a>唯无间道能断结故。<a id="a-Bv"></a>诸一来果不还果阿罗汉果所摄诸根。<a id="a-Bw"></a>此根断何界结。<a id="a-Bx"></a>答无。<a id="a-By"></a>所以如前。<a id="a-Bz"></a>阿罗汉果又无结可断故。</p>
  <p id="aC0">诸苦智是于苦无漏智耶。<a id="a-C1"></a>乃至广说。<a id="a-C2"></a>问何故作此论。<a id="a-C3"></a>答欲令疑者得决定故。<a id="a-C4"></a>谓苦智集智行相无杂。<a id="a-C5"></a>所缘有杂。<a id="a-C6"></a>灭智道智行相无杂。<a id="a-C7"></a>所缘无杂。<a id="a-C8"></a>或有生疑。<a id="a-C9"></a>如苦集智行相无杂所缘有杂。<a id="a-CA"></a>灭道智亦如是耶。<a id="a-CB"></a>如灭道智行相无杂所缘无杂。<a id="a-CC"></a>苦集智亦如是耶。<a id="a-CD"></a>为令此疑得决定故。<a id="a-CE"></a>显苦集智所缘有杂灭道智所缘无杂故作斯论。<a id="a-CF"></a>问何故苦智集智行相无杂。<a id="a-CG"></a>所缘有杂。<a id="a-CH"></a>答离苦无集离集无苦故。<a id="a-CI"></a>谓一一有漏事。<a id="a-CJ"></a>果义名苦因义名集。<a id="a-CK"></a>即于一一有漏事中。<a id="a-CL"></a>若智作苦等四行相转名苦智。<a id="a-CM"></a>若智作集等四行相转名集智。<a id="a-CN"></a>故苦集智行相无杂。<a id="a-CO"></a>所缘有杂。<a id="a-CP"></a>灭智道智行相所缘二俱无杂。<a id="a-CQ"></a>灭等道等行相异故。<a id="a-CR"></a>有为无为所缘别故。</p>
  <p id="aCS">诸苦智是于苦无漏智耶。<a id="a-CT"></a>设于苦无漏智是苦智耶。<a id="a-CU"></a>答诸苦智是于苦无漏智。<a id="a-CV"></a>由无漏智于苦事中。<a id="a-CW"></a>作非常苦空非我四行相转。<a id="a-CX"></a>名苦智故。<a id="a-CY"></a>有于苦无漏智非苦智。<a id="a-CZ"></a>谓于苦知集智。<a id="a-Ca"></a>由无漏智于苦事中。<a id="a-Cb"></a>作因集生缘四行相转。<a id="a-Cc"></a>名集智故。<a id="a-Cd"></a>前已说离苦无集。<a id="a-Ce"></a>故集智所缘亦名为苦。</p>
  <p id="aCf">诸集智是于集无漏智耶。<a id="a-Cg"></a>设于集无漏智是集智耶。<a id="a-Ch"></a>答诸集智是于集无漏智。<a id="a-Ci"></a>由无漏智于集事中。<a id="a-Cj"></a>作因集生缘四行相转。<a id="a-Ck"></a>名集智故。<a id="a-Cl"></a>有于集无漏智非集智。<a id="a-Cm"></a>谓于集知苦智。<a id="a-Cn"></a>由无漏智于集事中。<a id="a-Co"></a>作非常苦空非我四行相转。<a id="a-Cp"></a>名苦智故。<a id="a-Cq"></a>前已说离集无苦。<a id="a-Cr"></a>故苦智所缘亦名为集。</p>
  <p id="aCs">诸灭智是于灭无漏智耶。<a id="a-Ct"></a>答如是设于灭无漏智是灭智耶。<a id="a-Cu"></a>答如是诸道智。<a id="a-Cv"></a>是于道无漏智耶。<a id="a-Cw"></a>答如是。<a id="a-Cx"></a>设于道无漏智是道智耶。<a id="a-Cy"></a>答如是。<a id="a-Cz"></a>由前已说灭智道智行相所缘俱无杂故。<a id="a-D0"></a>若无漏智缘择灭。<a id="a-D1"></a>作灭静妙离四行相转。<a id="a-D2"></a>名灭智。<a id="a-D3"></a>若无漏智缘圣道。<a id="a-D4"></a>作道如行出四行相转。<a id="a-D5"></a>名道智故。</p>
 </body>
</html>