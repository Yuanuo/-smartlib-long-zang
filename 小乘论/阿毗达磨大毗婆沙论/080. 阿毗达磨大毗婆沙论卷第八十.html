<!doctype html>
<html id="z3IBVcM12Z" data-ver="829">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第八十</h1>
  <h2 id="a2">结蕴第二中十门纳息第四之十</h2>
  <p id="a3">四静虑者。<a id="a-4"></a>谓初静虑。<a id="a-5"></a>第二静虑。<a id="a-6"></a>第三静虑。<a id="a-7"></a>第四静虑。<a id="a-8"></a>问何故作此论。<a id="a-9"></a>答欲令疑者得决定故。<a id="a-A"></a>谓品类足说。<a id="a-B"></a>云何初静虑。<a id="a-C"></a>谓初静虑摄善五蕴。<a id="a-D"></a>乃至云何第四静虑。<a id="a-E"></a>谓第四静虑摄善五蕴。<a id="a-F"></a>彼唯说善静虑。<a id="a-G"></a>或有生疑。<a id="a-H"></a>静虑唯善非染。<a id="a-I"></a>亦非无覆无记。<a id="a-J"></a>为决彼疑显四静虑。<a id="a-K"></a>通善及染无覆无记故作斯论。<a id="a-L"></a>问此四静虑自性云何。<a id="a-M"></a>答各以自地五蕴为自性。<a id="a-N"></a>是名静虑自性我物自体相分本性。</p>
  <p id="aO">已说自性。<a id="a-P"></a>所以今当说。<a id="a-Q"></a>问何故名静虑。<a id="a-R"></a>为能断结故名静虑。<a id="a-S"></a>为能正观故名静虑。<a id="a-T"></a>若能断结故名静虑。<a id="a-U"></a>则无色定亦能断结应名静虑。<a id="a-V"></a>若能正观故名静虑。<a id="a-W"></a>则欲界三摩地亦能正观。<a id="a-X"></a>应名静虑。<a id="a-Y"></a>有作是说。<a id="a-Z"></a>以能断结故名静虑。<a id="a-a"></a>问诸无色定亦能断结应名静虑。<a id="a-b"></a>答若定能断不善无记二种结者名为静虑。<a id="a-c"></a>诸无色定唯断无记非不善故不名静虑。<a id="a-d"></a>问若作是说。<a id="a-e"></a>唯未至定可名静虑。<a id="a-f"></a>上地不断不善结故。<a id="a-g"></a>答上地虽无彼断对治。<a id="a-h"></a>而有不善厌坏对治。<a id="a-i"></a>以能厌坏亦名能断。<a id="a-j"></a>问若作是说。<a id="a-k"></a>上地灭道法智品。<a id="a-l"></a>及彼一切类智品应非静虑。<a id="a-m"></a>皆非欲界断及厌坏二对治故。<a id="a-n"></a>答彼于欲界虽无全界全地对治。<a id="a-o"></a>而彼界地容有不善厌坏对治。<a id="a-p"></a>由此势力余亦得名。<a id="a-q"></a>复次四静虑中有能对治不善结者。<a id="a-r"></a>无色全无。<a id="a-s"></a>故静虑名不通无色。<a id="a-t"></a>尊者妙音作如是说。<a id="a-u"></a>色界六地于欲界结皆有断对治及厌坏对治。<a id="a-v"></a>然未至定已断彼结。<a id="a-w"></a>余地对治无彼可断。<a id="a-x"></a>虽无彼可断而有对治用。<a id="a-y"></a>如日三分皆能破暗。<a id="a-z"></a>初分已破余无可破。<a id="a-10"></a>又如六人共一怨家。<a id="a-11"></a>一人已杀余无可杀。<a id="a-12"></a>又如六灯皆能破暗。<a id="a-13"></a>持一入室其暗已除。<a id="a-14"></a>余五入时无暗可破。<a id="a-15"></a>如是六地于欲界结。<a id="a-16"></a>皆有断能非唯未至。<a id="a-17"></a>若不尔者依上五地入见道时。<a id="a-18"></a>应不证得欲见所断诸结离系。<a id="a-19"></a>既能证得。<a id="a-1A"></a>故知六地于欲界结有断对治。<a id="a-1B"></a>复次若定能断见修所断二结尽者名为静虑。<a id="a-1C"></a>诸无色定唯能断修所断结尽故非静虑。<a id="a-1D"></a>复次若能断结五蕴俱生能为所依起多功德。<a id="a-1E"></a>能具摄受四支五支。<a id="a-1F"></a>能发六通具四通行。<a id="a-1G"></a>三种变现三明三根三道三地四沙门果九遍知道。<a id="a-1H"></a>见修二道法类二智。<a id="a-1I"></a>及忍智者名为静虑。<a id="a-1J"></a>诸无色定虽能断结。<a id="a-1K"></a>而不具上所说功德故非静虑。<a id="a-1L"></a>复有说者。<a id="a-1M"></a>以能正观故名静虑。<a id="a-1N"></a>问若尔欲界有三摩地。<a id="a-1O"></a>亦能正观应名静虑。<a id="a-1P"></a>答若能正观亦能断结名为静虑。<a id="a-1Q"></a>欲界三摩地虽有能正观。<a id="a-1R"></a>而不能断结。<a id="a-1S"></a>故不名静虑。<a id="a-1T"></a>复次若能正观坚固难坏相续久住。<a id="a-1U"></a>于所缘境长时注意而不舍者名为静虑。<a id="a-1V"></a>欲界三摩地无如是德故非静虑。<a id="a-1W"></a>复次若三摩地具有定名定用。<a id="a-1X"></a>能正观者名为静虑。<a id="a-1Y"></a>欲界三摩地虽有定名而无定用。<a id="a-1Z"></a>如泥椽梁有名无用故非静虑。<a id="a-1a"></a>复次若三摩地非散乱风之所摇动如密室灯。<a id="a-1b"></a>能正观者名为静虑。<a id="a-1c"></a>欲界三摩地多散乱风之摇动。<a id="a-1d"></a>如四衢灯故非静虑。<a id="a-1e"></a>如是说者。<a id="a-1f"></a>要具二义方名静虑。<a id="a-1g"></a>谓能断结及能正观。<a id="a-1h"></a>欲界三摩地虽能正观而不能断结。<a id="a-1i"></a>诸无色定虽能断结。<a id="a-1j"></a>而不能正观故非静虑。<a id="a-1k"></a>复次若能遍观遍断结者名为静虑。<a id="a-1l"></a>欲界三摩地虽能遍观而不能遍断结。<a id="a-1m"></a>诸无色定二义俱无故非静虑。<a id="a-1n"></a>复次若能静息一切烦恼。<a id="a-1o"></a>及能思虑一切所缘名为静虑。<a id="a-1p"></a>欲界三摩地虽能思虑一切所缘。<a id="a-1q"></a>不能静息一切烦恼。<a id="a-1r"></a>诸无色定两义都无故非静虑。<a id="a-1s"></a>复次诸无色定有静无虑。<a id="a-1t"></a>欲界三摩地有虑无静。<a id="a-1u"></a>色定俱有故名静虑。<a id="a-1v"></a>静谓等引。<a id="a-1w"></a>虑谓遍观。<a id="a-1x"></a>故名静虑。</p>
  <p id="a1y">四静虑支总有十八。<a id="a-1z"></a>谓初静虑有五支。<a id="a-20"></a>一寻二伺三喜四乐五心一境性。<a id="a-21"></a>第二静虑有四支。<a id="a-22"></a>一内等净二喜三乐四心一境性。<a id="a-23"></a>第三静虑有五支。<a id="a-24"></a>一行舍二正念三正慧四受乐五心一境性。<a id="a-25"></a>第四静虑有四支。<a id="a-26"></a>一不苦不乐受二行舍清净三念清净四心一境性。<a id="a-27"></a>问四静虑支名有十八实体有几。<a id="a-28"></a>答唯有十一。<a id="a-29"></a>谓初静虑支名与实体俱有五种。<a id="a-2A"></a>第二静虑支虽有四。<a id="a-2B"></a>而三如前增内等净。<a id="a-2C"></a>第三静虑支虽有五。<a id="a-2D"></a>而第五如前但增前四。<a id="a-2E"></a>第四静虑支虽有四。<a id="a-2F"></a>而后三如前但增第一。<a id="a-2G"></a>故静虑支名有十八实体十一。<a id="a-2H"></a>复有说者。<a id="a-2I"></a>实体唯十。<a id="a-2J"></a>谓三静虑乐合为一。<a id="a-2K"></a>评曰。<a id="a-2L"></a>彼不应作是说。<a id="a-2M"></a>初二静虑是轻安乐。<a id="a-2N"></a>第三静虑别是受乐。<a id="a-2O"></a>初二静虑乐行蕴摄。<a id="a-2P"></a>第三静虑乐受蕴摄。<a id="a-2Q"></a>故前所说于理为善。<a id="a-2R"></a>如名实体名施设体施设。<a id="a-2S"></a>名异相体异相。<a id="a-2T"></a>名异性体异性。<a id="a-2U"></a>名差别体差别。<a id="a-2V"></a>名建立体建立。<a id="a-2W"></a>名觉体觉。<a id="a-2X"></a>应知亦尔。<a id="a-2Y"></a>问此中何者是静虑。<a id="a-2Z"></a>何者是静虑支。<a id="a-2a"></a>答心一境性是静虑。<a id="a-2b"></a>以三摩地为自性故。<a id="a-2c"></a>此及所余是静虑支。<a id="a-2d"></a>问若三摩地是静虑者。<a id="a-2e"></a>初第三静虑应各唯四支。<a id="a-2f"></a>第二第四静虑应各唯三支。<a id="a-2g"></a>则静虑支应唯十四。<a id="a-2h"></a>云何乃说十八支耶。<a id="a-2i"></a>答三摩地是静虑亦是静虑支。<a id="a-2j"></a>余是静虑支非静虑故有十八。<a id="a-2k"></a>如择法是觉亦是觉支。<a id="a-2l"></a>余是觉支非觉。<a id="a-2m"></a>正见是道亦是道支。<a id="a-2n"></a>余是道支非道。<a id="a-2o"></a>离非时食是斋亦是斋支。<a id="a-2p"></a>余是斋支非斋。<a id="a-2q"></a>此亦如是。<a id="a-2r"></a>加是名为静虑支。<a id="a-2s"></a>自性我物自体相分本性。</p>
  <p id="a2t">已说自性。<a id="a-2u"></a>所以今当说。<a id="a-2v"></a>问何故名静虑支。<a id="a-2w"></a>静虑支是何义。<a id="a-2x"></a>答寂静思虑故名静虑。<a id="a-2y"></a>随顺此静虑故名静虑支。<a id="a-2z"></a>以随顺义。<a id="a-30"></a>负重担义。<a id="a-31"></a>成大事义。<a id="a-32"></a>坚胜义。<a id="a-33"></a>分别义。<a id="a-34"></a>是支义故。<a id="a-35"></a>随顺义者。<a id="a-36"></a>若法随顺此地静虑。<a id="a-37"></a>名此地静虑支。<a id="a-38"></a>负重担义者。<a id="a-39"></a>若法能引此地静虑。<a id="a-3A"></a>名此地静虑支。<a id="a-3B"></a>成大事义者。<a id="a-3C"></a>若法能办此地静虑。<a id="a-3D"></a>名此地静虑支。<a id="a-3E"></a>坚胜义者。<a id="a-3F"></a>若法助成此地静虑。<a id="a-3G"></a>令其坚胜名此地静虑支。<a id="a-3H"></a>分别义者。<a id="a-3I"></a>如军车等诸分别异故名军车等支。<a id="a-3J"></a>如是静虑诸分别异名静虑支。<a id="a-3K"></a>如是已释静虑支名。<a id="a-3L"></a>次应分别杂无杂相。<a id="a-3M"></a>问若是初静虑支。<a id="a-3N"></a>亦是第二静虑支耶。<a id="a-3O"></a>答应作四句。<a id="a-3P"></a>有是初支非第二支。<a id="a-3Q"></a>谓寻伺。<a id="a-3R"></a>有是第二支非初支。<a id="a-3S"></a>谓内等净。<a id="a-3T"></a>有是初支亦是第二支。<a id="a-3U"></a>谓喜乐心一境性。<a id="a-3V"></a>有非初支亦非第二支。<a id="a-3W"></a>谓除前相问若是初静虑支亦是第三静虑支耶。<a id="a-3X"></a>答应作四句。<a id="a-3Y"></a>有是初支非第三支。<a id="a-3Z"></a>谓寻伺喜乐。<a id="a-3a"></a>有是第三支非初支。<a id="a-3b"></a>谓舍念慧乐。<a id="a-3c"></a>有是初支亦是第三支谓心一境性。<a id="a-3d"></a>有非初支亦非第三支。<a id="a-3e"></a>谓除前相。<a id="a-3f"></a>问若是初静虑支亦是第四静虑支耶。<a id="a-3g"></a>答应作四句。<a id="a-3h"></a>有是初支非第四支。<a id="a-3i"></a>谓寻伺喜乐。<a id="a-3j"></a>有是第四支非初支。<a id="a-3k"></a>谓不苦不乐舍念。<a id="a-3l"></a>有是初支亦是第四支。<a id="a-3m"></a>谓心一境性。<a id="a-3n"></a>有非初支亦非第四支。<a id="a-3o"></a>谓除前相。<a id="a-3p"></a>问若是第二静虑支。<a id="a-3q"></a>亦是第三静虑支耶。<a id="a-3r"></a>答应作四句。<a id="a-3s"></a>有是第二支非第三支。<a id="a-3t"></a>谓内等净喜乐。<a id="a-3u"></a>有是第三支非第二支。<a id="a-3v"></a>谓舍念慧乐。<a id="a-3w"></a>有是第二支亦是第三支。<a id="a-3x"></a>谓心一境性。<a id="a-3y"></a>有非第二支亦非第三支。<a id="a-3z"></a>谓除前相。<a id="a-40"></a>问若是第二静虑支。<a id="a-41"></a>亦是第四静虑支耶。<a id="a-42"></a>答应作四句。<a id="a-43"></a>有是第二支非第四支。<a id="a-44"></a>谓内等净喜乐。<a id="a-45"></a>有是第四支非第二支。<a id="a-46"></a>谓不苦不乐舍念。<a id="a-47"></a>有是第二支亦是第四支。<a id="a-48"></a>谓心一境性。<a id="a-49"></a>有非第二支亦非第四支。<a id="a-4A"></a>谓除前相。<a id="a-4B"></a>问若是第三静虑支。<a id="a-4C"></a>亦是第四静虑支耶。<a id="a-4D"></a>答应作四句。<a id="a-4E"></a>有是第三支非第四支。<a id="a-4F"></a>谓慧乐。<a id="a-4G"></a>有是第四支非第三支。<a id="a-4H"></a>谓不苦不乐。<a id="a-4I"></a>有是第三支亦是第四支。<a id="a-4J"></a>谓舍念心一境性。<a id="a-4K"></a>有非第三支亦非第四支。<a id="a-4L"></a>谓除前相。<a id="a-4M"></a>问轻安行舍一切地有。<a id="a-4N"></a>何故初二静虑立轻安为支非行舍。<a id="a-4O"></a>第三第四静虑立行舍为支非轻安耶。<a id="a-4P"></a>答先说随顺是支义故。<a id="a-4Q"></a>谓轻安唯随顺初二静虑故立为支。<a id="a-4R"></a>行舍唯随顺第三第四静虑故立为支。<a id="a-4S"></a>复次互相覆故。<a id="a-4T"></a>谓初二静虑轻安用胜。<a id="a-4U"></a>能覆行舍故立为支。<a id="a-4V"></a>第三第四静虑行舍用胜。<a id="a-4W"></a>能覆轻安故立为支问何故此二能互相覆。<a id="a-4X"></a>答此二行相更相违故。<a id="a-4Y"></a>谓轻安相轻举。<a id="a-4Z"></a>行舍相沉静。<a id="a-4a"></a>俱时而有更互相违。<a id="a-4b"></a>如人一时亦行亦住。<a id="a-4c"></a>亦睡亦觉一向相违。<a id="a-4d"></a>而善心中对治各异故得俱起。<a id="a-4e"></a>谓轻安能对治惛沈。<a id="a-4f"></a>行舍能对治掉举。<a id="a-4g"></a>复次为对治欲界五识身。<a id="a-4h"></a>及所引身粗重故。<a id="a-4i"></a>初静虑立轻安为支。<a id="a-4j"></a>为对治初静虑三识身。<a id="a-4k"></a>及所引身粗重故。<a id="a-4l"></a>第二静虑立轻安为支。<a id="a-4m"></a>第二第三静虑无粗识身。<a id="a-4n"></a>及所引身粗重可对治故。<a id="a-4o"></a>第三第四静虑不立轻安为支。<a id="a-4p"></a>彼既不立轻安为支。<a id="a-4q"></a>故立行舍为支。<a id="a-4r"></a>复次初二静虑有染污喜扰动身心。<a id="a-4s"></a>故世尊说应习轻安不应住舍。<a id="a-4t"></a>是故初二静虑唯立轻安为支。<a id="a-4u"></a>第三第四静虑无染污喜扰动身心故世尊说。<a id="a-4v"></a>但应住舍勿习轻安。<a id="a-4w"></a>是故第三第四静虑唯立行舍为支。<a id="a-4x"></a>复次初二静虑轻安有因。<a id="a-4y"></a>谓诸善喜。<a id="a-4z"></a>如契经说。<a id="a-50"></a>心有喜故身则轻安。<a id="a-51"></a>是故初二静虑唯立轻安为支。<a id="a-52"></a>第三第四静虑轻安无因。<a id="a-53"></a>谓无善喜唯应住舍。<a id="a-54"></a>故彼但立行舍为支。<a id="a-55"></a>复次第三静虑弃舍极喜。<a id="a-56"></a>第四静虑弃舍极乐。<a id="a-57"></a>故此唯立行舍为支。<a id="a-58"></a>初二静虑既不立行舍为支。<a id="a-59"></a>故立轻安为支无相违故。<a id="a-5A"></a>问内等净即是信诸地皆有。<a id="a-5B"></a>何故唯在第二静虑立为支耶。<a id="a-5C"></a>答前说随顺是支义故。<a id="a-5D"></a>谓信唯顺第二静虑。<a id="a-5E"></a>是故唯此立信为支。<a id="a-5F"></a>复次初静虑中。<a id="a-5G"></a>寻伺如火。<a id="a-5H"></a>身识如泥。<a id="a-5I"></a>令心相续。<a id="a-5J"></a>热恼浊乱信不明净。<a id="a-5K"></a>如热泥中面像不现。<a id="a-5L"></a>第二静虑无寻伺火及识身泥。<a id="a-5M"></a>心相续中信相明净。<a id="a-5N"></a>如清冷水面像得现。<a id="a-5O"></a>故于此立内等净支。<a id="a-5P"></a>第三静虑有极悦受。<a id="a-5Q"></a>第四静虑有胜舍受覆心相续信相不显故彼及初皆不建立内等净支。<a id="a-5R"></a>复次第二静虑诸瑜伽师。<a id="a-5S"></a>于离染中初生信胜。<a id="a-5T"></a>故唯此立内等净支。<a id="a-5U"></a>谓瑜伽师离欲界染起初静虑现在前时。<a id="a-5V"></a>作是思惟。<a id="a-5W"></a>我虽已离不定界染。<a id="a-5X"></a>诸定地染为可离耶。<a id="a-5Y"></a>彼后复离初静虑染第二静虑现在前时。<a id="a-5Z"></a>于界地染俱可离中。<a id="a-5a"></a>初生大信如欲界染我既能离。<a id="a-5b"></a>色无色染亦必可离。<a id="a-5c"></a>如初静虑染既可离。<a id="a-5d"></a>乃至非想非非想处染定可离。<a id="a-5e"></a>彼初静虑现在前时未生定信。<a id="a-5f"></a>后二静虑现在前时。<a id="a-5g"></a>虽有定信而非初故信相不显。<a id="a-5h"></a>故皆不立内等净支。<a id="a-5i"></a>复次起增上信必依大喜因。<a id="a-5j"></a>喜信者信必坚固。<a id="a-5k"></a>第二静虑有极胜喜故唯此立内等净支。<a id="a-5l"></a>问慧遍诸地何故唯于第三静虑立为支耶。<a id="a-5m"></a>答前说随顺是支义故。<a id="a-5n"></a>谓慧唯顺第三静虑。<a id="a-5o"></a>故但于彼立正慧支。<a id="a-5p"></a>复次第三静虑有适悦受。<a id="a-5q"></a>诸适悦中此最为胜。<a id="a-5r"></a>耽着此故诸瑜伽师。<a id="a-5s"></a>不欲欣求上地胜法。<a id="a-5t"></a>此受即是自地留难。<a id="a-5u"></a>对治此故立正慧支是故世尊作如是说。<a id="a-5v"></a>应以正慧觉了此乐。<a id="a-5w"></a>勿固贪着不求上地。<a id="a-5x"></a>上下地中无有自地极乐留难如此地者。<a id="a-5y"></a>故彼不立正慧为支。<a id="a-5z"></a>复次初静虑中。<a id="a-60"></a>有粗寻伺覆障正慧。<a id="a-61"></a>第二静虑。<a id="a-62"></a>有极喜跃覆障正慧。<a id="a-63"></a>第四静虑。<a id="a-64"></a>有胜舍受覆障正慧。<a id="a-65"></a>以胜舍受是无明分正慧是明。<a id="a-66"></a>明无明分互相违害。<a id="a-67"></a>故皆不立正慧为支。<a id="a-68"></a>第三静虑无有如彼覆正慧法故立为支。<a id="a-69"></a>问念遍诸地何故唯在后二静虑立念为支。<a id="a-6A"></a>答前说随顺是支义故。<a id="a-6B"></a>谓念唯顺后二静虑。<a id="a-6C"></a>故但于彼立念为支。<a id="a-6D"></a>复次后二静虑。<a id="a-6E"></a>俱有地地增上留难。<a id="a-6F"></a>对治彼故立念为支。<a id="a-6G"></a>余地不尔。<a id="a-6H"></a>谓第二静虑有极胜喜轻躁漂溺。<a id="a-6I"></a>如逻刹斯诸瑜伽师。<a id="a-6J"></a>由此衰退不能坚固。<a id="a-6K"></a>离自地染为对治彼。<a id="a-6L"></a>第三静虑立念为支。<a id="a-6M"></a>是故世尊作如是说。<a id="a-6N"></a>应住正念勿为下地喜所漂溺退失自地。<a id="a-6O"></a>第三静虑有极胜乐。<a id="a-6P"></a>生死乐中此为最上留碍行者如诈亲怨。<a id="a-6Q"></a>诸瑜伽师由此衰退不能坚固离自地染。<a id="a-6R"></a>为对治彼第四静虑立念为支。<a id="a-6S"></a>是故世尊作如是说。<a id="a-6T"></a>应住正念勿为下地乐所留碍退失自地。<a id="a-6U"></a>复次初静虑中有粗寻伺犹如暴风覆障正念。<a id="a-6V"></a>第二静虑有极喜跃。<a id="a-6W"></a>如水涛波覆障正念。<a id="a-6X"></a>故俱不立正念为支。<a id="a-6Y"></a>后二静虑无此过失。<a id="a-6Z"></a>是故俱立正念为支。<a id="a-6a"></a>问若是静虑支亦是菩提分耶。<a id="a-6b"></a>答应作四句有是静虑支非菩提分。<a id="a-6c"></a>谓伺乐受舍受有是菩提分非静虑支。<a id="a-6d"></a>谓精进正语正业正命。<a id="a-6e"></a>有是静虑支亦是菩提分。<a id="a-6f"></a>谓余菩提分法。<a id="a-6g"></a>有非静虑支亦非菩提分。<a id="a-6h"></a>谓除前相。<a id="a-6i"></a>问何故伺乐受舍受不立菩提分耶。<a id="a-6j"></a>答被覆损故。<a id="a-6k"></a>谓伺被正思惟之所覆损。<a id="a-6l"></a>乐受被轻安乐之所覆损。<a id="a-6m"></a>舍受被行舍之所覆损。<a id="a-6n"></a>故不立为菩提分法。<a id="a-6o"></a>问若尔何故立静虑支。<a id="a-6p"></a>答菩提分中为策正见。<a id="a-6q"></a>立正思惟为菩提分。<a id="a-6r"></a>伺行相细策正见中为寻覆损立静虑支。<a id="a-6s"></a>为遮下地恶不善法不相覆损。<a id="a-6t"></a>菩提分中轻安乐受同一刹那有相覆损。<a id="a-6u"></a>静虑支中地别建立无覆损义。<a id="a-6v"></a>菩提分中行舍受舍。<a id="a-6w"></a>同一刹那有相覆损。<a id="a-6x"></a>静虑支中对治利益。<a id="a-6y"></a>支用各别不相覆损。<a id="a-6z"></a>问何故精进非静虑支。<a id="a-70"></a>答诸静虑支顺自地胜。<a id="a-71"></a>精进于顺他地为胜。<a id="a-72"></a>谓初静虑精进顺第二静虑为胜。<a id="a-73"></a>乃至无所有处精进。<a id="a-74"></a>顺非想非非想处为胜。<a id="a-75"></a>故彼不立为静虑支。<a id="a-76"></a>复次精进损害三摩地因。<a id="a-77"></a>三摩地因即是胜乐。<a id="a-78"></a>如契经说。<a id="a-79"></a>乐故心定。<a id="a-7A"></a>勤精进者身心多苦。<a id="a-7B"></a>修三摩地身心多乐。<a id="a-7C"></a>是故精进非静虑支。<a id="a-7D"></a>问何故正语正业正命非静虑支。<a id="a-7E"></a>答静虑支者。<a id="a-7F"></a>谓与静虑相应住境。<a id="a-7G"></a>必有所依所缘行相。<a id="a-7H"></a>及有警觉乃名相应。<a id="a-7I"></a>正语业命无如是义。<a id="a-7J"></a>是故不立为静虑支。<a id="a-7K"></a>由此四相及诸得等。<a id="a-7L"></a>不相应法皆不应立为静虑支。<a id="a-7M"></a>非助等持住一境故。<a id="a-7N"></a>问何故惭愧无贪无嗔。<a id="a-7O"></a>不放逸不害等非静虑支耶。<a id="a-7P"></a>答非极随顺诸静虑故。<a id="a-7Q"></a>此诸善法多于欲界。<a id="a-7R"></a>散地恶法为近对治。<a id="a-7S"></a>势力增强非于定地。<a id="a-7T"></a>是故不立为静虑支。<a id="a-7U"></a>问心想思等何故不立为静虑支。<a id="a-7V"></a>答非极随顺诸静虑故。<a id="a-7W"></a>心顺流转定顺还灭。<a id="a-7X"></a>故心不立为静虑支。<a id="a-7Y"></a>复次心胜如王。<a id="a-7Z"></a>诸心所法皆如臣佐。<a id="a-7a"></a>定是心所故心不立为静虑支。<a id="a-7b"></a>如诸国王不事臣佐。<a id="a-7c"></a>想思触欲皆顺流转。<a id="a-7d"></a>作用偏胜定顺还灭。<a id="a-7e"></a>故彼不立为静虑支。<a id="a-7f"></a>作意唯在欲界散地。<a id="a-7g"></a>对境用胜非诸定地。<a id="a-7h"></a>故亦不立为静虑支。<a id="a-7i"></a>胜解唯于无学位胜。<a id="a-7j"></a>静虑遍于一切位胜。<a id="a-7k"></a>故彼不立为静虑支。<a id="a-7l"></a>复次此中应以诸静虑支。<a id="a-7m"></a>对四念住四正断四神足五根五力七等觉支八圣道支展转相摄。<a id="a-7n"></a>复应以初静虑支乃至第四静虑支。<a id="a-7o"></a>对菩提分法展转相摄。<a id="a-7p"></a>复应以初静虑支乃至第四静虑支。<a id="a-7q"></a>对四念住乃至八圣道支展转相摄。<a id="a-7r"></a>应随其相一一广说。</p>
  <p id="a7s">问静虑近分及无色定为立支不。<a id="a-7t"></a>若立支者此何不说。<a id="a-7u"></a>若不立者施设论说当云何通。<a id="a-7v"></a>如说。<a id="a-7w"></a>颇有空无边处定。<a id="a-7x"></a>于空无边处定根胜道胜定胜而支等耶。<a id="a-7y"></a>答有。<a id="a-7z"></a>谓从空无边处定起无间。<a id="a-80"></a>复入空无边处定。<a id="a-81"></a>有作是说。<a id="a-82"></a>静虑近分及无色定亦建立支。<a id="a-83"></a>问若尔善通施设论说。<a id="a-84"></a>今于此中何故不说。<a id="a-85"></a>答理亦应说而不说者。<a id="a-86"></a>应知此中是有余说。<a id="a-87"></a>谓初静虑近分如根本亦有五支。<a id="a-88"></a>然除喜受增舍受。<a id="a-89"></a>第二静虑近分如根本亦有四支。<a id="a-8A"></a>亦除喜受增舍受。<a id="a-8B"></a>第三静虑近分如根本亦有五支。<a id="a-8C"></a>然除乐受增舍受。<a id="a-8D"></a>第四静虑近分。<a id="a-8E"></a>及无色定。<a id="a-8F"></a>如根本第四静虑皆亦有四支。<a id="a-8G"></a>评曰。<a id="a-8H"></a>应作是说。<a id="a-8I"></a>静虑近分及无色定皆不立支。<a id="a-8J"></a>功德少故苦道摄故。<a id="a-8K"></a>问若尔善通此中所说。<a id="a-8L"></a>施设论说当云何通。<a id="a-8M"></a>答依因长养故说为胜。<a id="a-8N"></a>言支等者。<a id="a-8O"></a>谓觉道支。</p>
  <p id="a8P">问何故初及第三静虑俱立五支。<a id="a-8Q"></a>第二第四静虑俱立四支耶。<a id="a-8R"></a>答前说随顺是支义故。<a id="a-8S"></a>谓四静虑各有尔所。<a id="a-8T"></a>能随顺法不增不减。<a id="a-8U"></a>复次欲界诸恶难断难破难可越度。<a id="a-8V"></a>故初静虑建立五支为牢强对治。<a id="a-8W"></a>第二静虑重地极喜。<a id="a-8X"></a>难断难破难可越度。<a id="a-8Y"></a>第三静虑建立五支为牢强对治。<a id="a-8Z"></a>初及第三静虑俱无如是难断难破难越度法。<a id="a-8a"></a>是故第二第四静虑唯立四支。<a id="a-8b"></a>以彼俱不假牢强对治故。<a id="a-8c"></a>复次为对治欲界增上五欲境贪故。<a id="a-8d"></a>初静虑立五支。<a id="a-8e"></a>为对治第二静虑五部重地喜爱故。<a id="a-8f"></a>第三静虑亦立五支。<a id="a-8g"></a>初及第三静虑。<a id="a-8h"></a>俱无如是所对治故。<a id="a-8i"></a>第二第四静虑俱唯立四支。<a id="a-8j"></a>复次为欲随顺超定法故。<a id="a-8k"></a>谓从五支定超入五支定。<a id="a-8l"></a>复从四支定超入四支定。<a id="a-8m"></a>以支等者易可超入。<a id="a-8n"></a>问若从第三静虑超入空无边处。<a id="a-8o"></a>复从第四静虑超入识无边处。<a id="a-8p"></a>彼俱无支云何随顺。<a id="a-8q"></a>答诸外内事初作时难。<a id="a-8r"></a>后成办时不假随顺。<a id="a-8s"></a>且外事者如遮诺迦与臣怀月。<a id="a-8t"></a>十二年中学造金法。<a id="a-8u"></a>初成一粒如穬麦量。<a id="a-8v"></a>便师子吼。<a id="a-8w"></a>我等今者能造金山。<a id="a-8x"></a>言内事者。<a id="a-8y"></a>如瑜伽师修神境通。<a id="a-8z"></a>初学离地如半苣蕂。<a id="a-90"></a>次复离地如一苣蕂。<a id="a-91"></a>如是渐渐半麦一麦。<a id="a-92"></a>半指一指半搩一搩。<a id="a-93"></a>半肘一肘半寻一寻。<a id="a-94"></a>彼后成时随心欲往色究竟天自在能往。<a id="a-95"></a>超定亦尔初时难故假支齐等。<a id="a-96"></a>后时易故设不立支亦能超入。<a id="a-97"></a>故初第三各立五支。<a id="a-98"></a>第二第四各立四支。<a id="a-99"></a>如契经说。<a id="a-9A"></a>苾刍当知。<a id="a-9B"></a>有四天道能令有情未净者净净者转明。<a id="a-9C"></a>问何故世尊作如是说。<a id="a-9D"></a>答欲令有情于生天道。<a id="a-9E"></a>深生厌怖欣求安住胜义天道。<a id="a-9F"></a>生天者。<a id="a-9G"></a>谓三十三天。<a id="a-9H"></a>彼有四苑庄严殊妙。<a id="a-9I"></a>一名众车。<a id="a-9J"></a>二名粗恶。<a id="a-9K"></a>三名欢喜。<a id="a-9L"></a>四名杂林。<a id="a-9M"></a>如是四苑有四衢道。<a id="a-9N"></a>天诸婇女游集其中。<a id="a-9O"></a>诸胜美人于中游止。<a id="a-9P"></a>种种音乐恒时击奏。<a id="a-9Q"></a>安置种种肴膳饮食。<a id="a-9R"></a>宝树行列枝条荫映。<a id="a-9S"></a>花叶茂盛香气氛氲。<a id="a-9T"></a>果实繁多光净甘美。<a id="a-9U"></a>随欲变鸟雅韵和鸣。<a id="a-9V"></a>诸天于中受诸欲乐。<a id="a-9W"></a>游戏既毕相与入苑。<a id="a-9X"></a>于此正法毗奈耶中。<a id="a-9Y"></a>择灭涅槃如彼天苑。<a id="a-9Z"></a>四妙静虑如四衢道。<a id="a-9a"></a>通明婇女游集其中。<a id="a-9b"></a>解脱无碍美人游止。<a id="a-9c"></a>三藏音乐恒时击奏。<a id="a-9d"></a>安置净喜肴膳饮食。<a id="a-9e"></a>菩提分法宝树行列。<a id="a-9f"></a>无量解脱胜处遍处。<a id="a-9g"></a>枝条荫映觉支道支。<a id="a-9h"></a>花叶茂盛诸妙净戒。<a id="a-9i"></a>香气氛氲诸沙门果。<a id="a-9j"></a>光净甘美学与无学。<a id="a-9k"></a>随欲变鸟雅韵和鸣。<a id="a-9l"></a>众圣于中受胜定乐。<a id="a-9m"></a>游戏既毕俱入涅槃云何名为四种天道。<a id="a-9n"></a>谓离欲恶不善法有寻有伺。<a id="a-9o"></a>离生喜乐初静虑具足住。<a id="a-9p"></a>是名第一天道离欲恶不善法者。<a id="a-9q"></a>问得初静虑时总离欲界一切法。<a id="a-9r"></a>何故但说离欲恶不善法耶。<a id="a-9s"></a>答恶不善法以为上首。<a id="a-9t"></a>总离欲界故作是说。<a id="a-9u"></a>复次恶不善法违害圣道自性应断。<a id="a-9v"></a>彼若断已不复成就。<a id="a-9w"></a>是故偏说。<a id="a-9x"></a>诸有漏善无覆无记。<a id="a-9y"></a>不违圣道非自性断。<a id="a-9z"></a>彼若断已犹可成就。<a id="a-A0"></a>是故不说。<a id="a-A1"></a>然有漏善无覆无记。<a id="a-A2"></a>断恶不善时亦随说断。<a id="a-A3"></a>同一对治故一时断故。<a id="a-A4"></a>如灯违暗非炷油器。<a id="a-A5"></a>而破暗时亦能烧炷尽油热器。<a id="a-A6"></a>复次恶不善法难断难破难可越度。<a id="a-A7"></a>是故偏说。<a id="a-A8"></a>复次恶不善法多诸过患炽盛坚牢。<a id="a-A9"></a>是故偏说。<a id="a-AA"></a>复次恶不善法离欲染时。<a id="a-AB"></a>极为障碍留难系缚。<a id="a-AC"></a>如暴狱卒故偏说之。<a id="a-AD"></a>复次诸瑜伽师专为断彼恶不善法修初静虑。<a id="a-AE"></a>是故偏说。<a id="a-AF"></a>复次诸瑜伽师憎恶彼故总舍欲界。<a id="a-AG"></a>故偏说离恶不善法。<a id="a-AH"></a>复次恶不善法上地所无故偏说离。<a id="a-AI"></a>由如是等种种因缘唯说离欲恶不善法。<a id="a-AJ"></a>问此中何者是欲。<a id="a-AK"></a>何者是恶不善法耶。<a id="a-AL"></a>答事具欲是欲。<a id="a-AM"></a>烦恼欲是恶不善法。<a id="a-AN"></a>复次欲。<a id="a-AO"></a>谓五欲。<a id="a-AP"></a>恶不善法。<a id="a-AQ"></a>谓五盖。<a id="a-AR"></a>复次欲。<a id="a-AS"></a>谓欲爱。<a id="a-AT"></a>恶不善法。<a id="a-AU"></a>谓欲界诸余烦恼。<a id="a-AV"></a>复次欲。<a id="a-AW"></a>谓欲寻。<a id="a-AX"></a>恶不善法。<a id="a-AY"></a>谓恚害寻。<a id="a-AZ"></a>复次欲。<a id="a-Aa"></a>谓欲界。<a id="a-Ab"></a>恶不善法。<a id="a-Ac"></a>谓恚害界。<a id="a-Ad"></a>复次欲。<a id="a-Ae"></a>谓欲想。<a id="a-Af"></a>恶不善法。<a id="a-Ag"></a>谓恚害想。<a id="a-Ah"></a>复次欲。<a id="a-Ai"></a>谓欲爱。<a id="a-Aj"></a>恶不善法。<a id="a-Ak"></a>谓即欲爱。<a id="a-Al"></a>此即说离种种欲爱。<a id="a-Am"></a>有寻有伺者与寻俱法名有寻。<a id="a-An"></a>与伺俱法名有伺。<a id="a-Ao"></a>离生者。<a id="a-Ap"></a>问上地中离胜妙清净过初静虑。<a id="a-Aq"></a>何故唯说此名离生。<a id="a-Ar"></a>答此中举初以显后故。<a id="a-As"></a>作如是说。<a id="a-At"></a>世尊有处举后显初。<a id="a-Au"></a>如说。<a id="a-Av"></a>云何非自他害。<a id="a-Aw"></a>谓在非想非非想处。<a id="a-Ax"></a>如举初后始入已度加行究竟应知亦尔。<a id="a-Ay"></a>复次初得离生发希奇想。<a id="a-Az"></a>后时不尔故作是说。<a id="a-B0"></a>复次以初静虑唯从离生。<a id="a-B1"></a>后诸静虑亦从定生。<a id="a-B2"></a>从离生故名为离生。<a id="a-B3"></a>如水生者说名水生。<a id="a-B4"></a>陆地生者说名陆生。<a id="a-B5"></a>复次初静虑离二无漏定为眷属故。<a id="a-B6"></a>独名离生。<a id="a-B7"></a>谓未至定静虑中间。<a id="a-B8"></a>复次初静虑离是后离门。<a id="a-B9"></a>所依加行因本道路。<a id="a-BA"></a>及安足处独得离名。<a id="a-BB"></a>复次初静虑离牵引任持。<a id="a-BC"></a>长养后离独得离名。<a id="a-BD"></a>复次初静虑离是后诸离生缘集起独得离名。<a id="a-BE"></a>复次上地诸离决定依止初静虑离得及前起故。<a id="a-BF"></a>初静虑独得离名。<a id="a-BG"></a>复次诸瑜伽师离欲界染起初静虑现在前时。<a id="a-BH"></a>欢喜踊跃胜于后时故。<a id="a-BI"></a>独名离。<a id="a-BJ"></a>如饥渴人初得饮食。<a id="a-BK"></a>虽复粗恶而生欢喜。<a id="a-BL"></a>胜于后时得美饮食。<a id="a-BM"></a>复次三种行者依初静虑得入离生。<a id="a-BN"></a>得果练根及尽诸漏故独名离。<a id="a-BO"></a>三种行者。<a id="a-BP"></a>谓具缚者。<a id="a-BQ"></a>分离欲者。<a id="a-BR"></a>全离欲者。<a id="a-BS"></a>复次为令疑者得决定故。<a id="a-BT"></a>独立离名。<a id="a-BU"></a>如欲界中有寻有伺。<a id="a-BV"></a>有诸识身尊卑眷属。<a id="a-BW"></a>初静虑中亦有此事。<a id="a-BX"></a>或有生疑如欲界无离。<a id="a-BY"></a>初静虑亦尔。<a id="a-BZ"></a>为决此疑说初静虑有离非欲。<a id="a-Ba"></a>复次欲界无离近对治彼。<a id="a-Bb"></a>故初静虑独立离名。<a id="a-Bc"></a>复次唯初静虑能离三界一切烦恼独立离名。<a id="a-Bd"></a>复次唯初静虑有四沙门果道。<a id="a-Be"></a>九遍知果道。<a id="a-Bf"></a>具三十七菩提分法故独名离。<a id="a-Bg"></a>复次唯初静虑能离所有。<a id="a-Bh"></a>苦根忧根男根女根无惭无愧食爱淫爱。<a id="a-Bi"></a>五盖五欲悭贪嫉恚。<a id="a-Bj"></a>五蕴十二处及十八界等故独名离。<a id="a-Bk"></a>由如是等种种因缘。<a id="a-Bl"></a>唯初静虑独名离生。<a id="a-Bm"></a>喜乐者。<a id="a-Bn"></a>喜谓喜根乐谓轻安乐。<a id="a-Bo"></a>复次喜受蕴摄。<a id="a-Bp"></a>乐行蕴摄。<a id="a-Bq"></a>初静虑具足住者。<a id="a-Br"></a>谓得获成就初静虑善五蕴。<a id="a-Bs"></a>得获成就名具足住。</p>
  <p id="aBt">复次寻伺灭内等净心一趣。<a id="a-Bu"></a>无寻无伺定生喜乐。<a id="a-Bv"></a>第二静虑具足住。<a id="a-Bw"></a>是名第二天道寻伺灭者。<a id="a-Bx"></a>问得第二静虑时。<a id="a-By"></a>总灭初静虑一切法。<a id="a-Bz"></a>何故但说寻伺灭耶。<a id="a-C0"></a>答以寻伺为上首。<a id="a-C1"></a>总灭初静虑故作是说。<a id="a-C2"></a>复次寻伺难断难破难可越度。<a id="a-C3"></a>是故偏说。<a id="a-C4"></a>复次寻伺多诸过患。<a id="a-C5"></a>炽盛坚牢。<a id="a-C6"></a>是故偏说。<a id="a-C7"></a>复次寻伺离初静虑染时。<a id="a-C8"></a>极为障碍留难系缚。<a id="a-C9"></a>如暴狱卒故偏说之。<a id="a-CA"></a>复次诸瑜伽师专为断寻伺。<a id="a-CB"></a>修第二静虑。<a id="a-CC"></a>是故偏说。<a id="a-CD"></a>复次诸瑜伽师憎恶寻伺故。<a id="a-CE"></a>总舍初静虑故偏说之。<a id="a-CF"></a>复次寻伺上地所无。<a id="a-CG"></a>是故偏说。<a id="a-CH"></a>由如是等种种因缘但说寻伺灭内等净者。<a id="a-CI"></a>内谓心等。<a id="a-CJ"></a>净谓信。<a id="a-CK"></a>由信平等令内心净故名内等净。<a id="a-CL"></a>尊者世友作如是说。<a id="a-CM"></a>寻伺躁动扰乱定心。<a id="a-CN"></a>信能除彼令心等净。<a id="a-CO"></a>如波浪息水则澄清。<a id="a-CP"></a>是故说信名内等净。<a id="a-CQ"></a>复作是说。<a id="a-CR"></a>染喜腾跃浑浊定心。<a id="a-CS"></a>信能除彼令心等净。<a id="a-CT"></a>如离泥浊水则澄清。<a id="a-CU"></a>是故说信名内等净。<a id="a-CV"></a>大德法救作如是说。<a id="a-CW"></a>行者将入第二静虑。<a id="a-CX"></a>心于定境信向乐住。<a id="a-CY"></a>不流驰散久住一境。<a id="a-CZ"></a>得第二定斯有是处。<a id="a-Ca"></a>此由信力。<a id="a-Cb"></a>是故说信名内等净。<a id="a-Cc"></a>心一趣者。<a id="a-Cd"></a>谓一门转非如欲界心六门转。<a id="a-Ce"></a>初静虑中心四门转。<a id="a-Cf"></a>第二静虑心一门转故名一趣。<a id="a-Cg"></a>即是心行一境界义。<a id="a-Ch"></a>无寻无伺者。<a id="a-Ci"></a>谓寻伺已灭定生者。<a id="a-Cj"></a>问初静虑亦有定。<a id="a-Ck"></a>何故唯说第二静虑名定生耶。<a id="a-Cl"></a>答第二静虑等持增盛胜妙清净。<a id="a-Cm"></a>过初静虑。<a id="a-Cn"></a>是故偏说复次第二静虑定所引发定所长养。<a id="a-Co"></a>初静虑后现在前故。<a id="a-Cp"></a>名为定生。<a id="a-Cq"></a>非如初静虑。<a id="a-Cr"></a>非定所引发。<a id="a-Cs"></a>非定所长养。<a id="a-Ct"></a>欲界心后现在前故。<a id="a-Cu"></a>不名定生。<a id="a-Cv"></a>复次初静虑心有定不定。<a id="a-Cw"></a>有内门转有外门转。<a id="a-Cx"></a>有缘内事有缘外事。<a id="a-Cy"></a>第二静虑心多在定。<a id="a-Cz"></a>多唯内门转。<a id="a-D0"></a>唯缘内事故名定生。<a id="a-D1"></a>复次第二静虑灭语言本。<a id="a-D2"></a>语言本者。<a id="a-D3"></a>谓寻与伺。<a id="a-D4"></a>如契经说。<a id="a-D5"></a>要寻伺已能发语言。<a id="a-D6"></a>非不寻伺。<a id="a-D7"></a>第二静虑寻伺已灭无语言本故说定生。<a id="a-D8"></a>复次第二静虑名圣默然。<a id="a-D9"></a>故名定生。<a id="a-DA"></a>如契经说。<a id="a-DB"></a>佛告目连。<a id="a-DC"></a>汝等勿轻第二静虑。<a id="a-DD"></a>此是圣者默然法故。<a id="a-DE"></a>由如是等种种因缘定生。<a id="a-DF"></a>唯在第二静虑。<a id="a-DG"></a>喜乐者。<a id="a-DH"></a>喜谓喜根。<a id="a-DI"></a>乐谓轻安乐。<a id="a-DJ"></a>复次喜受蕴摄。<a id="a-DK"></a>乐行蕴摄。<a id="a-DL"></a>第二静虑具足住者。<a id="a-DM"></a>得获成就第二静虑善五蕴得获成就名具足住。</p>
 </body>
</html>