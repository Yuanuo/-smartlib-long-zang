<!doctype html>
<html id="z3IBVcJ12X" data-ver="709">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第七十八</h1>
  <h2 id="a2">结蕴第二中十门纳息第四之八</h2>
  <p id="a3">如契经说。<a id="a-4"></a>尊者舍利子作如是言。<a id="a-5"></a>诸善法生皆四圣谛摄趣四圣谛。<a id="a-6"></a>问三谛有为说生可尔。<a id="a-7"></a>灭谛无为既无生义。<a id="a-8"></a>如何可说诸善法生摄在四谛。<a id="a-9"></a>答此经意说诸善法生无不摄在四圣谛中。<a id="a-A"></a>不言四谛一一皆摄所生善法。<a id="a-B"></a>于理何违。<a id="a-C"></a>复次生有二种。<a id="a-D"></a>一有自性故名为生。<a id="a-E"></a>二从缘起故名为生。<a id="a-F"></a>有自性故名为生者。<a id="a-G"></a>生言显体非灭坏义。<a id="a-H"></a>从缘起故名为生者。<a id="a-I"></a>生言欲显从缘起义。<a id="a-J"></a>诸善法中具二生者三谛所摄。<a id="a-K"></a>唯有自性故名生者灭谛所摄。<a id="a-L"></a>故经所说亦不违理。<a id="a-M"></a>复次生有二种。<a id="a-N"></a>一作用生。<a id="a-O"></a>二彼得生。<a id="a-P"></a>诸善法中具二生者三谛所摄。<a id="a-Q"></a>唯彼得生者灭谛所摄。<a id="a-R"></a>择灭虽不生而得生故。<a id="a-S"></a>胁尊者曰。<a id="a-T"></a>此契经中说诸忍智名所生善。<a id="a-U"></a>此诸忍智随应摄在四圣谛中不言遍摄。<a id="a-V"></a>言趣谛者是缘谛义。<a id="a-W"></a>谓苦忍苦智道谛摄缘苦谛。<a id="a-X"></a>集忍集智道谛摄缘集谛。<a id="a-Y"></a>灭忍灭智道谛摄缘灭谛。<a id="a-Z"></a>道忍道智道谛摄缘道谛。</p>
  <p id="aa">如契经说。<a id="a-b"></a>佛告苾刍。<a id="a-c"></a>一切如来应正等觉说拔济法。<a id="a-d"></a>谓四圣谛。<a id="a-e"></a>宣说开示四圣谛法。<a id="a-f"></a>拔济有情出生死故。<a id="a-g"></a>问何故说此拔济法耶。<a id="a-h"></a>答欲显要由自勤修道有拔济义不由他修。<a id="a-i"></a>云何知然契经说故。<a id="a-j"></a>如契经说。<a id="a-k"></a>有婆罗门名道德迦。<a id="a-l"></a>来诣佛所到已顶礼世尊双足合掌恭敬而说颂言。</p>
  <p id="am">稽首此人间　　勇猛真梵志</p>
  <p id="an">净眼普观照　　愿能除我疑</p>
  <p id="ao">问今此颂中欲显何义。<a id="a-p"></a>答彼婆罗门禀性懒惰谓他修道能除自惑。<a id="a-q"></a>故对佛说爱语伽他。<a id="a-r"></a>欲显世尊是天梵志乘勇猛愿来生人间。<a id="a-s"></a>为济有情已修圣道。<a id="a-t"></a>唯愿哀愍除我疑惑。<a id="a-u"></a>世尊于是为说颂言。</p>
  <p id="av">我于脱汝疑　　必无自在力</p>
  <p id="aw">要汝见胜法　　方能越瀑流</p>
  <p id="ax">今此颂中。<a id="a-y"></a>世尊欲显无他修道断自惑义。<a id="a-z"></a>若有此义我坐树下修圣道时。<a id="a-10"></a>一切有情烦恼应断。<a id="a-11"></a>我于一切具大慈悲。<a id="a-12"></a>而诸有情惑未顿断。<a id="a-13"></a>故无他道断自惑义。<a id="a-14"></a>如他服药自病不除。<a id="a-15"></a>要自服药其病方愈。<a id="a-16"></a>由此故知要自修道有拔济义不由他修。<a id="a-17"></a>是故世尊说拔济法。<a id="a-18"></a>此拔济法即四圣谛。<a id="a-19"></a>欲令有情依此修道。<a id="a-1A"></a>见四圣谛断自疑惑。<a id="a-1B"></a>问言拔济者是何义耶。<a id="a-1C"></a>答从崄难处引诸有情置平坦处故名拔济。<a id="a-1D"></a>崄难处者。<a id="a-1E"></a>谓异生性如深坑谷及山岩等诸可畏处。<a id="a-1F"></a>平坦处者。<a id="a-1G"></a>谓诸圣性如大王路。<a id="a-1H"></a>由佛宣说四圣谛法。<a id="a-1I"></a>从异生性极崄难处。<a id="a-1J"></a>引诸有情置诸圣性极平坦处。<a id="a-1K"></a>谓令入道及得道果故名拔济。<a id="a-1L"></a>复次从平等处引入正性故名拔济。<a id="a-1M"></a>平等处者谓世第一法。<a id="a-1N"></a>正性者谓苦法智忍。<a id="a-1O"></a>由佛宣说四圣谛法。<a id="a-1P"></a>引诸有情从世第一法入苦法智忍故名拔济。<a id="a-1Q"></a>复次从大苦处引诸有情置大乐处故名拔济。<a id="a-1R"></a>大苦处者谓生死。<a id="a-1S"></a>大乐处者谓涅槃。<a id="a-1T"></a>由佛宣说四圣谛法引诸有情令出生死得大涅槃故名拔济。<a id="a-1U"></a>问何故四谛名拔济法非界处蕴。<a id="a-1V"></a>答观四圣谛入道得果离染尽漏。<a id="a-1W"></a>观界处蕴不如是故。<a id="a-1X"></a>复次观四圣谛令所化者近入圣道近证法身。<a id="a-1Y"></a>观界处蕴是远加行。<a id="a-1Z"></a>谓修行者远加行中初习业位观十八界。<a id="a-1a"></a>已串修位观十二处。<a id="a-1b"></a>超作意位观于五蕴。<a id="a-1c"></a>燸顶忍等近加行中。<a id="a-1d"></a>方观四谛能入圣道证果法身。<a id="a-1e"></a>故唯四谛名拔济法。</p>
  <p id="a1f">问言圣谛者是何义耶。<a id="a-1g"></a>为是善故名为圣谛。<a id="a-1h"></a>为无漏故名为圣谛。<a id="a-1i"></a>为圣者成就故名圣谛耶。<a id="a-1j"></a>设尔何失。<a id="a-1k"></a>三皆有过。<a id="a-1l"></a>所以者何。<a id="a-1m"></a>若是善故名圣谛者。<a id="a-1n"></a>四中后二可名圣谛唯是善故。<a id="a-1o"></a>前二既通三种如何亦名圣谛。<a id="a-1p"></a>若无漏故名圣谛者。<a id="a-1q"></a>四中后二可名圣谛是无漏故。<a id="a-1r"></a>前二既有漏如何名圣谛。<a id="a-1s"></a>若圣者成就故名圣谛者。<a id="a-1t"></a>非圣者亦成就如何独名圣谛。<a id="a-1u"></a>如说谁成就苦集谛。<a id="a-1v"></a>谓一切有情。<a id="a-1w"></a>谁成就灭谛。<a id="a-1x"></a>谓不具缚者。<a id="a-1y"></a>答应作是说。<a id="a-1z"></a>圣者成就故名圣谛。<a id="a-20"></a>问若尔善通前二种难第三难云何通。<a id="a-21"></a>答圣具成四故名圣谛。<a id="a-22"></a>异生不尔。<a id="a-23"></a>问亦有圣者不具成四如具缚者。<a id="a-24"></a>见道初心灭谛尔时犹未成故。<a id="a-25"></a>答时分少故非如异生。<a id="a-26"></a>谓具缚者见道初心虽未成四。<a id="a-27"></a>此后必具成就四种。<a id="a-28"></a>异生怛时不具成四。<a id="a-29"></a>是故苦等独名圣谛。<a id="a-2A"></a>复次圣者品中有具成四故名圣谛。<a id="a-2B"></a>异生品中无成四者故非彼谛。<a id="a-2C"></a>复次若圣法印印相续者得圣者名彼所有谛故名圣谛。<a id="a-2D"></a>复次若已得圣所爱戒名为圣者彼所有谛故名圣谛。<a id="a-2E"></a>复次若已得圣慧名为圣者。<a id="a-2F"></a>彼所有谛故名圣谛。<a id="a-2G"></a>复次若已得圣奢摩他毗钵舍那名为圣者彼所有谛故名圣谛。<a id="a-2H"></a>复次若已得圣财名为圣者。<a id="a-2I"></a>彼所有谛故名圣谛。<a id="a-2J"></a>复次若已入圣胎名为圣者。<a id="a-2K"></a>彼所有谛故名圣谛。<a id="a-2L"></a>复次若已得圣觉支道支名为圣者。<a id="a-2M"></a>彼所有谛故名圣谛。<a id="a-2N"></a>尊者僧伽筏苏说曰。<a id="a-2O"></a>佛在世时异生圣者共兴诤论。<a id="a-2P"></a>诸异生说诸行是常乐净有我诸圣者说诸行无常苦空非我。<a id="a-2Q"></a>诸异生说我言是谛。<a id="a-2R"></a>圣者复说我言是谛。<a id="a-2S"></a>为灭诤故。<a id="a-2T"></a>共诣佛所请佛决之。<a id="a-2U"></a>佛作是言。<a id="a-2V"></a>圣言是谛余言非谛。<a id="a-2W"></a>所以者何。<a id="a-2X"></a>圣于苦等现知见觉所言是谛异生不尔。<a id="a-2Y"></a>是故四谛唯属圣者非诸异生故名圣谛。<a id="a-2Z"></a>尊者世友作如是说。<a id="a-2a"></a>如是四谛唯诸圣者圣慧通达故名圣谛。</p>
  <p id="a2b">问苦圣谛云何。<a id="a-2c"></a>答如契经说。<a id="a-2d"></a>生苦老苦病苦死苦非爱会苦爱别离苦求不得苦。<a id="a-2e"></a>略说一切五取蕴苦是名苦圣谛。<a id="a-2f"></a>应知此中与生相合故名生苦。<a id="a-2g"></a>与住异相合故名老苦。<a id="a-2h"></a>与逼恼相合故名病苦。<a id="a-2i"></a>与灭相合故名死苦。<a id="a-2j"></a>与非爱会相合故名非爱会苦。<a id="a-2k"></a>与爱别离相合故名爱别离苦。<a id="a-2l"></a>与不自在不随所欲相合故名求不得苦。<a id="a-2m"></a>如是诸苦皆是有漏取蕴所摄。<a id="a-2n"></a>故名略说一切五取蕴苦。<a id="a-2o"></a>复次生是一切苦安足处苦之良田故名生苦。<a id="a-2p"></a>老能衰变可爱盛年故名老苦。<a id="a-2q"></a>病能损坏可爱安适故名病苦。<a id="a-2r"></a>死能断灭可爱寿命故名死苦。<a id="a-2s"></a>不可爱境与身合时引生众苦故名非爱会苦。<a id="a-2t"></a>诸可爱境远离身时引生众苦故名爱别离苦。<a id="a-2u"></a>求如意事不果遂时引生众苦故名求不得苦。<a id="a-2v"></a>如是诸苦皆是有漏取蕴所摄。<a id="a-2w"></a>故名略说一切五取蕴苦。<a id="a-2x"></a>问五取蕴苦其量广大何故名略。<a id="a-2y"></a>答苦虽广大而略说之故名为略。<a id="a-2z"></a>谓五取蕴苦患极多不可广说欲令所化总生厌离故略说之。<a id="a-30"></a>譬如有人多诸过恶不可广说。<a id="a-31"></a>有问彼过但可总答是极恶人言虽是略而过甚广。<a id="a-32"></a>此亦如是故名略说五取蕴苦。</p>
  <p id="a33">问于诸蕴中为有乐不。<a id="a-34"></a>设尔何失。<a id="a-35"></a>二俱有过。<a id="a-36"></a>所以者何。<a id="a-37"></a>若诸蕴中亦有乐者。<a id="a-38"></a>何故名苦谛而不名乐谛。<a id="a-39"></a>若诸蕴中全无乐者。<a id="a-3A"></a>契经所说当云何通。<a id="a-3B"></a>如契经说。<a id="a-3C"></a>大名当知。<a id="a-3D"></a>色若一向有苦无乐。<a id="a-3E"></a>非乐所随不生喜乐。<a id="a-3F"></a>远离乐者有情不应为乐于色起贪起着。<a id="a-3G"></a>以诸色中有苦有乐。<a id="a-3H"></a>亦乐所随亦生喜乐。<a id="a-3I"></a>不离乐故有情为乐于诸色中起贪起着。<a id="a-3J"></a>乃至于识广说亦尔。<a id="a-3K"></a>又说三受各定建立不相杂乱。<a id="a-3L"></a>谓乐及苦不苦不乐。<a id="a-3M"></a>又契经说。<a id="a-3N"></a>道依资粮涅槃依道。<a id="a-3O"></a>以道乐故得涅槃乐。<a id="a-3P"></a>道既是乐如何蕴中可说无乐。<a id="a-3Q"></a>答应作是说。<a id="a-3R"></a>于诸蕴中。<a id="a-3S"></a>亦有少乐。<a id="a-3T"></a>以诸蕴中苦多乐少少从多故但名苦蕴。<a id="a-3U"></a>如毒瓶中置一渧蜜。<a id="a-3V"></a>少从多故但名毒瓶。<a id="a-3W"></a>诸蕴亦尔。<a id="a-3X"></a>乐少苦多唯名苦谛。<a id="a-3Y"></a>有作是说。<a id="a-3Z"></a>于诸蕴中全无乐故但名苦谛。<a id="a-3a"></a>问若尔经说当云何通。<a id="a-3b"></a>答相待立名假说有乐。<a id="a-3c"></a>谓受上苦时于中苦起乐想。<a id="a-3d"></a>受中苦时于下苦起乐想。<a id="a-3e"></a>受地狱苦时于傍生苦起乐想。<a id="a-3f"></a>受傍生苦时于鬼界苦起乐想。<a id="a-3g"></a>受鬼界苦时于人苦起乐想。<a id="a-3h"></a>受人苦时于天苦起乐想。<a id="a-3i"></a>受有漏苦时于无漏道亦生乐想。<a id="a-3j"></a>故说有乐。<a id="a-3k"></a>复有说者。<a id="a-3l"></a>若依世间施设于诸蕴中亦说有乐。<a id="a-3m"></a>谓诸世间饥时得食渴时得饮。<a id="a-3n"></a>寒时得暖热时得冷行疲倦时得车马等。<a id="a-3o"></a>皆言得乐。<a id="a-3p"></a>若依贤圣施设于诸蕴中应说无乐。<a id="a-3q"></a>谓诸圣者从无间狱。<a id="a-3r"></a>乃至有顶诸蕴界处。<a id="a-3s"></a>皆等观见如热铁团。<a id="a-3t"></a>评曰。<a id="a-3u"></a>应知此中初说为善。<a id="a-3v"></a>苦多乐少但名苦谛。</p>
  <p id="a3w">问苦集圣谛云何。<a id="a-3x"></a>答如契经说。<a id="a-3y"></a>诸所有爱及后有爱。<a id="a-3z"></a>喜俱行爱彼彼喜爱。<a id="a-40"></a>是名苦集圣谛。<a id="a-41"></a>问诸有漏法能为因义皆是集谛。<a id="a-42"></a>何故世尊但说集谛是爱非余。<a id="a-43"></a>答爱于施设集圣谛中。<a id="a-44"></a>势用增强非余有漏。<a id="a-45"></a>故偏说爱是集非余。<a id="a-46"></a>然有漏法皆是集谛。<a id="a-47"></a>如施设行蕴中思最胜故说思非余。<a id="a-48"></a>而实相应不相应行皆是行蕴。<a id="a-49"></a>是故偏说爱为集谛。<a id="a-4A"></a>复次爱是三世众苦因本。<a id="a-4B"></a>道路由绪能作生缘。<a id="a-4C"></a>集起胜故偏说集谛。<a id="a-4D"></a>复次爱能数数招集苦果胜故偏说。<a id="a-4E"></a>如有颂言。</p>
  <p id="a4F">如树根未拔　　斫斫还复生</p>
  <p id="a4G">未断爱随眠　　数数感众苦</p>
  <p id="a4H">复次爱于有情能烧能润是故偏说。<a id="a-4I"></a>因时能润果时能烧。<a id="a-4J"></a>如热油渧堕在身时能烧能润。<a id="a-4K"></a>爱于有情亦复如是。<a id="a-4L"></a>复次以爱能起如起尸鬼能招生业。<a id="a-4M"></a>是故偏说。<a id="a-4N"></a>如有水处有起尸鬼能起死尸。<a id="a-4O"></a>有爱身中有招生业能招生死。<a id="a-4P"></a>复次以爱能摄有情无情内外诸事是故偏说。<a id="a-4Q"></a>摄有情者。<a id="a-4R"></a>由爱势力摄受妻子奴婢作使。<a id="a-4S"></a>象马牛羊驼驴等事。<a id="a-4T"></a>摄无情者。<a id="a-4U"></a>由爱势力摄受宫殿舍宅珍财及谷麦等。<a id="a-4V"></a>复次爱能长养男身女身是故偏说。<a id="a-4W"></a>谓诸有情由爱势力能正供养父母师长。<a id="a-4X"></a>及能养育妻子作使朋友眷属乃至禽兽由爱势力。<a id="a-4Y"></a>从一谷中残害生类持至余谷养育其子。<a id="a-4Z"></a>复次以爱势力欲得未来生趣自体由欲得故便起希望。<a id="a-4a"></a>由希望故即便求觅。<a id="a-4b"></a>由求觅故得生趣体故偏说爱。<a id="a-4c"></a>复次爱能滋润诸有生死令不萎枯是故偏说。<a id="a-4d"></a>如水能润树木药草令不萎枯。<a id="a-4e"></a>复次爱能润识生后有芽谓由爱力得入母胎滋润精血令住胎藏是故偏说。<a id="a-4f"></a>复次若有所依所缘行相。<a id="a-4g"></a>能起爱者即此所依所缘行相起余烦恼。<a id="a-4h"></a>犹如鱼王所游止处小鱼皆随。<a id="a-4i"></a>此亦如是由此说爱名烦恼王是故偏说。<a id="a-4j"></a>复次若相续中有贪爱者。<a id="a-4k"></a>诸余烦恼皆集其中。<a id="a-4l"></a>如润湿衣尘垢易着。<a id="a-4m"></a>是故偏说爱为集谛。<a id="a-4n"></a>复次若相续中有贪爱水。<a id="a-4o"></a>诸余烦恼皆悉乐住。<a id="a-4p"></a>如有水处鱼虾蟆等皆悉乐住是故偏说。<a id="a-4q"></a>复次爱如炽火能烧一切。<a id="a-4r"></a>又如碱水饮无足时是故偏说。<a id="a-4s"></a>如炽火中投诸物类。<a id="a-4t"></a>悉皆烧尽无充足时。<a id="a-4u"></a>又如渴人饮以碱水。<a id="a-4v"></a>随饮随渴无厌足时。<a id="a-4w"></a>如是身中未离爱者贪着境界无满足时。<a id="a-4x"></a>复次爱能和合别异有情令不别异是故偏说。<a id="a-4y"></a>如水和合别异砂等令不相离。<a id="a-4z"></a>复次爱令有情善法生涩无所堪能。<a id="a-50"></a>爱润有情令有住着不能出离是故偏说。<a id="a-51"></a>谓诸有情由爱势力所修善法生涩无能。<a id="a-52"></a>又润有情令于生死所在执着不能超升。<a id="a-53"></a>如蝇蜂等至酥油蜜。<a id="a-54"></a>湿皮等上胶粘翅足不能飞空。<a id="a-55"></a>复次爱于有情因位果位。<a id="a-56"></a>所作有异是故偏说。<a id="a-57"></a>谓所起爱于诸有情因时随顺如善亲友。<a id="a-58"></a>果时违害如恶怨家。<a id="a-59"></a>如诸商人入海采宝。<a id="a-5A"></a>至一洲渚遇逻刹斯。<a id="a-5B"></a>先现善颜作诸爱语。<a id="a-5C"></a>以礼供事请以为夫。<a id="a-5D"></a>后知委信方便诱引。<a id="a-5E"></a>禁铁城中饮食血肉。<a id="a-5F"></a>渐至都尽唯有余骨。<a id="a-5G"></a>爱逻刹斯亦复如是。<a id="a-5H"></a>先令有情嬉戏造恶。<a id="a-5I"></a>后令堕恶趣受种种剧苦。<a id="a-5J"></a>复次爱是起因是故偏说。<a id="a-5K"></a>如契经说。<a id="a-5L"></a>业为生因爱为起因生死流转。<a id="a-5M"></a>复次爱难断离是故偏说。<a id="a-5N"></a>如人忽遇二逻刹斯。<a id="a-5O"></a>一作母形难可免离。<a id="a-5P"></a>二作怨形易可免离。<a id="a-5Q"></a>如是有情未离欲染。<a id="a-5R"></a>有二烦恼数数现行。<a id="a-5S"></a>一者贪欲难可断离。<a id="a-5T"></a>二者嗔恚易可断离。<a id="a-5U"></a>复次爱数现行微细难觉是故偏说。<a id="a-5V"></a>如善旋师所用利器。<a id="a-5W"></a>所有断尽微细难知。<a id="a-5X"></a>复次爱于有支渐立三种是故偏说。<a id="a-5Y"></a>谓初起时说名为爱。<a id="a-5Z"></a>次增广位说名为取。<a id="a-5a"></a>死后得果说名无明。<a id="a-5b"></a>复次有十染法爱为上首是故偏说。<a id="a-5c"></a>如契经说。<a id="a-5d"></a>佛告阿难。<a id="a-5e"></a>缘爱故求。<a id="a-5f"></a>缘求故得。<a id="a-5g"></a>缘得故集。<a id="a-5h"></a>缘集故贪。<a id="a-5i"></a>缘贪故着。<a id="a-5j"></a>缘着故悭。<a id="a-5k"></a>缘悭故摄受。<a id="a-5l"></a>缘摄受故守护。<a id="a-5m"></a>缘守护故执持刀杖。<a id="a-5n"></a>斗诤欺诳谄诈轻侮。<a id="a-5o"></a>生无量种恶不善法。<a id="a-5p"></a>复次爱于染污八等至中势力增强是故偏说。<a id="a-5q"></a>如说味相应初静虑。<a id="a-5r"></a>为在定时味。<a id="a-5s"></a>为出定已味。<a id="a-5t"></a>应言出定已味。<a id="a-5u"></a>非在定时味。<a id="a-5v"></a>乃至味相应非想非非想处广说亦尔。<a id="a-5w"></a>复次佛说贪爱缚诸异生如绳系鸟是故偏说。<a id="a-5x"></a>复次佛说贪爱如网如藤笼缚难免是故偏说。<a id="a-5y"></a>复次佛说贪爱深广难渡犹如大海是故偏说。<a id="a-5z"></a>复次佛说贪爱长远如河难可寻偃是故偏说。<a id="a-60"></a>如契经说言长河者喻三种爱。<a id="a-61"></a>谓欲爱色爱无色爱。<a id="a-62"></a>复次以佛说贪爱难断难破难可越度是故偏说。<a id="a-63"></a>复次佛说贪爱多诸过患炽盛坚牢是故偏说。<a id="a-64"></a>复次佛说贪爱能令界别地别部别及能生长一切烦恼是故偏说。<a id="a-65"></a>由如是等种种因缘。<a id="a-66"></a>有漏法中。<a id="a-67"></a>唯爱一种世尊偏说为集圣谛。<a id="a-68"></a>而集圣谛非唯爱摄。</p>
  <p id="a69">问苦灭圣谛云何。<a id="a-6A"></a>答如契经说。<a id="a-6B"></a>即诸所有爱及后有爱喜俱行爱彼彼喜爱。<a id="a-6C"></a>无余断弃吐尽离灭静没。<a id="a-6D"></a>是名苦灭圣谛。<a id="a-6E"></a>问既说诸爱无余断等名灭圣谛。<a id="a-6F"></a>即集亦灭如何但说苦灭圣谛。<a id="a-6G"></a>答此亦应说集灭圣谛。<a id="a-6H"></a>而不说者是有余说。<a id="a-6I"></a>复次已说苦灭当知即说集谛亦灭。<a id="a-6J"></a>以苦与集是一物故。<a id="a-6K"></a>复次若说苦灭应知已说集谛亦灭。<a id="a-6L"></a>要灭其因果乃灭故。<a id="a-6M"></a>复次为所化者欣乐灭故但说苦灭。<a id="a-6N"></a>谓所化者于苦厌心胜于厌集。<a id="a-6O"></a>无始时来为苦逼故。<a id="a-6P"></a>今闻佛说苦灭圣谛便生欢喜言。<a id="a-6Q"></a>此弊恶众苦灭尽甚为快哉。<a id="a-6R"></a>由此喜心速求证灭。<a id="a-6S"></a>由如是等种种因缘世尊但说苦灭圣谛。<a id="a-6T"></a>而不说为集灭圣谛。<a id="a-6U"></a>问趣苦灭道圣谛云何。<a id="a-6V"></a>答如契经说八支圣道。<a id="a-6W"></a>谓正见乃至正定。<a id="a-6X"></a>是名趣苦灭道圣谛。<a id="a-6Y"></a>问此亦应说趣集灭道。<a id="a-6Z"></a>如何但说趣苦灭道。<a id="a-6a"></a>答此亦应说趣集灭道。<a id="a-6b"></a>而不说者是有余说。<a id="a-6c"></a>复次已说趣苦灭道当知即说趣集灭道。<a id="a-6d"></a>以苦与集非别物故。<a id="a-6e"></a>复次若说趣苦灭道应知已说趣集灭道。<a id="a-6f"></a>要灭因已果方灭故。<a id="a-6g"></a>复次为所化者欣乐灭道故作是说。<a id="a-6h"></a>谓所化者厌苦情深闻说此道能趣苦灭极生欢喜。<a id="a-6i"></a>由此速能修道加行。<a id="a-6j"></a>是故但说趣苦灭道。<a id="a-6k"></a>复次欲显圣道唯能遮苦令永不生故作是说。<a id="a-6l"></a>谓设问道。<a id="a-6m"></a>汝为有力令因非因果非果不。<a id="a-6n"></a>道答不能。<a id="a-6o"></a>然诸因缘能生苦者。<a id="a-6p"></a>我能对治令不生苦。<a id="a-6q"></a>是故但说趣苦灭道。<a id="a-6r"></a>复次为欲遮遣于道诽谤。<a id="a-6s"></a>是故但说趣苦灭道。<a id="a-6t"></a>谓有幼年七八岁等证无学果。<a id="a-6u"></a>乃至百岁寿命方尽。<a id="a-6v"></a>于其中间受种种苦。<a id="a-6w"></a>如受四百四病等苦。<a id="a-6x"></a>世人见之便诽谤道。<a id="a-6y"></a>言此圣道不能尽苦。<a id="a-6z"></a>是故世尊作如是说。<a id="a-70"></a>圣道能灭后有众苦。<a id="a-71"></a>由如是等种种因缘。<a id="a-72"></a>世尊但说趣苦灭道。<a id="a-73"></a>而不说为趣集灭道。</p>
  <p id="a74">问何故世尊先说苦谛。<a id="a-75"></a>乃至最后说道谛耶。<a id="a-76"></a>答随顺文辞故作是说。<a id="a-77"></a>谓作是说文辞随顺。<a id="a-78"></a>复次若作是说随顺说者。<a id="a-79"></a>受者持者非余次第。<a id="a-7A"></a>复次依现观时故作是说。<a id="a-7B"></a>谓次第法略有三种。<a id="a-7C"></a>一生起次第。<a id="a-7D"></a>二易说次第。<a id="a-7E"></a>三现观次第。<a id="a-7F"></a>生起次第者。<a id="a-7G"></a>谓四念住四静虑四无色等。<a id="a-7H"></a>诸瑜伽师先起身念住。<a id="a-7I"></a>是故先说。<a id="a-7J"></a>乃至后起法念住。<a id="a-7K"></a>是故后说。<a id="a-7L"></a>静虑无色广说亦尔。<a id="a-7M"></a>易说次第者。<a id="a-7N"></a>谓四正胜四神足五根五力七等觉支八道支等。<a id="a-7O"></a>虽四正胜俱时而有而易说故。<a id="a-7P"></a>先说断恶后说修善。<a id="a-7Q"></a>于断恶中先说断已生恶。<a id="a-7R"></a>后说遮未生恶。<a id="a-7S"></a>于修善中先说起未生善。<a id="a-7T"></a>后说增已生善。<a id="a-7U"></a>若作是说。<a id="a-7V"></a>言辞轻便四神足等广说亦尔。<a id="a-7W"></a>现观次第者。<a id="a-7X"></a>谓四圣谛。<a id="a-7Y"></a>诸瑜伽师于现观位。<a id="a-7Z"></a>先现观苦故佛先说。<a id="a-7a"></a>次现观集故佛次说。<a id="a-7b"></a>次现观灭故佛次说。<a id="a-7c"></a>后现观道故佛后说。</p>
  <p id="a7d">问因论生论。<a id="a-7e"></a>何故行者入现观时。<a id="a-7f"></a>先现观苦乃至最后现观道耶。<a id="a-7g"></a>答依粗细故。<a id="a-7h"></a>谓四谛中苦谛最粗故先现观。<a id="a-7i"></a>渐次乃至道谛最细故后现观。<a id="a-7j"></a>如学射时先射粗物。<a id="a-7k"></a>渐次乃至能射毛端。<a id="a-7l"></a>复次以迷苦愚能持迷集愚。<a id="a-7m"></a>乃至迷灭愚能持迷道愚。<a id="a-7n"></a>若未除迷苦愚终不能除迷集愚。<a id="a-7o"></a>乃至若未除迷灭愚终不能除迷道愚。<a id="a-7p"></a>故先现观苦乃至最后现观道。<a id="a-7q"></a>复次以迷苦愚能引迷集愚。<a id="a-7r"></a>乃至迷灭愚能引迷道愚。<a id="a-7s"></a>若未遮迷苦愚。<a id="a-7t"></a>必不能遮迷集愚。<a id="a-7u"></a>乃至若未遮迷灭愚必不能遮迷道愚。<a id="a-7v"></a>故先现观苦乃至最后现观道。<a id="a-7w"></a>复次以苦谛观能引集谛观。<a id="a-7x"></a>乃至灭谛观能引道谛观。<a id="a-7y"></a>若未起苦谛观必不能起集谛观。<a id="a-7z"></a>乃至若未起灭谛观必不能起道谛观。<a id="a-80"></a>故先现观苦乃至最后现观道。<a id="a-81"></a>复次以苦谛观是集谛观因本道路由绪能作生缘集起。<a id="a-82"></a>乃至灭谛观是道谛观。<a id="a-83"></a>因本道路由绪能作生缘集起。<a id="a-84"></a>若未起苦谛观必不能起集谛观。<a id="a-85"></a>乃至若未起灭谛观必不能起道谛观故。<a id="a-86"></a>先现观苦乃至最后现观道。<a id="a-87"></a>复次苦谛观是集谛观加行所依门安足处。<a id="a-88"></a>乃至灭谛观是道谛观加行所依门安足处。<a id="a-89"></a>若未起苦谛观必不能起集谛观。<a id="a-8A"></a>乃至若未起灭谛观必不能起道谛观故。<a id="a-8B"></a>先现观苦乃至最后现观道。<a id="a-8C"></a>胁尊者言。<a id="a-8D"></a>修观行者知五取蕴如病如痈如箭等已。<a id="a-8E"></a>次求其因知是集谛。<a id="a-8F"></a>次求无处知是灭谛。<a id="a-8G"></a>后求对治知是道谛。<a id="a-8H"></a>如软弱人身遭病等。<a id="a-8I"></a>为苦所逼便起念言。<a id="a-8J"></a>我此病等因何而生。<a id="a-8K"></a>知因风热痰癊等起。<a id="a-8L"></a>复作是念。<a id="a-8M"></a>何当得愈知除灭时。<a id="a-8N"></a>复作是念。<a id="a-8O"></a>由何当愈知服药等。<a id="a-8P"></a>由此因缘故先现观苦。<a id="a-8Q"></a>乃至最后现观道。<a id="a-8R"></a>复次修观行者知五取蕴多诸过患。<a id="a-8S"></a>次求其因次求其灭后求对治。<a id="a-8T"></a>如人有子专行劫盗。<a id="a-8U"></a>作如是念。<a id="a-8V"></a>我子因谁而作此恶知因恶友。<a id="a-8W"></a>复作是念。<a id="a-8X"></a>子所行恶何时当止知调善时复作是念。<a id="a-8Y"></a>谁令调善知由善友。<a id="a-8Z"></a>由此因缘故先现观苦。<a id="a-8a"></a>乃至最后现观道。</p>
  <p id="a8b">问先因后果随顺次第。<a id="a-8c"></a>何故行者先现观苦后现观集。<a id="a-8d"></a>答知苦断集次第顺故。<a id="a-8e"></a>问知苦断集顺何次第。<a id="a-8f"></a>答此顺世间伐树次第。<a id="a-8g"></a>谓伐树者先断枝等然后拔根。<a id="a-8h"></a>伐生死树次第亦尔。<a id="a-8i"></a>先知苦者如断枝等。<a id="a-8j"></a>后断集者如拔树根。<a id="a-8k"></a>问先道后灭随顺次第。<a id="a-8l"></a>何故行者先现观灭后现观道。<a id="a-8m"></a>答证灭修道次第顺故。<a id="a-8n"></a>问证灭修道顺何次第。<a id="a-8o"></a>答此顺所趣能趣次第。<a id="a-8p"></a>若先说修道后说证灭者。<a id="a-8q"></a>不知此道为是谁道。<a id="a-8r"></a>若先说证灭后说修道者。<a id="a-8s"></a>即知此道是趣灭道。<a id="a-8t"></a>如人问他当示我道。<a id="a-8u"></a>他反诘言汝问何道。<a id="a-8v"></a>其人报言问某城道。<a id="a-8w"></a>他遂答言此是彼道。<a id="a-8x"></a>先说证灭后说修道。<a id="a-8y"></a>应知亦尔举灭示道顺次第故。<a id="a-8z"></a>复次诸瑜伽师。<a id="a-90"></a>先以缘三谛道断迷三谛愚。<a id="a-91"></a>后以缘道谛道断迷道谛愚。<a id="a-92"></a>故先现观灭后乃现观道。<a id="a-93"></a>譬如有人先观他面知其好丑。<a id="a-94"></a>后欲自知面好丑故取镜照之。<a id="a-95"></a>由此因缘先现观灭后现观道。<a id="a-96"></a>问现观谛时为观自相为观共相。<a id="a-97"></a>设尔何失。<a id="a-98"></a>二俱有过。<a id="a-99"></a>所以者何。<a id="a-9A"></a>若观自相诸法自相差别无边。<a id="a-9B"></a>应无观谛得究竟者。<a id="a-9C"></a>且地自相无边差别。<a id="a-9D"></a>观未穷尽而便命终。<a id="a-9E"></a>况更能观诸余自相。<a id="a-9F"></a>若观共相如何四谛不顿现观复于何时以如实智观谛自相。<a id="a-9G"></a>于谛自相。<a id="a-9H"></a>若不能观云何名为现观谛者。<a id="a-9I"></a>答应作是说观于共相。<a id="a-9J"></a>问如何四谛不顿现观。<a id="a-9K"></a>答现观谛时虽观共相而不现观一切共相。<a id="a-9L"></a>谓但现观少分共相然自共相差别无边。<a id="a-9M"></a>且地大种亦名自相亦名共相。<a id="a-9N"></a>名自相者对三大种。<a id="a-9O"></a>名共相者一切地界皆坚相故。<a id="a-9P"></a>大种造色合成色蕴。<a id="a-9Q"></a>如是色蕴亦名自相亦名共相。<a id="a-9R"></a>名自相者对余四蕴。<a id="a-9S"></a>名共相者诸色皆有变碍相故。<a id="a-9T"></a>即五取蕴合成苦谛。<a id="a-9U"></a>如是苦谛亦名自相亦名共相。<a id="a-9V"></a>名自相者对余三谛。<a id="a-9W"></a>名共相者诸蕴皆有逼迫相故。<a id="a-9X"></a>思惟如是共逼迫相。<a id="a-9Y"></a>即是思惟苦及非常空非我相。<a id="a-9Z"></a>亦即名为苦谛现观。<a id="a-9a"></a>如是现观若对诸谛名自相观。<a id="a-9b"></a>若对诸蕴名共相观。<a id="a-9c"></a>由对诸蕴名共相观。<a id="a-9d"></a>故现观时名观共相。<a id="a-9e"></a>由对诸谛名自相观。<a id="a-9f"></a>故于四谛不顿现观。<a id="a-9g"></a>复次一谛非四。<a id="a-9h"></a>四谛非一。<a id="a-9i"></a>故于四谛不顿现观。<a id="a-9j"></a>复次一行相非四。<a id="a-9k"></a>四行相非一。<a id="a-9l"></a>故于四谛不顿现观。<a id="a-9m"></a>复次有漏无漏相各差别。<a id="a-9n"></a>故于四谛不顿现观。<a id="a-9o"></a>复次有为无为相各差别。<a id="a-9p"></a>故于四谛不顿现观。<a id="a-9q"></a>复次果因所证能证各别。<a id="a-9r"></a>故于四谛不顿现观。<a id="a-9s"></a>复次以四圣谛或相有异或性相异。<a id="a-9t"></a>故无一时顿现观义。<a id="a-9u"></a>复次能觉所觉根与相义。<a id="a-9v"></a>行相所缘境与有境相各有别。<a id="a-9w"></a>故于四谛不顿现观。<a id="a-9x"></a>复次于一一谛尚不顿观。<a id="a-9y"></a>况有一时顿观四谛。<a id="a-9z"></a>谓现观位先别观欲界苦。<a id="a-A0"></a>后合观色无色界苦。<a id="a-A1"></a>先别观欲界集。<a id="a-A2"></a>后合观色无色界集。<a id="a-A3"></a>先别观欲界灭。<a id="a-A4"></a>后合观色无色界灭。<a id="a-A5"></a>先别观欲界道。<a id="a-A6"></a>后合观色无色界道。<a id="a-A7"></a>故无顿观四圣谛义。</p>
  <p id="aA8">问因论生论。<a id="a-A9"></a>何故行者先别观欲界苦。<a id="a-AA"></a>后合观色无色界苦耶。<a id="a-AB"></a>答依粗细相而起现观。<a id="a-AC"></a>欲界苦粗故先现观。<a id="a-AD"></a>色无色界苦细故后现观。<a id="a-AE"></a>问若尔色界苦粗应先现观。<a id="a-AF"></a>无色界苦细应后现观。<a id="a-AG"></a>如何一时观二界苦。<a id="a-AH"></a>答俱定地摄故合现观。<a id="a-AI"></a>谓欲界苦非定地摄故先别观。<a id="a-AJ"></a>色无色界苦俱定地摄故后合观。<a id="a-AK"></a>复次欲界苦与身俱现执受故先别观。<a id="a-AL"></a>色无色苦不与身俱非现执受故后合观。<a id="a-AM"></a>复次欲界苦现痛逼迫。<a id="a-AN"></a>如荷重担故先别观色无色界苦非现痛逼迫如荷重担故后合观。<a id="a-AO"></a>复次欲界苦现恼行者如现怨敌故先别观。<a id="a-AP"></a>色无色界苦非现恼行者如现怨敌故后合观。<a id="a-AQ"></a>复次欲界苦近故先别观。<a id="a-AR"></a>色无色界苦远故后合观。<a id="a-AS"></a>如近远如是邻逼。<a id="a-AT"></a>非邻逼和合非和合此身众同分。<a id="a-AU"></a>余身众同分。<a id="a-AV"></a>应知亦尔。<a id="a-AW"></a>复次欲界苦现见故先别观。<a id="a-AX"></a>色无色界苦不现见故后合观。<a id="a-AY"></a>问入现观位于色无色界苦若不现见云何名现观耶。<a id="a-AZ"></a>答现见有二种。<a id="a-Aa"></a>一执受现见。<a id="a-Ab"></a>二离染现见。<a id="a-Ac"></a>入现观位于欲界苦具二现见故名现观。<a id="a-Ad"></a>于色无色界苦唯有离染现见故名现观。<a id="a-Ae"></a>如商贾者有两担财。<a id="a-Af"></a>一自身担二使他担。<a id="a-Ag"></a>自身担者具二现见。<a id="a-Ah"></a>一知重现见。<a id="a-Ai"></a>二知财现见。<a id="a-Aj"></a>使他担者唯一现见。<a id="a-Ak"></a>谓知财现见。<a id="a-Al"></a>复次欲界苦有善不善无记三种故先别观。<a id="a-Am"></a>色无色界苦唯有善无记二种故后合观。<a id="a-An"></a>复次行者成就欲界异生性故先别观欲界苦。<a id="a-Ao"></a>不成就色无色界异生性故。<a id="a-Ap"></a>后合观色无色界苦。<a id="a-Aq"></a>谓法应尔。<a id="a-Ar"></a>若成就此界异生性者。<a id="a-As"></a>即先观此界苦。<a id="a-At"></a>复次于欲界苦先起诽谤故先别现观而生于信。<a id="a-Au"></a>于色无色界苦后起诽谤故后合现观而生于信。<a id="a-Av"></a>由如是等种种因缘。<a id="a-Aw"></a>先别观欲界苦。<a id="a-Ax"></a>后合观色无色界苦。<a id="a-Ay"></a>三谛现观准此应知。</p>
  <p id="aAz">问若以共相现观谛者。<a id="a-B0"></a>复于何时以如实智观谛自相。<a id="a-B1"></a>于谛自相若不能观。<a id="a-B2"></a>云何名为现观谛者。<a id="a-B3"></a>答非如实智于诸自相以自相观名谛现观。<a id="a-B4"></a>而如实智于诸自相。<a id="a-B5"></a>以共相观名谛现观。<a id="a-B6"></a>复次于谛自相共相无知。<a id="a-B7"></a>现观谛时一切顿断虽观共相。<a id="a-B8"></a>而亦得名如实现观诸谛自相。<a id="a-B9"></a>复次苦非常等名谛自相。<a id="a-BA"></a>此于诸蕴即名共相。<a id="a-BB"></a>故于诸谛观苦等时。<a id="a-BC"></a>即名现观自相共相。<a id="a-BD"></a>蕴等自相差别无边。<a id="a-BE"></a>观之不能断诸烦恼。<a id="a-BF"></a>故现观位不各别观。<a id="a-BG"></a>问入现观时既总观蕴。<a id="a-BH"></a>如何于谛不总观耶。<a id="a-BI"></a>答入现观时观四谛理。<a id="a-BJ"></a>断迷四谛别相烦恼。<a id="a-BK"></a>无一烦恼总迷四谛。<a id="a-BL"></a>故于四谛不总现观。<a id="a-BM"></a>于诸蕴中有总迷惑。<a id="a-BN"></a>故于诸蕴得总现观。<a id="a-BO"></a>又蕴自相非诸谛理。<a id="a-BP"></a>无始已了故不复观四谛自相无始未了。<a id="a-BQ"></a>故今于彼各别现观。</p>
 </body>
</html>