<!doctype html>
<html id="z3IBVdd12y" data-ver="839">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百五</h1>
  <h2 id="a2">智蕴第三中他心智纳息第三之七</h2>
  <p id="a3">于见道说无相声者。<a id="a-4"></a>如说。<a id="a-5"></a>目连不说第六无相住者。<a id="a-6"></a>云何第六无相住者。<a id="a-7"></a>谓随信行随法行者不可施设。<a id="a-8"></a>在此在彼不可施设。<a id="a-9"></a>在苦法智忍乃至在道类智忍故。<a id="a-A"></a>问何故见道说名无相。<a id="a-B"></a>答见道速疾不越期心。<a id="a-C"></a>不可施设此彼相故。<a id="a-D"></a>于不动心解脱说无相声者。<a id="a-E"></a>如说。<a id="a-F"></a>大德瞿达多当知贪欲嗔恚愚痴是相有不动心解脱是最胜无相。<a id="a-G"></a>问何故不动心解脱名无相耶。<a id="a-H"></a>答一切烦恼皆名为相。<a id="a-I"></a>彼心不为烦恼扰乱。<a id="a-J"></a>烦恼于心不得自在。<a id="a-K"></a>心于烦恼得自在故。<a id="a-L"></a>说名无相。<a id="a-M"></a>于非想非非想处说无相声者。<a id="a-N"></a>如说。<a id="a-O"></a>我多起加行多用功力。<a id="a-P"></a>得无相心定。<a id="a-Q"></a>不应于中欣乐染着。<a id="a-R"></a>此说不起有顶味定唯起净定。<a id="a-S"></a>问何故非想非非想处名无相耶。<a id="a-T"></a>答彼无明了想。<a id="a-U"></a>相亦无无想相。<a id="a-V"></a>但有昧钝不明了想微细现行。<a id="a-W"></a>如疑而转故名无相。<a id="a-X"></a>即于无相三摩地说无相声者。<a id="a-Y"></a>如此中说三三摩地。<a id="a-Z"></a>谓空无愿无相三摩地所缘境中无十相故。</p>
  <p id="aa">如契经说。<a id="a-b"></a>一时佛住室罗筏城东鹿母精舍。<a id="a-c"></a>尊者阿难来诣佛所。<a id="a-d"></a>顶礼双足而白佛言。<a id="a-e"></a>我忆一时佛住释种迷主卢园。<a id="a-f"></a>亲从世尊闻如是义。<a id="a-g"></a>由我多住空三摩地乃至广说。<a id="a-h"></a>我于是义善受持不。<a id="a-i"></a>世尊告曰。<a id="a-j"></a>汝善受持如说无异。<a id="a-k"></a>问若善受持不应生犹豫。<a id="a-l"></a>既生犹豫云何善受持。<a id="a-m"></a>答虽生犹豫而不邪分别。<a id="a-n"></a>不全忘故亦名善受持。<a id="a-o"></a>问尊者阿难闻持第一如来所说八万法蕴。<a id="a-p"></a>以正念器皆能受持。<a id="a-q"></a>宁于一句而生疑惑。<a id="a-r"></a>答闻此法时心忧恼故。<a id="a-s"></a>诛诸释种是此因缘。<a id="a-t"></a>谓毗卢宅迦愚痴甚故。<a id="a-u"></a>破劫比罗城。<a id="a-v"></a>诛诸释种已至第二日尊者阿难将一苾刍。<a id="a-w"></a>入彼城内此城昔日如妙天宫。<a id="a-x"></a>当于尔时其犹丘冢。<a id="a-y"></a>所有楼观却敌埤堄。<a id="a-z"></a>诸窗牖等皆悉毁坏。<a id="a-10"></a>如宝树行无不摧折。<a id="a-11"></a>清泉池沿泥血所浑。<a id="a-12"></a>凫雁鸳鸯孔雀鹦鹉命命鸟等。<a id="a-13"></a>皆为烟焰所逼恼故飞散虚空。<a id="a-14"></a>诸小女男失父母故。<a id="a-15"></a>随逐阿难悲啼号哭。<a id="a-16"></a>各陈丧失父母诸亲。<a id="a-17"></a>阿难复至母猪池侧。<a id="a-18"></a>见诸释种昨为痴王埋以半身铁磨磨杀。<a id="a-19"></a>证圣死者七万七千。<a id="a-1A"></a>尊者阿难见是事。<a id="a-1B"></a>已极生忧恼。<a id="a-1C"></a>于后世尊诸根闲寂觉慧安住不动如山。<a id="a-1D"></a>心意宴然犹持石钵摄念安静。<a id="a-1E"></a>若持油器诸根调顺如宝马王正视安庠。<a id="a-1F"></a>来入城内观有为法变坏无常。<a id="a-1G"></a>尔时阿难观世尊面威光转盛颜貌熙怡。<a id="a-1H"></a>见已念言。<a id="a-1I"></a>世尊与我生地眷属毁丧无异。<a id="a-1J"></a>世尊安静不动如山。<a id="a-1K"></a>而我身心极生苦恼。<a id="a-1L"></a>佛知其念。<a id="a-1M"></a>告阿难言。<a id="a-1N"></a>由我多住空三摩地。<a id="a-1O"></a>汝起城邑想处。<a id="a-1P"></a>我起阿练若想。<a id="a-1Q"></a>汝起亲属想处。<a id="a-1R"></a>我起中庸人想。<a id="a-1S"></a>汝起有情想处。<a id="a-1T"></a>我起圆满法想故。<a id="a-1U"></a>我安静不动如山。<a id="a-1V"></a>佛知阿难及苾刍众心。<a id="a-1W"></a>于是处不能修善。<a id="a-1X"></a>遂渐行至室罗筏城。<a id="a-1Y"></a>暂时住在鹿母精舍。</p>
  <p id="a1Z">尔时阿难忧苦稍止。<a id="a-1a"></a>来诣佛所而白佛言。<a id="a-1b"></a>我忆一时乃至广说。<a id="a-1c"></a>由此尊者闻是法时。<a id="a-1d"></a>心忧恼故而生疑惑。<a id="a-1e"></a>问佛言。<a id="a-1f"></a>我多住空三摩地者。<a id="a-1g"></a>多住何空。<a id="a-1h"></a>有说。<a id="a-1i"></a>多住无所行空。<a id="a-1j"></a>于四威仪顺此空故。<a id="a-1k"></a>谓若有一。<a id="a-1l"></a>余三便空。<a id="a-1m"></a>是故此空佛所多住。<a id="a-1n"></a>评曰。<a id="a-1o"></a>应作是说。<a id="a-1p"></a>住本性空。<a id="a-1q"></a>观法本性空无我故。<a id="a-1r"></a>虽见变坏而不忧恼。<a id="a-1s"></a>时诸苾刍闻世尊说由我多住空三摩地。<a id="a-1t"></a>便疑此是佛不共定。<a id="a-1u"></a>佛知其意。<a id="a-1v"></a>告阿难言。<a id="a-1w"></a>若有苾刍亦欲多住此空定者。<a id="a-1x"></a>当除城邑想及有情想。<a id="a-1y"></a>起阿练若想。<a id="a-1z"></a>若能如是与我无异。<a id="a-20"></a>问世尊何故劝诸苾刍先除二想。<a id="a-21"></a>答由此二想令诸苾刍生忧恼故。<a id="a-22"></a>世尊于是复告阿难。<a id="a-23"></a>若余苾刍亦欲多住此空定者。<a id="a-24"></a>当除有情想及阿练若想起于地想。<a id="a-25"></a>若能如是与我无异。<a id="a-26"></a>如是有余苾刍应除阿练若想及地想。<a id="a-27"></a>起空无边处想。<a id="a-28"></a>乃至有余苾刍应除识无边处想。<a id="a-29"></a>及无所有处想。<a id="a-2A"></a>起非想非非想处想若能如是与我无异。<a id="a-2B"></a>若复能除无所有处想。<a id="a-2C"></a>及非想非非想处想。<a id="a-2D"></a>乃能究竟多住空想。<a id="a-2E"></a>问何故世尊于一切位。<a id="a-2F"></a>渐减前一想。<a id="a-2G"></a>渐增后一想。<a id="a-2H"></a>不总劝除前诸想耶。<a id="a-2I"></a>答过去诸佛过殑伽沙。<a id="a-2J"></a>皆作如是次第说故。<a id="a-2K"></a>复次欲令所说文不乱故。<a id="a-2L"></a>若总劝除前诸想者其文便乱。<a id="a-2M"></a>诸佛说法文必无乱故。<a id="a-2N"></a>渐减前一想。<a id="a-2O"></a>渐增后一想。<a id="a-2P"></a>复次欲令所说文不重故。<a id="a-2Q"></a>若总劝除前诸想者其文便重。<a id="a-2R"></a>诸佛说法文必不重故作是说。<a id="a-2S"></a>复次欲令所说文要略故。<a id="a-2T"></a>若总劝除前诸想者文便繁广。<a id="a-2U"></a>诸佛说法文必要略故作是说复次欲显论道法应尔故。<a id="a-2V"></a>谓古昔论师凡兴论道。<a id="a-2W"></a>若取后一必舍前一。<a id="a-2X"></a>世尊既是无上论师。<a id="a-2Y"></a>故依论道作如是说。<a id="a-2Z"></a>问此中城邑想。<a id="a-2a"></a>乃至非想非非想处想各显何事。<a id="a-2b"></a>答城邑想者。<a id="a-2c"></a>显缘劫比显城想。<a id="a-2d"></a>有情想者。<a id="a-2e"></a>显缘释种想。<a id="a-2f"></a>阿练若想者。<a id="a-2g"></a>显缘诺瞿陀园想。<a id="a-2h"></a>及缘苾刍修善处想。<a id="a-2i"></a>地想者显分散色想。<a id="a-2j"></a>所以者何。<a id="a-2k"></a>若有诸色则有断截手足耳鼻身分等苦。<a id="a-2l"></a>空无边处想者。<a id="a-2m"></a>即显空无边处想乃至非想非非想处想者。<a id="a-2n"></a>即显非想非非想处想。<a id="a-2o"></a>复次城邑想者。<a id="a-2p"></a>显十五我所见。<a id="a-2q"></a>有情想者。<a id="a-2r"></a>显五我见。<a id="a-2s"></a>阿练若想者。<a id="a-2t"></a>显能缘空处想。<a id="a-2u"></a>地想者。<a id="a-2v"></a>显所缘空处四无色想显彼对治。<a id="a-2w"></a>复次城邑想者。<a id="a-2x"></a>显欲界器世间有情想者。<a id="a-2y"></a>显欲界有情世间。<a id="a-2z"></a>阿练若想者。<a id="a-30"></a>显前二静虑。<a id="a-31"></a>地想者显后二静虑。<a id="a-32"></a>四无色想显彼对治。<a id="a-33"></a>复次城邑想者。<a id="a-34"></a>总显欲界。<a id="a-35"></a>所以者何。<a id="a-36"></a>欲界秽杂如城邑故。<a id="a-37"></a>如伽他说。</p>
  <p id="a38">若能伏城邑　　刺骂缚害等</p>
  <p id="a39">苦乐不能动　　如山名苾刍</p>
  <p id="a3A">有情想者。<a id="a-3B"></a>显初静虑。<a id="a-3C"></a>所以者何。<a id="a-3D"></a>初静虑地犹有王臣尊卑差别有情众故。<a id="a-3E"></a>阿练若想者。<a id="a-3F"></a>显第二第三静虑。<a id="a-3G"></a>所以者何。<a id="a-3H"></a>离寻伺喜名圣默然故。<a id="a-3I"></a>地想者。<a id="a-3J"></a>显第四静虑。<a id="a-3K"></a>所以者何。<a id="a-3L"></a>彼地中有地遍处故。<a id="a-3M"></a>四无色想显彼对治。<a id="a-3N"></a>即彼经说。<a id="a-3O"></a>佛告阿难。<a id="a-3P"></a>如是趣入无上空定。<a id="a-3Q"></a>能速尽诸漏证得无漏无加行解脱。<a id="a-3R"></a>问云何名为有加行解脱无加行解脱耶。<a id="a-3S"></a>答时解脱名有加行解脱。<a id="a-3T"></a>不时解脱名无加行解脱。<a id="a-3U"></a>复次前五种性阿罗汉相续中。<a id="a-3V"></a>名有加行解脱。<a id="a-3W"></a>不动种性阿罗汉相续中。<a id="a-3X"></a>名无加行解脱。<a id="a-3Y"></a>复次若依未至定静虑中间下三无色地者。<a id="a-3Z"></a>名有加行解脱。<a id="a-3a"></a>若依根本四静虑者。<a id="a-3b"></a>名无加行解脱。<a id="a-3c"></a>是名二种解脱差别。</p>
  <p id="a3d">有三重三摩地。<a id="a-3e"></a>谓空空三摩地。<a id="a-3f"></a>无愿无愿三摩地。<a id="a-3g"></a>无相无相三摩地。<a id="a-3h"></a>施设论说。<a id="a-3i"></a>云何空空三摩地。<a id="a-3j"></a>谓有苾刍。<a id="a-3k"></a>思惟有漏有取诸行皆悉是空。<a id="a-3l"></a>观此有漏有取诸行空无常。<a id="a-3m"></a>恒不变易法我及我所。<a id="a-3n"></a>如是观时无间。<a id="a-3o"></a>复起心心所法。<a id="a-3p"></a>思惟前空观亦复是空。<a id="a-3q"></a>观此空观亦空无常。<a id="a-3r"></a>恒不变易法我及我所。<a id="a-3s"></a>如人积聚众多柴木以火焚之。<a id="a-3t"></a>手执长竿周旋敛拨。<a id="a-3u"></a>欲令都尽既知将尽。<a id="a-3v"></a>所执长竿亦投火中。<a id="a-3w"></a>烧令同尽。<a id="a-3x"></a>云何无愿无愿三摩地。<a id="a-3y"></a>谓有苾刍思惟有漏有取诸行皆悉无常。<a id="a-3z"></a>观此有漏有取诸行非常非恒是变易法。<a id="a-40"></a>如是观时无间复起心心所法。<a id="a-41"></a>思惟前无常观亦复是无常。<a id="a-42"></a>观此无常观亦非常非恒是变易法。<a id="a-43"></a>喻如前说。<a id="a-44"></a>云何无相无相三摩地。<a id="a-45"></a>谓有苾刍思惟择灭皆是寂静。<a id="a-46"></a>观此弃舍诸依爱尽离灭涅槃。<a id="a-47"></a>如是观时无间复起心心所法。<a id="a-48"></a>思惟寂静观非择灭亦是寂静。<a id="a-49"></a>观此非择灭亦无生等諠杂法故。<a id="a-4A"></a>喻如前说。<a id="a-4B"></a>应知彼论所说义者。<a id="a-4C"></a>谓先起空定观五取蕴为空。<a id="a-4D"></a>后起空空定观前空观亦为空。<a id="a-4E"></a>谓观空者亦是空故。<a id="a-4F"></a>先起无愿定观五取蕴为无常。<a id="a-4G"></a>后起无愿无愿定。<a id="a-4H"></a>观前无愿观亦是无常。<a id="a-4I"></a>谓观无常者亦是无常故。<a id="a-4J"></a>先起无相定观择灭为寂静。<a id="a-4K"></a>后起无相无相定。<a id="a-4L"></a>观无相观亦是寂静。<a id="a-4M"></a>谓观寂静者非择灭亦是寂静。<a id="a-4N"></a>三有为相皆寂静故。<a id="a-4O"></a>如旃茶罗积集柴木烧死尸时。<a id="a-4P"></a>手执长竿敛拨令尽。<a id="a-4Q"></a>后亦烧竿。<a id="a-4R"></a>此亦如是。<a id="a-4S"></a>问何时得此重三摩地。<a id="a-4T"></a>有作是说。<a id="a-4U"></a>见道中得。<a id="a-4V"></a>如得现观边世俗智时亦得此故。<a id="a-4W"></a>或有说者。<a id="a-4X"></a>修道中得。<a id="a-4Y"></a>如圣者离染得变化心时亦得此故。<a id="a-4Z"></a>复有说者。<a id="a-4a"></a>尽智时得。<a id="a-4b"></a>如尽智时修得三界有漏善根亦得此故。<a id="a-4c"></a>评曰。<a id="a-4d"></a>应作是说若应得此三摩地者。<a id="a-4e"></a>彼离非想非非想处染时。<a id="a-4f"></a>乃得如是重三摩地。<a id="a-4g"></a>非皆能得。<a id="a-4h"></a>诸有得者后起加行方现在前。<a id="a-4i"></a>佛无加行。<a id="a-4j"></a>独觉有中加行。<a id="a-4k"></a>声闻有中上加行。</p>
  <p id="a4l">问此重三摩地几智后现在前耶。<a id="a-4m"></a>答四智后现在前。<a id="a-4n"></a>谓法智类智苦智灭智。<a id="a-4o"></a>此则总说。<a id="a-4p"></a>若别说者。<a id="a-4q"></a>欲界重三摩地三智后现在前。<a id="a-4r"></a>诸法苦灭智。<a id="a-4s"></a>色无色界重三摩地三智后现在前。<a id="a-4t"></a>谓类苦灭智。<a id="a-4u"></a>欲界重三摩地未至定所摄圣道后现在前非想非非想处重三摩地无所有处所摄。<a id="a-4v"></a>圣道后现在前。<a id="a-4w"></a>余地重三摩地皆自地所摄。<a id="a-4x"></a>圣道后现在前。</p>
  <p id="a4y">此三重三摩地。<a id="a-4z"></a>界者。<a id="a-50"></a>通三界。<a id="a-51"></a>地者。<a id="a-52"></a>在十一地。<a id="a-53"></a>谓未至定。<a id="a-54"></a>静虑中间。<a id="a-55"></a>四根本静虑。<a id="a-56"></a>四根本无色。<a id="a-57"></a>及欲界。<a id="a-58"></a>所依者。<a id="a-59"></a>唯依欲界身。<a id="a-5A"></a>行相者。<a id="a-5B"></a>空三摩地有二行相。<a id="a-5C"></a>空空三摩地唯有空行相。<a id="a-5D"></a>所以者何。<a id="a-5E"></a>唯空行相圣道后现在前故。<a id="a-5F"></a>问何故此定唯空行相圣道后现在前耶。<a id="a-5G"></a>答以空行相与有相违。<a id="a-5H"></a>能令有情速舍生死。<a id="a-5I"></a>此重空定厌背圣道。<a id="a-5J"></a>尚能舍圣道。<a id="a-5K"></a>况不舍生死。<a id="a-5L"></a>故唯空行相圣道后现在前。<a id="a-5M"></a>问何故此定不作非我行相耶。<a id="a-5N"></a>答若见诸法非我不见为空者。<a id="a-5O"></a>虽厌生死而非增胜。<a id="a-5P"></a>若见为空则于生死厌力增胜。<a id="a-5Q"></a>如人在道独行。<a id="a-5R"></a>遇逢一伴虽知非属于己而不大愁。<a id="a-5S"></a>后若别时便极愁恼故。<a id="a-5T"></a>空行相于厌生死胜于非我。<a id="a-5U"></a>由是此定不作非我行相。<a id="a-5V"></a>无愿三摩地有十行相。<a id="a-5W"></a>无愿无愿三摩地。<a id="a-5X"></a>唯有无常行相。<a id="a-5Y"></a>所以者何。<a id="a-5Z"></a>唯无常行相圣道后现在前故。<a id="a-5a"></a>问何故此定唯无常行相圣道后现在前耶。<a id="a-5b"></a>答以无常行相与有相违。<a id="a-5c"></a>能令有情速舍生死。<a id="a-5d"></a>此重无愿定厌背圣道。<a id="a-5e"></a>尚能舍圣道。<a id="a-5f"></a>况不舍生死。<a id="a-5g"></a>故唯无常行相圣道后现在前。<a id="a-5h"></a>问何故此定不作苦行相耶。<a id="a-5i"></a>答圣道非苦故。<a id="a-5j"></a>问何故此定不作缘集四行相耶。<a id="a-5k"></a>答圣道不能招三有故。<a id="a-5l"></a>问何故此定不作缘道四行相耶。<a id="a-5m"></a>答此定若作缘道行相。<a id="a-5n"></a>应欣圣道不应厌背。<a id="a-5o"></a>无相三摩地有四行相。<a id="a-5p"></a>无相无相三摩地唯有静行相。<a id="a-5q"></a>所以者何。<a id="a-5r"></a>唯静行相圣道后现在前故。<a id="a-5s"></a>问何故此定不作灭行相耶。<a id="a-5t"></a>答灭有二种。<a id="a-5u"></a>一非择灭。<a id="a-5v"></a>二无常灭。<a id="a-5w"></a>若作灭行相则不知缘何灭。<a id="a-5x"></a>问若尔亦应非静行相。<a id="a-5y"></a>谓静亦有二种一非择灭。<a id="a-5z"></a>二择灭。<a id="a-60"></a>若作静行相则亦不知缘何静耶。<a id="a-61"></a>答有处说二灭。<a id="a-62"></a>无处说二静故不应例。<a id="a-63"></a>复次灭义滥多。<a id="a-64"></a>静义滥少。<a id="a-65"></a>谓灭有三静唯二故。<a id="a-66"></a>若复不作静行相者。<a id="a-67"></a>此更作何行相。<a id="a-68"></a>问何故此定不作妙行相耶。<a id="a-69"></a>答以非择灭非妙法故。<a id="a-6A"></a>所以者何。<a id="a-6B"></a>品类足说。<a id="a-6C"></a>云何妙法。<a id="a-6D"></a>谓善无漏法。<a id="a-6E"></a>非择灭无记故非妙法。<a id="a-6F"></a>问何故此定不作离行相耶。<a id="a-6G"></a>答以非择灭非离法故。<a id="a-6H"></a>所以者何。<a id="a-6I"></a>品类足说。<a id="a-6J"></a>云何离法。<a id="a-6K"></a>谓欲界善戒。<a id="a-6L"></a>色无色界出离所生。<a id="a-6M"></a>诸善等至。<a id="a-6N"></a>学法无学法。<a id="a-6O"></a>及择灭此定所缘。<a id="a-6P"></a>非择灭无彼所说离法相故。<a id="a-6Q"></a>此重三摩地所缘者。<a id="a-6R"></a>空空及无愿无愿三摩地。<a id="a-6S"></a>有说。<a id="a-6T"></a>别缘最后刹那圣道。<a id="a-6U"></a>有说。<a id="a-6V"></a>别缘最后刹那圣道俱生三摩地。<a id="a-6W"></a>有说。<a id="a-6X"></a>总缘相续圣道。<a id="a-6Y"></a>有说。<a id="a-6Z"></a>总缘相续圣道俱生三摩地。<a id="a-6a"></a>无相无相三摩地缘非择灭。<a id="a-6b"></a>念住者。<a id="a-6c"></a>皆唯法念住俱。<a id="a-6d"></a>智者。<a id="a-6e"></a>皆唯世俗智俱。<a id="a-6f"></a>三摩地者。<a id="a-6g"></a>即是有漏三摩地。<a id="a-6h"></a>非无漏三摩地。<a id="a-6i"></a>根相应者。<a id="a-6j"></a>三根相应。<a id="a-6k"></a>谓乐喜舍三。<a id="a-6l"></a>世者是三世。<a id="a-6m"></a>缘三世者。<a id="a-6n"></a>空空及无愿无愿三摩地。<a id="a-6o"></a>若在过去现在缘过去。<a id="a-6p"></a>若在未来。<a id="a-6q"></a>诸有欲令别缘最后刹那圣道。<a id="a-6r"></a>或彼俱生三摩地者。<a id="a-6s"></a>彼说正起者缘现在。<a id="a-6t"></a>余未来者缘三世。<a id="a-6u"></a>诸有欲令总缘相续圣道。<a id="a-6v"></a>或彼俱生三摩地者。<a id="a-6w"></a>彼说正起者。<a id="a-6x"></a>缘过去现在余未来者缘三世。<a id="a-6y"></a>有余师说。<a id="a-6z"></a>重空无愿三摩地总缘一切圣道。<a id="a-70"></a>彼说三世皆缘三世。<a id="a-71"></a>无相无相三摩地唯缘离世。<a id="a-72"></a>善不善无记者皆是善。<a id="a-73"></a>缘善不善无记者。<a id="a-74"></a>前二唯缘善。<a id="a-75"></a>后一唯缘无记。<a id="a-76"></a>三界系不系者。<a id="a-77"></a>皆通三界系。<a id="a-78"></a>缘三界系不系者。<a id="a-79"></a>皆缘不系。<a id="a-7A"></a>学无学非学非无学者。<a id="a-7B"></a>皆是非学非无学。<a id="a-7C"></a>缘学无学非学非无学者。<a id="a-7D"></a>前二缘无学。<a id="a-7E"></a>后一缘非学非无学。<a id="a-7F"></a>见修所断不断者。<a id="a-7G"></a>皆是修所断。<a id="a-7H"></a>缘见修所断不断者。<a id="a-7I"></a>皆缘不断。<a id="a-7J"></a>缘名缘义者。<a id="a-7K"></a>皆缘义。<a id="a-7L"></a>缘自他相续非相续者。<a id="a-7M"></a>前二缘自相续。<a id="a-7N"></a>后一缘非相续。<a id="a-7O"></a>加行得离染得者。<a id="a-7P"></a>皆通二得。<a id="a-7Q"></a>曾得未曾得者。<a id="a-7R"></a>皆唯未曾得。<a id="a-7S"></a>问此三重三摩地何处谁起。<a id="a-7T"></a>答欲界起非色无色界。<a id="a-7U"></a>人趣起非余趣。<a id="a-7V"></a>三洲起非北洲。<a id="a-7W"></a>三洲中女男俱能起。<a id="a-7X"></a>非扇搋等。<a id="a-7Y"></a>尊者瞿沙筏摩说曰。<a id="a-7Z"></a>唯赡部洲能起非余洲。<a id="a-7a"></a>唯男身能起非女身。<a id="a-7b"></a>所以者何。<a id="a-7c"></a>此定唯依强胜身故。<a id="a-7d"></a>唯赡部洲男身强胜。<a id="a-7e"></a>评曰。<a id="a-7f"></a>应知此中前说应理。<a id="a-7g"></a>三洲女男俱强胜故。<a id="a-7h"></a>如赡部洲男于心定俱得自在。<a id="a-7i"></a>东西二洲及此洲女亦于心定俱得自在故皆强胜。<a id="a-7j"></a>问何等补特伽罗能起此三摩地。<a id="a-7k"></a>答圣者能起非异生。<a id="a-7l"></a>无学能起非有学。<a id="a-7m"></a>不时解脱能起非时解脱。<a id="a-7n"></a>所以者何。<a id="a-7o"></a>若于定得自在及无烦恼身。<a id="a-7p"></a>方能起此三摩地故。<a id="a-7q"></a>一切异生及信胜解二事俱无。<a id="a-7r"></a>见至虽于定得自在而身中犹有烦恼。<a id="a-7s"></a>时解脱虽身中无烦恼。<a id="a-7t"></a>而于定不得自在故。<a id="a-7u"></a>皆不能起此定。<a id="a-7v"></a>唯有不时解脱。<a id="a-7w"></a>具二事故能起此定。</p>
  <p id="a7x">问何时是此三摩地耶。<a id="a-7y"></a>为初刹那为总相续。<a id="a-7z"></a>若初刹那是此定者。<a id="a-80"></a>后相续者名何定耶。<a id="a-81"></a>若总相续是此定者。<a id="a-82"></a>识身论说当云何通。<a id="a-83"></a>如说。<a id="a-84"></a>颇有法是世间。<a id="a-85"></a>有漏有取取蕴所摄。<a id="a-86"></a>依内起因择生唯善性欲界系。<a id="a-87"></a>定从无漏无间而生缘无漏法。<a id="a-88"></a>唯是圣者不共之法非共异生。<a id="a-89"></a>答有。<a id="a-8A"></a>谓欲界系空空无愿无愿无相无相三摩地。<a id="a-8B"></a>有作是说。<a id="a-8C"></a>唯初刹那是此定摄。<a id="a-8D"></a>问若尔后相续者名何定耶。<a id="a-8E"></a>答彼是此定相似善根非此定摄。<a id="a-8F"></a>复有说者。<a id="a-8G"></a>总诸相续皆是此定。<a id="a-8H"></a>问若尔识身论说当云何通。<a id="a-8I"></a>答彼论总说此定种类。<a id="a-8J"></a>谓此定前后虽多刹那。<a id="a-8K"></a>而皆是此定一种类摄。<a id="a-8L"></a>此从无漏无间而生故不违彼。<a id="a-8M"></a>若别说者初刹那定次无漏生缘无漏法。<a id="a-8N"></a>后相续者虽非无漏无间而生而缘无漏。</p>
  <p id="a8O">问此重三摩地何时现在前。<a id="a-8P"></a>有作是说。<a id="a-8Q"></a>临涅槃时方起此定。<a id="a-8R"></a>谓阿罗汉临般涅槃复起圣道。<a id="a-8S"></a>次圣道后此定现前。<a id="a-8T"></a>出此定已便般涅槃。<a id="a-8U"></a>不复起此定亦不起圣道。<a id="a-8V"></a>评曰。<a id="a-8W"></a>应作是说。<a id="a-8X"></a>得此定者随欲现前时无决定。<a id="a-8Y"></a>问圣道无间此定现前。<a id="a-8Z"></a>此定无间起圣道不。<a id="a-8a"></a>答此定无间不起圣道。<a id="a-8b"></a>所以者何。<a id="a-8c"></a>厌圣道故。<a id="a-8d"></a>有作是说。<a id="a-8e"></a>此定无间亦起圣道。<a id="a-8f"></a>问此定无间若起圣道。<a id="a-8g"></a>云何说此厌圣道耶。<a id="a-8h"></a>答此定虽能厌背圣道而不如圣道能厌背此定。<a id="a-8i"></a>圣道虽能厌背此定而圣道后此定现前。<a id="a-8j"></a>此定虽能厌背圣道。<a id="a-8k"></a>此后圣道宁不现前。<a id="a-8l"></a>评曰。<a id="a-8m"></a>应作是说。<a id="a-8n"></a>圣道无间此定现前。<a id="a-8o"></a>此定无间不起圣道。<a id="a-8p"></a>以无用故。<a id="a-8q"></a>由此应知前说应理。</p>
  <p id="a8r">问此定不能断诸烦恼。<a id="a-8s"></a>亦不能引殊胜功德。<a id="a-8t"></a>何缘圣者有数起耶。<a id="a-8u"></a>答以四因缘有数起者。<a id="a-8v"></a>一住现法乐故。<a id="a-8w"></a>二游戏功德故。<a id="a-8x"></a>三观本所作故。<a id="a-8y"></a>四受用圣财故。<a id="a-8z"></a>复次此三摩地势用微密定自在者。<a id="a-90"></a>乃能现前故数起之。<a id="a-91"></a>游戏胜观诸道过去皆已修已息耶。<a id="a-92"></a>乃至广说。<a id="a-93"></a>修有四种。<a id="a-94"></a>一得修。<a id="a-95"></a>二习修。<a id="a-96"></a>三对治修。<a id="a-97"></a>四除遣修。<a id="a-98"></a>得修习修。<a id="a-99"></a>谓一切善有为法。<a id="a-9A"></a>对治修除遣修。<a id="a-9B"></a>谓一切有漏法。<a id="a-9C"></a>西方诸师说修有六。<a id="a-9D"></a>谓前四种。<a id="a-9E"></a>更加二修。<a id="a-9F"></a>一防护修。<a id="a-9G"></a>二分别修。<a id="a-9H"></a>防护修者。<a id="a-9I"></a>谓防护诸根。<a id="a-9J"></a>如契经说。<a id="a-9K"></a>于此六根善调伏。<a id="a-9L"></a>善覆藏。<a id="a-9M"></a>善守护。<a id="a-9N"></a>善摄。<a id="a-9O"></a>善修。<a id="a-9P"></a>能招后乐。<a id="a-9Q"></a>分别修者。<a id="a-9R"></a>谓分别色身。<a id="a-9S"></a>如契经说。<a id="a-9T"></a>此身中有发毛爪齿。<a id="a-9U"></a>乃至广说。<a id="a-9V"></a>此国诸师说后二种。<a id="a-9W"></a>即是对治除遣修摄。<a id="a-9X"></a>故一切修唯有四种。<a id="a-9Y"></a>此中依前二修作论。<a id="a-9Z"></a>然四种修历法分别应作四句。<a id="a-9a"></a>有法是前二修非后二修。<a id="a-9b"></a>谓无漏有为法。<a id="a-9c"></a>有法是后二修非前二修。<a id="a-9d"></a>谓染污及无覆无记有为法。<a id="a-9e"></a>有法是前二修亦是后二修。<a id="a-9f"></a>谓善有漏法。<a id="a-9g"></a>有法非前二修亦非后二修。<a id="a-9h"></a>谓无为法。<a id="a-9i"></a>问修是何义。<a id="a-9j"></a>答熏发义是修义。<a id="a-9k"></a>习学义是修义。<a id="a-9l"></a>令明净义是修义。<a id="a-9m"></a>有为善法现在者习修所显。<a id="a-9n"></a>未来者得修所显。<a id="a-9o"></a>现在者习故得。<a id="a-9p"></a>故名修未来者。<a id="a-9q"></a>唯得故名修现在者。<a id="a-9r"></a>受用故名修未来者。<a id="a-9s"></a>引发故名修现在者。<a id="a-9t"></a>在身故名修未来者。<a id="a-9u"></a>起得故名修现在者。<a id="a-9v"></a>现前故名修未来者。<a id="a-9w"></a>成就故名修现在者。<a id="a-9x"></a>正作所作事。<a id="a-9y"></a>故名修未来者。<a id="a-9z"></a>如遥与欲故名修诸道过去。<a id="a-A0"></a>皆已修已息耶。<a id="a-A1"></a>答诸道过去皆已修已息。<a id="a-A2"></a>已修者谓过去善。<a id="a-A3"></a>已有得习二修故。<a id="a-A4"></a>已息者谓过去法所作已息故。<a id="a-A5"></a>有道已修已息非过去。<a id="a-A6"></a>谓道未来已修已息如不净观。<a id="a-A7"></a>乃至尽智现在前时。<a id="a-A8"></a>能修未来无量刹那善有为法。<a id="a-A9"></a>此所修法。<a id="a-AA"></a>第二刹那已后皆名已修已有得修故。<a id="a-AB"></a>亦名已息所作已办。<a id="a-AC"></a>故而非过去现在未来。<a id="a-AD"></a>故诸道未来皆未已修已息耶。<a id="a-AE"></a>答应作四句。<a id="a-AF"></a>义不定故。<a id="a-AG"></a>有道未来非未已修已息。<a id="a-AH"></a>谓道未来已修已息。<a id="a-AI"></a>此如次前所说者是。<a id="a-AJ"></a>有道未已修已息非未来。<a id="a-AK"></a>谓未曾得道初现在前。<a id="a-AL"></a>谓未曾得不净观乃至。<a id="a-AM"></a>尽智正现在前。<a id="a-AN"></a>此未已修。<a id="a-AO"></a>正有得修及习修故。<a id="a-AP"></a>亦未已息正作所作事故。<a id="a-AQ"></a>而非未来在现在故。<a id="a-AR"></a>有道未来亦未已修已息。<a id="a-AS"></a>谓道未来未已修已息。<a id="a-AT"></a>谓不净观乃至尽智现在前时。<a id="a-AU"></a>能修未来无量刹那善有为法。<a id="a-AV"></a>此所修法初刹那顷。<a id="a-AW"></a>名未已修。<a id="a-AX"></a>今正得修故。<a id="a-AY"></a>亦名未已息正作所作事故。<a id="a-AZ"></a>此所修道犹在未来。<a id="a-Aa"></a>有道非未来亦非未已修已息。<a id="a-Ab"></a>谓道过去及曾得道今现在前。<a id="a-Ac"></a>道过去者。<a id="a-Ad"></a>已修已息如前已说。<a id="a-Ae"></a>及曾得道今现在前者。<a id="a-Af"></a>先有得修故名已修所作已办故名已息。<a id="a-Ag"></a>即是曾得不净观等现在前时。<a id="a-Ah"></a>问此道现在今习修故正作事故。<a id="a-Ai"></a>应名未已修已息。<a id="a-Aj"></a>云何说非未已修已息耶。<a id="a-Ak"></a>答虽依习修应唯说过去道是此句摄。<a id="a-Al"></a>而依得修故亦说现在曾得道为此句。<a id="a-Am"></a>诸道现在皆正修耶。<a id="a-An"></a>答诸道现在皆正修。<a id="a-Ao"></a>谓若现在未曾得道。<a id="a-Ap"></a>由得习二修故名正修。<a id="a-Aq"></a>若现在曾得道但由习修故名正修。<a id="a-Ar"></a>有道正修非现在。<a id="a-As"></a>谓未曾得道初现在前所修未来彼种类道。<a id="a-At"></a>然种类有四种。<a id="a-Au"></a>一修种类。<a id="a-Av"></a>二律仪种类。<a id="a-Aw"></a>三界种类四相似种类。<a id="a-Ax"></a>修种类者。<a id="a-Ay"></a>如此中说未曾得道初现在前。<a id="a-Az"></a>所修未来彼种类道。<a id="a-B0"></a>此中有说。<a id="a-B1"></a>有漏道以有漏道为种类。<a id="a-B2"></a>无漏道以无漏道为种类。<a id="a-B3"></a>评曰。<a id="a-B4"></a>应作是说。<a id="a-B5"></a>有漏道以有漏无漏道为种类。<a id="a-B6"></a>无漏道以无漏有漏道为种类。<a id="a-B7"></a>所以者何。<a id="a-B8"></a>一一现前俱修未来二种道故。<a id="a-B9"></a>由彼势力未来修者皆可说为彼种类故。<a id="a-BA"></a>律仪种类者。<a id="a-BB"></a>如业蕴说。<a id="a-BC"></a>若成就过去戒。<a id="a-BD"></a>亦成就未来现在此种类戒耶。<a id="a-BE"></a>此中律仪以律仪为种类。<a id="a-BF"></a>别解脱律仪以别解脱律仪为种类。<a id="a-BG"></a>静虑律仪以静虑律仪为种类。<a id="a-BH"></a>无漏律仪以无漏律仪为种类。<a id="a-BI"></a>律仪加行以律仪加行为种类。<a id="a-BJ"></a>律仪后起以律仪后起为种类。<a id="a-BK"></a>于中表以表为种类。<a id="a-BL"></a>无表以无表为种类。<a id="a-BM"></a>界种类者如根蕴说。<a id="a-BN"></a>若成就此种类。<a id="a-BO"></a>眼根亦成就。<a id="a-BP"></a>此种类身根耶。<a id="a-BQ"></a>此中若是此界法还以此界法为种类。<a id="a-BR"></a>谓欲界法以欲界法为种类。<a id="a-BS"></a>色界法以色界法为种类。<a id="a-BT"></a>无色界法以无色界法为种类。<a id="a-BU"></a>相似种类者。<a id="a-BV"></a>如毗柰耶说。<a id="a-BW"></a>尊者物犊子。<a id="a-BX"></a>左手放光。<a id="a-BY"></a>右手分卧具等。<a id="a-BZ"></a>与相似种类苾刍。<a id="a-Ba"></a>谓令持素怛缆者与持素怛缆者。<a id="a-Bb"></a>同在一处。<a id="a-Bc"></a>持毗柰耶者。<a id="a-Bd"></a>与持毗柰耶者。<a id="a-Be"></a>同在一处。<a id="a-Bf"></a>持阿毗达磨者。<a id="a-Bg"></a>与持阿毗达磨者。<a id="a-Bh"></a>同在一处。<a id="a-Bi"></a>居阿练若者。<a id="a-Bj"></a>与居阿练若者。<a id="a-Bk"></a>同在一处。<a id="a-Bl"></a>令诸苾刍种类同者。<a id="a-Bm"></a>共在一处谈论静默。<a id="a-Bn"></a>互相随顺修诸善法无忧恼故。<a id="a-Bo"></a>契经亦说。<a id="a-Bp"></a>诸有情类诸界各别种类同者。<a id="a-Bq"></a>更相爱乐。<a id="a-Br"></a>恶者乐恶。<a id="a-Bs"></a>善者乐善。<a id="a-Bt"></a>于四种类中此中但依修种类而作论。<a id="a-Bu"></a>谓不净观乃至尽智现在前时。<a id="a-Bv"></a>能修未来无量刹那善有为法。<a id="a-Bw"></a>此所修法初刹那顷。<a id="a-Bx"></a>是正得修而非现在在未来故。<a id="a-By"></a>此中现在对正修。<a id="a-Bz"></a>问若唯依得修说应作四句。<a id="a-C0"></a>谓或有现在非正修。<a id="a-C1"></a>如曾得道今现在前。<a id="a-C2"></a>或有正修非现在。<a id="a-C3"></a>如修未来初刹那顷。<a id="a-C4"></a>或有现在亦正修。<a id="a-C5"></a>如未曾得道现在前。<a id="a-C6"></a>或有非现在亦非正修。<a id="a-C7"></a>如道过去及未来。<a id="a-C8"></a>已修已息。<a id="a-C9"></a>此中通依。<a id="a-CA"></a>得习修说故。<a id="a-CB"></a>以现在对正修。<a id="a-CC"></a>问唯作顺前句答。<a id="a-CD"></a>以现在道必有习修名正修故。</p>
  <p id="aCE">问若退上果住下果时。<a id="a-CF"></a>所得下果名得修耶。<a id="a-CG"></a>答名得非修。<a id="a-CH"></a>问彼还进得所退果时。<a id="a-CI"></a>所得上果名得修不。<a id="a-CJ"></a>答若过去者名得非修。<a id="a-CK"></a>若未来者名为得修。<a id="a-CL"></a>问何故过去者名得非修。<a id="a-CM"></a>未来者名得修耶。<a id="a-CN"></a>答若现在道与彼为因者。<a id="a-CO"></a>可说彼为得修。<a id="a-CP"></a>现在道与过去无因义故过去道名得非修。<a id="a-CQ"></a>问诸退上果住下果时。<a id="a-CR"></a>所得未来下无漏果。<a id="a-CS"></a>既有现在无漏得。<a id="a-CT"></a>因何不名修。<a id="a-CU"></a>答若现在因由胜进故得未来者彼可名修。<a id="a-CV"></a>退住下果时现在无漏得。<a id="a-CW"></a>虽是彼因而非胜进故不名修。<a id="a-CX"></a>不由现在得修彼未来。<a id="a-CY"></a>故但由退故彼得现前。</p>
  <p data-pb></p>
  <h2 id="aCZ">智蕴第三中修智纳息第四之一</h2>
  <p id="aCa">有八智。<a id="a-Cb"></a>谓法智乃至道智。<a id="a-Cc"></a>如是等章及解章义既领会已。<a id="a-Cd"></a>次应广释。<a id="a-Ce"></a>问何故尊者依此八智而作论耶。<a id="a-Cf"></a>答诸作论者随欲造论不应诘责。<a id="a-Cg"></a>故本论师随自意欲不违法相而造此论。<a id="a-Ch"></a>余处亦依八智作论。<a id="a-Ci"></a>如前结蕴后定蕴等。<a id="a-Cj"></a>有处唯依一刹那智而作论。<a id="a-Ck"></a>如杂蕴智纳息中说。<a id="a-Cl"></a>颇有一智知一切法耶。<a id="a-Cm"></a>答无有处。<a id="a-Cn"></a>唯依二智作论。<a id="a-Co"></a>如次前纳息及根蕴定蕴。<a id="a-Cp"></a>有处唯依四智作论。<a id="a-Cq"></a>如后根蕴。<a id="a-Cr"></a>有处具依十智作论。<a id="a-Cs"></a>谓本论师于所知境具足了达自相共相随欲造论。<a id="a-Ct"></a>或略或广不违法相。<a id="a-Cu"></a>故不应责。<a id="a-Cv"></a>复次不应诘责作论者意。<a id="a-Cw"></a>谓此八智是佛所说。<a id="a-Cx"></a>此本论师依经造论。<a id="a-Cy"></a>经说八智不可增减。<a id="a-Cz"></a>尊者不能减一说七增一说九。<a id="a-D0"></a>所以者何。<a id="a-D1"></a>诸佛所说无增减故。<a id="a-D2"></a>又佛所说无量无边。<a id="a-D3"></a>以义无量文无边故。<a id="a-D4"></a>如大海水无量无边。<a id="a-D5"></a>以深无量广无边故。<a id="a-D6"></a>假使尊者舍利子等诸大论师。<a id="a-D7"></a>数过百千那庾多等同时出世为释佛经二句义故。<a id="a-D8"></a>制造百千俱胝等论。<a id="a-D9"></a>觉慧穷尽犹不能了如是二句义之边际。<a id="a-DA"></a>况本论师于佛所说八智义中能有增减。<a id="a-DB"></a>问佛于经中或说二智。<a id="a-DC"></a>或说四智。<a id="a-DD"></a>或说八智或说十智。<a id="a-DE"></a>何缘尊者此中但依八智作论。<a id="a-DF"></a>答以此八智是处中说。<a id="a-DG"></a>摄诸智尽故依造论。<a id="a-DH"></a>谓二智等皆是略说摄智不尽。<a id="a-DI"></a>十智契经虽摄智尽而是广说。<a id="a-DJ"></a>唯此八智摄诸智尽是处中处故偏依之。<a id="a-DK"></a>复次如是八智学无学者。<a id="a-DL"></a>及有染无染者身中。<a id="a-DM"></a>俱有故偏依之。<a id="a-DN"></a>尽无生智唯无学者。<a id="a-DO"></a>及唯无染者身中可得。<a id="a-DP"></a>是故不依。<a id="a-DQ"></a>复次如是八智通智见性故偏依之。<a id="a-DR"></a>尽无生智不通见性。<a id="a-DS"></a>是故不依。<a id="a-DT"></a>复次如是八智数数修起故偏依之。<a id="a-DU"></a>尽无生智不数修起。<a id="a-DV"></a>是故不依。<a id="a-DW"></a>由如是等种种因缘此中但依八智作论。</p>
 </body>
</html>