<!doctype html>
<html id="z3IBVg314C" data-ver="679">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百八十一</h1>
  <h2 id="a2">定蕴第七中不还纳息第四之八</h2>
  <p id="a3">如说我弟子中大迦葉波少欲喜足具杜多行。<a id="a-4"></a>薄矩罗少病节俭具净戒行。<a id="a-5"></a>此二何差别。<a id="a-6"></a>答尊者大迦葉波所得饮食。<a id="a-7"></a>若粗若妙随次第食无所简别。<a id="a-8"></a>犹如良马随得而食。<a id="a-9"></a>尊者薄矩罗所得饮食或粗或妙。<a id="a-A"></a>简去妙者而食粗者。<a id="a-B"></a>问何故尊者大迦葉波粗妙等食。<a id="a-C"></a>尊者薄矩罗简妙食粗。<a id="a-D"></a>答尊者大迦葉波具妙乐欲住沙门法。<a id="a-E"></a>具妙乐欲。<a id="a-F"></a>故不简妙食。<a id="a-G"></a>住沙门法故不简粗食。<a id="a-H"></a>但随所得次第而食。<a id="a-I"></a>尊者薄矩罗具粗乐欲住沙门法。<a id="a-J"></a>具粗乐欲故简去妙者。<a id="a-K"></a>住沙门法故而食粗者。<a id="a-L"></a>复次尊者大迦葉波。<a id="a-M"></a>广识大福易得衣服饮食卧具医药及余资具先不受。<a id="a-N"></a>杜多功德而能奉行。<a id="a-O"></a>彼由二缘极为难事。<a id="a-P"></a>谓易得利养不受。<a id="a-Q"></a>杜多功德而能奉行。<a id="a-R"></a>尊者薄矩罗。<a id="a-S"></a>非广识大福难得衣服饮食卧具医药及余资具先受。<a id="a-T"></a>杜多功德亦能奉行。<a id="a-U"></a>少识苾刍受杜多功德。<a id="a-V"></a>于中随转此不为难。<a id="a-W"></a>彼由二缘非为难事。<a id="a-X"></a>谓难得利养先受。<a id="a-Y"></a>杜多功德随而奉行。<a id="a-Z"></a>有于此文作相违诵。<a id="a-a"></a>谓尊者大迦葉波。<a id="a-b"></a>广识大福易得衣服饮食卧具医药及余资具先受。<a id="a-c"></a>杜多功德随而奉行。<a id="a-d"></a>尊者薄矩罗非广识大福。<a id="a-e"></a>难得衣服饮食卧具医药及余资具先不受。<a id="a-f"></a>此杜多功德随而奉行。<a id="a-g"></a>少识苾刍不受。<a id="a-h"></a>杜多功德于中随转。<a id="a-i"></a>此不为难彼由二缘非为难事。<a id="a-j"></a>谓难得利养先不受。<a id="a-k"></a>杜多功德于中奉行。<a id="a-l"></a>此显迦葉波由三事故胜。<a id="a-m"></a>谓具妙乐欲易得利养受行杜多功德。<a id="a-n"></a>问何故尊者薄矩罗。<a id="a-o"></a>简去妙食而食粗者。<a id="a-p"></a>答意乐力故。<a id="a-q"></a>有情意乐不同随所意乐而食。<a id="a-r"></a>不可责其所以。<a id="a-s"></a>有说。<a id="a-t"></a>精妙饮食多用功成不欲劳费是故不食。<a id="a-u"></a>有说。<a id="a-v"></a>精妙饮食增长贪爱多由起诤是故不食。<a id="a-w"></a>有说。<a id="a-x"></a>好食乃是富家所有为益贫家是以不食。<a id="a-y"></a>有说。<a id="a-z"></a>美食必因害多生命断百千头在于地上。<a id="a-10"></a>以多身分血肉所成。<a id="a-11"></a>愍彼有情是故不食。<a id="a-12"></a>有说。<a id="a-13"></a>美食多生种种过患是以不食。<a id="a-14"></a>问如所说。<a id="a-15"></a>薄矩罗简去妙者为初。<a id="a-16"></a>即不受为受已弃之。<a id="a-17"></a>设尔何失。<a id="a-18"></a>若初即不受云何名受行。<a id="a-19"></a>次第乞食杜多行者。<a id="a-1A"></a>若受已弃之。<a id="a-1B"></a>云何不损坏施主施物。<a id="a-1C"></a>答应言初即不受。<a id="a-1D"></a>问若尔云何名受行次第乞食杜多行者。<a id="a-1E"></a>答彼尊者得天眼愿智将乞食时。<a id="a-1F"></a>先观何方何村邑里巷唯有粗食。<a id="a-1G"></a>知已便往次第行乞。<a id="a-1H"></a>如契经说有四圣种。<a id="a-1I"></a>一依随所得食喜足圣种。<a id="a-1J"></a>二依随所得衣喜足圣种。<a id="a-1K"></a>三依随所得卧具喜足圣种。<a id="a-1L"></a>四依有无有乐断乐修圣种。<a id="a-1M"></a>问世尊何故说此契经。<a id="a-1N"></a>答为诸弟子安立产业及所作故。<a id="a-1O"></a>谓前三安立产业第四安立所作。<a id="a-1P"></a>前三安立产业者。<a id="a-1Q"></a>谓舍四种业行。<a id="a-1R"></a>一种业舍。<a id="a-1S"></a>四种业者。<a id="a-1T"></a>一农务为业。<a id="a-1U"></a>二商估为业。<a id="a-1V"></a>三佣作为业。<a id="a-1W"></a>四自在为业。<a id="a-1X"></a>于此皆舍行一种业者唯以乞求为业。<a id="a-1Y"></a>有说。<a id="a-1Z"></a>为显示无尽资业及所应作故。<a id="a-1a"></a>复次为显示无罪资业及所应作故。<a id="a-1b"></a>复次为显示无损害资业及所应作故。<a id="a-1c"></a>复次为显示不共外道资业及所应作故。<a id="a-1d"></a>此中资业谓前三所应作谓第四。<a id="a-1e"></a>有说。<a id="a-1f"></a>为显示道及道资粮故。<a id="a-1g"></a>此中前三显道资粮后一显道。<a id="a-1h"></a>如道及道资粮如是沙门沙门资粮。<a id="a-1i"></a>婆罗门婆罗门资粮。<a id="a-1j"></a>梵行梵行资粮应知亦尔。<a id="a-1k"></a>由此等义故。<a id="a-1l"></a>佛说此圣种契经。<a id="a-1m"></a>问圣种自性云何。<a id="a-1n"></a>答皆以无贪善根为自性。<a id="a-1o"></a>有说。<a id="a-1p"></a>前三是无贪善根后一是精进。<a id="a-1q"></a>如是说者初说为善。<a id="a-1r"></a>皆对治贪故。<a id="a-1s"></a>问若尔依何别义说四种耶。<a id="a-1t"></a>答为对治四种爱故。<a id="a-1u"></a>谓于衣喜足对治衣服爱。<a id="a-1v"></a>于食喜足对治饮食爱。<a id="a-1w"></a>于卧具喜足对治卧具爱。<a id="a-1x"></a>乐断乐修对治有无有爱由此故说皆无贪性。<a id="a-1y"></a>若兼相应随转。<a id="a-1z"></a>则欲色界五蕴性。<a id="a-20"></a>无色界四蕴性。<a id="a-21"></a>此是圣种自性是我是物是性是相是本性。<a id="a-22"></a>已说自性。<a id="a-23"></a>所以今当说。<a id="a-24"></a>问何故名圣种。<a id="a-25"></a>有说。<a id="a-26"></a>亦圣亦种故名圣种。<a id="a-27"></a>谓善故名圣。<a id="a-28"></a>无漏故名圣。<a id="a-29"></a>即此能生诸功德法相续不断故名为种。<a id="a-2A"></a>有说。<a id="a-2B"></a>圣之种故名为圣种。<a id="a-2C"></a>圣谓一切无倒善法。<a id="a-2D"></a>此四能生而相续故说名为种。<a id="a-2E"></a>有说。<a id="a-2F"></a>此于圣者相续中行令彼不断故名圣种。<a id="a-2G"></a>有说。<a id="a-2H"></a>此于圣者相续中可得令彼不断故名圣种。<a id="a-2I"></a>有说。<a id="a-2J"></a>圣谓可爱可喜可乐可意之果此能生彼相续不断故名圣种。<a id="a-2K"></a>此依等流果说。<a id="a-2L"></a>有说。<a id="a-2M"></a>圣名可爱可喜可乐可意异熟。<a id="a-2N"></a>此能引彼相续不断故名圣种。<a id="a-2O"></a>此依异熟果说。<a id="a-2P"></a>有说。<a id="a-2Q"></a>圣者即是佛独觉声闻。<a id="a-2R"></a>彼从此生相续不断故名圣种。<a id="a-2S"></a>有说。<a id="a-2T"></a>正法名圣。<a id="a-2U"></a>此能任持令久相续故名圣种。<a id="a-2V"></a>是以正法住世经于千载而不灭者皆是圣种之力。<a id="a-2W"></a>如椽梁持舍使不散坏。<a id="a-2X"></a>由此等缘故名圣种。<a id="a-2Y"></a>界者皆堕三界及不堕界。<a id="a-2Z"></a>问色界无饮食。<a id="a-2a"></a>无色界无前三。<a id="a-2b"></a>云何三界皆具四种。<a id="a-2c"></a>答彼虽无食等而有彼喜足功德。<a id="a-2d"></a>有说。<a id="a-2e"></a>由下界具四种故展转引生上界者亦具四种。<a id="a-2f"></a>尊者世友作如是说。<a id="a-2g"></a>上界虽无食等而有彼对治。<a id="a-2h"></a>然对治有四种。<a id="a-2i"></a>谓断对治厌坏对治持对治远分对治。<a id="a-2j"></a>色界于食等具四对治。<a id="a-2k"></a>欲界有三除断对治。<a id="a-2l"></a>无色界有二。<a id="a-2m"></a>谓持及远分。<a id="a-2n"></a>尊者觉天说曰。<a id="a-2o"></a>如虽无有无漏衣食等而有无漏圣种。<a id="a-2p"></a>如是虽无色无色界食等而有彼界圣种。<a id="a-2q"></a>大德说曰。<a id="a-2r"></a>不顾恋身之资具尚名住圣种者。<a id="a-2s"></a>况彼亦不顾恋身而当无圣种耶。<a id="a-2t"></a>地者有漏在十一地。<a id="a-2u"></a>无漏在九地。<a id="a-2v"></a>所依者皆依三界。<a id="a-2w"></a>行相者皆作十六行相及余行相。<a id="a-2x"></a>所缘者皆缘一切法。<a id="a-2y"></a>念住者皆四念住。<a id="a-2z"></a>智者皆八智或十智。<a id="a-30"></a>三摩地俱者皆三三摩地俱及非俱。<a id="a-31"></a>根者总说皆与三根相应。<a id="a-32"></a>谓乐喜舍。<a id="a-33"></a>世者皆堕三世缘三世及离世。<a id="a-34"></a>善等者皆是善缘三种。<a id="a-35"></a>欲界系等者皆三界系及不系缘亦尔。<a id="a-36"></a>问若尔施设论说云何通。<a id="a-37"></a>如说四圣种皆不为烦恼所染所杂。<a id="a-38"></a>答彼遮烦恼相应不遮有漏故无过。<a id="a-39"></a>学等者皆通三种缘三种。<a id="a-3A"></a>见所断等者皆修所断及不断缘三种。<a id="a-3B"></a>缘名缘义者皆缘名义。<a id="a-3C"></a>缘自相续他相续非相续者皆缘三种。<a id="a-3D"></a>加行得离染得生得者是加行得离染得非生得。<a id="a-3E"></a>有说。<a id="a-3F"></a>亦是生得。<a id="a-3G"></a>如是说者初说为善。<a id="a-3H"></a>若生得善亦是圣种者蚁卵蚊蛾等亦成就圣种耶。<a id="a-3I"></a>是故圣种不摄生得善。<a id="a-3J"></a>问圣种为闻为思为修所成耶。<a id="a-3K"></a>答通三种摄。<a id="a-3L"></a>为意地为五识。<a id="a-3M"></a>答唯意地非五识。<a id="a-3N"></a>有说。<a id="a-3O"></a>亦通五识。<a id="a-3P"></a>评曰。<a id="a-3Q"></a>不应作是说。<a id="a-3R"></a>所以者何。<a id="a-3S"></a>五识中善唯生得故。<a id="a-3T"></a>问若是加行善者外道所得。<a id="a-3U"></a>静虑无量无色解脱胜处遍处等亦是圣种耶。<a id="a-3V"></a>答彼非圣种。<a id="a-3W"></a>所以者何。<a id="a-3X"></a>若欣乐解脱厌背生死彼善根是圣种。<a id="a-3Y"></a>外道所乐皆是生死故彼善根不名圣种。<a id="a-3Z"></a>复次于有有具生喜足名圣种。<a id="a-3a"></a>外道善根与此相违故非圣种。<a id="a-3b"></a>以五顶外道等亦求生天受欲乐故。<a id="a-3c"></a>复次圣种皆是出家品善根。<a id="a-3d"></a>外道善根皆是在家品摄故非圣种。</p>
  <p id="a3e">问少欲喜足俱对治贪无贪为性。<a id="a-3f"></a>何故喜足立圣种非少欲耶。<a id="a-3g"></a>答少欲之名有过失有增益。<a id="a-3h"></a>喜足不尔。<a id="a-3i"></a>有过失者但言少欲不言无欲故。<a id="a-3j"></a>有增益者于实无欲而名少欲故。<a id="a-3k"></a>于喜足中无如是事故立圣种。<a id="a-3l"></a>有说。<a id="a-3m"></a>少欲于未来处未得事转。<a id="a-3n"></a>喜足于现在处已得事转。<a id="a-3o"></a>不取现在一迦履沙钵拏为难非于未来。<a id="a-3p"></a>转轮王位以喜足难故立为圣种。<a id="a-3q"></a>有说。<a id="a-3r"></a>为异外道故。<a id="a-3s"></a>不说少欲为圣种。<a id="a-3t"></a>若说少欲为圣种者。<a id="a-3u"></a>诸外道辈当作是言我等真是住圣种者。<a id="a-3v"></a>所以者何。<a id="a-3w"></a>汝等犹着粪扫衣而我等露形无衣。<a id="a-3x"></a>汝等犹乞食自活。<a id="a-3y"></a>而我等多自饿不食。<a id="a-3z"></a>汝等犹坐树下而我等或常举手蹻足而住。<a id="a-40"></a>是故我等真名住圣种者。<a id="a-41"></a>为遮彼故但说喜足为圣种。<a id="a-42"></a>外道于有有具不喜足故。</p>
  <p id="a43">问少欲喜足何差别。<a id="a-44"></a>有说。<a id="a-45"></a>少欲唯在意地。<a id="a-46"></a>喜足通六识身。<a id="a-47"></a>有说。<a id="a-48"></a>少欲唯欲界。<a id="a-49"></a>喜足通欲色界。<a id="a-4A"></a>有说。<a id="a-4B"></a>少欲唯欲色界。<a id="a-4C"></a>喜足通三界。<a id="a-4D"></a>有说。<a id="a-4E"></a>少欲堕三界。<a id="a-4F"></a>喜足三界系及不系。<a id="a-4G"></a>如是说者少欲喜足俱通三界系及不系。<a id="a-4H"></a>问若尔何差别。<a id="a-4I"></a>答少欲于未来处未得事转。<a id="a-4J"></a>喜足于现在处已得事转。<a id="a-4K"></a>是谓差别。</p>
  <p id="a4L">问病缘医药所生喜足何故不说圣种耶。<a id="a-4M"></a>答亦应说圣种而不说者当知有余。<a id="a-4N"></a>有说。<a id="a-4O"></a>已摄在前所说中。<a id="a-4P"></a>谓病缘医药有二种。<a id="a-4Q"></a>一可食二不可食。<a id="a-4R"></a>可食者摄食中。<a id="a-4S"></a>不可食者摄衣服卧具中。<a id="a-4T"></a>有说。<a id="a-4U"></a>为欲饶益病苾刍故不说于药喜足为圣种。<a id="a-4V"></a>谓有苾刍身虽有病以少务故不求医药。<a id="a-4W"></a>若佛立此为圣种者。<a id="a-4X"></a>彼便守病不能勤修圣道加行。<a id="a-4Y"></a>为饶益彼令勤修道是故不说彼为圣种。<a id="a-4Z"></a>有说。<a id="a-4a"></a>若受用时能生放逸于彼喜足立为圣种。<a id="a-4b"></a>病缘医药于受用时但能除病不增放逸是故不说。<a id="a-4c"></a>有说。<a id="a-4d"></a>若一切处一切人一切时受用者于彼喜足立为圣种。<a id="a-4e"></a>病缘医药非有如是一切受用故彼喜足不立圣种。<a id="a-4f"></a>是以尊者薄矩罗言。<a id="a-4g"></a>我于佛法中出家年过八十。<a id="a-4h"></a>曾不忆身有疾疹乃至头痛。<a id="a-4i"></a>亦不忆受用病缘医药乃至诃梨怛鸡。<a id="a-4j"></a>生欲界者尚然何况生色无色界。<a id="a-4k"></a>问何故别解脱律仪唯无表立圣种非表耶。<a id="a-4l"></a>答前说相续不断名为圣种。<a id="a-4m"></a>表非相续不断是故不说。<a id="a-4n"></a>有说。<a id="a-4o"></a>无表可与圣道俱故立圣种。<a id="a-4p"></a>表不与圣道俱是故不说。<a id="a-4q"></a>出家者有四圣种。<a id="a-4r"></a>在家者亦有四圣种。<a id="a-4s"></a>然出家者二因缘故名有圣种。<a id="a-4t"></a>一意乐故。<a id="a-4u"></a>二受用故。<a id="a-4v"></a>诸在家者由一因缘名有圣种。<a id="a-4w"></a>谓意乐故非受用故。<a id="a-4x"></a>如天帝释处妙花座有十二那庾多侍女围绕六万音乐而自娱乐。<a id="a-4y"></a>于四圣种恒有意乐而无受用。<a id="a-4z"></a>频毗娑罗等诸国王苏达多等诸长者亦尔。<a id="a-50"></a>问为有一一圣种即名住圣种者耶。<a id="a-51"></a>答不尔。<a id="a-52"></a>要具四种方名住圣种者。<a id="a-53"></a>然得一圣种时必具得四。<a id="a-54"></a>如无碍解得一必具四。</p>
  <p id="a55">过去诸佛皆称赞粪扫衣而不许着。<a id="a-56"></a>今释迦佛亦称赞粪扫衣而便许着。<a id="a-57"></a>问何故尔耶。<a id="a-58"></a>答过去时人贪心微薄虽得价直百千衣服。<a id="a-59"></a>染着之心不如今人染着凡衣故。<a id="a-5A"></a>有说。<a id="a-5B"></a>彼时人众丰饶财宝。<a id="a-5C"></a>诸苾刍等欲求价直百千衣服。<a id="a-5D"></a>易于今时求粪扫衣故。<a id="a-5E"></a>尊者世友说曰。<a id="a-5F"></a>过去时人意乐广大。<a id="a-5G"></a>见诸苾刍畜上妙资具。<a id="a-5H"></a>便生欢喜信敬之心。<a id="a-5I"></a>今时人意乐狭劣。<a id="a-5J"></a>若见苾刍畜粗弊资具。<a id="a-5K"></a>乃至欢喜信敬之心故。<a id="a-5L"></a>尊者觉天说曰。<a id="a-5M"></a>往昔时人身体细濡若受用粗弊物者则不能自存。<a id="a-5N"></a>今世时人身体粗[革*卬]虽受用粗弊则能自存故。<a id="a-5O"></a>大德说曰。<a id="a-5P"></a>过去诸佛称赞粪扫衣当知即是亦许受用。<a id="a-5Q"></a>若不尔者何故称赞。<a id="a-5R"></a>诸佛不以无事而有所说故。</p>
  <p id="a5S">如世尊说粪扫衣少易得无罪。<a id="a-5T"></a>云何少云何易得云何无罪。<a id="a-5U"></a>尊者世友说曰。<a id="a-5V"></a>少用功而办故。<a id="a-5W"></a>非多人受用故名少。<a id="a-5X"></a>随彼彼时处皆可得故名易得。<a id="a-5Y"></a>佛所听许故智者受用故名无罪。<a id="a-5Z"></a>大德说曰。<a id="a-5a"></a>少价量故名少。<a id="a-5b"></a>不从他求故名易得。<a id="a-5c"></a>无摄受故名无罪。<a id="a-5d"></a>由二因缘佛说于衣喜足为圣种。<a id="a-5e"></a>一为诃责于衣不喜足如难陀等。<a id="a-5f"></a>二为赞美于衣喜足如大迦葉波等。<a id="a-5g"></a>由二因缘佛说于食喜足为圣种。<a id="a-5h"></a>一为诃责于食不喜足如婆拖梨等。<a id="a-5i"></a>二为赞美于食喜足如薄矩罗等。<a id="a-5j"></a>由二因缘佛说于卧具喜足为圣种。<a id="a-5k"></a>一为诃责于卧具不喜足。<a id="a-5l"></a>如愚王苾刍等。<a id="a-5m"></a>如契经说愚王苾刍白佛言。<a id="a-5n"></a>唯愿世尊观我床座粗弊如是。<a id="a-5o"></a>二为赞美于卧具喜足如颉戾茷多等。<a id="a-5p"></a>由二因缘佛说乐断乐修为圣种。<a id="a-5q"></a>一为诃责懈怠如阐陀等。<a id="a-5r"></a>二为赞美精进如室路拏等。<a id="a-5s"></a>由四因缘则知彼是安住圣种补特伽罗。<a id="a-5t"></a>一不乐闻他说得利养。<a id="a-5u"></a>二不乐亲近贪美食人。<a id="a-5v"></a>三所畜资具少而清净不生染着。<a id="a-5w"></a>四于诸利养得与不得不生爱憎。</p>
  <p id="a5x">如世尊言此四圣种是最胜知。<a id="a-5y"></a>是种性知是可乐知是无杂染。<a id="a-5z"></a>不可诃责一切世间。<a id="a-60"></a>若沙门若婆罗门若天若魔若梵若余世间。<a id="a-61"></a>无能如法说其过者。<a id="a-62"></a>云何名最胜知。<a id="a-63"></a>有说。<a id="a-64"></a>此四圣种能引最胜故得最胜果故趣向最胜故随顺最胜故名为最胜。<a id="a-65"></a>佛所施设佛所知故说名为知。<a id="a-66"></a>有说。<a id="a-67"></a>佛说五百声闻各有最胜之法。<a id="a-68"></a>此四堕在彼最胜法中故名最胜。<a id="a-69"></a>佛知此四是真喜足故名为知。<a id="a-6A"></a>有说。<a id="a-6B"></a>佛及弟子名最胜者彼所赞述名最胜知。<a id="a-6C"></a>有说。<a id="a-6D"></a>佛知此四是胜宝藏能令住者意望满足故名最胜知。<a id="a-6E"></a>谓诸有情多分意望不满而死。<a id="a-6F"></a>唯住圣种者无不意望满足而死。<a id="a-6G"></a>有说。<a id="a-6H"></a>佛知此四是无尽藏令诸智者受用无尽故名最胜知。<a id="a-6I"></a>谓住此者不假多求及多积聚。<a id="a-6J"></a>亦无防守门户关钥随意受用终。<a id="a-6K"></a>无有尽。<a id="a-6L"></a>如转轮王王四洲界。<a id="a-6M"></a>所用财宝可速穷尽。<a id="a-6N"></a>受用此四而无有尽。<a id="a-6O"></a>云何名种性知。<a id="a-6P"></a>答过殑伽沙等诸佛及佛弟子皆从此生故名种性。<a id="a-6Q"></a>智者所了故名为知。<a id="a-6R"></a>有说。<a id="a-6S"></a>种性者是能持义。<a id="a-6T"></a>谓能住持圣教令久不灭故名种性。<a id="a-6U"></a>是佛所了故名为知。<a id="a-6V"></a>云何名可乐知。<a id="a-6W"></a>答此四是智者所乐智者所知故名可乐知。<a id="a-6X"></a>有说。<a id="a-6Y"></a>佛知此四皆能资助乐断乐修故名可乐知。<a id="a-6Z"></a>有说。<a id="a-6a"></a>佛知此四是于昼夜各三时中。<a id="a-6b"></a>智者随应爱乐安住而无懈倦故名可乐知。<a id="a-6c"></a>有说。<a id="a-6d"></a>佛知此四是修行者所乐久住。<a id="a-6e"></a>谓从此日后分结跏趺坐安住其中乃至明日初分。<a id="a-6f"></a>余缘所夺方从彼起。<a id="a-6g"></a>云何名无杂染。<a id="a-6h"></a>答此四圣种不为烦恼恶业所倰杂故。<a id="a-6i"></a>云何名不可诃责。<a id="a-6j"></a>答若住此四恒为住正法者之所赞美未尝诃责。<a id="a-6k"></a>即由此故一切世间沙门婆罗门天魔梵等。<a id="a-6l"></a>无能如法说其过者。<a id="a-6m"></a>尊者世友作如是言。<a id="a-6n"></a>佛知此四能入圣胎故名最胜知。<a id="a-6o"></a>一切圣者皆从此生故名种性知。<a id="a-6p"></a>是修行者昼夜所乐故名可乐知。<a id="a-6q"></a>远离四种世间事业故名无杂染。<a id="a-6r"></a>四事业者谓农务商估佣作自在。<a id="a-6s"></a>一切功德由此具故名不可诃责。<a id="a-6t"></a>于自于他俱无损害故。<a id="a-6u"></a>一切世间沙门。<a id="a-6v"></a>婆罗门天魔梵等无能如法说其过者。</p>
  <p id="a6w">如薄伽梵于契经中说伽他言。</p>
  <p id="a6x">诸有伏爱憎　　常居边卧具</p>
  <p id="a6y">恒住不放逸　　拔有贪随眠</p>
  <p id="a6z">问此伽他中为辩何义答爱谓贪爱。<a id="a-70"></a>憎谓憎恚。<a id="a-71"></a>佛圣弟子若伏此二。<a id="a-72"></a>居边卧具住不放逸。<a id="a-73"></a>便能永拔有贪随眠。<a id="a-74"></a>复次若于正法毗奈耶中。<a id="a-75"></a>随有所得味着心转说名为爱。<a id="a-76"></a>于所未得愁戚心转说名为憎。<a id="a-77"></a>佛圣弟子于已得不味于未得不戚。<a id="a-78"></a>故能俱伏。<a id="a-79"></a>由俱伏故居边卧具。<a id="a-7A"></a>住不放逸则能永拔有贪随眠。<a id="a-7B"></a>复次若于上妙衣服饮食贪求名爱。<a id="a-7C"></a>若于粗弊衣服饮食嫌逆名憎。<a id="a-7D"></a>佛圣弟子二俱能伏。<a id="a-7E"></a>此句显示于衣服饮食喜足圣种。<a id="a-7F"></a>第二句显示于卧具喜足圣种。<a id="a-7G"></a>后二句显示乐断乐修圣种。</p>
  <p id="a7H">问乐断乐修有何差别。<a id="a-7I"></a>答乐断烦恼。<a id="a-7J"></a>乐修圣道。<a id="a-7K"></a>复次无间道名乐断。<a id="a-7L"></a>解脱道名乐修。<a id="a-7M"></a>复次见道名乐断。<a id="a-7N"></a>修道名乐修。<a id="a-7O"></a>如见道修道。<a id="a-7P"></a>如是见地修地未知当知根已知根应知亦尔。<a id="a-7Q"></a>复次乐断者显诸忍。<a id="a-7R"></a>乐修者显诸智。<a id="a-7S"></a>乐断乐修是谓差别。</p>
  <p id="a7T">如说大名学多住五盖渐断乃至广说。<a id="a-7U"></a>问何故作此论。<a id="a-7V"></a>答为欲分别契经故。<a id="a-7W"></a>如契经说。<a id="a-7X"></a>佛告大名。<a id="a-7Y"></a>学多住五盖渐断。<a id="a-7Z"></a>契经虽作是说而不分别。<a id="a-7a"></a>云何学云何学多住五盖渐断。<a id="a-7b"></a>彼经是此论所依根本。<a id="a-7c"></a>彼所未说者今应说之故作斯论。<a id="a-7d"></a>如说大名学多住五盖渐断。<a id="a-7e"></a>此中云何学。<a id="a-7f"></a>答预流或一来。<a id="a-7g"></a>云何学多住五盖渐断。<a id="a-7h"></a>答渐断渐离渐伏渐背。<a id="a-7i"></a>问何故此中不说随信随法行名学多。<a id="a-7j"></a>住五盖渐断耶。<a id="a-7k"></a>答应说而不说者当知此义有余。<a id="a-7l"></a>有说。<a id="a-7m"></a>随信随法行有住五盖已断者。<a id="a-7n"></a>有住五盖渐断者。<a id="a-7o"></a>以不定故不说。<a id="a-7p"></a>预流一来不尔决定唯住五盖渐断是以说之。<a id="a-7q"></a>有说。<a id="a-7r"></a>若彼身中五盖烦恼可现行。<a id="a-7s"></a>而渐断者此中则说。<a id="a-7t"></a>随信随法行有漏善心无覆无记心尚无容现行。<a id="a-7u"></a>何况烦恼。<a id="a-7v"></a>是故不说。<a id="a-7w"></a>问预流一来身中疑盖已断。<a id="a-7x"></a>恶作虽未断而更不现行。<a id="a-7y"></a>何故说彼多住五盖渐断。<a id="a-7z"></a>而复说可现行耶。<a id="a-80"></a>答前文应作是说。<a id="a-81"></a>学多住诸盖渐断不应言五。<a id="a-82"></a>而言五者事有五故。<a id="a-83"></a>谓贪欲嗔恚睡眠惛沉掉举。<a id="a-84"></a>有说。<a id="a-85"></a>先断今断总说断五。<a id="a-86"></a>如言断五顺下分结得不还果。<a id="a-87"></a>多住者谓数数住。<a id="a-88"></a>问断离伏背有何差别。<a id="a-89"></a>有说。<a id="a-8A"></a>无差别俱显断故有说。<a id="a-8B"></a>亦有差别谓断彼缚故名断。<a id="a-8C"></a>离彼得故名离。<a id="a-8D"></a>令不行故名伏。<a id="a-8E"></a>厌逆彼故名背。<a id="a-8F"></a>复次依无间道说断。<a id="a-8G"></a>依解脱道说离。<a id="a-8H"></a>此二依永断说依近加行说伏。<a id="a-8I"></a>依远加行说背。<a id="a-8J"></a>此二依暂断说。<a id="a-8K"></a>复次依无间道说断。<a id="a-8L"></a>依解脱道说离。<a id="a-8M"></a>此二依正断说。<a id="a-8N"></a>依加行道说伏。<a id="a-8O"></a>依胜进道说背。<a id="a-8P"></a>此二依助断说。<a id="a-8Q"></a>复次断者依断对治说。<a id="a-8R"></a>离者依持对治说。<a id="a-8S"></a>伏者依远分对治说。<a id="a-8T"></a>背者依厌坏对治说。<a id="a-8U"></a>断离伏背是谓差别。</p>
  <p id="a8V">如说苾刍法珊度沙故毗奈耶珊度沙。<a id="a-8W"></a>毗奈耶珊度沙故法珊度沙乃至广说。<a id="a-8X"></a>问何故作此论。<a id="a-8Y"></a>答为欲分别契经义故。<a id="a-8Z"></a>经说未来有诸苾刍不修身戒心慧。<a id="a-8a"></a>彼不修身戒心慧者法珊度沙故乃至广说。<a id="a-8b"></a>契经虽作是说而不分别。<a id="a-8c"></a>云何法。<a id="a-8d"></a>云何毗奈耶。<a id="a-8e"></a>云何法珊度沙故。<a id="a-8f"></a>乃至广说。<a id="a-8g"></a>彼经是此论所依根本。<a id="a-8h"></a>彼所不说者今悉应说故作斯论。<a id="a-8i"></a>云何法。<a id="a-8j"></a>答八支圣道。<a id="a-8k"></a>云何毗奈耶。<a id="a-8l"></a>答贪嗔痴灭。<a id="a-8m"></a>云何法珊度沙故毗奈耶珊度沙。<a id="a-8n"></a>毗奈耶珊度沙故法珊度沙。<a id="a-8o"></a>答若于八支圣道不修习时。<a id="a-8p"></a>彼于贪嗔痴灭不能作证。<a id="a-8q"></a>若于贪嗔痴灭不作证时。<a id="a-8r"></a>彼于八支圣道不能修习。<a id="a-8s"></a>由此因缘故作是说。<a id="a-8t"></a>此中珊度沙言。<a id="a-8u"></a>有说显喜足。<a id="a-8v"></a>有说显毁坏。<a id="a-8w"></a>若说显喜足者彼说云何法珊度沙故毗奈耶珊度沙。<a id="a-8x"></a>谓于见道生喜足。<a id="a-8y"></a>故便于修道不能修习。<a id="a-8z"></a>若于修道不修习时便于修所断烦恼断不能作证。<a id="a-90"></a>如是法珊度沙故毗奈耶珊度沙。<a id="a-91"></a>云何毗奈耶珊度沙故法珊度沙。<a id="a-92"></a>谓于见所断烦恼断生喜足故。<a id="a-93"></a>便于修所断烦恼断不能作证。<a id="a-94"></a>若于修所断烦恼断不作证时。<a id="a-95"></a>便于修道不能修习。<a id="a-96"></a>如是毗奈耶珊度沙故法珊度沙。<a id="a-97"></a>若说显毁坏者。<a id="a-98"></a>彼说由毁坏圣道故。<a id="a-99"></a>于贪嗔痴灭不能作证故说法珊度沙故毗奈耶珊度沙。<a id="a-9A"></a>由毁坏贪嗔痴灭故。<a id="a-9B"></a>便于圣道不能修习故。<a id="a-9C"></a>说毗奈耶珊度沙故法珊度沙。<a id="a-9D"></a>问圣道与灭无有过失不可毁坏如何言毁坏圣道灭耶。<a id="a-9E"></a>答毁坏彼相续说毁坏。<a id="a-9F"></a>彼非彼自体实可毁坏。<a id="a-9G"></a>谓由烦恼现在前。<a id="a-9H"></a>故毁坏相续。<a id="a-9I"></a>由相续毁坏。<a id="a-9J"></a>故令圣道转远。<a id="a-9K"></a>由圣道转远故于贪嗔痴灭不能作证故说毁坏。<a id="a-9L"></a>如契经说此是法。<a id="a-9M"></a>此是毗奈耶。<a id="a-9N"></a>此是大师教。<a id="a-9O"></a>问此三何差别。<a id="a-9P"></a>答法谓八支圣道。<a id="a-9Q"></a>毗奈耶谓贪嗔痴灭。<a id="a-9R"></a>大师教谓佛语。<a id="a-9S"></a>有说。<a id="a-9T"></a>法谓阿毗达磨藏。<a id="a-9U"></a>毗奈耶谓毗奈耶藏。<a id="a-9V"></a>大师教谓素怛缆藏。<a id="a-9W"></a>是谓此三差别。</p>
  <p id="a9X">如说法随法行乃至广说。<a id="a-9Y"></a>问何故作此论。<a id="a-9Z"></a>答为欲分别契经义故。<a id="a-9a"></a>如契经说法随法行虽作是说而不分别。<a id="a-9b"></a>云何法。<a id="a-9c"></a>云何随法。<a id="a-9d"></a>云何法随法行。<a id="a-9e"></a>彼经是此论所依根本。<a id="a-9f"></a>彼所不说者今应说之故作斯论。<a id="a-9g"></a>云何法。<a id="a-9h"></a>答寂灭涅槃。<a id="a-9i"></a>云何随法。<a id="a-9j"></a>答八支圣道。<a id="a-9k"></a>云何法随法行。<a id="a-9l"></a>答若于此中随义而行。<a id="a-9m"></a>所谓为求涅槃故修习八支圣道故名法随法行。<a id="a-9n"></a>能安住此名法随法行者。<a id="a-9o"></a>问何故涅槃独名为法。<a id="a-9p"></a>八支圣道名随法耶。<a id="a-9q"></a>答于诸法中涅槃胜故。<a id="a-9r"></a>生老病死不能侵故独得法名。<a id="a-9s"></a>八支圣道次彼顺彼如王大臣故名随法。<a id="a-9t"></a>故契经说一切法中涅槃最胜。<a id="a-9u"></a>有为法中圣道最胜。<a id="a-9v"></a>然舍利子赞学经中说言具寿法之随法。<a id="a-9w"></a>所谓离系。<a id="a-9x"></a>彼契经中。<a id="a-9y"></a>圣道名法。<a id="a-9z"></a>涅槃名随法。<a id="a-A0"></a>以先得圣道后证涅槃故。<a id="a-A1"></a>前经依胜劣次第显法随法。<a id="a-A2"></a>后经依证得次第显法随法。<a id="a-A3"></a>复次别解脱名法。<a id="a-A4"></a>别解脱律仪名随法。<a id="a-A5"></a>若于此中随义而行名法随法行。<a id="a-A6"></a>谓为求别解脱故受别解脱律仪。<a id="a-A7"></a>得已随护无有毁犯名法随法行。<a id="a-A8"></a>能安住此名法随法行者。<a id="a-A9"></a>复次身律仪语律仪命清净名法受此名随法。<a id="a-AA"></a>若于此中随义而行名法随法行。<a id="a-AB"></a>谓为求身语律仪命清净故受及受已随护名法随法行。<a id="a-AC"></a>能安住此名法随法行者。<a id="a-AD"></a>问身语律仪命清净即是别解脱律仪所摄何故重说耶。<a id="a-AE"></a>答前是不分别说今是分别说。<a id="a-AF"></a>前是总说今是别说。<a id="a-AG"></a>有说。<a id="a-AH"></a>前是律仪所摄妙行所摄非离律仪所摄。<a id="a-AI"></a>今是律仪所摄妙行所摄亦离律仪所摄。<a id="a-AJ"></a>有说。<a id="a-AK"></a>前显示所发起。<a id="a-AL"></a>今显示能发起。<a id="a-AM"></a>前为护所发起故护能发起。<a id="a-AN"></a>今为护能发起故护所发起。<a id="a-AO"></a>有说。<a id="a-AP"></a>前为护果故随护于因。<a id="a-AQ"></a>今为护因故随护于果。<a id="a-AR"></a>如因果能作所作亦尔。<a id="a-AS"></a>此中别解脱戒表及初念无表。<a id="a-AT"></a>是尸罗是律仪是妙行是般罗底木叉是般罗底木叉律仪是业是业道。<a id="a-AU"></a>此后无表是尸罗是律仪是妙行是般罗底木叉律仪。<a id="a-AV"></a>非般罗底木叉非初解脱。<a id="a-AW"></a>故是业非业道。<a id="a-AX"></a>究竟思不于此转故。<a id="a-AY"></a>如说具寿我今当说般罗底木叉。<a id="a-AZ"></a>汝等谛听此中何法名般罗底木叉。<a id="a-Aa"></a>为是尸罗。<a id="a-Ab"></a>为是说戒者语。<a id="a-Ac"></a>若是尸罗彼不可说。<a id="a-Ad"></a>何故言我当说般罗底木叉。<a id="a-Ae"></a>若是说戒者语。<a id="a-Af"></a>彼或善心说。<a id="a-Ag"></a>或不善无记心说。<a id="a-Ah"></a>毗柰耶说云何通。<a id="a-Ai"></a>如说般罗底木叉是诸善法首上首前行。<a id="a-Aj"></a>有说是尸罗。<a id="a-Ak"></a>问尸罗不可说云何言我当说耶。<a id="a-Al"></a>答依展转因故名为说。<a id="a-Am"></a>如子孙法谓语能起名名能显义。<a id="a-An"></a>有说。<a id="a-Ao"></a>是说戒者语。<a id="a-Ap"></a>问彼或善心说。<a id="a-Aq"></a>或不善无记心说。<a id="a-Ar"></a>云何言是诸善法首上首前行耶。<a id="a-As"></a>答彼毗柰耶依不障因故作是说。<a id="a-At"></a>谓说戒者随何心说。<a id="a-Au"></a>听者若能如说修行。<a id="a-Av"></a>皆能与彼一切功德作无障因。<a id="a-Aw"></a>故言般罗底木叉为诸善法首上首等。</p>
 </body>
</html>