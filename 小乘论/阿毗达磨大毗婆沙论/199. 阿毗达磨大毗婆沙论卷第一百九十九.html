<!doctype html>
<html id="z3IBViL14U" data-ver="726">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百九十九</h1>
  <h2 id="a2">见蕴第八中见纳息第五之二</h2>
  <p id="a3">诸有此见一切士夫补特伽罗。<a id="a-4"></a>诸有所受皆以自在变化为因。<a id="a-5"></a>此非因计因戒禁取见苦所断。<a id="a-6"></a>此非因计因戒禁取者显彼自性。<a id="a-7"></a>见苦所断者显彼对治广说如前。<a id="a-8"></a>彼等起云何。<a id="a-9"></a>谓有外道或因不正寻思。<a id="a-A"></a>或因得定或因恶友而起此见如前应知。<a id="a-B"></a>然诸法生非因自在渐次生故。<a id="a-C"></a>谓诸世间若因自在变化生者则应一切俱时而生。<a id="a-D"></a>彼因皆有无能障碍令不生故。<a id="a-E"></a>若谓自在更待余因方能生者便非自在如余因故。<a id="a-F"></a>若谓诸法皆从自在欲乐而生故不顿起。<a id="a-G"></a>自在欲乐何不顿生彼生欲乐自在恒有无能障故。<a id="a-H"></a>若谓自在更待余因方生欲乐便非自在。<a id="a-I"></a>又应无穷彼因复待余因生故。<a id="a-J"></a>又若自在生诸法者因无别故法应无别。<a id="a-K"></a>若谓自在生初一法后从彼法转复生多。<a id="a-L"></a>彼法云何能生多法亦如自在体是一故。<a id="a-M"></a>又所生法亦应是常果似因故。<a id="a-N"></a>又自在体应不能生彼体是常如虚空故。</p>
  <p id="aO">诸有此见一切士夫补特伽罗所受皆是无因无缘。<a id="a-P"></a>此谤因邪见见集所断。<a id="a-Q"></a>此谤因邪见者显彼自性。<a id="a-R"></a>见集所断者显彼对治广说如前。<a id="a-S"></a>彼等起云何。<a id="a-T"></a>谓有外道见诸世间因果形相非定相似。<a id="a-U"></a>诸有营求或不果遂便拨所受无因无缘。<a id="a-V"></a>然诸所受非无因缘。<a id="a-W"></a>现见诸法因缘生故非一切法一时生故。<a id="a-X"></a>若无因缘应皆顿起应一切法无差别故。<a id="a-Y"></a>若无因缘。<a id="a-Z"></a>由何差别故诸所受非无因缘。</p>
  <p id="aa">诸有此见自作苦乐他作苦乐自他作苦乐。<a id="a-b"></a>此非因计因戒禁取见苦所断。<a id="a-c"></a>诸有此见所受苦乐非自作非他作无因而生。<a id="a-d"></a>此谤因邪见见集所断。<a id="a-e"></a>此非因计因戒禁取。<a id="a-f"></a>及谤因邪见者显彼自性。<a id="a-g"></a>见苦及见集所断者显彼对治广说如前。<a id="a-h"></a>彼等起云何。<a id="a-i"></a>谓无衣迦葉波因缘是此见等起。<a id="a-j"></a>彼无衣迦葉波昔在家时曾为商主。<a id="a-k"></a>数入海采宝最初入时逢诸海难辛苦得出便作是念。<a id="a-l"></a>此难苦者是我自作坐入海时不洗浴故。<a id="a-m"></a>彼于第二入时便自洗浴。<a id="a-n"></a>既入海已遇难如前辛苦得还复作是念。<a id="a-o"></a>此难苦者是他所作坐入海时不祠天故。<a id="a-p"></a>彼于第三入时便自洗浴。<a id="a-q"></a>及亦祠天既至海中如前遇难。<a id="a-r"></a>困而得免。<a id="a-s"></a>便作是念如是艰苦自作他作。<a id="a-t"></a>坐入海时洗浴祠天不殷重故。<a id="a-u"></a>彼于最后便极殷重洗浴祠天然后入海。<a id="a-v"></a>入已遇难亦复如前仅得回还便作是念。<a id="a-w"></a>此所遭苦不由自他。<a id="a-x"></a>但无因得。<a id="a-y"></a>彼由此故便见居家摄受过失。<a id="a-z"></a>即往无衣外道法中出家。<a id="a-10"></a>后于王舍城见佛便问苦由谁作。<a id="a-11"></a>尔时世尊以四记论法而调伏之。<a id="a-12"></a>广说如无衣迦葉波经。<a id="a-13"></a>故彼因缘是此见等起。<a id="a-14"></a>前来所说诸戒禁取皆见苦所断者。<a id="a-15"></a>依我常倒起于果处转故。<a id="a-16"></a>虽非因计因而见苦所断。<a id="a-17"></a>谓戒禁取总有二类。<a id="a-18"></a>一非因计因。<a id="a-19"></a>二非道计道。<a id="a-1A"></a>非因计因复有二类。<a id="a-1B"></a>一迷所执我常法起。<a id="a-1C"></a>二迷宿作苦行等起。<a id="a-1D"></a>前依我常倒亦于果处转故。<a id="a-1E"></a>随二倒见苦所断后唯于果处转。<a id="a-1F"></a>果相粗显易可见故。<a id="a-1G"></a>计因为因非全邪故。<a id="a-1H"></a>既迷果相故亦见苦所断。<a id="a-1I"></a>非道计道亦有二类。<a id="a-1J"></a>一执有漏戒等为道。<a id="a-1K"></a>此迷粗显果相起故见苦谛时便能永断。<a id="a-1L"></a>二执谤道谤邪见等为道。<a id="a-1M"></a>此亲违道于因果相不别迷执故见道时方能永断。<a id="a-1N"></a>谤集灭时既拨所断所证法相。<a id="a-1O"></a>若执为道便为无用。<a id="a-1P"></a>定依所断及所证法而立道故。<a id="a-1Q"></a>又彼所拨与道相异必无彼无间执彼为道者。<a id="a-1R"></a>若于后时执彼为道定于果处而起道执。<a id="a-1S"></a>见苦谛时此见便断故。<a id="a-1T"></a>无戒禁取见集灭所断。<a id="a-1U"></a>见取所执无所待对但执为胜诸邪见后皆得现前故通四部。<a id="a-1V"></a>此中所说诸戒禁取唯非因计因故见苦所断。</p>
  <p id="a1W">诸有此见我及世间常恒坚住无变易法正尔安住。<a id="a-1X"></a>此边执见常见摄见苦所断。<a id="a-1Y"></a>此边执见常见摄者显彼自性。<a id="a-1Z"></a>见苦所断者显彼对治。<a id="a-1a"></a>广说如前。<a id="a-1b"></a>彼等起云何。<a id="a-1c"></a>谓有外道或因不正寻思。<a id="a-1d"></a>或因得定或因恶友而起此见。<a id="a-1e"></a>如前应知。<a id="a-1f"></a>然彼所执我及世间皆非常住。<a id="a-1g"></a>实我我所不可得故。<a id="a-1h"></a>现见一切有情世间器世间物有转变故。<a id="a-1i"></a>因缘生故。<a id="a-1j"></a>诸有生者。<a id="a-1k"></a>一切皆当有灭坏故。<a id="a-1l"></a>不应执我及世间常恒坚等。<a id="a-1m"></a>言皆显常义诸有此见谛故。<a id="a-1n"></a>住故我有我。<a id="a-1o"></a>此边执见常见摄。<a id="a-1p"></a>见苦所断谛故者。<a id="a-1q"></a>谓实义故。<a id="a-1r"></a>住故者。<a id="a-1s"></a>谓法尔故。<a id="a-1t"></a>我有我者谓我恒有。<a id="a-1u"></a>此边执见常见摄者显彼自性。<a id="a-1v"></a>见苦所断者显彼对治。<a id="a-1w"></a>广说如前。<a id="a-1x"></a>彼等起云何。<a id="a-1y"></a>谓有外道或因不正寻思。<a id="a-1z"></a>乃至广说。<a id="a-20"></a>诸有此见谛故住故我无我。<a id="a-21"></a>此边执见断见摄见苦所断谛故住故如前释。<a id="a-22"></a>我无我者。<a id="a-23"></a>谓我当无。<a id="a-24"></a>问此正法中亦说无我而非恶见。<a id="a-25"></a>彼外道亦说无我何故名恶见耶。<a id="a-26"></a>答此正法中于无我空行聚。<a id="a-27"></a>见空无我说言无我故非恶见。<a id="a-28"></a>彼外道于无我空行聚中妄谓有我。<a id="a-29"></a>但说彼我当来不有故是恶见。<a id="a-2A"></a>此边执见断见摄者显彼自性。<a id="a-2B"></a>见苦所断者显彼对治。<a id="a-2C"></a>广说如前。<a id="a-2D"></a>彼等起云何。<a id="a-2E"></a>谓有外道或因不正寻思。<a id="a-2F"></a>乃至广说。<a id="a-2G"></a>诸有此见我观我眼色即我。<a id="a-2H"></a>此有身见见苦断。<a id="a-2I"></a>我观我者谓有外道执我遍内外法故。<a id="a-2J"></a>眼见色时谓我观我眼根及色俱即我故。<a id="a-2K"></a>诸有此见我观无我眼即我色为众具。<a id="a-2L"></a>此有身见见苦断。<a id="a-2M"></a>我观无我者谓有外道以眼是不共。<a id="a-2N"></a>又是内法故执之为我。<a id="a-2O"></a>色与此相违但是我众具故眼见色时。<a id="a-2P"></a>谓我观于无我诸有此见无我观我色即我眼为众具。<a id="a-2Q"></a>此有身见见苦所断。<a id="a-2R"></a>无我观我者。<a id="a-2S"></a>谓有外道现见世间大地诸山经久不异。<a id="a-2T"></a>谓与我理相应便执为我。<a id="a-2U"></a>眼与此相违但是众具故眼见色时谓无我观我。<a id="a-2V"></a>问何故不说无我观无我。<a id="a-2W"></a>答以一切法实无有我。<a id="a-2X"></a>若说无我观无我者便是正见故此不说。<a id="a-2Y"></a>问若有外道执耳声等是我非余故。<a id="a-2Z"></a>眼见色时说无我观无我此岂正见耶。<a id="a-2a"></a>答彼执耳声等是我虽是恶见若说无我观无我即是正见是故不说。<a id="a-2b"></a>此中诸有身见者显彼自性。<a id="a-2c"></a>诸见苦所断者显彼对治。<a id="a-2d"></a>广说如前。<a id="a-2e"></a>等起差别亦如前应知。<a id="a-2f"></a>诸有此见此是我是有情命者生者养育者。<a id="a-2g"></a>补特伽罗意生儒童作者教者生者等生者起者等起者语者觉者等领受者。<a id="a-2h"></a>非不曾有。<a id="a-2i"></a>非不当有。<a id="a-2j"></a>于彼彼处造善恶业。<a id="a-2k"></a>于彼彼处受果异熟。<a id="a-2l"></a>舍此蕴续余蕴。<a id="a-2m"></a>此边执见常见摄见苦所断。<a id="a-2n"></a>此边执见常见摄者显彼自性。<a id="a-2o"></a>见苦所断者显彼对治。<a id="a-2p"></a>广说如前。<a id="a-2q"></a>等起差别亦如前应知。<a id="a-2r"></a>问初所说常论与此所说有何差别。<a id="a-2s"></a>有说。<a id="a-2t"></a>初者依定此依寻思。<a id="a-2u"></a>有说。<a id="a-2v"></a>初者是师后是弟子。<a id="a-2w"></a>有说。<a id="a-2x"></a>初是轨范后是近住。<a id="a-2y"></a>有说。<a id="a-2z"></a>初是尊重后是学者。<a id="a-30"></a>有说。<a id="a-31"></a>初是证者亦是说者。<a id="a-32"></a>后是证者而非说者。<a id="a-33"></a>有说。<a id="a-34"></a>初执我从前际至今际恒有后执我从今际至后际恒有。<a id="a-35"></a>是谓初后常论差别。<a id="a-36"></a>问云何建立如是六见。<a id="a-37"></a>为以自性为以所依所缘。<a id="a-38"></a>设尔何过。<a id="a-39"></a>若以自性者但应有二。<a id="a-3A"></a>谓有身见边执见。<a id="a-3B"></a>若以所依所缘者应有十八。<a id="a-3C"></a>谓依眼色有三乃至依意法亦三。<a id="a-3D"></a>或成三十六。<a id="a-3E"></a>谓依眼色有六乃至依意法亦六。<a id="a-3F"></a>答此中以所依所缘故建立六种。<a id="a-3G"></a>问岂不已说应成十八或三十六耶。<a id="a-3H"></a>答不尔。<a id="a-3I"></a>所以者何。<a id="a-3J"></a>此中总依觉所觉根。<a id="a-3K"></a>根义有境界境界差别行相而建立故。<a id="a-3L"></a>若依相续刹那差别则有无量。<a id="a-3M"></a>今略说尔所。</p>
  <p id="a3N">诸有。<a id="a-3O"></a>此见受妙五欲名得第一现法涅槃。<a id="a-3P"></a>此取劣法为胜见取见苦所断。<a id="a-3Q"></a>诸有此见离欲恶不善法有寻有伺。<a id="a-3R"></a>离生喜乐入初静虑具足住名得第一现法涅槃。<a id="a-3S"></a>寻伺寂静内等净心。<a id="a-3T"></a>一趣性无寻无伺。<a id="a-3U"></a>定生喜乐入第二静虑具足住名得第一现法涅槃。<a id="a-3V"></a>离喜住舍正念正知身受乐。<a id="a-3W"></a>圣说能舍具念乐住入第三静虑具足住。<a id="a-3X"></a>名得第一现法涅槃。<a id="a-3Y"></a>断乐断苦先喜忧没不苦不乐舍念清净。<a id="a-3Z"></a>入第四静虑具足住名得第一现法涅槃。<a id="a-3a"></a>此取劣法为胜见取见苦所断。<a id="a-3b"></a>受妙五欲者。<a id="a-3c"></a>谓人及欲界天。<a id="a-3d"></a>有说。<a id="a-3e"></a>唯欲界天以彼五欲极胜妙故。<a id="a-3f"></a>现法涅槃者谓于现身所得涅槃。<a id="a-3g"></a>问此何故成见取。<a id="a-3h"></a>答五妙欲有垢有秽有毒有浊是鄙劣法。<a id="a-3i"></a>彼执同于出离等乐或涅槃乐故成见取。<a id="a-3j"></a>问入四静虑具足住是胜功德。<a id="a-3k"></a>何故取为现法涅槃亦名见取。<a id="a-3l"></a>答世俗静虑有垢有秽有毒有浊是鄙劣法。<a id="a-3m"></a>彼执同于离垢秽乐或涅槃乐故成见取。<a id="a-3n"></a>问亦有外道执无色定为涅槃者。<a id="a-3o"></a>此中何故不说。<a id="a-3p"></a>答彼诸外道多执静虑为涅槃少执无色。<a id="a-3q"></a>此中依多分说是以无过。<a id="a-3r"></a>复次彼执无色为究竟涅槃。<a id="a-3s"></a>此中说现法涅槃故不说彼。<a id="a-3t"></a>复次四根本静虑是乐道所摄故。<a id="a-3u"></a>诸外道计为现法涅槃。<a id="a-3v"></a>四无色是苦道所摄故。<a id="a-3w"></a>彼不执为现法涅槃。<a id="a-3x"></a>复次无色定微细诸外道于彼不了达故。<a id="a-3y"></a>谓为断灭深生怖畏故不说。<a id="a-3z"></a>为现法涅槃。<a id="a-40"></a>以是故不说无色。<a id="a-41"></a>此取劣法为胜。<a id="a-42"></a>见取者显彼自性。<a id="a-43"></a>见苦所断者显彼对治。<a id="a-44"></a>广说如前。<a id="a-45"></a>彼等起云何。<a id="a-46"></a>谓有外道闻说涅槃是胜妙乐。<a id="a-47"></a>便谓若得欲界色界五地乐者。<a id="a-48"></a>即名已得现法涅槃故起此见。<a id="a-49"></a>有说。<a id="a-4A"></a>外道得世俗定见五地中诸有情类受诸快乐。<a id="a-4B"></a>便谓获得现法涅槃故起此见。<a id="a-4C"></a>有说。<a id="a-4D"></a>外道由近恶友故起此见。<a id="a-4E"></a>问何故此见取见苦所断耶。<a id="a-4F"></a>答此见依我见转执有我体受涅槃乐故。<a id="a-4G"></a>复次此于果处转执有漏果为涅槃故。<a id="a-4H"></a>复次此迷苦谛以苦法为乐故有九慢类乃至广说。<a id="a-4I"></a>问何故作此论。<a id="a-4J"></a>答为欲分别契经义故。<a id="a-4K"></a>谓契经中说九慢类而不广分别。<a id="a-4L"></a>今欲分别故作斯论。<a id="a-4M"></a>问此见纳息中但应分别诸见。<a id="a-4N"></a>何故分别诸慢类耶。<a id="a-4O"></a>答前已说一一蕴中说一切法。<a id="a-4P"></a>是故一一纳息亦说多法而无有过。<a id="a-4Q"></a>尊者世友说曰。<a id="a-4R"></a>此纳息中正分别诸恶见。<a id="a-4S"></a>亦分别似恶见诸烦恼中无似恶见如诸慢者。<a id="a-4T"></a>故于此中亦分别慢。<a id="a-4U"></a>大德说曰。<a id="a-4V"></a>以诸慢类依有身见。<a id="a-4W"></a>是有身见之所长养。<a id="a-4X"></a>有身见后而现在前。<a id="a-4Y"></a>已见谛者不复起故。<a id="a-4Z"></a>由是此中正分别见亦分别慢。<a id="a-4a"></a>尊者觉天说曰。<a id="a-4b"></a>诸见慢类俱令有情难入佛法是以皆说。<a id="a-4c"></a>谓诸有情若无恶见及诸慢类。<a id="a-4d"></a>则能归依如来正法修习梵行出生死苦得涅槃乐。<a id="a-4e"></a>由有见慢便不归依如来正法失于胜利。<a id="a-4f"></a>尊者妙音说曰。<a id="a-4g"></a>恶见慢类俱障有情亲近善士听闻正法如理作意。<a id="a-4h"></a>法随法行过失尤重是以俱说。<a id="a-4i"></a>我胜者彼于等谓己胜。<a id="a-4j"></a>是依见起过慢者。<a id="a-4k"></a>是依有身见所起过慢。<a id="a-4l"></a>于等谓己胜是过慢摄故。<a id="a-4m"></a>我等者彼于等谓己等。<a id="a-4n"></a>是依见起慢者是依有身见所起慢。<a id="a-4o"></a>于等谓己等而高举是慢摄故。<a id="a-4p"></a>我劣者彼于胜谓己劣。<a id="a-4q"></a>是依见起卑慢者是依有身见所起卑慢。<a id="a-4r"></a>于多胜谓己少劣是卑慢摄故。<a id="a-4s"></a>有胜我者。<a id="a-4t"></a>彼谓有他胜己。<a id="a-4u"></a>即是于胜谓己劣。<a id="a-4v"></a>余如前说。<a id="a-4w"></a>有等我者。<a id="a-4x"></a>彼谓有他等己。<a id="a-4y"></a>即是于等谓己等余如前说。<a id="a-4z"></a>有劣我者。<a id="a-50"></a>彼谓有他劣己即是于等谓己胜余如前说无胜我者。<a id="a-51"></a>彼谓无他胜己即是于等谓己等余如前说。<a id="a-52"></a>无等我者。<a id="a-53"></a>彼谓无他等己即是于等谓己胜。<a id="a-54"></a>余如前说。<a id="a-55"></a>无劣我者。<a id="a-56"></a>彼谓无他劣己即是于胜谓己劣。<a id="a-57"></a>余如前说。<a id="a-58"></a>此九慢类即七慢中三慢所摄。<a id="a-59"></a>谓慢过慢卑慢。<a id="a-5A"></a>依此本论所释如是。<a id="a-5B"></a>依品类足论我胜慢类中摄三种慢。<a id="a-5C"></a>若于劣谓己胜即是慢。<a id="a-5D"></a>若于等谓己胜即是过慢。<a id="a-5E"></a>若于胜谓己胜即是慢过慢。<a id="a-5F"></a>余八慢类如理应说。<a id="a-5G"></a>此九皆通见修所断而此中不说者。<a id="a-5H"></a>有说。<a id="a-5I"></a>以是傍论故。<a id="a-5J"></a>有说。<a id="a-5K"></a>彼非见相似故。</p>
  <p id="a5L">诸有此见风不吹河不流火不然乳不注胎不孕日月不出不没。<a id="a-5M"></a>杂染清净自性安住不增不减。<a id="a-5N"></a>此边执见常见摄见苦所断。<a id="a-5O"></a>此边执见常见摄者显彼自性。<a id="a-5P"></a>见苦所断者显彼对治广说如前。<a id="a-5Q"></a>彼等起云何。<a id="a-5R"></a>尊者世友说曰。<a id="a-5S"></a>有诸外道因不正寻思执有实我。<a id="a-5T"></a>微细常住遍一切处。<a id="a-5U"></a>于诸法中冥伏作动见风河等吹流等时谓是我作。<a id="a-5V"></a>非彼能尔如见树动知风所为。<a id="a-5W"></a>机关动时知人所作。<a id="a-5X"></a>大德说曰。<a id="a-5Y"></a>有诸外道因恶寻思执有实我。<a id="a-5Z"></a>微细常住有胜作用转变诸法。<a id="a-5a"></a>见风河等吹流等时。<a id="a-5b"></a>谓我令彼现如是相。<a id="a-5c"></a>如树等动见影亦动。<a id="a-5d"></a>化主语时化身亦语。<a id="a-5e"></a>有说。<a id="a-5f"></a>外道得世俗定见诸有情诸趣流转相续不断。<a id="a-5g"></a>见风河等随处随时有无不定。<a id="a-5h"></a>便谓有我微细常住有胜作用。<a id="a-5i"></a>令风河等种种转变或有或无。<a id="a-5j"></a>有说。<a id="a-5k"></a>外道亲近恶友随恶友教。<a id="a-5l"></a>发起此见。</p>
  <p id="a5m">众生执我作。<a id="a-5n"></a>乃至广说。<a id="a-5o"></a>此中略释诸契经中呵责恶见伽他中义。<a id="a-5p"></a>执我能作等者。<a id="a-5q"></a>执内身中有胜义。<a id="a-5r"></a>我能作能生能化诸物。<a id="a-5s"></a>执他能作等者执外身中有胜义我。<a id="a-5t"></a>能作能生能化诸物。<a id="a-5u"></a>能作者作内恒有法。<a id="a-5v"></a>能生者生外恒有法。<a id="a-5w"></a>能化者化为内外非恒有法。<a id="a-5x"></a>复次能作者作自身诸法。<a id="a-5y"></a>能生者生他身诸法。<a id="a-5z"></a>能化者化为非情诸法。<a id="a-60"></a>各谓一一非一切者。<a id="a-61"></a>显诸外道一一别执非一切。<a id="a-62"></a>同箭谓恶见能中伤故者。<a id="a-63"></a>显此恶见行相猛利远有所伤。<a id="a-64"></a>犹如毒箭。<a id="a-65"></a>彼诸外道无明所盲。<a id="a-66"></a>不能如实观知过患。<a id="a-67"></a>当观此是箭。<a id="a-68"></a>乃至广说。<a id="a-69"></a>此中劝彼应观恶见是真毒箭。<a id="a-6A"></a>与老病死为前导故者。<a id="a-6B"></a>如世毒箭引生众苦。<a id="a-6C"></a>如是恶见引老病等种种苦恼具慢众生。<a id="a-6D"></a>乃至广说。<a id="a-6E"></a>此中显示具慢七者慢所缚着故。<a id="a-6F"></a>于断常见互相违逆不能越度无际生死。<a id="a-6G"></a>七慢如上说。<a id="a-6H"></a>著者少分着。<a id="a-6I"></a>多著者多分着。<a id="a-6J"></a>遍著者周遍着。<a id="a-6K"></a>缚等亦尔。<a id="a-6L"></a>问着与缚何差别。<a id="a-6M"></a>答名即差别。<a id="a-6N"></a>复次义亦有别。<a id="a-6O"></a>着谓坚着是难洗除义。<a id="a-6P"></a>缚谓缠缚是难解脱义。<a id="a-6Q"></a>复次著者是相应缚。<a id="a-6R"></a>缚者是所缘缚。<a id="a-6S"></a>谓七慢类具二缚故。<a id="a-6T"></a>于彼众生能着能缚。<a id="a-6U"></a>复次着谓着其心缚谓缚其身。<a id="a-6V"></a>是谓缚着二义差别。<a id="a-6W"></a>断常见类互相违逆者。<a id="a-6X"></a>如在家者由贪缚着故于所摄受互相违逆。<a id="a-6Y"></a>诸出家者由慢缚着故于断常见互相违逆。<a id="a-6Z"></a>无际生死者诸趣诸生流转不息是生死义。<a id="a-6a"></a>如是生死无有前际不可知故。<a id="a-6b"></a>有先因故而有后际以般涅槃为后边故。<a id="a-6c"></a>复次生死其量长远不知得解脱时故名无际。<a id="a-6d"></a>得当得俱坌。<a id="a-6e"></a>乃至广说。<a id="a-6f"></a>此显外道于已得当得蕴界处中。<a id="a-6g"></a>为贪嗔痴尘之所坌故。<a id="a-6h"></a>于苦乐行二边过失不如实见。<a id="a-6i"></a>以不见故极沈极走沈。<a id="a-6j"></a>谓大缓不能进趣。<a id="a-6k"></a>走谓太急不能达到。<a id="a-6l"></a>颂中余义如论具释。</p>
  <p id="a6m">如契经说诸有沙门婆罗门等。<a id="a-6n"></a>各依胜解起诸诤论。<a id="a-6o"></a>一切皆于五处而转。<a id="a-6p"></a>何等为五。<a id="a-6q"></a>一者执我死后有想。<a id="a-6r"></a>唯此谛实余皆愚妄。<a id="a-6s"></a>二者执我死后无想。<a id="a-6t"></a>三者执我死后非有想非无想。<a id="a-6u"></a>四者执我死后断灭。<a id="a-6v"></a>五者说有现法涅槃。<a id="a-6w"></a>彼五即三三即彼五。<a id="a-6x"></a>彼五即三者。<a id="a-6y"></a>谓彼有想论无想论非有想非无想论即此常见。<a id="a-6z"></a>彼断灭论即此断见。<a id="a-70"></a>彼现法涅槃论即此见取。<a id="a-71"></a>三即彼五者。<a id="a-72"></a>谓此常见即彼有想论无想论。<a id="a-73"></a>非有想非无想论。<a id="a-74"></a>此断见即彼断灭论。<a id="a-75"></a>此见取即彼现法涅槃论。</p>
  <p id="a76">又梵网经说六十二诸恶见趣。<a id="a-77"></a>皆有身见为本。<a id="a-78"></a>六十二见趣者。<a id="a-79"></a>谓前际分别见有十八。<a id="a-7A"></a>后际分别见有四十四。<a id="a-7B"></a>前际分别见有十八者。<a id="a-7C"></a>谓四遍常论。<a id="a-7D"></a>四一分常论。<a id="a-7E"></a>二无因生论。<a id="a-7F"></a>四有边等论。<a id="a-7G"></a>四不死矫乱论。<a id="a-7H"></a>后际分别见有四十四者。<a id="a-7I"></a>谓十六有想论。<a id="a-7J"></a>八无想论。<a id="a-7K"></a>八非有想非无想论。<a id="a-7L"></a>七断灭论。<a id="a-7M"></a>五现法涅槃论。<a id="a-7N"></a>此中依过去起分别见名前际分别见。<a id="a-7O"></a>依未来起分别见名后际分别见。<a id="a-7P"></a>若依现在起分别见此则不定。<a id="a-7Q"></a>或名前际分别见或名后际分别见。<a id="a-7R"></a>以现在世是未来前过去后故。<a id="a-7S"></a>或未来因过去果故。<a id="a-7T"></a>前际分别见中四遍常论者。<a id="a-7U"></a>一由能忆一坏成劫。<a id="a-7V"></a>或二或三乃至八十。<a id="a-7W"></a>彼便执我世间俱常。<a id="a-7X"></a>问彼何故作是执。<a id="a-7Y"></a>答彼计转变或隐显故。<a id="a-7Z"></a>转变论者。<a id="a-7a"></a>作如是执乳变为酪。<a id="a-7b"></a>种变为芽。<a id="a-7c"></a>薪变为灰。<a id="a-7d"></a>如是等类。<a id="a-7e"></a>若续彼而有者皆是彼所转变。<a id="a-7f"></a>非彼法灭有此法生故。<a id="a-7g"></a>一切法自性常住。<a id="a-7h"></a>隐显论者。<a id="a-7i"></a>作如是执。<a id="a-7j"></a>诸法自性或隐或显。<a id="a-7k"></a>彼见此处先有如是形显分量大地洲渚妙高山王余山大海诸树等坏。<a id="a-7l"></a>后于此处复有如是形显分量大地等成。<a id="a-7m"></a>便作是念。<a id="a-7n"></a>彼于中间不可见者非性坏灭。<a id="a-7o"></a>然坏劫时彼性潜隐至成劫位彼性复显。<a id="a-7p"></a>又七士身常无动转互不相触命不可害故作是念。<a id="a-7q"></a>我及所忆二俱是常。<a id="a-7r"></a>由斯便见我及世间俱是常住。<a id="a-7s"></a>二由能忆一生或二或三乃至百千生事。<a id="a-7t"></a>彼便执我世间俱常。<a id="a-7u"></a>由计转变或隐显故。<a id="a-7v"></a>彼若能忆外器坏成。<a id="a-7w"></a>由见此处先有如是形显分量大地洲渚。<a id="a-7x"></a>如前乃至命不可害。<a id="a-7y"></a>若不能忆外器坏成执世间常理不待说。<a id="a-7z"></a>故作是念。<a id="a-80"></a>我及所忆二俱是常。<a id="a-81"></a>由斯便见我及世间俱是常住。<a id="a-82"></a>问此与第一义有何异。<a id="a-83"></a>答前虽忆多而于能忆诸生无间未得自在。<a id="a-84"></a>今虽忆少而于能忆。<a id="a-85"></a>诸生无间已得自在。<a id="a-86"></a>三由天眼见诸有情死时生时诸蕴相续。<a id="a-87"></a>谓见死有诸蕴无间中有现前。<a id="a-88"></a>复见中有诸蕴无间生有现前。<a id="a-89"></a>又见生有诸蕴无间本有现前。<a id="a-8A"></a>本有诸蕴分位相续乃至死有。<a id="a-8B"></a>譬如水流灯焰相续。<a id="a-8C"></a>由不觉知微细生灭于诸蕴中遂起常想故。<a id="a-8D"></a>便执我世间俱常。<a id="a-8E"></a>由计转变或隐显故。<a id="a-8F"></a>如刀于鞘蛇于其穴人于闇室入出隐显。<a id="a-8G"></a>故作是念。<a id="a-8H"></a>我及所见二俱是常。<a id="a-8I"></a>由斯便见我及世间俱是常住。<a id="a-8J"></a>四由寻伺不如实知。<a id="a-8K"></a>谓我世间俱是常住。<a id="a-8L"></a>彼作是念。<a id="a-8M"></a>有法常有。<a id="a-8N"></a>无法恒无无不可生有不可灭。<a id="a-8O"></a>彼执因果从无始来性唯是一无灭无起。<a id="a-8P"></a>故是前际分别见摄。<a id="a-8Q"></a>彼若执色以为我者。<a id="a-8R"></a>由见显形恒相似故便执为常。<a id="a-8S"></a>若执心等以为我者。<a id="a-8T"></a>由心等法无间生故相似生故恒时生故。<a id="a-8U"></a>不能了知细生灭故。<a id="a-8V"></a>能忆往昔所更事故。<a id="a-8W"></a>前后事业互相似故他不碍故。<a id="a-8X"></a>便执为常。<a id="a-8Y"></a>彼由如是虚妄寻伺。<a id="a-8Z"></a>执我世间俱是常住。<a id="a-8a"></a>如是四种前际分别执遍常论。<a id="a-8b"></a>由劫及生死生寻伺四事而起。</p>
  <p id="a8c">四一分常论者。<a id="a-8d"></a>一从梵世殁来生此间。<a id="a-8e"></a>由得宿住随念通故作如是执。<a id="a-8f"></a>我等皆是大梵天王之所化作。<a id="a-8g"></a>梵王能化在彼常住。<a id="a-8h"></a>我等所化故是无常。<a id="a-8i"></a>二闻梵王有如是见立如是论。<a id="a-8j"></a>大种无常。<a id="a-8k"></a>心是常住。<a id="a-8l"></a>或翻此说心是无常大种常住同彼忍者或住梵世或生此间。<a id="a-8m"></a>或展转闻如是道理便作是执。<a id="a-8n"></a>我以大梵天王为量。<a id="a-8o"></a>是故世间一分常住一分无常。<a id="a-8p"></a>三有先从戏忘天殁来生此间。<a id="a-8q"></a>由得宿住随念通故便作是执。<a id="a-8r"></a>彼天诸有不极游戏忘失念者在彼常住。<a id="a-8s"></a>我等先由极戏忘念从彼处殁故是无常。<a id="a-8t"></a>四有先从意愤天殁来生此间。<a id="a-8u"></a>由得宿住随念通故便作是执。<a id="a-8v"></a>彼天诸有不极意愤角眼相视在彼常住。<a id="a-8w"></a>我等先由意极相愤角眼相视从彼处殁故是无常。<a id="a-8x"></a>问如是诸天住在何处。<a id="a-8y"></a>有说。<a id="a-8z"></a>彼住妙高层级。<a id="a-90"></a>有说。<a id="a-91"></a>彼是三十三天。<a id="a-92"></a>如是四种前际分别一分常论。<a id="a-93"></a>由执大梵大种或心戏忘愤恚四事而起。</p>
  <p id="a94">二无因生论者。<a id="a-95"></a>一从无想有情天殁来生此间。<a id="a-96"></a>由得宿住随念通故虽能忆彼出无想心及后诸位。<a id="a-97"></a>而不能忆出心以前所有诸位。<a id="a-98"></a>便作是念。<a id="a-99"></a>我于彼时本无而起。<a id="a-9A"></a>诸法如我亦应一切本无而生。<a id="a-9B"></a>由斯便执我及世间皆无有因自然生起。<a id="a-9C"></a>二由寻伺虚妄推求。<a id="a-9D"></a>今身所更既皆能忆前身。<a id="a-9E"></a>若有彼所更事今此身中亦应能忆。<a id="a-9F"></a>既不能忆故知彼无。<a id="a-9G"></a>又作是念。<a id="a-9H"></a>若依彼生诸有情类必还似彼。<a id="a-9I"></a>如酪中虫还似于酪。<a id="a-9J"></a>牛粪中虫还似牛粪。<a id="a-9K"></a>青叶中虫还似青叶。<a id="a-9L"></a>父母生子还似父母。<a id="a-9M"></a>非即酪等是虫等因。<a id="a-9N"></a>故知一切身及诸根觉慧等法皆无因起。<a id="a-9O"></a>又作是念。<a id="a-9P"></a>现见孔雀鸾凤鸡等山石草木花果刺等。<a id="a-9Q"></a>色形差别皆不由因自然而有。<a id="a-9R"></a>彼作是说。<a id="a-9S"></a>谁铦诸刺谁画禽兽谁积山原谁凿涧谷谁复雕镂草木花果。<a id="a-9T"></a>如是一切皆不由因于造世间无自在者由斯便执我及世间皆无因生自然而有。<a id="a-9U"></a>如是二种前际分别无因生论。<a id="a-9V"></a>由无想天虚妄寻伺二事而起。</p>
  <p id="a9W">四有边等论者。<a id="a-9X"></a>一由天眼见下唯至无间地狱。<a id="a-9Y"></a>见上唯至初静虑天。<a id="a-9Z"></a>执我于中悉皆遍满。<a id="a-9a"></a>彼作是念。<a id="a-9b"></a>过此若有我及世间我亦应见。<a id="a-9c"></a>既更不见故知非有。<a id="a-9d"></a>由斯便执我及世间俱是有边。<a id="a-9e"></a>即是二种有分限义。<a id="a-9f"></a>二由依止胜分静虑发净天眼傍见无边执我于中悉皆遍满。<a id="a-9g"></a>由斯便执我及世间俱是无边。<a id="a-9h"></a>即是二种无分限义。<a id="a-9i"></a>三由天眼及神境通。<a id="a-9j"></a>由天眼通见下唯至无间地狱。<a id="a-9k"></a>见上唯至初静虑天。<a id="a-9l"></a>由神境通运身傍去不得边际。<a id="a-9m"></a>遂于上下起有边想。<a id="a-9n"></a>于傍世界起无边想。<a id="a-9o"></a>执我于中悉皆遍满。<a id="a-9p"></a>由斯便执我及世间亦有边亦无边。<a id="a-9q"></a>即是二种俱有分限无分限义。<a id="a-9r"></a>四非有边非无边者即遮第三为此第四。<a id="a-9s"></a>彼作是念。<a id="a-9t"></a>我及世间俱不可说定是有边定是无边。<a id="a-9u"></a>然皆实有。<a id="a-9v"></a>或有说者。<a id="a-9w"></a>彼见世间横无边故。<a id="a-9x"></a>执我世间俱非有边。<a id="a-9y"></a>彼见世间竖有边故。<a id="a-9z"></a>执我世间俱非无边虽无决定而实有我。<a id="a-A0"></a>复有说者。<a id="a-A1"></a>彼执我体或舒或卷不可定说。<a id="a-A2"></a>舒无边故说非有边。<a id="a-A3"></a>卷有边故说非无边。<a id="a-A4"></a>问如是四种既缘现在。<a id="a-A5"></a>云何说为前际分别。<a id="a-A6"></a>答彼待未来亦名前际。<a id="a-A7"></a>复有说者。<a id="a-A8"></a>此四由忆成劫坏劫而建立故。<a id="a-A9"></a>皆得说为前际分别。<a id="a-AA"></a>谓第一论由忆过去成劫之时。<a id="a-AB"></a>我及世间竖有分限故便起有边想。<a id="a-AC"></a>若第二论由忆过去成劫之时。<a id="a-AD"></a>我及世间横无分限故便起无边想。<a id="a-AE"></a>若第三论由忆过去成劫之时。<a id="a-AF"></a>我及世间竖有分限横无分限。<a id="a-AG"></a>起亦有边亦无边想。<a id="a-AH"></a>若第四论由忆过去坏劫之时。<a id="a-AI"></a>我及世间虽不可得分量狭广。<a id="a-AJ"></a>而是实有起非有边非无边想。<a id="a-AK"></a>有作是说。<a id="a-AL"></a>执有边者即是断见。<a id="a-AM"></a>执无边者即是常见。<a id="a-AN"></a>执亦有边亦无边者。<a id="a-AO"></a>即是一分断见一分常见。<a id="a-AP"></a>执非有边非无边者。<a id="a-AQ"></a>即是唯起萨迦耶见。<a id="a-AR"></a>如是四种前际分别有边等论。<a id="a-AS"></a>依前所说多四事起。</p>
  <p id="aAT">四不死矫乱论者。<a id="a-AU"></a>不死谓天。<a id="a-AV"></a>以天长寿外道执为常住不死。<a id="a-AW"></a>有诸外道求生彼天。<a id="a-AX"></a>闻外道论作如是说。<a id="a-AY"></a>若有能答彼不死天。<a id="a-AZ"></a>无乱问者得生彼天。<a id="a-Aa"></a>若不能答彼不死天。<a id="a-Ab"></a>无乱问者无得生义。<a id="a-Ac"></a>然无乱有二种。<a id="a-Ad"></a>一有相有分别。<a id="a-Ae"></a>二无相无分别。<a id="a-Af"></a>有真见者无相无分别无所依故。<a id="a-Ag"></a>无真见者有相有分别有所依故。<a id="a-Ah"></a>彼外道辈于诸不死无乱问中。<a id="a-Ai"></a>以言矫乱。<a id="a-Aj"></a>一作是念。<a id="a-Ak"></a>我不如实知若善若不善及四圣谛。<a id="a-Al"></a>有余沙门婆罗门等于如是义求如实知。<a id="a-Am"></a>彼若问我如是义者。<a id="a-An"></a>我若决定答彼所问。<a id="a-Ao"></a>便为妄语。<a id="a-Ap"></a>由妄语故我便不得生于彼天。<a id="a-Aq"></a>彼怖妄语故于不死无乱问中以言矫乱谓作是说。<a id="a-Ar"></a>我于诸天秘密义中不应皆说。<a id="a-As"></a>或自所证或清净道。<a id="a-At"></a>二作是念我不如实知若善若不善及四圣谛。<a id="a-Au"></a>有余沙门婆罗门等于如是义求如实知。<a id="a-Av"></a>彼若问我如是义者我若拨无彼所问义便为邪见。<a id="a-Aw"></a>由邪见故我便不得生于彼天。<a id="a-Ax"></a>彼怖邪见故于不死无乱问中以言矫乱余如前说。<a id="a-Ay"></a>三作是念。<a id="a-Az"></a>我不如实知若善若不善及四圣谛。<a id="a-B0"></a>有余沙门婆罗门等。<a id="a-B1"></a>于如是义求如实知。<a id="a-B2"></a>彼若问我如是义者。<a id="a-B3"></a>我若不实印彼所问。<a id="a-B4"></a>彼或诘问。<a id="a-B5"></a>我便不知。<a id="a-B6"></a>由无知故我便不得生于彼天。<a id="a-B7"></a>彼怖无知故于不死无乱问中以言矫乱。<a id="a-B8"></a>余如前说。<a id="a-B9"></a>四作是念。<a id="a-BA"></a>我性昧劣不能构集矫乱言词。<a id="a-BB"></a>又作是念。<a id="a-BC"></a>若一向执非为妙善。<a id="a-BD"></a>以一向执非皆称顺诸有情心。<a id="a-BE"></a>若于他心有所违逆。<a id="a-BF"></a>我便不得生于彼天。<a id="a-BG"></a>故我应依不相违理。<a id="a-BH"></a>若有问我有后世耶。<a id="a-BI"></a>应返问言。<a id="a-BJ"></a>汝何所欲。<a id="a-BK"></a>若言欲有应印彼言。<a id="a-BL"></a>我于后世亦许为有。<a id="a-BM"></a>如是问无亦有亦无非有非无。<a id="a-BN"></a>或问如是或不如是或异或不异。<a id="a-BO"></a>皆应返问随彼所欲我便印之。<a id="a-BP"></a>又作是念。<a id="a-BQ"></a>我性愚痴。<a id="a-BR"></a>若违拒他彼便别我。<a id="a-BS"></a>怖愚痴故于诸不死无乱问中。<a id="a-BT"></a>以言矫乱。<a id="a-BU"></a>问如是四种是何见摄。<a id="a-BV"></a>答彼四于天起不死想皆常见摄。<a id="a-BW"></a>计答他问为生天因是戒禁取。<a id="a-BX"></a>问此四宁是前际分别。<a id="a-BY"></a>答此四皆于现在事转。<a id="a-BZ"></a>待未来故立前际名。<a id="a-Ba"></a>或有说者。<a id="a-Bb"></a>此四皆缘先所闻教。<a id="a-Bc"></a>谓彼外道先闻自师所说至教。<a id="a-Bd"></a>要由如是答他所问生不死天。<a id="a-Be"></a>彼不死天要由如是答问故得。<a id="a-Bf"></a>故此四种皆是前际分别见摄。<a id="a-Bg"></a>如是四种前际分别。<a id="a-Bh"></a>不死矫乱依怖妄语邪见无知愚钝事起。</p>
 </body>
</html>