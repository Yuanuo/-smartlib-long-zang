<!doctype html>
<html id="z3IBVaY11b" data-ver="782">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第二十</h1>
  <h2 id="a2">杂蕴第一中智纳息第二之十二</h2>
  <p id="a3">问一刹那业为但能引一众同分。<a id="a-4"></a>为亦能引多众同分耶。<a id="a-5"></a>设尔何失。<a id="a-6"></a>若一刹那业但能引一众同分者。<a id="a-7"></a>施设论说当云何通。<a id="a-8"></a>如说有诸众生曾在人中。<a id="a-9"></a>或作国王或作大臣。<a id="a-A"></a>具大势力非理损害无量众生。<a id="a-B"></a>税夺资财供给自身及诸眷属。<a id="a-C"></a>由是恶业死堕地狱。<a id="a-D"></a>经无量时受大苦恼。<a id="a-E"></a>从彼舍命复由残业生大海中。<a id="a-F"></a>受恶兽身其形长大。<a id="a-G"></a>啖食无量水陆众生。<a id="a-H"></a>亦为无量众生唼食。<a id="a-I"></a>遍着其体如拘执毛。<a id="a-J"></a>既受苦痛不能堪忍。<a id="a-K"></a>以身揩突颇胝迦山在彼身虫俱被残害。<a id="a-L"></a>遂令海水纵广百千踰缮那量皆变成血。<a id="a-M"></a>又若尔者。<a id="a-N"></a>尊者无灭所说本事复云何通。<a id="a-O"></a>如说。<a id="a-P"></a>具寿。<a id="a-Q"></a>我以一食施福田故。<a id="a-R"></a>七生天上作大天王。<a id="a-S"></a>七生人中为大国主。<a id="a-T"></a>又若尔者。<a id="a-U"></a>大迦葉波所说本事复云何通。<a id="a-V"></a>如说。<a id="a-W"></a>具寿。<a id="a-X"></a>我以一器稗子米饭施福田故。<a id="a-Y"></a>千返生彼北俱卢洲自然衣食。<a id="a-Z"></a>千返生彼三十三天受大快乐。<a id="a-a"></a>又若尔者。<a id="a-b"></a>盐喻经说复云何通。<a id="a-c"></a>如说。<a id="a-d"></a>一类补特伽罗造作增长尔许恶业有应地狱受者。<a id="a-e"></a>或现法受。<a id="a-f"></a>有应现法受者往地狱受。<a id="a-g"></a>若一刹那业亦能引多众同分者施设论说当云何通。<a id="a-h"></a>如说。<a id="a-i"></a>由业种种差别势力。<a id="a-j"></a>施设诸趣种种差别。<a id="a-k"></a>由趣种种差别势力。<a id="a-l"></a>施设诸生。<a id="a-m"></a>种种差别。<a id="a-n"></a>由生种种差别势力。<a id="a-o"></a>施设异熟种种差别。<a id="a-p"></a>由异熟种种差别势力。<a id="a-q"></a>施设诸根种种差别。<a id="a-r"></a>由根种种差别势力。<a id="a-s"></a>施设补特伽罗种种差别。<a id="a-t"></a>又若尔者。<a id="a-u"></a>通达经说复云何通。<a id="a-v"></a>如说。<a id="a-w"></a>云何应知诸业差别。<a id="a-x"></a>谓别业生地狱。<a id="a-y"></a>别业生傍生。<a id="a-z"></a>别业生饿鬼。<a id="a-10"></a>别业生天上。<a id="a-11"></a>别业生人中。<a id="a-12"></a>又若尔者。<a id="a-13"></a>云何建立顺现法受等三业差别。<a id="a-14"></a>又若尔者。<a id="a-15"></a>施设论说复云何通。<a id="a-16"></a>如说。<a id="a-17"></a>造作增长上杀生业。<a id="a-18"></a>身坏命终堕无间狱。<a id="a-19"></a>中生余处下复生余。<a id="a-1A"></a>乃至广说。<a id="a-1B"></a>答应作是说。<a id="a-1C"></a>一刹那业唯能引一众同分。<a id="a-1D"></a>问若尔。<a id="a-1E"></a>施设论说当云何通。<a id="a-1F"></a>如说。<a id="a-1G"></a>有诸众生曾在人中。<a id="a-1H"></a>乃至广说。<a id="a-1I"></a>答由残业者由别趣业。<a id="a-1J"></a>谓彼人中造作增长地狱傍生二恶趣业。<a id="a-1K"></a>地狱中受地狱业已。<a id="a-1L"></a>残傍生业生大海中。<a id="a-1M"></a>故此残声非望一业。<a id="a-1N"></a>问尊者无灭所说本事复云何通。<a id="a-1O"></a>如说。<a id="a-1P"></a>具寿。<a id="a-1Q"></a>我以一食施福田故。<a id="a-1R"></a>乃至广说。<a id="a-1S"></a>答彼显初因故作是说。<a id="a-1T"></a>谓彼先以一食施故。<a id="a-1U"></a>生富贵家多饶财宝。<a id="a-1V"></a>由宿生念或本愿力。<a id="a-1W"></a>复以百千财食布施。<a id="a-1X"></a>如是展转经于多生。<a id="a-1Y"></a>常好布施受大富乐。<a id="a-1Z"></a>彼依初因故作是说。<a id="a-1a"></a>譬如农夫以少种子多年种殖。<a id="a-1b"></a>展转增长至百千斛。<a id="a-1c"></a>唱如是言。<a id="a-1d"></a>我殖少种今获百千。<a id="a-1e"></a>又如商客以一金钱多时贸易至于千万。<a id="a-1f"></a>唱如是言。<a id="a-1g"></a>我用一钱经求滋息。<a id="a-1h"></a>今至千万。<a id="a-1i"></a>此等皆依最初因故作如是说。<a id="a-1j"></a>尊者亦尔。<a id="a-1k"></a>复次或彼尊者于一生中先施一食后复数施。<a id="a-1l"></a>由此引发多人天因。<a id="a-1m"></a>彼依最初故作是说。<a id="a-1n"></a>复次或彼尊者施一食时起多思愿。<a id="a-1o"></a>由此引得天上人中多异熟果。<a id="a-1p"></a>复次或彼尊者因施一食。<a id="a-1q"></a>起下中上三品善业。<a id="a-1r"></a>由下业故生在人中得为人主。<a id="a-1s"></a>由中业故生于天上复作天王。<a id="a-1t"></a>由上业故于最后身生释氏家。<a id="a-1u"></a>多饶财宝出家修道成阿罗汉。<a id="a-1v"></a>由此理趣则已释通大迦葉波所说本事。<a id="a-1w"></a>问盐喻经说复云何通。<a id="a-1x"></a>如说。<a id="a-1y"></a>一类补特伽罗。<a id="a-1z"></a>乃至广说。<a id="a-20"></a>有作是说。<a id="a-21"></a>彼说二人造二种业感二异熟。<a id="a-22"></a>谓有二人俱害生命。<a id="a-23"></a>一不勤修身戒心慧。<a id="a-24"></a>彼少福故往地狱中受此业异熟果。<a id="a-25"></a>一能勤修身戒心慧。<a id="a-26"></a>彼多福故即于人中受此业异熟果。<a id="a-27"></a>问经言尔许。<a id="a-28"></a>说何义耶。<a id="a-29"></a>答若少若等若相似故说名尔许。<a id="a-2A"></a>有余师说。<a id="a-2B"></a>彼说一人造二种业感二异熟。<a id="a-2C"></a>谓有一人害二生命。<a id="a-2D"></a>一业能引地狱异熟。<a id="a-2E"></a>一业能引人中异熟。<a id="a-2F"></a>彼若不修身戒心慧。<a id="a-2G"></a>便往地狱受别业异熟果若能勤修身戒心慧。<a id="a-2H"></a>即于人中受别业异熟果。<a id="a-2I"></a>复有说者。<a id="a-2J"></a>彼说一人造一种业感二异熟。<a id="a-2K"></a>谓有一人害一生命。<a id="a-2L"></a>此业能引地狱异熟。<a id="a-2M"></a>兼复能引人中异熟。<a id="a-2N"></a>彼若不修身戒心慧。<a id="a-2O"></a>便往地狱受异熟果。<a id="a-2P"></a>人中异熟果住不生法中。<a id="a-2Q"></a>若能勤修身戒心慧。<a id="a-2R"></a>即于人中受异熟果。<a id="a-2S"></a>地狱异熟果住不生法中。<a id="a-2T"></a>评曰。<a id="a-2U"></a>彼不应作是说。<a id="a-2V"></a>勿有业坏趣坏过故。<a id="a-2W"></a>业坏者。<a id="a-2X"></a>谓一业亦是地狱业亦是人业。<a id="a-2Y"></a>趣坏者。<a id="a-2Z"></a>应一异熟亦是地狱趣亦是人趣果似因故。<a id="a-2a"></a>应作是说。<a id="a-2b"></a>彼说一人造一种业感一异熟。<a id="a-2c"></a>谓有一人害一生命。<a id="a-2d"></a>此业能引地狱异熟。<a id="a-2e"></a>彼若不能精勤修道成阿罗汉。<a id="a-2f"></a>便往地狱受此业果。<a id="a-2g"></a>彼人若能精勤修道成阿罗汉。<a id="a-2h"></a>便能引取地狱苦事。<a id="a-2i"></a>人身中受此业。<a id="a-2j"></a>不能引众同分。<a id="a-2k"></a>引众同分业不可寄受故。<a id="a-2l"></a>由此尊者世友说言。<a id="a-2m"></a>颇有能引地狱苦事人中受不。<a id="a-2n"></a>答曰有能。<a id="a-2o"></a>谓若证得阿罗汉果殊胜定慧薰修身故能为此事。<a id="a-2p"></a>非诸有学及诸异生能为此事。<a id="a-2q"></a>譬如厨人以水渍手虽探热饭而不被烧。<a id="a-2r"></a>若不渍手即便被烧。<a id="a-2s"></a>此亦如是。<a id="a-2t"></a>故唯无学能为此事。<a id="a-2u"></a>有余师说。<a id="a-2v"></a>一刹那业亦能引多众同分。<a id="a-2w"></a>问若尔。<a id="a-2x"></a>前难善通。<a id="a-2y"></a>后难云何通耶。<a id="a-2z"></a>答有情造业品类不定。<a id="a-30"></a>有所造业杂乱可转。<a id="a-31"></a>有所造业不杂乱不可转。<a id="a-32"></a>若杂乱可转者。<a id="a-33"></a>如前所引。<a id="a-34"></a>若不杂乱不可转者。<a id="a-35"></a>如后所引。<a id="a-36"></a>如是前后二难俱通。<a id="a-37"></a>评曰。<a id="a-38"></a>彼不应作是说。<a id="a-39"></a>勿有业坏趣坏过故。<a id="a-3A"></a>应作是说一刹那业唯能引一众同分。</p>
  <p id="a3B">复次但由不善引众同分业生地狱中。<a id="a-3C"></a>既生彼已唯受不善法异熟色心心所法不相应行。<a id="a-3D"></a>色者九处除声。<a id="a-3E"></a>心心所法者苦受及相应法。<a id="a-3F"></a>不相应行者。<a id="a-3G"></a>命根众同分得生老住无常。<a id="a-3H"></a>但由不善引众同分业。<a id="a-3I"></a>生傍生鬼趣中。<a id="a-3J"></a>既生彼已受善不善法异熟。<a id="a-3K"></a>色心心所法不相应行不善法异熟。<a id="a-3L"></a>色者。<a id="a-3M"></a>九处除声。<a id="a-3N"></a>心心所法者。<a id="a-3O"></a>苦受及相应法。<a id="a-3P"></a>不相应行者。<a id="a-3Q"></a>命根众同分得生住老无常。<a id="a-3R"></a>善法异熟色者。<a id="a-3S"></a>四处。<a id="a-3T"></a>谓色香味触。<a id="a-3U"></a>心心所法者。<a id="a-3V"></a>乐喜舍受及相应法。<a id="a-3W"></a>不相应行者。<a id="a-3X"></a>得生老住无常。<a id="a-3Y"></a>有余师说。<a id="a-3Z"></a>善法于傍生鬼趣无异熟色。<a id="a-3a"></a>唯有异熟心心所法不相应行。<a id="a-3b"></a>问若尔。<a id="a-3c"></a>何故现见傍生鬼趣中。<a id="a-3d"></a>有形色妙好或丑陋耶。<a id="a-3e"></a>答彼不善业。<a id="a-3f"></a>或有以善业为眷属。<a id="a-3g"></a>或有以不善业为眷属。<a id="a-3h"></a>若以善业为眷属者。<a id="a-3i"></a>形色妙好。<a id="a-3j"></a>善伏不善弊恶力故。<a id="a-3k"></a>若以不善业为眷属者形色丑陋。<a id="a-3l"></a>不善增彼弊恶力故。<a id="a-3m"></a>评曰。<a id="a-3n"></a>善业于彼傍生鬼趣。<a id="a-3o"></a>亦能感异熟色。<a id="a-3p"></a>于理无违。<a id="a-3q"></a>是故应知初说为善。<a id="a-3r"></a>但由善引众同分业。<a id="a-3s"></a>生欲界人天中。<a id="a-3t"></a>既生彼已受善不善法异熟。<a id="a-3u"></a>色心心所法不相应行。<a id="a-3v"></a>善法异熟色者。<a id="a-3w"></a>九处除声。<a id="a-3x"></a>心心所法者。<a id="a-3y"></a>乐喜舍受及相应法。<a id="a-3z"></a>不相应行者。<a id="a-40"></a>命根众同分得生老住无常。<a id="a-41"></a>不善法异熟色者。<a id="a-42"></a>四处。<a id="a-43"></a>谓色香味触。<a id="a-44"></a>心心所法者。<a id="a-45"></a>苦受及相应法。<a id="a-46"></a>不相应行者。<a id="a-47"></a>得生老住无常。<a id="a-48"></a>有余师说。<a id="a-49"></a>不善法于人天趣无异熟色。<a id="a-4A"></a>唯有异熟心心所法不相应行。<a id="a-4B"></a>问若尔。<a id="a-4C"></a>何故现见人天趣中有形色丑陋或妙好耶。<a id="a-4D"></a>答彼善业。<a id="a-4E"></a>或以不善业为眷属。<a id="a-4F"></a>或以善业为眷属。<a id="a-4G"></a>若以不善业为眷属者。<a id="a-4H"></a>形色丑陋。<a id="a-4I"></a>不善伏善美丽力故。<a id="a-4J"></a>若以善业为眷属者。<a id="a-4K"></a>形色妙好。<a id="a-4L"></a>善业增彼美丽力故。<a id="a-4M"></a>评曰。<a id="a-4N"></a>应知此中初说为善。<a id="a-4O"></a>不违理故。<a id="a-4P"></a>问现见人中有二形者。<a id="a-4Q"></a>彼为是善业异熟。<a id="a-4R"></a>为是不善业异熟耶。<a id="a-4S"></a>有作是说。<a id="a-4T"></a>彼是不善业异熟。<a id="a-4U"></a>有余师说。<a id="a-4V"></a>如处如时一形生者。<a id="a-4W"></a>是善业异熟。<a id="a-4X"></a>非处非时第二形生者。<a id="a-4Y"></a>是不善业异熟评曰。<a id="a-4Z"></a>应作是说。<a id="a-4a"></a>彼二形者男女根体。<a id="a-4b"></a>是善业。<a id="a-4c"></a>异熟。<a id="a-4d"></a>于彼处所色香味触。<a id="a-4e"></a>是不善业异熟。<a id="a-4f"></a>但由善引众同分业生色界中。<a id="a-4g"></a>既生彼已唯受善法异熟。<a id="a-4h"></a>色心心所法不相应行。<a id="a-4i"></a>色者七处除声香味。<a id="a-4j"></a>心心所法者乐喜舍受及相应法。<a id="a-4k"></a>不相应行者命根众同分无想事得生老住无常。<a id="a-4l"></a>但由善引众同分业生无色界。<a id="a-4m"></a>既生彼已唯受善法异熟。<a id="a-4n"></a>心心所法不相应行。<a id="a-4o"></a>心心所法者。<a id="a-4p"></a>舍受及相应法。<a id="a-4q"></a>不相应行者。<a id="a-4r"></a>命根众同分得生老住无常。</p>
  <p id="a4s">复次有作是说。<a id="a-4t"></a>但由上品不善引众同分业生地狱中。<a id="a-4u"></a>既生彼已唯受彼上品不善法异熟果。<a id="a-4v"></a>但由中品不善引众同分业生傍生趣。<a id="a-4w"></a>既生彼已唯受彼中品法异熟果。<a id="a-4x"></a>但由下品不善引众同分业生鬼趣中。<a id="a-4y"></a>既生彼已唯受彼下品法异熟果。<a id="a-4z"></a>有余师说。<a id="a-50"></a>但由上品不善。<a id="a-51"></a>引众同分业生地狱中。<a id="a-52"></a>既生彼已受彼上中二品不善法异熟果。<a id="a-53"></a>傍生鬼趣如前说。<a id="a-54"></a>或复有说。<a id="a-55"></a>但由上品不善引众同分业生地狱中。<a id="a-56"></a>既生彼已受彼三品不善法异熟果。<a id="a-57"></a>但由中品不善引众同分业生傍生趣。<a id="a-58"></a>既生彼已受彼中下二品法异熟果。<a id="a-59"></a>鬼趣如前说。<a id="a-5A"></a>或有说者。<a id="a-5B"></a>但由上品不善引众同分业生地狱中。<a id="a-5C"></a>既生彼已受彼三品不善法异熟果。<a id="a-5D"></a>但由中品不善引众同分业生傍生趣。<a id="a-5E"></a>既生彼已受彼三品法异熟果。<a id="a-5F"></a>但由下品不善引众同分业生鬼趣中。<a id="a-5G"></a>既生彼已受彼下中二品法异熟果。<a id="a-5H"></a>复有说者。<a id="a-5I"></a>但由上品不善引众同分业生地狱中。<a id="a-5J"></a>既生彼已受彼三品不善法异熟果。<a id="a-5K"></a>但由中品不善引众同分业生傍生趣。<a id="a-5L"></a>既生彼已受彼三品法异熟果。<a id="a-5M"></a>但由下品不善引众同分业生鬼趣中。<a id="a-5N"></a>既生彼已受彼三品法异熟果。<a id="a-5O"></a>评曰应作是说。<a id="a-5P"></a>有三品不善引地狱趣众同分业随由一种生地狱中。<a id="a-5Q"></a>既生彼已随其所应受彼三品不善法异熟果。<a id="a-5R"></a>有三品不善引傍生趣众同分业随由一种生傍生趣。<a id="a-5S"></a>既生彼已随其所应。<a id="a-5T"></a>受彼三品法异熟果。<a id="a-5U"></a>有三品不善引鬼趣众同分业随由一种生鬼趣中。<a id="a-5V"></a>既生彼已随其所应受彼三品法异熟果。</p>
  <p id="a5W">复次有作是说。<a id="a-5X"></a>但由欲界上品善引众同分业生他化自在天。<a id="a-5Y"></a>既生彼已唯受彼上品法异熟果。<a id="a-5Z"></a>但由欲界中品善引众同分业生下五天。<a id="a-5a"></a>既生彼已唯受彼中品法异熟果。<a id="a-5b"></a>但由欲界下品善引众同分业生人趣中。<a id="a-5c"></a>既生彼已唯受彼下品法异熟果。<a id="a-5d"></a>问若由下品善业生人趣中。<a id="a-5e"></a>受下品法异熟果者。<a id="a-5f"></a>菩萨善业亦人中受云何上品。<a id="a-5g"></a>又菩萨善业与他化自在天善业。<a id="a-5h"></a>有何差别。<a id="a-5i"></a>答所说欲界下品善业人中受者除菩萨业。<a id="a-5j"></a>故作是说。<a id="a-5k"></a>非说一切。<a id="a-5l"></a>有余缘故菩萨业胜。<a id="a-5m"></a>以菩萨身是力无畏等无边功德所依止故。<a id="a-5n"></a>他化自在天身无如是事。<a id="a-5o"></a>有余缘故他化自在天业胜。<a id="a-5p"></a>以彼天身清净微妙如灯焰故。<a id="a-5q"></a>菩萨生身犹有种种便利不净。<a id="a-5r"></a>有余师说。<a id="a-5s"></a>但由欲界上品善引众同分业生他化自在天。<a id="a-5t"></a>既生彼已受彼上中二品法异熟果。<a id="a-5u"></a>下五天人趣如前说。<a id="a-5v"></a>或复有说。<a id="a-5w"></a>但由欲界上品善引众同分业生他化自在天。<a id="a-5x"></a>既生彼已受彼三品法异熟果。<a id="a-5y"></a>但由欲界中品善引众同分业生下五天。<a id="a-5z"></a>受彼下中二品法异熟果。<a id="a-60"></a>人趣如前说。<a id="a-61"></a>或有说者。<a id="a-62"></a>但由欲界上品善引众同分业生他化自在天。<a id="a-63"></a>既生彼已受彼三品法异熟果。<a id="a-64"></a>但由欲界中。<a id="a-65"></a>品善引众同分业生下五天。<a id="a-66"></a>既生彼已受彼三品法异熟果。<a id="a-67"></a>但由欲界下品善引众同分业生人趣中。<a id="a-68"></a>既生彼已受彼下中二品法异熟果。<a id="a-69"></a>复有说者。<a id="a-6A"></a>但由欲界上品善引众同分业生他化自在天。<a id="a-6B"></a>既生彼已受彼三品法异熟果。<a id="a-6C"></a>但由欲界中品善引众同分业生下五天。<a id="a-6D"></a>既生彼已受彼三品法异熟果。<a id="a-6E"></a>但由欲界下品善引众同分业生人趣中。<a id="a-6F"></a>既生彼已受彼三品法异熟果。<a id="a-6G"></a>评曰。<a id="a-6H"></a>应作是说。<a id="a-6I"></a>有三品善引他化自在天众同分业。<a id="a-6J"></a>随由一品生他化自在天。<a id="a-6K"></a>既生彼已随其所应受彼三品法异熟果。<a id="a-6L"></a>有三品善引下五天众同分业。<a id="a-6M"></a>随由一品生下五天。<a id="a-6N"></a>既生彼已随其所应受彼三品法异熟果。<a id="a-6O"></a>有三品善引人趣众同分业。<a id="a-6P"></a>随由一品生人趣中。<a id="a-6Q"></a>既生彼已随其所应受彼三品法异熟果。</p>
  <p id="a6R">复次有三品善引初静虑无别异众同分业。<a id="a-6S"></a>随由一品生初静虑。<a id="a-6T"></a>既生彼已随其所应受彼三品无别异善法异熟果。<a id="a-6U"></a>但由下品善引第二静虑众同分业生少光天。<a id="a-6V"></a>既生彼已唯受彼下品善法异熟果。<a id="a-6W"></a>但由中品善引第二静虑众同分业生无量光天。<a id="a-6X"></a>既生彼已唯受彼中品善法异熟果。<a id="a-6Y"></a>但由上品善引第二静虑众同分业生极光净天。<a id="a-6Z"></a>既生彼已唯受彼上品善法异熟果但由下品善引第三静虑众同分业生少净天。<a id="a-6a"></a>既生彼已唯受彼下品善法异熟果。<a id="a-6b"></a>但由中品善引第三静虑众同分业生无量净天。<a id="a-6c"></a>既生彼已唯受彼中品善法异熟果。<a id="a-6d"></a>但由上品善引第三静虑众同分业生遍净天。<a id="a-6e"></a>既生彼已唯受彼上品善法异熟果。<a id="a-6f"></a>但由下品善引第四静虑众同分业生无云天。<a id="a-6g"></a>既生彼已唯受彼下品善法异熟果。<a id="a-6h"></a>但由中品善引第四静虑众同分业生福生天。<a id="a-6i"></a>既生彼已唯受彼中品善法异熟果。<a id="a-6j"></a>但由上品善引第四静虑众同分业生广果天。<a id="a-6k"></a>既生彼已唯受彼上品善法异熟果。<a id="a-6l"></a>但由下品杂修静虑引第四静虑众同分业生无烦天。<a id="a-6m"></a>既生彼已唯受彼下品杂修静虑法异熟果。<a id="a-6n"></a>但由中品杂修静虑引第四静虑众同分业生无热天。<a id="a-6o"></a>既生彼已唯受彼中品杂修静虑法异熟果。<a id="a-6p"></a>但由上品杂修静虑引第四静虑众同分业生善现天。<a id="a-6q"></a>既生彼已唯受彼上品杂修静虑法异熟果。<a id="a-6r"></a>但由上上品杂修静虑引第四静虑众同分业生善见天。<a id="a-6s"></a>既生彼已唯受彼上上品杂修静虑法异熟果。<a id="a-6t"></a>但由上极品杂修静虑引第四静虑众同分业生色究竟天。<a id="a-6u"></a>既生彼已唯受彼上极品杂修静虑法异熟果。<a id="a-6v"></a>有三品善引空无边处无别异众同分业。<a id="a-6w"></a>随由一品生空无边处。<a id="a-6x"></a>既生彼已随其所应。<a id="a-6y"></a>受彼三品善法异熟果。<a id="a-6z"></a>有三品善引识无边处无别异众同分业。<a id="a-70"></a>随由一品生识无边处。<a id="a-71"></a>既生彼已随其所应。<a id="a-72"></a>受彼三品善法异熟果。<a id="a-73"></a>有三品善引无所有处无别异众同分业。<a id="a-74"></a>随由一品生无所有处。<a id="a-75"></a>既生彼已随其所应。<a id="a-76"></a>受彼三品善法异熟果。<a id="a-77"></a>有三品善引非想非非想处无别异众同分业。<a id="a-78"></a>随由一品生非想非非想处。<a id="a-79"></a>既生彼已随其所应。<a id="a-7A"></a>受彼三品善法异熟果。<a id="a-7B"></a>问何故初静虑三品善业受无别异异熟果。<a id="a-7C"></a>上三静虑三品善业受有别异异熟果耶。<a id="a-7D"></a>答初静虑中有众有主杂乱而住。<a id="a-7E"></a>上三静虑无此事故。<a id="a-7F"></a>有余师说。<a id="a-7G"></a>初静虑中有寻有伺有诸识身及起自地身语表业。<a id="a-7H"></a>上三静虑无此事故。</p>
  <p id="a7I">复次欲界中不善业有一劫异熟果。<a id="a-7J"></a>善业不尔。<a id="a-7K"></a>欲界中不善业有五趣异熟果。<a id="a-7L"></a>善业不尔。<a id="a-7M"></a>问何故欲界中不善业有一劫异熟果。<a id="a-7N"></a>善业不尔耶。<a id="a-7O"></a>答欲界是不定界。<a id="a-7P"></a>非修地。<a id="a-7Q"></a>非离染地。<a id="a-7R"></a>不善业胜。<a id="a-7S"></a>善业劣故。<a id="a-7T"></a>复次欲界中。<a id="a-7U"></a>不善法难断。<a id="a-7V"></a>难破。<a id="a-7W"></a>难可越度。<a id="a-7X"></a>善不尔故。<a id="a-7Y"></a>复次欲界中不善根强。<a id="a-7Z"></a>善根弱故。<a id="a-7a"></a>复次欲界中。<a id="a-7b"></a>不善如主。<a id="a-7c"></a>善如客故。<a id="a-7d"></a>复次欲界中不善法因常增长。<a id="a-7e"></a>善因不尔故。<a id="a-7f"></a>复次欲界中。<a id="a-7g"></a>不善根能断善根。<a id="a-7h"></a>善根不能断不善根故。<a id="a-7i"></a>复次欲界中威仪杂乱。<a id="a-7j"></a>犹如夫妻。<a id="a-7k"></a>不善法增善法减故。<a id="a-7l"></a>复次欲界中威仪无杂。<a id="a-7m"></a>如旃荼罗子与贼子同囚。<a id="a-7n"></a>不善法增善法减故。<a id="a-7o"></a>复次欲界中无器可受善业。<a id="a-7p"></a>一劫异熟故。<a id="a-7q"></a>问岂无洲渚妙高山王七金山等一劫器耶。<a id="a-7r"></a>答彼是增上果非异熟果。<a id="a-7s"></a>今依异熟果故作是说。<a id="a-7t"></a>复次欲界善业极增上者。<a id="a-7u"></a>亦有能感一劫异熟。<a id="a-7v"></a>如是善业要离非想非非想处第九品得。<a id="a-7w"></a>已离染业定不能引众同分果。<a id="a-7x"></a>是故欲界无善能受一劫异熟。<a id="a-7y"></a>复次诸善法中。<a id="a-7z"></a>最上品者谓无漏善。<a id="a-80"></a>彼无异熟。<a id="a-81"></a>有漏善中最上品者。<a id="a-82"></a>谓有顶善。<a id="a-83"></a>彼非欲界。<a id="a-84"></a>是故欲界善业无有一劫异熟。<a id="a-85"></a>不善业中最上品者。<a id="a-86"></a>谓引无间众同分业。<a id="a-87"></a>是故彼有一劫异熟。<a id="a-88"></a>问何故善业极增上者能感有顶八万大劫。<a id="a-89"></a>不善唯感一中劫耶。<a id="a-8A"></a>答善业多界多地修习。<a id="a-8B"></a>诸不善业不如是故。<a id="a-8C"></a>问何故欲界中不善业有五趣异熟果。<a id="a-8D"></a>善业不尔耶。<a id="a-8E"></a>答前来所说皆是此因。<a id="a-8F"></a>谓欲界中不善业胜。<a id="a-8G"></a>此中复有一不共因。<a id="a-8H"></a>谓欲界是不善田故。<a id="a-8I"></a>如有恶田嘉苗难殖秽草易生。<a id="a-8J"></a>欲界亦尔。<a id="a-8K"></a>善业难茂不善易生。<a id="a-8L"></a>故不善业于一趣全四趣少分受异熟果。<a id="a-8M"></a>善业唯于四趣少分受异熟果。<a id="a-8N"></a>有余师说。<a id="a-8O"></a>善与不善互有胜事故不应责。<a id="a-8P"></a>谓不善业五趣受果不遍三界。<a id="a-8Q"></a>善业遍于三界受果不遍五趣。<a id="a-8R"></a>俱胜事者。<a id="a-8S"></a>谓善恶业俱遍四生受异熟果。<a id="a-8T"></a>又俱能受五蕴异熟。</p>
  <p id="a8U">如契经说。<a id="a-8V"></a>业是眼因。<a id="a-8W"></a>阿毗达磨说大种是眼因。<a id="a-8X"></a>即彼复说眼是眼因。<a id="a-8Y"></a>问如是三说。<a id="a-8Z"></a>岂不相违。<a id="a-8a"></a>答无相违失。<a id="a-8b"></a>谓依异熟因故。<a id="a-8c"></a>契经中说。<a id="a-8d"></a>业是眼因。<a id="a-8e"></a>依生因。<a id="a-8f"></a>依因住因持因养因故。<a id="a-8g"></a>阿毗达磨说大种是眼因。<a id="a-8h"></a>依同类因故。<a id="a-8i"></a>即彼复说眼是眼因。<a id="a-8j"></a>问若大种及眼亦是眼因。<a id="a-8k"></a>何故契经唯说业是眼因。<a id="a-8l"></a>答业是本故。<a id="a-8m"></a>如说。<a id="a-8n"></a>由业种种差别势力。<a id="a-8o"></a>施设诸趣种种差别。<a id="a-8p"></a>乃至由根种种差别势力。<a id="a-8q"></a>施设补特伽罗种种差别。<a id="a-8r"></a>复次业是有情差别因故。<a id="a-8s"></a>谓由业故有情好丑贵贱差别。<a id="a-8t"></a>复次业是七众差别因故。<a id="a-8u"></a>谓由业故有苾刍等轨范差别。<a id="a-8v"></a>复次业能分别爱非爱果有差别故。<a id="a-8w"></a>复次业是愚智能表相故。<a id="a-8x"></a>复次业印众生令差别故。<a id="a-8y"></a>复次诸根差别由业别故。<a id="a-8z"></a>如芽差别由种别故。<a id="a-90"></a>复次诸有情类寿量增减进退兴衰皆由业故。<a id="a-91"></a>复次诸界诸趣诸生差别皆由业故。<a id="a-92"></a>由如是等种种因缘。<a id="a-93"></a>契经但说业是眼因。</p>
  <p id="a94">如契经说。<a id="a-95"></a>于杀生罪数习广布。<a id="a-96"></a>当堕地狱傍生鬼趣。<a id="a-97"></a>后生人中寿量短促。<a id="a-98"></a>问为由此业堕诸恶趣。<a id="a-99"></a>即由此业寿短促耶。<a id="a-9A"></a>有作是说。<a id="a-9B"></a>由此恶业堕诸恶趣。<a id="a-9C"></a>即由此业还来人中寿量短促。<a id="a-9D"></a>彼经不说有别因故。<a id="a-9E"></a>复有说者。<a id="a-9F"></a>由杀生加行堕诸恶趣。<a id="a-9G"></a>由杀生根本后生人中寿量短促。<a id="a-9H"></a>复有说者。<a id="a-9I"></a>堕诸恶趣是杀生异熟果。<a id="a-9J"></a>后生人中寿量短促。<a id="a-9K"></a>是杀生等流果。<a id="a-9L"></a>复有说者。<a id="a-9M"></a>由害生命堕诸恶趣。<a id="a-9N"></a>由食彼肉后生人中寿量短促。<a id="a-9O"></a>复有说者。<a id="a-9P"></a>害生命者有二过失。<a id="a-9Q"></a>一者生彼非爱苦受。<a id="a-9R"></a>二者断彼所爱寿量。<a id="a-9S"></a>由生彼非爱苦受故堕诸恶趣。<a id="a-9T"></a>由断彼所爱寿量故后生人中寿量短促。<a id="a-9U"></a>尊者世友说曰。<a id="a-9V"></a>人中寿量短者。<a id="a-9W"></a>非杀业异熟果。<a id="a-9X"></a>以人天趣命等八根是异熟者。<a id="a-9Y"></a>唯是善业异熟果故。<a id="a-9Z"></a>然造业者昔在人中先造能引人寿量业。<a id="a-9a"></a>次后复造害生命业。<a id="a-9b"></a>此业与前作损害事。<a id="a-9c"></a>前业应受二十年寿。<a id="a-9d"></a>由后损害但受十年。<a id="a-9e"></a>故人寿短促非彼异熟果。<a id="a-9f"></a>如契经说。<a id="a-9g"></a>十岁时人由能受行善业道故。<a id="a-9h"></a>所生男女寿二十岁。<a id="a-9i"></a>问无他造业他受果理。<a id="a-9j"></a>何故十岁父母修善。<a id="a-9k"></a>令所生子寿二十岁。<a id="a-9l"></a>尊者世友作如是言。<a id="a-9m"></a>即十岁人共修善故。<a id="a-9n"></a>命终转作二十岁子。<a id="a-9o"></a>故无他作他受过失。<a id="a-9p"></a>大德说曰。<a id="a-9q"></a>业异熟果各别决定。<a id="a-9r"></a>谓二十岁业感二十岁果。<a id="a-9s"></a>乃至八万岁业感八万岁果。<a id="a-9t"></a>然由父母修善业故。<a id="a-9u"></a>令子所造业能与果。<a id="a-9v"></a>虽无他作业他受果理。<a id="a-9w"></a>而有互为缘业与果义。<a id="a-9x"></a>问十岁时人不杀生等成业道不。<a id="a-9y"></a>有作是说。<a id="a-9z"></a>彼非业道但共立制不害生等。<a id="a-A0"></a>无增上心决意受持不杀等故。<a id="a-A1"></a>有余师说。<a id="a-A2"></a>亦是业道彼亦专心展转相对受远离故。</p>
  <p id="aA3">复次施设论说。<a id="a-A4"></a>有四种死。<a id="a-A5"></a>一寿尽故死非财尽故。<a id="a-A6"></a>如有一类有短寿业及多财业。<a id="a-A7"></a>彼于后时寿尽故死非财尽故。<a id="a-A8"></a>二财尽故死非寿尽故。<a id="a-A9"></a>如有一类有少财业及长寿业。<a id="a-AA"></a>彼于后时财尽故死非寿尽故。<a id="a-AB"></a>三寿尽故死及财尽故。<a id="a-AC"></a>如有一类有短寿业及少财业。<a id="a-AD"></a>彼于后时寿尽故死及财尽故。<a id="a-AE"></a>四非寿尽故死亦非财尽故。<a id="a-AF"></a>如有一类有长寿业及多财业。<a id="a-AG"></a>彼于后时虽财与寿二俱未尽。<a id="a-AH"></a>而遇恶缘非时而死。<a id="a-AI"></a>作彼论者。<a id="a-AJ"></a>显有横死故作是说。<a id="a-AK"></a>佛虽财寿俱未尽故而般涅槃。<a id="a-AL"></a>然非横死。<a id="a-AM"></a>边际定力所成办故。<a id="a-AN"></a>功德威势未穷尽故。<a id="a-AO"></a>诸余有情于命终位威势穷尽。<a id="a-AP"></a>佛不如是。</p>
  <p id="aAQ">复次施设论说。<a id="a-AR"></a>颇有不受顺现法受业异熟。<a id="a-AS"></a>而受顺次生受业及顺后次受业异熟耶。<a id="a-AT"></a>答有。<a id="a-AU"></a>谓顺现法受业异熟不现在前。<a id="a-AV"></a>顺次生受业及顺后次受业异熟现前。<a id="a-AW"></a>颇有不受顺次生受业异熟。<a id="a-AX"></a>而受顺现法受业及顺后次受业异熟耶。<a id="a-AY"></a>答有。<a id="a-AZ"></a>谓顺次生受业异熟不现在前。<a id="a-Aa"></a>顺现法受业及顺后次受业异熟现前。<a id="a-Ab"></a>颇有不受顺后次受业异熟。<a id="a-Ac"></a>而受顺现法受业及顺次生受业异熟耶。<a id="a-Ad"></a>答有。<a id="a-Ae"></a>谓顺后次受业异熟不现在前。<a id="a-Af"></a>顺现法受业及顺次生受业异熟现前。<a id="a-Ag"></a>此要证得阿罗汉果。<a id="a-Ah"></a>方有是事非不得者。<a id="a-Ai"></a>问有学异生亦应有如是事。<a id="a-Aj"></a>何故彼论但说阿罗汉耶。<a id="a-Ak"></a>答唯阿罗汉有胜定慧薰修身故有如是能。<a id="a-Al"></a>有学异生无如是事。<a id="a-Am"></a>复次唯阿罗汉能善知自业有近有远有可转有不可转。<a id="a-An"></a>诸可转者以修力转之。<a id="a-Ao"></a>若不可转者引现前受无后有故。<a id="a-Ap"></a>譬如有人欲适他国所有债主悉来现前彼人即便回转酬偿。<a id="a-Aq"></a>此说满业可有是事众同分业不并受故。<a id="a-Ar"></a>又一相续无断续故。<a id="a-As"></a>有余师说。<a id="a-At"></a>有业前生虽受异熟而有余残。<a id="a-Au"></a>今时证得阿罗汉果以胜修力及决择力引现前受。<a id="a-Av"></a>唯阿罗汉有如是能故彼偏说。</p>
  <p id="aAw">问异熟因以何为自性。<a id="a-Ax"></a>答一切不善善有漏法。<a id="a-Ay"></a>已说自性。<a id="a-Az"></a>所以今当说。<a id="a-B0"></a>问何故名异熟因。<a id="a-B1"></a>异熟是何义。<a id="a-B2"></a>答异类而熟是异熟义。<a id="a-B3"></a>谓善不善因以无记为果。<a id="a-B4"></a>果是熟义如前已说。<a id="a-B5"></a>此异熟因定通三世。<a id="a-B6"></a>有异熟果。</p>
  <p id="aB7">云何能作因乃至广说。<a id="a-B8"></a>问何故作此论。<a id="a-B9"></a>答为止他宗显正理故。<a id="a-BA"></a>谓或有执。<a id="a-BB"></a>诸法生时无因而生如诸外道。<a id="a-BC"></a>为止彼执显诸法生决定有因。<a id="a-BD"></a>或复有执。<a id="a-BE"></a>诸法生时虽由因生。<a id="a-BF"></a>而诸法灭时不由因灭如譬喻者。<a id="a-BG"></a>为止彼执显诸法生灭无不由因。<a id="a-BH"></a>或复有执。<a id="a-BI"></a>唯有为法是能作因非无为法。<a id="a-BJ"></a>为止彼执显无为法亦能作因。<a id="a-BK"></a>或复有执。<a id="a-BL"></a>诸能作因皆有作用取果与果。<a id="a-BM"></a>为止彼执显能作因亦有不能取果与果。<a id="a-BN"></a>但不为障亦立为因。<a id="a-BO"></a>或复有执。<a id="a-BP"></a>自性于自性亦是能作因。<a id="a-BQ"></a>为止彼执显自性于自性非能作因。<a id="a-BR"></a>或复有执。<a id="a-BS"></a>诸无为法亦有能作因。<a id="a-BT"></a>为止彼执显有为法有能作因非无为法。<a id="a-BU"></a>或复有执后法于前非能作因。<a id="a-BV"></a>为止彼执显能作因于前于后及俱诸法皆能为因。<a id="a-BW"></a>为止此等种种异执显示正因故作斯论。</p>
  <p id="aBX">云何能作因。<a id="a-BY"></a>答眼及色为缘生眼识。<a id="a-BZ"></a>此眼识以彼眼色彼相应法彼俱有法。<a id="a-Ba"></a>及耳声耳识鼻香鼻识舌味舌识身触身识意法意识。<a id="a-Bb"></a>有色无色有见无见有对无对有漏无漏有为无为等。<a id="a-Bc"></a>一切法为能作因除其自性。<a id="a-Bd"></a>如眼识耳鼻舌身意识亦尔。<a id="a-Be"></a>是谓能作因。<a id="a-Bf"></a>此中彼相应法彼俱有法者。<a id="a-Bg"></a>谓眼识相应俱有诸法。<a id="a-Bh"></a>问前眼色等六二门法。<a id="a-Bi"></a>或六三门法。<a id="a-Bj"></a>善标善释施设显示一切法体为能作因其义已足。<a id="a-Bk"></a>何故复说有色无色等五二法耶。<a id="a-Bl"></a>答前是广说后是略说。<a id="a-Bm"></a>前是别说后是总说。<a id="a-Bn"></a>前是分别说后是不分别说。<a id="a-Bo"></a>前是渐说后是顿说。<a id="a-Bp"></a>如是显示其义明了。<a id="a-Bq"></a>问此中何故不但说言云何能作因答一切法。<a id="a-Br"></a>答若作是说应自性与自性作能作因。<a id="a-Bs"></a>问若尔何故不作是说。<a id="a-Bt"></a>云何能作因答一切法除其自性。<a id="a-Bu"></a>答若作是说应无为亦有能作因无简别故。<a id="a-Bv"></a>问若尔何故不作是说。<a id="a-Bw"></a>云何能作因答一切有为法除其自性。<a id="a-Bx"></a>答若作是说。<a id="a-By"></a>应无为法非能作因。<a id="a-Bz"></a>问何故此中但说六识以所余法为能作因非余有为法耶。<a id="a-C0"></a>答识于诸法最为胜故。<a id="a-C1"></a>此中六因皆就胜说并不尽理。<a id="a-C2"></a>问若尔眼识除其自性余一切法是能作因。<a id="a-C3"></a>何故此中先说眼色次说彼相应俱有法。<a id="a-C4"></a>后说耳等一切法耶。<a id="a-C5"></a>答眼色与眼识作所依所缘能作因义势用强故。<a id="a-C6"></a>相应俱有法与眼识作能作因势用亲故。<a id="a-C7"></a>耳等不尔是故后说。<a id="a-C8"></a>问何故自性于自性非能作因耶。<a id="a-C9"></a>答若自性于自性为能作因者。<a id="a-CA"></a>则应因果能作所作能生所生能引所引能相所相能转所转能续所续皆无差别因果等。<a id="a-CB"></a>二既有差别故于自性非能作因。<a id="a-CC"></a>复次自性于自性无益无损无增无减无成无坏无进无退故非能作因。<a id="a-CD"></a>复次自性于自性非因。<a id="a-CE"></a>非等无间。<a id="a-CF"></a>非所缘。<a id="a-CG"></a>非增上故非能作因。<a id="a-CH"></a>复次若自性于自性为能作因。<a id="a-CI"></a>便违世间诸现见事。<a id="a-CJ"></a>谓指端不自触。<a id="a-CK"></a>眼不自见。<a id="a-CL"></a>刀不自割。<a id="a-CM"></a>诸有力人不能自负如是一切。<a id="a-CN"></a>复次自性于自性无有自在无观待故非能作因。<a id="a-CO"></a>复次自性不依自性故非能作因。<a id="a-CP"></a>如人依杖得起。<a id="a-CQ"></a>去杖便倒。<a id="a-CR"></a>自性于自性无如是义。<a id="a-CS"></a>复次无障碍分是能作因。<a id="a-CT"></a>诸法自性障碍自性故非能作因。<a id="a-CU"></a>障碍有二种。<a id="a-CV"></a>一者世俗如人在床障阂余者。<a id="a-CW"></a>二者胜义。<a id="a-CX"></a>如自性障碍自性令不自在。<a id="a-CY"></a>复次若自性于自性为能作因。<a id="a-CZ"></a>应说无明缘无明等非无明缘行等。<a id="a-Ca"></a>应说眼识为缘生眼识等非眼色为缘生眼识等。<a id="a-Cb"></a>是故自性于自性非能作因其义决定。</p>
 </body>
</html>