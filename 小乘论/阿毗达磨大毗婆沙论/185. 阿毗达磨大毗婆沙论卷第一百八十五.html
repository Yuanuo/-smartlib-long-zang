<!doctype html>
<html id="z3IBVgB14G" data-ver="658">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百八十五</h1>
  <h2 id="a2">定蕴第七中一行纳息第五之三</h2>
  <p id="a3">若修空彼无愿耶。<a id="a-4"></a>乃至广说。<a id="a-5"></a>问何故作此论。<a id="a-6"></a>答为止拨无去来二世。<a id="a-7"></a>及说无未来修者意。<a id="a-8"></a>欲显有去来世亦有未来修故作斯论。<a id="a-9"></a>修有四种。<a id="a-A"></a>一得修。<a id="a-B"></a>二习修。<a id="a-C"></a>三对治修。<a id="a-D"></a>四除遣修。<a id="a-E"></a>此中依二修作论。<a id="a-F"></a>谓得修习修。<a id="a-G"></a>若修空彼无愿耶。<a id="a-H"></a>设修无愿彼空耶。<a id="a-I"></a>答应作四句。<a id="a-J"></a>有修空非无愿。<a id="a-K"></a>谓已得空现在前。<a id="a-L"></a>此是佛或独觉声闻为现法乐住等故。<a id="a-M"></a>起已得空三摩地现在前。<a id="a-N"></a>尔时彼势力尚不及自类无间刹那。<a id="a-O"></a>况能修余未来功德。<a id="a-P"></a>然现前位即是修习。<a id="a-Q"></a>有修无愿非空。<a id="a-R"></a>谓已得无愿现在前。<a id="a-S"></a>若未得无愿现在前不修空。<a id="a-T"></a>已得无愿现在前者。<a id="a-U"></a>如前释。<a id="a-V"></a>未得无愿现在前不修空者。<a id="a-W"></a>谓见道中集现观四心顷。<a id="a-X"></a>道现观三心顷。<a id="a-Y"></a>以见道中对治决定及是不共对治故。<a id="a-Z"></a>不异谛修有俱修。<a id="a-a"></a>谓未得空现在前。<a id="a-b"></a>若未得无愿现在前修空。<a id="a-c"></a>若未得无相及未得世俗智现在前修空。<a id="a-d"></a>无愿未得空现在前者。<a id="a-e"></a>谓依空三摩地入正性离生苦现观四心顷。<a id="a-f"></a>若依空三摩地离欲界乃至无所有处染。<a id="a-g"></a>或以空为加行彼一切加行无间解脱道。<a id="a-h"></a>及离非想非非想处染。<a id="a-i"></a>除最后解脱道。<a id="a-j"></a>若依空三摩地信胜解练根作见至。<a id="a-k"></a>或以空为加行彼加行无间解脱道。<a id="a-l"></a>及时解脱练根作不动。<a id="a-m"></a>除最后解脱道。<a id="a-n"></a>若依空三摩地杂修静虑初后心顷。<a id="a-o"></a>若依空三摩地起念住无色解脱义辩二无碍解。<a id="a-p"></a>有说。<a id="a-q"></a>唯义无碍解于如是时未得空现在前。<a id="a-r"></a>亦修无愿未得无愿现在前。<a id="a-s"></a>修空者谓依无愿三摩地入正性离生。<a id="a-t"></a>苦现观四心顷道类智时。<a id="a-u"></a>若依无愿离欲界乃至非想非非想处染。<a id="a-v"></a>或无愿为加行。<a id="a-w"></a>彼一切加行无间解脱道。<a id="a-x"></a>若依无愿信胜解练根作见至。<a id="a-y"></a>时解脱练根作不动。<a id="a-z"></a>或无愿为加行。<a id="a-10"></a>彼一切加行无间解脱道。<a id="a-11"></a>若依无愿杂修静虑初后心顷。<a id="a-12"></a>若起无漏他心智通。<a id="a-13"></a>若依无愿起念住无色解脱义辩二无碍解。<a id="a-14"></a>于如是时未得无愿现在前亦修空未得无相现在前。<a id="a-15"></a>修空无愿者见道中无于修道无学道中。<a id="a-16"></a>若依无相离欲界乃至无所有处染。<a id="a-17"></a>或无相为加行彼一切加行无间解脱道。<a id="a-18"></a>及离非想非非想处染。<a id="a-19"></a>除最后解脱道。<a id="a-1A"></a>若依无相信胜解练根作见至。<a id="a-1B"></a>或无相为加行彼一切加行无间解脱道及时解脱练根作不动。<a id="a-1C"></a>除最后解脱道。<a id="a-1D"></a>若依无相杂修静虑初后心顷。<a id="a-1E"></a>若依无相起念住无色解脱义无碍解。<a id="a-1F"></a>于如是时未得无相现在前。<a id="a-1G"></a>修空无愿。<a id="a-1H"></a>未得世俗智现在前修空无愿者。<a id="a-1I"></a>谓圣者以世俗道离欲界乃至无所有处染。<a id="a-1J"></a>或世俗道为加行彼一切加行无间解脱道。<a id="a-1K"></a>及离非想非非想处染。<a id="a-1L"></a>及信胜解练根作见至。<a id="a-1M"></a>时解脱练根作不动。<a id="a-1N"></a>以世俗为加行彼加行道杂修静虑中间心顷引发五通诸加行道。<a id="a-1O"></a>五无间道二解脱道。<a id="a-1P"></a>及有漏他心智通解脱道。<a id="a-1Q"></a>起无量世俗解脱胜处遍处不净观持息念。<a id="a-1R"></a>世俗念住七处善三义观世俗无碍解无诤愿智边际智。<a id="a-1S"></a>空空无愿无愿无相无相入灭定想微细心。<a id="a-1T"></a>于如是时未得世俗智现在前。<a id="a-1U"></a>修空及无愿有俱不修。<a id="a-1V"></a>谓已得无相现在前。<a id="a-1W"></a>若未得无相现在前不修空无愿。<a id="a-1X"></a>若已得世俗智现在前。<a id="a-1Y"></a>若未得世俗智现在前不修空无愿。<a id="a-1Z"></a>一切异生染污心无记心在无想定灭尽定。<a id="a-1a"></a>生无想天已得无相现在前者如前释。<a id="a-1b"></a>未得无相现在前不修空无愿者。<a id="a-1c"></a>谓见道中灭现观四心顷。<a id="a-1d"></a>不修空无愿如前释。<a id="a-1e"></a>已得世俗智现在前者如前释。<a id="a-1f"></a>未得世俗智现在前不修空无愿者。<a id="a-1g"></a>谓圣者闻思所成慧入灭定微微心。<a id="a-1h"></a>一切异生者谓此中所说三三摩地唯无漏故。<a id="a-1i"></a>异生皆无故无修义。<a id="a-1j"></a>染污心者谓染污心是顺退分性。<a id="a-1k"></a>沉重懈怠相应。<a id="a-1l"></a>要顺胜进性轻举精进相应心方能修故。<a id="a-1m"></a>无记心者谓无记心不坚不住不实羸劣如朽败种。<a id="a-1n"></a>要坚住实强盛心。<a id="a-1o"></a>方能修故。<a id="a-1p"></a>在无想定灭尽定者。<a id="a-1q"></a>谓彼无心。<a id="a-1r"></a>要有心位方能修故。<a id="a-1s"></a>生无想天者。<a id="a-1t"></a>有说。<a id="a-1u"></a>生彼于一切时不起善心。<a id="a-1v"></a>有说。<a id="a-1w"></a>生彼虽起善心而非修所依。<a id="a-1x"></a>虽前已遮一切异生。<a id="a-1y"></a>而复遮无想定。<a id="a-1z"></a>无想天者以彼是世俗所尚。<a id="a-20"></a>或疑有修故于如是时不修空及无愿。</p>
  <p id="a21">若修空彼无相耶。<a id="a-22"></a>设修无相彼空耶。<a id="a-23"></a>答应作四句。<a id="a-24"></a>有修空非无相。<a id="a-25"></a>谓已得空现在前。<a id="a-26"></a>若未得空现在前不修无相。<a id="a-27"></a>若未得无愿现在前修空非无相。<a id="a-28"></a>已得空现在前者如前释。<a id="a-29"></a>未得空现在前不修无相者。<a id="a-2A"></a>谓依空三摩地入正性离生苦现观四心顷。<a id="a-2B"></a>未得无愿现在前。<a id="a-2C"></a>修空非无相者。<a id="a-2D"></a>谓依无愿入正性离生苦现观四心顷。<a id="a-2E"></a>有修无相非空。<a id="a-2F"></a>谓已得无相现在前。<a id="a-2G"></a>若未得无相现在前不修空。<a id="a-2H"></a>已得无相现在前者如前释。<a id="a-2I"></a>未得无相现在前不修空者。<a id="a-2J"></a>谓见道中灭现观四心顷。<a id="a-2K"></a>有俱修谓未得空现在前修无相。<a id="a-2L"></a>若未得无相现在前修空。<a id="a-2M"></a>若未得无愿及未得世俗智现在前修空无相。<a id="a-2N"></a>未得空现在前修无相者。<a id="a-2O"></a>谓依空三摩地离欲界乃至无所有处染。<a id="a-2P"></a>广如前兼修无愿说。<a id="a-2Q"></a>未得无相现在前修空者。<a id="a-2R"></a>谓依无相三摩地离欲界乃至无所有处染。<a id="a-2S"></a>或无相为加行彼一切加行无间解脱道。<a id="a-2T"></a>及离非想非非想处染。<a id="a-2U"></a>除最后解脱道。<a id="a-2V"></a>若依无相练根作见至。<a id="a-2W"></a>以无相为加行彼加行无间解脱道。<a id="a-2X"></a>及时解脱练根作不动。<a id="a-2Y"></a>除最后解脱道。<a id="a-2Z"></a>若依无相杂修静虑初后心顷。<a id="a-2a"></a>若依无相起念住无色解脱义无碍解。<a id="a-2b"></a>于如是时未得无相现在前亦修空。<a id="a-2c"></a>未得无愿现在前修空无相者。<a id="a-2d"></a>谓道类智时。<a id="a-2e"></a>若依无愿三摩地离欲界乃至非想非非想处染。<a id="a-2f"></a>广如前兼修空说。<a id="a-2g"></a>未得世俗智现在前修空无相者。<a id="a-2h"></a>谓圣者以世俗道离欲界乃至无所有处染。<a id="a-2i"></a>广如前兼修空无愿说。<a id="a-2j"></a>有俱不修。<a id="a-2k"></a>谓已得无愿现在前。<a id="a-2l"></a>若未得无愿现在前不修空无相。<a id="a-2m"></a>若已得世俗智现在前。<a id="a-2n"></a>若未得世俗智现在前不修空无相。<a id="a-2o"></a>一切异生染污心无记心在无想定灭尽定。<a id="a-2p"></a>生无想天已得无愿现在前者如前释。<a id="a-2q"></a>未得无愿现在前不修空无相者。<a id="a-2r"></a>谓见道中集现观四心顷。<a id="a-2s"></a>道现观三心顷。<a id="a-2t"></a>已得世俗智现在前者如前释。<a id="a-2u"></a>未得世俗智现在前不修空无相者。<a id="a-2v"></a>谓圣者闻思所成慧入灭定微微心。<a id="a-2w"></a>一切异生乃至生无想天者如前释。</p>
  <p id="a2x">若修无愿彼无相耶。<a id="a-2y"></a>设修无相彼无愿耶。<a id="a-2z"></a>答应作四句。<a id="a-30"></a>有修无愿非无相。<a id="a-31"></a>谓已得无愿现在前。<a id="a-32"></a>若未得无愿及未得空现在前不修无相。<a id="a-33"></a>已得无愿现在前者如前释。<a id="a-34"></a>未得无愿现在前不修无相者。<a id="a-35"></a>谓依无愿入正性离生苦现观四心顷。<a id="a-36"></a>集现观四心顷。<a id="a-37"></a>道现观三心顷。<a id="a-38"></a>未得空现在前不修无相者。<a id="a-39"></a>谓依空三摩地入正性离生苦现观四心顷。<a id="a-3A"></a>有修无相非无愿。<a id="a-3B"></a>谓已得无相现在前。<a id="a-3C"></a>若未得无相现在前不修无愿。<a id="a-3D"></a>已得无相现在前者如前释。<a id="a-3E"></a>未得无相现在前不修无愿者。<a id="a-3F"></a>谓见道中灭现观四心顷。<a id="a-3G"></a>有俱修谓未得无愿现在前修无相。<a id="a-3H"></a>若未得无相现在前修无愿。<a id="a-3I"></a>若未得空及未得世俗智现在前修无愿无相。<a id="a-3J"></a>此随所应如前广释。<a id="a-3K"></a>有俱不修。<a id="a-3L"></a>谓已得空及已得世俗智现在前。<a id="a-3M"></a>若未得世俗智现在前不修无愿无相。<a id="a-3N"></a>一切异生染污心无记心。<a id="a-3O"></a>在无想定灭尽定生无想天。<a id="a-3P"></a>此亦随应如前广释。</p>
  <p id="a3Q">颇有结空所断非无愿无相耶。<a id="a-3R"></a>乃至广说。<a id="a-3S"></a>有二种决定。<a id="a-3T"></a>一对治决定。<a id="a-3U"></a>二作用决定。<a id="a-3V"></a>此中依对治决定而作论非作用决定。<a id="a-3W"></a>所以者何。<a id="a-3X"></a>无有道理。<a id="a-3Y"></a>二三摩地俱时作用。<a id="a-3Z"></a>何况有三。<a id="a-3a"></a>颇有结空所断非无愿无相耶。<a id="a-3b"></a>答无。<a id="a-3c"></a>以无如是类结唯是空所对治故。<a id="a-3d"></a>颇有结无愿所断非空无相耶。<a id="a-3e"></a>答有。<a id="a-3f"></a>谓见集见道所断结无愿断。<a id="a-3g"></a>以彼唯是无愿所对治故。<a id="a-3h"></a>颇有结无相所断非空无愿耶。<a id="a-3i"></a>答有。<a id="a-3j"></a>谓见灭所断结无相断。<a id="a-3k"></a>以彼唯是无相所对治故。<a id="a-3l"></a>颇有结空无愿所断非无相耶。<a id="a-3m"></a>答有谓见苦所断结空无愿断。<a id="a-3n"></a>以彼唯是空无愿所对治故颇有结空无相所断非无愿耶。<a id="a-3o"></a>答无以无如是类结唯是空无相所对治非无愿故。<a id="a-3p"></a>颇有结无愿无相所断非空耶。<a id="a-3q"></a>答无。<a id="a-3r"></a>以无如是类结唯是无愿无相所对治非空故。<a id="a-3s"></a>颇有结空无愿无相所断耶。<a id="a-3t"></a>答有。<a id="a-3u"></a>谓学见迹修所断结。<a id="a-3v"></a>空无愿无相断即是圣者三界修所断结。<a id="a-3w"></a>以彼是三三摩地所对治故。<a id="a-3x"></a>颇有结非空无愿无相所断。<a id="a-3y"></a>而是所断耶。<a id="a-3z"></a>答有。<a id="a-40"></a>谓异生所断结。<a id="a-41"></a>即诸异生欲界乃至无所有处见修所断结。<a id="a-42"></a>是世俗道所对治故。<a id="a-43"></a>问彼结岂非空无愿无相所对治耶。<a id="a-44"></a>答是所对治。<a id="a-45"></a>然在圣者非异生。<a id="a-46"></a>彼在异生故说非空等断。<a id="a-47"></a>有说。<a id="a-48"></a>前依对治决定而作论。<a id="a-49"></a>今依作用决定作论。<a id="a-4A"></a>异生相续中三三摩地定无作用故。<a id="a-4B"></a>说彼结非空等断。<a id="a-4C"></a>问若尔者。<a id="a-4D"></a>圣相续中欲界乃至无所有处。<a id="a-4E"></a>修所断结亦世俗道断。<a id="a-4F"></a>何故但说空等断耶。<a id="a-4G"></a>答前文应说彼结亦是世俗道断。<a id="a-4H"></a>而不说者有何意耶。<a id="a-4I"></a>应知圣者无漏道所显故不说世俗道。<a id="a-4J"></a>异生无无漏道故依世俗道说。<a id="a-4K"></a>是以前说无过。</p>
  <p id="a4L">云何作意入正性离生。<a id="a-4M"></a>乃至广说。<a id="a-4N"></a>问何故作此论。<a id="a-4O"></a>答欲止他宗显己义故。<a id="a-4P"></a>谓或有说。<a id="a-4Q"></a>三三摩地随一皆能入正性离生。<a id="a-4R"></a>今遮彼意显唯二三摩地随一能入。<a id="a-4S"></a>而非无相故作斯论。<a id="a-4T"></a>或复有说。<a id="a-4U"></a>唯无相三摩地能入正性离生。<a id="a-4V"></a>如达摩鞠多部说。<a id="a-4W"></a>彼说以无相三摩地于涅槃起寂静作意入正性离生。<a id="a-4X"></a>为遮彼执显唯无相三摩地不能入正性离生故作斯论。<a id="a-4Y"></a>云何作意入正性离生。<a id="a-4Z"></a>答或无常或苦或空或无我。<a id="a-4a"></a>由此则止三三摩地及唯无相。<a id="a-4b"></a>能入正性离生者意。<a id="a-4c"></a>此中无常苦作意与无愿三摩地相应。<a id="a-4d"></a>空无我作意与空三摩地相应。<a id="a-4e"></a>问何故唯此行相入正性离生非余耶。<a id="a-4f"></a>答入正性离生者有二种。<a id="a-4g"></a>一爱行。<a id="a-4h"></a>二见行。<a id="a-4i"></a>爱行者依无愿入见行者依空入。<a id="a-4j"></a>菩萨虽是爱行而能依空入正性离生。<a id="a-4k"></a>爱行者复有二种。<a id="a-4l"></a>谓我慢增。<a id="a-4m"></a>懈怠增。<a id="a-4n"></a>我慢增者以无常行相入。<a id="a-4o"></a>懈怠增者以苦行相入。<a id="a-4p"></a>见行者亦有二种。<a id="a-4q"></a>谓我见增。<a id="a-4r"></a>我所见增。<a id="a-4s"></a>我见增者以无我行相入。<a id="a-4t"></a>我所见增者以空行相入。<a id="a-4u"></a>是故唯作此四行相。<a id="a-4v"></a>问此四行相与何位法相应。<a id="a-4w"></a>有说。<a id="a-4x"></a>与世第一法相应。<a id="a-4y"></a>以说入正性离生故。<a id="a-4z"></a>有说。<a id="a-50"></a>与苦法智忍相应。<a id="a-51"></a>问若尔。<a id="a-52"></a>何故言入。<a id="a-53"></a>答此说已入名入。<a id="a-54"></a>于近说远声。<a id="a-55"></a>如言大王从何处来。<a id="a-56"></a>彼于已来名来。<a id="a-57"></a>此亦如是。<a id="a-58"></a>问尔时亦有余心所法。<a id="a-59"></a>何故但说作意耶。<a id="a-5A"></a>答以唯作意能引发心心所故。<a id="a-5B"></a>有说。<a id="a-5C"></a>作意于入正性离生最随顺故。</p>
  <p id="a5D">思惟何系行入正性离生。<a id="a-5E"></a>乃至广说。<a id="a-5F"></a>问何故作此论。<a id="a-5G"></a>答欲止尊者达磨怛逻多说顿思惟三界行入正性离生。<a id="a-5H"></a>又为止说思惟涅槃入正性离生者意故作斯论。<a id="a-5I"></a>问思惟何系行入正性离生。<a id="a-5J"></a>答欲界系。<a id="a-5K"></a>由此则止如前二执。<a id="a-5L"></a>问何故但思惟欲界系行入正性离生耶。<a id="a-5M"></a>答欲界苦粗显现见易观察故。<a id="a-5N"></a>有说。<a id="a-5O"></a>欲界苦是彼相续现成就故。<a id="a-5P"></a>有说。<a id="a-5Q"></a>欲界系行具三苦故。<a id="a-5R"></a>是以阿毗达磨者。<a id="a-5S"></a>说观三苦诸行入正性离生。<a id="a-5T"></a>非如譬喻者唯说观行苦诸行入正性离生。<a id="a-5U"></a>此中不可意诸行名苦苦。<a id="a-5V"></a>可意诸行名坏苦。<a id="a-5W"></a>顺舍诸行名行苦。<a id="a-5X"></a>有说。<a id="a-5Y"></a>欲界苦于修行者现为逼恼极所厌背故。<a id="a-5Z"></a>先观彼入正性离生。<a id="a-5a"></a>问涅槃亦是极所欣乐。<a id="a-5b"></a>何不观彼入正性离生耶。<a id="a-5c"></a>答诸有情类厌苦心胜非欣涅槃。<a id="a-5d"></a>所以者何。<a id="a-5e"></a>现逼恼故。<a id="a-5f"></a>不现见故。<a id="a-5g"></a>如诸有情无不畏苦有不贪乐。<a id="a-5h"></a>问缘何谛忍后能入正性离生。<a id="a-5i"></a>有说。<a id="a-5j"></a>缘道谛。<a id="a-5k"></a>如是说者。<a id="a-5l"></a>缘苦谛。<a id="a-5m"></a>广说如杂蕴初纳息。</p>
  <p id="a5n">尽智当言于身循身观念住耶。<a id="a-5o"></a>乃至当言于法循法观念住耶。<a id="a-5p"></a>答尽智应言或于身循身观念住。<a id="a-5q"></a>或于受或于心或于法循法观念住。<a id="a-5r"></a>如尽智无生智亦尔。<a id="a-5s"></a>问何故作此论。<a id="a-5t"></a>答为令疑者得决定故。<a id="a-5u"></a>谓有生如是疑。<a id="a-5v"></a>尽无生智非见性故。<a id="a-5w"></a>亦应非念住性。<a id="a-5x"></a>今欲决定明此二智。<a id="a-5y"></a>虽非见性。<a id="a-5z"></a>而是念住故作斯论。<a id="a-60"></a>复次见蕴中分别见自性念住。<a id="a-61"></a>今定蕴中分别非见自性念住。<a id="a-62"></a>故作斯论。<a id="a-63"></a>复次加行地中说修念住有因此故。<a id="a-64"></a>谓无学地无有念住。<a id="a-65"></a>今欲明无学地中有念住故而作此论。<a id="a-66"></a>复次经说尽无生智。<a id="a-67"></a>缘生及后有为境。<a id="a-68"></a>有因此故。<a id="a-69"></a>谓彼但缘生及后有。<a id="a-6A"></a>今欲显彼缘一切法。<a id="a-6B"></a>唯除虚空及非择灭。<a id="a-6C"></a>故作斯论。<a id="a-6D"></a>复次有执。<a id="a-6E"></a>尽无生智唯总缘五蕴。<a id="a-6F"></a>今遮彼意显尽无生智。<a id="a-6G"></a>或总缘五蕴或复别缘。<a id="a-6H"></a>故为此论。<a id="a-6I"></a>尽智应言或于身循身观念住者谓缘色蕴。<a id="a-6J"></a>或于受循受观念住者谓缘受蕴。<a id="a-6K"></a>或于心循心观念住者谓缘识蕴。<a id="a-6L"></a>或于法循法观念住者谓缘想蕴行蕴及择灭。<a id="a-6M"></a>此说不杂缘法念住。<a id="a-6N"></a>若杂缘法念住则于五蕴。<a id="a-6O"></a>或二二缘。<a id="a-6P"></a>或三三缘。<a id="a-6Q"></a>或四四缘。<a id="a-6R"></a>或五总缘。<a id="a-6S"></a>二二缘者谓色受缘。<a id="a-6T"></a>色想缘色行缘。<a id="a-6U"></a>色识缘。<a id="a-6V"></a>受想缘。<a id="a-6W"></a>受行缘。<a id="a-6X"></a>受识缘。<a id="a-6Y"></a>想行缘。<a id="a-6Z"></a>想识缘。<a id="a-6a"></a>行识缘。<a id="a-6b"></a>三三缘者。<a id="a-6c"></a>谓色受想缘。<a id="a-6d"></a>色受行缘。<a id="a-6e"></a>色受识缘。<a id="a-6f"></a>色想识缘。<a id="a-6g"></a>色行识缘。<a id="a-6h"></a>受想行缘。<a id="a-6i"></a>受想识缘。<a id="a-6j"></a>受行识缘。<a id="a-6k"></a>想行识缘。<a id="a-6l"></a>四四缘者。<a id="a-6m"></a>谓色受想行缘。<a id="a-6n"></a>色受想识缘。<a id="a-6o"></a>色受行识缘。<a id="a-6p"></a>色想行识缘。<a id="a-6q"></a>受想行识缘。<a id="a-6r"></a>或五总缘者。<a id="a-6s"></a>谓色受想行识一切总缘。<a id="a-6t"></a>其择灭无为若有漏法念住。<a id="a-6u"></a>亦与色等余法合缘。<a id="a-6v"></a>此中所说是无漏故唯不杂缘。<a id="a-6w"></a>诸无漏初静虑乐诸轻安等觉支乐。<a id="a-6x"></a>此何差别。<a id="a-6y"></a>答无差别。<a id="a-6z"></a>诸无漏第二静虑乐。<a id="a-70"></a>诸轻安等觉支乐。<a id="a-71"></a>此何差别答无差别。<a id="a-72"></a>问何故作此论。<a id="a-73"></a>答为止说初二静虑有无漏乐根者意。<a id="a-74"></a>显彼二地无无漏乐根故作斯论。<a id="a-75"></a>若有者不应答言此无差别。<a id="a-76"></a>所以者何。<a id="a-77"></a>轻安等觉支乐。<a id="a-78"></a>大善地法中轻安为自性。<a id="a-79"></a>无漏乐根大地法中受为自性故。<a id="a-7A"></a>又轻安等觉支乐行蕴摄。<a id="a-7B"></a>无漏乐根受蕴摄。<a id="a-7C"></a>如是二乐便有差别。<a id="a-7D"></a>而说无差别。<a id="a-7E"></a>故知彼二地无漏乐者即轻安乐。<a id="a-7F"></a>是故无漏乐根非彼地所有。<a id="a-7G"></a>若从等持出彼所缘耶。<a id="a-7H"></a>乃至广说出有五种。<a id="a-7I"></a>一地二行相三所缘四异类心五刹那。<a id="a-7J"></a>此中但依二出作论。<a id="a-7K"></a>谓地所缘。<a id="a-7L"></a>若从等持出彼所缘耶。<a id="a-7M"></a>设从所缘出彼等持耶。<a id="a-7N"></a>答应作四句。<a id="a-7O"></a>有从等持出非所缘。<a id="a-7P"></a>谓如有一思惟此相入初静虑。<a id="a-7Q"></a>彼复思惟此相入第二静虑。<a id="a-7R"></a>此中所缘以相声说。<a id="a-7S"></a>如缘色蕴初静虑等无间缘色蕴。<a id="a-7T"></a>第二静虑现在前。<a id="a-7U"></a>缘余蕴亦尔。<a id="a-7V"></a>是名从等持出非所缘。<a id="a-7W"></a>问第二静虑亦是等持。<a id="a-7X"></a>何故言出。<a id="a-7Y"></a>答以地别故。<a id="a-7Z"></a>是故前说依二出作论。<a id="a-7a"></a>谓地所缘。<a id="a-7b"></a>有从所缘出非等持。<a id="a-7c"></a>谓如有一思惟此相入初静虑。<a id="a-7d"></a>彼不出初静虑。<a id="a-7e"></a>复思惟余相如缘色蕴。<a id="a-7f"></a>初静虑等无间缘受蕴初静虑现在前。<a id="a-7g"></a>缘余蕴亦尔。<a id="a-7h"></a>是名从所缘出非等持。<a id="a-7i"></a>有从等持出亦所缘。<a id="a-7j"></a>谓如有一思惟此相入初静虑。<a id="a-7k"></a>彼思惟余相入第二静虑。<a id="a-7l"></a>如缘色蕴。<a id="a-7m"></a>初静虑等无间缘受蕴。<a id="a-7n"></a>第二静虑现在前。<a id="a-7o"></a>缘余蕴亦尔。<a id="a-7p"></a>是名从等持出亦所缘。<a id="a-7q"></a>有非从等持出亦非所缘。<a id="a-7r"></a>谓如有一思惟此相入初静虑。<a id="a-7s"></a>住经多时如缘色蕴。<a id="a-7t"></a>初静虑流注相续多时现前。<a id="a-7u"></a>缘余蕴亦尔。<a id="a-7v"></a>如蕴非蕴亦尔。<a id="a-7w"></a>如初静虑乃至无所有处亦尔。<a id="a-7x"></a>复有别义。<a id="a-7y"></a>若从等持出彼行相耶。<a id="a-7z"></a>答应作四句。<a id="a-80"></a>有从等持出非行相。<a id="a-81"></a>谓如有一以此行相入初静虑。<a id="a-82"></a>彼复以此行相入第二静虑。<a id="a-83"></a>如无常行相。<a id="a-84"></a>初静虑等无间无常行相第二静虑现在前。<a id="a-85"></a>余行相亦尔。<a id="a-86"></a>有从行相出非等持。<a id="a-87"></a>谓如有一以此行相入初静虑。<a id="a-88"></a>彼不出初静虑复作余行相。<a id="a-89"></a>如无常行相初静虑等无间苦行相初静虑现在前。<a id="a-8A"></a>余行相亦尔。<a id="a-8B"></a>有从等持出亦行相。<a id="a-8C"></a>谓如有一以此行相入初静虑。<a id="a-8D"></a>以余行相入第二静虑。<a id="a-8E"></a>如无常行相初静虑等无间苦行相第二静虑现在前余行相亦尔。<a id="a-8F"></a>有非从等持出亦非行相。<a id="a-8G"></a>谓如有一以此行相入初静虑住经多时。<a id="a-8H"></a>如无常行相初静虑流注相续多时现前。<a id="a-8I"></a>余行相亦尔。<a id="a-8J"></a>如初静虑乃至无所有处亦尔。<a id="a-8K"></a>复有别义。<a id="a-8L"></a>若从行相出彼所缘耶。<a id="a-8M"></a>答应作四句。<a id="a-8N"></a>有从行相出非所缘。<a id="a-8O"></a>谓如有一以此行相思惟此相。<a id="a-8P"></a>彼不舍此相复作余行相。<a id="a-8Q"></a>如缘色蕴无常行相等无间缘色蕴苦行相现在前。<a id="a-8R"></a>缘余蕴余行相亦尔。<a id="a-8S"></a>有从所缘出非行相。<a id="a-8T"></a>谓如有一以此行相思惟此相。<a id="a-8U"></a>即以此行相复思惟余相。<a id="a-8V"></a>如缘色蕴无常行相等无间缘受蕴无常行相。<a id="a-8W"></a>现在前。<a id="a-8X"></a>缘余蕴余行相亦尔。<a id="a-8Y"></a>有从行相出亦所缘。<a id="a-8Z"></a>谓如有一以此行相思惟此相。<a id="a-8a"></a>复以余行相思惟余相。<a id="a-8b"></a>如缘色蕴无常行相等无间缘受蕴苦行相现在前。<a id="a-8c"></a>缘余蕴余行相亦尔。<a id="a-8d"></a>有非从行相出亦非所缘。<a id="a-8e"></a>谓如有一以此行相思惟此相住经多时。<a id="a-8f"></a>如缘色蕴无常行相流注相续多时现前。<a id="a-8g"></a>缘余蕴余行相亦尔。<a id="a-8h"></a>如蕴非蕴亦尔。</p>
  <p id="a8i">如说苾刍乃至想定能达圣旨。<a id="a-8j"></a>世尊弟子生非想非非想处。<a id="a-8k"></a>彼依何定得阿罗汉果。<a id="a-8l"></a>答无所有处。<a id="a-8m"></a>问何故作此论。<a id="a-8n"></a>答欲令疑者得决定故。<a id="a-8o"></a>如契经说。<a id="a-8p"></a>有七依定。<a id="a-8q"></a>我说依彼能尽诸漏。<a id="a-8r"></a>谓初静虑乃至无所有处。<a id="a-8s"></a>又契经说。<a id="a-8t"></a>苾刍乃至想定能达圣旨。<a id="a-8u"></a>想定者。<a id="a-8v"></a>谓四静虑三无色。<a id="a-8w"></a>能达圣旨者。<a id="a-8x"></a>谓能起智断烦恼修道尽漏。<a id="a-8y"></a>或有生如是疑。<a id="a-8z"></a>非想非非想处既无圣道。<a id="a-90"></a>若世尊弟子生彼处者。<a id="a-91"></a>依何能尽诸漏。<a id="a-92"></a>将无彼类不由圣道得阿罗汉耶。<a id="a-93"></a>为令此疑得决定故。<a id="a-94"></a>说彼依无所有处得阿罗汉果。<a id="a-95"></a>复次为止分别论者说齐有顶阿罗汉故。<a id="a-96"></a>彼说世尊弟子生非想非非想处。<a id="a-97"></a>于命终时烦恼业命三事俱尽。<a id="a-98"></a>不由圣道得阿罗汉果。<a id="a-99"></a>为止彼意显尽非俱必由圣道。<a id="a-9A"></a>故作斯论。<a id="a-9B"></a>问何故但说依无所有处。<a id="a-9C"></a>非余地耶。<a id="a-9D"></a>答此于有顶最邻近故。<a id="a-9E"></a>问生下诸地亦有邻近。<a id="a-9F"></a>下地无漏何故不说依之尽漏。<a id="a-9G"></a>而但说生有顶者耶。<a id="a-9H"></a>答下诸地中有自地惑上地圣道易可现前非于下地。<a id="a-9I"></a>所以者何。<a id="a-9J"></a>下地系善皆已舍故圣道难起。<a id="a-9K"></a>由此无有起现前者。<a id="a-9L"></a>生有顶不尔。<a id="a-9M"></a>自地无圣道。<a id="a-9N"></a>又无上地可依不可不由圣道而能尽漏。<a id="a-9O"></a>是故下地虽难而起。<a id="a-9P"></a>然彼圣道由因力强非加行力。<a id="a-9Q"></a>暂起现前断余烦恼。<a id="a-9R"></a>得阿罗汉果已。<a id="a-9S"></a>设更住寿经八万劫。<a id="a-9T"></a>终不重起以无用故。<a id="a-9U"></a>如说尊者大目揵连言。<a id="a-9V"></a>具寿我自忆住无所有处定。<a id="a-9W"></a>闻曼陀抧尼池边有众多龙象哮吼等声。<a id="a-9X"></a>彼尊者为在定闻。<a id="a-9Y"></a>为起定耶。<a id="a-9Z"></a>答起定闻。<a id="a-9a"></a>非在定。<a id="a-9b"></a>问何故作此论。<a id="a-9c"></a>答为令疑者得决定故。<a id="a-9d"></a>如毗柰耶说。<a id="a-9e"></a>尊者大目揵连告诸苾刍言。<a id="a-9f"></a>具寿我自忆在鹫峰山住无所有处定。<a id="a-9g"></a>闻曼陀抧尼池边有众多龙象哮吼等声。<a id="a-9h"></a>时诸苾刍共相谓言。<a id="a-9i"></a>今此大目揵连自称得过人法必无是事。<a id="a-9j"></a>应共坏之。<a id="a-9k"></a>所以者何。<a id="a-9l"></a>住初静虑者尚不闻声。<a id="a-9m"></a>何况住无所有处定。<a id="a-9n"></a>便以此事白佛。<a id="a-9o"></a>佛时告曰。<a id="a-9p"></a>汝等不应坏大目揵连。<a id="a-9q"></a>所以者何。<a id="a-9r"></a>大目揵连如想而说。<a id="a-9s"></a>故毗柰耶虽作是说而不分别。<a id="a-9t"></a>由此或有疑。<a id="a-9u"></a>彼尊者在定闻声。<a id="a-9v"></a>欲令此疑得决定故。<a id="a-9w"></a>显彼尊者起定闻声。<a id="a-9x"></a>故作斯论。<a id="a-9y"></a>问诸余声闻亦知在定不闻声故尚无此说。<a id="a-9z"></a>况大目揵连是最胜声闻。<a id="a-A0"></a>何故乃于苾刍众中说不应说。<a id="a-A1"></a>有说。<a id="a-A2"></a>此不必须通。<a id="a-A3"></a>所以者何。<a id="a-A4"></a>此是伪毗柰耶故。<a id="a-A5"></a>谓佛灭后有于素怛缆中置伪素怛缆。<a id="a-A6"></a>毗柰耶中置伪毗柰耶。<a id="a-A7"></a>阿毗达磨中置伪阿毗达磨。<a id="a-A8"></a>诸伪文句不应通释。<a id="a-A9"></a>有说。<a id="a-AA"></a>定海甚深。<a id="a-AB"></a>声闻如兔不得其底。<a id="a-AC"></a>唯佛能尽故。<a id="a-AD"></a>彼尊者虽作是说亦无有过。<a id="a-AE"></a>问彼尊者岂不知在定不闻声耶。<a id="a-AF"></a>何故作如是说。<a id="a-AG"></a>答彼尊者于定自在入出迅疾。<a id="a-AH"></a>虽起定闻作住定想。<a id="a-AI"></a>谓彼先从欲界善心入初静虑。<a id="a-AJ"></a>从初静虑入第二静虑。<a id="a-AK"></a>如是乃至入无所有处。<a id="a-AL"></a>从无所有处起还入识处。<a id="a-AM"></a>如是乃至入初静虑。<a id="a-AN"></a>从此欲界善心现前闻龙象等声不起分别。<a id="a-AO"></a>复还从欲界善心入初静虑。<a id="a-AP"></a>从初静虑入第二静虑。<a id="a-AQ"></a>如是乃至入无所有处。<a id="a-AR"></a>从无所有处起还入识处。<a id="a-AS"></a>如是乃至入初静虑。<a id="a-AT"></a>从此欲界善心现前。<a id="a-AU"></a>不审分别便作是语。<a id="a-AV"></a>我自忆在无所有处定闻曼陀抧尼池。<a id="a-AW"></a>边龙象等声。<a id="a-AX"></a>彼但于二心起分别知。<a id="a-AY"></a>谓初入定心及后出定心。<a id="a-AZ"></a>于其中间诸心相续。<a id="a-Aa"></a>不审分别故作是说。<a id="a-Ab"></a>亦无有过。</p>
 </body>
</html>