<!doctype html>
<html id="z3IBVdp135" data-ver="1019">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百一十二</h1>
  <h2 id="a2">业蕴第四中恶行纳息第一之一</h2>
  <p id="a3">三恶行三不善根。<a id="a-4"></a>为前摄后后摄前耶。<a id="a-5"></a>如是等章及解章义。<a id="a-6"></a>既领会已。<a id="a-7"></a>次应广释。<a id="a-8"></a>问何故作此论。<a id="a-9"></a>答为欲分别契经义故。<a id="a-A"></a>如契经说。<a id="a-B"></a>有三恶行三不善根。<a id="a-C"></a>契经虽作是说而不广辩。<a id="a-D"></a>亦未说三恶行摄三不善根。<a id="a-E"></a>三不善根摄三恶行。<a id="a-F"></a>契经是此论根本。<a id="a-G"></a>彼未说者今应说之。<a id="a-H"></a>故作斯论。</p>
  <p id="aI">三恶行者。<a id="a-J"></a>谓身恶行。<a id="a-K"></a>语恶行。<a id="a-L"></a>意恶行。<a id="a-M"></a>云何身等恶行。<a id="a-N"></a>如世尊说。<a id="a-O"></a>何者身恶行。<a id="a-P"></a>谓断生命。<a id="a-Q"></a>不与取。<a id="a-R"></a>欲邪行。<a id="a-S"></a>何者语恶行。<a id="a-T"></a>谓虚诳语。<a id="a-U"></a>离间语。<a id="a-V"></a>粗恶语。<a id="a-W"></a>杂秽语。<a id="a-X"></a>何者意恶行。<a id="a-Y"></a>谓贪欲嗔恚邪见。<a id="a-Z"></a>应知此中世尊唯说根本业道所摄恶行。<a id="a-a"></a>不说业道加行后起所摄恶行。<a id="a-b"></a>此发智论通说所有不善身业。<a id="a-c"></a>若是业道所摄。<a id="a-d"></a>若非业道所摄。<a id="a-e"></a>如是一切名身恶行。<a id="a-f"></a>通说所有不善语业。<a id="a-g"></a>若是业道所摄。<a id="a-h"></a>若非业道所摄。<a id="a-i"></a>如是一切名语恶行。<a id="a-j"></a>通说所有不善意业。<a id="a-k"></a>若是业道所摄。<a id="a-l"></a>若非业道所摄。<a id="a-m"></a>如是一切名意恶行。</p>
  <p id="an">如此论中摄诸恶行。<a id="a-o"></a>集异门论亦作是说。<a id="a-p"></a>故彼论言。<a id="a-q"></a>何者身恶行。<a id="a-r"></a>谓断生命。<a id="a-s"></a>不与取。<a id="a-t"></a>欲邪行。<a id="a-u"></a>如是所说随顺契经。<a id="a-v"></a>又言复次断生命。<a id="a-w"></a>不与取。<a id="a-x"></a>非梵行。<a id="a-y"></a>如是复摄前所不摄。<a id="a-z"></a>于自妻室所起欲行。<a id="a-10"></a>又言。<a id="a-11"></a>有余不善身业。<a id="a-12"></a>如是复摄所有业道加行后起又言。<a id="a-13"></a>有余诸有非理所引身业。<a id="a-14"></a>问何者非理所引身业。<a id="a-15"></a>前所未摄今更摄耶。<a id="a-16"></a>答前说自性。<a id="a-17"></a>今说等起。<a id="a-18"></a>此谁所等起。<a id="a-19"></a>谓非理作意。<a id="a-1A"></a>复有说者。<a id="a-1B"></a>此是一切有覆无记。<a id="a-1C"></a>及一分无覆无记身业。<a id="a-1D"></a>一切有覆无记身业者。<a id="a-1E"></a>谓初静虑地谄爱等所起。<a id="a-1F"></a>一分无覆无记身业者。<a id="a-1G"></a>谓应如是去来。<a id="a-1H"></a>如是行住。<a id="a-1I"></a>如是坐卧。<a id="a-1J"></a>如是裁割。<a id="a-1K"></a>如是缝缀。<a id="a-1L"></a>而不如是去来行住乃至缝缀。<a id="a-1M"></a>此等身业作不应作。<a id="a-1N"></a>不应理故摄在非理所引品中。<a id="a-1O"></a>由此名身恶行。<a id="a-1P"></a>若作是说。<a id="a-1Q"></a>身恶行则通不善无记欲界色界。<a id="a-1R"></a>然恶行唯不善唯欲界。<a id="a-1S"></a>是故前说者好。<a id="a-1T"></a>又彼论言。<a id="a-1U"></a>何者语恶行。<a id="a-1V"></a>谓虚诳语。<a id="a-1W"></a>离间语。<a id="a-1X"></a>粗恶语。<a id="a-1Y"></a>杂秽语。<a id="a-1Z"></a>如是所说随顺契经。<a id="a-1a"></a>又言。<a id="a-1b"></a>有余不善语业。<a id="a-1c"></a>如是复摄所有业道加行后起。<a id="a-1d"></a>又言。<a id="a-1e"></a>有余诸有非理所引语业。<a id="a-1f"></a>问何者非理所引语业。<a id="a-1g"></a>前所未摄今更摄耶。<a id="a-1h"></a>答前说自性。<a id="a-1i"></a>今说等起。<a id="a-1j"></a>此谁所等起。<a id="a-1k"></a>谓非理作意。<a id="a-1l"></a>复有说者。<a id="a-1m"></a>此是一切有覆无记。<a id="a-1n"></a>及一分无覆无记语业。<a id="a-1o"></a>一切有覆无记语业者。<a id="a-1p"></a>谓初静虑地谄爱等所起。<a id="a-1q"></a>一分无覆无记语业者。<a id="a-1r"></a>谓应说一言二言多言男言女言非男女言去来今言。<a id="a-1s"></a>而不如是说一乃至去来今言。<a id="a-1t"></a>此等语业说不应说。<a id="a-1u"></a>不应理故摄在非理所引品中。<a id="a-1v"></a>由此名语恶行。<a id="a-1w"></a>若作是说。<a id="a-1x"></a>语恶行则通不善无记欲界色界。<a id="a-1y"></a>然恶行唯不善唯欲界。<a id="a-1z"></a>是故前说者好。<a id="a-20"></a>又彼论言。<a id="a-21"></a>何者意恶行。<a id="a-22"></a>谓贪欲嗔恚邪见。<a id="a-23"></a>如是所说随顺契经。<a id="a-24"></a>又言。<a id="a-25"></a>有余不善意业。<a id="a-26"></a>如是复摄诸不善思。<a id="a-27"></a>又言。<a id="a-28"></a>有余诸有非理所引意业。<a id="a-29"></a>问何等非理所引意业。<a id="a-2A"></a>前所未摄今更摄耶。<a id="a-2B"></a>答前说自性。<a id="a-2C"></a>今说等起。<a id="a-2D"></a>此谁所等起谓非理作意。<a id="a-2E"></a>复有说者。<a id="a-2F"></a>此是一切有覆无记。<a id="a-2G"></a>及一分无覆无记意业。<a id="a-2H"></a>名非理所引意业。<a id="a-2I"></a>一切有覆无记非理所引意业者。<a id="a-2J"></a>谓欲界萨迦耶见边执见相应意业。<a id="a-2K"></a>及色无色界一切烦恼相应意业。<a id="a-2L"></a>一分无覆无记非理所引意业者。<a id="a-2M"></a>谓诸意业起如前说。<a id="a-2N"></a>无覆无记非理所引身业语业。<a id="a-2O"></a>若作是说。<a id="a-2P"></a>意恶行则通不善及以无记。<a id="a-2Q"></a>又通三界。<a id="a-2R"></a>然恶行唯不善唯欲界。<a id="a-2S"></a>是故前说者好。</p>
  <p id="a2T">如发智论。<a id="a-2U"></a>集异门论摄身恶行及语恶行。<a id="a-2V"></a>施设论中所说亦尔。<a id="a-2W"></a>唯除意恶行别有所摄故彼论言。<a id="a-2X"></a>问为身三恶行摄一切身恶行为一切身恶行。<a id="a-2Y"></a>摄身三恶行耶。<a id="a-2Z"></a>答一切摄三。<a id="a-2a"></a>非三摄一切。<a id="a-2b"></a>不摄者何。<a id="a-2c"></a>谓非断命。<a id="a-2d"></a>以手杖等捶击有情。<a id="a-2e"></a>及非邪行。<a id="a-2f"></a>于所应行作不净行。<a id="a-2g"></a>起饮酒等诸放逸业。<a id="a-2h"></a>由不正知失念。<a id="a-2i"></a>受用诸饮食等。<a id="a-2j"></a>及不能避诸犯戒者。<a id="a-2k"></a>诸如是等所起身业非三所摄。<a id="a-2l"></a>问诸犯戒者无量。<a id="a-2m"></a>云何能避。<a id="a-2n"></a>虽复舍此还近彼故。<a id="a-2o"></a>答所在皆有。<a id="a-2p"></a>欲离实难。<a id="a-2q"></a>能不随染。<a id="a-2r"></a>是为真避。<a id="a-2s"></a>故有说言。<a id="a-2t"></a>身虽在远而随彼习。<a id="a-2u"></a>即名亲近。<a id="a-2v"></a>身虽在近不随彼习。<a id="a-2w"></a>即名远离。<a id="a-2x"></a>问为语四恶行摄一切语恶行。<a id="a-2y"></a>为一切语恶行摄语四恶行耶。<a id="a-2z"></a>答一切摄四。<a id="a-30"></a>非四摄一切。<a id="a-31"></a>不摄者何。<a id="a-32"></a>谓如有一。<a id="a-33"></a>独处空闲作如是说。<a id="a-34"></a>无有惠施。<a id="a-35"></a>无有亲爱。<a id="a-36"></a>无有祠祀。<a id="a-37"></a>如是等语恶行。<a id="a-38"></a>世间有情不生领解。<a id="a-39"></a>非四所摄。<a id="a-3A"></a>问为意三恶行摄一切意恶行。<a id="a-3B"></a>为一切意恶行摄意三恶行耶答一切摄三。<a id="a-3C"></a>非三摄一切。<a id="a-3D"></a>不摄者何。<a id="a-3E"></a>谓贪欲嗔恚邪见。<a id="a-3F"></a>俱生受想行识非三所摄彼论中意恶行摄四蕴自性。<a id="a-3G"></a>如是施设五蕴自性为诸恶行。</p>
  <p id="a3H">问此发智论。<a id="a-3I"></a>集异门论。<a id="a-3J"></a>与佛契经。<a id="a-3K"></a>及施设论摄诸恶行。<a id="a-3L"></a>何故不同。<a id="a-3M"></a>答依二种门说诸恶行。<a id="a-3N"></a>一依世俗。<a id="a-3O"></a>二依胜义。<a id="a-3P"></a>谓佛契经及施设论。<a id="a-3Q"></a>依世俗门说诸恶行。<a id="a-3R"></a>此发智论集异门论。<a id="a-3S"></a>依胜义门说诸恶行。<a id="a-3T"></a>如依世俗胜义分别。<a id="a-3U"></a>如是依不了义了义。<a id="a-3V"></a>有别意趣无别意趣。<a id="a-3W"></a>有别因缘无别因缘。<a id="a-3X"></a>世俗谛现观胜义谛现观等。<a id="a-3Y"></a>应知亦尔。<a id="a-3Z"></a>复有说者。<a id="a-3a"></a>由三缘故所摄不同。<a id="a-3b"></a>谓自性故。<a id="a-3c"></a>相杂故。<a id="a-3d"></a>世讥嫌故。<a id="a-3e"></a>此发智论集异门论。<a id="a-3f"></a>说其自性。<a id="a-3g"></a>施设论中说其相杂。<a id="a-3h"></a>若法虽非恶行自性。<a id="a-3i"></a>而与恶行相和杂故。<a id="a-3j"></a>亦得其名。<a id="a-3k"></a>于契经中说世讥嫌。<a id="a-3l"></a>以诸世间于根本业道多生讥嫌。<a id="a-3m"></a>非于业道加行后起。<a id="a-3n"></a>由此缘故摄诸恶行经论不同。<a id="a-3o"></a>如是名为恶行自性。</p>
  <p id="a3p">已说自性。<a id="a-3q"></a>所以今当说。<a id="a-3r"></a>问何故名恶行。<a id="a-3s"></a>恶行有何义。<a id="a-3t"></a>答可厌毁故名恶。<a id="a-3u"></a>游履依处故名行。<a id="a-3v"></a>可厌毁故名恶者。<a id="a-3w"></a>如有说言。<a id="a-3x"></a>恶妻子。<a id="a-3y"></a>恶衣食。<a id="a-3z"></a>恶人恶处恶往来等。<a id="a-40"></a>游履依处故名恶行者。<a id="a-41"></a>谓断生命粗恶语及嗔恚。<a id="a-42"></a>行有情处。<a id="a-43"></a>不与取欲邪行及贪欲。<a id="a-44"></a>行资具处。<a id="a-45"></a>虚诳语离间语杂秽语。<a id="a-46"></a>行于名处。<a id="a-47"></a>邪见。<a id="a-48"></a>行名色处。<a id="a-49"></a>复有说者。<a id="a-4A"></a>感苦受果故名恶。<a id="a-4B"></a>动转捷利故名行。<a id="a-4C"></a>问沉溺诸恶云何捷利。<a id="a-4D"></a>答彼恶行者有如是巧便。<a id="a-4E"></a>虽行恶行。<a id="a-4F"></a>而令世间不知其恶。<a id="a-4G"></a>故名捷利。<a id="a-4H"></a>复有说者。<a id="a-4I"></a>习近恶人故能招恶趣。<a id="a-4J"></a>故名恶行。<a id="a-4K"></a>复有说者。<a id="a-4L"></a>有三因缘故名恶行。<a id="a-4M"></a>谓恶思所思故。<a id="a-4N"></a>恶说所说故。<a id="a-4O"></a>恶作所作故。<a id="a-4P"></a>恶思所思。<a id="a-4Q"></a>谓意恶行。<a id="a-4R"></a>恶说所说。<a id="a-4S"></a>谓语恶行。<a id="a-4T"></a>恶作所作。<a id="a-4U"></a>谓身恶行。<a id="a-4V"></a>复有说者。<a id="a-4W"></a>有三因缘故名恶行。<a id="a-4X"></a>谓恶作义故。<a id="a-4Y"></a>可厌毁故。<a id="a-4Z"></a>决定能感非爱果故。<a id="a-4a"></a>恶作义者。<a id="a-4b"></a>行身语意诸恶行故名为恶行。<a id="a-4c"></a>可厌毁者。<a id="a-4d"></a>谓行恶行毁犯尸罗。<a id="a-4e"></a>常为诸天大师有智同梵行者共所厌毁。<a id="a-4f"></a>决定能感非爱果者。<a id="a-4g"></a>谓诸所有身语意恶行。<a id="a-4h"></a>无处无容能感可爱果。<a id="a-4i"></a>有处有容感非爱果。<a id="a-4j"></a>集异门论亦作是说。<a id="a-4k"></a>有何因缘名为恶行。<a id="a-4l"></a>谓彼能感非爱乐非适悦不可意果。<a id="a-4m"></a>此显等流果。<a id="a-4n"></a>复言能感非爱乐非适悦不可意异熟。<a id="a-4o"></a>此显异熟果。</p>
  <p id="a4p">三不善根者。<a id="a-4q"></a>谓贪嗔痴。<a id="a-4r"></a>问此三以何为自性。<a id="a-4s"></a>答贪不善根有五。<a id="a-4t"></a>即欲界系五部所断爱。<a id="a-4u"></a>嗔不善根有五。<a id="a-4v"></a>则五部所断恚。<a id="a-4w"></a>痴不善根有五。<a id="a-4x"></a>即欲界系见集灭道及修所断全。<a id="a-4y"></a>并见苦所断一分。<a id="a-4z"></a>然见苦所断无明有十。<a id="a-50"></a>此中除有身见边执见相应。<a id="a-51"></a>取余无明故言一分。<a id="a-52"></a>此十五法唯是不善。<a id="a-53"></a>遍生不善法名不善根。<a id="a-54"></a>应知。<a id="a-55"></a>此三皆与六识身相应。<a id="a-56"></a>是名三不善根自性。<a id="a-57"></a>已说自性。<a id="a-58"></a>所以今当说。<a id="a-59"></a>问何故名不善根。<a id="a-5A"></a>不善根有何义。<a id="a-5B"></a>答能生不善义。<a id="a-5C"></a>是不善根义。<a id="a-5D"></a>能养不善义。<a id="a-5E"></a>能增不善义。<a id="a-5F"></a>能长不善义。<a id="a-5G"></a>能益不善义。<a id="a-5H"></a>能持不善义。<a id="a-5I"></a>能令不善法广流布义。<a id="a-5J"></a>是不善根义。<a id="a-5K"></a>尊者世友作如是说。<a id="a-5L"></a>诸不善因义是不善根义。<a id="a-5M"></a>诸不善种义。<a id="a-5N"></a>等起不善义。<a id="a-5O"></a>能为转因引不善义。<a id="a-5P"></a>为随转因生不善义摄益一切不善法义。<a id="a-5Q"></a>是不善根义。<a id="a-5R"></a>大德说曰。<a id="a-5S"></a>依止此物遍能生长诸不善法。<a id="a-5T"></a>能为转因。<a id="a-5U"></a>为随转因。<a id="a-5V"></a>摄益不善。<a id="a-5W"></a>故名不善根。</p>
  <p id="a5X">问若不善因义。<a id="a-5Y"></a>是不善根义者。<a id="a-5Z"></a>是即前生不善五蕴。<a id="a-5a"></a>与后一切已生未生不善五蕴为因。<a id="a-5b"></a>前生十不善业道。<a id="a-5c"></a>与后一切已生未生十不善业道为因。<a id="a-5d"></a>前生不善。<a id="a-5e"></a>三十四随眠俱生品。<a id="a-5f"></a>与后一切已生未生不善。<a id="a-5g"></a>三十四随眠俱生品如应为因。<a id="a-5h"></a>如是一切不善法。<a id="a-5i"></a>皆应名不善根。<a id="a-5j"></a>如是三种有何殊胜不共因缘。<a id="a-5k"></a>世尊独立为不善根。<a id="a-5l"></a>答此是世尊有余之说。<a id="a-5m"></a>大师观彼所化有情心行愿乐。<a id="a-5n"></a>简略而说。<a id="a-5o"></a>胁尊者曰。<a id="a-5p"></a>唯佛世尊究竟了达诸法性相亦知势用。<a id="a-5q"></a>非余所知。<a id="a-5r"></a>若法有不善根相即便立之。<a id="a-5s"></a>无者不立。<a id="a-5t"></a>尊者妙音亦作是说。<a id="a-5u"></a>大师知此三不善根。<a id="a-5v"></a>有如是势用。<a id="a-5w"></a>如是强盛。<a id="a-5x"></a>如是亲近。<a id="a-5y"></a>能与一切不善为因。<a id="a-5z"></a>除此不善根。<a id="a-60"></a>余不善法无如是事。<a id="a-61"></a>复有说者。<a id="a-62"></a>如是三种。<a id="a-63"></a>能生一切不善诸法。<a id="a-64"></a>难断难灭难超难度。<a id="a-65"></a>是故独立为不善根。<a id="a-66"></a>复有说者。<a id="a-67"></a>如是三种。<a id="a-68"></a>多诸过患。<a id="a-69"></a>谓生一切现法后法众多忧苦。<a id="a-6A"></a>是故独立为不善根。<a id="a-6B"></a>复有说者。<a id="a-6C"></a>如是三种。<a id="a-6D"></a>于出欲界极为障碍。<a id="a-6E"></a>如壮狱卒守于狱门。<a id="a-6F"></a>是故独立为不善根。<a id="a-6G"></a>复有说者。<a id="a-6H"></a>如是三种于不善中最为殊胜。<a id="a-6I"></a>最为上首。<a id="a-6J"></a>前行前导。<a id="a-6K"></a>如最胜军将导一切。<a id="a-6L"></a>此不善根增上力故。<a id="a-6M"></a>能令一切不善增广。<a id="a-6N"></a>是故独立为不善根。<a id="a-6O"></a>复有说者。<a id="a-6P"></a>如是三种。<a id="a-6Q"></a>与三善根为近对治怨敌障碍。<a id="a-6R"></a>是故独立为不善根。<a id="a-6S"></a>复有说者。<a id="a-6T"></a>如是三种。<a id="a-6U"></a>能与一切不善。<a id="a-6V"></a>为因为根为眼为集为缘。<a id="a-6W"></a>发起一切不善诸法。<a id="a-6X"></a>障碍一切诸功德法。<a id="a-6Y"></a>不善法中最为殊胜。<a id="a-6Z"></a>是故独立为不善根。<a id="a-6a"></a>复有说者。<a id="a-6b"></a>如是三种。<a id="a-6c"></a>遍摄一切不善诸法。<a id="a-6d"></a>谓诸不善。<a id="a-6e"></a>或是贪品。<a id="a-6f"></a>或是嗔品。<a id="a-6g"></a>或是痴品。<a id="a-6h"></a>是故独立为不善根。<a id="a-6i"></a>又此三种具足五义。<a id="a-6j"></a>谓通五部。<a id="a-6k"></a>遍在六识。<a id="a-6l"></a>是随眠性。<a id="a-6m"></a>能起粗恶身业语业。<a id="a-6n"></a>作断善根牢强加行。<a id="a-6o"></a>是故独立为不善根。<a id="a-6p"></a>通五部者遮五见疑。<a id="a-6q"></a>遍六识者遮其诸慢。<a id="a-6r"></a>随眠性者遮缠垢等。<a id="a-6s"></a>能起粗恶身业语业。<a id="a-6t"></a>作断善根牢强加行者。<a id="a-6u"></a>示现根义。<a id="a-6v"></a>又此五义遮一切法成立根义。<a id="a-6w"></a>谓不染污法有遍六识。<a id="a-6x"></a>无余四义。<a id="a-6y"></a>染污色蕴全无五义。<a id="a-6z"></a>染污受蕴想蕴及除烦恼缠垢。<a id="a-70"></a>所余相应染污行蕴。<a id="a-71"></a>虽通五部亦遍六识。<a id="a-72"></a>而非随眠性。<a id="a-73"></a>虽能起粗恶身语二业。<a id="a-74"></a>而非断善牢强加行。<a id="a-75"></a>所有染污不相应行蕴虽通五部。<a id="a-76"></a>无余四义。<a id="a-77"></a>染污识蕴中。<a id="a-78"></a>眼等五识全无五义。<a id="a-79"></a>意识虽通五部。<a id="a-7A"></a>亦能起粗恶身业语业。<a id="a-7B"></a>而无余三义。<a id="a-7C"></a>十烦恼中五见及疑。<a id="a-7D"></a>有随眠性无余四义。<a id="a-7E"></a>慢通五部。<a id="a-7F"></a>是随眠性。<a id="a-7G"></a>能起粗恶身业语业。<a id="a-7H"></a>无余二义。<a id="a-7I"></a>于十缠中。<a id="a-7J"></a>惛沉掉举无惭无愧虽通五部亦遍六识。<a id="a-7K"></a>而非随眠性。<a id="a-7L"></a>虽起粗恶身业语业。<a id="a-7M"></a>而非断善牢强加行。<a id="a-7N"></a>睡眠一种虽通五部无余四义。<a id="a-7O"></a>所余五缠。<a id="a-7P"></a>虽起粗恶身语二业无余四义。<a id="a-7Q"></a>六烦恼垢。<a id="a-7R"></a>虽亦有时能起粗恶身语二业。<a id="a-7S"></a>无余四义。<a id="a-7T"></a>唯贪嗔痴。<a id="a-7U"></a>具足五义非所余法。<a id="a-7V"></a>是故独立为不善根。<a id="a-7W"></a>又此三种。<a id="a-7X"></a>多于三受随逐随增。<a id="a-7Y"></a>是故独立为不善根。<a id="a-7Z"></a>又此三种。<a id="a-7a"></a>欲界有情多分现起。<a id="a-7b"></a>能发十种不善业道生十恶处。<a id="a-7c"></a>是故独立为不善根。</p>
  <p id="a7d">如是三种通五部。<a id="a-7e"></a>与六识俱起诸不善品为根。<a id="a-7f"></a>此中贪相应品。<a id="a-7g"></a>由二根故说名有根。<a id="a-7h"></a>谓贪及彼相应无明。<a id="a-7i"></a>嗔相应品亦二根故说名有根。<a id="a-7j"></a>谓嗔及彼相应无明。<a id="a-7k"></a>除此所余不善心品由一根故说名有根。<a id="a-7l"></a>所谓无明。</p>
  <p id="a7m">问世尊处处。<a id="a-7n"></a>说根不同。<a id="a-7o"></a>谓或说有身见边执见为根。<a id="a-7p"></a>或说世尊为根。<a id="a-7q"></a>或说乐欲为根。<a id="a-7r"></a>或说不放逸为根。<a id="a-7s"></a>或说自性为根。<a id="a-7t"></a>如是等有何义。<a id="a-7u"></a>答有身见边执见。<a id="a-7v"></a>由能发起六十二见故说为根。<a id="a-7w"></a>世尊能说杂染清净。<a id="a-7x"></a>系缚解脱。<a id="a-7y"></a>生死涅槃。<a id="a-7z"></a>起正教法故说为根。<a id="a-80"></a>乐欲能引一切善法。<a id="a-81"></a>故说为根。<a id="a-82"></a>诸不放逸。<a id="a-83"></a>摄护一切所修善法。<a id="a-84"></a>令不散失故说为根。<a id="a-85"></a>自性能持自体不失故说为根。<a id="a-86"></a>如是无为。<a id="a-87"></a>能持自体故说为根。<a id="a-88"></a>亦无有过。<a id="a-89"></a>复有说者。<a id="a-8A"></a>为同类因持等流果。<a id="a-8B"></a>或是同类因性所持。<a id="a-8C"></a>是故有为自性名根。<a id="a-8D"></a>复有说者。<a id="a-8E"></a>相应俱有因力任持。<a id="a-8F"></a>是故有为自性名根。<a id="a-8G"></a>名能显了诸法自性。<a id="a-8H"></a>故亦说彼为自性根。<a id="a-8I"></a>此贪嗔痴能生能长诸不善法。<a id="a-8J"></a>故说为根。<a id="a-8K"></a>三不善根如结蕴广说。</p>
  <p id="a8L">已说三恶行三不善根自性。<a id="a-8M"></a>今当显示杂无杂相。<a id="a-8N"></a>三恶行三不善根为前摄后。<a id="a-8O"></a>后摄前耶。<a id="a-8P"></a>答应作四句。<a id="a-8Q"></a>有恶行非不善根。<a id="a-8R"></a>谓身语恶行邪见。<a id="a-8S"></a>不善思。<a id="a-8T"></a>由此唯有恶行相。<a id="a-8U"></a>无不善根相故。<a id="a-8V"></a>有不善根非恶行。<a id="a-8W"></a>谓痴不善根。<a id="a-8X"></a>由此唯有不善根相。<a id="a-8Y"></a>无恶行相故。<a id="a-8Z"></a>有恶行亦不善根。<a id="a-8a"></a>谓贪欲嗔恚不善根。<a id="a-8b"></a>由此具有二种相故。<a id="a-8c"></a>有非恶行。<a id="a-8d"></a>非不善根。<a id="a-8e"></a>谓除前相。<a id="a-8f"></a>相谓所名。<a id="a-8g"></a>除前三句名所显义。<a id="a-8h"></a>所余诸法为第四句。<a id="a-8i"></a>谓色蕴中。<a id="a-8j"></a>除不善色取余色蕴。<a id="a-8k"></a>于行蕴中除三不善根。<a id="a-8l"></a>不善邪见。<a id="a-8m"></a>及不善思。<a id="a-8n"></a>取余相应不相应行蕴。<a id="a-8o"></a>及三蕴全。<a id="a-8p"></a>并无为法。<a id="a-8q"></a>如是一切作第四句。<a id="a-8r"></a>是故说言谓除前相。<a id="a-8s"></a>复次于眼识贪俱生不善品中。<a id="a-8t"></a>或有恶行非不善根。<a id="a-8u"></a>应作四句。<a id="a-8v"></a>有恶行非不善根。<a id="a-8w"></a>谓不善思。<a id="a-8x"></a>有不善根非恶行。<a id="a-8y"></a>谓痴不善根。<a id="a-8z"></a>有恶行亦不善根。<a id="a-90"></a>谓贪不善根。<a id="a-91"></a>有非恶行非不善根。<a id="a-92"></a>谓除前相。<a id="a-93"></a>如于眼识作四句。<a id="a-94"></a>乃至于意识亦尔。<a id="a-95"></a>如于贪俱生不善品作六四句。<a id="a-96"></a>于嗔俱生品亦尔。<a id="a-97"></a>于邪见俱生不善品中。<a id="a-98"></a>唯意地故作一四句。<a id="a-99"></a>有恶行非不善根。<a id="a-9A"></a>谓邪见及不善思。<a id="a-9B"></a>有不善根非恶行。<a id="a-9C"></a>谓痴不善根。<a id="a-9D"></a>有恶行亦不善根者无也。<a id="a-9E"></a>有非恶行非不善根。<a id="a-9F"></a>谓除前相。<a id="a-9G"></a>于不共无明俱生不善品中。<a id="a-9H"></a>亦以唯意地故作一四句。<a id="a-9I"></a>有恶行非不善根。<a id="a-9J"></a>谓不善思。<a id="a-9K"></a>有不善根非恶行。<a id="a-9L"></a>谓痴不善根。<a id="a-9M"></a>有恶行亦不善根者无也。<a id="a-9N"></a>有非恶行非不善根。<a id="a-9O"></a>谓除前相。</p>
  <p id="a9P">三妙行。<a id="a-9Q"></a>三善根。<a id="a-9R"></a>为前摄后。<a id="a-9S"></a>后摄前耶。<a id="a-9T"></a>乃至广说。<a id="a-9U"></a>问何故作此论。<a id="a-9V"></a>答为欲分别契经义故。<a id="a-9W"></a>如契经说。<a id="a-9X"></a>有三妙行三善根。<a id="a-9Y"></a>契经虽作是说。<a id="a-9Z"></a>而未广辩。<a id="a-9a"></a>广说如前。<a id="a-9b"></a>三妙行者。<a id="a-9c"></a>谓身妙行。<a id="a-9d"></a>语妙行。<a id="a-9e"></a>意妙行。<a id="a-9f"></a>云何身等妙行。<a id="a-9g"></a>如世尊说。<a id="a-9h"></a>何者身妙行。<a id="a-9i"></a>谓离断生命。<a id="a-9j"></a>离不与取。<a id="a-9k"></a>离欲邪行。<a id="a-9l"></a>何者语妙行。<a id="a-9m"></a>谓离虚诳语。<a id="a-9n"></a>离离间语。<a id="a-9o"></a>离粗恶语。<a id="a-9p"></a>离杂秽语。<a id="a-9q"></a>何者意妙行。<a id="a-9r"></a>谓无贪无嗔正见。<a id="a-9s"></a>应知此中世尊唯说根本业道所摄妙行。<a id="a-9t"></a>不说业道加行后起所摄妙行。</p>
  <p id="a9u">此发智论通说所有善身业。<a id="a-9v"></a>若是业道所摄。<a id="a-9w"></a>若非业道所摄。<a id="a-9x"></a>如是一切名身妙行。<a id="a-9y"></a>通说所有善语业。<a id="a-9z"></a>若是业道所摄。<a id="a-A0"></a>若非业道所摄。<a id="a-A1"></a>如是一切名语妙行。<a id="a-A2"></a>通说所有善意业等。<a id="a-A3"></a>若是业道所摄。<a id="a-A4"></a>若非业道所摄。<a id="a-A5"></a>如是一切名意妙行。<a id="a-A6"></a>如此论中摄诸妙行。<a id="a-A7"></a>集异门论亦作是说。<a id="a-A8"></a>故彼论言。<a id="a-A9"></a>何者身妙行。<a id="a-AA"></a>谓离断生命。<a id="a-AB"></a>离不与取。<a id="a-AC"></a>离欲邪行。<a id="a-AD"></a>如是所说随顺契经。<a id="a-AE"></a>又言。<a id="a-AF"></a>复次离断生命。<a id="a-AG"></a>离不与取。<a id="a-AH"></a>离非梵行。<a id="a-AI"></a>如是复摄前所不摄。<a id="a-AJ"></a>于自妻室离起欲行。<a id="a-AK"></a>又言。<a id="a-AL"></a>有余善身业。<a id="a-AM"></a>如是复摄所有业道加行后起。<a id="a-AN"></a>又言。<a id="a-AO"></a>有余诸有如理所引身业。<a id="a-AP"></a>问何等如理所引身业。<a id="a-AQ"></a>前所未摄今更摄耶。<a id="a-AR"></a>答前说自性。<a id="a-AS"></a>今说等起。<a id="a-AT"></a>此谁所等起。<a id="a-AU"></a>谓如理作意。<a id="a-AV"></a>复有说者。<a id="a-AW"></a>此是一分无覆无记身业。<a id="a-AX"></a>谓应如是去来。<a id="a-AY"></a>如是行住。<a id="a-AZ"></a>如是坐卧。<a id="a-Aa"></a>如是裁割。<a id="a-Ab"></a>如是缝缀。<a id="a-Ac"></a>而皆如是。<a id="a-Ad"></a>如应去来。<a id="a-Ae"></a>乃至缝缀。<a id="a-Af"></a>此等身业作所应作。<a id="a-Ag"></a>应正理故。<a id="a-Ah"></a>摄在如理所引品中。<a id="a-Ai"></a>由此名身妙行。<a id="a-Aj"></a>若作是说。<a id="a-Ak"></a>身妙行则通善及无记。<a id="a-Al"></a>然妙行唯善。<a id="a-Am"></a>是故前说者好。<a id="a-An"></a>又彼论言。<a id="a-Ao"></a>何者语妙行。<a id="a-Ap"></a>谓离虚诳语。<a id="a-Aq"></a>离离间语。<a id="a-Ar"></a>离粗恶语。<a id="a-As"></a>离杂秽语。<a id="a-At"></a>如是所说随顺契经。<a id="a-Au"></a>又言。<a id="a-Av"></a>有余善语业如是复摄所有业道加行后起。<a id="a-Aw"></a>又言。<a id="a-Ax"></a>有余诸有如理所引语业。<a id="a-Ay"></a>问何等如理所引语业。<a id="a-Az"></a>前所未摄今更摄耶。<a id="a-B0"></a>答前说自性。<a id="a-B1"></a>今说等起。<a id="a-B2"></a>此谁所等起。<a id="a-B3"></a>谓如理作意。<a id="a-B4"></a>复有说者。<a id="a-B5"></a>此是一分无覆无记语业。<a id="a-B6"></a>谓应说一言二言多言男言女言非男女言去来今言。<a id="a-B7"></a>而皆如是说一乃至去来今言。<a id="a-B8"></a>此等语业说所应说。<a id="a-B9"></a>应正理故。<a id="a-BA"></a>摄在如理所引品中。<a id="a-BB"></a>由此名语妙行。<a id="a-BC"></a>若作是说。<a id="a-BD"></a>语妙行则通善及无记。<a id="a-BE"></a>然妙行唯善。<a id="a-BF"></a>是故前说者好。<a id="a-BG"></a>又彼论言。<a id="a-BH"></a>何者意妙行。<a id="a-BI"></a>谓无贪无嗔正见。<a id="a-BJ"></a>如是所说随顺契经。<a id="a-BK"></a>又言。<a id="a-BL"></a>有余善意业。<a id="a-BM"></a>如是复摄所有善思。<a id="a-BN"></a>又言。<a id="a-BO"></a>有余诸有如理所引意业。<a id="a-BP"></a>问何等如理所引意业。<a id="a-BQ"></a>前所未摄今更摄耶。<a id="a-BR"></a>答前说自性。<a id="a-BS"></a>今说等起。<a id="a-BT"></a>此谁所等起。<a id="a-BU"></a>谓如理作意。<a id="a-BV"></a>复有说者。<a id="a-BW"></a>此是一分无覆无记意业。<a id="a-BX"></a>名如理所引意业。<a id="a-BY"></a>谓诸意业起如前说。<a id="a-BZ"></a>无覆无记如理所引身业语业。<a id="a-Ba"></a>若作是说。<a id="a-Bb"></a>意妙行则通善及无记。<a id="a-Bc"></a>然妙行唯善是故前说者好。</p>
  <p id="aBd">如发智论集异门论。<a id="a-Be"></a>摄身语妙行。<a id="a-Bf"></a>施设论中所说亦尔。<a id="a-Bg"></a>唯除意妙行。<a id="a-Bh"></a>别有所摄故。<a id="a-Bi"></a>彼论言。</p>
  <p id="aBj">问为身三妙行摄一切身妙行。<a id="a-Bk"></a>为一切身妙行摄身三妙行耶。<a id="a-Bl"></a>答一切摄三。<a id="a-Bm"></a>非三摄一切。<a id="a-Bn"></a>不摄者何。<a id="a-Bo"></a>谓离前说以手杖等捶击有情。<a id="a-Bp"></a>及所应行诸不净行。<a id="a-Bq"></a>并饮酒等诸放逸业。<a id="a-Br"></a>而能安住正知正念。<a id="a-Bs"></a>受用食等。<a id="a-Bt"></a>复能正避诸犯戒者。<a id="a-Bu"></a>诸如是等所起身业非三所摄。<a id="a-Bv"></a>所余问答如前应知。<a id="a-Bw"></a>问为语四妙行摄一切语妙行。<a id="a-Bx"></a>为一切语妙行摄语四妙行耶。<a id="a-By"></a>答一切摄四。<a id="a-Bz"></a>非四摄一切。<a id="a-C0"></a>不摄者何。<a id="a-C1"></a>谓如有一独处空闲。<a id="a-C2"></a>作如是说。<a id="a-C3"></a>有惠施。<a id="a-C4"></a>有亲爱。<a id="a-C5"></a>有祠祀。<a id="a-C6"></a>如是等语妙行。<a id="a-C7"></a>于世有情不生领解。<a id="a-C8"></a>非四所摄。<a id="a-C9"></a>问为意三妙行摄一切意妙行。<a id="a-CA"></a>为一切意妙行摄意三妙行耶。<a id="a-CB"></a>答一切摄三。<a id="a-CC"></a>非三摄一切。<a id="a-CD"></a>不摄者何。<a id="a-CE"></a>谓无贪无嗔正见俱生受想行识非三所摄。<a id="a-CF"></a>彼论中意妙行摄四蕴自性。<a id="a-CG"></a>如是施设五蕴自性为诸妙行。</p>
  <p id="aCH">问此发智论。<a id="a-CI"></a>集异门论。<a id="a-CJ"></a>与契经施设论。<a id="a-CK"></a>摄诸妙行何故不同。<a id="a-CL"></a>答依二种门说诸妙行。<a id="a-CM"></a>一依世俗。<a id="a-CN"></a>二依胜义。<a id="a-CO"></a>谓契经施设论。<a id="a-CP"></a>依世俗门说诸妙行。<a id="a-CQ"></a>此发智论集异门论。<a id="a-CR"></a>依胜义门说诸妙行。<a id="a-CS"></a>如依世俗胜义分别。<a id="a-CT"></a>如是依不了义了义等。<a id="a-CU"></a>广说如前。<a id="a-CV"></a>复有说者。<a id="a-CW"></a>由三缘故所摄不同。<a id="a-CX"></a>谓自性故。<a id="a-CY"></a>相杂故。<a id="a-CZ"></a>世所欣赞故。<a id="a-Ca"></a>此发智论集异门论说其自性。<a id="a-Cb"></a>施设论中说其相杂。<a id="a-Cc"></a>若法虽非妙行自性。<a id="a-Cd"></a>而与妙行相杂故亦得其名。<a id="a-Ce"></a>于契经中说世欣赞。<a id="a-Cf"></a>以一切世间于根本业道多起欣赞。<a id="a-Cg"></a>非于业道加行后起。<a id="a-Ch"></a>由此缘故。<a id="a-Ci"></a>摄诸妙行经论不同。<a id="a-Cj"></a>如是名为妙行自性。<a id="a-Ck"></a>已说自性。<a id="a-Cl"></a>所以今当说。<a id="a-Cm"></a>问何故名妙行。<a id="a-Cn"></a>妙行有何义。<a id="a-Co"></a>答可欣赞故名妙。<a id="a-Cp"></a>游履所依处故名行可欣赞故名妙者。<a id="a-Cq"></a>如有说言。<a id="a-Cr"></a>妙妻子。<a id="a-Cs"></a>妙衣食。<a id="a-Ct"></a>妙人。<a id="a-Cu"></a>妙处。<a id="a-Cv"></a>妙往来等。<a id="a-Cw"></a>游履所依处故名行者。<a id="a-Cx"></a>谓即于前三种恶行所依之处。<a id="a-Cy"></a>与彼相违起三妙行。<a id="a-Cz"></a>复有说者。<a id="a-D0"></a>感乐受果故名为妙。<a id="a-D1"></a>动转捷利故名为行。<a id="a-D2"></a>问于妙行中云何捷利。<a id="a-D3"></a>答行妙行者有如是巧便。<a id="a-D4"></a>虽不希求世间名誉。<a id="a-D5"></a>而为劝他修妙行故。<a id="a-D6"></a>所修妙行皆令他知。<a id="a-D7"></a>故名捷利。<a id="a-D8"></a>复有说者。<a id="a-D9"></a>习近善人能招善趣。<a id="a-DA"></a>故名妙行。<a id="a-DB"></a>复有说者。<a id="a-DC"></a>有三因缘故名妙行。<a id="a-DD"></a>谓善思所思故。<a id="a-DE"></a>善说所说故。<a id="a-DF"></a>善作所作故。<a id="a-DG"></a>善思所思。<a id="a-DH"></a>谓意妙行。<a id="a-DI"></a>善说所说。<a id="a-DJ"></a>谓语妙行。<a id="a-DK"></a>善作所作。<a id="a-DL"></a>谓身妙行。<a id="a-DM"></a>复有说者。<a id="a-DN"></a>有三因缘故名妙行。<a id="a-DO"></a>谓善作义故。<a id="a-DP"></a>可欣赞故。<a id="a-DQ"></a>决定能感可爱果故。<a id="a-DR"></a>善作义者。<a id="a-DS"></a>行身语意诸善行故名为妙行。<a id="a-DT"></a>可欣赞者。<a id="a-DU"></a>谓行善行守护尸罗。<a id="a-DV"></a>常为诸天大师有智同梵行者共所欣赞。<a id="a-DW"></a>决定能感可爱果者。<a id="a-DX"></a>谓所有身语意妙行。<a id="a-DY"></a>无处无容能感非爱诸果异熟。<a id="a-DZ"></a>有处有容能感可爱诸果异熟。<a id="a-Da"></a>集异门论亦作是说。<a id="a-Db"></a>有何因缘名为妙行。<a id="a-Dc"></a>谓彼能感可爱可乐适意悦意甚可喜果。<a id="a-Dd"></a>此显等流果。<a id="a-De"></a>复言。<a id="a-Df"></a>能感可爱可乐适意悦意可喜异熟。<a id="a-Dg"></a>此显异熟果。</p>
  <p id="aDh">三善根者。<a id="a-Di"></a>谓无贪无嗔无痴善根。<a id="a-Dj"></a>云何无贪善根。<a id="a-Dk"></a>谓心所法与心相应。<a id="a-Dl"></a>是贪对治。<a id="a-Dm"></a>是名无贪善根性。<a id="a-Dn"></a>云何无嗔善根。<a id="a-Do"></a>谓心所法与心相应。<a id="a-Dp"></a>是嗔对治。<a id="a-Dq"></a>是名无嗔善根性。<a id="a-Dr"></a>云何无痴善根。<a id="a-Ds"></a>谓心所法与心相应。<a id="a-Dt"></a>是痴对治。<a id="a-Du"></a>是名无痴善根性。<a id="a-Dv"></a>此三善根。<a id="a-Dw"></a>于一心中具足可得。<a id="a-Dx"></a>三不善根。<a id="a-Dy"></a>非于一心具足可得。<a id="a-Dz"></a>又三善根。<a id="a-E0"></a>具足防卫一切善心。<a id="a-E1"></a>通六识身有漏无漏。<a id="a-E2"></a>三不善根。<a id="a-E3"></a>不能具足防卫一切诸不善心。<a id="a-E4"></a>又三善根。<a id="a-E5"></a>遍与善心相应。<a id="a-E6"></a>三不善根。<a id="a-E7"></a>不遍与不善心相应。<a id="a-E8"></a>又三善根。<a id="a-E9"></a>能遍发起一切善心。<a id="a-EA"></a>三不善根不能遍起一切不善心。<a id="a-EB"></a>如是随转不随转等。<a id="a-EC"></a>皆应广说。<a id="a-ED"></a>是名三善根自性。</p>
  <p id="aEE">已说自性。<a id="a-EF"></a>所以今当说。<a id="a-EG"></a>问何故名善根。<a id="a-EH"></a>善根有何义。<a id="a-EI"></a>答能生善义是善根义。<a id="a-EJ"></a>能养善义。<a id="a-EK"></a>能增善义。<a id="a-EL"></a>能长善义。<a id="a-EM"></a>能益善义。<a id="a-EN"></a>能持善义。<a id="a-EO"></a>能令善法广流布义。<a id="a-EP"></a>是善根义。<a id="a-EQ"></a>尊者世友作如是说。<a id="a-ER"></a>善法因义。<a id="a-ES"></a>是善根义。<a id="a-ET"></a>善法种义。<a id="a-EU"></a>等起善义。<a id="a-EV"></a>能为转因。<a id="a-EW"></a>引诸善义。<a id="a-EX"></a>为随转因生诸善义。<a id="a-EY"></a>摄益一切诸善法义。<a id="a-EZ"></a>是善根义。<a id="a-Ea"></a>大德说曰。<a id="a-Eb"></a>依止此物遍能生长一切善法。<a id="a-Ec"></a>能为转因。<a id="a-Ed"></a>为随转因。<a id="a-Ee"></a>摄益诸善。<a id="a-Ef"></a>故名善根。</p>
  <p id="aEg">问若善法因义是善根义者。<a id="a-Eh"></a>前生善五蕴。<a id="a-Ei"></a>与后一切已生未生善五蕴为因。<a id="a-Ej"></a>前生十善业道。<a id="a-Ek"></a>与后一切已生未生十善业道为因。<a id="a-El"></a>前生三十七菩提分法。<a id="a-Em"></a>与后一切已生未生三十七菩提分法为因。<a id="a-En"></a>如此则一切善法皆应名善根。<a id="a-Eo"></a>如是三种有何殊胜不共因缘立为善根。<a id="a-Ep"></a>答此是世尊有余之说。<a id="a-Eq"></a>大师观彼所化有情心行愿乐。<a id="a-Er"></a>简略而说。<a id="a-Es"></a>胁尊者曰。<a id="a-Et"></a>唯佛世尊究竟了达诸法性相亦知势用。<a id="a-Eu"></a>非余能知。<a id="a-Ev"></a>若法有善根相者即便立之。<a id="a-Ew"></a>无者不立。<a id="a-Ex"></a>尊者妙音亦作是说。<a id="a-Ey"></a>大师知此三种善根。<a id="a-Ez"></a>如是势用。<a id="a-F0"></a>如是强盛。<a id="a-F1"></a>如是亲近。<a id="a-F2"></a>能与一切善法为因。<a id="a-F3"></a>其余善法无如是事。<a id="a-F4"></a>复有说者。<a id="a-F5"></a>此三善根。<a id="a-F6"></a>于诸善法最为殊胜。<a id="a-F7"></a>以殊胜故立为善根。<a id="a-F8"></a>复有说者。<a id="a-F9"></a>此三善根于诸善法。<a id="a-FA"></a>最为上首前行前导。<a id="a-FB"></a>如最胜军将导一切。<a id="a-FC"></a>如是善根增上力故。<a id="a-FD"></a>能令一切善法增广故。<a id="a-FE"></a>立为善根。<a id="a-FF"></a>复有说者。<a id="a-FG"></a>此三善根。<a id="a-FH"></a>能与一切善法为因为根为眼为集。<a id="a-FI"></a>发起一切善法。<a id="a-FJ"></a>障碍一切不善诸法。<a id="a-FK"></a>于善法中最为殊胜。<a id="a-FL"></a>故立为根。<a id="a-FM"></a>复有说者。<a id="a-FN"></a>以三善根能遍发起十善业道。<a id="a-FO"></a>生十善处故立为根。<a id="a-FP"></a>由如是等诸因缘故。<a id="a-FQ"></a>于善法聚唯此三种立为善根。<a id="a-FR"></a>已说三妙行三善根自性。<a id="a-FS"></a>今当显示杂无杂相。<a id="a-FT"></a>三妙行三善根。<a id="a-FU"></a>为前摄后后摄前耶。<a id="a-FV"></a>答应作四句。<a id="a-FW"></a>有妙行非善根。<a id="a-FX"></a>谓身语妙行及善思。<a id="a-FY"></a>由此唯有妙行相。<a id="a-FZ"></a>无善根相故。<a id="a-Fa"></a>有善根非妙行。<a id="a-Fb"></a>谓正见所不摄无痴善根。<a id="a-Fc"></a>由此唯有善根相。<a id="a-Fd"></a>无妙行相故。<a id="a-Fe"></a>有妙行亦善根。<a id="a-Ff"></a>谓无贪无嗔正见。<a id="a-Fg"></a>由此具有二种相故。<a id="a-Fh"></a>有非妙行非善根。<a id="a-Fi"></a>谓除前相。<a id="a-Fj"></a>相谓所名。<a id="a-Fk"></a>除前三句名所显义。<a id="a-Fl"></a>所余诸法为第四句。<a id="a-Fm"></a>谓色蕴中。<a id="a-Fn"></a>除诸善色取余色蕴。<a id="a-Fo"></a>于行蕴中除三善根及诸善思取余相应不相应行蕴。<a id="a-Fp"></a>及三蕴全。<a id="a-Fq"></a>并无为法。<a id="a-Fr"></a>如是一切作第四句。<a id="a-Fs"></a>故言谓除前相。<a id="a-Ft"></a>复次于眼识俱生善法品中。<a id="a-Fu"></a>或有妙行非善根。<a id="a-Fv"></a>应作四句。<a id="a-Fw"></a>有妙行非善根。<a id="a-Fx"></a>谓善思。<a id="a-Fy"></a>有善根非妙行。<a id="a-Fz"></a>谓无痴善根。<a id="a-G0"></a>有妙行亦善根。<a id="a-G1"></a>谓无贪无嗔。<a id="a-G2"></a>有非妙行非善根。<a id="a-G3"></a>谓除前相。<a id="a-G4"></a>如于眼识俱生善品。<a id="a-G5"></a>如是乃至于身识俱生善品亦尔。<a id="a-G6"></a>于正见俱生品中。<a id="a-G7"></a>或有妙行非善根。<a id="a-G8"></a>应作四句。<a id="a-G9"></a>有妙行非善根。<a id="a-GA"></a>谓善思。<a id="a-GB"></a>有善根非妙行者。<a id="a-GC"></a>无也。<a id="a-GD"></a>有妙行亦善根。<a id="a-GE"></a>谓无贪无嗔正见。<a id="a-GF"></a>有非妙行非善根。<a id="a-GG"></a>谓除前相。<a id="a-GH"></a>尽智无生智俱生品中。<a id="a-GI"></a>或有妙行非善根。<a id="a-GJ"></a>应作四句。<a id="a-GK"></a>有妙行非善根谓善思。<a id="a-GL"></a>有善根非妙行。<a id="a-GM"></a>谓无痴善根。<a id="a-GN"></a>有妙行亦善根。<a id="a-GO"></a>谓无贪无嗔。<a id="a-GP"></a>有非妙行非善根。<a id="a-GQ"></a>谓除前相。</p>
 </body>
</html>