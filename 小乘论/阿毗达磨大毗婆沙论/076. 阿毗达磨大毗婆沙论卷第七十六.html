<!doctype html>
<html id="z3IBVcG12V" data-ver="818">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第七十六</h1>
  <h2 id="a2">结蕴第二中十门纳息第四之六</h2>
  <p id="a3">复有二法。<a id="a-4"></a>谓有对无对法。<a id="a-5"></a>问何故作此论。<a id="a-6"></a>答为欲遮遣补特伽罗。<a id="a-7"></a>及为显示智殊胜故。<a id="a-8"></a>为欲遮遣补特伽罗者。<a id="a-9"></a>谓显唯有有对无对法。<a id="a-A"></a>毕竟无实补特伽罗。<a id="a-B"></a>及为显示智殊胜者。<a id="a-C"></a>谓有聪慧殊胜智者。<a id="a-D"></a>由此二法通达一切。<a id="a-E"></a>此二遍摄一切法故。<a id="a-F"></a>复次为止他宗显正理故。<a id="a-G"></a>谓或有执。<a id="a-H"></a>若与对俱说名有对不与对俱说名无对。<a id="a-I"></a>若作是说。<a id="a-J"></a>五识身等名为有对。<a id="a-K"></a>所依所缘俱对碍故。<a id="a-L"></a>或复有执。<a id="a-M"></a>若与嗔俱说名有对。<a id="a-N"></a>不与嗔俱说名无对。<a id="a-O"></a>若作是说。<a id="a-P"></a>嗔相应品心心所法说名有对。<a id="a-Q"></a>为止彼意显有碍色说名有对。<a id="a-R"></a>此所余法说名无对。<a id="a-S"></a>由此三缘故作斯论。<a id="a-T"></a>问有对法云何。<a id="a-U"></a>答十处。<a id="a-V"></a>谓五内色处。<a id="a-W"></a>及五外色处。<a id="a-X"></a>问无对法云何。<a id="a-Y"></a>答二处。<a id="a-Z"></a>谓意处及法处。<a id="a-a"></a>问有对无对是何义耶。<a id="a-b"></a>答诸极微积聚是有对义。<a id="a-c"></a>非极微积聚是无对义。<a id="a-d"></a>复次诸可分析是有对义。<a id="a-e"></a>不可分析是无对义。<a id="a-f"></a>复次诸可积集是有对义。<a id="a-g"></a>不可积集是无对义。<a id="a-h"></a>复次诸有障碍是有对义。<a id="a-i"></a>若无障碍是无对义。<a id="a-j"></a>复次诸有形质是有对义。<a id="a-k"></a>若无形质是无对义。<a id="a-l"></a>复次若能容受。<a id="a-m"></a>及能障碍是有对义。<a id="a-n"></a>若不能容受及不能障碍是无对义。<a id="a-o"></a>胁尊者言。<a id="a-p"></a>若可分析则可积集。<a id="a-q"></a>若可积集则有障碍。<a id="a-r"></a>若有障碍则有形质。<a id="a-s"></a>若有形质则能容受及能障碍。<a id="a-t"></a>若能容受及能障碍是有对义。<a id="a-u"></a>与上相违是无对义。<a id="a-v"></a>尊者世友作如是说。<a id="a-w"></a>有细分相有障碍相是有对相。<a id="a-x"></a>无细分相无障碍相是无对相。<a id="a-y"></a>大德说曰。<a id="a-z"></a>若能容受及能障碍相是有对相。<a id="a-10"></a>若不能容受及不能障碍是无对相。<a id="a-11"></a>尊者妙音作如是说。<a id="a-12"></a>若可施设极微积聚性。<a id="a-13"></a>显色长短性。<a id="a-14"></a>随生音响性者。<a id="a-15"></a>是有对相。<a id="a-16"></a>与此相违是无对相。<a id="a-17"></a>此中极微积聚性者。<a id="a-18"></a>说八处显色。<a id="a-19"></a>长短性者说色处。<a id="a-1A"></a>随生音响性者说声处。<a id="a-1B"></a>尊者世友作如是说。<a id="a-1C"></a>极微杂合积集住相是有对相。<a id="a-1D"></a>与此相违是无对相。<a id="a-1E"></a>尊者觉天作如是说。<a id="a-1F"></a>能据处所展转相碍是有对相。<a id="a-1G"></a>与此相违是无对相。</p>
  <p id="a1H">应知有对总有三种。<a id="a-1I"></a>一障碍有对。<a id="a-1J"></a>二境界有对。<a id="a-1K"></a>三所缘有对。<a id="a-1L"></a>障碍有对者。<a id="a-1M"></a>如以手击手以手击石以石击石以石击手以杵击钟。<a id="a-1N"></a>此等展转更相障碍。<a id="a-1O"></a>如是名为障碍有对。<a id="a-1P"></a>境界有对者。<a id="a-1Q"></a>如眼根等诸有境法各于自境界有所拘碍。<a id="a-1R"></a>如是名为境界有对。<a id="a-1S"></a>所缘有对者。<a id="a-1T"></a>如心心所有所缘法。<a id="a-1U"></a>各于自所缘有所拘碍。<a id="a-1V"></a>如是名为所缘有对。<a id="a-1W"></a>如是三种。<a id="a-1X"></a>有对法中。<a id="a-1Y"></a>此中但说障碍有对。<a id="a-1Z"></a>问障碍有对十色处中。<a id="a-1a"></a>几处展转有相碍义。<a id="a-1b"></a>有作是说。<a id="a-1c"></a>唯有触处有相碍义。<a id="a-1d"></a>余十一处无相碍义非所触故。<a id="a-1e"></a>或有说者。<a id="a-1f"></a>唯有五处有相碍义。<a id="a-1g"></a>谓内处中唯有身处。<a id="a-1h"></a>若外处中色香味触。<a id="a-1i"></a>彼作是说。<a id="a-1j"></a>若以手击手即以五击五。<a id="a-1k"></a>若以手击石即以五击四若以石击石即以四击四。<a id="a-1l"></a>若以石击手即以四击五。<a id="a-1m"></a>若以杵击钟亦以四击四。<a id="a-1n"></a>复有说者。<a id="a-1o"></a>唯有九处有相碍义。<a id="a-1p"></a>十色处中唯除声处。<a id="a-1q"></a>若不尔者。<a id="a-1r"></a>有以手等击眼处等时应不生苦。<a id="a-1s"></a>评曰。<a id="a-1t"></a>应作是说。<a id="a-1u"></a>十种色处皆有碍义。<a id="a-1v"></a>若声处无碍者。<a id="a-1w"></a>此应无积聚义。<a id="a-1x"></a>又不应名障碍有对。<a id="a-1y"></a>施设论说。<a id="a-1z"></a>眼定对色色定对眼。<a id="a-20"></a>广说乃至意定对法法定对意。<a id="a-21"></a>彼师但依境界有对。<a id="a-22"></a>而造彼论故作是说。<a id="a-23"></a>或有眼于水有碍于陆无碍如鱼等眼。<a id="a-24"></a>或有眼于陆有碍于水无碍如人等眼。<a id="a-25"></a>或有眼于水于陆二俱有碍。<a id="a-26"></a>如水逻刹娑捕鱼人等眼。<a id="a-27"></a>或有眼于水于陆二俱无碍。<a id="a-28"></a>谓除前相即被翳眼。<a id="a-29"></a>或有眼于夜有碍于昼无碍如鸺鹠等眼。<a id="a-2A"></a>或有眼于昼有碍于夜无碍如人等眼。<a id="a-2B"></a>或有眼于昼于夜二俱有碍如马鹿猫狸等眼。<a id="a-2C"></a>或有眼于昼于夜二俱无碍。<a id="a-2D"></a>谓除前相即被翳眼。<a id="a-2E"></a>此中有碍者谓境界有对。</p>
  <p id="a2F">复有二法谓有漏无漏法。<a id="a-2G"></a>问何故作此论。<a id="a-2H"></a>答为欲遮遣补特伽罗。<a id="a-2I"></a>及为显示智殊胜故。<a id="a-2J"></a>为欲遮遣补特伽罗者。<a id="a-2K"></a>谓显唯有有漏无漏法。<a id="a-2L"></a>毕竟无实补特伽罗。<a id="a-2M"></a>及为显示智殊胜者。<a id="a-2N"></a>谓有聪慧殊胜智者。<a id="a-2O"></a>由此二法通达一切。<a id="a-2P"></a>此二遍摄一切法故。<a id="a-2Q"></a>复次为止他宗显正理故。<a id="a-2R"></a>谓或有执。<a id="a-2S"></a>佛身无漏如大众部。<a id="a-2T"></a>问彼何故作此执。<a id="a-2U"></a>答依契经故。<a id="a-2V"></a>如契经说。<a id="a-2W"></a>苾刍当知。<a id="a-2X"></a>如来生在世间长在世间出世间住。<a id="a-2Y"></a>不为世法之所染污。<a id="a-2Z"></a>彼作是说。<a id="a-2a"></a>既言如来出世间住不为世法之所染污。<a id="a-2b"></a>由此故知佛身无漏。<a id="a-2c"></a>为止彼意显佛生身唯是有漏。<a id="a-2d"></a>若佛生身是无漏者便违契经。<a id="a-2e"></a>如契经说。<a id="a-2f"></a>无明所覆爱结所缚。<a id="a-2g"></a>愚夫智者感有识身。<a id="a-2h"></a>世尊亦是智者所摄身定应是无明爱果。<a id="a-2i"></a>是故佛身定应有漏。<a id="a-2j"></a>又若佛身是无漏者。<a id="a-2k"></a>无比女人不应于佛生身起爱。<a id="a-2l"></a>指鬘于佛不应生嗔诸憍傲者不应生慢。<a id="a-2m"></a>坞卢频螺迦葉波等不应生痴。<a id="a-2n"></a>于佛生身既有发起贪嗔痴慢。<a id="a-2o"></a>故知佛身定非无漏。<a id="a-2p"></a>问若佛生身是有漏者。<a id="a-2q"></a>云何通彼所引契经。<a id="a-2r"></a>答彼说法身故不成证。<a id="a-2s"></a>谓彼经说。<a id="a-2t"></a>如来生在世间长在世间者。<a id="a-2u"></a>说佛生身。<a id="a-2v"></a>出世间住不为世法所染污者说佛法身。<a id="a-2w"></a>复次依佛不随世法转义说彼契经故无有失。<a id="a-2x"></a>谓世八法随世间转。<a id="a-2y"></a>世间亦随世八法转。<a id="a-2z"></a>虽世八法随世间转。<a id="a-30"></a>而佛不随世八法转。<a id="a-31"></a>复次依佛解脱世八法义。<a id="a-32"></a>说彼契经。<a id="a-33"></a>故无有失。<a id="a-34"></a>问佛亦曾遇此世八法。<a id="a-35"></a>如何说佛解脱此耶。<a id="a-36"></a>谓一日中勇猛长者曾奉施佛三百千衣。<a id="a-37"></a>诸如是等名佛遇利。<a id="a-38"></a>佛入娑罗婆罗门邑乞食不得空钵而还。<a id="a-39"></a>诸如是等名佛遇衰。<a id="a-3A"></a>佛于生时名誉上至他化自在。<a id="a-3B"></a>得菩提时名誉上至色究竟天。<a id="a-3C"></a>转法轮时名誉上至大梵王宫。<a id="a-3D"></a>诸如是等名佛遇誉。<a id="a-3E"></a>佛为战遮婆罗门女孙陀利女恶心毁谤。<a id="a-3F"></a>恶名流布十六大国。<a id="a-3G"></a>诸如是等名佛遇毁。<a id="a-3H"></a>佛为跋罗堕阇梵志以五百颂现前讥骂诸如是等名佛遇讥。<a id="a-3I"></a>即此梵志须臾回此五百颂言现前赞佛。<a id="a-3J"></a>如是论力及坞波离以妙伽他现前赞佛。<a id="a-3K"></a>尊者舍利子以众多颂现前赞佛无上功德。<a id="a-3L"></a>尊者阿难陀以众多颂现前赞佛希有妙法。<a id="a-3M"></a>诸如是等名佛遇称。<a id="a-3N"></a>佛有轻安及胜受乐。<a id="a-3O"></a>一切有情所不能及名佛遇乐。<a id="a-3P"></a>佛有头痛背痛腹痛。<a id="a-3Q"></a>及有伤足出血等事名佛遇苦。<a id="a-3R"></a>既有此事如何解脱。<a id="a-3S"></a>答虽遇此事而不生染。<a id="a-3T"></a>故说世尊于此解脱。<a id="a-3U"></a>谓佛虽遇利等四法。<a id="a-3V"></a>而心不生高欢喜爱。<a id="a-3W"></a>又佛虽遇衰等四法。<a id="a-3X"></a>而心不生下戚忧恚。<a id="a-3Y"></a>如妙高山据金轮上。<a id="a-3Z"></a>八方猛风不能倾动。<a id="a-3a"></a>世尊亦尔住戒金轮。<a id="a-3b"></a>此世八法所不能动。<a id="a-3c"></a>是故名为于此解脱。<a id="a-3d"></a>解脱此故说为不染。<a id="a-3e"></a>非谓生身亦是无漏。<a id="a-3f"></a>然佛生身从漏生故说为有漏。<a id="a-3g"></a>能生他漏故名有漏。<a id="a-3h"></a>是故为止他宗所说及显己宗无颠倒理。<a id="a-3i"></a>并前二缘故作斯论。<a id="a-3j"></a>问有漏法云何。<a id="a-3k"></a>答十处二处少分。<a id="a-3l"></a>谓意处法处少分。<a id="a-3m"></a>问无漏法云何。<a id="a-3n"></a>答二处少分。<a id="a-3o"></a>谓即意处法处少分。<a id="a-3p"></a>问有漏无漏其义云何。<a id="a-3q"></a>答若法能长养诸有。<a id="a-3r"></a>摄益诸有。<a id="a-3s"></a>任持诸有。<a id="a-3t"></a>是有漏义。<a id="a-3u"></a>与此相违是无漏义。<a id="a-3v"></a>复次若法能令诸有相续生老病死流转不绝是有漏义。<a id="a-3w"></a>与此相违是无漏义。<a id="a-3x"></a>复次若法是趣苦集行。<a id="a-3y"></a>及是趣诸有世间生老病死行是有漏义与此相违是无漏义。<a id="a-3z"></a>复次若法是有身见事。<a id="a-40"></a>苦集谛摄是有漏义。<a id="a-41"></a>与此相违是无漏义。<a id="a-42"></a>复次若法能令诸漏增长是有漏义。<a id="a-43"></a>若法能令诸漏损减是无漏义。<a id="a-44"></a>尊者世友作如是说。<a id="a-45"></a>有漏相者从漏生相是有漏相。<a id="a-46"></a>能生漏相是有漏相。<a id="a-47"></a>无漏相者与此相违。<a id="a-48"></a>大德说曰。<a id="a-49"></a>若离此事诸漏不有。<a id="a-4A"></a>应知此事是有漏相。<a id="a-4B"></a>若离此事诸漏得有。<a id="a-4C"></a>应知此事是无漏相。<a id="a-4D"></a>尊者觉天作如是说。<a id="a-4E"></a>若法是漏生长依处是有漏相。<a id="a-4F"></a>与此相违是无漏相。</p>
  <p id="a4G">复有二法。<a id="a-4H"></a>谓有为无为法。<a id="a-4I"></a>问何故作此论。<a id="a-4J"></a>答为欲遮遣补特伽罗。<a id="a-4K"></a>及为显示智殊胜故。<a id="a-4L"></a>为欲遮遣补特伽罗者。<a id="a-4M"></a>谓显唯有有为无为法。<a id="a-4N"></a>毕竟无实补特伽罗故。<a id="a-4O"></a>及为显示智殊胜者。<a id="a-4P"></a>谓有聪慧智殊胜者。<a id="a-4Q"></a>由此二法通达一切。<a id="a-4R"></a>此二遍摄一切法故。<a id="a-4S"></a>复次为止他宗显正理故。<a id="a-4T"></a>谓或有执。<a id="a-4U"></a>有对法是有为。<a id="a-4V"></a>无对法是无为。<a id="a-4W"></a>或复有执。<a id="a-4X"></a>有漏法是有为。<a id="a-4Y"></a>无漏法是无为。<a id="a-4Z"></a>为止彼意显无对法及无漏法俱通有为无为由此三缘故作斯论。<a id="a-4a"></a>问有为法云何。<a id="a-4b"></a>答十一处一处少分。<a id="a-4c"></a>谓法处少分。<a id="a-4d"></a>问无为法云何。<a id="a-4e"></a>答一处少分。<a id="a-4f"></a>谓法处少分。<a id="a-4g"></a>问有为无为是何等义。<a id="a-4h"></a>答若法有生有灭有因有果得有为相。<a id="a-4i"></a>是有为义。<a id="a-4j"></a>若法无生无灭无因无果。<a id="a-4k"></a>得无为相。<a id="a-4l"></a>是无为义。<a id="a-4m"></a>复次若法依属因缘和合作用是有为义。<a id="a-4n"></a>若法不依属因缘和合作用是无为义。<a id="a-4o"></a>复次若法为生所起。<a id="a-4p"></a>为老所衰。<a id="a-4q"></a>为无常所灭。<a id="a-4r"></a>是有为义。<a id="a-4s"></a>与此相违是无为义。<a id="a-4t"></a>复次若法流转于世。<a id="a-4u"></a>能取果。<a id="a-4v"></a>有作用分别所缘。<a id="a-4w"></a>是有为义。<a id="a-4x"></a>与此相违是无为义。<a id="a-4y"></a>复次若法堕世堕蕴与苦相续。<a id="a-4z"></a>前后变易有下中上是有为义。<a id="a-50"></a>与此相违是无为义。<a id="a-51"></a>尊者世友作如是说。<a id="a-52"></a>何等有为相。<a id="a-53"></a>谓堕世相堕蕴相是有为相。<a id="a-54"></a>何等无为相。<a id="a-55"></a>谓不堕世相不堕蕴相是无为相。<a id="a-56"></a>大德说曰。<a id="a-57"></a>若法由有情加行。<a id="a-58"></a>而有聚散是有为相。<a id="a-59"></a>若法由有情加行。<a id="a-5A"></a>而无聚散是无为相。<a id="a-5B"></a>尊者觉天作如是说。<a id="a-5C"></a>若法由因缘作是有为相。<a id="a-5D"></a>若法不由因缘作是无为相。<a id="a-5E"></a>尊者妙音作如是说。<a id="a-5F"></a>若法与有为相合是有为相。<a id="a-5G"></a>若法不与有为相合是无为相。</p>
  <p id="a5H">复有三法。<a id="a-5I"></a>谓过去未来现在法。<a id="a-5J"></a>问何故作此论。<a id="a-5K"></a>答为止他宗显正理故。<a id="a-5L"></a>谓或有执。<a id="a-5M"></a>世与行异。<a id="a-5N"></a>如譬喻者分别论师。<a id="a-5O"></a>彼作是说。<a id="a-5P"></a>世体是常行体无常。<a id="a-5Q"></a>行行世时如器中果。<a id="a-5R"></a>从此器出转入彼器。<a id="a-5S"></a>亦如多人从此舍出转入彼舍。<a id="a-5T"></a>诸行亦尔。<a id="a-5U"></a>从未来世入现在世。<a id="a-5V"></a>从现在世入过去世。<a id="a-5W"></a>为止彼意显世与行体无差别。<a id="a-5X"></a>谓世即行行即是世。<a id="a-5Y"></a>故大种蕴作如是说。<a id="a-5Z"></a>世名何法。<a id="a-5a"></a>谓此增语所显诸行。<a id="a-5b"></a>复有愚于三世自性。<a id="a-5c"></a>谓拨无过去未来。<a id="a-5d"></a>执现在是无为法。<a id="a-5e"></a>为止彼意显过去未来体相实有。<a id="a-5f"></a>及显现在是有为法。<a id="a-5g"></a>所以者何。<a id="a-5h"></a>若过去未来非实有者。<a id="a-5i"></a>应无成就及不成就。<a id="a-5j"></a>如第二头第三手第六蕴第十三处第十九界。<a id="a-5k"></a>无有成就及不成就。<a id="a-5l"></a>过去未来法亦应尔。<a id="a-5m"></a>既有成就及不成就。<a id="a-5n"></a>故知实有过去未来。<a id="a-5o"></a>又应诘彼拨无过去未来体者。<a id="a-5p"></a>若有异熟因在现在世时。<a id="a-5q"></a>彼所得果当言在何世。<a id="a-5r"></a>过去耶未来耶现在耶。<a id="a-5s"></a>若言在过去应说有过去。<a id="a-5t"></a>若言在未来应说有未来。<a id="a-5u"></a>若言在现在应说异熟因果同时。<a id="a-5v"></a>如是便违伽他所说。</p>
  <p id="a5w">作恶不即受　　非如乳成酪</p>
  <p id="a5x">犹灰覆火上　　愚蹈久方烧</p>
  <p id="a5y">若言彼果不在三世彼应无果。<a id="a-5z"></a>以异熟果非无为故。<a id="a-60"></a>若无果者因亦应无。<a id="a-61"></a>如第二头第三手等。<a id="a-62"></a>若有异熟果在现在世时。<a id="a-63"></a>彼所酬因当言在何世。<a id="a-64"></a>过去耶未来耶现在耶。<a id="a-65"></a>若言在过去应说有过去。<a id="a-66"></a>若言在未来应说有未来。<a id="a-67"></a>若言在现在应说异熟因果同时。<a id="a-68"></a>如是便违前所引颂。<a id="a-69"></a>若言彼因不在三世。<a id="a-6A"></a>彼应无因。<a id="a-6B"></a>以异熟因非无为故。<a id="a-6C"></a>若无因者果亦应无。<a id="a-6D"></a>如第二头第三手等。<a id="a-6E"></a>复次若过去未来非实有者。<a id="a-6F"></a>应无出家受具戒义。<a id="a-6G"></a>如有颂言。</p>
  <p id="a6H">若执无过去　　应无过去佛</p>
  <p id="a6I">若无过去佛　　无出家受具</p>
  <p id="a6J">复次若过去未来非实有者。<a id="a-6K"></a>应出家众皆有正知而虚诳语。<a id="a-6L"></a>如有颂言。</p>
  <p id="a6M">若执无过去　　而言岁少多</p>
  <p id="a6N">彼应日日增　　正知虚诳语</p>
  <p id="a6O">复次若过去未来非实有者。<a id="a-6P"></a>彼现在世应亦是无。<a id="a-6Q"></a>观过去未来施设现在故。<a id="a-6R"></a>若无三世便无有为。<a id="a-6S"></a>若无有为亦无无为。<a id="a-6T"></a>观有为法立无为故。<a id="a-6U"></a>若无有为无为应无一切法。<a id="a-6V"></a>若无一切法应无解脱出离涅槃。<a id="a-6W"></a>如是便成大邪见者。<a id="a-6X"></a>勿有斯过故知实有过去未来。<a id="a-6Y"></a>又现在世非无为法。<a id="a-6Z"></a>因缘生故有作用故。<a id="a-6a"></a>无为不尔。<a id="a-6b"></a>如是为遮他宗所说及显正理故作斯论。</p>
  <p id="a6c">问过去法云何。<a id="a-6d"></a>答五蕴十二处十八界各一分。<a id="a-6e"></a>问未来法云何。<a id="a-6f"></a>答五蕴十二处十八界各一分。<a id="a-6g"></a>问现在法云何。<a id="a-6h"></a>答五蕴十二处十八界各一分。<a id="a-6i"></a>问如是三世以何为自性。<a id="a-6j"></a>答以一切有为法为自性。<a id="a-6k"></a>如说自性。<a id="a-6l"></a>我物自体相分本性应知亦尔。<a id="a-6m"></a>已说自性。<a id="a-6n"></a>所以今当说。<a id="a-6o"></a>问何故名世。<a id="a-6p"></a>世是何义。<a id="a-6q"></a>答行义是世义。<a id="a-6r"></a>问诸行无来无去。<a id="a-6s"></a>云何行义是世义。<a id="a-6t"></a>所以者何。<a id="a-6u"></a>诸行若来不应有去来相合故。<a id="a-6v"></a>诸行若去不应有来去相合故。<a id="a-6w"></a>复次诸行若来则来处应空缺。<a id="a-6x"></a>诸行若去则去处应盈碍。<a id="a-6y"></a>是故尊者世友说言。<a id="a-6z"></a>诸行无来亦无有去。<a id="a-70"></a>刹那性故住义亦无。<a id="a-71"></a>诸行既无来去等相。<a id="a-72"></a>如何立有三世差别。<a id="a-73"></a>答以作用故立三世别。<a id="a-74"></a>即依此理说有行义。<a id="a-75"></a>谓有为法未有作用名未来。<a id="a-76"></a>正有作用名现在。<a id="a-77"></a>作用已灭名过去。<a id="a-78"></a>复次色未变碍名未来。<a id="a-79"></a>正有变碍名现在。<a id="a-7A"></a>变碍已灭名过去。<a id="a-7B"></a>受未领纳名未来。<a id="a-7C"></a>正能领纳名现在。<a id="a-7D"></a>领纳已灭名过去。<a id="a-7E"></a>想未取相名未来。<a id="a-7F"></a>正能取相名现在。<a id="a-7G"></a>取相已灭名过去。<a id="a-7H"></a>行未造作名未来。<a id="a-7I"></a>正有造作名现在。<a id="a-7J"></a>造作已灭名过去。<a id="a-7K"></a>识未了别名未来。<a id="a-7L"></a>正能了别名现在。<a id="a-7M"></a>了别已灭名过去。<a id="a-7N"></a>复次眼未见色名未来。<a id="a-7O"></a>正能见色名现在。<a id="a-7P"></a>见色已灭名过去。<a id="a-7Q"></a>广说乃至意未了法名未来。<a id="a-7R"></a>正能了法名现在。<a id="a-7S"></a>了法已灭名过去。<a id="a-7T"></a>问现在眼等若彼同分无见等用应非现在。<a id="a-7U"></a>答彼虽无有见等作用。<a id="a-7V"></a>而决定有取果作用。<a id="a-7W"></a>是未来法同类因故诸有为法在现在时皆能为因取等流果。<a id="a-7X"></a>此取果用遍现在法无杂乱故。<a id="a-7Y"></a>依之建立过去未来现在差别。<a id="a-7Z"></a>复次诸有为法三有为相。<a id="a-7a"></a>未已作用名未来。<a id="a-7b"></a>一已作用二正作用名现在。<a id="a-7c"></a>三已作用名过去。<a id="a-7d"></a>复次诸有为法未有四缘作用名未来。<a id="a-7e"></a>正有四缘作用名现在。<a id="a-7f"></a>四缘作用已灭名过去。<a id="a-7g"></a>复次诸有为法未有六因作用名未来。<a id="a-7h"></a>正有六因作用名现在。<a id="a-7i"></a>六因作用已灭名过去。<a id="a-7j"></a>复次诸有为法未取未与士用果名未来。<a id="a-7k"></a>正取正与士用果名现在。<a id="a-7l"></a>取与士用果已灭名过去。<a id="a-7m"></a>复次诸有为法未取未与等流果名未来。<a id="a-7n"></a>正取或与等流果名现在。<a id="a-7o"></a>取或与等流果已灭名过去。<a id="a-7p"></a>复次不善善有漏法。<a id="a-7q"></a>未取未与异熟果名未来。<a id="a-7r"></a>正取未与异熟果名现在。<a id="a-7s"></a>取异熟果已灭名过去。<a id="a-7t"></a>复次诸有为法。<a id="a-7u"></a>未酬相应俱有因名未来。<a id="a-7v"></a>正酬相应俱有因名现在。<a id="a-7w"></a>酬相应俱有因已灭名过去。<a id="a-7x"></a>复次诸有为法。<a id="a-7y"></a>未已酬同类遍行因名未来。<a id="a-7z"></a>已酬未灭名现在。<a id="a-80"></a>已酬已灭名过去。<a id="a-81"></a>复次异熟无记法。<a id="a-82"></a>未已酬异熟因名未来。<a id="a-83"></a>已酬未灭名现在。<a id="a-84"></a>已酬已灭名过去。<a id="a-85"></a>复次诸有为法未已起灭名未来。<a id="a-86"></a>已起未已灭名现在。<a id="a-87"></a>已起已灭名过去。<a id="a-88"></a>复次诸有为法。<a id="a-89"></a>未已起坏名未来。<a id="a-8A"></a>已起未已坏名现在。<a id="a-8B"></a>已起已坏名过去。<a id="a-8C"></a>复次诸有为法。<a id="a-8D"></a>未已起离名未来。<a id="a-8E"></a>已起未已离名现在。<a id="a-8F"></a>已起已离名过去。<a id="a-8G"></a>如起对灭坏离。<a id="a-8H"></a>生对灭坏离亦尔。<a id="a-8I"></a>然契经中未来亦说已生等者。<a id="a-8J"></a>依彼种类故作是说。<a id="a-8K"></a>如说有法已生已有已作。<a id="a-8L"></a>有为。<a id="a-8M"></a>有所作缘已生。<a id="a-8N"></a>有尽法有费法有离法有灭法有坏法。<a id="a-8O"></a>欲令不坏无有是处。<a id="a-8P"></a>此中已生者。<a id="a-8Q"></a>唯说生所生法。<a id="a-8R"></a>已有者。<a id="a-8S"></a>显有自性。<a id="a-8T"></a>已作者。<a id="a-8U"></a>显有过患。<a id="a-8V"></a>有为者。<a id="a-8W"></a>显有造作。<a id="a-8X"></a>有所作者。<a id="a-8Y"></a>显业有果。<a id="a-8Z"></a>缘已生者。<a id="a-8a"></a>显因缘合。<a id="a-8b"></a>有尽费离灭坏法者。<a id="a-8c"></a>显定当有欲令不坏。<a id="a-8d"></a>无有是处者。<a id="a-8e"></a>显不自在。<a id="a-8f"></a>复次诸有为法在二世前名过去。<a id="a-8g"></a>在二世后名未来。<a id="a-8h"></a>在二世中名现在。<a id="a-8i"></a>复次诸有为法。<a id="a-8j"></a>为三世因名过去。<a id="a-8k"></a>为二世因名现在。<a id="a-8l"></a>为一世因名未来。<a id="a-8m"></a>复次诸有为法。<a id="a-8n"></a>是三世果名未来。<a id="a-8o"></a>是二世果名现在。<a id="a-8p"></a>是一世果名过去。<a id="a-8q"></a>复次诸有为法。<a id="a-8r"></a>观过去现在故施设未来。<a id="a-8s"></a>不观未来故施设未来。<a id="a-8t"></a>无第四世故观未来现在。<a id="a-8u"></a>故施设过去。<a id="a-8v"></a>不观过去故施设过去。<a id="a-8w"></a>无第四世故。<a id="a-8x"></a>观过去未来。<a id="a-8y"></a>故施设现在。<a id="a-8z"></a>不观现在故施设现在。<a id="a-90"></a>无第四世故。<a id="a-91"></a>如是名为三世差别。<a id="a-92"></a>依此建立诸行行义。<a id="a-93"></a>由此行义世义得成。</p>
  <p id="a94">问诸有为法未来生时。<a id="a-95"></a>为已生而生。<a id="a-96"></a>为未已生而生。<a id="a-97"></a>设尔何失。<a id="a-98"></a>二俱有过。<a id="a-99"></a>所以者何。<a id="a-9A"></a>若已生而生者。<a id="a-9B"></a>云何诸行非转还耶。<a id="a-9C"></a>若未已生而生者。<a id="a-9D"></a>云何诸行非本无而有耶。<a id="a-9E"></a>答应作是说。<a id="a-9F"></a>有因缘故已生而生。<a id="a-9G"></a>谓一切法已有自性本来各住自体相故。<a id="a-9H"></a>已有体故说名已生。<a id="a-9I"></a>非从因缘已生自体。<a id="a-9J"></a>因缘和合起故名生。<a id="a-9K"></a>有因缘故未已生而生。<a id="a-9L"></a>谓未来法名未已生。<a id="a-9M"></a>有从因缘正得生故。<a id="a-9N"></a>问诸有为法未来生时。<a id="a-9O"></a>为已有故而生。<a id="a-9P"></a>为未已有故而生。<a id="a-9Q"></a>设尔何失。<a id="a-9R"></a>二俱有过。<a id="a-9S"></a>所以者何。<a id="a-9T"></a>若已有故而生者。<a id="a-9U"></a>自体已有复何用生。<a id="a-9V"></a>若未已有故而生者。<a id="a-9W"></a>应一切法本无今有。<a id="a-9X"></a>说一切有应不得成。<a id="a-9Y"></a>答应作是说已有而生。<a id="a-9Z"></a>问若尔。<a id="a-9a"></a>善通后所设难。<a id="a-9b"></a>前所设难当云何通。<a id="a-9c"></a>答体虽已有而无作用。<a id="a-9d"></a>今遇因缘而生作用。<a id="a-9e"></a>问作用与体为一为异。<a id="a-9f"></a>答不可定说为一为异。<a id="a-9g"></a>如有漏法一一体上有无常等众多义相。<a id="a-9h"></a>不可定说为一为异。<a id="a-9i"></a>此亦如是。<a id="a-9j"></a>故不应责。<a id="a-9k"></a>问为此法生即此法灭。<a id="a-9l"></a>为余法生余法灭耶。<a id="a-9m"></a>设尔何失。<a id="a-9n"></a>二俱有过。<a id="a-9o"></a>所以者何。<a id="a-9p"></a>若此法生即此法灭者。<a id="a-9q"></a>应未来生即未来灭。<a id="a-9r"></a>若余法生余法灭者。<a id="a-9s"></a>应色等生余受等灭。<a id="a-9t"></a>答应作是说。<a id="a-9u"></a>有因缘故说此法生即此法灭。<a id="a-9v"></a>谓色蕴生即色蕴灭。<a id="a-9w"></a>乃至识蕴生即识蕴灭。<a id="a-9x"></a>有因缘故说余法生余法灭。<a id="a-9y"></a>谓未来世生现在世灭。<a id="a-9z"></a>问诸有为法未来生时。<a id="a-A0"></a>为世体生为世中生。<a id="a-A1"></a>设尔何失。<a id="a-A2"></a>二俱有过。<a id="a-A3"></a>所以者何。<a id="a-A4"></a>若世体生者。<a id="a-A5"></a>一法生时应未来世一切法生。<a id="a-A6"></a>此既生已应无未来。<a id="a-A7"></a>此复已灭应无现在。<a id="a-A8"></a>便坏三世一切有义若世中生者。<a id="a-A9"></a>云何诸行非异世耶。<a id="a-AA"></a>答应作是说。<a id="a-AB"></a>有因缘故说世体生。<a id="a-AC"></a>以一刹那行生时即是未来世生故。<a id="a-AD"></a>有因缘故说世中生。<a id="a-AE"></a>未来世行有多刹那。<a id="a-AF"></a>于中唯一刹那生故。<a id="a-AG"></a>问诸有为法未来生时为自性生。<a id="a-AH"></a>为他性生。<a id="a-AI"></a>设尔何失。<a id="a-AJ"></a>二俱有过。<a id="a-AK"></a>所以者何。<a id="a-AL"></a>若自性生者。<a id="a-AM"></a>云何非本无自性今有自性。<a id="a-AN"></a>本无实物今有实物。<a id="a-AO"></a>若他性生者。<a id="a-AP"></a>云何不舍自性成无性相。<a id="a-AQ"></a>答应作是说。<a id="a-AR"></a>非自性生。<a id="a-AS"></a>亦非他性生。<a id="a-AT"></a>然于自性有如是法生已而灭。</p>
  <p id="aAU">问若法是色性。<a id="a-AV"></a>彼法是过去性耶。<a id="a-AW"></a>答应作四句。<a id="a-AX"></a>有法是色性非过去性。<a id="a-AY"></a>谓未来现在色性。<a id="a-AZ"></a>有法是过去性非色性。<a id="a-Aa"></a>谓过去四蕴性。<a id="a-Ab"></a>有法是色性亦过去性。<a id="a-Ac"></a>谓过去色性。<a id="a-Ad"></a>有法非色性亦非过去性。<a id="a-Ae"></a>谓未来现在四蕴性及无为性。<a id="a-Af"></a>如以色性对过去性有四句。<a id="a-Ag"></a>以色性对未来现在性亦各有四句。<a id="a-Ah"></a>如色蕴对三世有三四句。<a id="a-Ai"></a>受想行识蕴对三世亦尔。<a id="a-Aj"></a>如是便有十五四句。<a id="a-Ak"></a>问若法是色性。<a id="a-Al"></a>彼法是方处性耶。<a id="a-Am"></a>答若法是方处性彼定是色性。<a id="a-An"></a>有法是色性非方处性。<a id="a-Ao"></a>谓过去未来色。<a id="a-Ap"></a>及现在极微无表色性。<a id="a-Aq"></a>问若法是受性。<a id="a-Ar"></a>彼法非方处性耶。<a id="a-As"></a>答若法是受性彼定非方处性。<a id="a-At"></a>有法非方处性而非是受性。<a id="a-Au"></a>谓想行识蕴。<a id="a-Av"></a>及极微无表色无为性。<a id="a-Aw"></a>如受蕴想乃至识蕴应知亦尔。</p>
  <p id="aAx">问若法是色。<a id="a-Ay"></a>彼法有变碍耶。<a id="a-Az"></a>答若法有变碍彼定是色。<a id="a-B0"></a>有法是色而无变碍。<a id="a-B1"></a>谓过去未来色。<a id="a-B2"></a>及现在极微无表色。<a id="a-B3"></a>问若法是受。<a id="a-B4"></a>彼法能领纳耶。<a id="a-B5"></a>答若法能领纳彼定是受。<a id="a-B6"></a>有法是受非能领纳。<a id="a-B7"></a>谓过去未来受。<a id="a-B8"></a>问若法是想。<a id="a-B9"></a>彼法能取像耶。<a id="a-BA"></a>答若法能取相彼定是想。<a id="a-BB"></a>有法是想非能取相。<a id="a-BC"></a>谓过去未来想。<a id="a-BD"></a>问若法是行。<a id="a-BE"></a>彼法能造作耶。<a id="a-BF"></a>答若法能造作彼定是行。<a id="a-BG"></a>有法是行非能造作。<a id="a-BH"></a>谓过去未来行。<a id="a-BI"></a>问若法是识彼法能了别耶。<a id="a-BJ"></a>答若法能了别彼定是识。<a id="a-BK"></a>有法是识非能了别。<a id="a-BL"></a>谓过去未来识。<a id="a-BM"></a>问未来诸法有出无入。<a id="a-BN"></a>过去诸法有入无出。<a id="a-BO"></a>如何未来不施设减。<a id="a-BP"></a>如何过去不施设增。<a id="a-BQ"></a>尊者世友作如是说。<a id="a-BR"></a>为已计数而言未来不施设减。<a id="a-BS"></a>复言过去不施设增耶。<a id="a-BT"></a>既未计数如何可言不可施设未来有减过去有增。<a id="a-BU"></a>然过去未来法无边量故。<a id="a-BV"></a>不可施设有增有减。<a id="a-BW"></a>如大海水无量无边。<a id="a-BX"></a>取百千瓶不知其减。<a id="a-BY"></a>投百千瓶不知其增。<a id="a-BZ"></a>复作是说。<a id="a-Ba"></a>未来诸法未已起未已灭故不施设减。<a id="a-Bb"></a>过去诸法已起已灭故不施设增。<a id="a-Bc"></a>复作是说。<a id="a-Bd"></a>未来诸法未已起已坏故不施设减。<a id="a-Be"></a>过去诸法已起已坏故不施设增。<a id="a-Bf"></a>复作是说。<a id="a-Bg"></a>未来诸法未已起已离故不施设减。<a id="a-Bh"></a>过去诸法已起已离故不施设增。<a id="a-Bi"></a>如起对灭坏离。<a id="a-Bj"></a>以生对灭坏离广说亦尔。<a id="a-Bk"></a>大德说曰。<a id="a-Bl"></a>若有碍物流行世者。<a id="a-Bm"></a>可言施设有减有增。<a id="a-Bn"></a>然有为法缘合故生生已即灭。<a id="a-Bo"></a>如何施设过去有增未来有减。<a id="a-Bp"></a>胁尊者曰。<a id="a-Bq"></a>过去未来法无作用。<a id="a-Br"></a>如何施设有增有减。</p>
  <p id="aBs">问过去未来为有积聚。<a id="a-Bt"></a>如现在世墙壁等物。<a id="a-Bu"></a>为无积聚各离散耶。<a id="a-Bv"></a>设尔何失。<a id="a-Bw"></a>二俱有过。<a id="a-Bx"></a>所以者何。<a id="a-By"></a>若有积聚如现在世墙壁等者。<a id="a-Bz"></a>云何施主造所舍物功不唐捐。<a id="a-C0"></a>云何去来非有方所。<a id="a-C1"></a>云何壁等不皆是常。<a id="a-C2"></a>云何去来非可现见。<a id="a-C3"></a>若无积聚各离散者。<a id="a-C4"></a>云何可说有过去事。<a id="a-C5"></a>如契经说。<a id="a-C6"></a>过去有王名大善见。<a id="a-C7"></a>都香茅城居善法殿。<a id="a-C8"></a>如是等事无量无边。<a id="a-C9"></a>云何可说有未来事。<a id="a-CA"></a>如契经说。<a id="a-CB"></a>未来有佛号慈氏尊。<a id="a-CC"></a>尔时有王名曰蠰佉。<a id="a-CD"></a>所都大城名鸡睹末。<a id="a-CE"></a>如是等事无量无边。<a id="a-CF"></a>云何宿住随念智观过去事。<a id="a-CG"></a>死生智观未来事。<a id="a-CH"></a>妙愿智观过去未来事。<a id="a-CI"></a>未来诸法来集现在时。<a id="a-CJ"></a>如何聚物非本无今有。<a id="a-CK"></a>现在诸法散往过去时。<a id="a-CL"></a>如何聚物非有已还无。<a id="a-CM"></a>有作是说。<a id="a-CN"></a>过去未来亦有积聚。<a id="a-CO"></a>如现在世墙壁等物。<a id="a-CP"></a>问若尔。<a id="a-CQ"></a>善通后所设难前所设难当云何通。<a id="a-CR"></a>且诸施主造所舍物。<a id="a-CS"></a>所设功力宁不唐捐。<a id="a-CT"></a>答为现见故。<a id="a-CU"></a>谓未造时物虽已有而未现见。<a id="a-CV"></a>施主造已方可现见。<a id="a-CW"></a>故不唐捐。<a id="a-CX"></a>云何去来非有方所。<a id="a-CY"></a>答许有方所复有何过。<a id="a-CZ"></a>云何壁等不皆是常。<a id="a-Ca"></a>答刹那无常与彼合故。<a id="a-Cb"></a>云何去来非可现见。<a id="a-Cc"></a>答彼非现在五识境故非可现见。<a id="a-Cd"></a>要与现在五识为境方可现见评曰。<a id="a-Ce"></a>过去未来非有积聚如现在物但各离散。<a id="a-Cf"></a>问若尔善通前所设难。<a id="a-Cg"></a>后所设难当云何通。<a id="a-Ch"></a>且云何说有过去事。<a id="a-Ci"></a>答如曾现在说亦无失。<a id="a-Cj"></a>云何可说有未来事。<a id="a-Ck"></a>答如当现在说亦无失。<a id="a-Cl"></a>云何宿住随念智等观察过去未来事耶。<a id="a-Cm"></a>答如曾所更如当所受。<a id="a-Cn"></a>而观过去未来世事。<a id="a-Co"></a>此有何过而不能通复有说者。<a id="a-Cp"></a>如呼诸字次第相续引生名句显所说义。<a id="a-Cq"></a>虽彼诸字不可积集。<a id="a-Cr"></a>而能引生名句显义。<a id="a-Cs"></a>如是过去未来世法虽无积聚。<a id="a-Ct"></a>而能生智。<a id="a-Cu"></a>随其所应知所知境复有说者。<a id="a-Cv"></a>以现在事类观去来。<a id="a-Cw"></a>犹如农夫以现稼穑类知前后。<a id="a-Cx"></a>未来诸法来集现在时。<a id="a-Cy"></a>如何聚物非本无今有。<a id="a-Cz"></a>现在诸法散往过去时。<a id="a-D0"></a>如何聚物非有已还无。<a id="a-D1"></a>答三世诸法因性果性。<a id="a-D2"></a>随其所应次第安立。<a id="a-D3"></a>体实恒有无增无减。<a id="a-D4"></a>但依作用说有说无。<a id="a-D5"></a>诸积聚事。<a id="a-D6"></a>依实有物。<a id="a-D7"></a>假施设有。<a id="a-D8"></a>时有时无。<a id="a-D9"></a>如是此宗许有无义有何过难。<a id="a-DA"></a>而不能通分位。<a id="a-DB"></a>有无是所许故。</p>
 </body>
</html>