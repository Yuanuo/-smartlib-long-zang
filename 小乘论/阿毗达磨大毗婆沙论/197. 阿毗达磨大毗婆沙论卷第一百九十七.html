<!doctype html>
<html id="z3IBVhp14S" data-ver="622">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百九十七</h1>
  <h2 id="a2">见蕴第八中智纳息第四之二</h2>
  <p id="a3">若法与彼法作所缘或时此法与彼法非所缘耶。<a id="a-4"></a>答无时非所缘。<a id="a-5"></a>问何故作此论。<a id="a-6"></a>答欲止愚于所缘缘法执所缘缘法无实体性。<a id="a-7"></a>显所缘缘是实有法故作斯论。<a id="a-8"></a>此中无时非所缘者以心心所法于所缘定故。<a id="a-9"></a>问云何心心所法于所缘定。<a id="a-A"></a>为于处定。<a id="a-B"></a>为于青等定。<a id="a-C"></a>为于刹那定耶。<a id="a-D"></a>此中有说。<a id="a-E"></a>心心所法但于处定非于青等及刹那定。<a id="a-F"></a>所以者何。<a id="a-G"></a>若于青等及刹那定者则无量心心所法住不生法中。<a id="a-H"></a>欲令无如是过故唯于处定。<a id="a-I"></a>问若唯于处定者彼色处中有青黄等多种色性。<a id="a-J"></a>若于此不定者彼了青觉则了。<a id="a-K"></a>黄等余亦如是。<a id="a-L"></a>不可一觉有多了性无二决定故。<a id="a-M"></a>有说。<a id="a-N"></a>心心所法于处定。<a id="a-O"></a>亦于青等定非于刹那定。<a id="a-P"></a>所以者何。<a id="a-Q"></a>若于刹那定者则无量心心所法住不生法中。<a id="a-R"></a>勿有斯过是故不说于刹那定。<a id="a-S"></a>问若尔者如青色中有多种青。<a id="a-T"></a>谓青根青茎青枝青叶青花青果。<a id="a-U"></a>若当于此不说定者彼了根觉则了。<a id="a-V"></a>茎等余亦如是。<a id="a-W"></a>不可一觉有多了性无二决定故。<a id="a-X"></a>如是说者。<a id="a-Y"></a>心心所法于三事定。<a id="a-Z"></a>问若尔者则应无量心心所法住不生法中。<a id="a-a"></a>答即无量心心所法住不生法中复有何过。<a id="a-b"></a>未来世宽无容处耶。<a id="a-c"></a>然彼本来已有住处。<a id="a-d"></a>问心心所法如于所缘定亦于所依定耶。<a id="a-e"></a>答于所依亦定。<a id="a-f"></a>谓眼等五识及相应法。<a id="a-g"></a>在未来世与所依远。<a id="a-h"></a>现在则俱过去复远。<a id="a-i"></a>有说。<a id="a-j"></a>未来与所依远。<a id="a-k"></a>现在过去与所依俱。<a id="a-l"></a>余义广说如杂蕴智纳息。</p>
  <p id="am">若法与彼法作增上。<a id="a-n"></a>或时此法与彼法非增上耶。<a id="a-o"></a>答无时非增上。<a id="a-p"></a>问何故作此论。<a id="a-q"></a>答为止愚于增上缘性执增上缘非实有者意。<a id="a-r"></a>显增上缘体性实有故作斯论。<a id="a-s"></a>问缘和合故诸法生灭。<a id="a-t"></a>此缘无有不和合时。<a id="a-u"></a>诸法云何不恒生灭。<a id="a-v"></a>尊者世友作如是言。<a id="a-w"></a>诸法生灭和合各异。<a id="a-x"></a>谓余缘和合故诸法生。<a id="a-y"></a>余缘和合故诸法灭。<a id="a-z"></a>是故不恒生灭。<a id="a-10"></a>复次此法生已余法随生有多刹那次第邻逼。<a id="a-11"></a>是故无有重生功能如人堕涯隤壤所压欲起复压。<a id="a-12"></a>彼人尔时尚不能动何况得起。<a id="a-13"></a>诸法亦然。<a id="a-14"></a>是故无有恒生灭过。<a id="a-15"></a>余义广说如杂蕴智纳息。<a id="a-16"></a>诸意触彼一切三和合触耶。<a id="a-17"></a>乃至广说。<a id="a-18"></a>问何故作此论。<a id="a-19"></a>答欲止他宗显己义故。<a id="a-1A"></a>谓或有执。<a id="a-1B"></a>心所则心。<a id="a-1C"></a>或有说。<a id="a-1D"></a>触则根境识。<a id="a-1E"></a>为止彼意显心所非心别有触体与心相应。<a id="a-1F"></a>又为止他疑故。<a id="a-1G"></a>谓或有疑眼触乃至身触名三和合是义可尔。<a id="a-1H"></a>彼根境识俱时生故意触亦名三和合触云何可尔。<a id="a-1I"></a>所以者何。<a id="a-1J"></a>意根过去意识现在法或三世或离世故。<a id="a-1K"></a>今欲决定显意触亦名三和合。<a id="a-1L"></a>触以互不相违共生一果名为和合非唯俱起名和合故。<a id="a-1M"></a>由此因缘故作斯论。<a id="a-1N"></a>诸意触彼一切三和合触耶。<a id="a-1O"></a>答诸意触彼一切三和合触。<a id="a-1P"></a>无触不因三和合故。<a id="a-1Q"></a>有三和合触非意触。<a id="a-1R"></a>谓五识身相应触。<a id="a-1S"></a>故世尊说苾刍当知。<a id="a-1T"></a>有意界有法界有无明界。<a id="a-1U"></a>无明触所生受。<a id="a-1V"></a>受所触故无闻愚夫便执有执无。<a id="a-1W"></a>或执有无。<a id="a-1X"></a>此中有意界者谓过去意界。<a id="a-1Y"></a>有法界者谓三世法界。<a id="a-1Z"></a>有无明界者谓现在无明界。<a id="a-1a"></a>无明触等者谓于无我事愚。<a id="a-1b"></a>便执有者。<a id="a-1c"></a>谓起常见。<a id="a-1d"></a>便执无者谓起断见。<a id="a-1e"></a>或执有无者谓起断常见。<a id="a-1f"></a>胁尊者言。<a id="a-1g"></a>此中意说。<a id="a-1h"></a>于自体愚名无明界。<a id="a-1i"></a>彼无间灭六识身名意界。<a id="a-1j"></a>尔时心心所法所于转者名法界。<a id="a-1k"></a>无明触等如前说。<a id="a-1l"></a>问五识相应触由现在根境识。<a id="a-1m"></a>有名三和合触是义可尔。<a id="a-1n"></a>意识相应触根在过去境或未来识在现在云何名三和合触。<a id="a-1o"></a>答和合有二种。<a id="a-1p"></a>一俱起不相离名和合。<a id="a-1q"></a>二不相违同办一事名为和合。<a id="a-1r"></a>五识相应触由二和合故名和合。<a id="a-1s"></a>意识相应触由办一事和合故名和合。<a id="a-1t"></a>所以者何。<a id="a-1u"></a>如五识根境现在所有作用如是。<a id="a-1v"></a>意识根境异世作用亦尔。<a id="a-1w"></a>是故尊者妙音作如是说。<a id="a-1x"></a>以根境识同办一事故名和合。<a id="a-1y"></a>非以俱起不相离故名为和合。<a id="a-1z"></a>如此三法随在何时皆能展转办一事故尽名和合。<a id="a-20"></a>有余于此作增益文。<a id="a-21"></a>诸眼触乃至身触彼一切三和合触耶。<a id="a-22"></a>答诸眼触乃至身触彼一切三和合触。<a id="a-23"></a>有三和合触非眼触乃至身触。<a id="a-24"></a>谓意识身相应触然今不作如是说者有何意耶。<a id="a-25"></a>欲显此中但成立不极成义。<a id="a-26"></a>眼触乃至身触名三和合触义自成立故不说之。<a id="a-27"></a>意触名三和合触义非极成是以故。<a id="a-28"></a>说由此如前所诵者好。<a id="a-29"></a>诸慢彼一切自执耶。<a id="a-2A"></a>乃至广说。<a id="a-2B"></a>问此见蕴中但应分别见何故分别慢耶。<a id="a-2C"></a>答彼作论者意欲尔故乃至广说。<a id="a-2D"></a>有说。<a id="a-2E"></a>以相似故谓一切烦恼中无有烦恼非见自性。<a id="a-2F"></a>而似见转犹如慢者。<a id="a-2G"></a>有说。<a id="a-2H"></a>先已说一一蕴中分别一切法。<a id="a-2I"></a>若此蕴中不分别慢者。<a id="a-2J"></a>云何名一一蕴分别一切法耶。<a id="a-2K"></a>是故此中亦分别慢诸慢彼一切自执耶。<a id="a-2L"></a>答诸慢彼一切自执。<a id="a-2M"></a>以慢是自举自恃执竞法故。<a id="a-2N"></a>有自执非慢。<a id="a-2O"></a>谓诸见趣。<a id="a-2P"></a>故世尊说苾刍当知。<a id="a-2Q"></a>自执有我自执有我所。<a id="a-2R"></a>此中自执有我者显示我见。<a id="a-2S"></a>自执有我所者显示我所见。<a id="a-2T"></a>复次自执有我者显示五我见。<a id="a-2U"></a>自执有我所者显示十五我所见。<a id="a-2V"></a>复次自执有我者显示我执行相。<a id="a-2W"></a>自执有我所者显示我所执行相。<a id="a-2X"></a>有作是说。<a id="a-2Y"></a>自执有我者显示我爱。<a id="a-2Z"></a>自执有我所者显示我所爱。<a id="a-2a"></a>有余师说。<a id="a-2b"></a>自执有我者显示我愚。<a id="a-2c"></a>自执有我所者显示我所愚。</p>
  <p id="a2d">复有说者。<a id="a-2e"></a>自执有我者显示无别异事萨迦耶见。<a id="a-2f"></a>自执有我所者显示有别异事萨迦耶见。<a id="a-2g"></a>一切烦恼中无有烦恼非慢自性而似慢转。<a id="a-2h"></a>犹如见者故说见趣自执非慢。</p>
  <p id="a2i">诸慢彼一切不寂静耶。<a id="a-2j"></a>问何故复作此论。<a id="a-2k"></a>答前唯分别慢与见相似行相。<a id="a-2l"></a>未分别与一切烦恼相似行相。<a id="a-2m"></a>今欲分别故作斯论。<a id="a-2n"></a>诸慢彼一切不寂静耶。<a id="a-2o"></a>答诸慢彼一切不寂静。<a id="a-2p"></a>以慢是自举自恃执竞法故。<a id="a-2q"></a>有不寂静非慢。<a id="a-2r"></a>谓余烦恼现在前。<a id="a-2s"></a>故世尊说苾刍当知。<a id="a-2t"></a>动为魔所缚不动脱恶者。<a id="a-2u"></a>此中余烦恼者。<a id="a-2v"></a>谓见疑无明贪嗔缠垢。<a id="a-2w"></a>现在前者显不寂静相。<a id="a-2x"></a>问何故现在烦恼有不寂静相非过去未来耶。<a id="a-2y"></a>答现在烦恼于自身中障碍圣道及圣道加行。<a id="a-2z"></a>过去未来烦恼不尔。<a id="a-30"></a>复次现在烦恼于自身中能取果与果。<a id="a-31"></a>过去未来烦恼不尔。<a id="a-32"></a>复次现在烦恼于自身中能取等流果异熟果。<a id="a-33"></a>过未烦恼不尔。<a id="a-34"></a>复次现在烦恼能令自身成可诃责可厌贱可远离。<a id="a-35"></a>过未烦恼不尔。<a id="a-36"></a>复次现在烦恼烧然自身损坏自身逼恼自身。<a id="a-37"></a>过未烦恼不尔。<a id="a-38"></a>复次现在烦恼自害害他。<a id="a-39"></a>或复俱害。<a id="a-3A"></a>过未烦恼不尔。<a id="a-3B"></a>复次现在烦恼是不寂静性。<a id="a-3C"></a>有不寂静用是故说之。<a id="a-3D"></a>过去未来烦恼是不寂静性。<a id="a-3E"></a>无不寂静用是以不说。<a id="a-3F"></a>动为魔所缚等者。<a id="a-3G"></a>此中初句显不寂静者为烦恼魔所缚。<a id="a-3H"></a>后句显寂静者解脱天魔。<a id="a-3I"></a>性弊恶者唯天魔故。<a id="a-3J"></a>有余师说。<a id="a-3K"></a>此中二句皆显示烦恼魔性。<a id="a-3L"></a>以诸烦恼害善法故说名为魔。<a id="a-3M"></a>起恶业故复名恶者。<a id="a-3N"></a>若诸有情不寂静时为烦恼所缚。<a id="a-3O"></a>若能寂静修习对治则于烦恼便得解脱。<a id="a-3P"></a>诸业彼不律仪耶。<a id="a-3Q"></a>答应作四句。<a id="a-3R"></a>有业非不律仪。<a id="a-3S"></a>谓身语律仪。<a id="a-3T"></a>有不律仪非业谓根不律仪。<a id="a-3U"></a>有业亦不律仪谓身语不律仪。<a id="a-3V"></a>有非业亦非不律仪谓根律仪。<a id="a-3W"></a>诸业彼律仪耶。<a id="a-3X"></a>答应作四句。<a id="a-3Y"></a>有业非律仪谓身语不律仪。<a id="a-3Z"></a>有律仪非业谓根律仪。<a id="a-3a"></a>有业亦律仪谓身语律仪。<a id="a-3b"></a>有非业亦非律仪谓根不律仪。<a id="a-3c"></a>问此中根律仪根不律仪以何为自性。<a id="a-3d"></a>有作是说。<a id="a-3e"></a>根律仪以念正知为自性。<a id="a-3f"></a>根不律仪以忘念不正知为自性。<a id="a-3g"></a>云何知然。<a id="a-3h"></a>经为量故。<a id="a-3i"></a>如契经说。<a id="a-3j"></a>时有天神告苾刍曰。<a id="a-3k"></a>苾刍苾刍莫生疮疣。<a id="a-3l"></a>苾刍答曰我当覆之。<a id="a-3m"></a>天复问言疮疣既大以何能覆。<a id="a-3n"></a>苾刍答言我当以念正知覆之。<a id="a-3o"></a>天则赞言善哉善哉。<a id="a-3p"></a>能如是覆是为善覆。<a id="a-3q"></a>由此故知根律仪以念正知为自性。<a id="a-3r"></a>根不律仪以忘念不正知为自性。<a id="a-3s"></a>问若然者经云何通。<a id="a-3t"></a>如契经说念及正知满足故能满足根律仪。<a id="a-3u"></a>岂以自性满足自性耶。<a id="a-3v"></a>答念及正知有因性有果性。<a id="a-3w"></a>因性者以念正知名说。<a id="a-3x"></a>果性者以律仪名说。<a id="a-3y"></a>以因满故令果圆满是故无过。<a id="a-3z"></a>有说。<a id="a-40"></a>根律仪以不放逸为自性。<a id="a-41"></a>根不律仪以放逸为自性。<a id="a-42"></a>有说。<a id="a-43"></a>根律仪以六恒住法为自性。<a id="a-44"></a>根不律仪以依六根生诸烦恼为自性。<a id="a-45"></a>有说。<a id="a-46"></a>根律仪以根永断遍知诸妙行善根为自性。<a id="a-47"></a>根不律仪以根不永断不遍知诸烦恼恶行不善根为自性。<a id="a-48"></a>如是则以妙行恶行为根律仪根不律仪体。<a id="a-49"></a>有说。<a id="a-4A"></a>根律仪以不成就根不永断不遍知。<a id="a-4B"></a>及成就彼对治道为自性。<a id="a-4C"></a>根不律仪以成就根不永断不遍知。<a id="a-4D"></a>及不成就彼对治道为自性。<a id="a-4E"></a>如是根律仪根不律仪俱以成就不成就为体。<a id="a-4F"></a>有说。<a id="a-4G"></a>根律仪以不染污法为自性。<a id="a-4H"></a>根不律仪以染污法为自性。<a id="a-4I"></a>如是根律仪根不律仪俱以五蕴为其体性。<a id="a-4J"></a>昔迦湿弥罗国招吉祥僧伽蓝中有兄弟二阿罗汉。<a id="a-4K"></a>俱是法师世称为难地迦子。<a id="a-4L"></a>彼说根律仪根不律仪。<a id="a-4M"></a>俱以无覆无记不相应行蕴中根律仪。<a id="a-4N"></a>根不律仪为自性。<a id="a-4O"></a>此自性成立谓体是实有。<a id="a-4P"></a>此则摄在复有所余心不相应行中。<a id="a-4Q"></a>问若根律仪根不律仪。<a id="a-4R"></a>俱以无覆无记行蕴为自性者。<a id="a-4S"></a>此有何差别。<a id="a-4T"></a>答此无覆无记行蕴有随顺善品者。<a id="a-4U"></a>有随顺烦恼品者。<a id="a-4V"></a>顺善品者名根律仪。<a id="a-4W"></a>顺烦恼品者名根不律仪。</p>
  <p id="a4X">若事未得彼不成就耶乃至广说。<a id="a-4Y"></a>于前所说五种十种事中。<a id="a-4Z"></a>此中依自性事而作论。<a id="a-4a"></a>欲止说无成就不成就性者意。<a id="a-4b"></a>显成就不成就性是实有故。<a id="a-4c"></a>若事未得彼不成就耶。<a id="a-4d"></a>答若事未得彼不成就。<a id="a-4e"></a>谓不净观持息念念住三义观七处善。<a id="a-4f"></a>暖顶忍世第一法。<a id="a-4g"></a>见道修道无学道。<a id="a-4h"></a>如是等事若未得彼不成就。<a id="a-4i"></a>有事不成就非未得。<a id="a-4j"></a>谓得已失此谓则前不净观等。<a id="a-4k"></a>非未得而不成就。<a id="a-4l"></a>若事已得彼成就耶。<a id="a-4m"></a>答若事成就彼已得。<a id="a-4n"></a>谓则前不净观等得已不失。<a id="a-4o"></a>有事已得而不成就。<a id="a-4p"></a>谓得已失此谓则前不净观等已得而失。</p>
  <p id="a4q">除苦圣谛及法处乃至广说。<a id="a-4r"></a>问何故作此论。<a id="a-4s"></a>答为止他宗显己义故。<a id="a-4t"></a>谓或有说。<a id="a-4u"></a>诸法摄他性不摄自性。<a id="a-4v"></a>集谛唯爱。<a id="a-4w"></a>道谛唯是八支圣道。<a id="a-4x"></a>或说法处摄一切法。<a id="a-4y"></a>或说法处唯是非色。<a id="a-4z"></a>或复说无去来二世。<a id="a-50"></a>或说五识唯无记性。<a id="a-51"></a>为遮此等种种僻执。<a id="a-52"></a>及显法相相应义故而作斯论。<a id="a-53"></a>除言有二意趣。<a id="a-54"></a>一欲安立。<a id="a-55"></a>二欲遮遣。<a id="a-56"></a>此中除言为欲遮遣除苦圣谛及法处余法二界一处一蕴摄。<a id="a-57"></a>此中苦圣谛谓一切有漏法则十五界。<a id="a-58"></a>三界少分。<a id="a-59"></a>十处二处少分。<a id="a-5A"></a>五蕴少分。<a id="a-5B"></a>法处谓七种法则想受行蕴无表色三无为。<a id="a-5C"></a>余法谓无漏心。<a id="a-5D"></a>是故此法二界谓意界意识界。<a id="a-5E"></a>一处谓意处。<a id="a-5F"></a>一蕴谓识蕴摄。<a id="a-5G"></a>除集圣谛及法处说亦尔。<a id="a-5H"></a>苦集义异体不异故。<a id="a-5I"></a>除灭圣谛及法处余法十七界十一处二蕴摄。<a id="a-5J"></a>此中灭圣谛谓择灭无为。<a id="a-5K"></a>则法界法处少分。<a id="a-5L"></a>法处谓七种法如前说。<a id="a-5M"></a>余法谓有对色及一切心是故此法十七界十一处二蕴摄。<a id="a-5N"></a>除道圣谛及法处说亦尔。<a id="a-5O"></a>此中以所摄量同故言亦尔。<a id="a-5P"></a>然道圣谛谓无漏有为法。<a id="a-5Q"></a>则三界意界意识界法界。<a id="a-5R"></a>二处则意处法处。<a id="a-5S"></a>五蕴少分法处如前说。<a id="a-5T"></a>余法谓有对色及有漏心。<a id="a-5U"></a>是故此法十七界十一处二蕴摄。</p>
  <p id="a5V">除有色法及法处。<a id="a-5W"></a>余法七界一处一蕴摄。<a id="a-5X"></a>此中有色法谓四大种及所造则十界。<a id="a-5Y"></a>一界少分十处一处少分一蕴法处如前说。<a id="a-5Z"></a>余法谓一切心是故此法七心界一处一蕴摄。<a id="a-5a"></a>除无色法及法处。<a id="a-5b"></a>余法十界十处一蕴摄。<a id="a-5c"></a>此中无色法。<a id="a-5d"></a>谓心心所法不相应行无为则七心界。<a id="a-5e"></a>一界少分一处一处少分。<a id="a-5f"></a>四蕴除色蕴法处如前说。<a id="a-5g"></a>余法谓一切有对色是故此法十界十处一蕴摄。<a id="a-5h"></a>除有见法及法处。<a id="a-5i"></a>余法十六界十处二蕴摄。<a id="a-5j"></a>此中有见法谓眼所行则一界一处及一蕴少分。<a id="a-5k"></a>法处如前说。<a id="a-5l"></a>余法谓无见有对色及一切心。<a id="a-5m"></a>是故此法十六界除色界法界。<a id="a-5n"></a>十处除色处法处。<a id="a-5o"></a>二蕴所摄色识。<a id="a-5p"></a>除无见法及法处。<a id="a-5q"></a>余法一界一处一蕴摄。<a id="a-5r"></a>此中无见法谓除眼所行。<a id="a-5s"></a>余一切法则十七界。<a id="a-5t"></a>十一处四蕴一蕴少分。<a id="a-5u"></a>法处如前说。<a id="a-5v"></a>余法谓眼所行是故此法一界一处一蕴摄。<a id="a-5w"></a>除有对法及法处。<a id="a-5x"></a>余法七界一处一蕴摄。<a id="a-5y"></a>此中有对法谓除无表。<a id="a-5z"></a>余一切色则十界十处及一蕴少分。<a id="a-60"></a>法处如前说。<a id="a-61"></a>余法谓一切心是故此法七心界一处一蕴摄。<a id="a-62"></a>除无对法及法处。<a id="a-63"></a>余法十界十处一蕴摄。<a id="a-64"></a>此中无对法谓除有对色。<a id="a-65"></a>余一切法则八界二处四蕴一蕴少分。<a id="a-66"></a>法处如前说。<a id="a-67"></a>余法谓一切有对色是故此法十界十处一蕴摄。<a id="a-68"></a>除有漏法及法处。<a id="a-69"></a>余法二界一处一蕴摄。<a id="a-6A"></a>此中有漏法谓苦集谛。<a id="a-6B"></a>则十五界。<a id="a-6C"></a>三界少分十处二处少分五蕴少分。<a id="a-6D"></a>法处如前说。<a id="a-6E"></a>余法谓无漏心。<a id="a-6F"></a>是故此法二界一处一蕴摄。<a id="a-6G"></a>除无漏法及法处。<a id="a-6H"></a>余法十七界十一处二蕴摄。<a id="a-6I"></a>此中无漏法谓灭道谛及二无为。<a id="a-6J"></a>则三界二处五蕴少分。<a id="a-6K"></a>法处如前说。<a id="a-6L"></a>余法谓有对色及有漏心。<a id="a-6M"></a>是故此法十七界十一处二蕴摄。<a id="a-6N"></a>除有为法及法处。<a id="a-6O"></a>此除一切法而问余法是无事空论。<a id="a-6P"></a>此中有为法谓苦集道谛则十七界。<a id="a-6Q"></a>一界少分十一处一处少分五蕴。<a id="a-6R"></a>法处如前说。<a id="a-6S"></a>除此更无余法可摄。<a id="a-6T"></a>是故此名无事空论。<a id="a-6U"></a>除无为法及法处。<a id="a-6V"></a>余法十七界十一处二蕴摄。<a id="a-6W"></a>此中无为法谓虚空择灭非择灭则一界一处少分。<a id="a-6X"></a>法处如前说。<a id="a-6Y"></a>余法谓有对色及一切心。<a id="a-6Z"></a>是故此法十七界十一处二蕴摄。<a id="a-6a"></a>除过去法及法处。<a id="a-6b"></a>余法十七界十一处二蕴摄。<a id="a-6c"></a>此中过去法谓已生已灭诸法则十八界十二处五蕴少分。<a id="a-6d"></a>法处如前说。<a id="a-6e"></a>余法谓未来现在有对色及心。<a id="a-6f"></a>是故此法十七界十一处二蕴摄。<a id="a-6g"></a>除未来法现在法及法处说亦尔。<a id="a-6h"></a>时别类不别故除善法及法处。<a id="a-6i"></a>余法十七界十一处二蕴摄。<a id="a-6j"></a>此中善法谓能得爱果自性安隐法。<a id="a-6k"></a>则十界四处五蕴少分。<a id="a-6l"></a>法处如前说。<a id="a-6m"></a>余法谓不善无记有对色及心。<a id="a-6n"></a>是故此法。<a id="a-6o"></a>十七界十一处二蕴摄。<a id="a-6p"></a>除不善法及法处说亦尔。<a id="a-6q"></a>类别摄不别故。<a id="a-6r"></a>除无记法及法处。<a id="a-6s"></a>余法九界三处二蕴摄。<a id="a-6t"></a>此中无记。<a id="a-6u"></a>法谓不得爱不爱果。<a id="a-6v"></a>及非自性安隐法。<a id="a-6w"></a>即八界十界少分八处四处少分五。<a id="a-6x"></a>蕴少分。<a id="a-6y"></a>法处如前说。<a id="a-6z"></a>余法谓善不善有对色及心。<a id="a-70"></a>是故此法九界三处二蕴摄。<a id="a-71"></a>除欲界系法及法处。<a id="a-72"></a>余法十三界九处一蕴摄。<a id="a-73"></a>此中欲界系法。<a id="a-74"></a>谓欲爱所随增即四界十四界少分二处十处少分五蕴少分。<a id="a-75"></a>法处如前说。<a id="a-76"></a>余法谓色界系有对色及色无色界系不系心。<a id="a-77"></a>是故此法十三界九处二蕴摄。<a id="a-78"></a>除色界系法及法处。<a id="a-79"></a>余法十七界十一处二蕴摄。<a id="a-7A"></a>此中色界系法谓色爱所随增。<a id="a-7B"></a>则十四界十处五蕴少分。<a id="a-7C"></a>法处如前说。<a id="a-7D"></a>余法谓欲界系有对色及欲无色界系不系心。<a id="a-7E"></a>是故此法十七界十一处二蕴摄。<a id="a-7F"></a>无色界系法学法无学法及法处说亦尔。<a id="a-7G"></a>此以所摄数量同故。<a id="a-7H"></a>除非学非无学法及法处。<a id="a-7I"></a>余法二界一处一蕴摄。<a id="a-7J"></a>此中非学非无学法谓一切有漏及无为法。<a id="a-7K"></a>则十五界三界少分十处二处少分五蕴少分。<a id="a-7L"></a>法处如前说。<a id="a-7M"></a>余法谓无漏心。<a id="a-7N"></a>是故此法二界一处一蕴摄。<a id="a-7O"></a>除见所断法及法处。<a id="a-7P"></a>余法十七界十一处二蕴摄。<a id="a-7Q"></a>此中见所断法谓忍所对治。<a id="a-7R"></a>即三界二处四蕴少分。<a id="a-7S"></a>法处如前说。<a id="a-7T"></a>余法谓一切有对色。<a id="a-7U"></a>及修所断不断心。<a id="a-7V"></a>是故此法十七界十一处二蕴摄。<a id="a-7W"></a>除修所断法及法处。<a id="a-7X"></a>余法二界一处一蕴摄。<a id="a-7Y"></a>此中修所断法谓智所对治。<a id="a-7Z"></a>则十五界三界少分十处二处少分五蕴少分。<a id="a-7a"></a>法处如前说。<a id="a-7b"></a>余法谓见所断不断心。<a id="a-7c"></a>是故此法二界一处一蕴摄。<a id="a-7d"></a>除不断法及法处。<a id="a-7e"></a>余法十七界十一处二蕴摄。<a id="a-7f"></a>此中不断法谓一切无漏法。<a id="a-7g"></a>即三界二处五蕴少分。<a id="a-7h"></a>法处如前说。<a id="a-7i"></a>余法谓一切有对色及有漏心。<a id="a-7j"></a>是故此法十七界十一处二蕴摄。</p>
  <p id="a7k">除已生法及定不生法。<a id="a-7l"></a>余法十八界十二处五蕴摄。<a id="a-7m"></a>此中已生法谓过去现在即十八界十二处五蕴少分。<a id="a-7n"></a>定不生法谓过去现在法。<a id="a-7o"></a>及未来必不生法。<a id="a-7p"></a>并无为已生故得不生故无生故。<a id="a-7q"></a>决定不生此亦十八界十二处五蕴少分。<a id="a-7r"></a>余法谓正生及可生法。<a id="a-7s"></a>是故此法亦十八界十二处五蕴摄。<a id="a-7t"></a>除非已生法及定不生法。<a id="a-7u"></a>此除一切法。<a id="a-7v"></a>问余法是无事空论。<a id="a-7w"></a>此中非已生法谓未来法及无为。<a id="a-7x"></a>即十八界十二处五蕴少分。<a id="a-7y"></a>定不生法如前说。<a id="a-7z"></a>除此更无余法可摄。<a id="a-80"></a>是故说为无事空论。<a id="a-81"></a>除有色法及定不生法。<a id="a-82"></a>余法八界二处四蕴摄。<a id="a-83"></a>此中有色法及定不生法如前说。<a id="a-84"></a>余法谓正生可生诸心心所心不相应行。<a id="a-85"></a>是故此法八界二处四蕴摄。<a id="a-86"></a>除无色法及定不生法。<a id="a-87"></a>余法十一界十一处一蕴摄。<a id="a-88"></a>此中无色法及定不生法如前说。<a id="a-89"></a>余法谓正生可生诸有色法。<a id="a-8A"></a>是故此法十一界十一处一蕴摄。<a id="a-8B"></a>除有见法及定不生法。<a id="a-8C"></a>余法十七界十一处五蕴摄。<a id="a-8D"></a>此中有见法及定不生法如前说。<a id="a-8E"></a>余法谓正生可生诸无见法。<a id="a-8F"></a>是故此法十七界十一处五蕴摄。<a id="a-8G"></a>除无见法及定不生法。<a id="a-8H"></a>余法一界一处一蕴摄。<a id="a-8I"></a>此中无见法及定不生法如前说。<a id="a-8J"></a>余法谓正生可生诸有见色。<a id="a-8K"></a>是故此法一界一处一蕴摄。<a id="a-8L"></a>除有对法及定不生法。<a id="a-8M"></a>余法八界二处五蕴摄。<a id="a-8N"></a>此中有对法及定不生法如前说。<a id="a-8O"></a>余法谓正生可生诸无对法。<a id="a-8P"></a>是故此法八界二处五蕴摄。<a id="a-8Q"></a>除无对法及定不生法。<a id="a-8R"></a>余法十界十处一蕴摄。<a id="a-8S"></a>此中无对法及定不生法如前说。<a id="a-8T"></a>余法谓正生可生诸有对色。<a id="a-8U"></a>是故此法十界十处一蕴摄。<a id="a-8V"></a>除有漏法及定不生法。<a id="a-8W"></a>余法三界二处五蕴摄。<a id="a-8X"></a>此中有漏法及定不生法如前说。<a id="a-8Y"></a>余法谓正生可生诸无漏法。<a id="a-8Z"></a>是故此法三界二处五蕴摄。<a id="a-8a"></a>除无漏法及定不生法。<a id="a-8b"></a>余法十八界十二处五蕴摄。<a id="a-8c"></a>此中无漏法及定不生法如前说。<a id="a-8d"></a>余法谓正生可生诸有漏法。<a id="a-8e"></a>是故此法十八界十二处五蕴摄。<a id="a-8f"></a>除有为法及定不生法此除一切法。<a id="a-8g"></a>问余法是无事空论。<a id="a-8h"></a>此中有为法及定不生法如前说。<a id="a-8i"></a>除此更无余法可摄。<a id="a-8j"></a>是故说为无事空论。<a id="a-8k"></a>除无为法及定不生法。<a id="a-8l"></a>余法十八界十二处五蕴摄。<a id="a-8m"></a>此中无为法及定不生法如前说。<a id="a-8n"></a>余法谓正生可生诸有为法。<a id="a-8o"></a>是故此法十八界十二处五蕴摄。<a id="a-8p"></a>除过去法现在法及定不生法说亦尔。<a id="a-8q"></a>此中余法俱谓正生可生诸有为法。<a id="a-8r"></a>是故此法。<a id="a-8s"></a>皆十八界十二处五蕴摄。<a id="a-8t"></a>除未来法及定不生法此除一切法问余法是无事空论。<a id="a-8u"></a>此中未来法及定不生法具摄一切有为无为法。<a id="a-8v"></a>除此更无余法可摄是故说为无事空论。<a id="a-8w"></a>除善法及定不生法。<a id="a-8x"></a>余法十八界十二处五蕴摄。<a id="a-8y"></a>此中善法及定不生法如前说。<a id="a-8z"></a>余法谓正生可生诸不善无记法。<a id="a-90"></a>是故此法十八界十二处五蕴摄。<a id="a-91"></a>除不善法及定不生法说亦尔。<a id="a-92"></a>以于余法所摄同故。<a id="a-93"></a>除无记法及定不生法。<a id="a-94"></a>余法十界四处五蕴摄。<a id="a-95"></a>此中无记法及定不生法如前说。<a id="a-96"></a>余法谓正生可生善不善法。<a id="a-97"></a>是故此法十界四处五蕴摄。<a id="a-98"></a>除欲界系法及定不生法。<a id="a-99"></a>余法十四界十处五蕴摄。<a id="a-9A"></a>此中欲界系法及定不生法如前说。<a id="a-9B"></a>余法谓正生可生色无色界系及不系法。<a id="a-9C"></a>是故此法十四界十处五蕴摄。<a id="a-9D"></a>除色界系法及定不生法。<a id="a-9E"></a>余法十八界十二处五蕴摄。<a id="a-9F"></a>此中色界系法及定不生法如前说。<a id="a-9G"></a>余法谓正生可生欲无色界系不系法。<a id="a-9H"></a>是故此法十八界十二处五蕴摄。<a id="a-9I"></a>除无色界系法学法无学法。<a id="a-9J"></a>及定不生法说亦尔。<a id="a-9K"></a>以于余法摄数同故。<a id="a-9L"></a>除非学非无学法及定不生法。<a id="a-9M"></a>余法三界二处五蕴摄。<a id="a-9N"></a>此中非学非无学法。<a id="a-9O"></a>及定不生法如前说。<a id="a-9P"></a>余法谓正生可生学无学法。<a id="a-9Q"></a>是故此法三界二处五蕴摄。<a id="a-9R"></a>除见所断法及定不生法。<a id="a-9S"></a>余法十八界十二处五蕴摄。<a id="a-9T"></a>此中见所断法及定不生法如前说。<a id="a-9U"></a>余法谓正生可生修所断不断法。<a id="a-9V"></a>是故此法十八界十二处五蕴摄。<a id="a-9W"></a>除修所断法及定不生法。<a id="a-9X"></a>余法三界二处五蕴摄。<a id="a-9Y"></a>此中修所断法及定不生法如前说。<a id="a-9Z"></a>余法谓正生可生见所断不断法。<a id="a-9a"></a>是故此法三界二处五蕴摄。<a id="a-9b"></a>除不断法及定不生法。<a id="a-9c"></a>余法十八界十二处五蕴摄。<a id="a-9d"></a>此中不断法及定不生法如前说。<a id="a-9e"></a>余法谓正生可生见修所断法。<a id="a-9f"></a>是故此法十八界十二处五蕴摄。</p>
  <p id="a9g">颇有一界一处一蕴摄一切法耶。<a id="a-9h"></a>答有。<a id="a-9i"></a>一界谓法界。<a id="a-9j"></a>一处谓意处。<a id="a-9k"></a>一蕴谓色蕴。<a id="a-9l"></a>如是则摄一切法尽。<a id="a-9m"></a>所以者何。<a id="a-9n"></a>一切法不出五事。<a id="a-9o"></a>谓色心心所法不相应行无为色蕴摄色。<a id="a-9p"></a>意处摄心。<a id="a-9q"></a>法处摄余。<a id="a-9r"></a>是故摄一切法。<a id="a-9s"></a>复次一切法不出十八界。<a id="a-9t"></a>于中色蕴摄十色界。<a id="a-9u"></a>意处摄七心界。<a id="a-9v"></a>法界摄法界故摄一切法。<a id="a-9w"></a>复次一切法皆入蕴界处中。<a id="a-9x"></a>此三展转相摄。<a id="a-9y"></a>谓色蕴摄十色界十色处法界法处少分。<a id="a-9z"></a>意处摄七心界。<a id="a-A0"></a>识蕴法界摄法处受想行蕴色蕴少分。<a id="a-A1"></a>是故此三摄一切法。</p>
 </body>
</html>