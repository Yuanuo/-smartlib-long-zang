<!doctype html>
<html id="z3IBVaI11Q" data-ver="994">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第九</h1>
  <h2 id="a2">杂蕴第一中世第一法纳息第一之八</h2>
  <p id="a3">若非我我见。<a id="a-4"></a>于五见何见摄。<a id="a-5"></a>何见所断。<a id="a-6"></a>答有身见摄。<a id="a-7"></a>见苦所断。<a id="a-8"></a>问何谓非我。<a id="a-9"></a>答一切法。<a id="a-A"></a>问何缘外道于彼计我。<a id="a-B"></a>答愚去来等作用事故。<a id="a-C"></a>彼作是念。<a id="a-D"></a>若无我者。<a id="a-E"></a>谁去谁来。<a id="a-F"></a>谁住谁坐。<a id="a-G"></a>谁屈谁申。<a id="a-H"></a>谁起谁卧。<a id="a-I"></a>谁见闻嗅尝触忆识。<a id="a-J"></a>以有我故有此等事。<a id="a-K"></a>故诸外道于彼计我。<a id="a-L"></a>此中有身见摄者显彼自性。<a id="a-M"></a>于五取蕴执有我故。<a id="a-N"></a>见苦所断者显彼对治。<a id="a-O"></a>见苦谛时永断彼故。<a id="a-P"></a>余如前说。<a id="a-Q"></a>问萨迦耶见有二行相。<a id="a-R"></a>谓我行相。<a id="a-S"></a>我所行相。<a id="a-T"></a>即是我见我所见摄。<a id="a-U"></a>何故此中唯说我见非我所见。<a id="a-V"></a>答是作论者意欲尔故乃至广说。<a id="a-W"></a>有作是说。<a id="a-X"></a>亦应说彼而不说者。<a id="a-Y"></a>应知此中是有余说。<a id="a-Z"></a>复有说者。<a id="a-a"></a>此中已说我见故应知亦说我所见。<a id="a-b"></a>所以者何。<a id="a-c"></a>以有我故得有我所。<a id="a-d"></a>以有我见故得有我所见。<a id="a-e"></a>以有己见故得有己所见。<a id="a-f"></a>以有五我见故。<a id="a-g"></a>得有十五我所见。<a id="a-h"></a>以有我爱故得有我所爱。<a id="a-i"></a>以有我愚故得有我所愚。<a id="a-j"></a>有余师说。<a id="a-k"></a>我见是根本是颠倒性故。<a id="a-l"></a>此中偏说。<a id="a-m"></a>我所见非根本。<a id="a-n"></a>非颠倒性故此中不说。<a id="a-o"></a>问善说法者。<a id="a-p"></a>亦说诸法常有实体性相。<a id="a-q"></a>我事而非恶见。<a id="a-r"></a>何故外道说有实我便是恶见。<a id="a-s"></a>答我有二种。<a id="a-t"></a>一者法我。<a id="a-u"></a>二者补特伽罗我。<a id="a-v"></a>善说法者。<a id="a-w"></a>唯说实有法我。<a id="a-x"></a>法性实有。<a id="a-y"></a>如实见故不名恶见。<a id="a-z"></a>外道亦说。<a id="a-10"></a>实有补特伽罗我。<a id="a-11"></a>补特伽罗非实有性。<a id="a-12"></a>虚妄见故名为恶见。<a id="a-13"></a>问何故不说我非我见。<a id="a-14"></a>答我实非有。<a id="a-15"></a>若见非我便为正见。<a id="a-16"></a>此中唯说诸恶见趣。<a id="a-17"></a>是故不说我非我见。<a id="a-18"></a>若非因因见。<a id="a-19"></a>于五见何见摄。<a id="a-1A"></a>何见所断。<a id="a-1B"></a>答非因谓因戒禁取摄。<a id="a-1C"></a>见苦所断。<a id="a-1D"></a>问何谓非因。<a id="a-1E"></a>答自在天等不平等因。<a id="a-1F"></a>问何缘外道非因谓因。<a id="a-1G"></a>答亲近恶友。<a id="a-1H"></a>闻说自在自性士夫时方空等生诸法故。<a id="a-1I"></a>如农夫等秋多收实。<a id="a-1J"></a>便作是言。<a id="a-1K"></a>私多未度天等所与。<a id="a-1L"></a>若生男女。<a id="a-1M"></a>复作是言。<a id="a-1N"></a>是难陀等天神所与。<a id="a-1O"></a>信自在者。<a id="a-1P"></a>若生男女。<a id="a-1Q"></a>便作是言。<a id="a-1R"></a>毗瑟拏天。<a id="a-1S"></a>矩陛罗等天神所与。<a id="a-1T"></a>如是等类非因计因。<a id="a-1U"></a>然有情数各别业生。<a id="a-1V"></a>非有情数共业所生。<a id="a-1W"></a>非自在等邪因所生。<a id="a-1X"></a>此中非因谓因。<a id="a-1Y"></a>戒禁取摄者。<a id="a-1Z"></a>显彼自性。<a id="a-1a"></a>执非亲正因为亲正因故。<a id="a-1b"></a>然戒禁取略有二种。<a id="a-1c"></a>一非因计因。<a id="a-1d"></a>二非道计道。<a id="a-1e"></a>此中但说非因计因。<a id="a-1f"></a>见苦所断者显彼对治。<a id="a-1g"></a>见苦谛时永断彼故。<a id="a-1h"></a>余如前说。<a id="a-1i"></a>问何故此见非见集断。<a id="a-1j"></a>答果处转故。<a id="a-1k"></a>问非因谓因者。<a id="a-1l"></a>亦谤诸法因。<a id="a-1m"></a>何故此见非邪见摄。<a id="a-1n"></a>答无行相转名为邪见。<a id="a-1o"></a>此有行相转故不名邪见。<a id="a-1p"></a>复有说者。<a id="a-1q"></a>坏实事转名为邪见。<a id="a-1r"></a>此乃增益转故不名邪见。<a id="a-1s"></a>尊者世友作如是言。<a id="a-1t"></a>若拨无因名为邪见。<a id="a-1u"></a>此非因计因故不名邪见。<a id="a-1v"></a>于非正因谓正因故。</p>
  <p id="a1w">若因非因见。<a id="a-1x"></a>于五见何见摄。<a id="a-1y"></a>何见所断。<a id="a-1z"></a>答邪见摄。<a id="a-20"></a>见集所断。<a id="a-21"></a>问何谓为因。<a id="a-22"></a>答业烦恼等。<a id="a-23"></a>问何缘外道执内外事无因而生。<a id="a-24"></a>答不了内外缘起法故。<a id="a-25"></a>彼作是念。<a id="a-26"></a>谁掘河海。<a id="a-27"></a>谁积山原。<a id="a-28"></a>谁纤棘刺。<a id="a-29"></a>谁画禽兽。<a id="a-2A"></a>准此一切皆无因生。<a id="a-2B"></a>故彼颂言。</p>
  <p id="a2C">谁掘河海积山原　　谁纤棘刺画禽兽</p>
  <p id="a2D">世无自在能作者　　故知一切皆无因</p>
  <p id="a2E">此中邪见摄者。<a id="a-2F"></a>显彼自性。<a id="a-2G"></a>诽谤诸法所从因故。<a id="a-2H"></a>见集所断者。<a id="a-2I"></a>显彼对治。<a id="a-2J"></a>见集谛时永断彼故余如前说。<a id="a-2K"></a>问何故此中谤因邪见见集所断。<a id="a-2L"></a>见蕴中说谤因邪见见集道断。<a id="a-2M"></a>答是作论者意欲尔故乃至广说。<a id="a-2N"></a>复次此非了义说。<a id="a-2O"></a>彼是了义说。<a id="a-2P"></a>此有余意趣。<a id="a-2Q"></a>彼无余意趣。<a id="a-2R"></a>此说有余缘彼说无余缘。<a id="a-2S"></a>此说依世俗。<a id="a-2T"></a>彼说依胜义。<a id="a-2U"></a>复次此说少分因。<a id="a-2V"></a>彼说一切因。<a id="a-2W"></a>此唯说苦因。<a id="a-2X"></a>彼说苦及非苦因。<a id="a-2Y"></a>此唯说颠倒因。<a id="a-2Z"></a>彼说颠倒及非颠倒因。<a id="a-2a"></a>此唯说生果因。<a id="a-2b"></a>彼说生果不生果因。<a id="a-2c"></a>复次谤集邪见拨无因体亦拨因义。<a id="a-2d"></a>谤道邪见唯拨因体不拨因义。<a id="a-2e"></a>言涅槃无因是正非邪故。<a id="a-2f"></a>此中唯说谤因邪见故。<a id="a-2g"></a>见集所断非见道所断。<a id="a-2h"></a>若有无见于五见何见摄。<a id="a-2i"></a>何见所断。<a id="a-2j"></a>答邪见摄。<a id="a-2k"></a>此有四种。<a id="a-2l"></a>若谓无苦见苦所断。<a id="a-2m"></a>若谓无集见集所断。<a id="a-2n"></a>若谓无灭见灭所断。<a id="a-2o"></a>若谓无道见道所断。<a id="a-2p"></a>问何谓为有。<a id="a-2q"></a>答四圣谛。<a id="a-2r"></a>问何缘外道拨无四谛。<a id="a-2s"></a>答彼执有我故便拨无四谛。<a id="a-2t"></a>彼作是言色等五蕴是我非苦。<a id="a-2u"></a>便拨苦谛。<a id="a-2v"></a>我无有因便拨集谛。<a id="a-2w"></a>我常不灭便拨灭谛。<a id="a-2x"></a>我无对治便拨道谛。<a id="a-2y"></a>如善说法者。<a id="a-2z"></a>知色等五蕴是苦非我便信苦谛。<a id="a-30"></a>此苦有因便信集谛。<a id="a-31"></a>此苦可灭便信灭谛。<a id="a-32"></a>苦有对治便信道谛。<a id="a-33"></a>此中邪见摄者。<a id="a-34"></a>显彼自性。<a id="a-35"></a>拨无实有四圣谛故。<a id="a-36"></a>此有四种。<a id="a-37"></a>广说乃至。<a id="a-38"></a>若谓无道。<a id="a-39"></a>见道所断者。<a id="a-3A"></a>显彼对治。<a id="a-3B"></a>见四谛时永断彼故。<a id="a-3C"></a>余如前说应知此中谤苦谛者。<a id="a-3D"></a>有二种谤。<a id="a-3E"></a>一谤物体。<a id="a-3F"></a>二谤果义。<a id="a-3G"></a>谤集谛者。<a id="a-3H"></a>有二种谤。<a id="a-3I"></a>一谤物体。<a id="a-3J"></a>二谤因义。<a id="a-3K"></a>谤灭谛者。<a id="a-3L"></a>唯谤物体不谤果义。<a id="a-3M"></a>有作是说。<a id="a-3N"></a>亦谤果义。<a id="a-3O"></a>谤道谛者。<a id="a-3P"></a>唯谤物体不谤因义。<a id="a-3Q"></a>有作是说。<a id="a-3R"></a>亦谤因义。<a id="a-3S"></a>有作是说。<a id="a-3T"></a>亦谤因果。<a id="a-3U"></a>有作是说。<a id="a-3V"></a>谤道谛者。<a id="a-3W"></a>唯谤作用。<a id="a-3X"></a>问何故邪见不缘虚空及非择灭。<a id="a-3Y"></a>答若法是蕴是蕴因。<a id="a-3Z"></a>是蕴灭是蕴对治。<a id="a-3a"></a>邪见则缘虚空非择灭。<a id="a-3b"></a>非蕴非蕴因。<a id="a-3c"></a>非蕴灭非蕴对治故彼不缘。<a id="a-3d"></a>复次若法是苦是苦因。<a id="a-3e"></a>是苦灭是苦对治。<a id="a-3f"></a>邪见则缘。<a id="a-3g"></a>虚空非择灭。<a id="a-3h"></a>非苦非苦因。<a id="a-3i"></a>非苦灭非苦对治故彼不缘。<a id="a-3j"></a>如苦苦因等。<a id="a-3k"></a>应知病痈箭恼重担及彼因等亦尔。<a id="a-3l"></a>复次若法是杂染清净事。<a id="a-3m"></a>邪见则缘。<a id="a-3n"></a>虚空非择灭非杂染清净事故彼不缘。<a id="a-3o"></a>复次若法是无漏正见所缘。<a id="a-3p"></a>邪见则缘。<a id="a-3q"></a>虚空非择灭非无漏正见所缘故彼不缘。<a id="a-3r"></a>如无漏正见对治邪见。<a id="a-3s"></a>应知无漏智明决定信等对非智等亦尔。<a id="a-3t"></a>复次若法如此岸彼岸中流船筏。<a id="a-3u"></a>邪见则缘。<a id="a-3v"></a>虚空非择灭非如此岸彼岸中流船筏故彼不缘。<a id="a-3w"></a>复次若法有因果义。<a id="a-3x"></a>邪见则缘。<a id="a-3y"></a>虚空非择灭无因果义故彼不缘。<a id="a-3z"></a>复次若法是欣厌事。<a id="a-40"></a>邪见则缘。<a id="a-41"></a>虚空非择灭非欣厌事故彼不缘。<a id="a-42"></a>复次若法能为损益。<a id="a-43"></a>邪见则缘。<a id="a-44"></a>虚空非择灭不能损益故彼不缘。<a id="a-45"></a>问拨无虚空非择灭者为缘何法。<a id="a-46"></a>答即缘虚空非择灭名。<a id="a-47"></a>所以者何。<a id="a-48"></a>拨无彼者无深重心。<a id="a-49"></a>如谤杂染清净事故。<a id="a-4A"></a>问此是何智。<a id="a-4B"></a>答此是欲界修所断中。<a id="a-4C"></a>无覆无记邪行相智。<a id="a-4D"></a>然诸有者。<a id="a-4E"></a>有说二种。<a id="a-4F"></a>一实物有。<a id="a-4G"></a>谓蕴界等。<a id="a-4H"></a>二施设有。<a id="a-4I"></a>谓男女等。<a id="a-4J"></a>有说三种。<a id="a-4K"></a>一相待有。<a id="a-4L"></a>谓如是事。<a id="a-4M"></a>待此故有。<a id="a-4N"></a>待彼故无。<a id="a-4O"></a>二和合有。<a id="a-4P"></a>谓如是事。<a id="a-4Q"></a>在此处有在彼处无。<a id="a-4R"></a>三时分有。<a id="a-4S"></a>谓如是事。<a id="a-4T"></a>此时分有彼时分无。<a id="a-4U"></a>有说五种。<a id="a-4V"></a>一名有。<a id="a-4W"></a>谓龟毛兔角空花鬘等。<a id="a-4X"></a>二实有。<a id="a-4Y"></a>谓一切法各住自性。<a id="a-4Z"></a>三假有。<a id="a-4a"></a>谓瓶衣车乘军林舍等。<a id="a-4b"></a>四和合有。<a id="a-4c"></a>谓于诸蕴和合施设补特伽罗五相待有。<a id="a-4d"></a>谓此彼岸长短事等。</p>
  <p id="a4e">若无有见于五见何见摄。<a id="a-4f"></a>何见所断。<a id="a-4g"></a>答此非见是邪智。<a id="a-4h"></a>问此若非见云何乃言若无有见。<a id="a-4i"></a>有作是说。<a id="a-4j"></a>此中应言若无有见于五见何见摄。<a id="a-4k"></a>何见所断。<a id="a-4l"></a>答有身见摄。<a id="a-4m"></a>见苦所断。<a id="a-4n"></a>复有说者。<a id="a-4o"></a>此中应言若无有慧。<a id="a-4p"></a>于五见何见摄。<a id="a-4q"></a>何见所断。<a id="a-4r"></a>答此非见是邪智。<a id="a-4s"></a>或有说者此中应言。<a id="a-4t"></a>若无有见此非见。<a id="a-4u"></a>五见中不说故。<a id="a-4v"></a>如是说者。<a id="a-4w"></a>应如文说。<a id="a-4x"></a>所以者何。<a id="a-4y"></a>为问答故。<a id="a-4z"></a>为成问答。<a id="a-50"></a>虽无此理。<a id="a-51"></a>而作是说。<a id="a-52"></a>如十门品作是问言。<a id="a-53"></a>三无漏根诸无为法。<a id="a-54"></a>是几随眠之所随增。<a id="a-55"></a>答言。<a id="a-56"></a>无有随眠随增。<a id="a-57"></a>此亦如是。<a id="a-58"></a>问此邪智是何。<a id="a-59"></a>答此是欲界修所断中。<a id="a-5A"></a>无覆无记邪行相智。<a id="a-5B"></a>如于杌起人想。<a id="a-5C"></a>及于人起杌想。<a id="a-5D"></a>于非道起道想。<a id="a-5E"></a>于道起非道想。<a id="a-5F"></a>如是等有余师说。<a id="a-5G"></a>如是邪智。<a id="a-5H"></a>亦有染污能起慢类。<a id="a-5I"></a>梵王住此作如是言。<a id="a-5J"></a>我是大梵诸梵中尊。<a id="a-5K"></a>我能造化能生世间。<a id="a-5L"></a>为世间父。<a id="a-5M"></a>此说非理。<a id="a-5N"></a>所以者何。<a id="a-5O"></a>见所断心不能发起身语业故。<a id="a-5P"></a>由此前说于理为善。<a id="a-5Q"></a>谓是欲界修所断中无覆无记邪行相智。<a id="a-5R"></a>问若尔智蕴所说。<a id="a-5S"></a>当云何通。<a id="a-5T"></a>如说。<a id="a-5U"></a>云何邪智。<a id="a-5V"></a>谓染污慧。<a id="a-5W"></a>答邪智有二种。<a id="a-5X"></a>一染污。<a id="a-5Y"></a>二不染污。<a id="a-5Z"></a>染污者无明相应。<a id="a-5a"></a>不染污者无明不相应。<a id="a-5b"></a>如于杌起人想等。<a id="a-5c"></a>染污者声闻独觉俱能断尽亦不现行。<a id="a-5d"></a>不染污者。<a id="a-5e"></a>声闻独觉虽能断尽而犹现行。<a id="a-5f"></a>唯有如来毕竟不起。<a id="a-5g"></a>烦恼习气俱永断故。<a id="a-5h"></a>由此独称正等觉者。<a id="a-5i"></a>染污邪智。<a id="a-5j"></a>由胜义故名为邪智。<a id="a-5k"></a>不染污者。<a id="a-5l"></a>由世俗故得邪智名。<a id="a-5m"></a>非由胜义。<a id="a-5n"></a>烦恼邪法不相应故。<a id="a-5o"></a>后智蕴中所说邪智是胜义者。<a id="a-5p"></a>今说世俗故不相违。</p>
  <p data-pb></p>
  <h2 id="a5q">杂蕴第一中智纳息第二之一</h2>
  <p id="a5r">颇有一智知一切法耶。<a id="a-5s"></a>如是等章及解章义。<a id="a-5t"></a>既领会已。<a id="a-5u"></a>次应广释。<a id="a-5v"></a>问何故作此论。<a id="a-5w"></a>答为止他宗显己义故。<a id="a-5x"></a>谓或有执。<a id="a-5y"></a>心心所法能了自性。<a id="a-5z"></a>如大众部彼作是说。<a id="a-60"></a>智等能了为自性故。<a id="a-61"></a>能了自他。<a id="a-62"></a>如灯能照为自性故。<a id="a-63"></a>能照自他。<a id="a-64"></a>或复有执。<a id="a-65"></a>心心所法能了相应。<a id="a-66"></a>如法密部彼作是说。<a id="a-67"></a>慧等能了相应受等。<a id="a-68"></a>或复有执。<a id="a-69"></a>心心所法。<a id="a-6A"></a>能了俱有。<a id="a-6B"></a>如化地部彼作是说。<a id="a-6C"></a>慧有二种。<a id="a-6D"></a>俱时而生。<a id="a-6E"></a>一相应。<a id="a-6F"></a>二不相应。<a id="a-6G"></a>相应慧知不相应者。<a id="a-6H"></a>不相应慧知相应者。<a id="a-6I"></a>或复有执。<a id="a-6J"></a>补特伽罗能了诸法。<a id="a-6K"></a>如犊子部彼作是说。<a id="a-6L"></a>补特伽罗能知非智。<a id="a-6M"></a>为止如是他宗异执显自所说。<a id="a-6N"></a>诸心心所。<a id="a-6O"></a>不了自性。<a id="a-6P"></a>相应俱有。<a id="a-6Q"></a>补特伽罗性不可得。<a id="a-6R"></a>故作斯论。<a id="a-6S"></a>复次勿为止他及显己义。<a id="a-6T"></a>然诸法相。<a id="a-6U"></a>理应分别。<a id="a-6V"></a>饶益有情故造斯论。<a id="a-6W"></a>颇有一智知一切法耶。<a id="a-6X"></a>答无。<a id="a-6Y"></a>若此智生一切法非我。<a id="a-6Z"></a>此智何所不知。<a id="a-6a"></a>答不知自性及此相应俱有诸法。<a id="a-6b"></a>此中不知自性者。<a id="a-6c"></a>即止大众部执。<a id="a-6d"></a>不知相应诸法者。<a id="a-6e"></a>即止法密部执。<a id="a-6f"></a>不知俱有诸法者。<a id="a-6g"></a>即止化地部执。<a id="a-6h"></a>言智能知。<a id="a-6i"></a>即止犊子部执。<a id="a-6j"></a>又于此中有问有答。<a id="a-6k"></a>有难有通。<a id="a-6l"></a>颇有一智知一切法。<a id="a-6m"></a>耶者是问。<a id="a-6n"></a>答无者是答。<a id="a-6o"></a>若此智生一切法非我。<a id="a-6p"></a>此智何所不知者是难。<a id="a-6q"></a>答不知自性及此相应俱有诸法者是通。<a id="a-6r"></a>问此中谁问谁答。<a id="a-6s"></a>谁难谁通。<a id="a-6t"></a>答分别论者问。<a id="a-6u"></a>应理论者答。<a id="a-6v"></a>分别论者难。<a id="a-6w"></a>应理论者通。<a id="a-6x"></a>有说。<a id="a-6y"></a>弟子问师答。<a id="a-6z"></a>弟子难师通。<a id="a-70"></a>有说。<a id="a-71"></a>此中无别现问难者。<a id="a-72"></a>但本论师。<a id="a-73"></a>为辩法相假设宾主。<a id="a-74"></a>此中一智者。<a id="a-75"></a>谓一刹那智。<a id="a-76"></a>由此不知自性。<a id="a-77"></a>相应俱有诸法。<a id="a-78"></a>若作是问。<a id="a-79"></a>于十智中。<a id="a-7A"></a>颇有一智知一切法耶。<a id="a-7B"></a>应答言有。<a id="a-7C"></a>谓世俗智。<a id="a-7D"></a>如是问于九八七六五四三二智中。<a id="a-7E"></a>颇有一智知一切法耶。<a id="a-7F"></a>答有。<a id="a-7G"></a>谓世俗智。<a id="a-7H"></a>若即于此世俗智中。<a id="a-7I"></a>作如是问。<a id="a-7J"></a>颇二刹那顷知一切法耶。<a id="a-7K"></a>答有。<a id="a-7L"></a>谓此智初刹那顷。<a id="a-7M"></a>除其自性相应俱有。<a id="a-7N"></a>余悉能知。<a id="a-7O"></a>第二刹那。<a id="a-7P"></a>亦知前自性相应俱有法。<a id="a-7Q"></a>故答言有。<a id="a-7R"></a>今此唯问一刹那智。<a id="a-7S"></a>故答言无。<a id="a-7T"></a>问何缘自性不知自性。<a id="a-7U"></a>答勿有因果。<a id="a-7V"></a>能作所作。<a id="a-7W"></a>能成所成。<a id="a-7X"></a>能引所引。<a id="a-7Y"></a>能生所生。<a id="a-7Z"></a>能属所属。<a id="a-7a"></a>能转所转。<a id="a-7b"></a>能相所相。<a id="a-7c"></a>能觉所觉。<a id="a-7d"></a>无差别过。<a id="a-7e"></a>是故自性不知自性。<a id="a-7f"></a>有说。<a id="a-7g"></a>自性于自性。<a id="a-7h"></a>无益无损。<a id="a-7i"></a>无养无害。<a id="a-7j"></a>无成无坏。<a id="a-7k"></a>无增无减。<a id="a-7l"></a>无聚无散。<a id="a-7m"></a>无因无等无间。<a id="a-7n"></a>无所缘。<a id="a-7o"></a>无增上。<a id="a-7p"></a>诸法自性。<a id="a-7q"></a>不观自性。<a id="a-7r"></a>但于他性能作诸缘。<a id="a-7s"></a>是故自性不知自性。<a id="a-7t"></a>有说。<a id="a-7u"></a>世间现见。<a id="a-7v"></a>指端不自触。<a id="a-7w"></a>刀刃不自割。<a id="a-7x"></a>瞳子不自见。<a id="a-7y"></a>壮士不自负。<a id="a-7z"></a>是故自性不知自性。<a id="a-80"></a>尊者世友说曰。<a id="a-81"></a>何故自性不知自性。<a id="a-82"></a>答非境界故。<a id="a-83"></a>复次若自性知自性者。<a id="a-84"></a>世尊不应安立二缘生于六识。<a id="a-85"></a>谓眼及色为缘生眼识。<a id="a-86"></a>乃至意及法为缘生意识。<a id="a-87"></a>复次若自性知自性者。<a id="a-88"></a>世尊不应安立三和合触。<a id="a-89"></a>谓眼及色为缘。<a id="a-8A"></a>生眼识三和合故。<a id="a-8B"></a>触乃至广说。<a id="a-8C"></a>复次若自性知自性者。<a id="a-8D"></a>世尊不应安立邪见。<a id="a-8E"></a>谓彼邪见若能自知我是邪见便为正见。<a id="a-8F"></a>如说。<a id="a-8G"></a>邪见若能自观是邪见者。<a id="a-8H"></a>应名正见非谓邪见。<a id="a-8I"></a>复次若自性知自性者。<a id="a-8J"></a>不应建立恶心遍体皆是不善。<a id="a-8K"></a>以了自体非邪僻故。<a id="a-8L"></a>复次若自性知自性者。<a id="a-8M"></a>不应建立能取所取。<a id="a-8N"></a>能知所知。<a id="a-8O"></a>能觉所觉。<a id="a-8P"></a>境有境。<a id="a-8Q"></a>行相所缘。<a id="a-8R"></a>根根义等。<a id="a-8S"></a>复次若自性知自性者。<a id="a-8T"></a>则四念住应无差别。<a id="a-8U"></a>以身念住即法念住。<a id="a-8V"></a>乃至心念住即法念住故。<a id="a-8W"></a>复次若自性知自性者。<a id="a-8X"></a>四圣谛智应无差别。<a id="a-8Y"></a>以苦智即道智。<a id="a-8Z"></a>乃至灭智即道智故。<a id="a-8a"></a>复次若自性知自性者。<a id="a-8b"></a>则宿住随念智应不说有。<a id="a-8c"></a>以彼即知现世事故。<a id="a-8d"></a>复次若自性知自性者。<a id="a-8e"></a>则他心智应不说有。<a id="a-8f"></a>以彼亦知自心所故。<a id="a-8g"></a>大德说曰。<a id="a-8h"></a>若自性知自性者。<a id="a-8i"></a>则应不知他性。<a id="a-8j"></a>于自性转故。<a id="a-8k"></a>若自性知他性者。<a id="a-8l"></a>则应不知自性。<a id="a-8m"></a>于他性转故。<a id="a-8n"></a>若知自性及他性者。<a id="a-8o"></a>云何而知。<a id="a-8p"></a>如知自性是自性。<a id="a-8q"></a>知他性亦尔耶。<a id="a-8r"></a>如知他性是他性。<a id="a-8s"></a>知自性亦尔耶。<a id="a-8t"></a>若如知自性是自性。<a id="a-8u"></a>知他性亦尔者。<a id="a-8v"></a>则知自性是自性。<a id="a-8w"></a>可是正。<a id="a-8x"></a>知他性是自性应是邪。<a id="a-8y"></a>若如知他性是他性。<a id="a-8z"></a>知自性亦尔者。<a id="a-90"></a>则知他性是他性。<a id="a-91"></a>可是正知自性是他性应是邪。<a id="a-92"></a>若尔应无邪正二智体相差别若一时知自性是自性。<a id="a-93"></a>知他性是他性者。<a id="a-94"></a>则应一智有二解用。<a id="a-95"></a>解用别故体亦应别。<a id="a-96"></a>体既各别。<a id="a-97"></a>应非一智。<a id="a-98"></a>一有情身二智并起不应正理勿有此失。<a id="a-99"></a>是故自性不知自性。<a id="a-9A"></a>问若尔大众部所说喻云何通。<a id="a-9B"></a>答不必须通。<a id="a-9C"></a>彼非素怛缆毗奈耶阿毗达磨摄故。<a id="a-9D"></a>又不可以世俗现喻难贤圣法。<a id="a-9E"></a>贤圣法异世俗法异故。<a id="a-9F"></a>若必须通。<a id="a-9G"></a>应说喻过。<a id="a-9H"></a>喻既有过。<a id="a-9I"></a>所喻不成。<a id="a-9J"></a>如灯无根无所缘虑非有情数。<a id="a-9K"></a>智亦应尔。<a id="a-9L"></a>如灯是色极微所成。<a id="a-9M"></a>智亦应尔。<a id="a-9N"></a>既不如是。<a id="a-9O"></a>云何为喻。<a id="a-9P"></a>又彼许灯是照性不。<a id="a-9Q"></a>若是照性复何须照。<a id="a-9R"></a>若非照性体应是闇不应名灯。<a id="a-9S"></a>破闇名灯宁非照性。<a id="a-9T"></a>故不应执灯能自照。<a id="a-9U"></a>由此所喻。<a id="a-9V"></a>亦不得成。<a id="a-9W"></a>问何缘不知相应诸法。<a id="a-9X"></a>答同一所缘。<a id="a-9Y"></a>俱时转故。<a id="a-9Z"></a>谓一有情心心所法。<a id="a-9a"></a>于一境界俱时而转。<a id="a-9b"></a>理无展转互相缘义。<a id="a-9c"></a>譬如多人集在一处。<a id="a-9d"></a>或同观下。<a id="a-9e"></a>或共观空。<a id="a-9f"></a>理必不能互相见面。<a id="a-9g"></a>心心所法亦复如是。<a id="a-9h"></a>若智能知相应受者。<a id="a-9i"></a>彼受为能缘自体不。<a id="a-9j"></a>若缘自体。<a id="a-9k"></a>则有前说缘自性过。<a id="a-9l"></a>若不能缘。<a id="a-9m"></a>则心心所应俱时起。<a id="a-9n"></a>不同所缘勿有此失。<a id="a-9o"></a>故不能知相应诸法。<a id="a-9p"></a>问何缘不知俱有诸法。<a id="a-9q"></a>答极相近故。<a id="a-9r"></a>如筹沾取安缮那药置于眼中。<a id="a-9s"></a>极相近故眼不能见此亦如是。<a id="a-9t"></a>问何等名为俱有诸法。<a id="a-9u"></a>答此随转色。<a id="a-9v"></a>及此随转不相应行。<a id="a-9w"></a>西方诸师作如是说。<a id="a-9x"></a>与慧俱生诸蕴相续。<a id="a-9y"></a>自身摄者是俱有法。<a id="a-9z"></a>彼说非理。<a id="a-A0"></a>所以者何。<a id="a-A1"></a>若尔眼识应不能取自身诸色。<a id="a-A2"></a>余识亦尔。<a id="a-A3"></a>彼作是说。<a id="a-A4"></a>五识能取自身中境意识不能。<a id="a-A5"></a>若尔意识应不能取一切境界便为非理。<a id="a-A6"></a>复有余过。<a id="a-A7"></a>苦法智忍应不现观自身俱生诸蕴相续。<a id="a-A8"></a>若尔便为于自谛境少分现观。<a id="a-A9"></a>彼作是言。<a id="a-AA"></a>苦法智忍于自谛境少分现观。<a id="a-AB"></a>亦无有失。<a id="a-AC"></a>苦法智生尽现观故。<a id="a-AD"></a>如道法智忍于自谛境。<a id="a-AE"></a>虽少分现观而无有失。<a id="a-AF"></a>道法智生尽现观故。<a id="a-AG"></a>彼言非理。<a id="a-AH"></a>所以者何。<a id="a-AI"></a>苦道现观义各异故。<a id="a-AJ"></a>谓欲界系见道所断。<a id="a-AK"></a>一一邪见总谤一切法智品道。<a id="a-AL"></a>道法智忍。<a id="a-AM"></a>设唯于一法智品道得现观者。<a id="a-AN"></a>亦能总断能谤邪见。<a id="a-AO"></a>况除自性相应俱有。<a id="a-AP"></a>余并现观萨迦耶见。<a id="a-AQ"></a>于五取蕴。<a id="a-AR"></a>执我我所。<a id="a-AS"></a>或总或别。<a id="a-AT"></a>苦法智忍。<a id="a-AU"></a>若于自谛不尽现观。<a id="a-AV"></a>应有别缘萨迦耶见。<a id="a-AW"></a>尔时不断不现观彼所执境故。<a id="a-AX"></a>萨迦耶见。<a id="a-AY"></a>若不断尽彼为上首见苦所断诸余烦恼。<a id="a-AZ"></a>亦应不断。<a id="a-Aa"></a>若尔不应名于自谛得真现观。<a id="a-Ab"></a>若于苦谛不得现观。<a id="a-Ac"></a>于集灭道亦应不得。<a id="a-Ad"></a>如是便无究竟解脱。<a id="a-Ae"></a>勿有此过故不应说苦法智忍。<a id="a-Af"></a>不观自身俱生诸法。<a id="a-Ag"></a>又若尔者。<a id="a-Ah"></a>便与本论前说相违。<a id="a-Ai"></a>如说。<a id="a-Aj"></a>若缘此法起苦法智忍。<a id="a-Ak"></a>即缘此法起世第一法。<a id="a-Al"></a>世第一法既能总缘欲界五蕴。<a id="a-Am"></a>苦法智忍何为不能。<a id="a-An"></a>是故应知前说为善。<a id="a-Ao"></a>问补特伽罗何缘不知。<a id="a-Ap"></a>答彼如兔角不可得故。<a id="a-Aq"></a>谓一切法无我有情补特伽罗。<a id="a-Ar"></a>命者生者能养育者。<a id="a-As"></a>作者受者。<a id="a-At"></a>唯空行聚。<a id="a-Au"></a>是故无有补特伽罗。<a id="a-Av"></a>能知诸法。</p>
  <p id="aAw">颇有一识了一切法耶。<a id="a-Ax"></a>乃至广说。<a id="a-Ay"></a>问何故作此论。<a id="a-Az"></a>答为止他宗显己义故。<a id="a-B0"></a>谓或有执。<a id="a-B1"></a>识即是智唯长一字所谓毗字。<a id="a-B2"></a>为止彼宗显识与智其体各别。<a id="a-B3"></a>如契经言。<a id="a-B4"></a>智相应识。<a id="a-B5"></a>或执六识各别所缘。<a id="a-B6"></a>如五识身所缘各别。<a id="a-B7"></a>如是意识但缘法处。<a id="a-B8"></a>为止彼宗显示意识缘十二处。<a id="a-B9"></a>如契经说。<a id="a-BA"></a>一切皆是意识所缘。<a id="a-BB"></a>或有执智缘一切法识不能尔。<a id="a-BC"></a>为止彼宗显识与智俱能总别缘一切法。<a id="a-BD"></a>或有执智缘自相共相。<a id="a-BE"></a>识唯缘自相。<a id="a-BF"></a>为止彼宗显智与识俱缘二相。<a id="a-BG"></a>或有执智缘同分不同分境。<a id="a-BH"></a>识唯缘同分境。<a id="a-BI"></a>为止彼宗显智与识俱缘二分。<a id="a-BJ"></a>或有执智缘三世境及非世境。<a id="a-BK"></a>识唯缘现在境。<a id="a-BL"></a>为止彼宗显智与识俱缘三世及非世境。<a id="a-BM"></a>或有执智通缘五蕴及非蕴境。<a id="a-BN"></a>识唯缘色。<a id="a-BO"></a>为止彼宗显智与识俱缘五蕴及非蕴境。<a id="a-BP"></a>或有执智缘自相续及他相续。<a id="a-BQ"></a>识唯缘自相续。<a id="a-BR"></a>为止彼宗显智与识俱缘自他。<a id="a-BS"></a>或有执智缘内外处。<a id="a-BT"></a>识唯缘外处。<a id="a-BU"></a>为止彼宗显智与识俱缘内外。<a id="a-BV"></a>或有执智缘有漏无漏。<a id="a-BW"></a>识唯缘有漏。<a id="a-BX"></a>为止彼宗显智与识俱缘二种。<a id="a-BY"></a>或有执智缘有为无为。<a id="a-BZ"></a>识唯缘有为。<a id="a-Ba"></a>为止彼宗显智与识俱缘二种。<a id="a-Bb"></a>或有执智唯是道支。<a id="a-Bc"></a>识唯是有支。<a id="a-Bd"></a>如犊子部。<a id="a-Be"></a>以契经说正见是道。<a id="a-Bf"></a>支行缘识故。<a id="a-Bg"></a>为止彼宗显智与识俱通二支。<a id="a-Bh"></a>但随强说。<a id="a-Bi"></a>或有执智与识不俱。<a id="a-Bj"></a>如譬喻者。<a id="a-Bk"></a>为止彼宗显智与识有俱时生。<a id="a-Bl"></a>由此因缘故造斯论。</p>
  <p id="aBm">问何故此中智后说识。<a id="a-Bn"></a>答是作论者意欲尔故乃至广说。<a id="a-Bo"></a>有说。<a id="a-Bp"></a>此是经论旧法。<a id="a-Bq"></a>谓契经说。<a id="a-Br"></a>尊者摩诃俱瑟耻罗。<a id="a-Bs"></a>往诣尊者舍利子所。<a id="a-Bt"></a>先问。<a id="a-Bu"></a>智者何故名智。<a id="a-Bv"></a>后问识者何故名识。<a id="a-Bw"></a>舍利子言。<a id="a-Bx"></a>能知故名智。<a id="a-By"></a>能了故名识。<a id="a-Bz"></a>品类足论先说所知后说所识。<a id="a-C0"></a>先说智门后说识门。<a id="a-C1"></a>达磨难提亦作是说。<a id="a-C2"></a>若于是处有智识转。<a id="a-C3"></a>当知必有胜事成办。<a id="a-C4"></a>故此亦于智后说识。<a id="a-C5"></a>有说。<a id="a-C6"></a>俱是根本法故。<a id="a-C7"></a>谓一切清净品中智为根本。<a id="a-C8"></a>一切杂染品中识为根本。<a id="a-C9"></a>清净品胜是故前说。<a id="a-CA"></a>有说。<a id="a-CB"></a>俱是上首法故。<a id="a-CC"></a>如契经说。<a id="a-CD"></a>明为上首无量善法皆得生长。<a id="a-CE"></a>识为上首诸杂染法皆得生长。<a id="a-CF"></a>诸善法胜是故前说。<a id="a-CG"></a>有说。<a id="a-CH"></a>俱是所依趣故。<a id="a-CI"></a>如契经说。<a id="a-CJ"></a>应依趣智不依趣识。<a id="a-CK"></a>又说。<a id="a-CL"></a>五根各别所行。<a id="a-CM"></a>各别境界。<a id="a-CN"></a>意根于彼所行境界俱能领受。<a id="a-CO"></a>意根皆为彼所依趣。<a id="a-CP"></a>智依趣胜是故前说。<a id="a-CQ"></a>有说。<a id="a-CR"></a>俱是有所缘故。<a id="a-CS"></a>十二处中二有所缘。<a id="a-CT"></a>谓意处法处。<a id="a-CU"></a>此中说智。<a id="a-CV"></a>即总显有所缘法处。<a id="a-CW"></a>说识即显意处法处法多。<a id="a-CX"></a>是故前说。<a id="a-CY"></a>有说。<a id="a-CZ"></a>此中说心心所法故。<a id="a-Ca"></a>谓若说智则总显诸心所法。<a id="a-Cb"></a>若说识则显心心所法多。<a id="a-Cc"></a>是故前说。</p>
  <p id="aCd">颇有一识了一切法耶。<a id="a-Ce"></a>答无。<a id="a-Cf"></a>若此识生一切法非我。<a id="a-Cg"></a>此识何所不了。<a id="a-Ch"></a>答不了自性及此相应俱有识法。<a id="a-Ci"></a>此中破执。<a id="a-Cj"></a>问答难通释本文等准前应说。<a id="a-Ck"></a>问此中所说缘一切法。<a id="a-Cl"></a>非我行相。<a id="a-Cm"></a>由何契经知有如是缘一切法非我行相耶。<a id="a-Cn"></a>答如契经说。</p>
  <p id="aCo">若时以慧观　　一切法非我</p>
  <p id="aCp">尔时能厌苦　　是道得清净</p>
  <p id="aCq">由此契经。<a id="a-Cr"></a>知有如是缘一切法非我行相。<a id="a-Cs"></a>问此经为说缘一切法非我行相。<a id="a-Ct"></a>为说缘苦谛非我行相耶。<a id="a-Cu"></a>设尔何失。<a id="a-Cv"></a>若说缘一切法非我行相者。<a id="a-Cw"></a>云何复言尔时厌苦。<a id="a-Cx"></a>若说缘苦谛非我行相者。<a id="a-Cy"></a>云何说观一切法非我。<a id="a-Cz"></a>有作是言。<a id="a-D0"></a>此经中说缘一切法非我行相。<a id="a-D1"></a>问云何复言尔时厌苦。<a id="a-D2"></a>答此颂前半。<a id="a-D3"></a>说缘一切法非我行相。<a id="a-D4"></a>后半说缘苦谛非我行相。<a id="a-D5"></a>有说。<a id="a-D6"></a>前半说修观时。<a id="a-D7"></a>后半说现观时。<a id="a-D8"></a>有说。<a id="a-D9"></a>前半说闻思修所成慧。<a id="a-DA"></a>后半唯说修所成慧。<a id="a-DB"></a>有说。<a id="a-DC"></a>前半说有漏慧。<a id="a-DD"></a>后半说无漏慧。<a id="a-DE"></a>如有漏无漏。<a id="a-DF"></a>世间出世间。<a id="a-DG"></a>有味无味。<a id="a-DH"></a>耽嗜依出离依。<a id="a-DI"></a>堕界不堕界。<a id="a-DJ"></a>顺取非顺取。<a id="a-DK"></a>应知亦尔。<a id="a-DL"></a>有说。<a id="a-DM"></a>前半说同相作意。<a id="a-DN"></a>后半说别相作意。<a id="a-DO"></a>有余师说。<a id="a-DP"></a>此经但说缘苦谛非我行相。<a id="a-DQ"></a>问云何说观一切法非我。<a id="a-DR"></a>答一切有二种。<a id="a-DS"></a>谓一切一切。<a id="a-DT"></a>少分一切。<a id="a-DU"></a>此中但说少分一切。<a id="a-DV"></a>余处亦说少分一切。<a id="a-DW"></a>如世尊说。<a id="a-DX"></a>一切炽然。<a id="a-DY"></a>非无漏法有炽然义。<a id="a-DZ"></a>此中亦尔。<a id="a-Da"></a>此中虽不说缘一切法非我行相。<a id="a-Db"></a>而余经说。<a id="a-Dc"></a>如世尊说。<a id="a-Dd"></a>一切行无常。<a id="a-De"></a>一切法无我。<a id="a-Df"></a>涅槃寂静。<a id="a-Dg"></a>评曰。<a id="a-Dh"></a>随有经证。<a id="a-Di"></a>或无经证。<a id="a-Dj"></a>然决定有缘一切法非我行相。<a id="a-Dk"></a>谓瑜伽师。<a id="a-Dl"></a>于修观位起此行相。<a id="a-Dm"></a>故此中说。<a id="a-Dn"></a>问亦有空行相。<a id="a-Do"></a>能缘一切法。<a id="a-Dp"></a>此中何故不说耶。<a id="a-Dq"></a>答是作论者意欲尔故。<a id="a-Dr"></a>乃至广说。<a id="a-Ds"></a>有说。<a id="a-Dt"></a>应说而不说者。<a id="a-Du"></a>当知此义有余。<a id="a-Dv"></a>有说。<a id="a-Dw"></a>非我行相其义决定。<a id="a-Dx"></a>是故偏说。<a id="a-Dy"></a>谓空行相义不决定。<a id="a-Dz"></a>以一切法有义故。<a id="a-E0"></a>空约他性故。<a id="a-E1"></a>有义故。<a id="a-E2"></a>不空约自性故。<a id="a-E3"></a>非我行相无不决定。<a id="a-E4"></a>以约自他俱无我故。<a id="a-E5"></a>由此尊者世友说言。<a id="a-E6"></a>我不定说诸法皆空。<a id="a-E7"></a>定说一切法皆无我。<a id="a-E8"></a>问若非我行相。<a id="a-E9"></a>与空行相。<a id="a-EA"></a>俱能缘一切法者。<a id="a-EB"></a>此二行相有何差别。<a id="a-EC"></a>答非我行相对治我见。<a id="a-ED"></a>空行相对治我所见。<a id="a-EE"></a>如对治我见我所见。<a id="a-EF"></a>对治己见己所见。<a id="a-EG"></a>五我见十五我所见。<a id="a-EH"></a>我行相我所行相。<a id="a-EI"></a>我执我所执。<a id="a-EJ"></a>我爱我所爱。<a id="a-EK"></a>我愚我所愚。<a id="a-EL"></a>应知亦尔。<a id="a-EM"></a>有说。<a id="a-EN"></a>观蕴非我。<a id="a-EO"></a>是非我行相。<a id="a-EP"></a>观蕴中无我。<a id="a-EQ"></a>是空行相。<a id="a-ER"></a>如观蕴非我蕴中无我。<a id="a-ES"></a>观界界中。<a id="a-ET"></a>观处处中。<a id="a-EU"></a>应知亦尔。<a id="a-EV"></a>有说。<a id="a-EW"></a>于非有观非有。<a id="a-EX"></a>是非我行相。<a id="a-EY"></a>于有观非有。<a id="a-EZ"></a>是空行相。<a id="a-Ea"></a>有说。<a id="a-Eb"></a>于无观无。<a id="a-Ec"></a>是非我行相。<a id="a-Ed"></a>于有观无。<a id="a-Ee"></a>是空行相。<a id="a-Ef"></a>有说。<a id="a-Eg"></a>观自性空。<a id="a-Eh"></a>是非我行相。<a id="a-Ei"></a>观所行空。<a id="a-Ej"></a>是空行相。<a id="a-Ek"></a>有说。<a id="a-El"></a>观体不自在。<a id="a-Em"></a>是非我行相。<a id="a-En"></a>观内无士夫。<a id="a-Eo"></a>是空行相。<a id="a-Ep"></a>是谓二种行相差别。<a id="a-Eq"></a>问何故有漏非我行相。<a id="a-Er"></a>缘一切法。<a id="a-Es"></a>无漏非我行相。<a id="a-Et"></a>唯缘苦谛耶。<a id="a-Eu"></a>答有漏非我行相。<a id="a-Ev"></a>非烦恼对治故。<a id="a-Ew"></a>能缘一切法。<a id="a-Ex"></a>无漏非我行相。<a id="a-Ey"></a>是烦恼对治故。<a id="a-Ez"></a>不缘一切法。<a id="a-F0"></a>非一切法顺烦恼性故。<a id="a-F1"></a>有说。<a id="a-F2"></a>有漏非我行相。<a id="a-F3"></a>非颠倒对治故。<a id="a-F4"></a>能缘一切法。<a id="a-F5"></a>无漏非我行相。<a id="a-F6"></a>是颠倒对治故。<a id="a-F7"></a>不缘一切法。<a id="a-F8"></a>非一切法顺颠倒性故。<a id="a-F9"></a>有说。<a id="a-FA"></a>有漏非我行相。<a id="a-FB"></a>无分齐缘故。<a id="a-FC"></a>若缘一切法。<a id="a-FD"></a>无漏非我行相。<a id="a-FE"></a>有分齐缘故。<a id="a-FF"></a>不缘一切法。<a id="a-FG"></a>缘我见境为非我故。<a id="a-FH"></a>有说。<a id="a-FI"></a>有漏非我行相。<a id="a-FJ"></a>修观时胜故。<a id="a-FK"></a>能缘一切法。<a id="a-FL"></a>以修观时观一切法为非我故。<a id="a-FM"></a>无漏非我行相。<a id="a-FN"></a>现观时胜故不缘一切法。<a id="a-FO"></a>以现观时但缘苦谛为非我故。<a id="a-FP"></a>现观位中别观谛故。<a id="a-FQ"></a>由此因缘。<a id="a-FR"></a>有漏非我行相。<a id="a-FS"></a>能缘一切法。<a id="a-FT"></a>无漏非我行相。<a id="a-FU"></a>但缘苦谛。<a id="a-FV"></a>问有漏非我行相。<a id="a-FW"></a>亦不能缘一切法。<a id="a-FX"></a>以不能缘自性相应俱有法故。<a id="a-FY"></a>云何乃言缘一切法。<a id="a-FZ"></a>答依多分说故无有过。<a id="a-Fa"></a>谓所缘者犹如大地。<a id="a-Fb"></a>四大海水。<a id="a-Fc"></a>苏迷卢山。<a id="a-Fd"></a>太虚空量所。<a id="a-Fe"></a>不缘者。<a id="a-Ff"></a>犹如芥子大海一渧。<a id="a-Fg"></a>妙高一尘。<a id="a-Fh"></a>虚空蚊处。<a id="a-Fi"></a>故无有失。<a id="a-Fj"></a>有说。<a id="a-Fk"></a>以此有漏非我行相。<a id="a-Fl"></a>二刹那顷缘一切法。<a id="a-Fm"></a>故作是说。<a id="a-Fn"></a>非如无漏非我行相。<a id="a-Fo"></a>虽多刹那。<a id="a-Fp"></a>亦不能缘一切法尽。<a id="a-Fq"></a>有说。<a id="a-Fr"></a>有漏非我行相。<a id="a-Fs"></a>一刹那顷。<a id="a-Ft"></a>亦缘一切所应。<a id="a-Fu"></a>缘法自性。<a id="a-Fv"></a>相应俱有诸法。<a id="a-Fw"></a>非所缘故。<a id="a-Fx"></a>不应为责。<a id="a-Fy"></a>由此因缘。<a id="a-Fz"></a>如是有漏非我行相。<a id="a-G0"></a>虽言一切法皆非我。<a id="a-G1"></a>而非颠倒。</p>
 </body>
</html>