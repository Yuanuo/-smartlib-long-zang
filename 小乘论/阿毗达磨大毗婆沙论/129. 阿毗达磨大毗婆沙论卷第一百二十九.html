<!doctype html>
<html id="z3IBVeX13M" data-ver="829">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第一百二十九</h1>
  <h2 id="a2">大种蕴第五中大造纳息第一之三</h2>
  <p id="a3">诸四大种依何定灭。<a id="a-4"></a>乃至广说。<a id="a-5"></a>问何故作此论。<a id="a-6"></a>答欲显诸佛出现世间有大功德故。<a id="a-7"></a>如施设论说。<a id="a-8"></a>赡部洲边绕大海际。<a id="a-9"></a>有转轮王路广一踰缮那。<a id="a-A"></a>诸转轮王若不出世水所覆没无能游履。<a id="a-B"></a>若出世时海水周减一踰缮那。<a id="a-C"></a>此路乃现平饰清净底布金砂。<a id="a-D"></a>栴檀香水自然洒润。<a id="a-E"></a>轮王每欲巡此洲时。<a id="a-F"></a>导从四军而游此路。<a id="a-G"></a>如是诸佛未出世时。<a id="a-H"></a>无有能依诸根本地断烦恼者。<a id="a-I"></a>若佛十力大法轮王出世间时。<a id="a-J"></a>根本地现平等清净。<a id="a-K"></a>布觉分砂洒戒定水。<a id="a-L"></a>佛与无数那庾多眷属。<a id="a-M"></a>依之趣入无畏涅槃宫。<a id="a-N"></a>问此中云何显佛出世有大功德。<a id="a-O"></a>答佛不出世此问尚无况有能答。<a id="a-P"></a>如佛昔在室罗筏城住誓多林。<a id="a-Q"></a>时有苾刍名曰马胜。<a id="a-R"></a>是阿罗汉。<a id="a-S"></a>独于静室作是思惟。<a id="a-T"></a>诸四大种何处永灭。<a id="a-U"></a>为欲知故入胜等持。<a id="a-V"></a>即以定心于誓多林没。<a id="a-W"></a>欻然出在四大王众天。<a id="a-X"></a>从定而起问彼天众。<a id="a-Y"></a>诸四大种何处永灭。<a id="a-Z"></a>天众答曰。<a id="a-a"></a>我等不知是四大种何处永灭。<a id="a-b"></a>然我所事四大天王。<a id="a-c"></a>智慧威德并皆殊胜。<a id="a-d"></a>彼或能了可往问之。<a id="a-e"></a>尊者即时诣四王所。<a id="a-f"></a>作如上问皆曰不知。<a id="a-g"></a>复共仰推三十三天众。<a id="a-h"></a>三十三天众复。<a id="a-i"></a>推帝释。<a id="a-j"></a>帝释仰推夜摩天众。<a id="a-k"></a>夜摩天众推苏夜摩天子。<a id="a-l"></a>苏夜摩天子推睹史多天众。<a id="a-m"></a>睹史多天众推珊睹史多天子。<a id="a-n"></a>珊睹史多天子。<a id="a-o"></a>推乐变化天众。<a id="a-p"></a>乐变化天众推妙变化天子。<a id="a-q"></a>妙变化天子推他化自在天众。<a id="a-r"></a>他化自在天众推妙自在天子。<a id="a-s"></a>妙自在天子推梵天众。<a id="a-t"></a>如是尊者遍问欲天竟。<a id="a-u"></a>不能知大种灭处。<a id="a-v"></a>欲往梵世入胜等持。<a id="a-w"></a>复以定心自在宫没。<a id="a-x"></a>梵众天出。<a id="a-y"></a>从定而起作如上问。<a id="a-z"></a>梵众咸曰。<a id="a-10"></a>我等不知有大梵王。<a id="a-11"></a>是梵大梵作者化者。<a id="a-12"></a>为一切父自在生育。<a id="a-13"></a>具大威德无与等者。<a id="a-14"></a>无有不见不了不识。<a id="a-15"></a>彼定能知仁应往问。<a id="a-16"></a>尊者即问大梵所在。<a id="a-17"></a>梵众答曰。<a id="a-18"></a>我亦不知大梵天王定所在处。<a id="a-19"></a>仁欲见者随处谛求。<a id="a-1A"></a>即有光明于中而现。<a id="a-1B"></a>尊者马胜遂发诚心。<a id="a-1C"></a>愿大梵王于此众现。<a id="a-1D"></a>应时大梵即放光明。<a id="a-1E"></a>便自化身为童子像。<a id="a-1F"></a>首分五顶形貌端严。<a id="a-1G"></a>在梵众中随光而现。<a id="a-1H"></a>尊者前进问曰。<a id="a-1I"></a>大仙诸四大种何处永灭。<a id="a-1J"></a>梵王不达作矫乱言。<a id="a-1K"></a>苾刍当知我是大梵。<a id="a-1L"></a>是自在者作者。<a id="a-1M"></a>化者。<a id="a-1N"></a>生者养者为一切父。<a id="a-1O"></a>此是谄诳所发语业。<a id="a-1P"></a>尊者告曰。<a id="a-1Q"></a>我不问仁梵非梵等。<a id="a-1R"></a>但问大种何处永灭。<a id="a-1S"></a>尔时大梵知此苾刍非矫乱言卒能酬遣。<a id="a-1T"></a>便执两手引出众外。<a id="a-1U"></a>此是谄诳所发身业。<a id="a-1V"></a>出众外已谢尊者言。<a id="a-1W"></a>我实不知大种灭处。<a id="a-1X"></a>然诸梵众咸谓我是自在作者无不知见。<a id="a-1Y"></a>若我众中云不知者。<a id="a-1Z"></a>是诸梵众便见轻蔑。<a id="a-1a"></a>尊者自失近舍如来。<a id="a-1b"></a>远劳见问致无所获。<a id="a-1c"></a>今可速还诣佛请问。<a id="a-1d"></a>如佛所说应正受持。<a id="a-1e"></a>马胜既闻梵王推佛。<a id="a-1f"></a>欢喜辞退复入等持。<a id="a-1g"></a>即以定心于梵世没。<a id="a-1h"></a>欻然还出誓多林中。<a id="a-1i"></a>从定而起整理衣服。<a id="a-1j"></a>往世尊前恭敬作礼。<a id="a-1k"></a>问四大种何处永灭。<a id="a-1l"></a>尔时世尊为说不见边际鸟喻云。<a id="a-1m"></a>汝亦然乃至梵宫遍请所问。<a id="a-1n"></a>不得边际还至此中。<a id="a-1o"></a>犹如彼鸟不得边际。<a id="a-1p"></a>然汝所问不合问仪。<a id="a-1q"></a>随此而答亦乖答理。<a id="a-1r"></a>汝欲问者。<a id="a-1s"></a>当如是问。</p>
  <p id="a1t">四大与短长　　细粗净不净</p>
  <p id="a1u">于何处永弃　　名色灭无余</p>
  <p id="a1v">此问随顺应如是答。</p>
  <p id="a1w">识不见无边　　周遍广大性</p>
  <p id="a1x">更无余广大　　能映夺此者</p>
  <p id="a1y">四大与短长　　细粗净不净</p>
  <p id="a1z">于是处永弃　　名色灭无余</p>
  <p id="a20">有说。<a id="a-21"></a>此中佛说圣道。<a id="a-22"></a>世尊于此说识声故。<a id="a-23"></a>有说。<a id="a-24"></a>此中佛说涅槃。<a id="a-25"></a>以说无边识不见故。<a id="a-26"></a>若无佛出世说正法者则虽梵王亦多愚惑。<a id="a-27"></a>若佛出世宣说正法则八岁勤策亦能解了。<a id="a-28"></a>设有来问长老知耶。<a id="a-29"></a>诸四大种何处永灭。<a id="a-2A"></a>彼若诵持大种蕴者。<a id="a-2B"></a>即言依四定或依未至灭。<a id="a-2C"></a>世若无佛此等便无故。<a id="a-2D"></a>佛出世有大功德。</p>
  <p id="a2E">诸四大种及所造色依何定灭。<a id="a-2F"></a>答依四定或依未至灭定。<a id="a-2G"></a>或名道或名行迹。<a id="a-2H"></a>或名对治。<a id="a-2I"></a>或名作意。<a id="a-2J"></a>义无差别。<a id="a-2K"></a>灭或名断。<a id="a-2L"></a>或名离染。<a id="a-2M"></a>或名为尽。<a id="a-2N"></a>或名离系。<a id="a-2O"></a>义亦无别。<a id="a-2P"></a>昔于此部有二论师。<a id="a-2Q"></a>一名时毗罗。<a id="a-2R"></a>二名瞿沙伐摩。<a id="a-2S"></a>尊者时毗罗作如是说。<a id="a-2T"></a>此中但说永断无余断。<a id="a-2U"></a>无随缚断。<a id="a-2V"></a>无少分断。<a id="a-2W"></a>无影像断。<a id="a-2X"></a>说圣者断非异生断。<a id="a-2Y"></a>说圣道作用。<a id="a-2Z"></a>非世俗道作用。<a id="a-2a"></a>所以者何。<a id="a-2b"></a>依七依经以立斯论。<a id="a-2c"></a>彼经但说根本地故。<a id="a-2d"></a>无有异生。<a id="a-2e"></a>或诸圣者依根本地起世俗道能离染故。<a id="a-2f"></a>尊者瞿沙伐摩作如是说。<a id="a-2g"></a>此中但说永断无余断。<a id="a-2h"></a>无随缚断。<a id="a-2i"></a>无少分断。<a id="a-2j"></a>无影像断。<a id="a-2k"></a>此说应理。<a id="a-2l"></a>余则不然。<a id="a-2m"></a>所以者何。<a id="a-2n"></a>此中通说诸圣者断。<a id="a-2o"></a>及异生断。<a id="a-2p"></a>圣道作用。<a id="a-2q"></a>及世俗道作用故。<a id="a-2r"></a>问依七依经以立此论。<a id="a-2s"></a>彼经唯说诸根本地。<a id="a-2t"></a>无有异生。<a id="a-2u"></a>或诸圣者依根本地起世俗道。<a id="a-2v"></a>能离诸染云何说通。<a id="a-2w"></a>答由此故言阿毗达磨是诸经镜灯焰光明。<a id="a-2x"></a>诸契经中未宣说者此中宣说。<a id="a-2y"></a>未示现者此中示现。<a id="a-2z"></a>经说有余。<a id="a-30"></a>此中无余。<a id="a-31"></a>经说有异意。<a id="a-32"></a>此中无异意。<a id="a-33"></a>阿毗达磨中言多尽理。<a id="a-34"></a>由此经论二说善通。</p>
  <p id="a35">大种造色依四定灭者。<a id="a-36"></a>谓依四静虑依未至灭者。<a id="a-37"></a>谓依初静虑近分。<a id="a-38"></a>及静虑中间空无边处近分。<a id="a-39"></a>此中静虑无色近分。<a id="a-3A"></a>静虑中间皆名未至。<a id="a-3B"></a>并未能入胜根本地。<a id="a-3C"></a>而能现前断烦恼故。<a id="a-3D"></a>问契经唯说根本名。<a id="a-3E"></a>依何故此中说依未至。<a id="a-3F"></a>有作是说。<a id="a-3G"></a>此中应言依四定或未至灭。<a id="a-3H"></a>不应言依未至。<a id="a-3I"></a>而言依者有何意耶。<a id="a-3J"></a>此文再说根本地故。<a id="a-3K"></a>依四定者说四依定。<a id="a-3L"></a>依未至者谓举诸依。<a id="a-3M"></a>显诸未至。<a id="a-3N"></a>非即说此未至为依。<a id="a-3O"></a>如说入城未入城耶。<a id="a-3P"></a>虽再说城言无别城事。<a id="a-3Q"></a>彼亦如是。<a id="a-3R"></a>有余师说。<a id="a-3S"></a>此中依言总说诸定。<a id="a-3T"></a>非但根本。<a id="a-3U"></a>皆能与道作所依故。<a id="a-3V"></a>然七依定就胜而说大种造色五地所系。<a id="a-3W"></a>谓欲界四静虑。<a id="a-3X"></a>是故离第四静虑染时。<a id="a-3Y"></a>乃究竟断。<a id="a-3Z"></a>然离彼染或依初静虑近分。<a id="a-3a"></a>或依四静虑。<a id="a-3b"></a>或依静虑中间。<a id="a-3c"></a>或依空无边处近分。<a id="a-3d"></a>若依空无边处近分。<a id="a-3e"></a>离彼染时通。<a id="a-3f"></a>圣者及异生。<a id="a-3g"></a>唯世俗道非圣道。<a id="a-3h"></a>若依余地离彼染时。<a id="a-3i"></a>唯圣者非异生。<a id="a-3j"></a>唯圣道非世俗道。<a id="a-3k"></a>此中说究竟所灭大种造色。<a id="a-3l"></a>谓第四静虑所系故。<a id="a-3m"></a>言依四定或依未至灭。<a id="a-3n"></a>若欲界所系大种造色。<a id="a-3o"></a>但应言依未至灭。<a id="a-3p"></a>依初静虑近分灭故。<a id="a-3q"></a>初静虑所系大种造色。<a id="a-3r"></a>应言依初定或依未至灭。<a id="a-3s"></a>依初静虑静虑中间。<a id="a-3t"></a>及前二静虑近分灭故。<a id="a-3u"></a>第二静虑所系大种造色。<a id="a-3v"></a>应言依二定。<a id="a-3w"></a>或依未至灭。<a id="a-3x"></a>依前二静虑静虑中间。<a id="a-3y"></a>初及第三静虑近分灭故。<a id="a-3z"></a>第三静虑所系大种造色。<a id="a-40"></a>应言依三定或依未至灭。<a id="a-41"></a>依前三静虑静虑中间。<a id="a-42"></a>初及第四静虑近分灭故。<a id="a-43"></a>应知此中诸依前三静虑。<a id="a-44"></a>及静虑中间灭者。<a id="a-45"></a>唯圣者非异生。<a id="a-46"></a>唯圣道非世俗道。<a id="a-47"></a>诸依初静虑近分灭者。<a id="a-48"></a>通圣者及异生。<a id="a-49"></a>通圣道及世俗道。<a id="a-4A"></a>诸依余三静虑近分灭者。<a id="a-4B"></a>通圣者及异生。<a id="a-4C"></a>唯世俗道非圣道。<a id="a-4D"></a>上七近分无圣道故。</p>
  <p id="a4E">寻伺有对触依何定灭。<a id="a-4F"></a>答依初定。<a id="a-4G"></a>或依未至灭。<a id="a-4H"></a>依初定灭者。<a id="a-4I"></a>谓依初静虑。<a id="a-4J"></a>依未至灭者。<a id="a-4K"></a>谓依前二静虑近分。<a id="a-4L"></a>及静虑中间。<a id="a-4M"></a>寻伺有对触二地所系。<a id="a-4N"></a>谓欲界初静虑。<a id="a-4O"></a>是故离初静虑染时。<a id="a-4P"></a>乃究竟断。<a id="a-4Q"></a>然离彼染或依初静虑。<a id="a-4R"></a>或依静虑中间。<a id="a-4S"></a>或依前二静虑近分。<a id="a-4T"></a>若依第二静虑近分。<a id="a-4U"></a>离彼染时通圣者及异生。<a id="a-4V"></a>唯世俗道非圣道。<a id="a-4W"></a>若依余地离彼染时。<a id="a-4X"></a>唯圣者非异生。<a id="a-4Y"></a>唯圣道非世俗道。<a id="a-4Z"></a>此中说究竟所灭。<a id="a-4a"></a>寻伺有对触。<a id="a-4b"></a>谓初静虑所系故。<a id="a-4c"></a>言依初定或依未至灭。<a id="a-4d"></a>若欲界所系寻伺有对触。<a id="a-4e"></a>但应言依未至灭。<a id="a-4f"></a>依初静虑近分灭故。<a id="a-4g"></a>此通圣者及异生。<a id="a-4h"></a>通圣道及世俗道乐根依何定灭。<a id="a-4i"></a>答依三定或依未至灭。<a id="a-4j"></a>依三定灭者。<a id="a-4k"></a>谓依前三静虑。<a id="a-4l"></a>依未至灭者。<a id="a-4m"></a>谓依初静虑近分。<a id="a-4n"></a>及静虑中间。<a id="a-4o"></a>第四静虑近分。<a id="a-4p"></a>乐根三地所系。<a id="a-4q"></a>谓欲界初静虑第三静虑。<a id="a-4r"></a>是故离第三静虑染时。<a id="a-4s"></a>乃究竟断。<a id="a-4t"></a>然离彼染或依前三静虑。<a id="a-4u"></a>或依静虑中间。<a id="a-4v"></a>或依初及第四静虑近分。<a id="a-4w"></a>若依第四静虑近分。<a id="a-4x"></a>离彼染时。<a id="a-4y"></a>通圣者及异生。<a id="a-4z"></a>唯世俗道非圣道。<a id="a-50"></a>若依余地离彼染时。<a id="a-51"></a>唯圣者非异生。<a id="a-52"></a>唯圣道非世俗道。<a id="a-53"></a>此中说究竟所灭乐根。<a id="a-54"></a>谓第三静虑所系故。<a id="a-55"></a>言依三定。<a id="a-56"></a>或依未至灭。<a id="a-57"></a>若欲界所系乐根。<a id="a-58"></a>但应言依未至灭。<a id="a-59"></a>依初静虑近分灭故。<a id="a-5A"></a>初静虑所系乐根。<a id="a-5B"></a>应言依初定。<a id="a-5C"></a>或依未至灭。<a id="a-5D"></a>依初静虑静虑中间。<a id="a-5E"></a>及前二静虑近分灭故。<a id="a-5F"></a>此中诸依初静虑。<a id="a-5G"></a>及静虑中间灭者。<a id="a-5H"></a>唯圣者非异生。<a id="a-5I"></a>唯圣道非世俗道。<a id="a-5J"></a>诸依初静虑近分灭者。<a id="a-5K"></a>通圣者及异生。<a id="a-5L"></a>通圣道及世俗道。<a id="a-5M"></a>依第二静虑近分灭者。<a id="a-5N"></a>通圣者及异生。<a id="a-5O"></a>唯世俗道非圣道。</p>
  <p id="a5P">喜根依何定灭。<a id="a-5Q"></a>答依二定或依未至灭。<a id="a-5R"></a>依二定灭者。<a id="a-5S"></a>谓依前二静虑。<a id="a-5T"></a>依未至灭者。<a id="a-5U"></a>谓依初静虑近分。<a id="a-5V"></a>及静虑中间。<a id="a-5W"></a>第三静虑近分。<a id="a-5X"></a>喜根三地所系。<a id="a-5Y"></a>谓欲界前二静虑。<a id="a-5Z"></a>是故离第二静虑染时。<a id="a-5a"></a>乃究竟断。<a id="a-5b"></a>然离彼染。<a id="a-5c"></a>或依前二静虑。<a id="a-5d"></a>或依静虑中间。<a id="a-5e"></a>或依初及第三静虑近分。<a id="a-5f"></a>若依第三静虑近分。<a id="a-5g"></a>离彼染时。<a id="a-5h"></a>通圣者及异生。<a id="a-5i"></a>唯世俗道非圣道。<a id="a-5j"></a>若依余地离彼染时。<a id="a-5k"></a>唯圣者非异生。<a id="a-5l"></a>唯圣道非世俗道此中说究竟所灭喜根。<a id="a-5m"></a>谓第二静虑所系故。<a id="a-5n"></a>言依二定。<a id="a-5o"></a>或依未至灭。<a id="a-5p"></a>若欲界所系喜根。<a id="a-5q"></a>但应言依未至灭。<a id="a-5r"></a>依初静虑近分灭故。<a id="a-5s"></a>初静虑所系喜根。<a id="a-5t"></a>应言依初定。<a id="a-5u"></a>或依未至灭。<a id="a-5v"></a>依初静虑静虑中间。<a id="a-5w"></a>及前二静虑近分灭故。<a id="a-5x"></a>此中诸依初静虑。<a id="a-5y"></a>静虑中间灭者。<a id="a-5z"></a>唯圣者非异生。<a id="a-60"></a>唯圣道非世俗道。<a id="a-61"></a>依初静虑近分灭者。<a id="a-62"></a>通圣者及异生。<a id="a-63"></a>通圣道及世俗道。<a id="a-64"></a>依第二静虑近分灭者。<a id="a-65"></a>通圣者及异生。<a id="a-66"></a>唯世俗道非圣道。<a id="a-67"></a>苦根忧根段食依何定灭。<a id="a-68"></a>答依未至灭。<a id="a-69"></a>谓初静虑近分以苦根等唯欲界系。<a id="a-6A"></a>是故离彼染时。<a id="a-6B"></a>即究竟断。<a id="a-6C"></a>然离彼染时。<a id="a-6D"></a>唯依初静虑近分。<a id="a-6E"></a>此通圣者及异生。<a id="a-6F"></a>通圣道及世俗道。</p>
  <p id="a6G">舍根触思识食。<a id="a-6H"></a>依何定灭。<a id="a-6I"></a>答依七定。<a id="a-6J"></a>或依未至灭。<a id="a-6K"></a>依七定灭者。<a id="a-6L"></a>谓依四静虑。<a id="a-6M"></a>及前三无色。<a id="a-6N"></a>依未至灭者。<a id="a-6O"></a>谓依初静虑近分。<a id="a-6P"></a>及静虑中间。<a id="a-6Q"></a>此舍根等九地所系。<a id="a-6R"></a>谓从欲界乃至非想非非想处。<a id="a-6S"></a>是故离非想非非想处染时。<a id="a-6T"></a>乃究竟断。<a id="a-6U"></a>然离彼染。<a id="a-6V"></a>或依初静虑近分。<a id="a-6W"></a>或依静虑中间。<a id="a-6X"></a>或依四静虑。<a id="a-6Y"></a>或依前三无色。<a id="a-6Z"></a>此唯圣者非异生。<a id="a-6a"></a>唯圣道非世俗道。<a id="a-6b"></a>此中说究竟所灭舍根三食。<a id="a-6c"></a>谓非想非非想处所系故。<a id="a-6d"></a>言依七定。<a id="a-6e"></a>或依未至灭。<a id="a-6f"></a>若欲界所系舍根三食。<a id="a-6g"></a>但应言依未至灭。<a id="a-6h"></a>依初静虑近分灭故。<a id="a-6i"></a>初静虑所系舍根三食。<a id="a-6j"></a>应言依初定。<a id="a-6k"></a>或依未至灭。<a id="a-6l"></a>依初静虑静虑中间。<a id="a-6m"></a>及前二静虑近分灭故。<a id="a-6n"></a>第二静虑所系舍根三食。<a id="a-6o"></a>应言依二定。<a id="a-6p"></a>或依未至灭。<a id="a-6q"></a>依前二静虑静虑中间。<a id="a-6r"></a>初及第三静虑近分灭故。<a id="a-6s"></a>第三静虑所系舍根三食。<a id="a-6t"></a>应言依三定。<a id="a-6u"></a>或依未至灭。<a id="a-6v"></a>依前三静虑静虑中间。<a id="a-6w"></a>初及第四静虑近分灭故。<a id="a-6x"></a>第四静虑所系舍根三食。<a id="a-6y"></a>应言依四定。<a id="a-6z"></a>或依未至灭。<a id="a-70"></a>依四静虑静虑中间。<a id="a-71"></a>初静虑近分。<a id="a-72"></a>空无边处近分灭故。<a id="a-73"></a>空无边处舍根三食。<a id="a-74"></a>应言依五定。<a id="a-75"></a>或依未至灭。<a id="a-76"></a>依四静虑。<a id="a-77"></a>空无边处。<a id="a-78"></a>静虑中间。<a id="a-79"></a>初静虑近分。<a id="a-7A"></a>识无边处近分灭故。<a id="a-7B"></a>识无边处舍根三食。<a id="a-7C"></a>应言依六定。<a id="a-7D"></a>或依未至灭。<a id="a-7E"></a>依四静虑。<a id="a-7F"></a>前二无色静虑中间。<a id="a-7G"></a>初静虑近分。<a id="a-7H"></a>无所有处近分灭故。<a id="a-7I"></a>无所有处舍根三食。<a id="a-7J"></a>应言依七定。<a id="a-7K"></a>或依未至灭。<a id="a-7L"></a>依四静虑。<a id="a-7M"></a>前三无色。<a id="a-7N"></a>静虑中间。<a id="a-7O"></a>初静虑近分。<a id="a-7P"></a>非想非非想处近分灭故。<a id="a-7Q"></a>此中诸依七定。<a id="a-7R"></a>静虑中间灭者。<a id="a-7S"></a>唯圣者非异生。<a id="a-7T"></a>唯圣道非世俗道。<a id="a-7U"></a>诸依初静虑近分灭者。<a id="a-7V"></a>通圣者及异生。<a id="a-7W"></a>通圣道及世俗道。<a id="a-7X"></a>诸依上七地近分灭者。<a id="a-7Y"></a>通圣者及异生唯世俗道非圣道诸四大种及所造色。<a id="a-7Z"></a>已断已遍知当言住何果。<a id="a-7a"></a>答阿罗汉果。<a id="a-7b"></a>或无所住。<a id="a-7c"></a>住阿罗汉果者。<a id="a-7d"></a>谓彼补特伽罗大种造色。<a id="a-7e"></a>已断遍知住无学果。<a id="a-7f"></a>或无所住者。<a id="a-7g"></a>谓彼补特伽罗大种造色。<a id="a-7h"></a>已断遍知犹未住果。<a id="a-7i"></a>即诸异生已离色界染。<a id="a-7j"></a>及先离彼染。<a id="a-7k"></a>入正性离生。<a id="a-7l"></a>住见道中十五心顷。<a id="a-7m"></a>若渐次者离第四静虑染。<a id="a-7n"></a>最后解脱道离空无边处染。<a id="a-7o"></a>诸加行道九无间道九解脱道。<a id="a-7p"></a>乃至离无所有处染应知亦尔。<a id="a-7q"></a>离非想非非想处染。<a id="a-7r"></a>诸加行道九无间道八解脱道。<a id="a-7s"></a>住此诸位补特伽罗大种造色。<a id="a-7t"></a>已断遍知。<a id="a-7u"></a>于四沙门果而犹未住。<a id="a-7v"></a>问先离色界染入正性离生道类智时。<a id="a-7w"></a>大种造色已断遍知。<a id="a-7x"></a>此补特伽罗住不还果。<a id="a-7y"></a>此中何故不说。<a id="a-7z"></a>答应说而不说者当知此义有余。<a id="a-80"></a>有说。<a id="a-81"></a>此中依渐次说。<a id="a-82"></a>谓说具缚入正性离生者。<a id="a-83"></a>非超越者是故不说。<a id="a-84"></a>寻伺有对触已断已遍知。<a id="a-85"></a>当言住何果。<a id="a-86"></a>答阿罗汉果。<a id="a-87"></a>或无所住。<a id="a-88"></a>住阿罗汉果者。<a id="a-89"></a>谓彼补特伽罗寻伺有对触已断遍知。<a id="a-8A"></a>住无学果。<a id="a-8B"></a>或无所住者。<a id="a-8C"></a>谓彼补特伽罗寻伺有对触已断遍知。<a id="a-8D"></a>犹未住果。<a id="a-8E"></a>即诸异生已离初静虑染。<a id="a-8F"></a>或先离彼染。<a id="a-8G"></a>入正性离生住见道中十五心顷。<a id="a-8H"></a>若渐次者。<a id="a-8I"></a>离初静虑染最后解脱道。<a id="a-8J"></a>离第二静虑染。<a id="a-8K"></a>诸加行道九无间道九解脱道。<a id="a-8L"></a>乃至离无所有处染。<a id="a-8M"></a>应知亦尔。<a id="a-8N"></a>离非想非非想处染。<a id="a-8O"></a>诸加行道九无间道八解脱道。<a id="a-8P"></a>住此诸位补特伽罗寻伺有对触已断遍知。<a id="a-8Q"></a>于四沙门果而犹未住。<a id="a-8R"></a>问先离初静虑染。<a id="a-8S"></a>入正性离生道类智时。<a id="a-8T"></a>寻伺有对触已断遍知。<a id="a-8U"></a>此补特伽罗住不还果。<a id="a-8V"></a>此中何故不说。<a id="a-8W"></a>答应说而不说者当知此义有余。<a id="a-8X"></a>有说。<a id="a-8Y"></a>此中依渐次说。<a id="a-8Z"></a>广说如前。<a id="a-8a"></a>乐根已断已遍知当言住何果。<a id="a-8b"></a>答住阿罗汉果。<a id="a-8c"></a>或无所住。<a id="a-8d"></a>住阿罗汉果者。<a id="a-8e"></a>谓彼补特伽罗乐根已断遍知。<a id="a-8f"></a>住无学果。<a id="a-8g"></a>或无所住者。<a id="a-8h"></a>谓彼补特伽罗乐根已断遍知。<a id="a-8i"></a>犹未住果。<a id="a-8j"></a>即诸异生已离第三静虑染。<a id="a-8k"></a>或先离彼染。<a id="a-8l"></a>入正性离生。<a id="a-8m"></a>住见道中十五心顷。<a id="a-8n"></a>若渐次者。<a id="a-8o"></a>离第三静虑染。<a id="a-8p"></a>最后解脱道离第四静虑染。<a id="a-8q"></a>诸加行道九无间道九解脱道。<a id="a-8r"></a>乃至离无所有处染。<a id="a-8s"></a>应知亦尔。<a id="a-8t"></a>离非想非非想处染。<a id="a-8u"></a>诸加行道九无间道八解脱道。<a id="a-8v"></a>住此诸位补特伽罗。<a id="a-8w"></a>乐根已断遍知。<a id="a-8x"></a>于四沙门果。<a id="a-8y"></a>而犹未住。<a id="a-8z"></a>问先离第三静虑染。<a id="a-90"></a>入正性离生道类智时。<a id="a-91"></a>尔时乐根已断遍知。<a id="a-92"></a>此补特伽罗住不还果。<a id="a-93"></a>此中何故不说。<a id="a-94"></a>答应说而不说者当知此义有余。<a id="a-95"></a>有说。<a id="a-96"></a>此中依渐次说广说如前。</p>
  <p id="a97">喜根已断已遍知。<a id="a-98"></a>当言住何果。<a id="a-99"></a>答阿罗汉果。<a id="a-9A"></a>或无所住。<a id="a-9B"></a>住阿罗汉果者。<a id="a-9C"></a>谓彼补特伽罗喜根已断遍知。<a id="a-9D"></a>住无学果。<a id="a-9E"></a>无所住者。<a id="a-9F"></a>谓彼补特伽罗。<a id="a-9G"></a>喜根已断遍知。<a id="a-9H"></a>犹未住果。<a id="a-9I"></a>即诸异生已离第二静虑染。<a id="a-9J"></a>或先离彼染。<a id="a-9K"></a>入正性离生。<a id="a-9L"></a>住见道中十五心顷。<a id="a-9M"></a>若渐次者。<a id="a-9N"></a>离第二静虑染。<a id="a-9O"></a>最后解脱道。<a id="a-9P"></a>离第三静虑染。<a id="a-9Q"></a>诸加行道九无间道九解脱道。<a id="a-9R"></a>乃至离无所有处染。<a id="a-9S"></a>应知亦尔。<a id="a-9T"></a>离非想非非想处染。<a id="a-9U"></a>诸加行道九无间道八解脱道。<a id="a-9V"></a>住此诸位补特伽罗喜根已断遍知。<a id="a-9W"></a>于四沙门果而犹未住。<a id="a-9X"></a>问先离第二静虑染。<a id="a-9Y"></a>入正性离生道类智时。<a id="a-9Z"></a>尔时喜根已断遍知。<a id="a-9a"></a>此补特伽罗住不还果。<a id="a-9b"></a>此中何故不说。<a id="a-9c"></a>答应说而不说者当知此义有余。<a id="a-9d"></a>有说。<a id="a-9e"></a>此中依渐次说。<a id="a-9f"></a>广说如前苦根忧根段食。<a id="a-9g"></a>已断已遍知。<a id="a-9h"></a>当言住何果。<a id="a-9i"></a>答不还果。<a id="a-9j"></a>或阿罗汉果。<a id="a-9k"></a>或无所住。<a id="a-9l"></a>住不还果者。<a id="a-9m"></a>谓彼补特伽罗苦根等三已断遍知。<a id="a-9n"></a>住学第三果。<a id="a-9o"></a>住阿罗汉果者。<a id="a-9p"></a>谓彼补特伽罗苦根等三已断遍知。<a id="a-9q"></a>住无学果。<a id="a-9r"></a>无所住者。<a id="a-9s"></a>谓彼补特伽罗苦根等三已断遍知。<a id="a-9t"></a>犹未住果。<a id="a-9u"></a>即诸异生已离欲界染。<a id="a-9v"></a>或先离彼染。<a id="a-9w"></a>入正性离生。<a id="a-9x"></a>住见道中十五心顷。<a id="a-9y"></a>住此诸位补特伽罗。<a id="a-9z"></a>苦根等三已断遍知。<a id="a-A0"></a>于四沙门果而犹未住。<a id="a-A1"></a>此中不说渐次诸位名无所住。<a id="a-A2"></a>以离欲界染最后无间道生。<a id="a-A3"></a>尔时苦根等三究竟断尽。<a id="a-A4"></a>最后解脱道时。<a id="a-A5"></a>此补特伽罗必住不还果故。</p>
  <p id="aA6">舍根触思识食已断已遍知。<a id="a-A7"></a>当言住何果。<a id="a-A8"></a>答阿罗汉果。<a id="a-A9"></a>此中不说。<a id="a-AA"></a>或无所住。<a id="a-AB"></a>所以者何。<a id="a-AC"></a>离非想非非想处染。<a id="a-AD"></a>最后无间道生尔时舍根三食究竟断尽。<a id="a-AE"></a>最后解脱道时。<a id="a-AF"></a>此补特伽罗必住阿罗汉果。<a id="a-AG"></a>故余师于此作别意释。<a id="a-AH"></a>谓此意问四大种等已断已遍知。<a id="a-AI"></a>当言何果摄。<a id="a-AJ"></a>由此不说四大种等已断遍知。<a id="a-AK"></a>住不还果先离色染。<a id="a-AL"></a>后入正性离生道类智时虽得不还果。<a id="a-AM"></a>而彼离系非不还果摄。<a id="a-AN"></a>以不还果但摄见所断。<a id="a-AO"></a>及欲界修所断断。<a id="a-AP"></a>为断果故。<a id="a-AQ"></a>评曰初说为善。<a id="a-AR"></a>所以者何。<a id="a-AS"></a>此中但问补特伽罗四大种等已断遍知。<a id="a-AT"></a>得住何果不问果摄故。</p>
  <p id="aAU">契经中说食有四种。<a id="a-AV"></a>一段食。<a id="a-AW"></a>二触食。<a id="a-AX"></a>三意思食。<a id="a-AY"></a>四识食。<a id="a-AZ"></a>云何段食。<a id="a-Aa"></a>谓由粗细分段为缘。<a id="a-Ab"></a>长养诸根。<a id="a-Ac"></a>增益大种。<a id="a-Ad"></a>云何触意思识食。<a id="a-Ae"></a>谓有漏触意思识为缘。<a id="a-Af"></a>长养诸根。<a id="a-Ag"></a>增益大种。<a id="a-Ah"></a>此中长养诸根者。<a id="a-Ai"></a>显长养诸法。<a id="a-Aj"></a>增益大种者。<a id="a-Ak"></a>显异熟诸法。<a id="a-Al"></a>问诸根亦可增益有异熟故。<a id="a-Am"></a>大种亦可长养有长养故。<a id="a-An"></a>何故此中唯作是说。<a id="a-Ao"></a>答诸根大种俱应作二种说。<a id="a-Ap"></a>而不说者当知此义有余。<a id="a-Aq"></a>复次欲以种种文种种说。<a id="a-Ar"></a>庄严于义令易解故。<a id="a-As"></a>复次欲现二门二阶二略二明二炬二影二光。<a id="a-At"></a>互相显示如根说。<a id="a-Au"></a>长养大种亦应尔。<a id="a-Av"></a>如大种说增益根亦应尔。<a id="a-Aw"></a>由二门等互相影故。<a id="a-Ax"></a>则所说理通文要义显。</p>
  <p id="aAy">问如所说长养增益。<a id="a-Az"></a>为于长益法长益。<a id="a-B0"></a>为于不长益法长益耶。<a id="a-B1"></a>若于长益法长益者。<a id="a-B2"></a>彼长益法复何长益。<a id="a-B3"></a>若于不长益法长益者。<a id="a-B4"></a>不长益法云何长益。<a id="a-B5"></a>答非于长益法长益。<a id="a-B6"></a>亦非于不长益法长益。<a id="a-B7"></a>然长益不长益法先住未来。<a id="a-B8"></a>若遇长益缘。<a id="a-B9"></a>则不长益法灭。<a id="a-BA"></a>长益法生。<a id="a-BB"></a>若遇不长益缘则长益法灭。<a id="a-BC"></a>不长益法生。<a id="a-BD"></a>虽无转作而义俱立。</p>
  <p id="aBE">问颇有有漏触思识为缘。<a id="a-BF"></a>长养诸根。<a id="a-BG"></a>增益大种。<a id="a-BH"></a>而非食耶。<a id="a-BI"></a>答有。<a id="a-BJ"></a>谓异界触思识能长养增益诸根大种。<a id="a-BK"></a>问颇有同界触思识为缘。<a id="a-BL"></a>长养诸根。<a id="a-BM"></a>增益大种。<a id="a-BN"></a>而非食耶。<a id="a-BO"></a>答有。<a id="a-BP"></a>谓异地触思识能长养增益诸根大种。<a id="a-BQ"></a>问颇有同地触思识为缘。<a id="a-BR"></a>长养诸根。<a id="a-BS"></a>增益大种。<a id="a-BT"></a>而非食耶。<a id="a-BU"></a>答有。<a id="a-BV"></a>谓无漏触思识。<a id="a-BW"></a>能长养增益诸根大种。<a id="a-BX"></a>问何故无漏不立食耶。<a id="a-BY"></a>答诸无漏法无食相故。<a id="a-BZ"></a>又法现前增益诸有。<a id="a-Ba"></a>摄受诸有。<a id="a-Bb"></a>住持诸有。<a id="a-Bc"></a>可说为食。<a id="a-Bd"></a>无漏诸法。<a id="a-Be"></a>损减违害破坏诸有故不说食。<a id="a-Bf"></a>又法现前连续诸有。<a id="a-Bg"></a>连续老死能令生死轮转无穷。<a id="a-Bh"></a>可说为食。<a id="a-Bi"></a>无漏诸法断息诸有。<a id="a-Bj"></a>断息老死。<a id="a-Bk"></a>能令生死不复轮转故不说食。<a id="a-Bl"></a>又法现前随顺苦集。<a id="a-Bm"></a>随顺老死。<a id="a-Bn"></a>能令生死诸有。<a id="a-Bo"></a>世间流转不息可说为食。<a id="a-Bp"></a>无漏诸法随顺苦集灭。<a id="a-Bq"></a>随顺老死灭能令生死诸有世间不复流转故不说食。<a id="a-Br"></a>又法现前是身见事。<a id="a-Bs"></a>是颠倒事。<a id="a-Bt"></a>是贪爱事。<a id="a-Bu"></a>是随眠事。<a id="a-Bv"></a>是贪嗔痴安立足处。<a id="a-Bw"></a>有垢有毒。<a id="a-Bx"></a>有秽有浊。<a id="a-By"></a>有刺有怨。<a id="a-Bz"></a>诸有所摄。<a id="a-C0"></a>堕苦集谛。<a id="a-C1"></a>可说为食。<a id="a-C2"></a>无漏诸法非身见事。<a id="a-C3"></a>非颠倒事。<a id="a-C4"></a>非贪爱事。<a id="a-C5"></a>非随眠事。<a id="a-C6"></a>非贪嗔痴安立足处。<a id="a-C7"></a>无垢无毒。<a id="a-C8"></a>无秽无浊。<a id="a-C9"></a>无刺无怨。<a id="a-CA"></a>非诸有所摄。<a id="a-CB"></a>不堕苦集谛故不说食。<a id="a-CC"></a>又无漏法不能究竟长养诸有。<a id="a-CD"></a>虽暂长养非究竟故不说为食。<a id="a-CE"></a>尊者妙音亦作是说。<a id="a-CF"></a>非无漏法长养诸有。<a id="a-CG"></a>虽暂长养而非究竟。<a id="a-CH"></a>终违有故不说为食。<a id="a-CI"></a>夫说为食终能长养。</p>
  <p id="aCJ">问食体是何。<a id="a-CK"></a>答是十六事。<a id="a-CL"></a>于中十三事是段食体。<a id="a-CM"></a>即十一触及香味处。<a id="a-CN"></a>触思识三是余食体。<a id="a-CO"></a>蕴界处摄者。<a id="a-CP"></a>是十一界五处三蕴少分所摄。<a id="a-CQ"></a>十一界者。<a id="a-CR"></a>谓七心界。<a id="a-CS"></a>及香味触法界。<a id="a-CT"></a>五处者。<a id="a-CU"></a>谓香味触处。<a id="a-CV"></a>意处。<a id="a-CW"></a>法处。<a id="a-CX"></a>三蕴者。<a id="a-CY"></a>谓色行识蕴。<a id="a-CZ"></a>是谓四食自体。<a id="a-Ca"></a>我物性相。</p>
  <p id="aCb">已说自体。<a id="a-Cc"></a>所以今当说。<a id="a-Cd"></a>何故名食。<a id="a-Ce"></a>食是何义。<a id="a-Cf"></a>答牵有义是食义。<a id="a-Cg"></a>续有义。<a id="a-Ch"></a>持有义。<a id="a-Ci"></a>生有义。<a id="a-Cj"></a>养有义。<a id="a-Ck"></a>增有义。<a id="a-Cl"></a>是食义。<a id="a-Cm"></a>此四于有能牵。<a id="a-Cn"></a>乃至能增故名为食。<a id="a-Co"></a>问若牵有。<a id="a-Cp"></a>乃至增有是食义者。<a id="a-Cq"></a>诸有漏法皆应名食。<a id="a-Cr"></a>何故但说四耶。<a id="a-Cs"></a>胁尊者言。<a id="a-Ct"></a>唯佛世尊究竟了达诸法性相。<a id="a-Cu"></a>亦知势用非余能知。<a id="a-Cv"></a>若法有食相作用可立食者。<a id="a-Cw"></a>即便立之。<a id="a-Cx"></a>无者不立。<a id="a-Cy"></a>尊者世友作如是言。<a id="a-Cz"></a>此是世尊有余之说。<a id="a-D0"></a>略说影说有观待说。<a id="a-D1"></a>佛观化宜而说法故。<a id="a-D2"></a>尊者妙音说曰。<a id="a-D3"></a>佛知此四牵有续有持有生有养有增有体相势用。<a id="a-D4"></a>强盛邻近故立为食。<a id="a-D5"></a>余法不尔故不说食。<a id="a-D6"></a>有余师言。<a id="a-D7"></a>如是四法极能长养诸界趣生老死世间。<a id="a-D8"></a>令其流转故立为食。<a id="a-D9"></a>余则不尔。<a id="a-DA"></a>或有说者。<a id="a-DB"></a>食有二相。<a id="a-DC"></a>一牵引当有令现在前。<a id="a-DD"></a>二任持今有令相续住。<a id="a-DE"></a>有余师说。<a id="a-DF"></a>食有三种。<a id="a-DG"></a>一者业食。<a id="a-DH"></a>二者生食。<a id="a-DI"></a>三者长养食。<a id="a-DJ"></a>业食谓思。<a id="a-DK"></a>生食谓识。<a id="a-DL"></a>长养食者。<a id="a-DM"></a>谓段与触。</p>
 </body>
</html>