<!doctype html>
<html id="z3IBVbN121" data-ver="823">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第四十六</h1>
  <h2 id="a2">结蕴第二中不善纳息第一之一</h2>
  <p id="a3">三结乃至九十八随眠。<a id="a-4"></a>如是章及解章义既领会已。<a id="a-5"></a>次应广释此三结等。<a id="a-6"></a>皆是契经所说唯除五结及九十八随眠。<a id="a-7"></a>此中应除如是二论。<a id="a-8"></a>所以者何。<a id="a-9"></a>一切阿毗达磨皆为解释契经。<a id="a-A"></a>此二论既非契经所说。<a id="a-B"></a>是故应除。<a id="a-C"></a>由此尊者妙音作如是说。<a id="a-D"></a>一切阿毗达磨皆为释经。<a id="a-E"></a>因如是如是经。<a id="a-F"></a>作如是如是论。<a id="a-G"></a>非经说者皆应除之。<a id="a-H"></a>有说。<a id="a-I"></a>不应除此二论。<a id="a-J"></a>所以者何。<a id="a-K"></a>彼二亦是契经说故。<a id="a-L"></a>谓于增一阿笈摩。<a id="a-M"></a>五法中说五结。<a id="a-N"></a>九十八法中说九十八随眠。<a id="a-O"></a>时经久远而俱亡失。<a id="a-P"></a>此本论师以愿智力忆念观察。<a id="a-Q"></a>于此重叙而解释之。<a id="a-R"></a>有说。<a id="a-S"></a>此二虽非经说而不应除。<a id="a-T"></a>问五结既非契经所说。<a id="a-U"></a>何故不除。<a id="a-V"></a>答诸论皆随作者意乐。<a id="a-W"></a>不违法相。<a id="a-X"></a>欲造便造。<a id="a-Y"></a>谓于此中说遍行结非遍行结遍行非遍行结。<a id="a-Z"></a>说遍行结者如三结。<a id="a-a"></a>说非遍行结者如五结。<a id="a-b"></a>说遍行非遍行结者如九结。<a id="a-c"></a>由此五结虽非经说而不应除。<a id="a-d"></a>问九十八随眠既非经说何故不除。<a id="a-e"></a>答阿毗达磨皆为释经七种随眠。<a id="a-f"></a>是经所说。<a id="a-g"></a>今作论者广以行相界部差别而分别之。<a id="a-h"></a>是故此论亦不应除。<a id="a-i"></a>问何故于此先立章耶。<a id="a-j"></a>答为欲显示诸门义故。<a id="a-k"></a>若不立章门。<a id="a-l"></a>义无由得显。<a id="a-m"></a>如彩画者不能彩画虚空。<a id="a-n"></a>复次欲令此论久住世故。<a id="a-o"></a>谓此论中虽善立蕴纳息章门。<a id="a-p"></a>而百千众中乃有一人能具诵持况不善立。<a id="a-q"></a>谁当有能诵持如是杂乱文句无诵持者便速隐没。<a id="a-r"></a>复次若不立章则空。<a id="a-s"></a>无所问。<a id="a-t"></a>必有所依而发问故。<a id="a-u"></a>问何故论者依经立章。<a id="a-v"></a>答诸所造论皆为释经。<a id="a-w"></a>故诸经中所有种种不相似义。<a id="a-x"></a>今此解释立为杂蕴。<a id="a-y"></a>乃至见义立为见蕴。<a id="a-z"></a>然一一蕴具一切义。<a id="a-10"></a>复次为显契经义无量故。<a id="a-11"></a>非如外典文多义少或全无义。<a id="a-12"></a>如逻摩衍拏书有一万二千颂。<a id="a-13"></a>唯明二事。<a id="a-14"></a>一明逻伐拏劫私多去。<a id="a-15"></a>二明逻摩将私多逻。<a id="a-16"></a>佛经不尔。<a id="a-17"></a>若文若义无量无边。<a id="a-18"></a>无量者义难测故。<a id="a-19"></a>无边者文难知故。<a id="a-1A"></a>譬如大海无量无边。<a id="a-1B"></a>无量者深。<a id="a-1C"></a>无边者广。<a id="a-1D"></a>复次欲显契经堪问难故。<a id="a-1E"></a>非如外典不堪问难。<a id="a-1F"></a>若问难时转增无义。<a id="a-1G"></a>如狝猴子不耐打触。<a id="a-1H"></a>若打触时便失粪秽。<a id="a-1I"></a>佛经不尔。<a id="a-1J"></a>堪任问难。<a id="a-1K"></a>若问难时生净戒色善根妙触。<a id="a-1L"></a>如婆罗痆斯所出叠衣堪耐打触。<a id="a-1M"></a>若打触时发鲜净色及胜妙触。<a id="a-1N"></a>复次欲显契经发则妙故。<a id="a-1O"></a>谓有三事覆则妙。<a id="a-1P"></a>发则不妙。<a id="a-1Q"></a>一愚人二女人三外道书论。<a id="a-1R"></a>复有三事发则妙。<a id="a-1S"></a>覆则不妙。<a id="a-1T"></a>一智人二日月三佛法经论。<a id="a-1U"></a>复次欲显契经堪思择故。<a id="a-1V"></a>非如外典不堪思择。<a id="a-1W"></a>若思择时能使有情慧眼损减。<a id="a-1X"></a>如人观日损减眼根。<a id="a-1Y"></a>佛法不尔。<a id="a-1Z"></a>堪任思择。<a id="a-1a"></a>若思择时慧眼增益。<a id="a-1b"></a>如人观月增长眼根。<a id="a-1c"></a>问何故于此先立章后作问耶。<a id="a-1d"></a>答如造舍法故。<a id="a-1e"></a>如欲造舍先立基址后方结构。<a id="a-1f"></a>如是尊者欲造法舍。<a id="a-1g"></a>如基址法故先立章。<a id="a-1h"></a>如结构法故后作门。<a id="a-1i"></a>复次如种树法故。<a id="a-1j"></a>如欲种树先治其地然后种殖。<a id="a-1k"></a>如是尊者欲种法树。<a id="a-1l"></a>如治地法故先立章。<a id="a-1m"></a>如种殖法故后作门。<a id="a-1n"></a>复次如结鬘法故。<a id="a-1o"></a>如欲结鬘先经其缕然后结花。<a id="a-1p"></a>如是尊者欲结法鬘。<a id="a-1q"></a>如经缕法故先立章。<a id="a-1r"></a>如结花法故后作门。<a id="a-1s"></a>复次如彩画法故。<a id="a-1t"></a>如欲彩画必先作模后填众彩。<a id="a-1u"></a>如是尊者欲画法像。<a id="a-1v"></a>如作摸法故先立章。<a id="a-1w"></a>如填彩法故后作门。<a id="a-1x"></a>复次如刻镂法故。<a id="a-1y"></a>如欲刻镂必先作朴后刻支体。<a id="a-1z"></a>如是尊者欲镂法像。<a id="a-20"></a>如作朴法故先立章。<a id="a-21"></a>如刻支体法故后作门。<a id="a-22"></a>复次如观行法故如瑜伽师先立大种及所造色。<a id="a-23"></a>后以极微刹那分析。<a id="a-24"></a>尊者亦尔。<a id="a-25"></a>如立大种及所造色故先立章。<a id="a-26"></a>如以极微刹那分析故后作门。<a id="a-27"></a>复次如佛说法故。<a id="a-28"></a>如佛说法先摽后释。<a id="a-29"></a>谓先摽言六界六触处十八意近行及四依处说名有情。<a id="a-2A"></a>后复释言。<a id="a-2B"></a>如是名六界。<a id="a-2C"></a>乃至如是名四依处。<a id="a-2D"></a>尊者亦尔。<a id="a-2E"></a>如先摽法故先立章。<a id="a-2F"></a>如后释法故后作门。<a id="a-2G"></a>复次欲现二种善巧法故。<a id="a-2H"></a>谓先立章。<a id="a-2I"></a>现于义善巧。<a id="a-2J"></a>后作门。<a id="a-2K"></a>现于文善巧。<a id="a-2L"></a>如义善巧文善巧。<a id="a-2M"></a>当知义力文力义无碍解。<a id="a-2N"></a>法无碍解。<a id="a-2O"></a>义无碍解究竟。<a id="a-2P"></a>法无碍解究竟亦尔。<a id="a-2Q"></a>复次显己智见无错乱故。<a id="a-2R"></a>谓若智见有错乱者。<a id="a-2S"></a>其所造论亦复错乱。<a id="a-2T"></a>不能立蕴纳息章门。<a id="a-2U"></a>若彼智见无错乱者。<a id="a-2V"></a>其所造论亦不错乱。<a id="a-2W"></a>能善立蕴纳息章门。<a id="a-2X"></a>尊者显己智见无谬故先立章然后作门。<a id="a-2Y"></a>问何故立章先依三结。<a id="a-2Z"></a>后乃至依九十八随眠耶。<a id="a-2a"></a>答是作论者意欲尔故。<a id="a-2b"></a>谓作论者随己意欲而作此论。<a id="a-2c"></a>不违法相故不应责。<a id="a-2d"></a>胁尊者曰。<a id="a-2e"></a>一切生疑谓若先说三不善根。<a id="a-2f"></a>或乃至先说九十八随眠者。<a id="a-2g"></a>亦皆有疑。<a id="a-2h"></a>何缘立章先依于彼。<a id="a-2i"></a>故但所说不违法相。<a id="a-2j"></a>若先若后俱无有失。<a id="a-2k"></a>复有说者。<a id="a-2l"></a>阿毗达磨应以相求。<a id="a-2m"></a>不应责其先后次第。<a id="a-2n"></a>或有说者。<a id="a-2o"></a>此中亦可随少因缘释其次第。<a id="a-2p"></a>然阿毗达磨义理深广。<a id="a-2q"></a>若复释此便为繁乱。<a id="a-2r"></a>难可受持故不复释。<a id="a-2s"></a>有作是说。<a id="a-2t"></a>此中欲显渐增法故。<a id="a-2u"></a>谓先说三。<a id="a-2v"></a>次四次五。<a id="a-2w"></a>乃至最后说九十八。<a id="a-2x"></a>复次显烦恼树渐增长故。<a id="a-2y"></a>先说三结。<a id="a-2z"></a>乃至后说九十八随眠。<a id="a-30"></a>有余师说。<a id="a-31"></a>欲显断彼渐次证得沙门果故。<a id="a-32"></a>谓三结断。<a id="a-33"></a>证得初果。<a id="a-34"></a>是以先说三不善根。<a id="a-35"></a>欲漏倍断得第二果。<a id="a-36"></a>即彼尽断得第三果。<a id="a-37"></a>是故次说。<a id="a-38"></a>余二漏断得第四果。<a id="a-39"></a>是故后说。<a id="a-3A"></a>瀑流扼取身系盖等无别断证。<a id="a-3B"></a>皆重显示三漏故说。<a id="a-3C"></a>是故此中先说三结。<a id="a-3D"></a>乃至后说九十八随眠。<a id="a-3E"></a>有三结。<a id="a-3F"></a>谓有身见结戒禁取结疑结。<a id="a-3G"></a>问此三结以何为自性。<a id="a-3H"></a>答以二十一事为自性。<a id="a-3I"></a>谓有身见结三界见苦所断有三事。<a id="a-3J"></a>戒禁取结三界见苦道所断有六事。<a id="a-3K"></a>疑结三界见苦集灭道所断有十二事。<a id="a-3L"></a>此二十一事是三结自性。<a id="a-3M"></a>我物相分自体本性。<a id="a-3N"></a>已说自性。<a id="a-3O"></a>所以今当说。<a id="a-3P"></a>问何故名结。<a id="a-3Q"></a>结是何义。<a id="a-3R"></a>答系缚义是结义。<a id="a-3S"></a>合苦义是结义杂毒义是结义。<a id="a-3T"></a>此中系缚义是结义者。<a id="a-3U"></a>谓结即是系。<a id="a-3V"></a>云何知然。<a id="a-3W"></a>如契经说。<a id="a-3X"></a>尊者执大藏。<a id="a-3Y"></a>往尊者舍利子所。<a id="a-3Z"></a>问言大德。<a id="a-3a"></a>为眼结色色结眼耶。<a id="a-3b"></a>乃至意法为问亦尔。<a id="a-3c"></a>舍利子言。<a id="a-3d"></a>眼不结色。<a id="a-3e"></a>色不结眼。<a id="a-3f"></a>此中欲贪说名能结。<a id="a-3g"></a>乃至意法亦复如是。<a id="a-3h"></a>如黑白牛同一靷系。<a id="a-3i"></a>若有问言。<a id="a-3j"></a>为黑系白。<a id="a-3k"></a>白系黑耶。<a id="a-3l"></a>应正答言。<a id="a-3m"></a>黑不系白。<a id="a-3n"></a>白不系黑。<a id="a-3o"></a>此中有靷说名能系。<a id="a-3p"></a>由此故知结即是系。<a id="a-3q"></a>合苦义是结义者谓欲界结令欲界有情与欲界苦合非乐。<a id="a-3r"></a>色界结令色界有情与色界苦合非乐。<a id="a-3s"></a>无色界结令无色界有情与无色界苦合非乐。<a id="a-3t"></a>杂毒义是结义者。<a id="a-3u"></a>谓胜妙生及有漏定。<a id="a-3v"></a>如无量解脱胜处遍处等。<a id="a-3w"></a>以杂烦恼故圣者厌离如杂毒食。<a id="a-3x"></a>虽复美妙。<a id="a-3y"></a>智者远之。<a id="a-3z"></a>如世尊说。<a id="a-40"></a>三结永断证预流果。<a id="a-41"></a>得不堕法定趣菩提。<a id="a-42"></a>极七反有七生天上七生人中。<a id="a-43"></a>流转往来作苦边际。<a id="a-44"></a>问如阿毗达磨说八十八随眠永断证预流果。<a id="a-45"></a>池喻经说。<a id="a-46"></a>无量苦断证预流果。<a id="a-47"></a>何故此说三结永断证预流果耶。<a id="a-48"></a>答应作是说。<a id="a-49"></a>此是世尊为所化生有余略说。<a id="a-4A"></a>复次世尊观察所化有情意乐随眠为说法要。<a id="a-4B"></a>意乐者谓善根。<a id="a-4C"></a>随眠者谓烦恼。<a id="a-4D"></a>观察如是意乐随眠。<a id="a-4E"></a>略说法要断彼烦恼。<a id="a-4F"></a>所说称量不少不多。<a id="a-4G"></a>少说不能断彼烦恼。<a id="a-4H"></a>多说于彼则为唐捐。<a id="a-4I"></a>譬如良医观察病者病及病因。<a id="a-4J"></a>授以方药。<a id="a-4K"></a>所授称量不少不多。<a id="a-4L"></a>少则不能除其病苦。<a id="a-4M"></a>多则于彼亦为唐捐。<a id="a-4N"></a>复次所说法要有略有广。<a id="a-4O"></a>略者谓说三结永断证预流果。<a id="a-4P"></a>广者谓说八十八随眠永断。<a id="a-4Q"></a>及说无量苦断证预流果。<a id="a-4R"></a>如略说广说诸不分别说分别说总说别说无异说有异说不遍说遍说顿说渐说。<a id="a-4S"></a>当知亦尔。<a id="a-4T"></a>复次为利根者说三结永断证预流果。<a id="a-4U"></a>为钝根者说八十八随眠永断及说无量苦断证预流果。<a id="a-4V"></a>如为利根钝根者说。<a id="a-4W"></a>诸为因力缘力内力外力自思惟力他说法力。<a id="a-4X"></a>开智者说智者说当知亦尔。<a id="a-4Y"></a>复次为诱怯弱所化有情。<a id="a-4Z"></a>显示易行。<a id="a-4a"></a>如牵手故谓怯弱者怖多所行。<a id="a-4b"></a>为诱进之于多说少。<a id="a-4c"></a>此中应说佛栗氏子于多闻少便奉行喻。<a id="a-4d"></a>谓有苾刍名佛栗氏子。<a id="a-4e"></a>如来在世于佛法出家。<a id="a-4f"></a>是时已制过二百五十学处。<a id="a-4g"></a>于半月夜说别解脱戒经时。<a id="a-4h"></a>闻说自爱诸善男子乐学戒者应如是学。<a id="a-4i"></a>便生怯弱。<a id="a-4j"></a>谁能于此众多学处具足奉行。<a id="a-4k"></a>便诣佛所顶礼双足白言世尊。<a id="a-4l"></a>我今不能守护如是众多学处。<a id="a-4m"></a>请退还家修本俗业。<a id="a-4n"></a>世尊哀愍软言诃摈。<a id="a-4o"></a>复劝谕曰。<a id="a-4p"></a>善哉善哉。<a id="a-4q"></a>佛栗氏子。<a id="a-4r"></a>汝能修学三学处不。<a id="a-4s"></a>谓增上戒学增上心学增上慧学。<a id="a-4t"></a>彼闻数少。<a id="a-4u"></a>欢喜踊跃。<a id="a-4v"></a>即白佛言。<a id="a-4w"></a>我能修学彼学。<a id="a-4x"></a>如是三种学时。<a id="a-4y"></a>便为已学一切学处。<a id="a-4z"></a>如是世尊若说八十八随眠永断。<a id="a-50"></a>或说无量苦断证预流果者。<a id="a-51"></a>则所化有情心生怯弱。<a id="a-52"></a>谁能拔此八十八种大烦恼树。<a id="a-53"></a>谁能越此八十八种大烦恼河。<a id="a-54"></a>谁能竭此八十八种大烦恼海。<a id="a-55"></a>谁能碎此八十八种大烦恼山。<a id="a-56"></a>谁能修八十八种烦恼对治。<a id="a-57"></a>由世尊说三结永断证预流果。<a id="a-58"></a>彼闻数少欢喜踊跃。<a id="a-59"></a>便勤修学三结对治。<a id="a-5A"></a>断三结时诸见所断皆得永断。<a id="a-5B"></a>同对治故。<a id="a-5C"></a>复次世尊于此说胜事故。<a id="a-5D"></a>谓见所断诸烦恼中三结最胜。<a id="a-5E"></a>是故尊者妙音说曰。<a id="a-5F"></a>于见所断诸烦恼中三结最胜。<a id="a-5G"></a>余皆属此。<a id="a-5H"></a>如因见生贪嗔慢等。<a id="a-5I"></a>复次世尊于此说上首故。<a id="a-5J"></a>谓此三结是见所断烦恼上首。<a id="a-5K"></a>如勇健将常在军前。<a id="a-5L"></a>由此势力诸见所断烦恼生长难可制伏。<a id="a-5M"></a>复次世尊于此说胜功德胜怨敌故。<a id="a-5N"></a>胜功德者谓预流果。<a id="a-5O"></a>胜怨敌者谓此三结。<a id="a-5P"></a>复次佛于此说三三摩地近障法故。<a id="a-5Q"></a>谓有身见是空近障。<a id="a-5R"></a>戒禁取是无愿近障。<a id="a-5S"></a>疑是无相近障。<a id="a-5T"></a>复次如是三结近见道者数现行故。<a id="a-5U"></a>如杂蕴说。<a id="a-5V"></a>忍作意持见疑不行设行不觉。<a id="a-5W"></a>烦恼微细觉慧劣故。<a id="a-5X"></a>见谓有身见及戒禁取。<a id="a-5Y"></a>疑即是疑。<a id="a-5Z"></a>复次由此三结难断难破难可越度。<a id="a-5a"></a>是故偏说。<a id="a-5b"></a>复次由此三结过患增盛坚固众多。<a id="a-5c"></a>是故偏说。<a id="a-5d"></a>谓有身见结是六十二见趣根本。<a id="a-5e"></a>诸见趣是余烦恼根本。<a id="a-5f"></a>余烦恼是业根本。<a id="a-5g"></a>诸业是异熟果根本。<a id="a-5h"></a>依异熟果一切善不善无记法皆得生长。<a id="a-5i"></a>戒禁取结能起种种无义苦行。<a id="a-5j"></a>疑结能使有情疑前际疑后际疑前后际。<a id="a-5k"></a>于内犹豫此为何物。<a id="a-5l"></a>云何此物。<a id="a-5m"></a>谁现有谁当有。<a id="a-5n"></a>如是有情生从何来死往何所。<a id="a-5o"></a>复次如是三结已断已遍知。<a id="a-5p"></a>乃至阿罗汉犹相似转。<a id="a-5q"></a>谓有身见结苦类智忍时已断已遍知。<a id="a-5r"></a>诸阿罗汉犹相似转。<a id="a-5s"></a>谓作是说。<a id="a-5t"></a>我钵我衣我同住我弟子我房舍我资具。<a id="a-5u"></a>于无我中而说有我戒禁取结道类智忍时已断已遍知。<a id="a-5v"></a>诸阿罗汉犹相似转。<a id="a-5w"></a>如洗手足住阿练若。<a id="a-5x"></a>但畜三衣常行乞食。<a id="a-5y"></a>乃至具足受持十二杜多功德。<a id="a-5z"></a>谓得清净。<a id="a-60"></a>曾闻尊者路摩尚只迦。<a id="a-61"></a>虽是阿罗汉每日洗浴谓得清净。<a id="a-62"></a>此类极多。<a id="a-63"></a>疑结道类智忍时已断已遍知。<a id="a-64"></a>诸阿罗汉犹相似转。<a id="a-65"></a>谓阿罗汉远见竖物便生犹豫。<a id="a-66"></a>杌耶人耶。<a id="a-67"></a>为男为女。<a id="a-68"></a>若见二路亦怀疑惑。<a id="a-69"></a>此是正道非正道耶。<a id="a-6A"></a>见二衣钵亦怀犹豫。<a id="a-6B"></a>是我所有他所有耶。<a id="a-6C"></a>如是一切。<a id="a-6D"></a>复次诸瑜伽师以三结断为其上首。<a id="a-6E"></a>总证一切见所断结诸择灭故。<a id="a-6F"></a>复次诸瑜伽师以三结断为其上首。<a id="a-6G"></a>总觉一切见所断结诸择灭故。<a id="a-6H"></a>复次如是三结是顺下分通三界故。<a id="a-6I"></a>贪欲嗔恚虽是顺下分。<a id="a-6J"></a>而不通三界。<a id="a-6K"></a>边执见邪见见取慢无明等虽通三界。<a id="a-6L"></a>非顺下分故不说断。<a id="a-6M"></a>复次七随眠中诸预流果已永断者。<a id="a-6N"></a>此中说故。<a id="a-6O"></a>谓预流果七随眠中已永断二。<a id="a-6P"></a>谓见及疑。<a id="a-6Q"></a>见有二种。<a id="a-6R"></a>谓缘自地他地差别。<a id="a-6S"></a>于中各说一上首者。<a id="a-6T"></a>复次于九结中诸预流果已永断者。<a id="a-6U"></a>此中说故。<a id="a-6V"></a>谓预流果于九结中已断三结。<a id="a-6W"></a>谓见取疑。<a id="a-6X"></a>是故尊者妙音说曰。<a id="a-6Y"></a>此经应言永断三结证预流果。<a id="a-6Z"></a>谓见取疑。<a id="a-6a"></a>复次十随眠中诸预流果已永断者。<a id="a-6b"></a>此中说故。<a id="a-6c"></a>十随眠者。<a id="a-6d"></a>谓五见。<a id="a-6e"></a>疑贪恚慢痴。<a id="a-6f"></a>预流于此十随眠中已永断六。<a id="a-6g"></a>谓五见疑。<a id="a-6h"></a>此中唯说永断三结不说六者。<a id="a-6i"></a>但说转故。<a id="a-6j"></a>谓此六中有身见是转边执见是随转。<a id="a-6k"></a>戒禁取是转。<a id="a-6l"></a>见取是随转。<a id="a-6m"></a>疑是转。<a id="a-6n"></a>邪见是随转。<a id="a-6o"></a>已说转当知亦说随转。<a id="a-6p"></a>是故但说永断三结。<a id="a-6q"></a>复次此经略现门梯蹬故。<a id="a-6r"></a>谓见所断诸烦恼中。<a id="a-6s"></a>有唯一部有通二部有通四部。<a id="a-6t"></a>若说有身见。<a id="a-6u"></a>当知总说唯一部者。<a id="a-6v"></a>若说戒禁取。<a id="a-6w"></a>当知总说通二部者。<a id="a-6x"></a>虽更无别通二部随眠。<a id="a-6y"></a>而戒禁取则名通二部。<a id="a-6z"></a>或复说彼相应俱有。<a id="a-70"></a>若说疑。<a id="a-71"></a>当知总说通四部者。<a id="a-72"></a>复次见所断结。<a id="a-73"></a>有是自界遍行。<a id="a-74"></a>有是他界遍行。<a id="a-75"></a>若说有身见。<a id="a-76"></a>当知总说自界遍行。<a id="a-77"></a>若说戒禁取疑当知总说他界遍行。<a id="a-78"></a>问何故自界遍行但说一结。<a id="a-79"></a>他界遍行说二结耶。<a id="a-7A"></a>答他界遍行通有漏缘无漏缘故。<a id="a-7B"></a>若说戒禁取。<a id="a-7C"></a>当知总说有漏缘结。<a id="a-7D"></a>若说疑。<a id="a-7E"></a>当知总说无漏缘结。<a id="a-7F"></a>如自界遍行他界遍行。<a id="a-7G"></a>诸自地遍行他地遍行。<a id="a-7H"></a>当知亦尔。<a id="a-7I"></a>复次见所断结。<a id="a-7J"></a>有是有漏缘。<a id="a-7K"></a>有是无漏缘。<a id="a-7L"></a>若说有身见及戒禁取。<a id="a-7M"></a>当知总说有漏缘结。<a id="a-7N"></a>若说疑当知总说无漏缘结。<a id="a-7O"></a>问何故说二有漏缘结。<a id="a-7P"></a>无漏缘结但说一耶。<a id="a-7Q"></a>答有漏缘结有是自界自地缘。<a id="a-7R"></a>有是他界他地缘。<a id="a-7S"></a>若说有身见。<a id="a-7T"></a>当知总说自界自地缘者。<a id="a-7U"></a>若说戒禁取。<a id="a-7V"></a>当知总说他界他地缘者。<a id="a-7W"></a>如有漏缘无漏缘。<a id="a-7X"></a>诸有诤缘无诤缘。<a id="a-7Y"></a>世间缘出世间缘。<a id="a-7Z"></a>有爱味缘无爱味缘。<a id="a-7a"></a>耽嗜依缘出离依缘。<a id="a-7b"></a>堕界缘不堕界缘。<a id="a-7c"></a>顺结缘不顺结缘。<a id="a-7d"></a>顺取缘不顺取缘。<a id="a-7e"></a>顺缠缘不顺缠缘。<a id="a-7f"></a>当知亦尔。<a id="a-7g"></a>复次见所断结。<a id="a-7h"></a>有有为缘。<a id="a-7i"></a>有无为缘。<a id="a-7j"></a>若说有身见及戒禁取。<a id="a-7k"></a>当知总说有为缘结。<a id="a-7l"></a>若说疑。<a id="a-7m"></a>当知总说无为缘结。<a id="a-7n"></a>有为缘结说二所以如前应知。<a id="a-7o"></a>如有为缘无为缘诸常缘无常缘恒缘非恒缘有变易缘无变易缘当知亦尔。<a id="a-7p"></a>复次见所断结有是见性有非见性。<a id="a-7q"></a>若说有身见及戒禁取。<a id="a-7r"></a>当知总说是见性结。<a id="a-7s"></a>若说疑当知总说非见性结。<a id="a-7t"></a>是见性结说二所以如前应知。<a id="a-7u"></a>如见性非见性诸视性非视性推求性非推求性乐寻觅性非乐寻觅性乐回转性不乐回转性坚执性不坚执性数取境性不数取境性当知亦尔。<a id="a-7v"></a>复次见所断结有是不善有是无记。<a id="a-7w"></a>若说戒禁取疑。<a id="a-7x"></a>当知总说诸不善结。<a id="a-7y"></a>若说有身见当知总说诸无记结。<a id="a-7z"></a>诸不善结说二所以如前应知。<a id="a-80"></a>如不善无记有异熟无异熟。<a id="a-81"></a>感二果感一果。<a id="a-82"></a>无惭无愧相应。<a id="a-83"></a>无惭无愧不相应。<a id="a-84"></a>当知亦尔。<a id="a-85"></a>复次见所断结有欢行相转。<a id="a-86"></a>有戚行相转。<a id="a-87"></a>若说有身见及戒禁取当知总说欢行相转者。<a id="a-88"></a>若说疑当知总说戚行相转者。<a id="a-89"></a>欢行相转说二所以如前应知。<a id="a-8A"></a>复次如是三结障三净蕴。<a id="a-8B"></a>是故偏说谓有身见障净戒蕴。<a id="a-8C"></a>有说。<a id="a-8D"></a>障净定蕴戒禁取障净定蕴。<a id="a-8E"></a>有说。<a id="a-8F"></a>障净戒蕴疑障净慧蕴。<a id="a-8G"></a>如障三净蕴诸障三学三修三清净当知亦尔。<a id="a-8H"></a>复次如是三结障八支圣道。<a id="a-8I"></a>是故偏说。<a id="a-8J"></a>谓有身见障正语正业正命。<a id="a-8K"></a>有说。<a id="a-8L"></a>障正念正定。<a id="a-8M"></a>戒禁取障正念正定。<a id="a-8N"></a>有说。<a id="a-8O"></a>障正语正业正命。<a id="a-8P"></a>疑障正见正思惟正精进。<a id="a-8Q"></a>复次欲令疑者得决定故。<a id="a-8R"></a>说预流果永断三结。<a id="a-8S"></a>谓世间疑。<a id="a-8T"></a>已得圣者。<a id="a-8U"></a>犹执有我。<a id="a-8V"></a>犹执吉凶。<a id="a-8W"></a>犹怀疑惑。<a id="a-8X"></a>故世尊说永断此三。<a id="a-8Y"></a>证预流果。<a id="a-8Z"></a>以预流果初圣果故。</p>
  <p id="a8a">问为初得道故名预流。<a id="a-8b"></a>为初得果故名预流。<a id="a-8c"></a>设尔何失。<a id="a-8d"></a>两俱有过。<a id="a-8e"></a>若初得道故名预流。<a id="a-8f"></a>则第八圣应名预流。<a id="a-8g"></a>第八圣者谓随信行及随法行。<a id="a-8h"></a>从胜数之。<a id="a-8i"></a>是第八故。<a id="a-8j"></a>彼最初得无漏道故。<a id="a-8k"></a>若初得果故名预流。<a id="a-8l"></a>则倍离欲染及全离欲染者。<a id="a-8m"></a>入正性离生至道类智位应名预流。<a id="a-8n"></a>尔时证得四圣果中最初果故。<a id="a-8o"></a>有作是说。<a id="a-8p"></a>以初得道故名预流。<a id="a-8q"></a>问第八圣者应名预流。<a id="a-8r"></a>答若初得道具缘道智乃名预流。<a id="a-8s"></a>第八圣者虽初得道。<a id="a-8t"></a>而未具得缘道智故不名预流。<a id="a-8u"></a>复次若初得道是道类智修道果道所摄道者。<a id="a-8v"></a>乃名预流。<a id="a-8w"></a>第八不尔。<a id="a-8x"></a>复次若初得道具三缘者。<a id="a-8y"></a>乃名预流。<a id="a-8z"></a>一舍已得道。<a id="a-90"></a>二得未得道。<a id="a-91"></a>三得结断一味得。<a id="a-92"></a>舍已得道者。<a id="a-93"></a>谓舍见道。<a id="a-94"></a>得未得道者。<a id="a-95"></a>谓得修道。<a id="a-96"></a>得结断一味得者。<a id="a-97"></a>谓得三界见所断结一味断得。<a id="a-98"></a>第八不尔。<a id="a-99"></a>复次若初得道具五缘者。<a id="a-9A"></a>乃名预流。<a id="a-9B"></a>一舍已得道。<a id="a-9C"></a>二得未得道三得结断一味得。<a id="a-9D"></a>四顿得八智。<a id="a-9E"></a>五一时修十六行相。<a id="a-9F"></a>第八不尔。<a id="a-9G"></a>复次若初得道已断一切见所断结。<a id="a-9H"></a>无事烦恼忍所断惑见邪性者乃名预流。<a id="a-9I"></a>第八不尔。<a id="a-9J"></a>复次若初得道有相有施设可共谈论者。<a id="a-9K"></a>乃名预流。<a id="a-9L"></a>第八不尔。<a id="a-9M"></a>复次若初得道容死生者乃名预流。<a id="a-9N"></a>第八不尔。<a id="a-9O"></a>有余师说。<a id="a-9P"></a>以初得果故名预流。<a id="a-9Q"></a>问倍离欲染及全离欲染者。<a id="a-9R"></a>入正性离生至道类智位应名预流。<a id="a-9S"></a>答若初得果。<a id="a-9T"></a>是渐次非超越。<a id="a-9U"></a>乃名预流。<a id="a-9V"></a>余则不尔。<a id="a-9W"></a>复次若初得果证初解脱。<a id="a-9X"></a>是初得度。<a id="a-9Y"></a>住初果者。<a id="a-9Z"></a>乃名预流。<a id="a-9a"></a>余则不尔。<a id="a-9b"></a>复次若初得果。<a id="a-9c"></a>先未以世俗道倍离欲染及全离欲染而得果者。<a id="a-9d"></a>乃名预流。<a id="a-9e"></a>余则不尔。<a id="a-9f"></a>复次若初得果。<a id="a-9g"></a>先未以世俗道证欲界法六品断。<a id="a-9h"></a>或九品断而得果者。<a id="a-9i"></a>乃名预流。<a id="a-9j"></a>余则不尔。<a id="a-9k"></a>复次若初得果。<a id="a-9l"></a>是四果中最初果者。<a id="a-9m"></a>乃名预流。<a id="a-9n"></a>余则不尔。<a id="a-9o"></a>复次若初得果。<a id="a-9p"></a>是四向四果中最初果者。<a id="a-9q"></a>乃名预流。<a id="a-9r"></a>余则不尔。<a id="a-9s"></a>复次若初得果。<a id="a-9t"></a>是四双八只补特伽罗中最初果者。<a id="a-9u"></a>乃名预流。<a id="a-9v"></a>余则不尔。<a id="a-9w"></a>复次若初得果地道俱定者。<a id="a-9x"></a>乃名预流。<a id="a-9y"></a>谓一来果地虽定而道不定。<a id="a-9z"></a>有漏无漏道俱能得故。<a id="a-A0"></a>不还果地道俱不定。<a id="a-A1"></a>依六地有漏无漏道皆能得故。<a id="a-A2"></a>阿罗汉果道虽定而地不定。<a id="a-A3"></a>依九地皆能得故。<a id="a-A4"></a>预流果地道俱定。<a id="a-A5"></a>唯依未至定无漏道得故。<a id="a-A6"></a>复有说者。<a id="a-A7"></a>不以初得道故名预流。<a id="a-A8"></a>亦不以初得果故名预流。<a id="a-A9"></a>然以成就预流果故名预流。<a id="a-AA"></a>补特伽罗名依法立。<a id="a-AB"></a>如酥油瓶药水等故。<a id="a-AC"></a>问以何义故。<a id="a-AD"></a>名预流耶。<a id="a-AE"></a>答流谓圣道。<a id="a-AF"></a>预者谓入。<a id="a-AG"></a>彼入圣道故名预流。<a id="a-AH"></a>问一来不还及阿罗汉亦入圣道。<a id="a-AI"></a>应名预流。<a id="a-AJ"></a>答若依此义亦不遮彼。<a id="a-AK"></a>然预流果初故受名。<a id="a-AL"></a>余依别德更立异称。</p>
  <p id="aAM">问一来不还阿罗汉亦得不堕法。<a id="a-AN"></a>何故唯说预流果得不堕法耶。<a id="a-AO"></a>答亦应说余而不说者。<a id="a-AP"></a>应知此经是有余说。<a id="a-AQ"></a>复次诸果各有胜义显义。<a id="a-AR"></a>谓预流果不堕法胜不堕法显。<a id="a-AS"></a>故说不堕。<a id="a-AT"></a>不堕恶趣故。<a id="a-AU"></a>一来果一来法胜一来法显。<a id="a-AV"></a>故说一来。<a id="a-AW"></a>唯一往来故。<a id="a-AX"></a>不还果不还法胜不还法显。<a id="a-AY"></a>故说不还。<a id="a-AZ"></a>不还欲界故。<a id="a-Aa"></a>阿罗汉果无生法胜无生法显。<a id="a-Ab"></a>故说无生。<a id="a-Ac"></a>不受后有故。<a id="a-Ad"></a>是故预流独说不堕。<a id="a-Ae"></a>问异生亦有得不堕法。<a id="a-Af"></a>何故于此不说异生。<a id="a-Ag"></a>答应说而不说者。<a id="a-Ah"></a>当知此义有余。<a id="a-Ai"></a>复次彼不定故。<a id="a-Aj"></a>谓诸异生于不堕法有得不得。<a id="a-Ak"></a>诸预流者定得不堕。<a id="a-Al"></a>故偏说之。</p>
  <p id="aAm">定者谓住正性定聚。<a id="a-An"></a>诸预流者定般涅槃故说为定。<a id="a-Ao"></a>缘已变故。<a id="a-Ap"></a>犹如坏器。<a id="a-Aq"></a>三层阁上投之于地。<a id="a-Ar"></a>未至地顷。<a id="a-As"></a>虽曰未破。<a id="a-At"></a>必当破故亦名为破。</p>
  <p id="aAu">趣菩提者尽无生智名曰菩提。<a id="a-Av"></a>彼于菩提愿乐忍可。<a id="a-Aw"></a>敬重爱欲随顺趣向。<a id="a-Ax"></a>临至名趣。</p>
  <p id="aAy">极七返有者。<a id="a-Az"></a>谓唯受七有。<a id="a-B0"></a>问应言十四有。<a id="a-B1"></a>或二十八有。<a id="a-B2"></a>若此唯依本有说者。<a id="a-B3"></a>应言十四有。<a id="a-B4"></a>天上人中各七有故。<a id="a-B5"></a>若依本有中有说者。<a id="a-B6"></a>则二十八有。<a id="a-B7"></a>天人各有十四有故。<a id="a-B8"></a>谓七本有及七中有。<a id="a-B9"></a>何故但说极七有耶。<a id="a-BA"></a>答如七叶树不过七故说极七有。<a id="a-BB"></a>谓天与人本有中有各有七故。<a id="a-BC"></a>如余经说。<a id="a-BD"></a>佛转法轮四谛三转十二行相。<a id="a-BE"></a>非唯三转十二行相。<a id="a-BF"></a>应说十二转四十八行相。<a id="a-BG"></a>谓于四谛各有三转十二行相。<a id="a-BH"></a>然一一谛各有三转十二行相。<a id="a-BI"></a>不过三转十二行相故说此言。<a id="a-BJ"></a>余经亦说。<a id="a-BK"></a>有七处善及三义观。<a id="a-BL"></a>速于圣法毗奈耶中。<a id="a-BM"></a>能尽诸漏。<a id="a-BN"></a>不应但说有七处善。<a id="a-BO"></a>彼应说有三十五处善或无量处善。<a id="a-BP"></a>不过七故作如是说。<a id="a-BQ"></a>谓于五蕴或于余法。<a id="a-BR"></a>一一各有七处善故。<a id="a-BS"></a>此亦如是。<a id="a-BT"></a>又余经说。<a id="a-BU"></a>苾刍我今当说二法。<a id="a-BV"></a>二谓眼色乃至意法。<a id="a-BW"></a>彼不应言二。<a id="a-BX"></a>应说有十二。<a id="a-BY"></a>不过二故说二法言。<a id="a-BZ"></a>此亦如是。<a id="a-Ba"></a>问何预流唯经七有流转往来不增不减。<a id="a-Bb"></a>胁尊者曰。<a id="a-Bc"></a>若增若减亦俱生疑。<a id="a-Bd"></a>唯受七有不违法相故不应责。<a id="a-Be"></a>复次彼异熟因但有尔所感异熟果势力在故。<a id="a-Bf"></a>复次彼业力故能受七有。<a id="a-Bg"></a>圣道力故不至第八。<a id="a-Bh"></a>如为七步毒蛇所螫。<a id="a-Bi"></a>大种力故能行七步。<a id="a-Bj"></a>毒势力故不至第八。<a id="a-Bk"></a>复次若受八有。<a id="a-Bl"></a>彼第八生应无圣道。<a id="a-Bm"></a>圣道法尔不依欲界第八身故。<a id="a-Bn"></a>彼第八生若无圣道。<a id="a-Bo"></a>应见谛已还不见谛。<a id="a-Bp"></a>得圣果已还不得果。<a id="a-Bq"></a>入现观已还不现观。<a id="a-Br"></a>成圣者已还作异生。<a id="a-Bs"></a>勿有斯过。<a id="a-Bt"></a>故唯七有。<a id="a-Bu"></a>复次若受八有便越三世。<a id="a-Bv"></a>过殑伽沙应正等觉法毗奈耶则于如来非内眷属。<a id="a-Bw"></a>如过七族不名为亲。<a id="a-Bx"></a>复次增上忍时已除欲界人天七生。<a id="a-By"></a>色无色界处别一生。<a id="a-Bz"></a>于诸余生得非择灭。<a id="a-C0"></a>若法已得非择灭者必不现前故唯七有。<a id="a-C1"></a>复次彼于欲界上下七处有受生义。<a id="a-C2"></a>七处谓人及六欲天。<a id="a-C3"></a>于中往来人天相间故受七有。<a id="a-C4"></a>复次欲界九品烦恼势力有差别故彼受七有。<a id="a-C5"></a>复次彼于七有修七觉支得圆满故。<a id="a-C6"></a>唯受七有。<a id="a-C7"></a>复次彼于七有修七依定七种圣道得圆满故。<a id="a-C8"></a>唯受七有。<a id="a-C9"></a>复次彼于七有修七随眠能对治道得圆满故唯受七有不增不减。</p>
  <p id="aCA">七生天上七生人中者。<a id="a-CB"></a>此依圆满预流而说故。<a id="a-CC"></a>人天有等受七生。<a id="a-CD"></a>然有预流人天生别。<a id="a-CE"></a>谓或天七人六。<a id="a-CF"></a>或人七天六。<a id="a-CG"></a>或天六人五。<a id="a-CH"></a>或人六天五或天五人四。<a id="a-CI"></a>或人五天四。<a id="a-CJ"></a>或天四人三。<a id="a-CK"></a>或人四天三。<a id="a-CL"></a>或天三人二。<a id="a-CM"></a>或人三天二。<a id="a-CN"></a>或天二人一。<a id="a-CO"></a>或人二天一。<a id="a-CP"></a>此中且说极多生者故说预流人天各七。<a id="a-CQ"></a>问圆满预流何处满七。<a id="a-CR"></a>为在天上为在人中受第七有般涅槃耶。<a id="a-CS"></a>此中有说。<a id="a-CT"></a>若依此生得预流果即说此生入七有数。<a id="a-CU"></a>彼作是说。<a id="a-CV"></a>若人中得果则天上满七而般涅槃。<a id="a-CW"></a>若天上得果则人中满七而般涅槃。<a id="a-CX"></a>有作是说。<a id="a-CY"></a>若依此生得预流果不说此生入七有数。<a id="a-CZ"></a>彼作是说。<a id="a-Ca"></a>若人中得果还人中满七而般涅槃。<a id="a-Cb"></a>若天上得果还天上满七而般涅槃。<a id="a-Cc"></a>应知此中初说非理。<a id="a-Cd"></a>以得果生中有全是异生摄故。<a id="a-Ce"></a>是则预流唯应说受二十七有。<a id="a-Cf"></a>而施设论说。<a id="a-Cg"></a>预流者二十八有流转往来作苦边际故。<a id="a-Ch"></a>不应说初得果生入七有数。<a id="a-Ci"></a>问受七有者前六生中起圣道不。<a id="a-Cj"></a>有说不起。<a id="a-Ck"></a>若当起者应般涅槃。<a id="a-Cl"></a>有说亦起。<a id="a-Cm"></a>业力持故不般涅槃。<a id="a-Cn"></a>问若满七有无佛出世彼在家得阿罗汉耶。<a id="a-Co"></a>有说不得。<a id="a-Cp"></a>彼要出家受余法服得阿罗汉。<a id="a-Cq"></a>有说彼在家得阿罗汉已。<a id="a-Cr"></a>后必出家受余法服。<a id="a-Cs"></a>如是说者。<a id="a-Ct"></a>彼法尔成佛弟子相乃得极果。<a id="a-Cu"></a>如五百仙人在伊师迦山中修道。<a id="a-Cv"></a>本是声闻出无佛世。<a id="a-Cw"></a>猕猴为现佛弟子相。<a id="a-Cx"></a>彼皆学之证独觉果无学不受外道相故。</p>
  <p id="aCy">流转往来者天上寿尽来生人中。<a id="a-Cz"></a>人中寿尽往生天上。<a id="a-D0"></a>如富贵者林苑游观。<a id="a-D1"></a>流谓中有转谓本有。<a id="a-D2"></a>作苦边际者是证苦边际义。<a id="a-D3"></a>问此苦边际为在苦中为在苦外。<a id="a-D4"></a>若在苦中应非边际。<a id="a-D5"></a>若在苦外世间现喻当云何通。<a id="a-D6"></a>如世金筹初中后际无不是金。<a id="a-D7"></a>苦之边际亦应是苦。<a id="a-D8"></a>有作是说。<a id="a-D9"></a>苦边际者谓在苦中。<a id="a-DA"></a>即阿罗汉最后诸蕴体。<a id="a-DB"></a>虽是苦非后苦因不生后苦后苦不续名苦边际。<a id="a-DC"></a>有余师说。<a id="a-DD"></a>苦边际者谓在苦外即是涅槃。<a id="a-DE"></a>永出苦故名苦边际。<a id="a-DF"></a>世间现喻不必须通非三藏摄不须释故。<a id="a-DG"></a>世法圣法理各别故。</p>
 </body>
</html>