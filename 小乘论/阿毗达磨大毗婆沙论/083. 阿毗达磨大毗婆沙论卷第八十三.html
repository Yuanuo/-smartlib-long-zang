<!doctype html>
<html id="z3IBVcT12c" data-ver="934">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第八十三</h1>
  <h2 id="a2">结蕴第二中十门纳息第四之十三</h2>
  <p id="a3">如契经说。<a id="a-4"></a>住慈定者。<a id="a-5"></a>刀毒水火皆不能害。<a id="a-6"></a>必无灾横而致命终。<a id="a-7"></a>问何故尔耶。<a id="a-8"></a>尊者世友作如是说。<a id="a-9"></a>以慈三摩地是不害法故。<a id="a-A"></a>复作是说。<a id="a-B"></a>慈三摩地威势大故。<a id="a-C"></a>复作是说。<a id="a-D"></a>慈三摩地为饶益他。<a id="a-E"></a>诸天善神皆拥卫故。<a id="a-F"></a>复作是说。<a id="a-G"></a>修静虑者静虑境界。<a id="a-H"></a>具神通者神通境界。<a id="a-I"></a>所有威德不思议故。<a id="a-J"></a>复作是说。<a id="a-K"></a>住慈定者起胜分心。<a id="a-L"></a>非胜分心有死生故。<a id="a-M"></a>大德说曰。<a id="a-N"></a>若住慈定。<a id="a-O"></a>色界大种遍身分生。<a id="a-P"></a>令所依身坚密如石。<a id="a-Q"></a>故不可害。<a id="a-R"></a>问悲喜舍定为可害不。<a id="a-S"></a>若可害者。<a id="a-T"></a>何故慈定与悲喜舍俱无量摄。<a id="a-U"></a>而独慈定不可害耶。<a id="a-V"></a>若不可害者经何故不说。<a id="a-W"></a>答应作是说。<a id="a-X"></a>悲喜舍定亦不可害。<a id="a-Y"></a>问若尔。<a id="a-Z"></a>此经何故不说。<a id="a-a"></a>答应说而不说者。<a id="a-b"></a>当知此义有余。<a id="a-c"></a>复次既说慈定。<a id="a-d"></a>应知亦说悲喜舍定种类同故。<a id="a-e"></a>复次慈定在初。<a id="a-f"></a>若说慈定应知已说悲喜舍定。<a id="a-g"></a>复次住悲等定虽不可害。<a id="a-h"></a>而出定时身有微苦。<a id="a-i"></a>慈定不尔是故偏说。<a id="a-j"></a>复次住悲等定虽不可害而皮有损。<a id="a-k"></a>慈定不尔是故偏说。<a id="a-l"></a>复次悲等根本虽不可害。<a id="a-m"></a>而加行时则可伤害。<a id="a-n"></a>慈则不尔是故偏说。<a id="a-o"></a>曾闻有人虽得欲界慈定加行。<a id="a-p"></a>而犯王法时法司者执送见王。<a id="a-q"></a>白言。<a id="a-r"></a>此人犯应死罪。<a id="a-s"></a>时王乘象欲出城游。<a id="a-t"></a>见已遣人捡王法律。<a id="a-u"></a>知其所犯王应手害。<a id="a-v"></a>王遂大嗔以矛[矛*贊]彼。<a id="a-w"></a>其人见已便起慈心。<a id="a-x"></a>令所[矛*贊]矛还趣王所。<a id="a-y"></a>去王不远而投于地。<a id="a-z"></a>王见惊怖问罪人言。<a id="a-10"></a>汝有何术能为此事。<a id="a-11"></a>其人答言我无异术。<a id="a-12"></a>见王嗔故遂起慈心。<a id="a-13"></a>令恶心者不能为害。<a id="a-14"></a>王因忏谢遂释放之。<a id="a-15"></a>由此故知修慈加行亦不可害。<a id="a-16"></a>悲等不尔如契经说。<a id="a-17"></a>修慈断嗔。<a id="a-18"></a>修悲断害。<a id="a-19"></a>修喜断不乐。<a id="a-1A"></a>修舍断贪嗔。<a id="a-1B"></a>问既说慈舍俱对治嗔。<a id="a-1C"></a>所对治嗔有何差别。<a id="a-1D"></a>答慈对治断命嗔。<a id="a-1E"></a>舍对治捶打嗔。<a id="a-1F"></a>复次慈对治是处嗔。<a id="a-1G"></a>舍对治非处嗔。<a id="a-1H"></a>问无量为能断烦恼不。<a id="a-1I"></a>若能断者。<a id="a-1J"></a>定蕴所说当云何通。<a id="a-1K"></a>如说慈悲喜舍皆不能断诸结。<a id="a-1L"></a>若不能断者。<a id="a-1M"></a>此经云何通。<a id="a-1N"></a>答应作是说。<a id="a-1O"></a>无量不能断诸烦恼。<a id="a-1P"></a>问若尔。<a id="a-1Q"></a>善通定蕴所说。<a id="a-1R"></a>此经所说当云何通。<a id="a-1S"></a>答断有二种。<a id="a-1T"></a>一暂时断。<a id="a-1U"></a>二毕竟断。<a id="a-1V"></a>依暂时断此经说能断。<a id="a-1W"></a>依毕竟断定蕴说不断。<a id="a-1X"></a>如是经论二说善通。<a id="a-1Y"></a>如暂断毕竟断。<a id="a-1Z"></a>如是有片断无片断。<a id="a-1a"></a>有影断无影断。<a id="a-1b"></a>有余断无余断。<a id="a-1c"></a>有随缚断无随缚断。<a id="a-1d"></a>有分断无分断。<a id="a-1e"></a>制伏断拔根断。<a id="a-1f"></a>伏诸缠断。<a id="a-1g"></a>害随眠断。<a id="a-1h"></a>应知亦尔。</p>
  <p id="a1i">问若四无量不断烦恼。<a id="a-1j"></a>余经所说复云何通。<a id="a-1k"></a>如说苾刍。<a id="a-1l"></a>修慈心定。<a id="a-1m"></a>若不胜进住不还果。<a id="a-1n"></a>广说乃至修舍心定。<a id="a-1o"></a>应知亦尔。<a id="a-1p"></a>答彼经说圣道名慈等心定。<a id="a-1q"></a>如诸经中佛于圣道。<a id="a-1r"></a>或说为想。<a id="a-1s"></a>或说为受。<a id="a-1t"></a>或说为思。<a id="a-1u"></a>或说为意。<a id="a-1v"></a>或说为灯。<a id="a-1w"></a>或说为信精进念定慧。<a id="a-1x"></a>或说为船筏。<a id="a-1y"></a>或说为山石。<a id="a-1z"></a>或说为水华。<a id="a-20"></a>一一引经如余处说。<a id="a-21"></a>彼经亦尔。<a id="a-22"></a>于无漏道说慈等声。<a id="a-23"></a>亦不违理。<a id="a-24"></a>复次为求慈等四种梵住离欲染者。<a id="a-25"></a>或见异生或是圣者。<a id="a-26"></a>若是异生先离欲染得慈等定。<a id="a-27"></a>于后得入正性离生证不还果。<a id="a-28"></a>若彼先时于欲界染未得全离。<a id="a-29"></a>后时得入正性离生。<a id="a-2A"></a>证预流果或一来果。<a id="a-2B"></a>彼后证得不还果者是慈等力。<a id="a-2C"></a>若是圣者离欲染时。<a id="a-2D"></a>得慈等定及不还果。<a id="a-2E"></a>依此故说修慈等定得不还果。<a id="a-2F"></a>亦不违理。</p>
  <p id="a2G">如契经说。<a id="a-2H"></a>修不净观能断欲贪。<a id="a-2I"></a>修舍无量亦断欲贪。<a id="a-2J"></a>此二何别。<a id="a-2K"></a>答修不净观对治淫欲贪。<a id="a-2L"></a>修舍无量对治境界贪。<a id="a-2M"></a>复次修不净观对治显色贪。<a id="a-2N"></a>修舍无量对治形色贪。<a id="a-2O"></a>复次修不净观对治细触贪。<a id="a-2P"></a>修舍无量对治容仪贪。<a id="a-2Q"></a>复次修不净观对治形貌贪。<a id="a-2R"></a>修舍无量对治有情贪。<a id="a-2S"></a>是谓差别。</p>
  <p id="a2T">如契经说。<a id="a-2U"></a>与慈俱修念等觉支。<a id="a-2V"></a>依止离。<a id="a-2W"></a>依止无欲。<a id="a-2X"></a>依止灭。<a id="a-2Y"></a>回向于舍。<a id="a-2Z"></a>悲喜舍三说亦如是。<a id="a-2a"></a>问无量有漏。<a id="a-2b"></a>觉支无漏。<a id="a-2c"></a>云何有漏与无漏俱。<a id="a-2d"></a>尊者世友作如是说。<a id="a-2e"></a>由四无量调伏其心。<a id="a-2f"></a>令心质直有所堪能。<a id="a-2g"></a>从此无间引起觉支。<a id="a-2h"></a>觉支无间引起无量。<a id="a-2i"></a>无量觉支相杂而起。<a id="a-2j"></a>故说为俱而实不并。</p>
  <p id="a2k">问四无量中何者最胜。<a id="a-2l"></a>有作是说。<a id="a-2m"></a>慈最为胜。<a id="a-2n"></a>所以者何。<a id="a-2o"></a>不可害故。<a id="a-2p"></a>有余师说。<a id="a-2q"></a>悲最为胜。<a id="a-2r"></a>所以者何。<a id="a-2s"></a>佛以大悲说正法故。<a id="a-2t"></a>或有说者。<a id="a-2u"></a>喜最为胜。<a id="a-2v"></a>所以者何。<a id="a-2w"></a>断不乐故。<a id="a-2x"></a>复有说者。<a id="a-2y"></a>舍最为胜。<a id="a-2z"></a>所以者何。<a id="a-30"></a>断贪嗔故。<a id="a-31"></a>大德说曰。<a id="a-32"></a>由二因缘舍最为胜。<a id="a-33"></a>一由所作。<a id="a-34"></a>谓若修舍能断贪嗔。<a id="a-35"></a>二由寂静。<a id="a-36"></a>谓于有情无分别转。<a id="a-37"></a>故舍最胜。</p>
  <p id="a38">问世尊何故但说大悲。<a id="a-39"></a>不说大慈大喜大舍。<a id="a-3A"></a>答皆应说大。<a id="a-3B"></a>以佛身中一切功德皆是大故。<a id="a-3C"></a>为欲饶益无量有情心所起故。<a id="a-3D"></a>为欲拔济无量有情心所起故。<a id="a-3E"></a>为欲哀愍无量有情心所起故。<a id="a-3F"></a>于诸有情善心平等相续转故。<a id="a-3G"></a>然于此中不应为问。<a id="a-3H"></a>所以者何。<a id="a-3I"></a>若悲自性。<a id="a-3J"></a>即是大悲可为此问。<a id="a-3K"></a>然悲大悲自性各别。<a id="a-3L"></a>故不应问。<a id="a-3M"></a>而诸经中亦有处说大慈大喜及大舍言。</p>
  <p id="a3N">问悲与大悲有何差别。<a id="a-3O"></a>答名即差别。<a id="a-3P"></a>谓名为悲。<a id="a-3Q"></a>名大悲故。<a id="a-3R"></a>复次悲以无嗔善根为自性。<a id="a-3S"></a>大悲以无痴善根为自性。<a id="a-3T"></a>复次悲对治嗔不善根。<a id="a-3U"></a>大悲对治痴不善根。<a id="a-3V"></a>复次悲在四静虑。<a id="a-3W"></a>大悲唯在第四静虑。<a id="a-3X"></a>复次悲是无量摄。<a id="a-3Y"></a>大悲非无量摄。<a id="a-3Z"></a>复次悲在异生圣者身中成就。<a id="a-3a"></a>大悲唯在圣者身中成就。<a id="a-3b"></a>复次悲在声闻独觉及佛身中成就。<a id="a-3c"></a>大悲唯在佛身成就。<a id="a-3d"></a>复次悲但能悲而不能救。<a id="a-3e"></a>大悲能悲亦复能救。<a id="a-3f"></a>如有二人住大河岸。<a id="a-3g"></a>见有一人为水所溺一唯扼手悲嗟而已不能救之悲亦如是。<a id="a-3h"></a>第二悲念投身入水而救济之。<a id="a-3i"></a>大悲亦尔。<a id="a-3j"></a>尊者世友作如是说。<a id="a-3k"></a>悲但缘欲界苦所苦有情。<a id="a-3l"></a>大悲缘三界苦所苦有情。<a id="a-3m"></a>复作是说。<a id="a-3n"></a>悲但缘粗苦所苦有情。<a id="a-3o"></a>大悲缘粗细苦所苦有情。<a id="a-3p"></a>复作是说。<a id="a-3q"></a>悲但缘苦苦所苦有情。<a id="a-3r"></a>大悲缘三苦所苦有情。<a id="a-3s"></a>复作是说。<a id="a-3t"></a>悲但缘身苦所苦有情。<a id="a-3u"></a>大悲缘身心苦所苦有情。<a id="a-3v"></a>复作是说。<a id="a-3w"></a>悲但缘现法苦所苦有情。<a id="a-3x"></a>大悲缘现法及后法苦所苦有情。<a id="a-3y"></a>复作是说悲但缘近苦所苦有情。<a id="a-3z"></a>大悲缘近远苦所苦有情。<a id="a-40"></a>复作是说。<a id="a-41"></a>悲但缘现在苦所苦有情。<a id="a-42"></a>大悲缘三世苦所苦有情。<a id="a-43"></a>大德说曰。<a id="a-44"></a>大悲是佛第四静虑不共住法。<a id="a-45"></a>能远随行能细随行能遍随行。<a id="a-46"></a>普于一切怨亲中品。<a id="a-47"></a>诸有情类平等而转。<a id="a-48"></a>悲与异生声闻独觉皆等成就。<a id="a-49"></a>定不能缘色无色界。<a id="a-4A"></a>悲与大悲是谓差别。</p>
  <p id="a4B">问以何义故名为大悲。<a id="a-4C"></a>答拔济大苦诸有情类。<a id="a-4D"></a>故名大悲。<a id="a-4E"></a>大苦者谓地狱傍生鬼界中苦。<a id="a-4F"></a>复次拔济沉溺三毒淤泥诸有情类。<a id="a-4G"></a>安置圣道及圣道果。<a id="a-4H"></a>故名大悲。<a id="a-4I"></a>复次以大利益大安乐事摄有情类。<a id="a-4J"></a>故名大悲。<a id="a-4K"></a>谓令有情修身语意三种妙行感大尊贵多饶财宝。<a id="a-4L"></a>形貌端严众所爱敬。<a id="a-4M"></a>轮王帝释魔王等果。<a id="a-4N"></a>及种三乘菩提种子。<a id="a-4O"></a>如是等事皆由大悲。<a id="a-4P"></a>复次大价所得故名大悲。<a id="a-4Q"></a>非如独觉声闻菩提。<a id="a-4R"></a>于一斋日以一抟食。<a id="a-4S"></a>施与一人发胜思愿。<a id="a-4T"></a>便名树彼菩提种子。<a id="a-4U"></a>由斯展转得彼菩提。<a id="a-4V"></a>大悲要由经多时分。<a id="a-4W"></a>于一切处以一切种上妙乐具施诸有情。<a id="a-4X"></a>乃至身命都无吝惜。<a id="a-4Y"></a>发胜思愿方名树彼大悲种子。<a id="a-4Z"></a>由斯展转乃得大悲。<a id="a-4a"></a>复次大加行得故名大悲。<a id="a-4b"></a>非如声闻菩提唯六十劫修加行得。<a id="a-4c"></a>独觉菩提唯经百劫修加行得。<a id="a-4d"></a>如来大悲三无数劫。<a id="a-4e"></a>修习百千难行苦行然后乃得。<a id="a-4f"></a>故名大悲。<a id="a-4g"></a>复次依大身住故名大悲。<a id="a-4h"></a>非如独觉声闻菩提依下劣身亦得现起。<a id="a-4i"></a>大悲要依具三十二大丈夫相所庄严身。<a id="a-4j"></a>八十随好间饰支体身真金色圆光一寻观无厌足。<a id="a-4k"></a>依如是身方得现起。<a id="a-4l"></a>故名大悲。<a id="a-4m"></a>复次舍大法乐故名大悲。<a id="a-4n"></a>谓佛弃舍最上胜妙圆满清净不共法乐。<a id="a-4o"></a>数数踰越无量百千俱胝轮围山等。<a id="a-4p"></a>为他说法不辞劳倦。<a id="a-4q"></a>故名大悲。<a id="a-4r"></a>复次由此势力能令大士作难作事。<a id="a-4s"></a>故名大悲。<a id="a-4t"></a>谓佛世尊为众生故舍尊贵位。<a id="a-4u"></a>或作陶师。<a id="a-4v"></a>或作力士。<a id="a-4w"></a>或作乐人。<a id="a-4x"></a>或作猎师。<a id="a-4y"></a>或作淫女。<a id="a-4z"></a>或作乞人。<a id="a-50"></a>或引难陀遍游五趣。<a id="a-51"></a>或现近远而化指鬘。<a id="a-52"></a>虽具惭愧。<a id="a-53"></a>为化女人现阴藏相。<a id="a-54"></a>虽离掉举。<a id="a-55"></a>为化众生现广长舌。<a id="a-56"></a>作如是等极难作事。<a id="a-57"></a>故名大悲。<a id="a-58"></a>复次由此势力动大舍山令不安住。<a id="a-59"></a>故名大悲。<a id="a-5A"></a>佛有二种不共住法。<a id="a-5B"></a>一者大舍。<a id="a-5C"></a>二者大悲。<a id="a-5D"></a>若佛大舍现在前时。<a id="a-5E"></a>假使一切世界有情皆被烧然如干薪聚。<a id="a-5F"></a>虽佛前住而不视之。<a id="a-5G"></a>若起大悲。<a id="a-5H"></a>乃至见一众生受苦。<a id="a-5I"></a>那罗延身虽极坚固难可摇动。<a id="a-5J"></a>而犹猛风吹芭蕉叶。<a id="a-5K"></a>由此等义故名大悲。<a id="a-5L"></a>毗柰耶说。<a id="a-5M"></a>佛以普慈慈荫有情而为说法。<a id="a-5N"></a>问诸有情类由佛普慈慈荫之时为得乐不。<a id="a-5O"></a>若得乐者。<a id="a-5P"></a>何故地狱傍生鬼界。<a id="a-5Q"></a>及余苦厄诸有情类。<a id="a-5R"></a>由佛慈荫而不离苦。<a id="a-5S"></a>若不得乐伽他所说当云何通。<a id="a-5T"></a>如说。</p>
  <p id="a5U">鬼神以恶意　　欲来趣向人</p>
  <p id="a5V">虽未触害身　　而已生苦怖</p>
  <p id="a5W">恶意向人即令苦怖。<a id="a-5X"></a>佛心慈荫宁不得乐。<a id="a-5Y"></a>有作是说。<a id="a-5Z"></a>佛以普慈慈荫有情亦令得乐。<a id="a-5a"></a>问若尔。<a id="a-5b"></a>善通伽他所说。<a id="a-5c"></a>前所设难当云何通。<a id="a-5d"></a>答佛观有情业可转者。<a id="a-5e"></a>普慈缘彼即令得乐。<a id="a-5f"></a>若观彼业不可转者。<a id="a-5g"></a>佛不缘彼而起普慈。<a id="a-5h"></a>复有说者。<a id="a-5i"></a>佛虽以普慈慈荫有情。<a id="a-5j"></a>而诸有情不即得乐。<a id="a-5k"></a>问若尔。<a id="a-5l"></a>善通前所设难。<a id="a-5m"></a>伽他所说当云何通。<a id="a-5n"></a>答佛以普慈慈荫他故。<a id="a-5o"></a>现种种事乃令得乐。<a id="a-5p"></a>鬼神亦应现可畏事。<a id="a-5q"></a>方令苦怖非唯慈心。<a id="a-5r"></a>世尊所现种种事者。<a id="a-5s"></a>或现神通。<a id="a-5t"></a>或现爱事。<a id="a-5u"></a>或现妙药。<a id="a-5v"></a>或现妙触。<a id="a-5w"></a>或现乐影。<a id="a-5x"></a>如是所现其类极多。<a id="a-5y"></a>现神通者。<a id="a-5z"></a>曾闻佛住王舍大城鹙鹭池边竹林精舍。<a id="a-60"></a>时有居士请佛及僧。<a id="a-61"></a>欲往其家设大施会。<a id="a-62"></a>佛日初分着衣持钵与苾刍众入王舍城。<a id="a-63"></a>未生怨王恶友天授所教化故。<a id="a-64"></a>纵极狂醉护财大象欲害如来。<a id="a-65"></a>尔时如来申举右手。<a id="a-66"></a>于五指端化五师子。<a id="a-67"></a>象见惊怖反顾避之。<a id="a-68"></a>佛于其后化作大坑。<a id="a-69"></a>其坑深广各百千肘。<a id="a-6A"></a>象见转怖便顾左右。<a id="a-6B"></a>佛于左右。<a id="a-6C"></a>化作高墙俱欲颓压。<a id="a-6D"></a>象见惶惧。<a id="a-6E"></a>仰视虚空。<a id="a-6F"></a>佛于空中化作大石。<a id="a-6G"></a>周匝猛焰将欲堕落。<a id="a-6H"></a>象见惊惶周慞遍顾。<a id="a-6I"></a>佛又处处化作猛火。<a id="a-6J"></a>唯佛足边清凉安静。<a id="a-6K"></a>象既见已醉心醒悟。<a id="a-6L"></a>佛知调伏灭五师子。<a id="a-6M"></a>象前以鼻摩世尊足。<a id="a-6N"></a>佛以百福庄严相手。<a id="a-6O"></a>摩彼象顶。<a id="a-6P"></a>便以象语而为说法。<a id="a-6Q"></a>诸行无常诸法无我涅槃寂静。<a id="a-6R"></a>汝应于我起敬信心。<a id="a-6S"></a>不久必得脱傍生趣。<a id="a-6T"></a>象闻法已起敬信心。<a id="a-6U"></a>厌离象身不复饮食。<a id="a-6V"></a>命终生在三十三天念荷佛恩。<a id="a-6W"></a>来诣佛所。<a id="a-6X"></a>佛为说法见四圣谛。<a id="a-6Y"></a>礼敬佛已还自天宫。<a id="a-6Z"></a>时世皆言护财大象。<a id="a-6a"></a>佛慈荫故狂醒生天。<a id="a-6b"></a>此中慈荫谓现神通。<a id="a-6c"></a>佛于余处复现神通。<a id="a-6d"></a>曾闻佛欲般涅槃时。<a id="a-6e"></a>游力士邑至播波村住彼村边。<a id="a-6f"></a>尺蠖林内力士闻已共集议言。<a id="a-6g"></a>我等皆应同诣佛所。<a id="a-6h"></a>若不往者。<a id="a-6i"></a>当罚五百古大金钱。<a id="a-6j"></a>充邑家用。<a id="a-6k"></a>时有力士名曰卢遮。<a id="a-6l"></a>豪望多财心不信佛。<a id="a-6m"></a>窃作是念。<a id="a-6n"></a>我不惜钱。<a id="a-6o"></a>但不能违亲友制约。<a id="a-6p"></a>遂与邑人同诣佛所。<a id="a-6q"></a>顶礼佛足却住一面。<a id="a-6r"></a>尔时阿难谓卢遮曰。<a id="a-6s"></a>汝来见佛甚为善哉。<a id="a-6t"></a>无上福田不久当往娑罗林间入大寂灭。<a id="a-6u"></a>卢遮性直白阿难言。<a id="a-6v"></a>我来见佛非自心愿。<a id="a-6w"></a>但不能违亲友制约。<a id="a-6x"></a>阿难以手牵卢遮臂。<a id="a-6y"></a>前诣佛所而白佛言。<a id="a-6z"></a>卢遮力士不信三宝。<a id="a-70"></a>唯愿世尊为说法要。<a id="a-71"></a>佛作是念。<a id="a-72"></a>此爱行人贪着五欲。<a id="a-73"></a>若为说法卒未能解。<a id="a-74"></a>佛愍彼故为现神通。<a id="a-75"></a>化作一坑尸粪充满臭烟熢[火*孛]猛火洞然。<a id="a-76"></a>其中出声。<a id="a-77"></a>卢遮力士。<a id="a-78"></a>若不信佛听受法者。<a id="a-79"></a>彼命终已定生此中。<a id="a-7A"></a>卢遮见闻身心战惧。<a id="a-7B"></a>便归投佛。<a id="a-7C"></a>佛为说法。<a id="a-7D"></a>心生信已即受三归。<a id="a-7E"></a>时世皆言。<a id="a-7F"></a>卢遮力士佛慈荫故令信三宝。<a id="a-7G"></a>此中慈荫谓现神通。<a id="a-7H"></a>现爱事者。<a id="a-7I"></a>曾闻佛住弥絺罗邑大自在天庵罗林内。<a id="a-7J"></a>有梵志妇名婆斯搋。<a id="a-7K"></a>丧失六子心遂狂乱。<a id="a-7L"></a>追念子故露形驰走。<a id="a-7M"></a>遇来入此庵罗林中。<a id="a-7N"></a>遥见世尊多百千众。<a id="a-7O"></a>前后围绕而为说法。<a id="a-7P"></a>狂者见佛法尔便醒。<a id="a-7Q"></a>彼既羞惭曲躬而坐。<a id="a-7R"></a>尔时佛告尊者阿难。<a id="a-7S"></a>汝可取衣与梵志妇。<a id="a-7T"></a>吾欲为彼说正法要。<a id="a-7U"></a>阿难受教取衣与之。<a id="a-7V"></a>彼着衣已礼佛而坐。<a id="a-7W"></a>佛作是念此婆斯搋心没忧海。<a id="a-7X"></a>假使今者过殑伽沙佛为说法。<a id="a-7Y"></a>亦不能解。<a id="a-7Z"></a>佛愍彼故为现神通。<a id="a-7a"></a>化作六子在其前住。<a id="a-7b"></a>彼见欢喜忧恼便息。<a id="a-7c"></a>佛为说法见四圣谛。<a id="a-7d"></a>时世皆言。<a id="a-7e"></a>此婆斯搋。<a id="a-7f"></a>佛慈荫故狂醒见谛。<a id="a-7g"></a>此中慈荫谓现爱事。<a id="a-7h"></a>佛于余处复现爱事。<a id="a-7i"></a>曾闻佛往室罗筏国住誓多林给孤独园。<a id="a-7j"></a>有一梵志。<a id="a-7k"></a>稻田成熟垂当收刈令一子守。<a id="a-7l"></a>忽遇灾雹田坏子亡。<a id="a-7m"></a>梵志发狂露形驰走。<a id="a-7n"></a>遇来入此誓多林中。<a id="a-7o"></a>遥见世尊多百千众前后围绕而为说法。<a id="a-7p"></a>狂者见佛法尔便醒。<a id="a-7q"></a>前礼佛足退坐一面。<a id="a-7r"></a>佛作是念。<a id="a-7s"></a>此婆罗门心没忧海。<a id="a-7t"></a>假使今者过殑伽沙佛为说法。<a id="a-7u"></a>亦不能解。<a id="a-7v"></a>佛愍彼故为现神通。<a id="a-7w"></a>化作稻田及所爱子。<a id="a-7x"></a>彼见欢喜忧恼便息。<a id="a-7y"></a>佛为说法见四圣谛。<a id="a-7z"></a>时世皆言。<a id="a-80"></a>此婆罗门。<a id="a-81"></a>佛慈荫故狂醒见谛。<a id="a-82"></a>此中慈荫谓现爱事。<a id="a-83"></a>现妙药者。<a id="a-84"></a>曾闻世尊游迦尸邑。<a id="a-85"></a>展转来至婆罗痆斯。<a id="a-86"></a>住施鹿林仙人堕处。<a id="a-87"></a>有一居士名曰大军。<a id="a-88"></a>彼居士妇亦名大军。<a id="a-89"></a>夫妇二人俱信三宝。<a id="a-8A"></a>恒以资具恣佛及僧。<a id="a-8B"></a>有一苾刍服吐下药。<a id="a-8C"></a>吐下过量因致风虚。<a id="a-8D"></a>医人处方须服肉汁。<a id="a-8E"></a>时看病者往居士家。<a id="a-8F"></a>具以上事告居士妇。<a id="a-8G"></a>彼居士妇遣使持钱向市买肉。<a id="a-8H"></a>时彼国王名为梵授。<a id="a-8I"></a>生子欢喜普敕城中一日断杀。<a id="a-8J"></a>使者遍城求肉不得。<a id="a-8K"></a>时居士妇知已念言。<a id="a-8L"></a>我恣佛僧诸资身具。<a id="a-8M"></a>彼病苾刍药须肉汁。<a id="a-8N"></a>今既不获或因致死。<a id="a-8O"></a>复念。<a id="a-8P"></a>世尊昔菩萨位。<a id="a-8Q"></a>为救他命数舍身肉。<a id="a-8R"></a>今我亦应学菩萨行。<a id="a-8S"></a>即入静室手执利刀。<a id="a-8T"></a>自割髀肉持与使者。<a id="a-8U"></a>令办肉汁施病苾刍。<a id="a-8V"></a>病者得已不作忆念。<a id="a-8W"></a>因即服之所患便愈。<a id="a-8X"></a>时居士妇苦痛所逼。<a id="a-8Y"></a>呻吟在室不任自安。<a id="a-8Z"></a>居士外来问其所在。<a id="a-8a"></a>家人因以先事具白居士。<a id="a-8b"></a>入室见妇呻吟遂发嗔忿。<a id="a-8c"></a>沙门释子极无惭愧。<a id="a-8d"></a>如何受施不知时宜。<a id="a-8e"></a>施虽无厌受应知量。<a id="a-8f"></a>寻往佛所欲白世尊。<a id="a-8g"></a>正值如来为众说法。<a id="a-8h"></a>瞻仰尊颜嗔心便止窃作是念。<a id="a-8i"></a>未应白佛。<a id="a-8j"></a>先当请佛及苾刍僧。<a id="a-8k"></a>因至家中乃可具白。<a id="a-8l"></a>遂前礼佛退坐一面。<a id="a-8m"></a>佛说法竟。<a id="a-8n"></a>即从坐起请佛及僧。<a id="a-8o"></a>明当受供。<a id="a-8p"></a>佛知请意默然许之。<a id="a-8q"></a>居士还家夜办供具。<a id="a-8r"></a>晨朝敷座遣使白佛。<a id="a-8s"></a>营供已讫惟圣知时。<a id="a-8t"></a>尔时世尊以日初分。<a id="a-8u"></a>着衣持钵将苾刍僧。<a id="a-8v"></a>往居士家。<a id="a-8w"></a>敷座而坐。<a id="a-8x"></a>知而故问。<a id="a-8y"></a>家母在何。<a id="a-8z"></a>居士答言。<a id="a-90"></a>在室病苦。<a id="a-91"></a>佛告居士汝可语之。<a id="a-92"></a>大悲世尊今令唤汝。<a id="a-93"></a>佛非唯解内缘起法。<a id="a-94"></a>亦善能知外缘起事。<a id="a-95"></a>即以神力引香山中疗刀疮药。<a id="a-96"></a>封涂其疮令止苦痛。<a id="a-97"></a>平复如本。<a id="a-98"></a>居士入室告其妻言。<a id="a-99"></a>大悲世尊令我唤汝。<a id="a-9A"></a>妻曰。<a id="a-9B"></a>佛力不可思议。<a id="a-9C"></a>才闻世尊令仁唤我。<a id="a-9D"></a>疮苦痛止乎复如本。<a id="a-9E"></a>夫妻喜跃倍加敬信。<a id="a-9F"></a>共诣佛所顶礼双足。<a id="a-9G"></a>佛为说法俱见圣谛。<a id="a-9H"></a>时世皆言。<a id="a-9I"></a>大军夫妻。<a id="a-9J"></a>佛慈荫故疮愈见谛。<a id="a-9K"></a>此中慈荫谓现妙药。<a id="a-9L"></a>佛于余处复现妙药。<a id="a-9M"></a>昔胜军王断贼手足弃城堑中。<a id="a-9N"></a>世尊尔时着衣持钵为乞食故将欲入城。<a id="a-9O"></a>彼贼见佛举声大唤。<a id="a-9P"></a>唯愿世尊垂哀救苦。<a id="a-9Q"></a>佛非唯解内缘起法。<a id="a-9R"></a>亦善能知外缘起事。<a id="a-9S"></a>即以神力引香山中疗刀疮药。<a id="a-9T"></a>封涂其疮令止苦痛。<a id="a-9U"></a>因为说法。<a id="a-9V"></a>贼闻法已见四圣谛。<a id="a-9W"></a>时世皆言。<a id="a-9X"></a>乃至恶贼。<a id="a-9Y"></a>佛慈荫故苦止见谛。<a id="a-9Z"></a>此中慈荫谓现妙药。<a id="a-9a"></a>现妙触者。<a id="a-9b"></a>曾闻佛住鹫峰山南。<a id="a-9c"></a>提婆达多居鹫峰北。<a id="a-9d"></a>昼夜头痛不能寝食。<a id="a-9e"></a>阿难愍彼具白世尊。<a id="a-9f"></a>佛申右手如象王鼻穿鹫峰山。<a id="a-9g"></a>摩天授顶现细妙触。<a id="a-9h"></a>发诚谛言。<a id="a-9i"></a>我于天授慈心怜愍。<a id="a-9j"></a>与罗怙罗等无异者。<a id="a-9k"></a>当令天授头痛即止。<a id="a-9l"></a>天授头痛应声便止。<a id="a-9m"></a>遂顾念言。<a id="a-9n"></a>谁手见触。<a id="a-9o"></a>既知佛手。<a id="a-9p"></a>而作是言。<a id="a-9q"></a>善达医方可用自活。<a id="a-9r"></a>时人皆曰。<a id="a-9s"></a>乃至天授佛慈荫故头痛得除。<a id="a-9t"></a>此中慈荫谓现妙触。<a id="a-9u"></a>佛于余处复现妙触。<a id="a-9v"></a>曾闻世尊巡行房舍。<a id="a-9w"></a>至一房内见一苾刍。<a id="a-9x"></a>病卧粪中不能起动。<a id="a-9y"></a>彼见佛已悲号白佛。<a id="a-9z"></a>世尊。<a id="a-A0"></a>我今无归无救。<a id="a-A1"></a>世尊告曰。<a id="a-A2"></a>汝本出家。<a id="a-A3"></a>岂不归依三界慈父。<a id="a-A4"></a>彼言。<a id="a-A5"></a>如是。<a id="a-A6"></a>佛复告言。<a id="a-A7"></a>汝何乃言无归无救。<a id="a-A8"></a>汝曾瞻养病苾刍耶。<a id="a-A9"></a>答言。<a id="a-AA"></a>不曾。<a id="a-AB"></a>佛言。<a id="a-AC"></a>故宜他不看汝。<a id="a-AD"></a>世尊便自扶病苾刍。<a id="a-AE"></a>脱彼身衣安置一处。<a id="a-AF"></a>复以竹片刮去彼身所著粪秽。<a id="a-AG"></a>以白土泥涂摩支体。<a id="a-AH"></a>天帝注水而沐浴之。<a id="a-AI"></a>复以牛粪涂其房中。<a id="a-AJ"></a>更敷新草扶令安坐。<a id="a-AK"></a>浣所污衣曝干令着。<a id="a-AL"></a>佛分半食而与食之。<a id="a-AM"></a>以福庄严细妙触手。<a id="a-AN"></a>摩其顶上。<a id="a-AO"></a>令彼病苦应时即愈。<a id="a-AP"></a>因为说法成阿罗汉。<a id="a-AQ"></a>时世皆言。<a id="a-AR"></a>乃至病者佛慈荫故病除得果。<a id="a-AS"></a>此中慈荫谓现妙触。<a id="a-AT"></a>现乐影者。<a id="a-AU"></a>曾闻世尊与舍利子一处经行。<a id="a-AV"></a>时有一鸟为鹰所逐。<a id="a-AW"></a>怖急便趣舍利子影。<a id="a-AX"></a>怖犹不止举身战栗。<a id="a-AY"></a>复越佛影身心坦然。<a id="a-AZ"></a>时舍利子合掌白佛。<a id="a-Aa"></a>如何此鸟至我影中犹有恐惧。<a id="a-Ab"></a>才至佛影。<a id="a-Ac"></a>心无惊怖身不战栗。<a id="a-Ad"></a>世尊告言。<a id="a-Ae"></a>汝六十劫修不害意。<a id="a-Af"></a>我于三大无数劫中修不害意。<a id="a-Ag"></a>汝有害习。<a id="a-Ah"></a>我已永断故令如是。<a id="a-Ai"></a>时世皆言。<a id="a-Aj"></a>乃至小鸟佛慈荫故令怖畏除。<a id="a-Ak"></a>此中慈荫谓现乐影。<a id="a-Al"></a>佛于余处复现乐影。<a id="a-Am"></a>曾闻愚暴毗卢宅迦。<a id="a-An"></a>坏如天宫劫比罗国。<a id="a-Ao"></a>诛戮释种劫夺珍财。<a id="a-Ap"></a>将五百释女还室罗筏国。<a id="a-Aq"></a>共升台观而自矜夸释种豪慢我已诛讫。<a id="a-Ar"></a>释女语言。<a id="a-As"></a>释种为戒所防制故令汝诛杀。<a id="a-At"></a>毗卢宅迦闻已大忿。<a id="a-Au"></a>此诸释女犹怀傲慢。<a id="a-Av"></a>皆截手足弃城堑中。<a id="a-Aw"></a>释女尔时苦痛所逼。<a id="a-Ax"></a>各专念佛请垂哀愍。<a id="a-Ay"></a>佛知彼念。<a id="a-Az"></a>大悲所牵屈申臂顷寻至其所。<a id="a-B0"></a>念天帝释令持衣覆。<a id="a-B1"></a>自放身光照诸释女。<a id="a-B2"></a>时诸释女蒙光影覆。<a id="a-B3"></a>苦痛皆除身心安隐。<a id="a-B4"></a>因为说法皆见圣谛。<a id="a-B5"></a>命终生妙三十三天。<a id="a-B6"></a>世人皆言。<a id="a-B7"></a>佛慈荫故乃至释女皆获利乐。<a id="a-B8"></a>此中慈荫谓现乐影。<a id="a-B9"></a>由如是等种种因缘。<a id="a-BA"></a>故非慈荫即令得乐。</p>
  <p id="aBB">如契经说。<a id="a-BC"></a>修慈究竟极至遍净天。<a id="a-BD"></a>修悲究竟极至空无边处修喜究竟极至识无边处。<a id="a-BE"></a>修舍究竟极至无所有处。<a id="a-BF"></a>问修慈究竟极至遍净。<a id="a-BG"></a>是事可尔。<a id="a-BH"></a>得彼果故系属彼故。<a id="a-BI"></a>修三无量究竟极至下三无色。<a id="a-BJ"></a>云何可尔。<a id="a-BK"></a>岂有色界善招无色果耶。<a id="a-BL"></a>答有作是说。<a id="a-BM"></a>此说甚深。<a id="a-BN"></a>弥勒下生当解此义。<a id="a-BO"></a>复有说者。<a id="a-BP"></a>尊者寂授能解此义。<a id="a-BQ"></a>此本论师当造论时。<a id="a-BR"></a>逢彼在定不获请问。<a id="a-BS"></a>有余师说。<a id="a-BT"></a>佛观所化宜于无色说无量声。<a id="a-BU"></a>乃能悟解。<a id="a-BV"></a>故作是说。<a id="a-BW"></a>如于解脱说八方声。<a id="a-BX"></a>或有说者。<a id="a-BY"></a>此中佛于第三静虑。<a id="a-BZ"></a>下三无色对治觉支。<a id="a-Ba"></a>说为慈等。<a id="a-Bb"></a>故不违理。<a id="a-Bc"></a>有余复言。<a id="a-Bd"></a>与彼相似故作是说。<a id="a-Be"></a>谓慈无量乐行相转。<a id="a-Bf"></a>乐受极至第三静虑。<a id="a-Bg"></a>悲无量苦行相转。<a id="a-Bh"></a>有色便有断手足等种种苦事。<a id="a-Bi"></a>空无边处诃责诸色似悲行相。<a id="a-Bj"></a>喜无量欢行相转。<a id="a-Bk"></a>识无边处于识欢悦似喜行相。<a id="a-Bl"></a>舍无量舍行相转。<a id="a-Bm"></a>无所有处多所弃舍似舍行相。<a id="a-Bn"></a>故依相似说无量声。<a id="a-Bo"></a>复次至彼乐住故作是说。<a id="a-Bp"></a>谓乐修慈者。<a id="a-Bq"></a>离欲界染。<a id="a-Br"></a>起初净虑心不乐住。<a id="a-Bs"></a>更求胜进离初静虑染起第二静虑亦复如是。<a id="a-Bt"></a>离第二静虑染起第三静虑时心便乐住。<a id="a-Bu"></a>乐修悲者。<a id="a-Bv"></a>离欲界乃至第三静虑染。<a id="a-Bw"></a>起第四静虑心不乐住。<a id="a-Bx"></a>更求胜进离第四静虑染起空无边处时心便乐住。<a id="a-By"></a>乐修喜者。<a id="a-Bz"></a>离欲界乃至第四静虑染。<a id="a-C0"></a>起空无边处心不乐住。<a id="a-C1"></a>更求胜进离空无边处染。<a id="a-C2"></a>起识无边处时心便乐住。<a id="a-C3"></a>乐修舍者。<a id="a-C4"></a>离欲界乃至空无边处染。<a id="a-C5"></a>起识无边处心不乐住。<a id="a-C6"></a>更求胜进离识无边处染。<a id="a-C7"></a>起无所有处时心便乐住。<a id="a-C8"></a>故依乐住说无量声。<a id="a-C9"></a>复次依相随顺故作是说。<a id="a-CA"></a>谓慈所起欲界等流顺第三静虑。<a id="a-CB"></a>第三静虑所起欲界等流顺慈。<a id="a-CC"></a>广说乃至舍所起欲界等流顺无所有处。<a id="a-CD"></a>无所有处所起欲界等流顺舍。<a id="a-CE"></a>故依相顺说无量声。<a id="a-CF"></a>复次为对外道于无色界起解脱想。<a id="a-CG"></a>故于无色说无量声。<a id="a-CH"></a>显无色界皆如无量非真解脱。<a id="a-CI"></a>是故尊者妙音说曰。<a id="a-CJ"></a>诸外道辈愚无色界执为解脱。<a id="a-CK"></a>故佛于彼说无量声。<a id="a-CL"></a>显似无量非真解脱。</p>
  <p id="aCM">四无色者谓空无边处。<a id="a-CN"></a>识无边处。<a id="a-CO"></a>无所有处。<a id="a-CP"></a>非想非非想处。<a id="a-CQ"></a>问何故作此论。<a id="a-CR"></a>答为止他宗显正义故。<a id="a-CS"></a>谓或有说。<a id="a-CT"></a>无色界有色。<a id="a-CU"></a>如分别论者。<a id="a-CV"></a>或复有说。<a id="a-CW"></a>无色界无色。<a id="a-CX"></a>如应理论者。<a id="a-CY"></a>问分别论者依何教理说无色界亦有色耶。<a id="a-CZ"></a>答依契经故。<a id="a-Ca"></a>谓契经说。<a id="a-Cb"></a>名色缘识识缘名色。<a id="a-Cc"></a>无色界既有识亦应有名色。<a id="a-Cd"></a>余经复说。<a id="a-Ce"></a>寿暖识三恒和合不相离。<a id="a-Cf"></a>不可施设离别殊异。<a id="a-Cg"></a>无色界中既有寿识亦应有暖。<a id="a-Ch"></a>余经复说。<a id="a-Ci"></a>离色受想行。<a id="a-Cj"></a>不应说识有去来住有死有生。<a id="a-Ck"></a>无色界中既得有识。<a id="a-Cl"></a>亦应具足有四识住。<a id="a-Cm"></a>复有过难。<a id="a-Cn"></a>若无色界全无色者。<a id="a-Co"></a>欲色界死生无色界。<a id="a-Cp"></a>或二万劫。<a id="a-Cq"></a>或四万劫。<a id="a-Cr"></a>或六万劫。<a id="a-Cs"></a>或八万劫。<a id="a-Ct"></a>诸色断已后死还生欲色界时色云何起。<a id="a-Cu"></a>若色断已还得起者。<a id="a-Cv"></a>般涅槃已诸行既断。<a id="a-Cw"></a>亦应后时还起诸行。<a id="a-Cx"></a>勿有此失。<a id="a-Cy"></a>故无色界决定有色。<a id="a-Cz"></a>问应理论者依何教理说无色界全无色耶。<a id="a-D0"></a>答依契经故。<a id="a-D1"></a>谓契经说。<a id="a-D2"></a>色界出离欲。<a id="a-D3"></a>无色界出离色。<a id="a-D4"></a>寂灭涅槃出离有为。<a id="a-D5"></a>既说无色界出离色。<a id="a-D6"></a>故无色界定无诸色。<a id="a-D7"></a>余经复说入静虑时观一切色受想行识如病如痈。<a id="a-D8"></a>乃至广说。<a id="a-D9"></a>入无色定时。<a id="a-DA"></a>观一切受想行识。<a id="a-DB"></a>如病如痈。<a id="a-DC"></a>乃至广说。<a id="a-DD"></a>由此故知无色界中定无诸色。<a id="a-DE"></a>余经复说。<a id="a-DF"></a>无色诸定寂静解脱超过诸色。<a id="a-DG"></a>由此故知无色界中定无诸色。<a id="a-DH"></a>余经复说超诸色想灭有对想。<a id="a-DI"></a>不思惟种种想入无边空。<a id="a-DJ"></a>空无边处具足住故。<a id="a-DK"></a>无色界定无诸色复有过难。<a id="a-DL"></a>若无色界犹有色者。<a id="a-DM"></a>应无渐次灭法。<a id="a-DN"></a>若无渐次灭法。<a id="a-DO"></a>应无究竟灭法。<a id="a-DP"></a>若无究竟灭法应无解脱出离涅槃勿有此过故。<a id="a-DQ"></a>无色界决定无色。<a id="a-DR"></a>问此二说中何者为善。<a id="a-DS"></a>答应理论师所说为善。<a id="a-DT"></a>问应理论者云何释通分别论者所引契经。<a id="a-DU"></a>答彼所引经是不了义。<a id="a-DV"></a>是假施设有别意趣。<a id="a-DW"></a>所以者何。<a id="a-DX"></a>如来说法。<a id="a-DY"></a>或依欲界。<a id="a-DZ"></a>或依色界。<a id="a-Da"></a>或依无色界。<a id="a-Db"></a>或依欲色界。<a id="a-Dc"></a>或依色无色界。<a id="a-Dd"></a>或依三界。<a id="a-De"></a>或依离三界。<a id="a-Df"></a>依欲界者如说三界三寻三想。<a id="a-Dg"></a>谓欲恚害。<a id="a-Dh"></a>依色界者。<a id="a-Di"></a>如说四静虑。<a id="a-Dj"></a>依无色界者如说四无色。<a id="a-Dk"></a>依欲色界者。<a id="a-Dl"></a>如彼所引经依色无色界者。<a id="a-Dm"></a>如说修定意所成等。<a id="a-Dn"></a>依三界者。<a id="a-Do"></a>如说三界及三有等。<a id="a-Dp"></a>依离三界者。<a id="a-Dq"></a>如说涅槃及圣道等。<a id="a-Dr"></a>且彼所引等一契经名色与识互为缘者。<a id="a-Ds"></a>依欲色界说。<a id="a-Dt"></a>若无色界唯名与识更互为缘。<a id="a-Du"></a>若即如文而取义者。<a id="a-Dv"></a>即彼经说六处缘触。<a id="a-Dw"></a>岂无色界具有六处。<a id="a-Dx"></a>又彼所引第二契经。<a id="a-Dy"></a>寿暖识三不相离者。<a id="a-Dz"></a>亦依欲色界说。<a id="a-E0"></a>若无色界唯寿与识互不相离。<a id="a-E1"></a>若即如文。<a id="a-E2"></a>而取义者。<a id="a-E3"></a>即彼经说寿暖识三不可施设离别殊异。<a id="a-E4"></a>岂此三种蕴界处门。<a id="a-E5"></a>不可施设离别殊异。<a id="a-E6"></a>又彼所引第三契经。<a id="a-E7"></a>离色受想行不应说识。<a id="a-E8"></a>有去来等者亦依欲色界说。<a id="a-E9"></a>若无色界应说离受想行。<a id="a-EA"></a>不应说识有去来等。<a id="a-EB"></a>若即如文而取义者如余经说。<a id="a-EC"></a>一切有情皆依食住。<a id="a-ED"></a>岂上二界亦资段食。<a id="a-EE"></a>问云何通彼所说过难。<a id="a-EF"></a>答此不须通非三藏故。<a id="a-EG"></a>若必须通应示义趣。<a id="a-EH"></a>谓于三界死生往来。<a id="a-EI"></a>或色续色。<a id="a-EJ"></a>或色续无色。<a id="a-EK"></a>或无色续无色。<a id="a-EL"></a>或无色续色故。<a id="a-EM"></a>不应说诸色断已。<a id="a-EN"></a>复云何起无断义故。<a id="a-EO"></a>问若离色已复还生色。<a id="a-EP"></a>般涅槃已应还起行。<a id="a-EQ"></a>答离有二种。<a id="a-ER"></a>一暂时离。<a id="a-ES"></a>二究竟离。<a id="a-ET"></a>暂时离者。<a id="a-EU"></a>复可还生。<a id="a-EV"></a>究竟离者。<a id="a-EW"></a>必不复起故不应难。<a id="a-EX"></a>问分别论者云何释通应理论者所引契经。<a id="a-EY"></a>彼作是说。<a id="a-EZ"></a>此所引经是不了义。<a id="a-Ea"></a>是假施设有别意趣。<a id="a-Eb"></a>所以者何。<a id="a-Ec"></a>谓彼经说无色界出离色者。<a id="a-Ed"></a>出离粗色非无细色。<a id="a-Ee"></a>如说色界出离诸欲。<a id="a-Ef"></a>而色界中犹许有色。<a id="a-Eg"></a>说无色界出离诸色。<a id="a-Eh"></a>无色界中应许有色。<a id="a-Ei"></a>彼不应作是说。<a id="a-Ej"></a>不说色界出离色故可犹有色。<a id="a-Ek"></a>说无色界出离色故应定无色又如色界说出离欲细欲亦无。<a id="a-El"></a>说无色界出离色故亦无细色。<a id="a-Em"></a>又无色界无粗受等。<a id="a-En"></a>亦应说为无受等界。<a id="a-Eo"></a>又色界色细于欲界应说色界亦名无色。<a id="a-Ep"></a>下三无色粗于有顶应说下三名有色界。<a id="a-Eq"></a>故彼所说定不应理。<a id="a-Er"></a>彼于余经及说过难皆不能通。<a id="a-Es"></a>是故应知。<a id="a-Et"></a>分别论者。<a id="a-Eu"></a>是无知果。<a id="a-Ev"></a>黑闇果。<a id="a-Ew"></a>无明果。<a id="a-Ex"></a>不勒加行果。<a id="a-Ey"></a>说无色界犹有细色。<a id="a-Ez"></a>然无色界诸色皆无。<a id="a-F0"></a>为止如是他宗所说显示己宗所有正义。<a id="a-F1"></a>非但止他显己所说。<a id="a-F2"></a>亦为显示诸法正理。<a id="a-F3"></a>令他解了故作斯论。</p>
 </body>
</html>