<!doctype html>
<html id="z3IBVbH11x" data-ver="988">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第四十二</h1>
  <h2 id="a2">杂蕴第一中无义纳息第七之四</h2>
  <p id="a3">云何难满乃至广说。<a id="a-4"></a>问何故作此论。<a id="a-5"></a>答为欲分别契经义故。<a id="a-6"></a>谓契经说有难满有难养。<a id="a-7"></a>契经虽作此说而不分别其义。<a id="a-8"></a>经是此论所依根本。<a id="a-9"></a>彼不说者今应说之。<a id="a-A"></a>故作斯论。<a id="a-B"></a>云何难满。<a id="a-C"></a>答诸重食重啖多食多啖大食大啖。<a id="a-D"></a>非少能济是谓难满。<a id="a-E"></a>诸重食等名虽有异而体无别。<a id="a-F"></a>皆为显示难满义故。<a id="a-G"></a>云何难养。<a id="a-H"></a>答诸饕极饕餮极餮。<a id="a-I"></a>耽极耽嗜极嗜。<a id="a-J"></a>好咀嚼。<a id="a-K"></a>好尝啜。<a id="a-L"></a>选择而食。<a id="a-M"></a>选择而啖。<a id="a-N"></a>非趣能济是谓难养。<a id="a-O"></a>饕极饕等名虽有异而体无别。<a id="a-P"></a>皆为显示难养义故。<a id="a-Q"></a>难满难养有何差别。<a id="a-R"></a>答即前所说是谓差别。<a id="a-S"></a>问何故复作此论。<a id="a-T"></a>答欲令疑者得决定故。<a id="a-U"></a>谓此二法展转相似。<a id="a-V"></a>见难满者世人共言此是难养。<a id="a-W"></a>见难养者世人共言此是难满。<a id="a-X"></a>或有生疑此二是一。<a id="a-Y"></a>为令彼疑得决定故。<a id="a-Z"></a>显此二种其义各别故作斯论。<a id="a-a"></a>谓即前说重食啖等非少能济是难满饕极饕等。<a id="a-b"></a>非趣能济是难养。<a id="a-c"></a>复次多欲是难满希多食故。<a id="a-d"></a>不喜足是难养。<a id="a-e"></a>选择而食故。<a id="a-f"></a>此中文略但依食说。<a id="a-g"></a>应知衣等亦有二义。<a id="a-h"></a>有本无此差别问答。<a id="a-i"></a>问何故此中不问差别。<a id="a-j"></a>答应问而不问者当知此义有余。<a id="a-k"></a>复次答不异前故不复问。<a id="a-l"></a>非如多欲不喜足。<a id="a-m"></a>答异前故。</p>
  <p id="an">云何易满乃至广说。<a id="a-o"></a>问何故作此论。<a id="a-p"></a>答为欲分别契经义故。<a id="a-q"></a>谓契经说有易满有易养。<a id="a-r"></a>契经虽作是说而不分别其义。<a id="a-s"></a>经是此论所依根本。<a id="a-t"></a>彼不说者今应说之。<a id="a-u"></a>复次前说难满难养今欲说彼近对治法故作斯论。<a id="a-v"></a>云何易满。<a id="a-w"></a>答诸不重食。<a id="a-x"></a>不重啖。<a id="a-y"></a>不多食。<a id="a-z"></a>不多啖。<a id="a-10"></a>不大食。<a id="a-11"></a>不大啖。<a id="a-12"></a>少便能济是谓易满。<a id="a-13"></a>不重食等名虽有异而体无别。<a id="a-14"></a>皆为显示易满义故。<a id="a-15"></a>云何易养。<a id="a-16"></a>答诸不饕不极饕。<a id="a-17"></a>不餮不极餮。<a id="a-18"></a>不耽不极耽。<a id="a-19"></a>不嗜不极嗜。<a id="a-1A"></a>不好咀嚼。<a id="a-1B"></a>不好尝啜。<a id="a-1C"></a>不选择而食。<a id="a-1D"></a>不选择而啖。<a id="a-1E"></a>趣得便济是谓易养。<a id="a-1F"></a>诸不饕等名虽有异而体无别。<a id="a-1G"></a>皆为显示易养义故。<a id="a-1H"></a>易满易养有何差别。<a id="a-1I"></a>答即前所说是谓差别。<a id="a-1J"></a>问何故复作此论。<a id="a-1K"></a>答欲令疑者得决定故。<a id="a-1L"></a>谓此二法展转相似。<a id="a-1M"></a>见易满者世人共言此是易养。<a id="a-1N"></a>见易养者世人共言此是易满。<a id="a-1O"></a>或有生疑此二是一。<a id="a-1P"></a>为令彼疑得决定故。<a id="a-1Q"></a>显此二种其义各别故作斯论。<a id="a-1R"></a>谓即前说不重食等少便能济是易满。<a id="a-1S"></a>诸不饕等趣得便济是易养。<a id="a-1T"></a>复次少欲是易满。<a id="a-1U"></a>不希食故喜足。<a id="a-1V"></a>是易养。<a id="a-1W"></a>不选择而食故。<a id="a-1X"></a>此中文略但依食说。<a id="a-1Y"></a>应知衣等亦有二义。<a id="a-1Z"></a>有本无此差别问答。<a id="a-1a"></a>问何故此中不问差别。<a id="a-1b"></a>答应问而不问者应知此义有余。<a id="a-1c"></a>复次答不异前故不复问。<a id="a-1d"></a>非如少欲喜足答异前故应知此中有少食者而名难满。<a id="a-1e"></a>如食一团即得充济而食二团等。<a id="a-1f"></a>有多食者而名易满。<a id="a-1g"></a>如食一斛方得充济。<a id="a-1h"></a>但食尔所更不多食。<a id="a-1i"></a>昔有牝象名曰磨荼。<a id="a-1j"></a>从外方载佛驮都来入迦湿弥罗国。<a id="a-1k"></a>乘斯福力命终生此得丈夫身。<a id="a-1l"></a>出家修道成阿罗汉。<a id="a-1m"></a>宿习力故日食一斛乃得充济。<a id="a-1n"></a>将般涅槃集曾供觐苾刍尼曰。<a id="a-1o"></a>当为汝等说我胜法。<a id="a-1p"></a>尼众诮言。<a id="a-1q"></a>尊既易满。<a id="a-1r"></a>诚有胜法。<a id="a-1s"></a>阿罗汉曰。<a id="a-1t"></a>汝勿相轻吾实易满。<a id="a-1u"></a>苾刍尼言。<a id="a-1v"></a>日食一斛如何易满。<a id="a-1w"></a>阿罗汉曰。<a id="a-1x"></a>汝等不知我此生前曾为牝象载佛驮都来入此国。<a id="a-1y"></a>由斯善业今得为人出家修道成阿罗汉。<a id="a-1z"></a>余习力故日应食饭一斛五斗。<a id="a-20"></a>恒自节量。<a id="a-21"></a>但食一斛如斯易满非我而谁。<a id="a-22"></a>时苾刍尼顶礼悔谢。<a id="a-23"></a>又胜军王福德力故日能食饭饮甘蔗浆各两大斛。<a id="a-24"></a>此浆及饭因一茎蔗一枝稻生。<a id="a-25"></a>然自节量各食一斛。<a id="a-26"></a>此等多食而名易满。<a id="a-27"></a>有选择食名为难养。<a id="a-28"></a>如食粗食足得充济而饕餮故选择食之。<a id="a-29"></a>有选择食而名易养。<a id="a-2A"></a>如食粗食不得支身。<a id="a-2B"></a>选择食之方可充济。<a id="a-2C"></a>而于美食心不耽嗜。<a id="a-2D"></a>或有贪多而食少。<a id="a-2E"></a>如乌鸱等。<a id="a-2F"></a>或有食多而贪少。<a id="a-2G"></a>如象马等。<a id="a-2H"></a>或有贪食俱多。<a id="a-2I"></a>如猫犬等。<a id="a-2J"></a>或有贪食俱少。<a id="a-2K"></a>如龟蟹等。<a id="a-2L"></a>难满难养俱是欲界。<a id="a-2M"></a>通于六识。<a id="a-2N"></a>贪不善根。<a id="a-2O"></a>易满易养俱是三界系及不系。<a id="a-2P"></a>通于六识。<a id="a-2Q"></a>无贪善根。<a id="a-2R"></a>如契经说。<a id="a-2S"></a>有四圣种皆以喜足为其自性。<a id="a-2T"></a>此四广如定蕴不还纳息中说。</p>
  <p data-pb></p>
  <h2 id="a2U">杂蕴第一中思纳息第八之一</h2>
  <p id="a2V">云何思。<a id="a-2W"></a>云何虑。<a id="a-2X"></a>如是等章及解章义既领会已。<a id="a-2Y"></a>次应广释。<a id="a-2Z"></a>问何故作此论。<a id="a-2a"></a>答为止他宗显正义故。<a id="a-2b"></a>谓或有执思虑是心。<a id="a-2c"></a>如譬喻者彼说思虑是心差别。<a id="a-2d"></a>无别有体。<a id="a-2e"></a>为遮彼执显思与虑是心所法别有自体。<a id="a-2f"></a>或复有执。<a id="a-2g"></a>思之与虑声虽有异而体无别。<a id="a-2h"></a>如声论者彼说思虑音韵虽别而无异体。<a id="a-2i"></a>为遮彼执。<a id="a-2j"></a>显此二种自体亦别故作斯论。<a id="a-2k"></a>云何思。<a id="a-2l"></a>答谓思等思增思思性思类心行意业是谓思。<a id="a-2m"></a>此本论师于异名义得善巧故。<a id="a-2n"></a>以种种名显示思体。<a id="a-2o"></a>文虽有异而体无别。<a id="a-2p"></a>问此中思者说何等思。<a id="a-2q"></a>有作是说。<a id="a-2r"></a>此说牵引众同分思。<a id="a-2s"></a>有余师说。<a id="a-2t"></a>此说圆满众同分思。<a id="a-2u"></a>评曰。<a id="a-2v"></a>应作是说。<a id="a-2w"></a>此中总说一切意业。<a id="a-2x"></a>若能牵引众同分者。<a id="a-2y"></a>若能圆满众同分者。<a id="a-2z"></a>若有漏者。<a id="a-30"></a>若无漏者。<a id="a-31"></a>若在意地。<a id="a-32"></a>若在五识。<a id="a-33"></a>皆说名思。<a id="a-34"></a>一切皆有造作相故。<a id="a-35"></a>云何虑答诸虑等虑增虑称量筹度观察是谓虑。<a id="a-36"></a>此本论师于异名义得善巧故。<a id="a-37"></a>以种种名显示虑体。<a id="a-38"></a>文虽有异而体无别。<a id="a-39"></a>问此中虑者说何等虑。<a id="a-3A"></a>有作是说。<a id="a-3B"></a>此说通达四圣谛虑。<a id="a-3C"></a>谓见道等如实观察四圣谛故。<a id="a-3D"></a>有余师说。<a id="a-3E"></a>此中正说修所成虑。<a id="a-3F"></a>谓燸顶忍世第一法。<a id="a-3G"></a>或有说者。<a id="a-3H"></a>此中正说思所成虑。<a id="a-3I"></a>谓不净观持息念等。<a id="a-3J"></a>乃至念住。<a id="a-3K"></a>复有说者。<a id="a-3L"></a>此中正说闻所成虑。<a id="a-3M"></a>谓分别诸法自相共相。<a id="a-3N"></a>安立诸法自相共相。<a id="a-3O"></a>除物体愚及所缘愚。<a id="a-3P"></a>于诸法中不增不减。<a id="a-3Q"></a>或复有说。<a id="a-3R"></a>此中正说生所得虑。<a id="a-3S"></a>谓于三藏十二分教。<a id="a-3T"></a>受持转读究竟流布。<a id="a-3U"></a>评曰。<a id="a-3V"></a>应作是说。<a id="a-3W"></a>此中总说一切般若。<a id="a-3X"></a>若生所得。<a id="a-3Y"></a>若闻所成。<a id="a-3Z"></a>若思所成。<a id="a-3a"></a>若修所成。<a id="a-3b"></a>若通达谛。<a id="a-3c"></a>若有漏者。<a id="a-3d"></a>若无漏者。<a id="a-3e"></a>若在意地若在五识。<a id="a-3f"></a>皆说名虑。<a id="a-3g"></a>一切皆有观察相故思虑何差别。<a id="a-3h"></a>问何故复作此论。<a id="a-3i"></a>答欲令疑者得决定故。<a id="a-3j"></a>谓此二法展转相似。<a id="a-3k"></a>见多思者世人共言。<a id="a-3l"></a>此人多虑。<a id="a-3m"></a>见多虑者世人共言。<a id="a-3n"></a>此人多思。<a id="a-3o"></a>或有生疑此二是一。<a id="a-3p"></a>为令彼疑得决定故。<a id="a-3q"></a>显此二种其体各别故作斯论。<a id="a-3r"></a>思虑何差别。<a id="a-3s"></a>答思者业。<a id="a-3t"></a>虑者慧。<a id="a-3u"></a>是谓差别。<a id="a-3v"></a>复次思是造作相。<a id="a-3w"></a>虑是观察相。<a id="a-3x"></a>复次能分别爱非爱果令无杂乱是思相。<a id="a-3y"></a>能分别诸法自相共相令无疑惑是虑相。<a id="a-3z"></a>问一切不善善有漏法皆能感爱非爱异熟果。<a id="a-40"></a>何故但说思能分别爱非爱果非余法耶。<a id="a-41"></a>答思最胜故作如是说。<a id="a-42"></a>谓思能感爱非爱果势力最胜。<a id="a-43"></a>是故偏说。<a id="a-44"></a>如偈书染虽有余缘以人胜故人得其名此亦如是。<a id="a-45"></a>问分别诸法自相共相余心心所亦有此能。<a id="a-46"></a>何故说此是慧非余。<a id="a-47"></a>答慧最胜故作如是说。<a id="a-48"></a>谓慧分别诸法自相共相最胜。<a id="a-49"></a>是故偏说。<a id="a-4A"></a>引喻如前问何等慧能分别诸法自相。<a id="a-4B"></a>何等慧能分别诸法共相耶。<a id="a-4C"></a>答分别一物相者。<a id="a-4D"></a>是分别自相。<a id="a-4E"></a>分别多物相者。<a id="a-4F"></a>是分别共相。<a id="a-4G"></a>复次分别一一蕴等者。<a id="a-4H"></a>是分别自相。<a id="a-4I"></a>分别二蕴三蕴等者。<a id="a-4J"></a>是分别共相。<a id="a-4K"></a>复次闻思所成慧多分别自相。<a id="a-4L"></a>修所成慧多分别共相。<a id="a-4M"></a>复次十六行相所不摄慧多分别自相。<a id="a-4N"></a>十六行相所摄慧唯分别共相。<a id="a-4O"></a>复次行谛时慧多分别自相。<a id="a-4P"></a>现观时慧唯分别共相。<a id="a-4Q"></a>复次别观诸谛慧名分别自相。<a id="a-4R"></a>总观诸谛慧名分别共相。<a id="a-4S"></a>问此二种慧如何应知。<a id="a-4T"></a>答如种种物近帝青宝。<a id="a-4U"></a>自相不现皆同彼色。<a id="a-4V"></a>分别共相慧应知亦尔。<a id="a-4W"></a>如种种物远帝青宝。<a id="a-4X"></a>青黄等色各别显现。<a id="a-4Y"></a>分别自相慧应知亦尔。<a id="a-4Z"></a>复次如日出时光明遍照众闇顿遣。<a id="a-4a"></a>分别共相慧应知亦尔。<a id="a-4b"></a>如日出已渐照众物。<a id="a-4c"></a>墙壁窍隙山岩幽薮。<a id="a-4d"></a>皆悉显现。<a id="a-4e"></a>分别自相慧应知亦尔。<a id="a-4f"></a>复次如人持灯初入闇室顿破诸闇。<a id="a-4g"></a>分别共相慧应知亦尔。<a id="a-4h"></a>如灯入已渐照瓶衣器箧诸物。<a id="a-4i"></a>分别自相慧应知亦尔。<a id="a-4j"></a>复次如镜远照别相不显。<a id="a-4k"></a>分别共相慧应知亦尔如镜近照别相明了。<a id="a-4l"></a>分别自相慧应知亦尔。<a id="a-4m"></a>复次如人远观山林等物。<a id="a-4n"></a>分别共相慧应知亦尔。<a id="a-4o"></a>如人近观山林等物。<a id="a-4p"></a>分别自相慧应知亦尔。<a id="a-4q"></a>问此中所说闻思修所成慧其相云何。<a id="a-4r"></a>有作是说。<a id="a-4s"></a>若于三藏十二分教。<a id="a-4t"></a>受持转读究竟流布名。<a id="a-4u"></a>闻所成慧。<a id="a-4v"></a>依此发生思所成慧。<a id="a-4w"></a>依此发生修所成慧。<a id="a-4x"></a>此断烦恼证得涅槃。<a id="a-4y"></a>如依金矿生金依金生金刚。<a id="a-4z"></a>此能摧坏山石等物。<a id="a-50"></a>评曰。<a id="a-51"></a>应作是说。<a id="a-52"></a>若于三藏十二分教。<a id="a-53"></a>受持转读究竟流布。<a id="a-54"></a>是生得慧。<a id="a-55"></a>依此发生闻所成慧。<a id="a-56"></a>依此发生思所成慧。<a id="a-57"></a>依此发生修所成慧。<a id="a-58"></a>此断烦恼证得涅槃。<a id="a-59"></a>如依种生芽。<a id="a-5A"></a>依芽生茎。<a id="a-5B"></a>依茎转生枝叶花果。<a id="a-5C"></a>复次依闻生者名闻所成慧。<a id="a-5D"></a>依思生者名思所成慧。<a id="a-5E"></a>依修生者名修所成慧。<a id="a-5F"></a>复次闻所引者名闻所成慧。<a id="a-5G"></a>思所引者名思所成慧。<a id="a-5H"></a>修所引者名修所成慧。<a id="a-5I"></a>复次缘力起者。<a id="a-5J"></a>名闻所成慧。<a id="a-5K"></a>因力起者。<a id="a-5L"></a>名思所成慧。<a id="a-5M"></a>俱力起者。<a id="a-5N"></a>名修所成慧。<a id="a-5O"></a>复次他力起者。<a id="a-5P"></a>名闻所成慧。<a id="a-5Q"></a>自力起者。<a id="a-5R"></a>名思所成慧。<a id="a-5S"></a>俱力起者。<a id="a-5T"></a>名修所成慧。<a id="a-5U"></a>复次资粮力起者。<a id="a-5V"></a>名闻所成慧。<a id="a-5W"></a>自性力起者。<a id="a-5X"></a>名思所成慧。<a id="a-5Y"></a>俱力起者。<a id="a-5Z"></a>名修所成慧。<a id="a-5a"></a>复次外力起者。<a id="a-5b"></a>名闻所成慧。<a id="a-5c"></a>内力起者。<a id="a-5d"></a>名思所成慧。<a id="a-5e"></a>俱力起者。<a id="a-5f"></a>名修所成慧。<a id="a-5g"></a>复次教力起者。<a id="a-5h"></a>名闻所成慧。<a id="a-5i"></a>义力起者。<a id="a-5j"></a>名思所成慧。<a id="a-5k"></a>定力起者。<a id="a-5l"></a>名修所成慧问如是三慧有何差别。<a id="a-5m"></a>答闻所成慧。<a id="a-5n"></a>于一切时依名了义。<a id="a-5o"></a>彼作是念。<a id="a-5p"></a>素怛缆。<a id="a-5q"></a>毗奈耶。<a id="a-5r"></a>阿毗达磨所说有何义耶。<a id="a-5s"></a>亲教轨范同梵行者所说有何义耶。<a id="a-5t"></a>诸余论等所说有何义耶。<a id="a-5u"></a>随其所念皆能解了。<a id="a-5v"></a>思所成慧。<a id="a-5w"></a>有时依名了义。<a id="a-5x"></a>有时不依名而了义。<a id="a-5y"></a>修所成慧。<a id="a-5z"></a>于一切时不依名而了义。<a id="a-60"></a>如有三人入池洗浴。<a id="a-61"></a>一未学浮。<a id="a-62"></a>二学未善。<a id="a-63"></a>三学已善。<a id="a-64"></a>未学浮者。<a id="a-65"></a>于一切时攀岸草等然后洗浴。<a id="a-66"></a>闻所成慧应知亦尔。<a id="a-67"></a>学未善者或攀不攀而能洗浴。<a id="a-68"></a>思所成慧应知亦尔。<a id="a-69"></a>学已善者于一切时无所攀附自在洗浴。<a id="a-6A"></a>修所成慧应知亦尔。<a id="a-6B"></a>复次闻所成慧为三慧因。<a id="a-6C"></a>思所成慧唯思慧因。<a id="a-6D"></a>非闻慧因彼是劣故。<a id="a-6E"></a>非修慧因彼异界故。<a id="a-6F"></a>修所成慧唯修慧因非闻慧因。<a id="a-6G"></a>彼是劣故非思慧因。<a id="a-6H"></a>彼亦劣故。<a id="a-6I"></a>及异界故。<a id="a-6J"></a>复次闻所成慧唯闻慧果非余二果彼是胜故。<a id="a-6K"></a>思所成慧是二慧果非修慧果。<a id="a-6L"></a>彼是胜故。<a id="a-6M"></a>及异界故。<a id="a-6N"></a>修所成慧是二慧果非思慧果。<a id="a-6O"></a>彼异界故。<a id="a-6P"></a>复次闻所成慧现在前时唯修闻慧思所成慧现在前时唯修思慧。<a id="a-6Q"></a>修所成慧现在前时能修三慧。<a id="a-6R"></a>问何故二慧现在前时唯修自类。<a id="a-6S"></a>修所成慧能修三种。<a id="a-6T"></a>答闻思二慧不依定生。<a id="a-6U"></a>势力下劣现在前时唯修自类。<a id="a-6V"></a>即习修故说名为修。<a id="a-6W"></a>不修未来自类他类。<a id="a-6X"></a>修所成慧依定而生。<a id="a-6Y"></a>势力增胜现在前时能修自类及修他类。<a id="a-6Z"></a>修自类者。<a id="a-6a"></a>现在习修未来得修。<a id="a-6b"></a>修他类者唯未来修复次闻思所成慧初刹那现在前时唯成就现在。<a id="a-6c"></a>第二刹那已后现在前时成就过去现在。<a id="a-6d"></a>后不起时唯成就过去。<a id="a-6e"></a>修所成慧未曾得者。<a id="a-6f"></a>初刹那现在前时成就未来。<a id="a-6g"></a>现在第二刹那以后成就三世。<a id="a-6h"></a>后不起时唯成就过去未来。<a id="a-6i"></a>有余师说。<a id="a-6j"></a>闻思二慧串习胜者现在前时。<a id="a-6k"></a>亦修未来自类善法。<a id="a-6l"></a>彼说成就非如前说。</p>
  <p id="a6m">如是三慧。<a id="a-6n"></a>界者。<a id="a-6o"></a>欲界有二。<a id="a-6p"></a>谓闻所成慧。<a id="a-6q"></a>思所成慧。<a id="a-6r"></a>色界有二。<a id="a-6s"></a>谓闻所成慧。<a id="a-6t"></a>修所成慧。<a id="a-6u"></a>无色界唯有修所成慧。<a id="a-6v"></a>问何故欲界无修所成慧耶。<a id="a-6w"></a>答欲界是不定界。<a id="a-6x"></a>非修地。<a id="a-6y"></a>非离染地若欲修时堕思中故。<a id="a-6z"></a>问何故色无色界无思所成慧耶。<a id="a-70"></a>答色无色界是定界。<a id="a-71"></a>是修地。<a id="a-72"></a>是离染地。<a id="a-73"></a>若欲思时堕修中故。<a id="a-74"></a>问何故无色界无闻所成慧耶。<a id="a-75"></a>答彼无耳根听闻法故。<a id="a-76"></a>闻所成慧要因耳根听闻法已展转能引现在前故。<a id="a-77"></a>有作是说。<a id="a-78"></a>欲界具有三慧。<a id="a-79"></a>色无色界如前说。<a id="a-7A"></a>欲界修所成慧者。<a id="a-7B"></a>如现观边世俗智空空无愿无愿无相无相三摩地俱。<a id="a-7C"></a>及尽智时所修欲界善根相应。<a id="a-7D"></a>然极少故诸处不说。<a id="a-7E"></a>有余师说。<a id="a-7F"></a>欲色二界皆具三慧。<a id="a-7G"></a>无色界唯有修所成慧。<a id="a-7H"></a>或有说者。<a id="a-7I"></a>欲色二界皆具三慧。<a id="a-7J"></a>无色界有二种。<a id="a-7K"></a>谓思修所成慧。<a id="a-7L"></a>复有说者。<a id="a-7M"></a>三界皆具有三慧。<a id="a-7N"></a>评曰。<a id="a-7O"></a>应知此中初说为善。<a id="a-7P"></a>地者。<a id="a-7Q"></a>闻所成慧在五地。<a id="a-7R"></a>谓欲界四静虑。<a id="a-7S"></a>有说。<a id="a-7T"></a>在六地。<a id="a-7U"></a>谓前五及静虑中间。<a id="a-7V"></a>有说。<a id="a-7W"></a>在七地。<a id="a-7X"></a>谓前六及未至地。<a id="a-7Y"></a>思所成慧唯在一地谓欲界。<a id="a-7Z"></a>修所成慧有漏者在十七地。<a id="a-7a"></a>谓四静虑四近分静虑中间四无色四近分。<a id="a-7b"></a>无漏者在九地。<a id="a-7c"></a>谓四静虑未至中间下三无色。<a id="a-7d"></a>所依者。<a id="a-7e"></a>闻所成慧依欲色界身。<a id="a-7f"></a>思所成慧依欲界身。<a id="a-7g"></a>修所成慧依三界身。<a id="a-7h"></a>行相者。<a id="a-7i"></a>有作是说。<a id="a-7j"></a>闻思所成慧非十六行相有漏故。<a id="a-7k"></a>修所成慧十六行相。<a id="a-7l"></a>或余行相。<a id="a-7m"></a>评曰。<a id="a-7n"></a>应作是说。<a id="a-7o"></a>三慧皆通十六行相及余行相。<a id="a-7p"></a>以十六行相通有漏无漏故。<a id="a-7q"></a>问若三慧皆通十六行相及余行相者。<a id="a-7r"></a>如是三慧有何差别。<a id="a-7s"></a>答如前已说种种差别。<a id="a-7t"></a>然闻思所成慧自力故无未来修。<a id="a-7u"></a>他力故有未来修。<a id="a-7v"></a>修所成慧自力故有未来修。<a id="a-7w"></a>是谓差别。<a id="a-7x"></a>所缘者三慧皆缘一切法。<a id="a-7y"></a>念住者。<a id="a-7z"></a>三慧皆通四念住。<a id="a-80"></a>智者闻思所成慧。<a id="a-81"></a>唯世俗智。<a id="a-82"></a>修所成慧通十智。<a id="a-83"></a>根相应者。<a id="a-84"></a>闻修所成慧三根相应。<a id="a-85"></a>谓乐喜舍。<a id="a-86"></a>思所成慧二根相应。<a id="a-87"></a>谓喜及舍。<a id="a-88"></a>三摩地俱者闻思所成慧。<a id="a-89"></a>非三摩地俱有漏故。<a id="a-8A"></a>修所成慧三三摩地俱及不俱。<a id="a-8B"></a>过去未来现在者。<a id="a-8C"></a>此三慧皆堕三世。<a id="a-8D"></a>缘三世及离世。<a id="a-8E"></a>善不善无记者。<a id="a-8F"></a>此三慧皆是善。<a id="a-8G"></a>缘三种系不系者。<a id="a-8H"></a>闻所成慧欲色界系。<a id="a-8I"></a>思所成慧唯欲界系。<a id="a-8J"></a>修所成慧色无色界系及不系。<a id="a-8K"></a>三慧皆缘三界系及不系。<a id="a-8L"></a>学无学非学非无学者。<a id="a-8M"></a>闻思所成慧唯非学非无学。<a id="a-8N"></a>修所成慧通三种。<a id="a-8O"></a>三慧皆缘三种。<a id="a-8P"></a>见所断修所断不断者。<a id="a-8Q"></a>闻思所成慧唯修所断。<a id="a-8R"></a>修所成慧通修所断及不断。<a id="a-8S"></a>三慧皆缘三种。<a id="a-8T"></a>缘名缘义者。<a id="a-8U"></a>此三慧皆缘名义。<a id="a-8V"></a>缘自相续他相续非相续者。<a id="a-8W"></a>此三慧皆缘三种。<a id="a-8X"></a>在意地在五识身者。<a id="a-8Y"></a>唯在意地。<a id="a-8Z"></a>以五识中无加行善故。<a id="a-8a"></a>加行得离染得生得者。<a id="a-8b"></a>此三慧皆通加行得离染得。<a id="a-8c"></a>非生得。<a id="a-8d"></a>闻思所成慧离染得者。<a id="a-8e"></a>离有顶染时得故。<a id="a-8f"></a>有说。<a id="a-8g"></a>三慧虽加行得而亦可言生得。<a id="a-8h"></a>从上地没生下地时亦有得故。<a id="a-8i"></a>有余师说。<a id="a-8j"></a>闻所成慧。<a id="a-8k"></a>在欲界者唯加行得。<a id="a-8l"></a>在色界者可言是加行得。<a id="a-8m"></a>可言是生得。<a id="a-8n"></a>可言是加行得者。<a id="a-8o"></a>谓在欲界加行修习闻所成慧。<a id="a-8p"></a>观察诸法自相共相。<a id="a-8q"></a>极纯熟者从欲界没生色界时乃可得故。<a id="a-8r"></a>可言是生得者。<a id="a-8s"></a>虽在欲界加行修习闻所成慧。<a id="a-8t"></a>观察诸法自相共相。<a id="a-8u"></a>若未生彼犹未能得。<a id="a-8v"></a>要生色界方得彼故。<a id="a-8w"></a>思所成慧唯加行得。<a id="a-8x"></a>修所成慧通三得。<a id="a-8y"></a>加行离染生时得故。<a id="a-8z"></a>问如是三慧声闻独觉如来具几。<a id="a-90"></a>答如来虽具三慧。<a id="a-91"></a>然是修所成慧所显。<a id="a-92"></a>所以者何。<a id="a-93"></a>自然觉悟具力无畏及大悲等修功德故。<a id="a-94"></a>独觉虽具三慧。<a id="a-95"></a>而是思所成慧所显。<a id="a-96"></a>所以者何。<a id="a-97"></a>彼虽自然觉悟。<a id="a-98"></a>而无力无畏等诸修功德。<a id="a-99"></a>由多思虑而入道故。<a id="a-9A"></a>声闻虽具三慧。<a id="a-9B"></a>而是闻所成慧所显。<a id="a-9C"></a>所以者何。<a id="a-9D"></a>彼闻法音而入道故。<a id="a-9E"></a>复次如是三慧皆可名为闻所成慧。<a id="a-9F"></a>如说。<a id="a-9G"></a>多闻能知法等。<a id="a-9H"></a>皆可名为思所成慧。<a id="a-9I"></a>如此中说虑即是慧虑。<a id="a-9J"></a>似思故亦名为思。<a id="a-9K"></a>皆可名修所成慧如说。<a id="a-9L"></a>云何应修法。<a id="a-9M"></a>谓善有为法。<a id="a-9N"></a>又契经说。<a id="a-9O"></a>有三种慧。<a id="a-9P"></a>一言说究竟慧。<a id="a-9Q"></a>即是此中闻所成慧。<a id="a-9R"></a>二思虑究竟慧。<a id="a-9S"></a>即是此中思所成慧。<a id="a-9T"></a>三出离究竟慧。<a id="a-9U"></a>即是此中修所成慧。<a id="a-9V"></a>一切加行善心心所皆入如是三慧品摄。<a id="a-9W"></a>云何寻乃至广说。<a id="a-9X"></a>问何故作此论。<a id="a-9Y"></a>答为止他宗显正义故。<a id="a-9Z"></a>谓或有执。<a id="a-9a"></a>寻伺即心。<a id="a-9b"></a>如譬喻者为遮彼执显寻与伺是心所法。<a id="a-9c"></a>或复有执。<a id="a-9d"></a>寻伺是假。<a id="a-9e"></a>为遮彼执显此二种是实有法。<a id="a-9f"></a>故作斯论。<a id="a-9g"></a>云何寻。<a id="a-9h"></a>答诸心寻求辨了显示推度构画分别性分别类是谓寻。<a id="a-9i"></a>诸心寻求等名虽有异而体无差别。<a id="a-9j"></a>皆为显了寻自性故。<a id="a-9k"></a>云何伺。<a id="a-9l"></a>答诸心伺察随行随转随流随属是谓伺。<a id="a-9m"></a>诸心伺察等名虽有异而体无差别。<a id="a-9n"></a>皆为显了伺自性故。<a id="a-9o"></a>寻伺何差别。<a id="a-9p"></a>答心粗性名寻。<a id="a-9q"></a>心细性名伺。<a id="a-9r"></a>是谓差别。<a id="a-9s"></a>问何故复作此论。<a id="a-9t"></a>答欲令疑者得决定故。<a id="a-9u"></a>谓此二法展转相似。<a id="a-9v"></a>见多寻者世人共言。<a id="a-9w"></a>此是多伺。<a id="a-9x"></a>见多伺者世人共言。<a id="a-9y"></a>此是多寻。<a id="a-9z"></a>或有生疑此二体一。<a id="a-A0"></a>欲令彼疑得决定故。<a id="a-A1"></a>显此二种自体各别故作斯论。<a id="a-A2"></a>问此中所说心粗细性显何义耶。<a id="a-A3"></a>有作是说。<a id="a-A4"></a>此则显心粗性细性若作是说。<a id="a-A5"></a>寻伺应以心为自性。<a id="a-A6"></a>亦不相应一物粗细不俱有故。<a id="a-A7"></a>有余师说。<a id="a-A8"></a>此显心粗时有寻性。<a id="a-A9"></a>心细时有伺性。<a id="a-AA"></a>若作是说。<a id="a-AB"></a>应显寻伺非一心俱。<a id="a-AC"></a>心粗细时刹那别故。<a id="a-AD"></a>评曰。<a id="a-AE"></a>应作是说。<a id="a-AF"></a>此中显示即一心中粗性名寻。<a id="a-AG"></a>细性名伺若作是说。<a id="a-AH"></a>显一心中有寻有伺。<a id="a-AI"></a>寻令心粗伺令心细。<a id="a-AJ"></a>问云何一心粗细二法互不相违。<a id="a-AK"></a>答所作异故。<a id="a-AL"></a>寻性猛利。<a id="a-AM"></a>伺性迟钝。<a id="a-AN"></a>共助一心故。<a id="a-AO"></a>虽粗细而不相违。<a id="a-AP"></a>问寻伺粗细其相如何。<a id="a-AQ"></a>答如针鸟翮和束捔。<a id="a-AR"></a>身生受利钝。<a id="a-AS"></a>寻伺亦尔。<a id="a-AT"></a>又如酢水等分相和置于口中。<a id="a-AU"></a>生识利钝。<a id="a-AV"></a>寻伺亦尔。<a id="a-AW"></a>又如盐麨等分相和置于口中。<a id="a-AX"></a>生识利钝。<a id="a-AY"></a>寻伺亦尔。<a id="a-AZ"></a>施设论说。<a id="a-Aa"></a>如叩钟铃铜铁器等。<a id="a-Ab"></a>其声发运。<a id="a-Ac"></a>前粗后细。<a id="a-Ad"></a>寻伺亦尔。<a id="a-Ae"></a>法蕴论说。<a id="a-Af"></a>如天震雷人吹贝等。<a id="a-Ag"></a>初大后微。<a id="a-Ah"></a>寻伺亦尔。<a id="a-Ai"></a>又作是说。<a id="a-Aj"></a>如鸟飞空鼓翼翔翥。<a id="a-Ak"></a>前粗后细寻伺亦尔。<a id="a-Al"></a>彼说皆显寻伺不俱作用增时有前后故。<a id="a-Am"></a>有作是说。<a id="a-An"></a>如以熟酥置冷水上。<a id="a-Ao"></a>日光照触由水日故非释非凝。<a id="a-Ap"></a>如是一心有寻有伺。<a id="a-Aq"></a>二力任持非粗非细。<a id="a-Ar"></a>是故寻伺互得相应。<a id="a-As"></a>寻令心粗伺令心细此中略有三种分别。<a id="a-At"></a>一自性分别。<a id="a-Au"></a>谓寻伺。<a id="a-Av"></a>二随念分别。<a id="a-Aw"></a>谓意识相应念。<a id="a-Ax"></a>三推度分别。<a id="a-Ay"></a>谓意地不定。<a id="a-Az"></a>慧欲界五识身唯有一种自性分别。<a id="a-B0"></a>虽亦有念而非随念分别。<a id="a-B1"></a>不能忆念故。<a id="a-B2"></a>虽亦有慧而非推度分别不能推度故。<a id="a-B3"></a>欲界意地具三分别初静虑三识身唯有一种自性分别。<a id="a-B4"></a>虽有念慧非二分别。<a id="a-B5"></a>义如前说。<a id="a-B6"></a>初静虑意地。<a id="a-B7"></a>若不定者具三分别。<a id="a-B8"></a>若在定者有二分别。<a id="a-B9"></a>谓自性及随念。<a id="a-BA"></a>虽亦有慧而非推度分别。<a id="a-BB"></a>若推度时便出定故。<a id="a-BC"></a>第二第三第四静虑心。<a id="a-BD"></a>若不定者有二分别。<a id="a-BE"></a>谓随念及推度。<a id="a-BF"></a>除自性彼无寻伺故。<a id="a-BG"></a>若在定者唯有一种随念分别。<a id="a-BH"></a>无色界心。<a id="a-BI"></a>若不定者有二分别。<a id="a-BJ"></a>除自性。<a id="a-BK"></a>若在定者唯有一种随念分别。<a id="a-BL"></a>诸无漏心随地不定有。<a id="a-BM"></a>但有分别者。<a id="a-BN"></a>谓除推度有。<a id="a-BO"></a>唯有一分别者。<a id="a-BP"></a>谓随念。<a id="a-BQ"></a>无具三者无不定故。<a id="a-BR"></a>云何掉举乃至广说。<a id="a-BS"></a>问何故作此论。<a id="a-BT"></a>答为止他宗显正义故。<a id="a-BU"></a>谓或有执。<a id="a-BV"></a>掉举心乱无有别体。<a id="a-BW"></a>为遮彼执欲显此二其体各别故作斯论。<a id="a-BX"></a>云何掉举。<a id="a-BY"></a>答诸心不寂静。<a id="a-BZ"></a>不止息躁动掉举。<a id="a-Ba"></a>心躁动性是谓掉举。<a id="a-Bb"></a>不寂静等名虽有异而体无差别。<a id="a-Bc"></a>皆为显了掉举自性故。<a id="a-Bd"></a>云何心乱。<a id="a-Be"></a>答诸心散乱流荡不住非一境性。<a id="a-Bf"></a>是谓心乱。<a id="a-Bg"></a>心散乱等名虽有异而体无差别。<a id="a-Bh"></a>皆为显了心乱自性故。<a id="a-Bi"></a>掉举心乱有何差别。<a id="a-Bj"></a>答不寂静相名掉举。<a id="a-Bk"></a>非一境相名心乱。<a id="a-Bl"></a>是谓差别。<a id="a-Bm"></a>问何故复作此论。<a id="a-Bn"></a>答为令疑者得决定故。<a id="a-Bo"></a>谓此二法展转相似。<a id="a-Bp"></a>见掉举者世人共言。<a id="a-Bq"></a>此是心乱。<a id="a-Br"></a>见心乱者世人共言。<a id="a-Bs"></a>此是掉举。<a id="a-Bt"></a>或有生疑此二是一。<a id="a-Bu"></a>欲令此疑得决定故。<a id="a-Bv"></a>显此二种其体各别故作斯论。<a id="a-Bw"></a>不寂静相者。<a id="a-Bx"></a>谓令心躁动障碍五支四支定故。<a id="a-By"></a>非一境相者。<a id="a-Bz"></a>谓令心流荡于外色声香味触故。<a id="a-C0"></a>问掉举心乱其相如何。<a id="a-C1"></a>答如人坐床一挽令起掉举亦尔。<a id="a-C2"></a>发动心故。<a id="a-C3"></a>一策令行心乱亦尔。<a id="a-C4"></a>令心于境数移转故。<a id="a-C5"></a>又如令水从泉眼出。<a id="a-C6"></a>掉举亦尔。<a id="a-C7"></a>令心躁动故。<a id="a-C8"></a>令水出已流满诸池。<a id="a-C9"></a>心乱亦尔。<a id="a-CA"></a>令心流散故。<a id="a-CB"></a>问心乱以何为自性。<a id="a-CC"></a>答以染污三摩地为自性。<a id="a-CD"></a>有作是说。<a id="a-CE"></a>有别心所名为心乱。<a id="a-CF"></a>非三摩地。<a id="a-CG"></a>评曰。<a id="a-CH"></a>应作是说。<a id="a-CI"></a>前说为善。<a id="a-CJ"></a>即三摩地烦恼相应。<a id="a-CK"></a>令心于境数数移转名心乱故掉举心乱虽恒相应然约用增。<a id="a-CL"></a>应作四句。<a id="a-CM"></a>有心名有掉举非有心乱。<a id="a-CN"></a>谓于一境三摩地极躁动时。<a id="a-CO"></a>有心名有心乱非有掉举。<a id="a-CP"></a>谓于多境三摩地不极躁动时。<a id="a-CQ"></a>有心名有掉举亦有心乱。<a id="a-CR"></a>谓于多境三摩地极躁动时。<a id="a-CS"></a>有心不名有掉举亦非有心乱。<a id="a-CT"></a>谓于一境三摩地不极躁动时。<a id="a-CU"></a>大德说曰。<a id="a-CV"></a>若心名有心乱亦名有掉举。<a id="a-CW"></a>有心名有掉举非有心乱。<a id="a-CX"></a>谓于一境三摩地极躁动时。<a id="a-CY"></a>如行一路驰走不息。</p>
  <p id="aCZ">复次此中因说心所。<a id="a-Ca"></a>应说大地等法。<a id="a-Cb"></a>谓大地法有十种。<a id="a-Cc"></a>一受。<a id="a-Cd"></a>二想。<a id="a-Ce"></a>三思。<a id="a-Cf"></a>四触。<a id="a-Cg"></a>五欲。<a id="a-Ch"></a>六作意。<a id="a-Ci"></a>七胜解。<a id="a-Cj"></a>八念。<a id="a-Ck"></a>九三摩地。<a id="a-Cl"></a>十慧。<a id="a-Cm"></a>大烦恼地法亦有十种。<a id="a-Cn"></a>一不信。<a id="a-Co"></a>二懈怠。<a id="a-Cp"></a>三放逸。<a id="a-Cq"></a>四掉举。<a id="a-Cr"></a>五无明。<a id="a-Cs"></a>六忘念。<a id="a-Ct"></a>七不正知。<a id="a-Cu"></a>八心乱。<a id="a-Cv"></a>九非理作意。<a id="a-Cw"></a>十邪胜解。<a id="a-Cx"></a>此二种大地法。<a id="a-Cy"></a>名虽二十体唯十五。<a id="a-Cz"></a>谓大地法中受想思触欲。<a id="a-D0"></a>名五体亦五。<a id="a-D1"></a>大烦恼地法中不信懈怠放逸掉举无明。<a id="a-D2"></a>亦名五体亦五。<a id="a-D3"></a>所余十法名虽有十体唯有五。<a id="a-D4"></a>谓大烦恼地法中忘念即大地法中念。<a id="a-D5"></a>不正知即彼慧。<a id="a-D6"></a>心乱即彼三摩地。<a id="a-D7"></a>非理作意即彼作意。<a id="a-D8"></a>邪胜解即彼胜解。<a id="a-D9"></a>然大地法通染污不染污。<a id="a-DA"></a>大烦恼地法唯染污。<a id="a-DB"></a>念等五法顺善品胜。<a id="a-DC"></a>多建立在诸善品中。<a id="a-DD"></a>或有生疑唯不染污故。<a id="a-DE"></a>复说在烦恼地中。<a id="a-DF"></a>有说。<a id="a-DG"></a>此五顺染亦胜。<a id="a-DH"></a>是故重说。<a id="a-DI"></a>惛沈顺定余不遍染。<a id="a-DJ"></a>故不立在此地法中。<a id="a-DK"></a>然于此中应作四句。<a id="a-DL"></a>有是大地法非大烦恼地法。<a id="a-DM"></a>谓受想思触欲。<a id="a-DN"></a>有是大烦恼地法非大地法。<a id="a-DO"></a>谓不信懈怠放逸掉举无明。<a id="a-DP"></a>有是大地法亦大烦恼地法。<a id="a-DQ"></a>谓忘念不正知心乱非理作意邪胜解。<a id="a-DR"></a>有非大地法亦非大烦恼地法。<a id="a-DS"></a>谓除前相。<a id="a-DT"></a>诸有欲令心乱非三摩地者。<a id="a-DU"></a>彼说此二种大地法。<a id="a-DV"></a>名有二十体有十六。<a id="a-DW"></a>所作四句与前有异。<a id="a-DX"></a>谓第一句有六法。<a id="a-DY"></a>即前五种及三摩地。<a id="a-DZ"></a>第二句亦有六法。<a id="a-Da"></a>谓前五及心乱。<a id="a-Db"></a>第三句有四法。<a id="a-Dc"></a>谓前五中除心乱。<a id="a-Dd"></a>第四句如前说。<a id="a-De"></a>评曰。<a id="a-Df"></a>此中前说为善。<a id="a-Dg"></a>小烦恼地法有十种。<a id="a-Dh"></a>一忿。<a id="a-Di"></a>二恨。<a id="a-Dj"></a>三覆。<a id="a-Dk"></a>四恼。<a id="a-Dl"></a>五谄。<a id="a-Dm"></a>六诳。<a id="a-Dn"></a>七憍。<a id="a-Do"></a>八悭。<a id="a-Dp"></a>九嫉。<a id="a-Dq"></a>十害。<a id="a-Dr"></a>大善地法有十种。<a id="a-Ds"></a>一信。<a id="a-Dt"></a>二精进。<a id="a-Du"></a>三惭。<a id="a-Dv"></a>四愧。<a id="a-Dw"></a>五无贪。<a id="a-Dx"></a>六无嗔。<a id="a-Dy"></a>七轻安。<a id="a-Dz"></a>八舍。<a id="a-E0"></a>九不放逸。<a id="a-E1"></a>十不害。<a id="a-E2"></a>大不善地法有五种。<a id="a-E3"></a>一无明。<a id="a-E4"></a>二惛沈。<a id="a-E5"></a>三掉举。<a id="a-E6"></a>四无惭。<a id="a-E7"></a>五无愧。<a id="a-E8"></a>大有覆无记地法有三种。<a id="a-E9"></a>一无明。<a id="a-EA"></a>二惛沈。<a id="a-EB"></a>三掉举。<a id="a-EC"></a>大无覆无记地法有十种。<a id="a-ED"></a>即前大地受等十法。<a id="a-EE"></a>问大地法等有何义耶。<a id="a-EF"></a>答若法一切心中可得名大地法。<a id="a-EG"></a>谓若染污不染污。<a id="a-EH"></a>若有漏无漏。<a id="a-EI"></a>若善不善无记。<a id="a-EJ"></a>若三界系不系。<a id="a-EK"></a>若学无学非学非无学。<a id="a-EL"></a>若见所断修所断不断。<a id="a-EM"></a>若在意地。<a id="a-EN"></a>若五识身。<a id="a-EO"></a>一切心中皆可得故名大地法。<a id="a-EP"></a>若法一切染污心中可得。<a id="a-EQ"></a>名大烦恼地法。<a id="a-ER"></a>谓若不善。<a id="a-ES"></a>若无记。<a id="a-ET"></a>若欲界系。<a id="a-EU"></a>若色界系。<a id="a-EV"></a>若无色界系。<a id="a-EW"></a>若见所断。<a id="a-EX"></a>若修所断。<a id="a-EY"></a>若在意地。<a id="a-EZ"></a>若五识身。<a id="a-Ea"></a>烦恼起时皆可得故。<a id="a-Eb"></a>名大烦恼地法。<a id="a-Ec"></a>应知此中不信等五。<a id="a-Ed"></a>唯与一切染污心俱故。<a id="a-Ee"></a>立大烦恼地法。<a id="a-Ef"></a>忘念等五如前已说。<a id="a-Eg"></a>若法少分染污心中可得名小烦恼地法。<a id="a-Eh"></a>谓忿等七。<a id="a-Ei"></a>唯不善谄诳憍。<a id="a-Ej"></a>或不善。<a id="a-Ek"></a>或无记。<a id="a-El"></a>又忿等七。<a id="a-Em"></a>唯欲界系。<a id="a-En"></a>谄诳欲界初静虑系。<a id="a-Eo"></a>憍三界系。<a id="a-Ep"></a>又此十种唯修所断。<a id="a-Eq"></a>唯在意地。<a id="a-Er"></a>若一起时必无第二互相违故。<a id="a-Es"></a>名小烦恼地法。<a id="a-Et"></a>若法唯在一切善心中可得名大善地法。<a id="a-Eu"></a>谓若有漏。<a id="a-Ev"></a>若无漏。<a id="a-Ew"></a>若生得善。<a id="a-Ex"></a>若加行善。<a id="a-Ey"></a>若三界系。<a id="a-Ez"></a>若不系。<a id="a-F0"></a>若学若无学。<a id="a-F1"></a>若非学非无学。<a id="a-F2"></a>若在意地。<a id="a-F3"></a>若五识身。<a id="a-F4"></a>一切善心皆可得故。<a id="a-F5"></a>名大善地法。<a id="a-F6"></a>若法一切不善心中可得。<a id="a-F7"></a>名大不善地法。<a id="a-F8"></a>谓若见苦所断。<a id="a-F9"></a>若见集所断。<a id="a-FA"></a>若见灭所断。<a id="a-FB"></a>若见道所断。<a id="a-FC"></a>若修所断。<a id="a-FD"></a>若在意地。<a id="a-FE"></a>若五识身。<a id="a-FF"></a>一切不善心中皆可得故。<a id="a-FG"></a>名大不善地法。<a id="a-FH"></a>应知此中无惭无愧。<a id="a-FI"></a>唯在一切不善心中可得故。<a id="a-FJ"></a>名大不善地法。<a id="a-FK"></a>惛沉掉举烦恼缠摄。<a id="a-FL"></a>通与一切不善心相应。<a id="a-FM"></a>又障止观势用强故。<a id="a-FN"></a>复建立在不善地中。<a id="a-FO"></a>无明一种随眠所摄。<a id="a-FP"></a>遍与一切不善心相应故。<a id="a-FQ"></a>复立在不善地中。<a id="a-FR"></a>所余随眠及随烦恼无如是义。<a id="a-FS"></a>若法一切有覆无记心中可得名大有覆无记地法。<a id="a-FT"></a>谓若欲界萨迦耶见边执见相应心。<a id="a-FU"></a>若色无色界一切烦恼相应心。<a id="a-FV"></a>若在意地。<a id="a-FW"></a>若五识身。<a id="a-FX"></a>一切有覆无记心中皆可得故。<a id="a-FY"></a>名大有覆无记地法。<a id="a-FZ"></a>应知此中无别心所。<a id="a-Fa"></a>唯是有覆无记性摄。<a id="a-Fb"></a>唯有无明惛沉掉举是烦恼缠。<a id="a-Fc"></a>障止观胜。<a id="a-Fd"></a>或是随眠遍在一切有覆无记心中可得故。<a id="a-Fe"></a>立有覆无记地中。<a id="a-Ff"></a>若法一切无覆无记心中可得。<a id="a-Fg"></a>名大无覆无记地法。<a id="a-Fh"></a>谓若欲界系。<a id="a-Fi"></a>若色界系。<a id="a-Fj"></a>若无色界系。<a id="a-Fk"></a>若在意地。<a id="a-Fl"></a>若五识身。<a id="a-Fm"></a>若异熟生。<a id="a-Fn"></a>若威仪路。<a id="a-Fo"></a>若工巧处。<a id="a-Fp"></a>若通果心。<a id="a-Fq"></a>皆可得故。<a id="a-Fr"></a>名大无覆无记地法。<a id="a-Fs"></a>应知此中无别心所。<a id="a-Ft"></a>唯是无覆无记性摄。<a id="a-Fu"></a>即受等十遍在一切无覆无记心中可得故。<a id="a-Fv"></a>立无覆无记地中。</p>
 </body>
</html>