<!doctype html>
<html id="z3IBVaK11S" data-ver="1053">
 <head>
  <meta charset="utf-8">
  <meta author="五百大阿罗汉">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨大毗婆沙论卷第十一</h1>
  <h2 id="a2">杂蕴第一中智纳息第二之三</h2>
  <p id="a3">问未来世中有等无间缘不。<a id="a-4"></a>设尔何失。<a id="a-5"></a>若有者未来诸法应次第住。<a id="a-6"></a>修正加行应成无用。<a id="a-7"></a>所以者何。<a id="a-8"></a>若法在此无间而住。<a id="a-9"></a>彼法从此无间必生。<a id="a-A"></a>修正加行复何所用。<a id="a-B"></a>又应无有伏诸烦恼生对治义。<a id="a-C"></a>如是便无究竟解脱。<a id="a-D"></a>见蕴所说复云何通。<a id="a-E"></a>如说。<a id="a-F"></a>若法与彼法作等无间。<a id="a-G"></a>或时不与彼法作耶。<a id="a-H"></a>答若时此法未至已生。<a id="a-I"></a>若无者何故世第一法无间。<a id="a-J"></a>唯生苦法智忍。<a id="a-K"></a>不生乃至尽无生智。<a id="a-L"></a>八分经说。<a id="a-M"></a>复云何通。<a id="a-N"></a>如说。<a id="a-O"></a>如是补特伽罗作此业已。<a id="a-P"></a>或十三劫。<a id="a-Q"></a>或十四劫。<a id="a-R"></a>或乃至二十劫。<a id="a-S"></a>不堕恶趣。<a id="a-T"></a>又云何建立。<a id="a-U"></a>顺现法受。<a id="a-V"></a>顺次生受。<a id="a-W"></a>顺后次受。<a id="a-X"></a>三种业耶。<a id="a-Y"></a>答未来无有等无间缘。<a id="a-Z"></a>问若尔何故世第一法无间。<a id="a-a"></a>唯生苦法智忍。<a id="a-b"></a>不生乃至尽无生智耶。<a id="a-c"></a>答此名数定。<a id="a-d"></a>非事相定。<a id="a-e"></a>所以者何。<a id="a-f"></a>苦法智忍。<a id="a-g"></a>在六地未知何地者。<a id="a-h"></a>当生三根相应。<a id="a-i"></a>未知何根相应者。<a id="a-j"></a>当生有四行相。<a id="a-k"></a>未知何行相。<a id="a-l"></a>当生无量刹那。<a id="a-m"></a>未知何刹那当生故。<a id="a-n"></a>乃至住增上忍时。<a id="a-o"></a>苦法智忍。<a id="a-p"></a>唯于三事定。<a id="a-q"></a>谓地定根定行相定。<a id="a-r"></a>于二事犹不定。<a id="a-s"></a>谓刹那不定。<a id="a-t"></a>等无间缘不定。<a id="a-u"></a>若住世第一法时。<a id="a-v"></a>于五事皆定。<a id="a-w"></a>复次不必要有等无间缘。<a id="a-x"></a>诸法次第相续而起。<a id="a-y"></a>所以者何。<a id="a-z"></a>若法依属彼法。<a id="a-10"></a>从彼法后无间得生。<a id="a-11"></a>余则不尔。<a id="a-12"></a>犹如外物虽无等无间缘。<a id="a-13"></a>而相依属前后次第生起。<a id="a-14"></a>如种芽茎枝条花果。<a id="a-15"></a>依属彼者。<a id="a-16"></a>彼无间生。<a id="a-17"></a>余则不尔。<a id="a-18"></a>如是内法在未来世。<a id="a-19"></a>虽无等无间缘。<a id="a-1A"></a>而依属彼者彼无间生。<a id="a-1B"></a>余则不尔。<a id="a-1C"></a>苦法智忍。<a id="a-1D"></a>依属世第一法。<a id="a-1E"></a>苦法智等则不如是。<a id="a-1F"></a>是故世第一法无间。<a id="a-1G"></a>唯生苦法智忍。<a id="a-1H"></a>不生乃至尽无生智。<a id="a-1I"></a>复次未来法生。<a id="a-1J"></a>依现在法。<a id="a-1K"></a>若现在法和合。<a id="a-1L"></a>彼则得生。<a id="a-1M"></a>若不和合彼则不生。<a id="a-1N"></a>虽无是处为分别故。<a id="a-1O"></a>假使修道生缘先合。<a id="a-1P"></a>亦应先生。<a id="a-1Q"></a>然无是事。<a id="a-1R"></a>唯苦法智忍。<a id="a-1S"></a>依世第一法和合而生。<a id="a-1T"></a>苦法智等依余和合。<a id="a-1U"></a>是故世第一法无间。<a id="a-1V"></a>唯生苦法智忍。<a id="a-1W"></a>不生乃至尽无生智。<a id="a-1X"></a>问八分经等。<a id="a-1Y"></a>复云何通。<a id="a-1Z"></a>有说。<a id="a-1a"></a>世尊依过去现在。<a id="a-1b"></a>比知未来。<a id="a-1c"></a>故作是说。<a id="a-1d"></a>谓世尊观过去现在。<a id="a-1e"></a>如是种类补特伽罗。<a id="a-1f"></a>造如是业。<a id="a-1g"></a>尔所劫中不堕恶趣。<a id="a-1h"></a>如是种类补特伽罗。<a id="a-1i"></a>造如是业现世受果。<a id="a-1j"></a>造如是业次生受果。<a id="a-1k"></a>造如是业后次受果。<a id="a-1l"></a>由此现见。<a id="a-1m"></a>如是种类补特伽罗。<a id="a-1n"></a>造如是业比知当来。<a id="a-1o"></a>尔所劫中不堕恶趣。<a id="a-1p"></a>如是种类补特伽罗。<a id="a-1q"></a>造如是业当现受果。<a id="a-1r"></a>造如是业当生受果。<a id="a-1s"></a>造如是业当后受果。<a id="a-1t"></a>有余师说。<a id="a-1u"></a>有情身中有如是相。<a id="a-1v"></a>是不相应行蕴所摄。<a id="a-1w"></a>世尊观彼。<a id="a-1x"></a>便知如是补特伽罗于未来世。<a id="a-1y"></a>尔所劫中不堕恶趣。<a id="a-1z"></a>亦知如是补特伽罗所造诸业。<a id="a-20"></a>或当现受。<a id="a-21"></a>或当生受。<a id="a-22"></a>或当后受。<a id="a-23"></a>评曰。<a id="a-24"></a>不应作如是说。<a id="a-25"></a>若作是说。<a id="a-26"></a>便显世尊于未来事唯有比量智无现量智。<a id="a-27"></a>此不应理。<a id="a-28"></a>应作是说。<a id="a-29"></a>佛知未来是现非比。<a id="a-2A"></a>谓佛智见明净猛利。<a id="a-2B"></a>未来诸佛。<a id="a-2C"></a>虽杂乱住无有次第。<a id="a-2D"></a>而能现知。<a id="a-2E"></a>如是种类补特伽罗。<a id="a-2F"></a>造如是业。<a id="a-2G"></a>于未来世尔所劫中不堕恶趣。<a id="a-2H"></a>如是种类补特伽罗。<a id="a-2I"></a>造如是业。<a id="a-2J"></a>或当现受。<a id="a-2K"></a>或当生受。<a id="a-2L"></a>或当后受。<a id="a-2M"></a>明了无谬。<a id="a-2N"></a>有余师说。<a id="a-2O"></a>未来亦有等无间缘。<a id="a-2P"></a>问若尔未来诸法应次第住。<a id="a-2Q"></a>修正加行应成无用。<a id="a-2R"></a>又应无有伏诸烦恼生对治义。<a id="a-2S"></a>如是便无究竟解脱。<a id="a-2T"></a>答未来诸法虽有等无间缘性相定。<a id="a-2U"></a>而无前后次第定。<a id="a-2V"></a>谓心心所未已生位。<a id="a-2W"></a>有应从彼无间生法而无前后次第行列。<a id="a-2X"></a>至已生位。<a id="a-2Y"></a>有应从彼无间生法。<a id="a-2Z"></a>亦有前后次第行列。<a id="a-2a"></a>如多沙门。<a id="a-2b"></a>若杂乱住虽大小已定。<a id="a-2c"></a>而行列未定。<a id="a-2d"></a>若次第住大小亦定。<a id="a-2e"></a>行列亦定。<a id="a-2f"></a>此亦如是故无有失。<a id="a-2g"></a>修正加行非成无用。<a id="a-2h"></a>一心无间有二心故。<a id="a-2i"></a>谓未来世一心无间。<a id="a-2j"></a>有二心住一善二染。<a id="a-2k"></a>若现在世修正加行。<a id="a-2l"></a>则善心生染心不生。<a id="a-2m"></a>若现在世起邪加行。<a id="a-2n"></a>则染心生善心不生。<a id="a-2o"></a>如一种后二事应生一芽二灰。<a id="a-2p"></a>若芽缘和合则芽生灰不生。<a id="a-2q"></a>若灰缘和合则灰生芽不生。<a id="a-2r"></a>此亦如是。<a id="a-2s"></a>由此亦有伏诸烦恼生对治义。<a id="a-2t"></a>渐次便证究竟解脱。<a id="a-2u"></a>问见蕴所说复云何通。<a id="a-2v"></a>如说。<a id="a-2w"></a>若法与彼法作等无间。<a id="a-2x"></a>或时不与彼法作耶。<a id="a-2y"></a>答若时此法未至已生。<a id="a-2z"></a>答彼依前后次第定说。<a id="a-30"></a>不依为缘性相定说。<a id="a-31"></a>故不相违。<a id="a-32"></a>评曰。<a id="a-33"></a>应作是说。<a id="a-34"></a>未来无有等无间缘。<a id="a-35"></a>所以者何。<a id="a-36"></a>等无间缘不杂乱住。<a id="a-37"></a>未来世法杂乱住故。<a id="a-38"></a>等无间缘次第而住。<a id="a-39"></a>未来世法无次第故。<a id="a-3A"></a>等无间缘依开避义。<a id="a-3B"></a>立未来世法。<a id="a-3C"></a>无开避义故。<a id="a-3D"></a>复次若未来有等无间缘则。<a id="a-3E"></a>欲修善者应常作善。<a id="a-3F"></a>欲作恶者应常作恶。<a id="a-3G"></a>然今现见欲修善者。<a id="a-3H"></a>后便作恶。<a id="a-3I"></a>如天授等。<a id="a-3J"></a>欲作恶者后便作善。<a id="a-3K"></a>如指鬘等。<a id="a-3L"></a>故未来世决定无有等无间缘。</p>
  <p id="a3M">问何故色法非等无间缘。<a id="a-3N"></a>答若法相应。<a id="a-3O"></a>有所依有行相。<a id="a-3P"></a>有警觉有所缘。<a id="a-3Q"></a>彼法可立等无间缘。<a id="a-3R"></a>色法不尔故。<a id="a-3S"></a>非等无间缘。<a id="a-3T"></a>有说。<a id="a-3U"></a>等无间缘现前无乱。<a id="a-3V"></a>色法有乱故。<a id="a-3W"></a>非等无间缘。<a id="a-3X"></a>谓一刹那。<a id="a-3Y"></a>起欲界色及色界色。<a id="a-3Z"></a>或一刹那。<a id="a-3a"></a>起欲界色及不系色。<a id="a-3b"></a>或一刹那。<a id="a-3c"></a>起色界色及不系色。<a id="a-3d"></a>尊者世友说曰。<a id="a-3e"></a>一异熟色相续未灭。<a id="a-3f"></a>有长养色及等流色。<a id="a-3g"></a>复相续生多类俱生。<a id="a-3h"></a>故非等无间缘。<a id="a-3i"></a>大德说曰。<a id="a-3j"></a>以诸色法少无间生多。<a id="a-3k"></a>多无间生少故。<a id="a-3l"></a>非等无间缘。<a id="a-3m"></a>少无间生多者。<a id="a-3n"></a>如夏雨时。<a id="a-3o"></a>少云无间起无量云。<a id="a-3p"></a>遍覆虚空。<a id="a-3q"></a>从小树子生极高大诺瞿陀树。<a id="a-3r"></a>从小羯刺蓝生广大身色。<a id="a-3s"></a>多无间生少者。<a id="a-3t"></a>如大草聚烧为少灰。<a id="a-3u"></a>问若尔心所法亦多无间生少。<a id="a-3v"></a>少无间生多。<a id="a-3w"></a>应不建立等无间缘。<a id="a-3x"></a>多无间生少者。<a id="a-3y"></a>如从有寻有伺地。<a id="a-3z"></a>入无寻无伺地。<a id="a-40"></a>少无间生多者。<a id="a-41"></a>如从无寻无伺地入有寻有伺地。<a id="a-42"></a>答此依同地前后数等说。<a id="a-43"></a>不依异地故无有失。<a id="a-44"></a>有说。<a id="a-45"></a>此依同类前后数等说。<a id="a-46"></a>不依异类故无有失。<a id="a-47"></a>谓一心中。<a id="a-48"></a>若一受等无间二受等生。<a id="a-49"></a>二受等无间一受等生。<a id="a-4A"></a>可有此失。<a id="a-4B"></a>然无是事故与色别。<a id="a-4C"></a>以诸色法同类极微。<a id="a-4D"></a>于一聚中众多俱起。<a id="a-4E"></a>故不可立等无间缘。<a id="a-4F"></a>心心所法无如是事。</p>
  <p id="a4G">问何故不相应行。<a id="a-4H"></a>非等无间缘。<a id="a-4I"></a>答若法相应。<a id="a-4J"></a>有所依有行相。<a id="a-4K"></a>有警觉有所缘。<a id="a-4L"></a>彼法可立等无间缘。<a id="a-4M"></a>不相应行不尔。<a id="a-4N"></a>故非等无间缘。<a id="a-4O"></a>有说。<a id="a-4P"></a>等无间缘现前无乱。<a id="a-4Q"></a>不相应行现前有乱。<a id="a-4R"></a>故非等无间缘。<a id="a-4S"></a>谓一刹那。<a id="a-4T"></a>有起三界及不系。<a id="a-4U"></a>不相应行故。<a id="a-4V"></a>余随所应。<a id="a-4W"></a>如前广说。<a id="a-4X"></a>品类足论。<a id="a-4Y"></a>有如是言。<a id="a-4Z"></a>云何心等无间法。<a id="a-4a"></a>答若心等无间。<a id="a-4b"></a>余心心所法。<a id="a-4c"></a>已生正生。<a id="a-4d"></a>及无想定灭尽定。<a id="a-4e"></a>已生正生。<a id="a-4f"></a>是谓心等无间法。<a id="a-4g"></a>问彼何故不说无想异熟耶。<a id="a-4h"></a>有说。<a id="a-4i"></a>应说而不说者。<a id="a-4j"></a>当知此义有余。<a id="a-4k"></a>有说。<a id="a-4l"></a>二无心定。<a id="a-4m"></a>有加行有功用。<a id="a-4n"></a>勤劳而得故彼说之。<a id="a-4o"></a>无想异熟与此相违。<a id="a-4p"></a>故彼不说。<a id="a-4q"></a>有说。<a id="a-4r"></a>二无心定是善故说。<a id="a-4s"></a>无想异熟无覆无记故不说之。<a id="a-4t"></a>有说。<a id="a-4u"></a>若由心力无间引起。<a id="a-4v"></a>不杂乱者。<a id="a-4w"></a>可名为心等无间法。<a id="a-4x"></a>无想异熟是异熟因力所引起。<a id="a-4y"></a>任运而转。<a id="a-4z"></a>非入彼心势力所引。<a id="a-50"></a>故不名心等无间法。<a id="a-51"></a>问若尔异熟心心所法。<a id="a-52"></a>亦异熟因力所引起。<a id="a-53"></a>任运而转。<a id="a-54"></a>应不名心等无间法。<a id="a-55"></a>答自类相引有胜势力。<a id="a-56"></a>不同彼故。<a id="a-57"></a>俱是相应有所依等。<a id="a-58"></a>说名自类。<a id="a-59"></a>问何故二无心定。<a id="a-5A"></a>是心等无间法。<a id="a-5B"></a>而非心等无间缘耶。<a id="a-5C"></a>答彼由心加行功用。<a id="a-5D"></a>勤劳所引得故。<a id="a-5E"></a>名心等无间法。<a id="a-5F"></a>与心相违遮断心故。<a id="a-5G"></a>非心等无间缘。<a id="a-5H"></a>有说。<a id="a-5I"></a>彼由心势力所引起。<a id="a-5J"></a>故名心等无间法。<a id="a-5K"></a>不相应无所依。<a id="a-5L"></a>无行相无警觉。<a id="a-5M"></a>无所缘故。<a id="a-5N"></a>非心等无间缘。<a id="a-5O"></a>有说。<a id="a-5P"></a>彼由心势力得增长。<a id="a-5Q"></a>有作用故。<a id="a-5R"></a>名心等无间法。<a id="a-5S"></a>损减心令不起作用故。<a id="a-5T"></a>非心等无间缘。<a id="a-5U"></a>问何故二无心定。<a id="a-5V"></a>前后相似无乱续生。<a id="a-5W"></a>而前非后等无间缘。<a id="a-5X"></a>答由入定心势力所引。<a id="a-5Y"></a>不由前念力所引生。<a id="a-5Z"></a>故前非后等无间缘。<a id="a-5a"></a>问若尔异熟心心所法。<a id="a-5b"></a>由异熟因势力引起。<a id="a-5c"></a>任运而转。<a id="a-5d"></a>前应非后等无间缘。<a id="a-5e"></a>答心心所法。<a id="a-5f"></a>是相应有所依。<a id="a-5g"></a>有行相有警觉。<a id="a-5h"></a>有所缘故。<a id="a-5i"></a>前念于后有胜势力。<a id="a-5j"></a>引发开避。<a id="a-5k"></a>故皆是后等无间缘。<a id="a-5l"></a>不相应行与此相违。<a id="a-5m"></a>不可为例。<a id="a-5n"></a>问入出无想灭尽定。<a id="a-5o"></a>心中间或经半劫一劫。<a id="a-5p"></a>云何可说等无间耶。<a id="a-5q"></a>答中间无余心为隔故。<a id="a-5r"></a>谓入出心相去虽远。<a id="a-5s"></a>中间更无余心所间。<a id="a-5t"></a>故后于前名等无间。<a id="a-5u"></a>犹如二人共涉远路。<a id="a-5v"></a>一前一后相远而行。<a id="a-5w"></a>有人问言。<a id="a-5x"></a>汝有伴不。<a id="a-5y"></a>彼答言有。<a id="a-5z"></a>次后而来。<a id="a-60"></a>二人中间虽有禽兽。<a id="a-61"></a>无人为隔故言次后。<a id="a-62"></a>此亦如是。<a id="a-63"></a>无心为隔名等无间。<a id="a-64"></a>问若法是心等无间。<a id="a-65"></a>亦是心无间耶。<a id="a-66"></a>答应作四句。<a id="a-67"></a>有法是心等无间。<a id="a-68"></a>非心无间。<a id="a-69"></a>谓除初刹那二无心定。<a id="a-6A"></a>及有心位心心所法。<a id="a-6B"></a>诸余相续。<a id="a-6C"></a>二无心定及出定心心所法。<a id="a-6D"></a>有法是心无间。<a id="a-6E"></a>非心等无间。<a id="a-6F"></a>谓初刹那二无心定。<a id="a-6G"></a>及有心位心心所法。<a id="a-6H"></a>生老住无常。<a id="a-6I"></a>有法是心等无间亦是心无间。<a id="a-6J"></a>谓初刹那二无心定。<a id="a-6K"></a>及有心位心心所法。<a id="a-6L"></a>有法非心等无间亦非心无间。<a id="a-6M"></a>谓除初刹那二无心定。<a id="a-6N"></a>及有心位心心所法。<a id="a-6O"></a>生老住无常。<a id="a-6P"></a>诸余相续二无心定。<a id="a-6Q"></a>及出定心心法生老住无常。<a id="a-6R"></a>问若法是心等无间。<a id="a-6S"></a>亦是无心定无间耶。<a id="a-6T"></a>答应作四句。<a id="a-6U"></a>有法是心等无间。<a id="a-6V"></a>非无心定无间。<a id="a-6W"></a>谓初刹那二无心定。<a id="a-6X"></a>及有心位心心所法。<a id="a-6Y"></a>有法是无心定无间。<a id="a-6Z"></a>非心等无间。<a id="a-6a"></a>谓除初刹那。<a id="a-6b"></a>二无心定。<a id="a-6c"></a>及有心位心心所法。<a id="a-6d"></a>生老住无常诸余相续。<a id="a-6e"></a>二无心定。<a id="a-6f"></a>及出定心心所法。<a id="a-6g"></a>生老住无常。<a id="a-6h"></a>有法是心等无间。<a id="a-6i"></a>亦是无心定无间。<a id="a-6j"></a>谓除初刹那二无心定。<a id="a-6k"></a>及有心位心心所法。<a id="a-6l"></a>诸余相续二无心定。<a id="a-6m"></a>及出定心心所法。<a id="a-6n"></a>有法非心等无间。<a id="a-6o"></a>亦非无心定无间。<a id="a-6p"></a>谓初刹那二无心定。<a id="a-6q"></a>及有心位心心所法。<a id="a-6r"></a>生老住无常。</p>
  <p id="a6s">有三种作意。<a id="a-6t"></a>谓自相作意。<a id="a-6u"></a>共相作意。<a id="a-6v"></a>胜解作意。<a id="a-6w"></a>自相作意者。<a id="a-6x"></a>思惟色是变碍相。<a id="a-6y"></a>受是领纳相。<a id="a-6z"></a>想是取像相。<a id="a-70"></a>行是造作相。<a id="a-71"></a>识是了别相。<a id="a-72"></a>地是坚相。<a id="a-73"></a>水是湿相。<a id="a-74"></a>火是暖相。<a id="a-75"></a>风是动相。<a id="a-76"></a>如是等。<a id="a-77"></a>共相作意者。<a id="a-78"></a>如十六行相等。<a id="a-79"></a>胜解作意者。<a id="a-7A"></a>如不净观持息念。<a id="a-7B"></a>无量解脱胜处遍处等。<a id="a-7C"></a>问此三种作意。<a id="a-7D"></a>几种无间。<a id="a-7E"></a>圣道现在前。<a id="a-7F"></a>圣道无间。<a id="a-7G"></a>几种现在前耶。<a id="a-7H"></a>有说。<a id="a-7I"></a>三种无间。<a id="a-7J"></a>圣道现在前。<a id="a-7K"></a>圣道无间。<a id="a-7L"></a>三种现在前。<a id="a-7M"></a>如是善通契经所说。<a id="a-7N"></a>不净观俱行。<a id="a-7O"></a>修念等觉支。<a id="a-7P"></a>依止厌依止离依止灭。<a id="a-7Q"></a>回向于舍。<a id="a-7R"></a>此中俱声。<a id="a-7S"></a>显无间义。<a id="a-7T"></a>有说。<a id="a-7U"></a>二种无间。<a id="a-7V"></a>圣道现在前。<a id="a-7W"></a>除自相作意圣道无间。<a id="a-7X"></a>三种现在前。<a id="a-7Y"></a>有说。<a id="a-7Z"></a>唯共相作意无间。<a id="a-7a"></a>圣道现在前。<a id="a-7b"></a>圣道无间。<a id="a-7c"></a>三种现在前。<a id="a-7d"></a>问契经所说。<a id="a-7e"></a>当云何通。<a id="a-7f"></a>如说。<a id="a-7g"></a>不净观俱行修念等觉支。<a id="a-7h"></a>答依展转因故作是说。<a id="a-7i"></a>如子孙法转相生故。<a id="a-7j"></a>谓胜解作意。<a id="a-7k"></a>引起共相作意。<a id="a-7l"></a>共相作意。<a id="a-7m"></a>引起圣道。<a id="a-7n"></a>有说。<a id="a-7o"></a>共相作意无间。<a id="a-7p"></a>圣道现在前。<a id="a-7q"></a>圣道无间。<a id="a-7r"></a>共相作意现在前。<a id="a-7s"></a>问若尔依未至定。<a id="a-7t"></a>入正性离生者。<a id="a-7u"></a>出圣道时。<a id="a-7v"></a>可起欲界共相作意。<a id="a-7w"></a>若依上地。<a id="a-7x"></a>入正性离生者。<a id="a-7y"></a>出圣道时。<a id="a-7z"></a>彼欲界心既不得起。<a id="a-80"></a>以极远故。<a id="a-81"></a>复未得色界共相作意。<a id="a-82"></a>彼虽已得顺决择分。<a id="a-83"></a>而圣道后不复现前。<a id="a-84"></a>彼以何等共相作意。<a id="a-85"></a>出圣道耶。<a id="a-86"></a>答彼于顺决择分中间。<a id="a-87"></a>已修得如是行相。<a id="a-88"></a>谓一切行非常。<a id="a-89"></a>一切法非我。<a id="a-8A"></a>涅槃寂静等。<a id="a-8B"></a>今出圣道起彼作意。<a id="a-8C"></a>评曰。<a id="a-8D"></a>彼不应作是说。<a id="a-8E"></a>如前说者好。<a id="a-8F"></a>谓三种无间。<a id="a-8G"></a>圣道现在前。<a id="a-8H"></a>圣道无间三种现在前。</p>
  <p id="a8I">复次欲界有三种作意。<a id="a-8J"></a>谓闻所成作意。<a id="a-8K"></a>思所成作意。<a id="a-8L"></a>生得作意。<a id="a-8M"></a>色界有三种作意。<a id="a-8N"></a>谓闻所成作意。<a id="a-8O"></a>修所成作意。<a id="a-8P"></a>生得作意。<a id="a-8Q"></a>无色界有二种作意。<a id="a-8R"></a>谓修所成作意。<a id="a-8S"></a>生得作意。<a id="a-8T"></a>无漏有一种作意。<a id="a-8U"></a>谓修所成作意。<a id="a-8V"></a>此中欲界。<a id="a-8W"></a>唯思所成无间。<a id="a-8X"></a>圣道现在前。<a id="a-8Y"></a>圣道无间。<a id="a-8Z"></a>三种现在前。<a id="a-8a"></a>色界唯修所成无间。<a id="a-8b"></a>圣道现在前。<a id="a-8c"></a>圣道无间。<a id="a-8d"></a>二种现在前除生得。<a id="a-8e"></a>无色界唯修所成无间。<a id="a-8f"></a>圣道现在前。<a id="a-8g"></a>圣道无间。<a id="a-8h"></a>亦唯修所成现在前。<a id="a-8i"></a>问何故圣道无间。<a id="a-8j"></a>欲界生得现在前。<a id="a-8k"></a>非色无色界生得耶。<a id="a-8l"></a>答欲界生得猛利。<a id="a-8m"></a>色无色界。<a id="a-8n"></a>生得不猛利故。<a id="a-8o"></a>若依未至定。<a id="a-8p"></a>得阿罗汉果。<a id="a-8q"></a>彼或以欲界心出圣道。<a id="a-8r"></a>或以未至定心出圣道。<a id="a-8s"></a>若依无所有处。<a id="a-8t"></a>得阿罗汉果。<a id="a-8u"></a>彼或以无所有处心出圣道。<a id="a-8v"></a>或以非想非非想处心出圣道。<a id="a-8w"></a>若依余地。<a id="a-8x"></a>得阿罗汉果。<a id="a-8y"></a>彼唯以自地心出圣道。</p>
  <p id="a8z">复次初静虑有三种。<a id="a-90"></a>谓味相应净无漏。<a id="a-91"></a>如是乃至无所有处。<a id="a-92"></a>皆有三种。<a id="a-93"></a>非想非非想处。<a id="a-94"></a>但有二种。<a id="a-95"></a>谓除无漏。<a id="a-96"></a>此中味相应无间。<a id="a-97"></a>二种现在前除无漏。<a id="a-98"></a>净无间三种现在前。<a id="a-99"></a>无漏无间二种现在前。<a id="a-9A"></a>除味相应净初静虑。<a id="a-9B"></a>复有四种。<a id="a-9C"></a>谓顺退分。<a id="a-9D"></a>顺住分。<a id="a-9E"></a>顺胜进分。<a id="a-9F"></a>顺决择分。<a id="a-9G"></a>如是乃至。<a id="a-9H"></a>无所有处。<a id="a-9I"></a>皆有四种。<a id="a-9J"></a>非想非非想处。<a id="a-9K"></a>唯有三种。<a id="a-9L"></a>除顺胜进分。<a id="a-9M"></a>此中顺退分无间。<a id="a-9N"></a>二种现在前。<a id="a-9O"></a>谓顺退分。<a id="a-9P"></a>及顺住分。<a id="a-9Q"></a>顺住分无间。<a id="a-9R"></a>三种现在前。<a id="a-9S"></a>谓除顺决择分。<a id="a-9T"></a>顺胜进分无间。<a id="a-9U"></a>三种现在前。<a id="a-9V"></a>谓除顺退分。<a id="a-9W"></a>顺决择分无间。<a id="a-9X"></a>二种现在前。<a id="a-9Y"></a>谓顺决择分。<a id="a-9Z"></a>及顺胜进分。<a id="a-9a"></a>问若生第二第三第四静虑。<a id="a-9b"></a>起初静虑诸识身时。<a id="a-9c"></a>几心无间入几心出耶。<a id="a-9d"></a>答随所生地。<a id="a-9e"></a>若未离染者。<a id="a-9f"></a>三种心无间。<a id="a-9g"></a>彼诸识身现在前。<a id="a-9h"></a>彼诸识身无间。<a id="a-9i"></a>三种心现在前。<a id="a-9j"></a>谓善染污。<a id="a-9k"></a>无覆无记。<a id="a-9l"></a>若已离染者。<a id="a-9m"></a>二种心无间。<a id="a-9n"></a>彼诸识身现在前。<a id="a-9o"></a>彼诸识身无间。<a id="a-9p"></a>二种心现在前。<a id="a-9q"></a>谓除染污。</p>
  <p id="a9r">有十二心欲界四。<a id="a-9s"></a>谓善不善。<a id="a-9t"></a>有覆无记。<a id="a-9u"></a>无覆无记。<a id="a-9v"></a>色无色界各三。<a id="a-9w"></a>谓前四中除不善。<a id="a-9x"></a>无漏有二。<a id="a-9y"></a>谓学无学。<a id="a-9z"></a>问此十二心。<a id="a-A0"></a>一一无间生几心。<a id="a-A1"></a>复从几心无间生耶。<a id="a-A2"></a>答欲界善心无间生九心。<a id="a-A3"></a>谓欲界四。<a id="a-A4"></a>色界二。<a id="a-A5"></a>善有覆无记。<a id="a-A6"></a>无色界一。<a id="a-A7"></a>有覆无记。<a id="a-A8"></a>及学无学心。<a id="a-A9"></a>此心复从八心无间生。<a id="a-AA"></a>谓欲界四。<a id="a-AB"></a>色界二善有覆无记。<a id="a-AC"></a>及学无学心。<a id="a-AD"></a>不善心无间生四心。<a id="a-AE"></a>谓欲界四心。<a id="a-AF"></a>此心复从十心无间生。<a id="a-AG"></a>谓欲界四。<a id="a-AH"></a>色无色界各三心。<a id="a-AI"></a>如不善心。<a id="a-AJ"></a>欲界有覆无记心亦尔。<a id="a-AK"></a>欲界无覆无记心无间生七心。<a id="a-AL"></a>谓欲界四。<a id="a-AM"></a>色界二善有覆无记无色界一。<a id="a-AN"></a>有覆无记心。<a id="a-AO"></a>此心复从五心无间生。<a id="a-AP"></a>谓欲界四。<a id="a-AQ"></a>及色界一善心。<a id="a-AR"></a>色界善心无间。<a id="a-AS"></a>生十一心。<a id="a-AT"></a>谓十二心中。<a id="a-AU"></a>除无色界无覆无记心。<a id="a-AV"></a>此心复从九心无间生。<a id="a-AW"></a>谓色界三。<a id="a-AX"></a>欲界二善无覆无记。<a id="a-AY"></a>无色界二。<a id="a-AZ"></a>善有覆无记。<a id="a-Aa"></a>及学无学心。<a id="a-Ab"></a>色界有覆无记心无间生六心。<a id="a-Ac"></a>谓色界三。<a id="a-Ad"></a>欲界三除无覆无记心。<a id="a-Ae"></a>此心复从八心无间生。<a id="a-Af"></a>谓色无色界各三。<a id="a-Ag"></a>欲界二善无覆无记心。<a id="a-Ah"></a>色界无覆无记心无间生六心。<a id="a-Ai"></a>谓色界三。<a id="a-Aj"></a>欲界二不善有覆无记。<a id="a-Ak"></a>无色界一有覆无记心。<a id="a-Al"></a>此心复从三心无间生。<a id="a-Am"></a>谓色界三心。<a id="a-An"></a>无色界善心无间生九心。<a id="a-Ao"></a>谓无色界三。<a id="a-Ap"></a>欲界二不善有覆无记。<a id="a-Aq"></a>色界二善有覆无记。<a id="a-Ar"></a>及学无学心。<a id="a-As"></a>此心复从六心无间生。<a id="a-At"></a>谓无色界三。<a id="a-Au"></a>色界一。<a id="a-Av"></a>善及学无学心。<a id="a-Aw"></a>无色界有覆无记心无间生七心。<a id="a-Ax"></a>谓无色界三。<a id="a-Ay"></a>欲界二。<a id="a-Az"></a>不善有覆无记。<a id="a-B0"></a>色界二。<a id="a-B1"></a>善有覆无记心。<a id="a-B2"></a>此心复从七心无间生。<a id="a-B3"></a>谓无色界三。<a id="a-B4"></a>欲色界各二。<a id="a-B5"></a>善无覆无记心。<a id="a-B6"></a>无色界无覆无记心无间生六心。<a id="a-B7"></a>谓无色界三。<a id="a-B8"></a>欲界二。<a id="a-B9"></a>不善有覆无记。<a id="a-BA"></a>色界一。<a id="a-BB"></a>有覆无记心。<a id="a-BC"></a>此心复从三心无间生。<a id="a-BD"></a>谓无色界三心。<a id="a-BE"></a>学心无间生五心。<a id="a-BF"></a>谓三界善。<a id="a-BG"></a>及学无学心。<a id="a-BH"></a>此心复从四心无间生。<a id="a-BI"></a>谓三界善及学心。<a id="a-BJ"></a>无学心无间生四心。<a id="a-BK"></a>谓三界善及无学心。<a id="a-BL"></a>此心复从五心无间生。<a id="a-BM"></a>谓三界善及学无学心有二十心。<a id="a-BN"></a>欲界八。<a id="a-BO"></a>谓加行善。<a id="a-BP"></a>生得善。<a id="a-BQ"></a>不善有覆无记。<a id="a-BR"></a>威仪路工巧处异熟生通果心。<a id="a-BS"></a>色界六。<a id="a-BT"></a>谓前八心中。<a id="a-BU"></a>除不善及工巧处。<a id="a-BV"></a>无色界四。<a id="a-BW"></a>谓加行善。<a id="a-BX"></a>生得善。<a id="a-BY"></a>有覆无记。<a id="a-BZ"></a>异熟生心。<a id="a-Ba"></a>无漏二。<a id="a-Bb"></a>谓学无学心。<a id="a-Bc"></a>问此二十心。<a id="a-Bd"></a>一一无间生几心。<a id="a-Be"></a>复从几心无间生耶。<a id="a-Bf"></a>答欲界加行善心无间生十心。<a id="a-Bg"></a>谓欲界七除通果心。<a id="a-Bh"></a>色界一加行善。<a id="a-Bi"></a>及学无学心。<a id="a-Bj"></a>此心复从八心无间生。<a id="a-Bk"></a>谓欲界四。<a id="a-Bl"></a>除无覆无记四。<a id="a-Bm"></a>色界二。<a id="a-Bn"></a>加行善有覆无记及学无学心。<a id="a-Bo"></a>有余师说。<a id="a-Bp"></a>此心复从十一心无间生。<a id="a-Bq"></a>谓前八及欲界。<a id="a-Br"></a>威仪路工巧处异熟生心。<a id="a-Bs"></a>所以者何。<a id="a-Bt"></a>以熟修习加行善心者。<a id="a-Bu"></a>从自界威仪路工巧处。<a id="a-Bv"></a>异熟生心无间。<a id="a-Bw"></a>亦现在前。<a id="a-Bx"></a>欲界生得善心无间生九心。<a id="a-By"></a>谓欲界七除通果心。<a id="a-Bz"></a>色无色界各一。<a id="a-C0"></a>有覆无记心。<a id="a-C1"></a>此心复从十一心无间生。<a id="a-C2"></a>谓欲界七。<a id="a-C3"></a>除通果心。<a id="a-C4"></a>色界二。<a id="a-C5"></a>加行善有覆无记。<a id="a-C6"></a>及学无学心。<a id="a-C7"></a>不善心无间生七心。<a id="a-C8"></a>谓欲界七除通果心。<a id="a-C9"></a>此心复从十四心无间生。<a id="a-CA"></a>欲界七。<a id="a-CB"></a>除通果心。<a id="a-CC"></a>色界四。<a id="a-CD"></a>除加行善及通果心。<a id="a-CE"></a>无色界三。<a id="a-CF"></a>除加行善心。<a id="a-CG"></a>如不善心。<a id="a-CH"></a>欲界有覆无记心亦尔。<a id="a-CI"></a>欲界威仪路心无间生八心。<a id="a-CJ"></a>谓欲界六。<a id="a-CK"></a>除加行善及通果心。<a id="a-CL"></a>色无色界各一。<a id="a-CM"></a>有覆无记心。<a id="a-CN"></a>有余师说。<a id="a-CO"></a>此心无间生九心。<a id="a-CP"></a>谓前八及欲界加行善心。<a id="a-CQ"></a>熟修习者能现前故。<a id="a-CR"></a>此心复从七心无间生。<a id="a-CS"></a>谓欲界七。<a id="a-CT"></a>除通果心。<a id="a-CU"></a>如欲界威仪路心。<a id="a-CV"></a>欲界异熟生心亦尔。<a id="a-CW"></a>工巧处心无间生六心。<a id="a-CX"></a>谓欲界六除加行善及通果心。<a id="a-CY"></a>有余师说。<a id="a-CZ"></a>此心无间生七心。<a id="a-Ca"></a>谓前六及欲界加行善心。<a id="a-Cb"></a>熟修习者能现前故。<a id="a-Cc"></a>此心复从七心无间生。<a id="a-Cd"></a>谓欲界七。<a id="a-Ce"></a>除通果心。<a id="a-Cf"></a>欲界通果心无间生二心。<a id="a-Cg"></a>谓欲界通果。<a id="a-Ch"></a>及色界加行善心。<a id="a-Ci"></a>此心复从二心无间生。<a id="a-Cj"></a>谓欲界通果。<a id="a-Ck"></a>及色界加行善心。<a id="a-Cl"></a>色界加行善心无间生十二心。<a id="a-Cm"></a>谓色界六。<a id="a-Cn"></a>欲界三。<a id="a-Co"></a>加行善生得善通果。<a id="a-Cp"></a>无色界一。<a id="a-Cq"></a>加行善及学无学心。<a id="a-Cr"></a>此心复从十心无间生。<a id="a-Cs"></a>谓色界四。<a id="a-Ct"></a>除威仪路异熟生心。<a id="a-Cu"></a>欲界二。<a id="a-Cv"></a>加行善通果心。<a id="a-Cw"></a>无色界二。<a id="a-Cx"></a>加行善有覆无记。<a id="a-Cy"></a>及学无学心。<a id="a-Cz"></a>色界生得善心。<a id="a-D0"></a>无间生八心谓色界五。<a id="a-D1"></a>除通果。<a id="a-D2"></a>欲界二。<a id="a-D3"></a>不善有覆无记。<a id="a-D4"></a>无色界一。<a id="a-D5"></a>有覆无记心。<a id="a-D6"></a>此心复从五心无间生。<a id="a-D7"></a>谓色界五。<a id="a-D8"></a>除通果心。<a id="a-D9"></a>色界有覆无记心。<a id="a-DA"></a>无间生九心谓色界五。<a id="a-DB"></a>除通果。<a id="a-DC"></a>欲界四。<a id="a-DD"></a>加行善。<a id="a-DE"></a>生得善。<a id="a-DF"></a>不善有覆无记心。<a id="a-DG"></a>此心复从十一心无间生。<a id="a-DH"></a>谓色界五。<a id="a-DI"></a>除通果。<a id="a-DJ"></a>欲界三。<a id="a-DK"></a>生得善威仪路异熟生。<a id="a-DL"></a>无色界三。<a id="a-DM"></a>除加行善心。<a id="a-DN"></a>色界威仪路心无间生七心。<a id="a-DO"></a>谓色界四。<a id="a-DP"></a>除加行善通果心。<a id="a-DQ"></a>欲界二。<a id="a-DR"></a>不善有覆无记。<a id="a-DS"></a>无色界一。<a id="a-DT"></a>有覆无记心。<a id="a-DU"></a>此心复从五心无间生。<a id="a-DV"></a>谓色界五。<a id="a-DW"></a>除通果心。<a id="a-DX"></a>如色界威仪路心。<a id="a-DY"></a>色界异熟生心亦尔。<a id="a-DZ"></a>色界通果心无间生二心。<a id="a-Da"></a>谓色界加行善。<a id="a-Db"></a>及通果心。<a id="a-Dc"></a>此心复从二心无间生。<a id="a-Dd"></a>谓色界加行善。<a id="a-De"></a>及通果心。<a id="a-Df"></a>无色界加行善心无间生七心。<a id="a-Dg"></a>谓无色界四。<a id="a-Dh"></a>色界一。<a id="a-Di"></a>加行善及学无学心。<a id="a-Dj"></a>此心复从六心无间生。<a id="a-Dk"></a>谓无色界三。<a id="a-Dl"></a>除异熟生色界一。<a id="a-Dm"></a>加行善及学无学心。<a id="a-Dn"></a>无色界生得善心无间生七心。<a id="a-Do"></a>谓无色界四。<a id="a-Dp"></a>欲界二。<a id="a-Dq"></a>不善有覆无记。<a id="a-Dr"></a>色界一。<a id="a-Ds"></a>有覆无记心。<a id="a-Dt"></a>此心复从四心无间生。<a id="a-Du"></a>谓无色界四心。<a id="a-Dv"></a>无色界有覆无记心无间生八心。<a id="a-Dw"></a>谓无色界四。<a id="a-Dx"></a>欲界二。<a id="a-Dy"></a>不善有覆无记。<a id="a-Dz"></a>色界二。<a id="a-E0"></a>加行善有覆无记心。<a id="a-E1"></a>此心复从十心无间生。<a id="a-E2"></a>谓无色界四。<a id="a-E3"></a>欲色界各三。<a id="a-E4"></a>生得善威仪路异熟生心。<a id="a-E5"></a>无色界异熟生心无间生六心。<a id="a-E6"></a>谓无色界三。<a id="a-E7"></a>除加行善心。<a id="a-E8"></a>欲界二不善有覆无记。<a id="a-E9"></a>色界一。<a id="a-EA"></a>有覆无记心。<a id="a-EB"></a>此心复从四心无间生。<a id="a-EC"></a>谓无色界四心。<a id="a-ED"></a>学心无间生六心。<a id="a-EE"></a>谓欲界二。<a id="a-EF"></a>加行善生得善。<a id="a-EG"></a>色无色界各一。<a id="a-EH"></a>加行善及学无学心。<a id="a-EI"></a>此心复从四心无间生。<a id="a-EJ"></a>谓三界各一。<a id="a-EK"></a>加行善及学心。<a id="a-EL"></a>无学心无间生五心。<a id="a-EM"></a>谓欲界二。<a id="a-EN"></a>加行善生得善。<a id="a-EO"></a>色无色界各一。<a id="a-EP"></a>加行善及无学心。<a id="a-EQ"></a>此心复从五心无间生。<a id="a-ER"></a>谓三界各一。<a id="a-ES"></a>加行善及学无学心。</p>
  <p id="aET">补特伽罗既不可得。<a id="a-EU"></a>又无前心往后心。<a id="a-EV"></a>理何缘能忆本所作事。<a id="a-EW"></a>乃至广说。<a id="a-EX"></a>问何故作此论。<a id="a-EY"></a>答为止他宗显己义故。<a id="a-EZ"></a>谓或有执补特伽罗。<a id="a-Ea"></a>自体实有。<a id="a-Eb"></a>如犊子部。<a id="a-Ec"></a>彼作是说。<a id="a-Ed"></a>我许有我。<a id="a-Ee"></a>可能忆念本所作事。<a id="a-Ef"></a>先自领纳今自忆故。<a id="a-Eg"></a>若无我者。<a id="a-Eh"></a>何缘能忆本所作事。<a id="a-Ei"></a>或复有执。<a id="a-Ej"></a>物性相隐。<a id="a-Ek"></a>如说。<a id="a-El"></a>诸法相隐。<a id="a-Em"></a>外道彼作是说。<a id="a-En"></a>诸有为法有昼夜分。<a id="a-Eo"></a>互相藏隐夜时昼入。<a id="a-Ep"></a>夜中昼性。<a id="a-Eq"></a>虽在而不显现。<a id="a-Er"></a>昼时夜入。<a id="a-Es"></a>昼中夜性。<a id="a-Et"></a>虽在而不显现。<a id="a-Eu"></a>如是可能忆本所作。<a id="a-Ev"></a>昼夜分中。<a id="a-Ew"></a>有夜昼故。<a id="a-Ex"></a>夜昼时所作。<a id="a-Ey"></a>昼夜时能忆。<a id="a-Ez"></a>若不尔者。<a id="a-F0"></a>何缘能忆本所作事。<a id="a-F1"></a>或复有执物性相变。<a id="a-F2"></a>如说。<a id="a-F3"></a>诸法相变。<a id="a-F4"></a>外道彼作是说。<a id="a-F5"></a>即羯刺蓝位变作。<a id="a-F6"></a>頞部昙位。<a id="a-F7"></a>乃至即坚固位变作。<a id="a-F8"></a>衰老位。<a id="a-F9"></a>如即青叶变作黄叶。<a id="a-FA"></a>如是可能忆本所作。<a id="a-FB"></a>以前后位体无异故。<a id="a-FC"></a>前位所作后位能忆。<a id="a-FD"></a>若不尔者。<a id="a-FE"></a>何缘能忆本所作事。<a id="a-FF"></a>或复有执。<a id="a-FG"></a>物性相往。<a id="a-FH"></a>如说。<a id="a-FI"></a>诸法相往。<a id="a-FJ"></a>外道彼作是说。<a id="a-FK"></a>羯刺蓝往。<a id="a-FL"></a>入頞部昙位中。<a id="a-FM"></a>乃至坚固往。<a id="a-FN"></a>入衰老位中。<a id="a-FO"></a>如是可能忆本所作。<a id="a-FP"></a>以后位中有前法故。<a id="a-FQ"></a>前位所作后位能忆。<a id="a-FR"></a>若不尔者。<a id="a-FS"></a>何缘能忆本所作事。<a id="a-FT"></a>问物性相变相往。<a id="a-FU"></a>外道二执何别。<a id="a-FV"></a>答相变外道执。<a id="a-FW"></a>即前位变作后位。<a id="a-FX"></a>后位中无前位。<a id="a-FY"></a>相往外道执。<a id="a-FZ"></a>前位往后位既至后位其相不坏。<a id="a-Fa"></a>即与后位俱时增长。<a id="a-Fb"></a>有作是说相变外道执。<a id="a-Fc"></a>后与前不一不异。<a id="a-Fd"></a>相往外道执。<a id="a-Fe"></a>后与前亦一亦异。<a id="a-Ff"></a>或复有执。<a id="a-Fg"></a>觉性是一。<a id="a-Fh"></a>如说前后。<a id="a-Fi"></a>一觉论者。<a id="a-Fj"></a>彼作是说。<a id="a-Fk"></a>前作事觉。<a id="a-Fl"></a>后忆念觉。<a id="a-Fm"></a>相用虽异其性是一。<a id="a-Fn"></a>如是可能忆本所作。<a id="a-Fo"></a>以前后位觉体一故。<a id="a-Fp"></a>前位所作后位能忆。<a id="a-Fq"></a>若不尔者。<a id="a-Fr"></a>何缘能忆本所作事。<a id="a-Fs"></a>或复有执。<a id="a-Ft"></a>意界是常。<a id="a-Fu"></a>如执意界是常论者。<a id="a-Fv"></a>彼作是说。<a id="a-Fw"></a>六识虽生灭而意界是常。<a id="a-Fx"></a>如是可能忆本所作。<a id="a-Fy"></a>六识所作事。<a id="a-Fz"></a>意界能忆故。<a id="a-G0"></a>若不尔者。<a id="a-G1"></a>何缘能忆本所作事。<a id="a-G2"></a>或复有执。<a id="a-G3"></a>蕴有二种。<a id="a-G4"></a>一根本蕴。<a id="a-G5"></a>二作用蕴。<a id="a-G6"></a>前蕴是常。<a id="a-G7"></a>后蕴非常。<a id="a-G8"></a>彼作是说。<a id="a-G9"></a>根本作用二蕴虽别。<a id="a-GA"></a>而共和合成一有情。<a id="a-GB"></a>如是可能忆本所作。<a id="a-GC"></a>以作用蕴所作事。<a id="a-GD"></a>根本蕴能忆故。<a id="a-GE"></a>若不尔者。<a id="a-GF"></a>何缘能忆本所作事。<a id="a-GG"></a>或复有执。<a id="a-GH"></a>前心往告后心。<a id="a-GI"></a>我作是事汝可忆持。<a id="a-GJ"></a>彼作是说。<a id="a-GK"></a>心细冥通。<a id="a-GL"></a>前有所作必告后知。<a id="a-GM"></a>如是可能忆本所作。<a id="a-GN"></a>若不尔者。<a id="a-GO"></a>何缘能忆本所作事。<a id="a-GP"></a>然过殑伽沙数诸佛及佛弟子虽不说有补特伽罗。<a id="a-GQ"></a>亦不说有物性相隐相变相往。<a id="a-GR"></a>一觉性意界常。<a id="a-GS"></a>根本蕴异作用蕴异。<a id="a-GT"></a>前心往告后心。<a id="a-GU"></a>而说有能忆本所作。<a id="a-GV"></a>此义决定。<a id="a-GW"></a>微细甚深难可觉了。<a id="a-GX"></a>为欲显示如是决定。<a id="a-GY"></a>微细甚深。<a id="a-GZ"></a>难可觉了。<a id="a-Ga"></a>诸法性相。<a id="a-Gb"></a>及止他宗不如理说。<a id="a-Gc"></a>故作斯论。<a id="a-Gd"></a>问此中应具说补特伽罗既不可得。<a id="a-Ge"></a>亦无物性相隐相变相往。<a id="a-Gf"></a>一觉性意界常。<a id="a-Gg"></a>根本蕴异作用蕴异。<a id="a-Gh"></a>前心往告后心理。<a id="a-Gi"></a>何缘能忆本所作事。<a id="a-Gj"></a>何故但说补特伽罗既不可得。<a id="a-Gk"></a>又无前心往后心理。<a id="a-Gl"></a>答此中说补特伽罗不可得者。<a id="a-Gm"></a>别遮初一补特伽罗论。<a id="a-Gn"></a>又无前心往后心理者。<a id="a-Go"></a>总遮后七论。<a id="a-Gp"></a>有说。<a id="a-Gq"></a>此中说补特伽罗既不可得者。<a id="a-Gr"></a>遮第一补特伽罗论。<a id="a-Gs"></a>又无前心往后心理者。<a id="a-Gt"></a>遮第八前心往告后心论。<a id="a-Gu"></a>既遮初后。<a id="a-Gv"></a>应知。<a id="a-Gw"></a>已遮中间六论。<a id="a-Gx"></a>谓本论师略举初后。<a id="a-Gy"></a>令诸弟子易受持故。</p>
 </body>
</html>