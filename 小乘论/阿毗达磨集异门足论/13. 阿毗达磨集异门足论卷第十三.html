<!doctype html>
<html id="z3IBW461AS" data-ver="771">
 <head>
  <meta charset="utf-8">
  <meta author="舍利子">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨集异门足论卷第十三</h1>
  <h2 id="a2">五法品第六之三</h2>
  <p id="a3">后嗢拖南：</p>
  <p id="a4">后五法十四　　谓不忍及忍 　损减与圆满　　语路无能处</p>
  <p id="a5">胜支解脱想　　解脱处根力 　不还及净居　　出离界各五</p>
  <p id="a6">有五不忍过失，<a id="a-7"></a>五能忍功德，<a id="a-8"></a>五损减，<a id="a-9"></a>五圆满，<a id="a-A"></a>五语路，<a id="a-B"></a>五无堪能处，<a id="a-C"></a>五胜支，<a id="a-D"></a>五成熟解脱想，<a id="a-E"></a>五解脱处，<a id="a-F"></a>五根五力，<a id="a-G"></a>五不还，<a id="a-H"></a>五净居天，<a id="a-I"></a>五出离界。</p>
  <p id="aJ">五不忍过失者，<a id="a-K"></a>云何为五？</p>
  <p id="aL">一者暴恶，<a id="a-M"></a>二者忧悔，<a id="a-N"></a>三者众生不爱不乐，<a id="a-O"></a>四者十方恶名流布，<a id="a-P"></a>五者身坏命终当堕恶趣地狱。</p>
  <p id="aQ">云何暴恶？</p>
  <p id="aR">答：<a id="a-S"></a>诸不能忍补特伽罗不忍因缘，<a id="a-T"></a>集诸刀杖乐为损害，<a id="a-U"></a>故名暴恶。</p>
  <p id="aV">云何忧悔？</p>
  <p id="aW">答：<a id="a-X"></a>诸不能忍补特伽罗，<a id="a-Y"></a>不忍因缘行身恶行行语恶行行意恶行，<a id="a-Z"></a>彼行身语意恶行已，<a id="a-a"></a>多生忧悔，<a id="a-b"></a>身心热恼，<a id="a-c"></a>故名忧悔。</p>
  <p id="ad">云何众生不爱不乐？</p>
  <p id="ae">答：<a id="a-f"></a>诸不能忍补特伽罗，<a id="a-g"></a>不忍因缘若被他骂即还反骂，<a id="a-h"></a>若被他嗔即还反嗔，<a id="a-i"></a>若被他打即还反打，<a id="a-j"></a>若被他害即还反害，<a id="a-k"></a>若被他弄即还反弄，<a id="a-l"></a>由此众生不爱不乐，<a id="a-m"></a>彼由如是反骂等缘故，<a id="a-n"></a>说众生不爱不乐。</p>
  <p id="ao">云何十方恶名流布？</p>
  <p id="ap">答：<a id="a-q"></a>诸不能忍补特伽罗，<a id="a-r"></a>不忍因缘常与鬪诤，<a id="a-s"></a>好相言，<a id="a-t"></a>讼轻弄毁蔑，<a id="a-u"></a>由此恶名十方流布，<a id="a-v"></a>彼由如是鬪诤等缘，<a id="a-w"></a>故说十方恶名流布。</p>
  <p id="ax">云何身坏命终当堕恶趣地狱？</p>
  <p id="ay">答：<a id="a-z"></a>诸不能忍补特伽罗，<a id="a-10"></a>不忍因缘多行增上身恶行语恶行意恶行，<a id="a-11"></a>彼行增上身语意恶行已，<a id="a-12"></a>身坏命终当堕恶趣大地狱中受诸剧苦故，<a id="a-13"></a>说身坏命终当堕恶趣地狱。</p>
  <p id="a14">五能忍功德者，<a id="a-15"></a>一者不暴恶，<a id="a-16"></a>二者不忧悔，<a id="a-17"></a>三者众生爱乐，<a id="a-18"></a>四者十方善名流布，<a id="a-19"></a>五者身坏命终当生善趣天上。</p>
  <p id="a1A">云何不暴恶？</p>
  <p id="a1B">答：<a id="a-1C"></a>诸有能忍补特伽罗，<a id="a-1D"></a>能忍因缘不集刀杖不为损害名不暴恶。</p>
  <p id="a1E">云何不忧悔？</p>
  <p id="a1F">答：<a id="a-1G"></a>诸有能忍补特伽罗，<a id="a-1H"></a>能忍因缘行身妙行，<a id="a-1I"></a>行语妙行，<a id="a-1J"></a>行意妙行，<a id="a-1K"></a>彼行身语意妙行已，<a id="a-1L"></a>不生忧悔身心清凉名不忧悔。</p>
  <p id="a1M">云何众生爱乐？</p>
  <p id="a1N">答：<a id="a-1O"></a>诸有能忍补特伽罗，<a id="a-1P"></a>能忍因缘骂不反骂，<a id="a-1Q"></a>嗔不反嗔，<a id="a-1R"></a>打不反打，<a id="a-1S"></a>害不反害，<a id="a-1T"></a>弄不反弄，<a id="a-1U"></a>由此众生悉皆爱乐，<a id="a-1V"></a>彼由如是不反骂等缘故，<a id="a-1W"></a>名众生爱乐。</p>
  <p id="a1X">云何十方善名流布？</p>
  <p id="a1Y">答：<a id="a-1Z"></a>诸有能忍补特伽罗，<a id="a-1a"></a>能忍因缘常无鬪诤，<a id="a-1b"></a>不相言讼轻弄毁蔑，<a id="a-1c"></a>由此十方善名流布，<a id="a-1d"></a>彼由如是无鬪诤等缘故，<a id="a-1e"></a>说十方善名流布。</p>
  <p id="a1f">云何身坏命终当生善趣天上？</p>
  <p id="a1g">答：<a id="a-1h"></a>诸有能忍补特伽罗，<a id="a-1i"></a>能忍因缘多行增上，<a id="a-1j"></a>身妙行语妙行意妙行，<a id="a-1k"></a>彼行增上身语意妙行已，<a id="a-1l"></a>身坏命终当生善趣天世界中受诸妙乐，<a id="a-1m"></a>故说身坏命终当生善趣天上。</p>
  <p id="a1n">五损减者，<a id="a-1o"></a>云何为五？</p>
  <p id="a1p">一者亲属损减，<a id="a-1q"></a>二者财富损减，<a id="a-1r"></a>三者无病损减，<a id="a-1s"></a>四者戒损减，<a id="a-1t"></a>五者见损减。</p>
  <p id="a1u">亲属损减云何？</p>
  <p id="a1v">答：<a id="a-1w"></a>若有亲属遭诸灾害，<a id="a-1x"></a>谓由王故贼故火故水故死故，<a id="a-1y"></a>又少亲属亦得名为亲属损减，<a id="a-1z"></a>如是名为亲属损减。</p>
  <p id="a20">问：<a id="a-21"></a>何故名为亲属损减？</p>
  <p id="a22">答：<a id="a-23"></a>以如是法非可爱非可乐非可忍，<a id="a-24"></a>无救护有违损不可意，<a id="a-25"></a>是故名为亲属损减。</p>
  <p id="a26">财富损减云何？</p>
  <p id="a27">答：<a id="a-28"></a>若有财富遭诸灾害，<a id="a-29"></a>谓由王故贼故火故水故怨故，<a id="a-2A"></a>又少财宝亦得名为财富损减，<a id="a-2B"></a>如是名为财富损减。</p>
  <p id="a2C">问：<a id="a-2D"></a>何故名为财富损减？</p>
  <p id="a2E">答：<a id="a-2F"></a>以如是法非可爱非可乐非可喜非可意，<a id="a-2G"></a>余如前说。</p>
  <p id="a2H">无病损减云何？</p>
  <p id="a2I">答：<a id="a-2J"></a>若于身中遭如是病，<a id="a-2K"></a>谓头痛等广说如前，<a id="a-2L"></a>又此身中多有疹疾，<a id="a-2M"></a>亦得名为无病损减，<a id="a-2N"></a>如是名为无病损减。</p>
  <p id="a2O">问：<a id="a-2P"></a>何故名为无病损减？</p>
  <p id="a2Q">答：<a id="a-2R"></a>以如是法非可爱等广说如前。</p>
  <p id="a2S">戒损减云何？</p>
  <p id="a2T">答：<a id="a-2U"></a>害生命，<a id="a-2V"></a>不与取，<a id="a-2W"></a>欲邪行，<a id="a-2X"></a>虚诳语，<a id="a-2Y"></a>离间语，<a id="a-2Z"></a>麤恶语，<a id="a-2a"></a>杂秽语，<a id="a-2b"></a>又诸所有不善戒，<a id="a-2c"></a>若诸所有非理所引戒，<a id="a-2d"></a>若诸所有障碍定戒，<a id="a-2e"></a>如是一切名戒损减。</p>
  <p id="a2f">问：<a id="a-2g"></a>何故名为戒损减耶？</p>
  <p id="a2h">答：<a id="a-2i"></a>以如是法非可爱非可乐非可忍，<a id="a-2j"></a>无救护有违损不可意，<a id="a-2k"></a>以如是法非可爱果，<a id="a-2l"></a>非可乐果，<a id="a-2m"></a>非可喜果，<a id="a-2n"></a>非可意果，<a id="a-2o"></a>非适意果，<a id="a-2p"></a>不悦意果，<a id="a-2q"></a>以如是法，<a id="a-2r"></a>非可爱异熟，<a id="a-2s"></a>非可乐异熟，<a id="a-2t"></a>非可喜异熟，<a id="a-2u"></a>非可意异熟，<a id="a-2v"></a>非适意异熟，<a id="a-2w"></a>不悦意异熟，<a id="a-2x"></a>是故名为戒损减。</p>
  <p id="a2y">见损减云何？</p>
  <p id="a2z">答：<a id="a-30"></a>诸所有见，<a id="a-31"></a>无施与无祠祀无爱乐，<a id="a-32"></a>乃至广说，<a id="a-33"></a>又诸所有不善见，<a id="a-34"></a>若诸所有非理所引见，<a id="a-35"></a>若诸所有障碍定见，<a id="a-36"></a>如是一切名见损减。</p>
  <p id="a37">问：<a id="a-38"></a>何故名为见损减耶？</p>
  <p id="a39">答：<a id="a-3A"></a>以如是法非可爱，<a id="a-3B"></a>广说乃至不悦意异熟，<a id="a-3C"></a>是故名为见损减。</p>
  <p id="a3D">五圆满者，<a id="a-3E"></a>云何为五？</p>
  <p id="a3F">一者亲属圆满，<a id="a-3G"></a>二者财富圆满，<a id="a-3H"></a>三者无病圆满，<a id="a-3I"></a>四者戒圆满，<a id="a-3J"></a>五者见圆满。</p>
  <p id="a3K">亲属圆满云何？</p>
  <p id="a3L">答：<a id="a-3M"></a>若有亲属无诸灾害，<a id="a-3N"></a>谓非王故贼故火故水故死故，<a id="a-3O"></a>又多亲属亦得名为亲属圆满，<a id="a-3P"></a>如是名为亲属圆满。</p>
  <p id="a3Q">问：<a id="a-3R"></a>何故名为亲属圆满？</p>
  <p id="a3S">答：<a id="a-3T"></a>以如是法可爱可乐可忍，<a id="a-3U"></a>有救护无违损称可意，<a id="a-3V"></a>是故名为亲属圆满。</p>
  <p id="a3W">财富圆满云何？</p>
  <p id="a3X">答：<a id="a-3Y"></a>若有财富无诸灾害谓非王故贼故火故水故怨故，<a id="a-3Z"></a>又多财宝亦得名为财富圆满，<a id="a-3a"></a>如是名为财富圆满。</p>
  <p id="a3b">问：<a id="a-3c"></a>何故名为财富圆满？</p>
  <p id="a3d">答：<a id="a-3e"></a>以如是法可爱可乐可喜可意，<a id="a-3f"></a>余如前说。</p>
  <p id="a3g">无病圆满云何？</p>
  <p id="a3h">答：<a id="a-3i"></a>若于身中无如是病，<a id="a-3j"></a>谓头痛等广说如前，<a id="a-3k"></a>又此身中无诸疹疾，<a id="a-3l"></a>亦得名为无病圆满，<a id="a-3m"></a>如是名为无病圆满。</p>
  <p id="a3n">问：<a id="a-3o"></a>何故名为无病圆满？</p>
  <p id="a3p">答：<a id="a-3q"></a>以如是法是可爱等广说如前。</p>
  <p id="a3r">戒圆满云何？</p>
  <p id="a3s">答：<a id="a-3t"></a>离断生命，<a id="a-3u"></a>离不与取，<a id="a-3v"></a>离欲邪行，<a id="a-3w"></a>离虚诳语，<a id="a-3x"></a>离离间语，<a id="a-3y"></a>离麤恶语，<a id="a-3z"></a>离杂秽语，<a id="a-40"></a>又诸所有善戒，<a id="a-41"></a>若诸所有如理所引戒，<a id="a-42"></a>若诸所有不障碍定戒，<a id="a-43"></a>如是一切名戒圆满。</p>
  <p id="a44">问：<a id="a-45"></a>何故名为戒圆满耶？</p>
  <p id="a46">答：<a id="a-47"></a>以如是法可爱可乐可忍，<a id="a-48"></a>有救护无违损称可意，<a id="a-49"></a>以如是法可爱果，<a id="a-4A"></a>可乐果，<a id="a-4B"></a>可喜果，<a id="a-4C"></a>可意果，<a id="a-4D"></a>适意果，<a id="a-4E"></a>悦意果，<a id="a-4F"></a>以如是法可爱异熟，<a id="a-4G"></a>可乐异熟，<a id="a-4H"></a>可喜异熟，<a id="a-4I"></a>可意异熟，<a id="a-4J"></a>适意异熟，<a id="a-4K"></a>悦意异熟，<a id="a-4L"></a>是故名为戒圆满。</p>
  <p id="a4M">见圆满云何？</p>
  <p id="a4N">答：<a id="a-4O"></a>诸所有见，<a id="a-4P"></a>有施与有祠祀有爱乐，<a id="a-4Q"></a>乃至广说，<a id="a-4R"></a>又诸所有善见，<a id="a-4S"></a>若诸所有如理所引见，<a id="a-4T"></a>若诸所有不障碍定见，<a id="a-4U"></a>如是一切名见圆满。</p>
  <p id="a4V">问：<a id="a-4W"></a>何故名为见圆满耶？</p>
  <p id="a4X">答：<a id="a-4Y"></a>以如是法是可爱，<a id="a-4Z"></a>广说乃至悦意异熟，<a id="a-4a"></a>是故名为见圆满。</p>
  <p id="a4b">五语路者，<a id="a-4c"></a>云何为五？</p>
  <p id="a4d">一者或时语或非时语，<a id="a-4e"></a>二者或实语或不实语，<a id="a-4f"></a>三者或引义利语，<a id="a-4g"></a>或引无义利语，<a id="a-4h"></a>四者或细软语或麤犷语，<a id="a-4i"></a>五者或慈愍语或嗔恚语。</p>
  <p id="a4j">或时语或非时语者，<a id="a-4k"></a>问：<a id="a-4l"></a>云何非时语？</p>
  <p id="a4m">答：<a id="a-4n"></a>有二种非时，<a id="a-4o"></a>一者内二者外。</p>
  <p id="a4p">内非时云何？</p>
  <p id="a4q">答：<a id="a-4r"></a>且如举他罪苾刍，<a id="a-4s"></a>或贪缠所缠，<a id="a-4t"></a>或嗔缠所缠，<a id="a-4u"></a>或痴缠所缠，<a id="a-4v"></a>或遭剧苦，<a id="a-4w"></a>或有重病，<a id="a-4x"></a>或复不能与他言论，<a id="a-4y"></a>是为内非时。</p>
  <p id="a4z">外非时云何？</p>
  <p id="a50">答：<a id="a-51"></a>且如举他罪苾刍所欲举者，<a id="a-52"></a>或贪缠所缠或嗔缠所缠或痴缠所缠，<a id="a-53"></a>或遭剧苦或有重病，<a id="a-54"></a>或复不能受他言论，<a id="a-55"></a>或未受具补特伽罗现在前住，<a id="a-56"></a>是名外非时。</p>
  <p id="a57">此中所有若内非时若外非时，<a id="a-58"></a>总略为一数为非时，<a id="a-59"></a>如是时语名非时语。</p>
  <p id="a5A">问：<a id="a-5B"></a>云何时语？</p>
  <p id="a5C">答：<a id="a-5D"></a>有二种时，<a id="a-5E"></a>一者内二者外。</p>
  <p id="a5F">内时云何？</p>
  <p id="a5G">答：<a id="a-5H"></a>且如举他罪苾刍，<a id="a-5I"></a>非贪缠所缠非嗔缠所缠，<a id="a-5J"></a>非痴缠所缠，<a id="a-5K"></a>无剧苦无重病，<a id="a-5L"></a>复有堪能与他言论，<a id="a-5M"></a>是名内时。</p>
  <p id="a5N">外时云何？</p>
  <p id="a5O">答：<a id="a-5P"></a>且如举他罪苾刍所欲举者，<a id="a-5Q"></a>非贪缠所缠，<a id="a-5R"></a>非嗔缠所缠非痴缠所缠，<a id="a-5S"></a>无剧苦无重病，<a id="a-5T"></a>复有堪能受他言论，<a id="a-5U"></a>无未受具补特伽罗现在前住，<a id="a-5V"></a>是名外时。</p>
  <p id="a5W">此中所有内时外时，<a id="a-5X"></a>总略为一数之为时，<a id="a-5Y"></a>如是时语名为时语，<a id="a-5Z"></a>是故名为或时语或非时语。</p>
  <p id="a5a">或实语或不实语者，<a id="a-5b"></a>问：<a id="a-5c"></a>云何不实语？</p>
  <p id="a5d">答：<a id="a-5e"></a>且如苾刍举他苾刍不见不闻不疑犯戒犯见犯轨则犯净命罪，<a id="a-5f"></a>彼如是语名不实语。</p>
  <p id="a5g">问：<a id="a-5h"></a>云何实语？</p>
  <p id="a5i">答：<a id="a-5j"></a>且如苾刍举他苾刍实见实闻实疑，<a id="a-5k"></a>犯戒犯见犯轨则犯净命罪，<a id="a-5l"></a>彼如是语名为实语，<a id="a-5m"></a>是故名为或实语或不实语。</p>
  <p id="a5n">或引义利语或引无义利语者，<a id="a-5o"></a>问：<a id="a-5p"></a>云何引无义利语？</p>
  <p id="a5q">答：<a id="a-5r"></a>且如苾刍举他苾刍犯戒犯见犯轨则犯净命罪，<a id="a-5s"></a>然他苾刍于如是罪，<a id="a-5t"></a>已陈首已发露已显示已悔除，<a id="a-5u"></a>实无余言有余，<a id="a-5v"></a>彼如是语名引无义利语。</p>
  <p id="a5w">问：<a id="a-5x"></a>云何引义语？</p>
  <p id="a5y">答：<a id="a-5z"></a>且如苾刍举他苾刍犯戒犯见犯轨则犯净命罪，<a id="a-60"></a>然他苾刍于如是罪，<a id="a-61"></a>未陈首未发露未显示未悔除，<a id="a-62"></a>或有余言有余，<a id="a-63"></a>彼如是语名引义利语，<a id="a-64"></a>是故名为或引义利语或引无义利语。</p>
  <p id="a65">或细软语或麤犷语者，<a id="a-66"></a>问：<a id="a-67"></a>云何麤犷语？</p>
  <p id="a68">答：<a id="a-69"></a>且如苾刍于他苾刍，<a id="a-6A"></a>结恨愤发凶暴恶意，<a id="a-6B"></a>作如是言：<a id="a-6C"></a>“汝见如是所犯罪否？<a id="a-6D"></a>汝是恶沙门，<a id="a-6E"></a>愚钝沙门无羞耻，<a id="a-6F"></a>沙门难调难伏，<a id="a-6G"></a>汝应陈首如是诸罪，<a id="a-6H"></a>勿有覆藏。<a id="a-6I"></a>”彼如是语名麤犷语。</p>
  <p id="a6J">问：<a id="a-6K"></a>云何细软语？<a id="a-6L"></a>答：<a id="a-6M"></a>且如苾刍往他苾刍所，<a id="a-6N"></a>作如是言：<a id="a-6O"></a>“具寿已犯如是如是罪，<a id="a-6P"></a>应陈首应发露勿覆藏，<a id="a-6Q"></a>陈首则安乐不陈首不安乐。<a id="a-6R"></a>”彼如是语名细软语，<a id="a-6S"></a>是故名为或细软语或麤犷语。</p>
  <p id="a6T">或慈愍语或嗔恚语者，<a id="a-6U"></a>问：<a id="a-6V"></a>云何嗔恚语？</p>
  <p id="a6W">答：<a id="a-6X"></a>且如苾刍于他苾刍，<a id="a-6Y"></a>有嗔恚心有损害心，<a id="a-6Z"></a>而举犯戒犯见犯轨则犯净命罪，<a id="a-6a"></a>彼如是语名嗔恚语。</p>
  <p id="a6b">问：<a id="a-6c"></a>云何慈愍语？</p>
  <p id="a6d">答：<a id="a-6e"></a>且如苾刍于他苾刍，<a id="a-6f"></a>有慈愍心与慈愍具，<a id="a-6g"></a>往至其所举所犯戒犯见犯轨则犯净命罪，<a id="a-6h"></a>彼如是语名慈愍语，<a id="a-6i"></a>是故名为或慈愍语或嗔恚语。</p>
  <p id="a6j">五无堪能处者，<a id="a-6k"></a>云何为五？</p>
  <p id="a6l">谓阿罗汉苾刍诸漏已尽，<a id="a-6m"></a>无复堪能故思断生命，<a id="a-6n"></a>无复堪不与物盗心取，<a id="a-6o"></a>无复堪行非梵行习婬欲法，<a id="a-6p"></a>无复堪能正知说虚诳语，<a id="a-6q"></a>无复堪能贮积受用诸欲乐具。</p>
  <p id="a6r">阿罗汉苾刍诸漏已尽，<a id="a-6s"></a>无复堪能故思断生命者，<a id="a-6t"></a>谓由彼因彼缘，<a id="a-6u"></a>故思断生命，<a id="a-6v"></a>阿罗汉苾刍，<a id="a-6w"></a>诸漏已尽故，<a id="a-6x"></a>于彼因缘已永断已遍知，<a id="a-6y"></a>如断树根截多罗顶，<a id="a-6z"></a>令后有趣成不生法故，<a id="a-70"></a>名阿罗汉苾刍诸漏已尽，<a id="a-71"></a>无复堪能故思断生命。</p>
  <p id="a72">阿罗汉苾刍诸漏已尽，<a id="a-73"></a>无复堪能不与物盗心取，<a id="a-74"></a>行非梵行习婬欲法，<a id="a-75"></a>正知说虚诳语亦尔。</p>
  <p id="a76">阿罗汉苾刍诸漏已尽，<a id="a-77"></a>无复堪能贮积受用诸欲乐具者，<a id="a-78"></a>谓由彼因彼缘贮积受用诸欲乐具，<a id="a-79"></a>阿罗汉苾刍诸漏已尽故，<a id="a-7A"></a>于彼因缘已永断已遍知，<a id="a-7B"></a>如断树根截多罗顶，<a id="a-7C"></a>令后有趣成不生法故，<a id="a-7D"></a>名阿罗汉苾刍诸漏已尽，<a id="a-7E"></a>无复堪能贮积受用诸欲乐具。</p>
  <p id="a7F">五胜支者，<a id="a-7G"></a>云何为五？</p>
  <p id="a7H">“具寿当知，<a id="a-7I"></a>诸圣弟子，<a id="a-7J"></a>于如来所修植净信根生安住，<a id="a-7K"></a>不为沙门或婆罗门或天魔梵或余世间如法引夺，<a id="a-7L"></a>是名第一胜支。<a id="a-7M"></a>复次具寿诸圣弟子，<a id="a-7N"></a>无谄无诳淳直性类，<a id="a-7O"></a>于大师有智同梵行者所，<a id="a-7P"></a>如实自显，<a id="a-7Q"></a>是名第二胜支。<a id="a-7R"></a>复次具寿诸圣弟子，<a id="a-7S"></a>少疾无病成等熟腹非极冷热，<a id="a-7T"></a>时节调和无诸苦恼，<a id="a-7U"></a>由斯饮食易正消化，<a id="a-7V"></a>是名第三胜支。<a id="a-7W"></a>复次具寿诸圣弟子，<a id="a-7X"></a>勤精进住有势有勤，<a id="a-7Y"></a>有勇坚猛，<a id="a-7Z"></a>于诸善法常不舍轭，<a id="a-7a"></a>假使唯余皮筋骨在，<a id="a-7b"></a>身诸血肉皆悉干枯，<a id="a-7c"></a>为得所求殊胜善法，<a id="a-7d"></a>发勤精进有势有勤，<a id="a-7e"></a>有勇坚猛不舍善轭，<a id="a-7f"></a>若求证得精进炽然终无中废，<a id="a-7g"></a>是名第四胜支。<a id="a-7h"></a>复次具寿诸圣弟子，<a id="a-7i"></a>具慧安住成就世间，<a id="a-7j"></a>有出没慧圣慧出慧善通达慧，<a id="a-7k"></a>彼所作慧正尽苦慧，<a id="a-7l"></a>是名第五胜支。<a id="a-7m"></a>”</p>
  <p id="a7n">于如来所修植净信者，<a id="a-7o"></a>如来云何？</p>
  <p id="a7p">答：<a id="a-7q"></a>应正等觉说名如来。</p>
  <p id="a7r">净信云何？</p>
  <p id="a7s">答：<a id="a-7t"></a>若依出离远离所生善法诸信，<a id="a-7u"></a>信性随顺性印可性，<a id="a-7v"></a>已爱乐当爱乐现爱乐性，<a id="a-7w"></a>心清净性故名净信。</p>
  <p id="a7x">即此净信于如来所，<a id="a-7y"></a>已修植当修植现修植，<a id="a-7z"></a>由斯故说于如来所修植净信。</p>
  <p id="a80">言根生者，<a id="a-81"></a>谓此净信有二种根，<a id="a-82"></a>一者无漏智，<a id="a-83"></a>二者无漏善根，<a id="a-84"></a>故名根生。</p>
  <p id="a85">言安住者，<a id="a-86"></a>谓由如是行相根生，<a id="a-87"></a>即由如是行相安住，<a id="a-88"></a>若由如是行相安住，<a id="a-89"></a>即由如是行相根生故名安住。</p>
  <p id="a8A">不能引夺者，<a id="a-8B"></a>谓由成就如是净信，<a id="a-8C"></a>一切世间若天若魔若梵若沙门若婆罗门若余众生诸天人类，<a id="a-8D"></a>皆不能引不能夺，<a id="a-8E"></a>不能引夺不能倾，<a id="a-8F"></a>不能等倾不能等极倾，<a id="a-8G"></a>不能摇不能等摇，<a id="a-8H"></a>不能等极，<a id="a-8I"></a>不能动不能等动，<a id="a-8J"></a>不能等极动，<a id="a-8K"></a>是故说为不能引夺。</p>
  <p id="a8L">是名第一者，<a id="a-8M"></a>渐次顺次相续次第数为第一。</p>
  <p id="a8N">言胜支者，<a id="a-8O"></a>谓由净信增盛，<a id="a-8P"></a>诸善男子或善女人，<a id="a-8Q"></a>后后转胜故名胜支。</p>
  <p id="a8R">言无谄者，<a id="a-8S"></a>谄云何？</p>
  <p id="a8T">答：<a id="a-8U"></a>诸心险性若心奸性，<a id="a-8V"></a>若心曲性心杂乱性，<a id="a-8W"></a>心不显了性心不正直性，<a id="a-8X"></a>心不调善性皆名为谄；<a id="a-8Y"></a>无如是谄故名无谄。</p>
  <p id="a8Z">言无诳者，<a id="a-8a"></a>诳云何？</p>
  <p id="a8b">答：<a id="a-8c"></a>伪斗伪秤伪函伪语于他罔帽极罔帽遍罔帽，<a id="a-8d"></a>罔帽业欺弄迷惑，<a id="a-8e"></a>皆名为诳；<a id="a-8f"></a>无如是诳故名无诳。</p>
  <p id="a8g">淳直性类者，<a id="a-8h"></a>谓重显了无谄诳性，<a id="a-8i"></a>是故复说淳直性类。</p>
  <p id="a8j">于大师有智同梵行者所，<a id="a-8k"></a>如实自显者，<a id="a-8l"></a>大师云何？</p>
  <p id="a8m">答：<a id="a-8n"></a>谓诸如来应正等觉说名大师。</p>
  <p id="a8o">有智同梵行者云何？</p>
  <p id="a8p">答：<a id="a-8q"></a>谓舍利子，<a id="a-8r"></a>大采菽氏，<a id="a-8s"></a>大营搆氏，<a id="a-8t"></a>大迦葉波，<a id="a-8u"></a>大执藏，<a id="a-8v"></a>大劫庀那，<a id="a-8w"></a>大迦多衍那，<a id="a-8x"></a>大准陀，<a id="a-8y"></a>大善见，<a id="a-8z"></a>大路，<a id="a-90"></a>大名，<a id="a-91"></a>无灭欲乐金毘罗等，<a id="a-92"></a>皆名有智同梵行者。<a id="a-93"></a>若彼具寿多贪嗔痴有所违犯，<a id="a-94"></a>便于大师及诸有智同梵行所，<a id="a-95"></a>如实陈首施设建立分别显了，<a id="a-96"></a>发露开示无所覆藏，<a id="a-97"></a>由斯故说于大师有智同梵行者所，<a id="a-98"></a>如实自显。</p>
  <p id="a99">是名第二者，<a id="a-9A"></a>渐次顺次相续，<a id="a-9B"></a>次第数为第二。</p>
  <p id="a9C">言胜支者，<a id="a-9D"></a>谓由无谄诳增盛，<a id="a-9E"></a>诸善男子或善女人，<a id="a-9F"></a>后后转胜故名胜支。</p>
  <p id="a9G">言少疾者，<a id="a-9H"></a>多疾云何？</p>
  <p id="a9I">答：<a id="a-9J"></a>谓头痛等乃至广说，<a id="a-9K"></a>及余多种逼恼疹疾能生种种不安隐触，<a id="a-9L"></a>住在身中皆名多疾，<a id="a-9M"></a>如是疾无故名少疾。</p>
  <p id="a9N">言无病者，<a id="a-9O"></a>重显少疾。</p>
  <p id="a9P">成等熟腹非极冷热，<a id="a-9Q"></a>时节调和无诸苦恼，<a id="a-9R"></a>由斯饮食易正消化者，<a id="a-9S"></a>谓彼成就非极冷热，<a id="a-9T"></a>平等成就生熟二藏。<a id="a-9U"></a>若有成就极冷藏者，<a id="a-9V"></a>诸所饮噉极迟成就，<a id="a-9W"></a>令身沈重无所堪任，<a id="a-9X"></a>不能精勤修胜断行；<a id="a-9Y"></a>若有成就极热藏者，<a id="a-9Z"></a>诸所饮噉极速成熟，<a id="a-9a"></a>令身羸劣无所堪任，<a id="a-9b"></a>不能精勤修胜断行。<a id="a-9c"></a>由彼成就，<a id="a-9d"></a>非极冷热生熟二藏，<a id="a-9e"></a>时节调和无诸苦恼，<a id="a-9f"></a>有所饮噉易正消化，<a id="a-9g"></a>令身强盛有所堪任故，<a id="a-9h"></a>能精勤修胜断行。</p>
  <p id="a9i">是名第三者，<a id="a-9j"></a>渐次顺次相续次第数为第三。</p>
  <p id="a9k">言胜支者，<a id="a-9l"></a>谓由少疾等增盛，<a id="a-9m"></a>诸善男子或善女人，<a id="a-9n"></a>后后转胜故名胜支。</p>
  <p id="a9o">勤精进住者，<a id="a-9p"></a>精进云何？</p>
  <p id="a9q">答：<a id="a-9r"></a>若于出离远离所生善法，<a id="a-9s"></a>精勤勇猛势用策励，<a id="a-9t"></a>不可制伏策心相续，<a id="a-9u"></a>是名精进。<a id="a-9v"></a>由彼成就如是精进，<a id="a-9w"></a>于所修习能行胜行，<a id="a-9x"></a>进趣证会是故说为勤精进住。</p>
  <p id="a9y">言有势者，<a id="a-9z"></a>谓彼上品精进圆满故名有势。</p>
  <p id="aA0">言有勤者，<a id="a-A1"></a>谓即显示精进坚固故名有勤。</p>
  <p id="aA2">言有勇坚猛者，<a id="a-A3"></a>谓由成就精进力故，<a id="a-A4"></a>勇决而取、<a id="a-A5"></a>坚住而取、<a id="a-A6"></a>猛利而取，<a id="a-A7"></a>诸有所取，<a id="a-A8"></a>是善非恶随所取相，<a id="a-A9"></a>守护不舍，<a id="a-AA"></a>如获他国善能守护是故说为有勇坚猛。</p>
  <p id="aAB">于诸善法常不舍轭者，<a id="a-AC"></a>谓于善法不舍勤勇精进无断，<a id="a-AD"></a>是故说为于诸善法常不舍轭。</p>
  <p id="aAE">为得所求殊胜善法若未证得，<a id="a-AF"></a>精进炽然终无中废者，<a id="a-AG"></a>谓若未得阿罗汉果，<a id="a-AH"></a>精进炽然常无懈废，<a id="a-AI"></a>由斯故说为得所求殊胜善法，<a id="a-AJ"></a>若未证得精进炽然终无中废。</p>
  <p id="aAK">是名第四者，<a id="a-AL"></a>渐次顺次相续次第数为第四。</p>
  <p id="aAM">言胜支者，<a id="a-AN"></a>谓由精进增盛，<a id="a-AO"></a>诸善男子或善女人，<a id="a-AP"></a>后后转胜故名胜支。</p>
  <p id="aAQ">具慧安住者，<a id="a-AR"></a>慧云何？</p>
  <p id="aAS">答：<a id="a-AT"></a>若依出离远离所生善法，<a id="a-AU"></a>于诸法相能简择极简择，<a id="a-AV"></a>广说乃至毘鉢舍那是名为慧。<a id="a-AW"></a>言安住者，<a id="a-AX"></a>谓由成就如是慧故，<a id="a-AY"></a>于诸法相能行胜行进趣证会，<a id="a-AZ"></a>由斯故说具慧安住。</p>
  <p id="aAa">成就世间有出没慧者，<a id="a-Ab"></a>世间谓五取蕴。<a id="a-Ac"></a>云何为五？<a id="a-Ad"></a>谓色取蕴受想行识取蕴。<a id="a-Ae"></a>彼由成就如是慧故，<a id="a-Af"></a>能如实知此五取蕴生及变坏，<a id="a-Ag"></a>由斯故说成就世间有出没慧。</p>
  <p id="aAh">言圣慧者有二种圣，<a id="a-Ai"></a>一者善故圣，<a id="a-Aj"></a>二者无漏故圣。<a id="a-Ak"></a>此慧具由二种圣故，<a id="a-Al"></a>说名为圣，<a id="a-Am"></a>故名圣慧。</p>
  <p id="aAn">言出慧者，<a id="a-Ao"></a>谓彼成就如是慧故，<a id="a-Ap"></a>能出离欲界，<a id="a-Aq"></a>及能出离色无色界故名出慧。</p>
  <p id="aAr">善通达慧者，<a id="a-As"></a>谓彼成就如是慧故，<a id="a-At"></a>于苦集灭道谛，<a id="a-Au"></a>由苦集灭道相能通达，<a id="a-Av"></a>善通达各别通达，<a id="a-Aw"></a>是故名为善通达慧。</p>
  <p id="aAx">彼所作慧者，<a id="a-Ay"></a>谓彼所引学无间道所有胜慧，<a id="a-Az"></a>此中说为彼所作慧。</p>
  <p id="aB0">正尽苦慧者，<a id="a-B1"></a>正云何？</p>
  <p id="aB2">答：<a id="a-B3"></a>因故门故理趣故行相故说名为正。<a id="a-B4"></a>尽苦慧者，<a id="a-B5"></a>五取蕴名为苦，<a id="a-B6"></a>此慧能令五取蕴尽，<a id="a-B7"></a>等尽遍尽证永尽，<a id="a-B8"></a>故名尽苦慧。</p>
  <p id="aB9">是名第五者，<a id="a-BA"></a>渐次顺次相续次第数为第五。</p>
  <p id="aBB">言胜支者，<a id="a-BC"></a>谓由具慧增盛，<a id="a-BD"></a>诸善男子或善女人，<a id="a-BE"></a>后后转胜故名胜支。</p>
  <p id="aBF">五成熟解脱想者，<a id="a-BG"></a>云何为五？</p>
  <p id="aBH">一无常想，<a id="a-BI"></a>二无常苦想，<a id="a-BJ"></a>三苦无我想，<a id="a-BK"></a>四厌逆食想，<a id="a-BL"></a>五死想。</p>
  <p id="aBM">无常想云何？</p>
  <p id="aBN">答：<a id="a-BO"></a>一切行皆无常，<a id="a-BP"></a>于无常行由无常故，<a id="a-BQ"></a>如理思惟诸想等想现前而想已想当想现想是名无常想。</p>
  <p id="aBR">无常苦想云何？</p>
  <p id="aBS">答：<a id="a-BT"></a>一切行皆无常，<a id="a-BU"></a>由无常故有是苦者，<a id="a-BV"></a>于诸苦行由苦相故，<a id="a-BW"></a>如理思惟诸想等想现前而想已想当想现想，<a id="a-BX"></a>是名无常苦想。</p>
  <p id="aBY">苦无我想云何？</p>
  <p id="aBZ">答：<a id="a-Ba"></a>一切行皆无常，<a id="a-Bb"></a>无常故苦，<a id="a-Bc"></a>苦故无我，<a id="a-Bd"></a>于无我行由无我故，<a id="a-Be"></a>如理思惟诸想等想现前，<a id="a-Bf"></a>而想已想当想现想，<a id="a-Bg"></a>是名苦无我想。</p>
  <p id="aBh">厌逆食想云何？</p>
  <p id="aBi">答：<a id="a-Bj"></a>“诸苾刍等应于段食，<a id="a-Bk"></a>发起厌逆俱行作意，<a id="a-Bl"></a>及起毁呰俱行作意，<a id="a-Bm"></a>以不净想思惟段食。<a id="a-Bn"></a>其事云何？<a id="a-Bo"></a>答：<a id="a-Bp"></a>于诸糜饭，<a id="a-Bq"></a>应起膖胀死尸胜解，<a id="a-Br"></a>于粥羹臛，<a id="a-Bs"></a>应起人之稀粪胜解，<a id="a-Bt"></a>于生酥乳酪，<a id="a-Bu"></a>应起人之髓脑胜解，<a id="a-Bv"></a>于熟酥油沙糖及蜜，<a id="a-Bw"></a>应起人之肪膏胜解，<a id="a-Bx"></a>于糗应起骨屑胜解，<a id="a-By"></a>于饼应起人皮胜解，<a id="a-Bz"></a>于盐应起碎齿胜解，<a id="a-C0"></a>于莲根茎生菜枝叶，<a id="a-C1"></a>应起连发髑髅胜解，<a id="a-C2"></a>于诸浆饮，<a id="a-C3"></a>应起人之脓血胜解，<a id="a-C4"></a>彼于段食发起如是厌逆毁呰俱行作意，<a id="a-C5"></a>以不净相思惟段食，<a id="a-C6"></a>诸想等想现前而想已想当想现想，<a id="a-C7"></a>是名厌逆食想。<a id="a-C8"></a>”</p>
  <p id="aC9">死想云何？</p>
  <p id="aCA">答：<a id="a-CB"></a>于自身命极善作意，<a id="a-CC"></a>思惟无常诸想等想现前而想已想当想现想，<a id="a-CD"></a>是名死想，<a id="a-CE"></a>如是五种名成熟解脱想。</p>
  <p id="aCF">问：<a id="a-CG"></a>何缘此五名成熟解脱想耶？</p>
  <p id="aCH">答：<a id="a-CI"></a>解脱有三种，<a id="a-CJ"></a>一心解脱，<a id="a-CK"></a>二慧解脱，<a id="a-CL"></a>三无为解脱，<a id="a-CM"></a>由此五想有为解脱，<a id="a-CN"></a>未生令生，<a id="a-CO"></a>生已增长坚固广大，<a id="a-CP"></a>由斯速证无为解脱，<a id="a-CQ"></a>由此因缘名成熟解脱想。</p>
 </body>
</html>