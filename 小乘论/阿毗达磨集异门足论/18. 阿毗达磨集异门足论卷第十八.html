<!doctype html>
<html id="z3IBW4E1AX" data-ver="836">
 <head>
  <meta charset="utf-8">
  <meta author="舍利子">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨集异门足论卷第十八</h1>
  <h2 id="a2">八法品第九之一</h2>
  <p id="a3">时，<a id="a-4"></a>舍利子复告众言：<a id="a-5"></a>“具寿当知，<a id="a-6"></a>佛于八法自善通达现等觉已，<a id="a-7"></a>为诸弟子宣说开示，<a id="a-8"></a>我等今应和合结集，<a id="a-9"></a>佛灭度后勿有乖诤，<a id="a-A"></a>当令随顺梵行法律，<a id="a-B"></a>久住利乐无量有情，<a id="a-C"></a>哀愍世间诸天人众，<a id="a-D"></a>令获殊胜义利安乐。<a id="a-E"></a>”八法云何？<a id="a-F"></a>嗢柁南曰：</p>
  <p id="aG">道支数取施　　懈怠精进福 　众世法解脱　　胜处各八种</p>
  <p id="aH">有八道支，<a id="a-I"></a>八补特伽罗，<a id="a-J"></a>八种施，<a id="a-K"></a>八懈怠事，<a id="a-L"></a>八精进事，<a id="a-M"></a>八福生，<a id="a-N"></a>八种众，<a id="a-O"></a>八世法，<a id="a-P"></a>八解脱，<a id="a-Q"></a>八胜处。</p>
  <p id="aR">八道支者，<a id="a-S"></a>云何为八？</p>
  <p id="aT">答：<a id="a-U"></a>一正见二正思惟三正语四正业五正命六正勤七正念八正定，<a id="a-V"></a>此八道支如前广说。</p>
  <p id="aW">八补特伽罗者，<a id="a-X"></a>云何为八？</p>
  <p id="aY">答：<a id="a-Z"></a>一证预流果向，<a id="a-a"></a>二证预流果，<a id="a-b"></a>三证一来果向，<a id="a-c"></a>四证一来果，<a id="a-d"></a>五证不还果向，<a id="a-e"></a>六证不还果，<a id="a-f"></a>七证阿罗汉果向，<a id="a-g"></a>八证阿罗汉果，<a id="a-h"></a>如是八种补特伽罗，<a id="a-i"></a>如法蕴论广说其相。</p>
  <p id="aj">八种施者，<a id="a-k"></a>云何为八？</p>
  <p id="al">答：<a id="a-m"></a>一随至施，<a id="a-n"></a>二怖畏施，<a id="a-o"></a>三报恩施，<a id="a-p"></a>四求报施，<a id="a-q"></a>五习先施，<a id="a-r"></a>六要名施，<a id="a-s"></a>七希天施，<a id="a-t"></a>八为庄严心为资助心，<a id="a-u"></a>为资瑜伽为得通慧，<a id="a-v"></a>菩提涅槃上义故施。</p>
  <p id="aw">云何随至施？</p>
  <p id="ax">答：<a id="a-y"></a>如有一类施邻近者，<a id="a-z"></a>施亲近者，<a id="a-10"></a>施现至者，<a id="a-11"></a>谓作是念：<a id="a-12"></a>“云何乞者现来至此而不施耶？<a id="a-13"></a>”是名随至施。</p>
  <p id="a14">云何怖畏施？</p>
  <p id="a15">答：<a id="a-16"></a>如有一类有怖故施有畏故施，<a id="a-17"></a>由怖畏缠而行惠施，<a id="a-18"></a>彼作是念：<a id="a-19"></a>“若不行施，<a id="a-1A"></a>勿有如是如是衰损。<a id="a-1B"></a>”是名怖畏施。</p>
  <p id="a1C">云何报恩施？</p>
  <p id="a1D">答：<a id="a-1E"></a>如有一类作是念言：<a id="a-1F"></a>“彼既曾施我如是如是物，<a id="a-1G"></a>我亦应施彼如是如是物，<a id="a-1H"></a>岂得彼恩而不酬报？<a id="a-1I"></a>”是名报恩施。</p>
  <p id="a1J">云何求报施？</p>
  <p id="a1K">答：<a id="a-1L"></a>如有一类作是念言：<a id="a-1M"></a>“我今若施彼如是如是物，<a id="a-1N"></a>彼亦当施我如是如是物。<a id="a-1O"></a>”期他反报而行惠施，<a id="a-1P"></a>是名求报施。</p>
  <p id="a1Q">云何习先施？</p>
  <p id="a1R">答：<a id="a-1S"></a>如有一类作是念言：<a id="a-1T"></a>“我之父祖常行惠施。<a id="a-1U"></a>我家长夜惠施无断。<a id="a-1V"></a>我今生在信家施家。<a id="a-1W"></a>我家本来常乐布施，<a id="a-1X"></a>我若不施便断种族。<a id="a-1Y"></a>”为护种族而行惠施，<a id="a-1Z"></a>是名习先施。</p>
  <p id="a1a">云何要名施？</p>
  <p id="a1b">答：<a id="a-1c"></a>如有一类为得广大妙善称誉声颂美名，<a id="a-1d"></a>遍诸方域而行惠施，<a id="a-1e"></a>是名要名施。</p>
  <p id="a1f">云何希天施？</p>
  <p id="a1g">答：<a id="a-1h"></a>如有一类希求生天胜异熟果，<a id="a-1i"></a>而行惠施，<a id="a-1j"></a>谓：<a id="a-1k"></a>“我命终当生天上，<a id="a-1l"></a>由今布施受天妙乐。<a id="a-1m"></a>”是名希天施。</p>
  <p id="a1n">云何为庄严心为资助心为资瑜伽为得通慧菩提涅槃上义故施？</p>
  <p id="a1o">答：<a id="a-1p"></a>如有一类作是念言：<a id="a-1q"></a>“我心长夜为贪瞋痴之所杂染，<a id="a-1r"></a>心杂染故有情杂染，<a id="a-1s"></a>心清净故有情清净，<a id="a-1t"></a>若行惠施便发起欣，<a id="a-1u"></a>欣故生喜，<a id="a-1v"></a>心喜故身轻安，<a id="a-1w"></a>身轻安故受乐，<a id="a-1x"></a>受乐故心定，<a id="a-1y"></a>心定故如实知见，<a id="a-1z"></a>如实知见故生厌，<a id="a-20"></a>厌故能离，<a id="a-21"></a>离故得解脱，<a id="a-22"></a>解脱故证涅槃，<a id="a-23"></a>如是布施渐次增长诸胜妙法，<a id="a-24"></a>展转证得菩提涅槃微妙上义。<a id="a-25"></a>”</p>
  <p id="a26">世尊于此说伽他言：</p>
  <p id="a27">于众相圆满　　所舍离悭贪 　施质直应时　　必获于大果</p>
  <p id="a28">智者善净心　　施可祠可爱 　以心清净故　　遂证得于欣</p>
  <p id="a29">即从此欣心　　复发生胜喜 　由此心喜故　　又起身轻安</p>
  <p id="a2A">从此身轻安　　智者心受乐 　由心受乐故　　定心一境转</p>
  <p id="a2B">依如是胜定　　心净无染浊 　调顺有堪能　　发如实知见</p>
  <p id="a2C">由如实知见　　便厌患于身 　既厌患于身　　智者正能离</p>
  <p id="a2D">以能远离故　　解脱贪嗔痴 　智者自应知　　梵行立生尽</p>
  <p id="a2E">如是大利益　　应知由布施 　若缘此修行　　必证得常乐</p>
  <p id="a2F">八懈怠事者，<a id="a-2G"></a>云何为八？</p>
  <p id="a2H">“具寿当知，<a id="a-2I"></a>如有一类，<a id="a-2J"></a>依止城邑或聚落住，<a id="a-2K"></a>于日初分着衣持鉢，<a id="a-2L"></a>入城邑等巡行乞食。<a id="a-2M"></a>彼乞食时作如是念：<a id="a-2N"></a>‘愿得美妙众多饮食。<a id="a-2O"></a>’若不遂心便作是念：<a id="a-2P"></a>‘我食既少身力羸劣，<a id="a-2Q"></a>不能进修所修胜行，<a id="a-2R"></a>且应偃卧以自将息。<a id="a-2S"></a>’作是念已遂不精勤，<a id="a-2T"></a>求得未得求至未至求证未证，<a id="a-2U"></a>是名第一懈怠事。<a id="a-2V"></a>复次具寿如有一类，<a id="a-2W"></a>依止城邑或聚落住，<a id="a-2X"></a>于日初分着衣持鉢，<a id="a-2Y"></a>入城邑等巡行乞食。<a id="a-2Z"></a>彼乞食时作如是念：<a id="a-2a"></a>‘愿得美妙众多饮食。<a id="a-2b"></a>’若得遂心便作是念：<a id="a-2c"></a>‘我食既多身饱闷重，<a id="a-2d"></a>不能进修所修胜行，<a id="a-2e"></a>且应偃卧以自将息。<a id="a-2f"></a>’作是念已遂不精勤，<a id="a-2g"></a>求得未得求至未至求证未证，<a id="a-2h"></a>是名第二懈怠事。<a id="a-2i"></a>复次具寿如有一类，<a id="a-2j"></a>昼营事业作如是念：<a id="a-2k"></a>‘我于昼时既营事业身力劳倦，<a id="a-2l"></a>今于夜分不能进修行修胜行，<a id="a-2m"></a>且应偃卧以自将息。<a id="a-2n"></a>’作是念已遂不精勤，<a id="a-2o"></a>求得未得求至未至求证未证，<a id="a-2p"></a>是名第三懈怠事。<a id="a-2q"></a>复次具寿如有一类，<a id="a-2r"></a>期至明日作诸事业，<a id="a-2s"></a>便作是念：<a id="a-2t"></a>‘我既明日当作事业，<a id="a-2u"></a>不应进修所修胜行，<a id="a-2v"></a>且应偃卧长养身力。<a id="a-2w"></a>’作是念已遂不精勤，<a id="a-2x"></a>求得未得求至未至求证未证，<a id="a-2y"></a>是名第四懈怠事。<a id="a-2z"></a>复次具寿如有一类，<a id="a-30"></a>昼行道路作如是念：<a id="a-31"></a>‘我于昼时既行道路身力劳倦，<a id="a-32"></a>今于夜分不能进修所修胜行，<a id="a-33"></a>且应偃卧以自将息。<a id="a-34"></a>’作是念已遂不精勤，<a id="a-35"></a>求得未得求至未至求证未证，<a id="a-36"></a>是名第五懈怠事。<a id="a-37"></a>复次具寿如有一类，<a id="a-38"></a>期至明日当行道路，<a id="a-39"></a>便作是念：<a id="a-3A"></a>‘我既明日当行道路，<a id="a-3B"></a>不应进修所修胜行，<a id="a-3C"></a>且应偃卧长养身力。<a id="a-3D"></a>’作是念已遂不精勤，<a id="a-3E"></a>求得未得求至未至求证未证，<a id="a-3F"></a>是名第六懈怠事。<a id="a-3G"></a>复次具寿如有一类，<a id="a-3H"></a>正为病苦之所婴缠作如是念：<a id="a-3I"></a>‘我正病苦之所婴缠，<a id="a-3J"></a>身力羸劣不任进修所修胜行，<a id="a-3K"></a>且应偃卧以自将息。<a id="a-3L"></a>’作是念已遂不精勤，<a id="a-3M"></a>求得未得求至未至求证未证，<a id="a-3N"></a>是名第七懈怠事。<a id="a-3O"></a>复次具寿如有一类，<a id="a-3P"></a>病苦婴缠虽愈未久，<a id="a-3Q"></a>作如是念我遭病苦之所婴缠，<a id="a-3R"></a>虽愈未久身力羸劣，<a id="a-3S"></a>不任进修所修胜行，<a id="a-3T"></a>且应偃卧以自将息。<a id="a-3U"></a>’作是念已遂不精勤，<a id="a-3V"></a>求得未得求至未至求证未证，<a id="a-3W"></a>是名第八懈怠事，<a id="a-3X"></a>如是八种名懈怠事。<a id="a-3Y"></a>”</p>
  <p id="a3Z">问：<a id="a-3a"></a>何缘此八名懈怠事？</p>
  <p id="a3b">答：<a id="a-3c"></a>懈怠者谓懈惰，<a id="a-3d"></a>由斯八事未生而生生已倍复增长广大，<a id="a-3e"></a>由此因缘名懈怠事。</p>
  <p id="a3f">八精进事者，<a id="a-3g"></a>云何为八？</p>
  <p id="a3h">“具寿当知，<a id="a-3i"></a>如有一类，<a id="a-3j"></a>依止城邑或聚落住，<a id="a-3k"></a>于日初分着衣持鉢，<a id="a-3l"></a>入城邑等巡行乞食，<a id="a-3m"></a>彼乞食时作如是念：<a id="a-3n"></a>‘愿得美妙众多饮食。<a id="a-3o"></a>’若不遂心便作是念：<a id="a-3p"></a>‘我食虽小而身轻利，<a id="a-3q"></a>堪能进修所修胜行。<a id="a-3r"></a>’作是念已精进炽然，<a id="a-3s"></a>求得未得求至未至求证未证，<a id="a-3t"></a>是名第一精进事。<a id="a-3u"></a>复次具寿如有一类，<a id="a-3v"></a>依止城邑或聚落住，<a id="a-3w"></a>于日初分着衣持鉢，<a id="a-3x"></a>入城邑等巡行乞食，<a id="a-3y"></a>彼乞食时作如是念：<a id="a-3z"></a>‘愿得美妙众多饮食。<a id="a-40"></a>’若得遂心便作是念：<a id="a-41"></a>‘我食既多身力强盛，<a id="a-42"></a>堪能进修所修胜行。<a id="a-43"></a>’作是念已精进炽然，<a id="a-44"></a>求得未得求至未至求证未证，<a id="a-45"></a>是名第二精进事。<a id="a-46"></a>复次具寿如有一类，<a id="a-47"></a>昼营事业作如是念：<a id="a-48"></a>‘我于昼时既营事业，<a id="a-49"></a>无暇修学大师圣教，<a id="a-4A"></a>今于夜分应自策勤补先间缺。<a id="a-4B"></a>’作是念已精进炽然，<a id="a-4C"></a>求得未得求至未至求证未证，<a id="a-4D"></a>是名第三精进事。<a id="a-4E"></a>复次具寿如有一类，<a id="a-4F"></a>期至明日作诸事业，<a id="a-4G"></a>便作是念：<a id="a-4H"></a>‘我既明日当作事业，<a id="a-4I"></a>无暇修学大师圣教，<a id="a-4J"></a>今于夜分应预精勤补当间缺。<a id="a-4K"></a>’作是念已精进炽然，<a id="a-4L"></a>求得未得求至未至求证未证，<a id="a-4M"></a>是名第四精进事。<a id="a-4N"></a>复次具寿如有一类，<a id="a-4O"></a>昼行道路作如是念：<a id="a-4P"></a>‘我于昼时既行道路，<a id="a-4Q"></a>无暇修学大师圣教，<a id="a-4R"></a>今于夜分应自策勤补先间缺。<a id="a-4S"></a>’作是念已精进炽然，<a id="a-4T"></a>求得未得求至未至求证未证，<a id="a-4U"></a>是名第五精进事。<a id="a-4V"></a>复次具寿如有一类，<a id="a-4W"></a>期至明日当行道路，<a id="a-4X"></a>便作是念：<a id="a-4Y"></a>‘我既明日当行道路，<a id="a-4Z"></a>无暇修学大师圣教，<a id="a-4a"></a>今于夜分应预精勤补当间缺。<a id="a-4b"></a>’作是念已精进炽然，<a id="a-4c"></a>求得未得求至未至求证未证，<a id="a-4d"></a>是名第六精进事。<a id="a-4e"></a>复次具寿如有一类，<a id="a-4f"></a>正为病苦之所婴缠，<a id="a-4g"></a>便作是念：<a id="a-4h"></a>‘我既病苦之所婴缠，<a id="a-4i"></a>或有是处因斯病苦之所婴缠，<a id="a-4j"></a>便舍身命，<a id="a-4k"></a>于大师教空无所得。<a id="a-4l"></a>’作是念已精进炽然，<a id="a-4m"></a>求得未得求至未至求证未证，<a id="a-4n"></a>是名第七精进事。<a id="a-4o"></a>复次具寿如有一类，<a id="a-4p"></a>病苦婴缠虽愈未久，<a id="a-4q"></a>作如是念：<a id="a-4r"></a>‘我遭病苦之所婴缠，<a id="a-4s"></a>虽愈未久或有是处病苦还起，<a id="a-4t"></a>因斯病苦便舍身命，<a id="a-4u"></a>于大师教空无所得。<a id="a-4v"></a>’作是念已精进炽然，<a id="a-4w"></a>求得未得求至未至求证未证，<a id="a-4x"></a>是名第八精进事，<a id="a-4y"></a>如是八种名精进事。<a id="a-4z"></a>”</p>
  <p id="a50">问：<a id="a-51"></a>何缘此八名精进事？</p>
  <p id="a52">答：<a id="a-53"></a>精进者谓策励，<a id="a-54"></a>由此八事未生而生，<a id="a-55"></a>生已倍复增长广大，<a id="a-56"></a>由此因缘名精进事。</p>
  <p id="a57">八福生者，<a id="a-58"></a>云何为八？</p>
  <p id="a59">“具寿当知，<a id="a-5A"></a>如有一类，<a id="a-5B"></a>施诸沙门或婆罗门，<a id="a-5C"></a>贫穷苦行道行乞者苦行，<a id="a-5D"></a>衣服饮食及诸香华，<a id="a-5E"></a>房舍卧具并灯明等资生什物，<a id="a-5F"></a>见富贵人便作是念：<a id="a-5G"></a>‘由此布施所集善根，<a id="a-5H"></a>愿我来生当得如是富贵人类。<a id="a-5I"></a>’彼于此心若习若修若多所作，<a id="a-5J"></a>由彼于心若习若修若多所作，<a id="a-5K"></a>先虽爱乐下劣喧杂，<a id="a-5L"></a>后便欣求胜妙寂静。<a id="a-5M"></a>彼有是处身坏命终，<a id="a-5N"></a>还生人中，<a id="a-5O"></a>得富贵类，<a id="a-5P"></a>虽受富贵自在安乐，<a id="a-5Q"></a>而具尸罗心愿清净，<a id="a-5R"></a>先人身中尸罗净故，<a id="a-5S"></a>是名第一福生；<a id="a-5T"></a>如愿生人得富贵类，<a id="a-5U"></a>如是愿生四大王众天，<a id="a-5V"></a>三十三天，<a id="a-5W"></a>夜摩天，<a id="a-5X"></a>覩史多天，<a id="a-5Y"></a>乐变化天，<a id="a-5Z"></a>他化自在天，<a id="a-5a"></a>梵众天，<a id="a-5b"></a>应知亦尔。<a id="a-5c"></a>然梵众天有差别者应说离欲。<a id="a-5d"></a>”</p>
  <p id="a5e">此中是名第一乃至第八者，<a id="a-5f"></a>渐次顺次相续次第数为第一乃至第八。<a id="a-5g"></a>言福生者，<a id="a-5h"></a>问：<a id="a-5i"></a>何故说此名为福生？<a id="a-5j"></a>答：<a id="a-5k"></a>摄受福果生于此处，<a id="a-5l"></a>故名福生。</p>
  <p id="a5m">八种众者，<a id="a-5n"></a>云何为八？</p>
  <p id="a5o">答：<a id="a-5p"></a>一刹帝利众，<a id="a-5q"></a>二婆罗门众，<a id="a-5r"></a>三长者众，<a id="a-5s"></a>四沙门众，<a id="a-5t"></a>五四大王众天众，<a id="a-5u"></a>六三十三天众，<a id="a-5v"></a>七魔天众，<a id="a-5w"></a>八梵天众。</p>
  <p id="a5x">云何刹帝利众？</p>
  <p id="a5y">答：<a id="a-5z"></a>显示彼色显示彼蕴显示彼部，<a id="a-60"></a>是名刹帝利众，<a id="a-61"></a>乃至梵众广说亦尔。</p>
  <p id="a62">八世法者，<a id="a-63"></a>云何为八？</p>
  <p id="a64">答：<a id="a-65"></a>一得二不得三毁四誉五称六讥七苦八乐。</p>
  <p id="a66">云何名得？</p>
  <p id="a67">答：<a id="a-68"></a>若于可爱色声香味触，<a id="a-69"></a>衣服饮食卧具病缘，<a id="a-6A"></a>医药资生什物，<a id="a-6B"></a>诸得别得已得当得，<a id="a-6C"></a>是名为得。</p>
  <p id="a6D">云何不得？</p>
  <p id="a6E">答：<a id="a-6F"></a>若于可爱色声香味触，<a id="a-6G"></a>衣服饮食卧具病缘，<a id="a-6H"></a>医药资生什物，<a id="a-6I"></a>诸不得不别得不已得不当得，<a id="a-6J"></a>是名不得。</p>
  <p id="a6K">云何名毁？</p>
  <p id="a6L">答：<a id="a-6M"></a>诸有隐背不现在前，<a id="a-6N"></a>不称不赞不叹不美，<a id="a-6O"></a>亦不揄扬言，<a id="a-6P"></a>彼信戒闻舍慧等皆不具足，<a id="a-6Q"></a>是名为毁。</p>
  <p id="a6R">云何名誉？</p>
  <p id="a6S">答：<a id="a-6T"></a>诸有隐背不现在前，<a id="a-6U"></a>称赞叹美亦复揄扬言，<a id="a-6V"></a>彼信戒闻舍慧等悉皆具足，<a id="a-6W"></a>是名为誉。</p>
  <p id="a6X">云何名称？</p>
  <p id="a6Y">答：<a id="a-6Z"></a>诸不隐背正现在前，<a id="a-6a"></a>不诃不毁不骂不辱，<a id="a-6b"></a>称赞叹美亦复揄扬言，<a id="a-6c"></a>汝信戒闻舍慧等悉皆具足，<a id="a-6d"></a>故名为称。</p>
  <p id="a6e">云何名讥？</p>
  <p id="a6f">答：<a id="a-6g"></a>诸不隐背正现在前，<a id="a-6h"></a>诃毁骂辱不称不赞，<a id="a-6i"></a>不叹不美亦不揄扬言，<a id="a-6j"></a>汝信戒闻舍慧等皆不具足，<a id="a-6k"></a>是名为讥。</p>
  <p id="a6l">云何名苦？</p>
  <p id="a6m">答：<a id="a-6n"></a>顺苦受触所触故，<a id="a-6o"></a>生身及心苦不平等受受类所摄，<a id="a-6p"></a>是名为苦。</p>
  <p id="a6q">云何名乐？</p>
  <p id="a6r">答：<a id="a-6s"></a>顺乐受触所触故，<a id="a-6t"></a>生身及心乐是平等受受类所摄，<a id="a-6u"></a>是名为乐。</p>
  <p id="a6v">世尊于此说伽他言：</p>
  <p id="a6w">得不得毁誉　　及称讥苦乐 　无常意生欲　　变坏法难保</p>
  <p id="a6x">智者如实知　　现见伏生死 　于爱非爱法　　心不生欣恚</p>
  <p id="a6y">彼虽逢顺违　　而能弃伏灭 　于一切解脱　　至世边彼岸</p>
  <p id="a6z">八解脱者，<a id="a-70"></a>云何为八？</p>
  <p id="a71">答：<a id="a-72"></a>若有色观诸色，<a id="a-73"></a>是第一解脱；<a id="a-74"></a>内无色想观外诸色，<a id="a-75"></a>是第二解脱；<a id="a-76"></a>净解脱身作证具足住，<a id="a-77"></a>是第三解脱；<a id="a-78"></a>超一切色想灭有对想，<a id="a-79"></a>不思惟种种想，<a id="a-7A"></a>入无边空空无边处具足住，<a id="a-7B"></a>是第四解脱；<a id="a-7C"></a>超一切空无边处，<a id="a-7D"></a>入无边识识无边处具足住，<a id="a-7E"></a>是第五解脱；<a id="a-7F"></a>超一切识无边处，<a id="a-7G"></a>入无所有无所有处具足住，<a id="a-7H"></a>是第六解脱；<a id="a-7I"></a>超一切无所有处，<a id="a-7J"></a>入非想非非想处具足住，<a id="a-7K"></a>是第七解脱；<a id="a-7L"></a>超一切非想非非想处，<a id="a-7M"></a>入想受灭身作证具足住，<a id="a-7N"></a>是第八解脱。</p>
  <p id="a7O">若有色观诸色者，<a id="a-7P"></a>谓彼于内各别色想，<a id="a-7Q"></a>未远离未别远离，<a id="a-7R"></a>未调伏未别调伏，<a id="a-7S"></a>未灭没未破坏。<a id="a-7T"></a>彼由于内各别色想，<a id="a-7U"></a>未远离未别远离，<a id="a-7V"></a>未调伏未别调伏，<a id="a-7W"></a>未灭没未破坏故，<a id="a-7X"></a>由胜解力观外诸色，<a id="a-7Y"></a>或作青瘀或作脓烂，<a id="a-7Z"></a>或作破坏或作离散，<a id="a-7a"></a>或作啄噉或作异赤，<a id="a-7b"></a>或作骸骨或作骨锁，<a id="a-7c"></a>是名若有色观诸色。<a id="a-7d"></a>第一者，<a id="a-7e"></a>谓诸定中渐次顺次相续次第数为第一。<a id="a-7f"></a>解脱者谓此定中所有善色受想行识，<a id="a-7g"></a>是名解脱。</p>
  <p id="a7h">内无色想观外诸色者，<a id="a-7i"></a>谓彼于内各别色想，<a id="a-7j"></a>已远离已别远离，<a id="a-7k"></a>已调伏已别调伏，<a id="a-7l"></a>已灭没已破坏。<a id="a-7m"></a>彼由于内各别色想，<a id="a-7n"></a>已远离已别远离，<a id="a-7o"></a>已调伏已别调伏，<a id="a-7p"></a>已灭没已破坏故，<a id="a-7q"></a>由胜解力观外诸色，<a id="a-7r"></a>或作青瘀或作脓烂，<a id="a-7s"></a>或作破坏或作离散，<a id="a-7t"></a>或作啄噉或作异赤，<a id="a-7u"></a>或作骸骨或作骨锁，<a id="a-7v"></a>是名内无色想观外诸色。<a id="a-7w"></a>第二者谓诸定中渐次顺次相续次第数为第二。<a id="a-7x"></a>解脱者谓此定中所有善色受想行识，<a id="a-7y"></a>是名解脱。</p>
  <p id="a7z">净解脱身作证具足住者。<a id="a-80"></a>问：<a id="a-81"></a>此净解脱加行云何，<a id="a-82"></a>修观行者由何方便入净解脱定？</p>
  <p id="a83">答：<a id="a-84"></a>初修业者创修观时，<a id="a-85"></a>取青树相，<a id="a-86"></a>所谓青茎青枝青叶青花青果，<a id="a-87"></a>或取青衣青严具相，<a id="a-88"></a>或取所余种种青相；<a id="a-89"></a>既取如是诸青相已，<a id="a-8A"></a>由胜解力思惟想念，<a id="a-8B"></a>观察安立信解此色是某青相。<a id="a-8C"></a>彼既如是由胜解力，<a id="a-8D"></a>思惟想念观察安立，<a id="a-8E"></a>信解此色是某青故，<a id="a-8F"></a>心便散动驰流诸相，<a id="a-8G"></a>不能一趣系念一境，<a id="a-8H"></a>思惟此色是青非余。<a id="a-8I"></a>彼心散动驰流诸相，<a id="a-8J"></a>不能一趣系念一境，<a id="a-8K"></a>思惟此色定是青故，<a id="a-8L"></a>未能住心入净解脱定，<a id="a-8M"></a>为摄散动驰流心，<a id="a-8N"></a>故于一青相系念思惟，<a id="a-8O"></a>谓此是青非非青相，<a id="a-8P"></a>思惟此相精勤勇猛，<a id="a-8Q"></a>乃至令心相续久住，<a id="a-8R"></a>由斯加行入净解脱定；<a id="a-8S"></a>精勤数习此加行已，<a id="a-8T"></a>复进修行此定方便，<a id="a-8U"></a>谓于加行所引生道，<a id="a-8V"></a>数习数修数多所作；<a id="a-8W"></a>既于加行所引生道，<a id="a-8X"></a>数习数修数多所作，<a id="a-8Y"></a>心便安住等住近住，<a id="a-8Z"></a>相续一趣系念一境，<a id="a-8a"></a>思惟此色定是青相，<a id="a-8b"></a>由心安住等住近住，<a id="a-8c"></a>相续一趣系念一境，<a id="a-8d"></a>思惟青相无二无转，<a id="a-8e"></a>便能证入净解脱定。<a id="a-8f"></a>如观青相观黄赤白，<a id="a-8g"></a>随其所应亦复如是。<a id="a-8h"></a>第三者谓诸定中，<a id="a-8i"></a>渐次顺次相续次第数为第三。<a id="a-8j"></a>解脱者，<a id="a-8k"></a>谓此定中所有善色受想行识，<a id="a-8l"></a>是名解脱。</p>
  <p id="a8m">超一切色想者，<a id="a-8n"></a>云何色想？</p>
  <p id="a8o">答：<a id="a-8p"></a>眼识身相应诸想等想性，<a id="a-8q"></a>现想性已想性，<a id="a-8r"></a>已现想性当想性，<a id="a-8s"></a>当现想性是名色想；<a id="a-8t"></a>复次有说，<a id="a-8u"></a>五识身相应诸想等想，<a id="a-8v"></a>乃至广说是名色想；<a id="a-8w"></a>今此义中眼识身相应诸想等想，<a id="a-8x"></a>乃至广说是名色想。<a id="a-8y"></a>入此定时于彼色想，<a id="a-8z"></a>皆能超越平等超越最极超越，<a id="a-90"></a>是故说超一切色想。<a id="a-91"></a>灭有对想者，<a id="a-92"></a>云何有对想？<a id="a-93"></a>答：<a id="a-94"></a>四识身相应诸想等想，<a id="a-95"></a>乃至广说是名有对想；<a id="a-96"></a>复次有说，<a id="a-97"></a>五识身相应诸想等想，<a id="a-98"></a>乃至广说，<a id="a-99"></a>是名有对想；<a id="a-9A"></a>复次有说，<a id="a-9B"></a>瞋恚相应诸想等想，<a id="a-9C"></a>乃至广说是名有对想；<a id="a-9D"></a>今此义中，<a id="a-9E"></a>四识身相应诸想等想，<a id="a-9F"></a>乃至广说是名有对想。<a id="a-9G"></a>入此定时彼有对想，<a id="a-9H"></a>已断已遍知，<a id="a-9I"></a>已远离已别远离，<a id="a-9J"></a>已调伏已别调伏，<a id="a-9K"></a>已灭没已破坏，<a id="a-9L"></a>是故说为灭有对想。<a id="a-9M"></a>不思惟种种想者，<a id="a-9N"></a>云何种种想？<a id="a-9O"></a>答：<a id="a-9P"></a>有覆缠者所有染污色想，<a id="a-9Q"></a>声想香想，<a id="a-9R"></a>味想触想诸所有想，<a id="a-9S"></a>若不善诸所有想，<a id="a-9T"></a>若非理所引诸所有想能障碍定，<a id="a-9U"></a>如是一切名种种想。<a id="a-9V"></a>入此定时于种种想，<a id="a-9W"></a>不引发不随引发，<a id="a-9X"></a>不等引发，<a id="a-9Y"></a>不思惟不已思惟，<a id="a-9Z"></a>不当思惟，<a id="a-9a"></a>由斯故说不思惟种种想。<a id="a-9b"></a>入无边空空无边处具足住者，<a id="a-9c"></a>问：<a id="a-9d"></a>此空无边处解脱加行云何，<a id="a-9e"></a>修观行者由何方便入空无边处解脱定？<a id="a-9f"></a>答：<a id="a-9g"></a>初修业者创修观时，<a id="a-9h"></a>先应思惟第四静虑为麤苦障，<a id="a-9i"></a>后应思惟空无边处为静妙离。<a id="a-9j"></a>彼既思惟第四静虑为麤苦障，<a id="a-9k"></a>亦复思惟空无边处为静妙离，<a id="a-9l"></a>故心便散动驰流诸相，<a id="a-9m"></a>不能一趣系念一境相续，<a id="a-9n"></a>思惟空无边处。<a id="a-9o"></a>彼心散动驰流诸相，<a id="a-9p"></a>不能一趣系念一境相续，<a id="a-9q"></a>思惟空无边处，<a id="a-9r"></a>故未能住心入空无边处解脱定，<a id="a-9s"></a>为摄散动驰流心故，<a id="a-9t"></a>专系念思惟空无边处相，<a id="a-9u"></a>思惟此相精勤勇猛，<a id="a-9v"></a>乃至令心相续久住，<a id="a-9w"></a>由斯加行入空无边处解脱定，<a id="a-9x"></a>精勤数习此加行已，<a id="a-9y"></a>复进修行此定方便，<a id="a-9z"></a>谓于加行所引生道，<a id="a-A0"></a>数习数修数多所作，<a id="a-A1"></a>既于加行所引生道，<a id="a-A2"></a>数习数修数多所作，<a id="a-A3"></a>心便安住等住近住，<a id="a-A4"></a>相续一趣系念一境，<a id="a-A5"></a>思惟此是空无边处，<a id="a-A6"></a>由心安住等住近住，<a id="a-A7"></a>相续一趣系念一境，<a id="a-A8"></a>思惟如是空无边处，<a id="a-A9"></a>无二无转便能证入空无边处解脱定。<a id="a-AA"></a>第四者，<a id="a-AB"></a>谓诸定中，<a id="a-AC"></a>渐次顺次相续次第数为第四。<a id="a-AD"></a>解脱者，<a id="a-AE"></a>谓此定中，<a id="a-AF"></a>所有善受想行识皆名解脱。</p>
  <p id="aAG">超一切空无边处者，<a id="a-AH"></a>云何超一切空无边处？<a id="a-AI"></a>答：<a id="a-AJ"></a>将欲趣入识无边处时，<a id="a-AK"></a>于一切空无边处想，<a id="a-AL"></a>皆能超越平等超越最极超越，<a id="a-AM"></a>是故说为超一切空无边处。<a id="a-AN"></a>入无边识识无边处具足住者。<a id="a-AO"></a>问：<a id="a-AP"></a>此识无边处解脱加行云何，<a id="a-AQ"></a>修观行者由何方便入识无边处解脱定？<a id="a-AR"></a>答：<a id="a-AS"></a>初修业者创修观时，<a id="a-AT"></a>先应思惟空无边处为麤苦障，<a id="a-AU"></a>后应思惟识无边处为静妙离。<a id="a-AV"></a>彼既思惟空无边处为苦麤障，<a id="a-AW"></a>亦复思惟识无边处为静妙离，<a id="a-AX"></a>故心便散动驰流诸相，<a id="a-AY"></a>不能一趣系念一境，<a id="a-AZ"></a>相续思惟识无边处。<a id="a-Aa"></a>彼心散动驰流诸相，<a id="a-Ab"></a>不能一趣系念一境，<a id="a-Ac"></a>相续思惟识无边处，<a id="a-Ad"></a>故未能住心入识无边处解脱定；<a id="a-Ae"></a>为摄散动驰流心故，<a id="a-Af"></a>专系念思惟识无边处相，<a id="a-Ag"></a>思惟此相精勤勇猛，<a id="a-Ah"></a>乃至令心相续久住，<a id="a-Ai"></a>由斯加行入识无边处解脱定，<a id="a-Aj"></a>精勤数习此加行已，<a id="a-Ak"></a>复进修行此定方便，<a id="a-Al"></a>谓于加行所引生道，<a id="a-Am"></a>数习数修数多所作，<a id="a-An"></a>既于加行所引生道，<a id="a-Ao"></a>数习数修数多所作，<a id="a-Ap"></a>心便安住等住近住，<a id="a-Aq"></a>相续一趣系念一境，<a id="a-Ar"></a>思惟此是识无边处；<a id="a-As"></a>由心安住等住近住，<a id="a-At"></a>相续一趣系念一境，<a id="a-Au"></a>思惟如是识无边处，<a id="a-Av"></a>无二无转便能证入，<a id="a-Aw"></a>识无边处解脱定。<a id="a-Ax"></a>第五者，<a id="a-Ay"></a>谓诸定中，<a id="a-Az"></a>渐次顺次相续次第数为第五。<a id="a-B0"></a>解脱者，<a id="a-B1"></a>谓此定中所有善受想行识皆名解脱。</p>
  <p id="aB2">超一切识无边处者，<a id="a-B3"></a>云何超一切识无边处？<a id="a-B4"></a>答：<a id="a-B5"></a>将欲趣入无所有处时，<a id="a-B6"></a>于一切识无边处想，<a id="a-B7"></a>皆能超越平等超越最极超越，<a id="a-B8"></a>是故说为超一切识无边处。<a id="a-B9"></a>入无所有无所有处具足住者。<a id="a-BA"></a>问：<a id="a-BB"></a>此无所有处解脱加行云何，<a id="a-BC"></a>修观行者由何方便，<a id="a-BD"></a>入无所有处解脱定？<a id="a-BE"></a>答：<a id="a-BF"></a>初修业者创修观时，<a id="a-BG"></a>先应思惟识无边处为苦麤障，<a id="a-BH"></a>后应思惟无所有处为静妙离。<a id="a-BI"></a>彼既思惟识无边处为苦麤障，<a id="a-BJ"></a>亦复思惟无所有处为静妙离，<a id="a-BK"></a>故心便散动驰流诸相，<a id="a-BL"></a>不能一趣系念一境，<a id="a-BM"></a>相续思惟无所有处。<a id="a-BN"></a>彼心散动驰流诸相，<a id="a-BO"></a>不能一趣系念一境，<a id="a-BP"></a>相续思惟无所有处，<a id="a-BQ"></a>故未能住心入无所有处解脱定；<a id="a-BR"></a>为摄散动驰流心故，<a id="a-BS"></a>专系念思惟无所有处相，<a id="a-BT"></a>思惟此相精勤勇猛，<a id="a-BU"></a>乃至令心相续久住，<a id="a-BV"></a>由斯加行入无所有处解脱定；<a id="a-BW"></a>精勤数习此加行已，<a id="a-BX"></a>复进修行此定方便，<a id="a-BY"></a>谓于加行所引生道，<a id="a-BZ"></a>数习数修数多所作，<a id="a-Ba"></a>既于加行所引生道，<a id="a-Bb"></a>数习数修数多所作，<a id="a-Bc"></a>心便安住等住近住，<a id="a-Bd"></a>相续一趣系念一境，<a id="a-Be"></a>思惟此是无所有处；<a id="a-Bf"></a>由心安住等住近住，<a id="a-Bg"></a>相续一趣系念一境，<a id="a-Bh"></a>思惟如是无所有处无二无转，<a id="a-Bi"></a>便能证入无所有处解脱定。<a id="a-Bj"></a>第六者，<a id="a-Bk"></a>谓诸定中，<a id="a-Bl"></a>渐次顺次相续次第数为第六。<a id="a-Bm"></a>解脱者，<a id="a-Bn"></a>谓此定中所有善受想行识，<a id="a-Bo"></a>皆名解脱。</p>
  <p id="aBp">超一切无所有处者，<a id="a-Bq"></a>云何超一切无所有处？<a id="a-Br"></a>答：<a id="a-Bs"></a>将欲趣入非想非非想处时，<a id="a-Bt"></a>于一切无所有处，<a id="a-Bu"></a>皆能超越平等超越最极超越，<a id="a-Bv"></a>是故说为超一切无所有处。<a id="a-Bw"></a>入非想非非想处具足住者。<a id="a-Bx"></a>问：<a id="a-By"></a>此非想非非想处解脱加行云何，<a id="a-Bz"></a>修观行者由何方便，<a id="a-C0"></a>入非想非非想处解脱定？<a id="a-C1"></a>答：<a id="a-C2"></a>初修业者创修观时，<a id="a-C3"></a>先应思惟无所有处为苦麤障，<a id="a-C4"></a>后应思惟非想非非想处为静妙离。<a id="a-C5"></a>彼既思惟无所有处为苦麤障，<a id="a-C6"></a>亦复思惟非想非非想处为静妙离，<a id="a-C7"></a>故心便散动驰流诸相，<a id="a-C8"></a>不能一趣系念一境，<a id="a-C9"></a>相续思惟非想非非想处。<a id="a-CA"></a>彼心散动驰流诸相，<a id="a-CB"></a>不能一趣系念一境，<a id="a-CC"></a>相续思惟非想非非想处，<a id="a-CD"></a>故未能住心入非想非非想处解脱定；<a id="a-CE"></a>为摄散动驰流心故，<a id="a-CF"></a>专系念思惟非想非非想处相，<a id="a-CG"></a>思惟此相精勤勇猛，<a id="a-CH"></a>乃至令心相续久住，<a id="a-CI"></a>由斯加行入非想非非想处解脱定；<a id="a-CJ"></a>精勤数习此加行已，<a id="a-CK"></a>复进修行此定方便，<a id="a-CL"></a>谓于加行所引生道，<a id="a-CM"></a>数习数修数多所作，<a id="a-CN"></a>既于加行所引生道，<a id="a-CO"></a>数习数修数多所作，<a id="a-CP"></a>心便安住等住近住，<a id="a-CQ"></a>相续一趣系念一境，<a id="a-CR"></a>思惟此是非想非非想处；<a id="a-CS"></a>由心安住等住近住，<a id="a-CT"></a>相续一趣系念一境，<a id="a-CU"></a>思惟如是非想非非想处无二无转，<a id="a-CV"></a>便能证入非想非非想处解脱定。<a id="a-CW"></a>第七者，<a id="a-CX"></a>谓诸定中，<a id="a-CY"></a>渐次顺次相续次第数为第七。<a id="a-CZ"></a>解脱者，<a id="a-Ca"></a>谓此定中所有善受想行识，<a id="a-Cb"></a>皆名解脱，<a id="a-Cc"></a>超一切非想非非想处者。</p>
  <p id="aCd">云何超一切非想非非想处？<a id="a-Ce"></a>答：<a id="a-Cf"></a>将欲趣入想受灭解脱时，<a id="a-Cg"></a>于一切非想非非想处想，<a id="a-Ch"></a>皆能超越平等超越最极超越，<a id="a-Ci"></a>是故说为超一切非想非非想处。<a id="a-Cj"></a>入想受灭身作证具足住者。<a id="a-Ck"></a>问：<a id="a-Cl"></a>此想受灭解脱加行云何，<a id="a-Cm"></a>修观行者由何方便入想受灭解脱定？<a id="a-Cn"></a>答：<a id="a-Co"></a>初修业者创修观时，<a id="a-Cp"></a>于一切行不愿造作不欲思觉，<a id="a-Cq"></a>而入于定但作是念：<a id="a-Cr"></a>‘云何当令未生想受暂时不生，<a id="a-Cs"></a>已生想受暂时息灭？<a id="a-Ct"></a>’彼于诸行不愿造作不欲思觉而入于定，<a id="a-Cu"></a>但作是念：<a id="a-Cv"></a>云何当令未生想受暂时不生，<a id="a-Cw"></a>已生想受暂时息灭，<a id="a-Cx"></a>故随心所愿，<a id="a-Cy"></a>有时能令未生想受暂时不生，<a id="a-Cz"></a>已生想受暂时息灭，<a id="a-D0"></a>齐此名入想受灭解脱定。<a id="a-D1"></a>第八者，<a id="a-D2"></a>谓诸定中，<a id="a-D3"></a>渐次顺次相续次第数为第八。<a id="a-D4"></a>解脱者，<a id="a-D5"></a>谓此定中诸解脱异解脱异极解脱，<a id="a-D6"></a>已解脱当解脱是名解脱；<a id="a-D7"></a>复次若法想微细为因，<a id="a-D8"></a>想微细为等无间，<a id="a-D9"></a>由想不和合义，<a id="a-DA"></a>非不成就义，<a id="a-DB"></a>是名解脱。<a id="a-DC"></a>此中想受灭解脱定者，<a id="a-DD"></a>云何想受灭，<a id="a-DE"></a>云何想受灭解脱，<a id="a-DF"></a>云何想受灭解脱定，<a id="a-DG"></a>而说想受灭解脱定耶？<a id="a-DH"></a>答：<a id="a-DI"></a>想受灭者，<a id="a-DJ"></a>谓想及受灭寂静没是名想受灭。<a id="a-DK"></a>想受灭解脱者，<a id="a-DL"></a>谓想受灭诸解脱，<a id="a-DM"></a>异解脱，<a id="a-DN"></a>异极解脱，<a id="a-DO"></a>已解脱当解脱，<a id="a-DP"></a>是名想受灭解脱。<a id="a-DQ"></a>想受灭解脱定者，<a id="a-DR"></a>谓想受灭及想受灭解脱，<a id="a-DS"></a>不隐不背现前自在身所证得，<a id="a-DT"></a>是名想受灭解脱定。</p>
 </body>
</html>