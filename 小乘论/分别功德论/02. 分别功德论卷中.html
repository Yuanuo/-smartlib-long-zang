<!doctype html>
<html id="z3IBW9B1CA" data-ver="1906">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="小乘论">
  <meta period="后汉">
 </head>
 <body>
  <h1 id="a1">分别功德论卷中</h1>
  <p id="a2">佛告诸比丘者。<a id="a-3"></a>佛大慈欲令弟子具知念佛之义。<a id="a-4"></a>犹父约诫语子孙欲令成就。<a id="a-5"></a>无复已已专精念佛。<a id="a-6"></a>观如来形目未曾离。<a id="a-7"></a>犹如阿难观佛无厌。<a id="a-8"></a>心念无已。<a id="a-9"></a>时阿难背上生痈。<a id="a-A"></a>佛命耆婆治阿难所患。<a id="a-B"></a>耆婆白佛。<a id="a-C"></a>不敢以手近阿难背。<a id="a-D"></a>佛告耆婆。<a id="a-E"></a>但治勿疑。<a id="a-F"></a>我自当与阿难说法令其不觉痛。<a id="a-G"></a>如来令阿难熟视佛相好。<a id="a-H"></a>佛为说。<a id="a-I"></a>如来身者金刚之数。<a id="a-J"></a>不可败坏。<a id="a-K"></a>三千二百福功德所成。<a id="a-L"></a>阿难目视不惓。<a id="a-M"></a>耳听不厌。<a id="a-N"></a>心念不散。<a id="a-O"></a>时耆婆于阿难背上。<a id="a-P"></a>溃痈傅膏。<a id="a-Q"></a>佛问阿难。<a id="a-R"></a>汝觉背上痛不。<a id="a-S"></a>答曰。<a id="a-T"></a>不觉。<a id="a-U"></a>不觉痛者。<a id="a-V"></a>由念佛故也。<a id="a-W"></a>十力所成。<a id="a-X"></a>四无所畏。<a id="a-Y"></a>昔有长者将奴礼偷婆云。<a id="a-Z"></a>南无十力世尊。<a id="a-a"></a>奴在后礼云。<a id="a-b"></a>南无十一力如来。<a id="a-c"></a>长者曰。<a id="a-d"></a>如来正有十力。<a id="a-e"></a>云何有十一力耶。<a id="a-f"></a>奴曰。<a id="a-g"></a>十一力复何苦。<a id="a-h"></a>但莫言九力。<a id="a-i"></a>言十一力更益一力。<a id="a-j"></a>有何过失。<a id="a-k"></a>大家默然而归。<a id="a-l"></a>问诸法师曰。<a id="a-m"></a>如来为有几力耶。<a id="a-n"></a>答曰。<a id="a-o"></a>或有三力。<a id="a-p"></a>或有十力。<a id="a-q"></a>或云无数。<a id="a-r"></a>以是言之。<a id="a-s"></a>不限于十耶。<a id="a-t"></a>长者即出家学道。<a id="a-u"></a>免奴为家主。<a id="a-v"></a>言四非为不足。<a id="a-w"></a>言无数非为有余。<a id="a-x"></a>适时应物无有常量也。</p>
  <p id="ay">念法者。<a id="a-z"></a>从欲至无欲。<a id="a-10"></a>从欲至道。<a id="a-11"></a>从漏至无漏。<a id="a-12"></a>从有为至无为也。<a id="a-13"></a>何以知其然。<a id="a-14"></a>昔者世尊。<a id="a-15"></a>于忧填王国说法教化。<a id="a-16"></a>时三十三天上。<a id="a-17"></a>为母摩耶说法。<a id="a-18"></a>九十日而还。<a id="a-19"></a>于迦尸城北下。<a id="a-1A"></a>时优钵莲华比丘尼。<a id="a-1B"></a>心念欲独前见佛。<a id="a-1C"></a>时诸国王不见佛已九十日。<a id="a-1D"></a>皆有渴仰之情。<a id="a-1E"></a>并来云集。<a id="a-1F"></a>我为比丘尼。<a id="a-1G"></a>不宜在此众闹之中。<a id="a-1H"></a>当作方仪令得在先。<a id="a-1I"></a>即化作转轮圣王。<a id="a-1J"></a>将从如圣王法。<a id="a-1K"></a>诸小国王见圣王。<a id="a-1L"></a>各自驰散。<a id="a-1M"></a>比丘尼即还服本形。<a id="a-1N"></a>见佛礼拜问讯。<a id="a-1O"></a>诸王各来见佛。<a id="a-1P"></a>不复见圣王。<a id="a-1Q"></a>乃知比丘尼所化。<a id="a-1R"></a>谓比丘尼曰。<a id="a-1S"></a>向者所见诳如此耶。<a id="a-1T"></a>时优钵莲华心念自谓。<a id="a-1U"></a>最先见佛。<a id="a-1V"></a>佛告优钵莲华曰。<a id="a-1W"></a>汝自呼最先见佛。<a id="a-1X"></a>复有先汝者。<a id="a-1Y"></a>不审是谁。<a id="a-1Z"></a>佛言。<a id="a-1a"></a>乃罗阅城东山中须菩提。<a id="a-1b"></a>在彼补衣。<a id="a-1c"></a>天语曰。<a id="a-1d"></a>佛来下已。<a id="a-1e"></a>须菩提曰。<a id="a-1f"></a>我为弟子。<a id="a-1g"></a>法当往礼问。<a id="a-1h"></a>覆自思惟。<a id="a-1i"></a>佛为所在。<a id="a-1j"></a>若金色是佛耶。<a id="a-1k"></a>金复何限。<a id="a-1l"></a>佛言。<a id="a-1m"></a>一切诸法空。<a id="a-1n"></a>无所有。<a id="a-1o"></a>若解十二因空。<a id="a-1p"></a>非造非作非人非士无命。<a id="a-1q"></a>非命者则为见法。<a id="a-1r"></a>见法无命。<a id="a-1s"></a>非命为见。<a id="a-1t"></a>我即叉手起唤曰。<a id="a-1u"></a>婆南正尔。<a id="a-1v"></a>还坐补衣。<a id="a-1w"></a>以是言之。<a id="a-1x"></a>须菩提为先汝见佛也。<a id="a-1y"></a>佛者诸法之主。<a id="a-1z"></a>解了法空即是念法。<a id="a-20"></a>念众者。<a id="a-21"></a>谓贤圣众也。<a id="a-22"></a>凡众有若干种。<a id="a-23"></a>外道九十五种。<a id="a-24"></a>亦各各有众。<a id="a-25"></a>或有和合者。<a id="a-26"></a>或有不同者。<a id="a-27"></a>亦以戒律自防。<a id="a-28"></a>或行禅定。<a id="a-29"></a>或以无想为尽妙。<a id="a-2A"></a>各信所事自以为真。<a id="a-2B"></a>但不得实圣八品道。<a id="a-2C"></a>是以不能至涅槃耳。<a id="a-2D"></a>虽复有五通住寿及无想延劫。<a id="a-2E"></a>皆不免于生死。<a id="a-2F"></a>唯有如来圣众四双八辈之士。<a id="a-2G"></a>不复为四驶所漂九止所索耳。<a id="a-2H"></a>故经云。<a id="a-2I"></a>九十六种僧。<a id="a-2J"></a>佛僧最为真。<a id="a-2K"></a>如来四部众皆同为释种。<a id="a-2L"></a>喻若四恒水各别有五百支。<a id="a-2M"></a>皆合入大海以等一味。<a id="a-2N"></a>众亦如是。<a id="a-2O"></a>或有刹帝利种。<a id="a-2P"></a>或婆罗门种。<a id="a-2Q"></a>或长者种。<a id="a-2R"></a>或居士种。<a id="a-2S"></a>四姓中有出家学者。<a id="a-2T"></a>皆同释种为一姓。<a id="a-2U"></a>无有若干别名。<a id="a-2V"></a>以是所包弥远。<a id="a-2W"></a>其义弥深。<a id="a-2X"></a>众僧者。<a id="a-2Y"></a>乃含受于三乘。<a id="a-2Z"></a>罗汉僧亦出于中。<a id="a-2a"></a>缘一觉亦在其中。<a id="a-2b"></a>大乘僧亦在其中。<a id="a-2c"></a>是故名为良祐福田。<a id="a-2d"></a>三界之中济益众生。<a id="a-2e"></a>无过此良美之地。<a id="a-2f"></a>如来虽复成正觉常还向众僧。<a id="a-2g"></a>忏悔者。<a id="a-2h"></a>以僧地厚重。<a id="a-2i"></a>三世诸佛缘觉弟子。<a id="a-2j"></a>无不由僧而得灭度。<a id="a-2k"></a>犹梵摩达比丘。<a id="a-2l"></a>赖圣众以全济。<a id="a-2m"></a>念戒者。<a id="a-2n"></a>谓行净戒具诸律仪。<a id="a-2o"></a>犹若陶家调缮埴泥。<a id="a-2p"></a>俟诸求器大小方圆。<a id="a-2q"></a>各适所欲。<a id="a-2r"></a>戒亦如是。<a id="a-2s"></a>若愿生天。<a id="a-2t"></a>三界受福。<a id="a-2u"></a>若欲断结求道。<a id="a-2v"></a>所愿应意。<a id="a-2w"></a>犹吉祥瓶。<a id="a-2x"></a>随人所欲取即得之。<a id="a-2y"></a>以戒为本。<a id="a-2z"></a>兼行三十七品及诸三昧定。<a id="a-30"></a>断七使九结。<a id="a-31"></a>进成涅槃。<a id="a-32"></a>喻埴成器。<a id="a-33"></a>不可复坏也。</p>
  <p id="a34">念施者。<a id="a-35"></a>谓施有二事。<a id="a-36"></a>或有主施。<a id="a-37"></a>或无主施。<a id="a-38"></a>复有二施。<a id="a-39"></a>一名与。<a id="a-3A"></a>二名舍。<a id="a-3B"></a>复有二施。<a id="a-3C"></a>一财。<a id="a-3D"></a>二法。<a id="a-3E"></a>与者即有主施也。<a id="a-3F"></a>舍即无主施也。<a id="a-3G"></a>舍则舍结也。<a id="a-3H"></a>与则前人受财法。<a id="a-3I"></a>所以施至涅槃者。<a id="a-3J"></a>若与人财法时。<a id="a-3K"></a>心不望报不计彼已。<a id="a-3L"></a>以三事无碍。<a id="a-3M"></a>即同无为也。<a id="a-3N"></a>若能舍结亦是涅槃。<a id="a-3O"></a>舍与俱至涅槃者。<a id="a-3P"></a>犹象逐健儿进之与退。<a id="a-3Q"></a>其于得肉进则破军。<a id="a-3R"></a>退则自丧食肉必矣。<a id="a-3S"></a>念天者。<a id="a-3T"></a>有三种天也。<a id="a-3U"></a>有举天。<a id="a-3V"></a>有生天。<a id="a-3W"></a>有清净天。<a id="a-3X"></a>云何举天。<a id="a-3Y"></a>谓转轮圣王。<a id="a-3Z"></a>为众人所举。<a id="a-3a"></a>所以名为天者。<a id="a-3b"></a>以圣王有十善教世。<a id="a-3c"></a>使人皆生天。<a id="a-3d"></a>在人之上故称为天。<a id="a-3e"></a>或有说曰。<a id="a-3f"></a>圣王胜佛。<a id="a-3g"></a>何以言之。<a id="a-3h"></a>圣王治世人。<a id="a-3i"></a>无堕三恶道者。<a id="a-3j"></a>佛出世时三恶不断。<a id="a-3k"></a>以是为胜也。<a id="a-3l"></a>或复说曰。<a id="a-3m"></a>佛胜圣王。<a id="a-3n"></a>所以言胜。<a id="a-3o"></a>圣王以十善教世。<a id="a-3p"></a>不过人天。<a id="a-3q"></a>佛出教世得至涅槃。<a id="a-3r"></a>以是为胜也。<a id="a-3s"></a>云何生天。<a id="a-3t"></a>从四天王至二十八天。<a id="a-3u"></a>诸受福者尽是生天。<a id="a-3v"></a>所以言生天。<a id="a-3w"></a>流转不息不离生死。<a id="a-3x"></a>故曰生天也。<a id="a-3y"></a>云何清净天。<a id="a-3z"></a>谓佛缘觉声闻三人。<a id="a-40"></a>皆尽结使出于三界。<a id="a-41"></a>清净无欲。<a id="a-42"></a>故曰清净天也。<a id="a-43"></a>八净居天者。<a id="a-44"></a>过于生举。<a id="a-45"></a>不及清净处。<a id="a-46"></a>其中间。<a id="a-47"></a>念天者之所慕也。<a id="a-48"></a>因念生举。<a id="a-49"></a>亦有至涅槃理。<a id="a-4A"></a>何者。<a id="a-4B"></a>舍卫城中。<a id="a-4C"></a>有清信士夫妇二人。<a id="a-4D"></a>无有子侄。<a id="a-4E"></a>二人精进心存三宝。<a id="a-4F"></a>时妇早亡。<a id="a-4G"></a>即生三十三天为天女。<a id="a-4H"></a>端政无双天中少比。<a id="a-4I"></a>女自念言。<a id="a-4J"></a>谁任我夫。<a id="a-4K"></a>以天眼观世间。<a id="a-4L"></a>见本夫以出家学道。<a id="a-4M"></a>年高闇短专信而已。<a id="a-4N"></a>常以扫除塔庙为行。<a id="a-4O"></a>见其精勤理应生天。<a id="a-4P"></a>必还为我夫。<a id="a-4Q"></a>时处静室。<a id="a-4R"></a>夜坐思惟霍然见明。<a id="a-4S"></a>怪其有异举头仰视。<a id="a-4T"></a>见有天女问其所由。<a id="a-4U"></a>从何而来。<a id="a-4V"></a>天女答曰。<a id="a-4W"></a>我从三十三天上来。<a id="a-4X"></a>本是君妇。<a id="a-4Y"></a>今为天女。<a id="a-4Z"></a>天上无任我夫者。<a id="a-4a"></a>观君精进应还为我夫。<a id="a-4b"></a>是以故来白意。<a id="a-4c"></a>语讫忽然不见。<a id="a-4d"></a>还归天上。<a id="a-4e"></a>时老比丘自是以后倍加精进。<a id="a-4f"></a>兼更补缮故庙。<a id="a-4g"></a>晨夕不懈。<a id="a-4h"></a>积功遂多福德转胜。<a id="a-4i"></a>乃应生第四兜率天。<a id="a-4j"></a>天女复以天眼观之。<a id="a-4k"></a>见其乃应生第四天。<a id="a-4l"></a>复来语言。<a id="a-4m"></a>积精进已过我界。<a id="a-4n"></a>我不复得君为夫。<a id="a-4o"></a>语讫还去。<a id="a-4p"></a>比丘倍更精进胜于前时。<a id="a-4q"></a>昼则经行。<a id="a-4r"></a>夜则禅思。<a id="a-4s"></a>心意转明思惟四谛。<a id="a-4t"></a>如是不久遂得罗汉。<a id="a-4u"></a>所谓因念天得至涅槃者。<a id="a-4v"></a>念休息者谓得定也。<a id="a-4w"></a>休息有二。<a id="a-4x"></a>有俗休息。<a id="a-4y"></a>有道休息。<a id="a-4z"></a>俗休息者。<a id="a-50"></a>犹行作疲极小住懈息。<a id="a-51"></a>故名为俗休息。<a id="a-52"></a>道休息者。<a id="a-53"></a>谓定之人。<a id="a-54"></a>何以知其然。<a id="a-55"></a>昔有比丘。<a id="a-56"></a>名曰等会。<a id="a-57"></a>时近大道边坐禅定意。<a id="a-58"></a>时有五百乘车过。<a id="a-59"></a>声甚凶凶。<a id="a-5A"></a>寂然不闻。<a id="a-5B"></a>时复天雷霹雳。<a id="a-5C"></a>又顷复地大动。<a id="a-5D"></a>都无所闻。<a id="a-5E"></a>行过者众尘土坌衣。<a id="a-5F"></a>积有时节。<a id="a-5G"></a>有一人来。<a id="a-5H"></a>见此比丘端坐不动。<a id="a-5I"></a>尘土坌衣都无所觉耶。<a id="a-5J"></a>比丘定觉抖擞尘土。<a id="a-5K"></a>又问曰。<a id="a-5L"></a>向者眠耶。<a id="a-5M"></a>曰不也。<a id="a-5N"></a>又问。<a id="a-5O"></a>若不眠者。<a id="a-5P"></a>向有车过。<a id="a-5Q"></a>及天雷地动。<a id="a-5R"></a>寂然不惊。<a id="a-5S"></a>何由如此。<a id="a-5T"></a>答曰。<a id="a-5U"></a>我时入休息三昧。<a id="a-5V"></a>是以都无所闻耳。<a id="a-5W"></a>以是言之。<a id="a-5X"></a>得休息定者。<a id="a-5Y"></a>虽复天地覆坠不革其志。<a id="a-5Z"></a>故名休息定也。<a id="a-5a"></a>念安般者。<a id="a-5b"></a>谓息诸坐驰也。<a id="a-5c"></a>趣道之径非唯一涂所悟之方。<a id="a-5d"></a>各有所在。<a id="a-5e"></a>何以知其然耶。<a id="a-5f"></a>身子昔曾供养十四亿佛。<a id="a-5g"></a>从佛闻法。<a id="a-5h"></a>未曾综习安般。<a id="a-5i"></a>至释迦文世。<a id="a-5j"></a>从马师比丘。<a id="a-5k"></a>始达空法。<a id="a-5l"></a>即见道迹。<a id="a-5m"></a>佛具演慧漏尽结解。<a id="a-5n"></a>今为智慧第一。<a id="a-5o"></a>不由安般得至涅槃也。<a id="a-5p"></a>目揵连昔三十劫中供养诸佛。<a id="a-5q"></a>修大乘行不能终讫。<a id="a-5r"></a>遭遇世尊退取尽漏。<a id="a-5s"></a>自昔暨今未曾习安般。<a id="a-5t"></a>迦葉比丘。<a id="a-5u"></a>昔亦曾供养三万如来。<a id="a-5v"></a>亦未曾习安般。<a id="a-5w"></a>应得辟支佛。<a id="a-5x"></a>今退为罗汉。<a id="a-5y"></a>马师比丘。<a id="a-5z"></a>昔日亦供养七佛。<a id="a-60"></a>亦不习安般。<a id="a-61"></a>今亦尽漏。<a id="a-62"></a>阿难昔曾供养二万如来。<a id="a-63"></a>所从诸佛咨受法教。<a id="a-64"></a>亦不习安般。<a id="a-65"></a>唯有罗云摩呵劫匹罗。<a id="a-66"></a>曩昔以来常习安般。<a id="a-67"></a>今亦至道。<a id="a-68"></a>以是言之。<a id="a-69"></a>趣道之径非唯一涂。<a id="a-6A"></a>安般者。<a id="a-6B"></a>知息长短。<a id="a-6C"></a>冷热迟疾。<a id="a-6D"></a>从粗至细。<a id="a-6E"></a>渐御乱想遂至微妙。<a id="a-6F"></a>或因息以悟。<a id="a-6G"></a>或分别解了。<a id="a-6H"></a>或头陀守节。<a id="a-6I"></a>或多闻强记。<a id="a-6J"></a>或神足识微。<a id="a-6K"></a>或揩或训悟。<a id="a-6L"></a>所谓殊途而同归也。<a id="a-6M"></a>念身者。<a id="a-6N"></a>谓分别四大也。<a id="a-6O"></a>解了五阴一同之幻梦。<a id="a-6P"></a>何以知之。<a id="a-6Q"></a>念身得至涅槃耶。<a id="a-6R"></a>昔佛去世后。<a id="a-6S"></a>百岁时有阿育王。<a id="a-6T"></a>典主阎浮提。<a id="a-6U"></a>群臣夫人象马各有八万四千。<a id="a-6V"></a>时王巡行国界见阎罗王。<a id="a-6W"></a>有十八地狱。<a id="a-6X"></a>亦有臣吏。<a id="a-6Y"></a>僻问罪囚。<a id="a-6Z"></a>王问左右曰。<a id="a-6a"></a>此何等人。<a id="a-6b"></a>答曰。<a id="a-6c"></a>此死人王也。<a id="a-6d"></a>主分别善恶。<a id="a-6e"></a>王曰。<a id="a-6f"></a>死人王尚能作地狱治罪人。<a id="a-6g"></a>我是生人王。<a id="a-6h"></a>不能作地狱耶。<a id="a-6i"></a>问诸群臣。<a id="a-6j"></a>谁能造地狱。<a id="a-6k"></a>诸臣对曰。<a id="a-6l"></a>唯有极恶人能造地狱耳。<a id="a-6m"></a>王敕诸臣访觅恶人。<a id="a-6n"></a>臣即行觅。<a id="a-6o"></a>见有一人坐地织罽。<a id="a-6p"></a>旁有弓箭。<a id="a-6q"></a>兼有钓鱼钩。<a id="a-6r"></a>复以毒饭食雀。<a id="a-6s"></a>并织罽并钓鱼射鸟捕雀。<a id="a-6t"></a>臣还以状白王。<a id="a-6u"></a>恶人如是。<a id="a-6v"></a>王曰。<a id="a-6w"></a>此人极恶。<a id="a-6x"></a>必能办地狱事。<a id="a-6y"></a>王遣人唤曰。<a id="a-6z"></a>王欲见汝。<a id="a-70"></a>恶人曰。<a id="a-71"></a>我是小人无有识知。<a id="a-72"></a>王用我为。<a id="a-73"></a>曰王正欲得汝治地狱事。<a id="a-74"></a>其人即归。<a id="a-75"></a>家有老母。<a id="a-76"></a>语母曰。<a id="a-77"></a>王唤我。<a id="a-78"></a>母语儿曰。<a id="a-79"></a>王唤汝为。<a id="a-7A"></a>儿曰。<a id="a-7B"></a>王欲使我治地狱事。<a id="a-7C"></a>母曰。<a id="a-7D"></a>汝去我云何活。<a id="a-7E"></a>母即抱儿脚不放。<a id="a-7F"></a>儿意欲去。<a id="a-7G"></a>即拔刀斫母。<a id="a-7H"></a>杀而去至王所。<a id="a-7I"></a>王问曰。<a id="a-7J"></a>母不放汝。<a id="a-7K"></a>何由得来。<a id="a-7L"></a>曰杀母而来。<a id="a-7M"></a>王曰。<a id="a-7N"></a>真恶人也。<a id="a-7O"></a>必能办地狱事。<a id="a-7P"></a>即委此人作地狱城。<a id="a-7Q"></a>设镬汤剑树。<a id="a-7R"></a>即拜此人为地狱王。<a id="a-7S"></a>与立臣佐。<a id="a-7T"></a>各有所典。<a id="a-7U"></a>如阎罗王。<a id="a-7V"></a>王约敕曰。<a id="a-7W"></a>若有人入此城者。<a id="a-7X"></a>不问贵贱得便治罪。<a id="a-7Y"></a>王曰。<a id="a-7Z"></a>正使我入中者亦莫听出。<a id="a-7a"></a>时有老比丘。<a id="a-7b"></a>名曰善觉。<a id="a-7c"></a>常行乞食。<a id="a-7d"></a>至此城门。<a id="a-7e"></a>外见好华香。<a id="a-7f"></a>谓内有人。<a id="a-7g"></a>即便入城。<a id="a-7h"></a>但见治罪人。<a id="a-7i"></a>惊怖欲还出。<a id="a-7j"></a>时狱卒不听出。<a id="a-7k"></a>欲将至镬汤。<a id="a-7l"></a>道人求曰。<a id="a-7m"></a>小宽我。<a id="a-7n"></a>至日中。<a id="a-7o"></a>又语顷。<a id="a-7p"></a>有男女二人坐犯淫。<a id="a-7q"></a>将来欲治罪。<a id="a-7r"></a>置碓臼中捣之。<a id="a-7s"></a>斯须变成为沫。<a id="a-7t"></a>道人见之。<a id="a-7u"></a>始念佛语。<a id="a-7v"></a>人身如聚沫。<a id="a-7w"></a>诚哉斯言。<a id="a-7x"></a>又顷复变为白色。<a id="a-7y"></a>复念人身如白灰聚。<a id="a-7z"></a>变易不一。<a id="a-80"></a>如幻如化。<a id="a-81"></a>谛计非真。<a id="a-82"></a>即时意悟漏尽结解。<a id="a-83"></a>狱卒复催入镬汤。<a id="a-84"></a>时比丘笑。<a id="a-85"></a>狱卒嗔恚。<a id="a-86"></a>使四人侠两腋倒着镬中。<a id="a-87"></a>即时汤冷。<a id="a-88"></a>比丘即化作千叶莲华。<a id="a-89"></a>于莲华中结加趺坐。<a id="a-8A"></a>狱卒惊怪。<a id="a-8B"></a>白阿育王曰。<a id="a-8C"></a>今狱中有奇怪事。<a id="a-8D"></a>愿王暂屈临视。<a id="a-8E"></a>王曰。<a id="a-8F"></a>我先有要。<a id="a-8G"></a>正使我入中。<a id="a-8H"></a>亦不听出。<a id="a-8I"></a>我今那得入耶。<a id="a-8J"></a>吏白王曰。<a id="a-8K"></a>但入无苦。<a id="a-8L"></a>王即随入。<a id="a-8M"></a>见道人在莲华上坐。<a id="a-8N"></a>问曰。<a id="a-8O"></a>汝是何人也。<a id="a-8P"></a>曰我是道人。<a id="a-8Q"></a>道人语王。<a id="a-8R"></a>汝是痴人。<a id="a-8S"></a>王曰。<a id="a-8T"></a>何以名我为痴人也。<a id="a-8U"></a>道人曰。<a id="a-8V"></a>汝本作童子时。<a id="a-8W"></a>以一把土上佛。<a id="a-8X"></a>佛受咒愿言。<a id="a-8Y"></a>汝后当王阎浮提作铁轮王名阿育。<a id="a-8Z"></a>一日之中当起八万四千佛图。<a id="a-8a"></a>此狱是佛图耶。<a id="a-8b"></a>王意即悟。<a id="a-8c"></a>便前悔过。<a id="a-8d"></a>以善觉为师。<a id="a-8e"></a>于是罢狱兴福。<a id="a-8f"></a>起八万四千图庙。<a id="a-8g"></a>以是言之。<a id="a-8h"></a>念身得涅槃。<a id="a-8i"></a>此其义也。</p>
  <p id="a8j">云何念死得至涅槃。<a id="a-8k"></a>昔阿育王奉法精进。<a id="a-8l"></a>常供养五百众僧。<a id="a-8m"></a>于宫内四事无乏。<a id="a-8n"></a>兼外给五百乞食。<a id="a-8o"></a>阿练若复送五百人饷。<a id="a-8p"></a>就供养之。<a id="a-8q"></a>复于四城门中给诸穷乏。<a id="a-8r"></a>供养遂久财宝转减。<a id="a-8s"></a>时弟名修伽妒路。<a id="a-8t"></a>不信三尊。<a id="a-8u"></a>大臣耶舍。<a id="a-8v"></a>夫人善容。<a id="a-8w"></a>亦同不信。<a id="a-8x"></a>三人同心患王。<a id="a-8y"></a>数数谏曰。<a id="a-8z"></a>供养道士空竭国财。<a id="a-90"></a>何用是为。<a id="a-91"></a>王曰。<a id="a-92"></a>汝好护口。<a id="a-93"></a>夫士处世。<a id="a-94"></a>所以斩身。<a id="a-95"></a>由其恶言也。<a id="a-96"></a>修伽妒路白王曰。<a id="a-97"></a>此诸道士并是年少。<a id="a-98"></a>肴膳恣口情欲炽盛。<a id="a-99"></a>而处深宫妇女之间。<a id="a-9A"></a>岂可信乎。<a id="a-9B"></a>王答曰。<a id="a-9C"></a>道士制刑以法自防。<a id="a-9D"></a>节身守禁。<a id="a-9E"></a>不为色欲所屈也。<a id="a-9F"></a>修伽妒路。<a id="a-9G"></a>后出行猎。<a id="a-9H"></a>见有鹿群。<a id="a-9I"></a>中有一人张围捕之得人。<a id="a-9J"></a>问曰。<a id="a-9K"></a>汝是何人。<a id="a-9L"></a>曰我年八岁时失父母。<a id="a-9M"></a>迸在山中为鹿所乳。<a id="a-9N"></a>遂至于今。<a id="a-9O"></a>复问曰。<a id="a-9P"></a>鹿无乳时何所啖食。<a id="a-9Q"></a>曰我随鹿啖草叶以自济命。<a id="a-9R"></a>又问曰。<a id="a-9S"></a>颇有欲意不。<a id="a-9T"></a>曰有。<a id="a-9U"></a>遂便将归。<a id="a-9V"></a>以状白王曰。<a id="a-9W"></a>此敢草人身形羸瘦。<a id="a-9X"></a>尚有欲情。<a id="a-9Y"></a>况诸道士饮食恣口身体肥盛。<a id="a-9Z"></a>岂无欲情乎。<a id="a-9a"></a>王心念曰。<a id="a-9b"></a>当何方便化此弟乎。<a id="a-9c"></a>即设权谋诈欲出游。<a id="a-9d"></a>大集人兵。<a id="a-9e"></a>严政出外。<a id="a-9f"></a>王盗还入隐而不现。<a id="a-9g"></a>王先与诸臣议。<a id="a-9h"></a>若我出后便举为王。<a id="a-9i"></a>诸臣即劝试着王服。<a id="a-9j"></a>诈佯不肯。<a id="a-9k"></a>诸臣曰。<a id="a-9l"></a>但作我等当着。<a id="a-9m"></a>即着天冠王服。<a id="a-9n"></a>咸称万岁。<a id="a-9o"></a>左右侍立。<a id="a-9p"></a>如圣王法。<a id="a-9q"></a>阿育王见其已定。<a id="a-9r"></a>便从外来。<a id="a-9s"></a>曰何如大王。<a id="a-9t"></a>弟见王惭赧莫知所如。<a id="a-9u"></a>阿育王曰。<a id="a-9v"></a>我暂出游。<a id="a-9w"></a>卿等云何便作此事。<a id="a-9x"></a>我铁轮不在那。<a id="a-9y"></a>何乃如此纵横耶。<a id="a-9z"></a>我杀汝斯须间耳。<a id="a-A0"></a>即命诸臣。<a id="a-A1"></a>收捡桎梏。<a id="a-A2"></a>蜜遣信白道人。<a id="a-A3"></a>善念此意。<a id="a-A4"></a>当来救请。<a id="a-A5"></a>正欲杀汝。<a id="a-A6"></a>念汝作王日浅未得恣意。<a id="a-A7"></a>今且假汝七日作王。<a id="a-A8"></a>如我王法群臣侍从。<a id="a-A9"></a>宫人妓女。<a id="a-AA"></a>饮食进御。<a id="a-AB"></a>恣意七日当就极法。<a id="a-AC"></a>即如教施行。<a id="a-AD"></a>虽满七日无心自欢。<a id="a-AE"></a>道人来请。<a id="a-AF"></a>持钵执锡诣王宫门。<a id="a-AG"></a>王问曰。<a id="a-AH"></a>道人何所欲也。<a id="a-AI"></a>曰欲乞死人。<a id="a-AJ"></a>王曰。<a id="a-AK"></a>此罪人应死。<a id="a-AL"></a>不得乞道人。<a id="a-AM"></a>道人重曰。<a id="a-AN"></a>但乞道人。<a id="a-AO"></a>当使学道。<a id="a-AP"></a>王曰。<a id="a-AQ"></a>问此人能学道不。<a id="a-AR"></a>道人即问。<a id="a-AS"></a>今乞汝作沙弥。<a id="a-AT"></a>能不。<a id="a-AU"></a>答曰。<a id="a-AV"></a>正使作奴犹当不却。<a id="a-AW"></a>况复沙弥。<a id="a-AX"></a>王曰。<a id="a-AY"></a>作道人难为审能不。<a id="a-AZ"></a>道人法当粗衣恶食趣支形命行道而已。<a id="a-Aa"></a>汝串优乐。<a id="a-Ab"></a>何能堪此苦行耶。<a id="a-Ac"></a>答曰。<a id="a-Ad"></a>尚当死岂不堪苦行耶。<a id="a-Ae"></a>王曰。<a id="a-Af"></a>若堪者听。<a id="a-Ag"></a>使七日乞食。<a id="a-Ah"></a>王令宫内。<a id="a-Ai"></a>修伽妒路来乞时。<a id="a-Aj"></a>与极恶食余残秽臭者。<a id="a-Ak"></a>即使着弊衣造诸房乞食。<a id="a-Al"></a>处处皆得恶食。<a id="a-Am"></a>以免死之情重。<a id="a-An"></a>甘心食恶食。<a id="a-Ao"></a>满七日已。<a id="a-Ap"></a>王见其无悔恨。<a id="a-Aq"></a>即听为道。<a id="a-Ar"></a>汝常言。<a id="a-As"></a>道人闲乐多情难信。<a id="a-At"></a>汝所乞食故在我宫内。<a id="a-Au"></a>犹尚精细。<a id="a-Av"></a>道人乞食又甚于此。<a id="a-Aw"></a>所食如是。<a id="a-Ax"></a>岂可有情欲乎。<a id="a-Ay"></a>即付善念为沙门。<a id="a-Az"></a>王遣使至石室城。<a id="a-B0"></a>于彼城中行诸禅观。<a id="a-B1"></a>或在冢间。<a id="a-B2"></a>或在树下。<a id="a-B3"></a>时在冢间观死尸。<a id="a-B4"></a>夜见有饿鬼打一死尸。<a id="a-B5"></a>问曰。<a id="a-B6"></a>何以打此死尸耶。<a id="a-B7"></a>曰坐此尸困我如是。<a id="a-B8"></a>是以打之耳。<a id="a-B9"></a>道人曰。<a id="a-BA"></a>何以不打汝心。<a id="a-BB"></a>打此死尸。<a id="a-BC"></a>当复何益也。<a id="a-BD"></a>须臾顷复有一天。<a id="a-BE"></a>以天文陀罗花散于死尸。<a id="a-BF"></a>道人复问曰。<a id="a-BG"></a>何以散此臭尸为。<a id="a-BH"></a>答曰。<a id="a-BI"></a>我由此尸得生天上。<a id="a-BJ"></a>此尸即是我之善友。<a id="a-BK"></a>故来散华报往昔恩耳。<a id="a-BL"></a>道人曰。<a id="a-BM"></a>何以不散华于汝心中。<a id="a-BN"></a>乃散此臭尸花为。<a id="a-BO"></a>夫善恶之本。<a id="a-BP"></a>皆心所为。<a id="a-BQ"></a>汝等乃复舍本取其末耶。<a id="a-BR"></a>时修伽妒路自念。<a id="a-BS"></a>我从死得活。<a id="a-BT"></a>由是因缘当得解脱。<a id="a-BU"></a>于是观身念死。<a id="a-BV"></a>思惟分别解了无常苦空非身。<a id="a-BW"></a>即得罗汉。<a id="a-BX"></a>以是言之。<a id="a-BY"></a>念死者亦至涅槃。</p>
  <p id="aBZ">如来所以广为四部各各说第一者。<a id="a-Ba"></a>乃为将来末世遗法之中。<a id="a-Bb"></a>或有四姓外学梵志。<a id="a-Bc"></a>及四部弟子。<a id="a-Bd"></a>共相是非。<a id="a-Be"></a>自称为尊。<a id="a-Bf"></a>余人为卑。<a id="a-Bg"></a>如是之辈不可称计。<a id="a-Bh"></a>故豫防于未然。<a id="a-Bi"></a>故开自足之路耳。<a id="a-Bj"></a>今称拘邻为第一者。<a id="a-Bk"></a>以其释种豪族。<a id="a-Bl"></a>王简遣侍从劳苦功报。<a id="a-Bm"></a>应叙是第一。<a id="a-Bn"></a>又复初化受法。<a id="a-Bo"></a>无能先者。<a id="a-Bp"></a>亦是第一。<a id="a-Bq"></a>善能劝导将养圣众。<a id="a-Br"></a>先受善来之称。<a id="a-Bs"></a>复是第一。<a id="a-Bt"></a>人中所归仰。<a id="a-Bu"></a>遮加越为最。<a id="a-Bv"></a>光明之中日为最。<a id="a-Bw"></a>星宿中月为最。<a id="a-Bx"></a>万川中海为最。<a id="a-By"></a>四天王中提头赖为最。<a id="a-Bz"></a>三十三天中释提桓为最。<a id="a-C0"></a>欲界六天中波旬以为最。<a id="a-C1"></a>色界十八天净居以为最。<a id="a-C2"></a>九十六部僧释僧以为最。<a id="a-C3"></a>九十六种道佛道为上最。<a id="a-C4"></a>拘邻比丘等五人中为最。<a id="a-C5"></a>以是言之。<a id="a-C6"></a>拘邻为第一。</p>
  <p id="aC7">优陀夷比丘劝导以为最。<a id="a-C8"></a>比丘皆劝导所以称最者。<a id="a-C9"></a>佛将还度本国。<a id="a-CA"></a>先遣现神变。<a id="a-CB"></a>与王相酬酢。<a id="a-CC"></a>一一解释。<a id="a-CD"></a>人所度不可计。<a id="a-CE"></a>故称劝导最也。<a id="a-CF"></a>摩诃昙比丘。<a id="a-CG"></a>利根捷疾。<a id="a-CH"></a>余比丘皆漏尽成神通。<a id="a-CI"></a>此比丘漏未尽以成神通。<a id="a-CJ"></a>故称第一。</p>
  <p id="aCK">凡乘虚者皆以神足。<a id="a-CL"></a>此比丘能行空如履地。<a id="a-CM"></a>是善肘比丘之所能也。<a id="a-CN"></a>故称第一也。</p>
  <p id="aCO">目连神足默往异刹。<a id="a-CP"></a>婆破比丘神足陵虚。<a id="a-CQ"></a>声振遐迩。<a id="a-CR"></a>能摄伏外道。<a id="a-CS"></a>故称第一。</p>
  <p id="aCT">牛脚比丘者。<a id="a-CU"></a>以二事不得居世间。<a id="a-CV"></a>何者。<a id="a-CW"></a>此比丘脚似牛甲。<a id="a-CX"></a>食饱则齝。<a id="a-CY"></a>以是二事不得居世。<a id="a-CZ"></a>若外道梵志见其齝者。<a id="a-Ca"></a>谓沙门食无时节。<a id="a-Cb"></a>生诽谤心。<a id="a-Cc"></a>是以佛遣上天。<a id="a-Cd"></a>在善法讲堂坐禅定意。<a id="a-Ce"></a>善觉比丘常为众僧。<a id="a-Cf"></a>使至天上。<a id="a-Cg"></a>佛涅槃后。<a id="a-Ch"></a>迦葉鸣揵椎。<a id="a-Ci"></a>大集众僧。<a id="a-Cj"></a>命阿那律。<a id="a-Ck"></a>遍观世界谁不来者。<a id="a-Cl"></a>阿那律即观世界尽来。<a id="a-Cm"></a>唯有桥洹比丘今在天上。<a id="a-Cn"></a>即遣善觉命召使来。<a id="a-Co"></a>善觉到三十三天。<a id="a-Cp"></a>见在善法讲堂入灭尽定。<a id="a-Cq"></a>弹指觉之曰。<a id="a-Cr"></a>世尊涅槃已十四日。<a id="a-Cs"></a>迦葉集众。<a id="a-Ct"></a>遣我相命。<a id="a-Cu"></a>可下世间至众集所。<a id="a-Cv"></a>桥洹答曰。<a id="a-Cw"></a>世间已空。<a id="a-Cx"></a>我去何为。<a id="a-Cy"></a>不忍还世。<a id="a-Cz"></a>欲取涅槃。<a id="a-D0"></a>即以衣钵付于善觉。<a id="a-D1"></a>还归众僧。<a id="a-D2"></a>便取涅槃。<a id="a-D3"></a>以是因缘。<a id="a-D4"></a>善处天上。<a id="a-D5"></a>故称第一。</p>
  <p id="aD6">善胜比丘者。<a id="a-D7"></a>本是贵族之子。<a id="a-D8"></a>初生之时。<a id="a-D9"></a>有自然金屣着足而生。<a id="a-DA"></a>父母珍之。<a id="a-DB"></a>为起三时殿。<a id="a-DC"></a>妓女娱乐不去左右。<a id="a-DD"></a>时妇睡眠。<a id="a-DE"></a>睹其白齿。<a id="a-DF"></a>身形虽妙但是骨耳。<a id="a-DG"></a>具观恶露森然毛竖。<a id="a-DH"></a>顾视宫宅犹似冢墓。<a id="a-DI"></a>惊走出户。<a id="a-DJ"></a>二神迎接。<a id="a-DK"></a>问二神曰。<a id="a-DL"></a>今者委厄谁能为救。<a id="a-DM"></a>二神答曰。<a id="a-DN"></a>唯有世尊善能救厄。<a id="a-DO"></a>曰今为所在。<a id="a-DP"></a>答曰。<a id="a-DQ"></a>近在祇洹。<a id="a-DR"></a>可从启请。<a id="a-DS"></a>寻光至佛头面礼足。<a id="a-DT"></a>佛因本心为演妙法。<a id="a-DU"></a>即时心开漏尽结解。<a id="a-DV"></a>以是因缘。<a id="a-DW"></a>善胜比丘恶露观第一。</p>
  <p id="aDX">优留毗迦葉所以称第一者。<a id="a-DY"></a>乃宿世以来弟兄三人。<a id="a-DZ"></a>常有千弟子相随。<a id="a-Da"></a>今遇释迦文佛世。<a id="a-Db"></a>佛以十八变度迦葉千人。<a id="a-Dc"></a>佛众得成。<a id="a-Dd"></a>四事供养犹此而兴。<a id="a-De"></a>以是言之。<a id="a-Df"></a>优留毗迦葉。<a id="a-Dg"></a>能将护圣众供养第一也。</p>
  <p id="aDh">江迦葉所以称第一者。<a id="a-Di"></a>佛为说法。<a id="a-Dj"></a>一心听受。<a id="a-Dk"></a>精谊入神。<a id="a-Dl"></a>诸结消尽。<a id="a-Dm"></a>德实内充。<a id="a-Dn"></a>乃彻骨髓。<a id="a-Do"></a>故脂髓外流。<a id="a-Dp"></a>状似汗出。<a id="a-Dq"></a>以是言之。<a id="a-Dr"></a>心意寂然能降诸结。<a id="a-Ds"></a>故称第一。</p>
  <p id="aDt">马师比丘者。<a id="a-Du"></a>从佛受学。<a id="a-Dv"></a>方经七日。<a id="a-Dw"></a>便备威仪。<a id="a-Dx"></a>将入毗舍离乞食。<a id="a-Dy"></a>于城门外遇优波坻舍。<a id="a-Dz"></a>遥见马师威仪庠序法服整齐。<a id="a-E0"></a>中心欣悦。<a id="a-E1"></a>问曰。<a id="a-E2"></a>君是何等人。<a id="a-E3"></a>曰吾是沙门。<a id="a-E4"></a>曰君为自知为有师宗耶。<a id="a-E5"></a>曰有师。<a id="a-E6"></a>师名为谁。<a id="a-E7"></a>云何说法。<a id="a-E8"></a>答曰。<a id="a-E9"></a>吾师名释迦文。<a id="a-EA"></a>天中之天三界极尊。<a id="a-EB"></a>其所教诲以空无为主。<a id="a-EC"></a>息心达本。<a id="a-ED"></a>故号沙门。<a id="a-EE"></a>优波坻舍闻此妙语。<a id="a-EF"></a>即达道迹。<a id="a-EG"></a>坻舍同学本有要誓。<a id="a-EH"></a>先得甘露者。<a id="a-EI"></a>当相告示。<a id="a-EJ"></a>即辞马师至拘律陀所。<a id="a-EK"></a>拘律陀见来颜色异常。<a id="a-EL"></a>疑获甘露。<a id="a-EM"></a>寻问得甘露那。<a id="a-EN"></a>曰得也。<a id="a-EO"></a>甘露云何。<a id="a-EP"></a>甘露者达诸法空无也。<a id="a-EQ"></a>拘律寻思复得道迹。<a id="a-ER"></a>马师所以威仪第一者。<a id="a-ES"></a>以宿五百世为猕猴。<a id="a-ET"></a>今得为人性犹躁扰。<a id="a-EU"></a>出家七日即改本辙。<a id="a-EV"></a>学虽初浅善宣尊教。<a id="a-EW"></a>使前睹者悦颜达教。<a id="a-EX"></a>以威仪感悟故称第一。<a id="a-EY"></a>身子所以称智慧第一者。<a id="a-EZ"></a>世尊又云。<a id="a-Ea"></a>欲知身子智慧多少者。<a id="a-Eb"></a>以须弥为砚子。<a id="a-Ec"></a>四大海水为书水。<a id="a-Ed"></a>以四天下竹木为笔。<a id="a-Ee"></a>满中人为书师。<a id="a-Ef"></a>欲写身子智慧者。<a id="a-Eg"></a>犹尚不能尽。<a id="a-Eh"></a>况凡夫五通而能测量耶。<a id="a-Ei"></a>故称智慧为第一。</p>
  <p id="aEj">目连所以称神足第一者。<a id="a-Ek"></a>世尊亦说有证。<a id="a-El"></a>昔日三灾流行。<a id="a-Em"></a>人民大饥。<a id="a-En"></a>目连心念。<a id="a-Eo"></a>此地下故有曩日地肥在中。<a id="a-Ep"></a>今人民大饥。<a id="a-Eq"></a>意欲反此地取下地肥以供民命。<a id="a-Er"></a>念已白佛。<a id="a-Es"></a>今欲以四神足。<a id="a-Et"></a>反地取下地肥以济民命。<a id="a-Eu"></a>不审可尔以不。<a id="a-Ev"></a>佛言。<a id="a-Ew"></a>止止。<a id="a-Ex"></a>目连。<a id="a-Ey"></a>汝神足虽能反此无难。<a id="a-Ez"></a>那中众生。<a id="a-F0"></a>可以一手执虫一手反地。<a id="a-F1"></a>佛言。<a id="a-F2"></a>不可。<a id="a-F3"></a>所以然者。<a id="a-F4"></a>后世比丘多无神足。<a id="a-F5"></a>设后有饥时。<a id="a-F6"></a>国王臣民命沙门反地。<a id="a-F7"></a>若不能者。<a id="a-F8"></a>谓非沙门。<a id="a-F9"></a>以是神足证故称目连为第一。</p>
  <p id="aFA">二十亿耳比丘。<a id="a-FB"></a>所以称苦行第一者。<a id="a-FC"></a>昔占波国有大长者。<a id="a-FD"></a>生一子。<a id="a-FE"></a>端正姝妙。<a id="a-FF"></a>足下生毛长四寸。<a id="a-FG"></a>未曾蹑地。<a id="a-FH"></a>所以足下生毛者。<a id="a-FI"></a>昔迦葉佛时。<a id="a-FJ"></a>为大长者。<a id="a-FK"></a>财宝无极。<a id="a-FL"></a>为众僧起精舍讲堂讫。<a id="a-FM"></a>以白氎布地。<a id="a-FN"></a>令众僧蹈上。<a id="a-FO"></a>由是因缘故。<a id="a-FP"></a>得足下生毛。<a id="a-FQ"></a>所以字二十亿耳者。<a id="a-FR"></a>生时自然耳中生宝珠。<a id="a-FS"></a>价直二十亿。<a id="a-FT"></a>即以为称。<a id="a-FU"></a>时瓶沙王闻其奇异。<a id="a-FV"></a>欲与相见。<a id="a-FW"></a>故命令来。<a id="a-FX"></a>计道里十五日行乘车而来。<a id="a-FY"></a>将欲下车。<a id="a-FZ"></a>辄布[疊*毛]在地。<a id="a-Fa"></a>然后行上。<a id="a-Fb"></a>既到王所。<a id="a-Fc"></a>王命令坐。<a id="a-Fd"></a>劳问讫。<a id="a-Fe"></a>闻能弹琴。<a id="a-Ff"></a>即命使弹之。<a id="a-Fg"></a>相娱乐讫。<a id="a-Fh"></a>共至佛所。<a id="a-Fi"></a>时佛与大众广说妙法。<a id="a-Fj"></a>见佛欢喜头面礼足。<a id="a-Fk"></a>佛命令坐。<a id="a-Fl"></a>闻法欣悦即求出家。<a id="a-Fm"></a>佛然其出家之志。<a id="a-Fn"></a>即为沙门。<a id="a-Fo"></a>勇猛精进经行不懈。<a id="a-Fp"></a>肌肉细软足下伤破。<a id="a-Fq"></a>经行之处血流成泥。<a id="a-Fr"></a>积行遂久漏犹未除。<a id="a-Fs"></a>疲懈心生欲还白衣。<a id="a-Ft"></a>我家钱财自恣。<a id="a-Fu"></a>广为福德且免三恶。<a id="a-Fv"></a>佛知其念。<a id="a-Fw"></a>忽然于前从地踊出。<a id="a-Fx"></a>问比丘曰。<a id="a-Fy"></a>汝本弹琴时。<a id="a-Fz"></a>急缓众弦得成妙曲不。<a id="a-G0"></a>答曰。<a id="a-G1"></a>不成。<a id="a-G2"></a>若众弦尽缓复得成不。<a id="a-G3"></a>答曰。<a id="a-G4"></a>不成。<a id="a-G5"></a>若不缓不急弦柱相应得成妙音不。<a id="a-G6"></a>答曰。<a id="a-G7"></a>得成。<a id="a-G8"></a>佛言。<a id="a-G9"></a>行亦如是。<a id="a-GA"></a>不急不缓处其中适。<a id="a-GB"></a>和调得所。<a id="a-GC"></a>乃可成道耳。<a id="a-GD"></a>思惟佛语。<a id="a-GE"></a>心豁开解。<a id="a-GF"></a>便成罗汉。<a id="a-GG"></a>以是因缘故称苦行第一也。</p>
  <p id="aGH">阿那律所以称天眼第一者。<a id="a-GI"></a>时佛为大会说法。<a id="a-GJ"></a>阿那律在坐上睡眠。<a id="a-GK"></a>佛见其眠谓曰。<a id="a-GL"></a>今如来说法。<a id="a-GM"></a>汝何以眠耶。<a id="a-GN"></a>夫眠者心意闭塞与死何异。<a id="a-GO"></a>那律惭愧克心自誓。<a id="a-GP"></a>从今以后不敢复眠。<a id="a-GQ"></a>不眠遂久眼便失明。<a id="a-GR"></a>所以然者。<a id="a-GS"></a>凡有六食。<a id="a-GT"></a>眼有二食。<a id="a-GU"></a>一视色。<a id="a-GV"></a>二睡眠。<a id="a-GW"></a>五情亦各有二食。<a id="a-GX"></a>得食者六根乃全。<a id="a-GY"></a>以眼失眠食故丧眼根。<a id="a-GZ"></a>佛命耆域治之。<a id="a-Ga"></a>曰不眠不可治。<a id="a-Gb"></a>已失肉眼无所复睹。<a id="a-Gc"></a>五百弟子各弃驰散。<a id="a-Gd"></a>倩人贯针。<a id="a-Ge"></a>扪摸补衣。<a id="a-Gf"></a>线尽重贯。<a id="a-Gg"></a>无人可倩。<a id="a-Gh"></a>左右唱曰。<a id="a-Gi"></a>谁欲求福者与我贯针。<a id="a-Gj"></a>世尊忽然。<a id="a-Gk"></a>到前取来。<a id="a-Gl"></a>吾与汝贯。<a id="a-Gm"></a>问曰。<a id="a-Gn"></a>是谁。<a id="a-Go"></a>曰我是佛也。<a id="a-Gp"></a>佛已福足。<a id="a-Gq"></a>复欲求福耶。<a id="a-Gr"></a>曰福德可厌耶。<a id="a-Gs"></a>那律思惟。<a id="a-Gt"></a>佛尚求福。<a id="a-Gu"></a>况于凡人耶。<a id="a-Gv"></a>心中感结。<a id="a-Gw"></a>驰向佛视。<a id="a-Gx"></a>以至心故忽得天眼。<a id="a-Gy"></a>以得天眼。<a id="a-Gz"></a>复重思惟便得罗汉。<a id="a-H0"></a>凡罗汉皆有三眼。<a id="a-H1"></a>肉眼天眼慧眼。<a id="a-H2"></a>那律正有二眼。<a id="a-H3"></a>慧眼天眼也。<a id="a-H4"></a>三眼视者乱肉天争功。<a id="a-H5"></a>精粗杂观故曰乱也。<a id="a-H6"></a>那律专用天眼。<a id="a-H7"></a>观大千世界。<a id="a-H8"></a>精粗悉睹。<a id="a-H9"></a>别形质中。<a id="a-HA"></a>有识无识。<a id="a-HB"></a>皆悉别知。<a id="a-HC"></a>天人所见。<a id="a-HD"></a>有净不净。<a id="a-HE"></a>极净观者。<a id="a-HF"></a>见世界中诸有形类。<a id="a-HG"></a>有识无识。<a id="a-HH"></a>见皆动摇。<a id="a-HI"></a>疑谓是虫而非虫也。<a id="a-HJ"></a>不净观者。<a id="a-HK"></a>见饭粒动皆谓是虫。<a id="a-HL"></a>优劣之殊有自来矣。<a id="a-HM"></a>以是言之。<a id="a-HN"></a>天眼第一。</p>
  <p id="aHO">离越比丘坐禅入定。<a id="a-HP"></a>所以称第一者。<a id="a-HQ"></a>昔波斯匿王。<a id="a-HR"></a>请令坐禅在一树下。<a id="a-HS"></a>时王请入宫食。<a id="a-HT"></a>经历六年不他周旋。<a id="a-HU"></a>正欲移在他树。<a id="a-HV"></a>树神不听。<a id="a-HW"></a>以何为验。<a id="a-HX"></a>将欲移时。<a id="a-HY"></a>树神便散华供养。<a id="a-HZ"></a>以是为验。<a id="a-Ha"></a>知其不听。<a id="a-Hb"></a>何以知其意无他念。<a id="a-Hc"></a>时拘絺罗来至离越所曰。<a id="a-Hd"></a>何不坐好树下。<a id="a-He"></a>坐此枯树为。<a id="a-Hf"></a>答曰。<a id="a-Hg"></a>名仁四辩第一。<a id="a-Hh"></a>能分别法义及以应辞。<a id="a-Hi"></a>不审分别枯树。<a id="a-Hj"></a>是何辩中耶。<a id="a-Hk"></a>自我坐此已向六年。<a id="a-Hl"></a>不别生枯。<a id="a-Hm"></a>仁者方至而便分别耶。<a id="a-Hn"></a>王请入宫日日供养。<a id="a-Ho"></a>使诸夫人各自当直。<a id="a-Hp"></a>六年以满布施发遣。<a id="a-Hq"></a>当达嚫时不识主人字。<a id="a-Hr"></a>王曰。<a id="a-Hs"></a>六年受请不识人名。<a id="a-Ht"></a>何定乃尔。<a id="a-Hu"></a>答曰。<a id="a-Hv"></a>我树下坐。<a id="a-Hw"></a>尚不知树枯生。<a id="a-Hx"></a>况识人字耶。<a id="a-Hy"></a>供养禅福其德至淳。<a id="a-Hz"></a>随王所愿可至涅槃。<a id="a-I0"></a>福田之良也。<a id="a-I1"></a>故称乐禅第一也。</p>
  <p id="aI2">他罗婆摩比丘。<a id="a-I3"></a>劝率施立斋讲者。<a id="a-I4"></a>佛委僧事。<a id="a-I5"></a>分部所宜。<a id="a-I6"></a>契经契经一处。<a id="a-I7"></a>毗尼毗尼一处。<a id="a-I8"></a>大法大法一处。<a id="a-I9"></a>坐禅坐禅一处。<a id="a-IA"></a>高座高座一处。<a id="a-IB"></a>乞食乞食一处。<a id="a-IC"></a>教化教化一处。<a id="a-ID"></a>随事部分各使相从。<a id="a-IE"></a>若有檀越来请者。<a id="a-IF"></a>以次差遣不问高下。<a id="a-IG"></a>若有私请者。<a id="a-IH"></a>不听在此例。<a id="a-II"></a>时檀越请尽。<a id="a-IJ"></a>六群比丘。<a id="a-IK"></a>次值贫家怀恨而还。<a id="a-IL"></a>向佛怨言。<a id="a-IM"></a>摩罗见欺。<a id="a-IN"></a>自受好处。<a id="a-IO"></a>见遣贫家。<a id="a-IP"></a>岂是平等耶。<a id="a-IQ"></a>佛命摩罗。<a id="a-IR"></a>卿实尔耶。<a id="a-IS"></a>答曰。<a id="a-IT"></a>不也。<a id="a-IU"></a>于时无食。<a id="a-IV"></a>日欲差中。<a id="a-IW"></a>便和牛屎饮以当斋。<a id="a-IX"></a>闻六群语。<a id="a-IY"></a>无以自明。<a id="a-IZ"></a>即于佛前吐此粪浆。<a id="a-Ia"></a>六群惭愧。<a id="a-Ib"></a>二人感结漏尽。<a id="a-Ic"></a>二人还为白衣。<a id="a-Id"></a>二人面孔出沸血。<a id="a-Ie"></a>命终堕阿鼻也。<a id="a-If"></a>斋讲者。<a id="a-Ig"></a>斋集部众综习所宜。<a id="a-Ih"></a>善能劝成故。<a id="a-Ii"></a>称第一也。</p>
  <p id="aIj">小陀罗婆者。<a id="a-Ik"></a>主立房室。<a id="a-Il"></a>兴招提僧。<a id="a-Im"></a>共成其功。<a id="a-In"></a>不复别称也。</p>
  <p id="aIo">赖吒婆罗比丘。<a id="a-Ip"></a>所以称豪贵者。<a id="a-Iq"></a>是王者种。<a id="a-Ir"></a>为人聪明博达。<a id="a-Is"></a>少好追学。<a id="a-It"></a>闻佛出世开化愚蒙。<a id="a-Iu"></a>即诣祇洹精舍。<a id="a-Iv"></a>听采法言。<a id="a-Iw"></a>闻教入神。<a id="a-Ix"></a>思欲出家。<a id="a-Iy"></a>归白父母。<a id="a-Iz"></a>父母不听。<a id="a-J0"></a>心自惟曰。<a id="a-J1"></a>一切众生尽是父母。<a id="a-J2"></a>岂独二人是耶。<a id="a-J3"></a>念已便至佛所。<a id="a-J4"></a>求为沙门。<a id="a-J5"></a>佛问。<a id="a-J6"></a>父母听不。<a id="a-J7"></a>曰不听也。<a id="a-J8"></a>兄为国王。<a id="a-J9"></a>复白王求为道。<a id="a-JA"></a>王亦不听。<a id="a-JB"></a>心中思惟。<a id="a-JC"></a>要作方便出家为道。<a id="a-JD"></a>父母正有一子。<a id="a-JE"></a>不欲离目前斯须之间。<a id="a-JF"></a>索一独榻坐父母前。<a id="a-JG"></a>不饮不食经六日。<a id="a-JH"></a>父母惶怖。<a id="a-JI"></a>惧杀其子。<a id="a-JJ"></a>若杀此儿者。<a id="a-JK"></a>用此死儿为。<a id="a-JL"></a>听当放之为道。<a id="a-JM"></a>与儿要曰。<a id="a-JN"></a>今放汝为道。<a id="a-JO"></a>当数还归。<a id="a-JP"></a>父母已许。<a id="a-JQ"></a>便至佛所。<a id="a-JR"></a>问曰。<a id="a-JS"></a>听汝耶。<a id="a-JT"></a>曰已听。<a id="a-JU"></a>佛便命曰。<a id="a-JV"></a>善来比丘。<a id="a-JW"></a>手摩其头须发自落。<a id="a-JX"></a>如剃须发七日者。<a id="a-JY"></a>袈裟着身便成沙门。<a id="a-JZ"></a>为说四谛便成罗汉。<a id="a-Ja"></a>以本要故。<a id="a-Jb"></a>寻还归家。<a id="a-Jc"></a>着衣持钵在门而立。<a id="a-Jd"></a>时婢淘米。<a id="a-Je"></a>将欲弃泔。<a id="a-Jf"></a>舒钵索饮。<a id="a-Jg"></a>婢举头视知是大家。<a id="a-Jh"></a>便入白曰郎君在外。<a id="a-Ji"></a>父母欣悦。<a id="a-Jj"></a>审是儿者。<a id="a-Jk"></a>放汝为良人。<a id="a-Jl"></a>即出迎入为设肴膳。<a id="a-Jm"></a>曰日时已过。<a id="a-Jn"></a>法不应食。<a id="a-Jo"></a>父母曰。<a id="a-Jp"></a>今日已尔。<a id="a-Jq"></a>明日早来。<a id="a-Jr"></a>即还所止。<a id="a-Js"></a>还去之后父母约敕诸妇。<a id="a-Jt"></a>儿明当来。<a id="a-Ju"></a>汝等好自庄严。<a id="a-Jv"></a>汝容服饰各尽妙技。<a id="a-Jw"></a>能使我儿还为白衣者。<a id="a-Jx"></a>于汝大佳。<a id="a-Jy"></a>复敕藏吏出诸珍宝。<a id="a-Jz"></a>金银七宝各各别聚。<a id="a-K0"></a>冀儿意动还染于俗。<a id="a-K1"></a>明日食时执钵而还。<a id="a-K2"></a>就座而坐讫。<a id="a-K3"></a>诸妇婇女各设姿态。<a id="a-K4"></a>或散华香。<a id="a-K5"></a>或拂衣捻草。<a id="a-K6"></a>婆罗曰。<a id="a-K7"></a>诸妹何足烦劳耶。<a id="a-K8"></a>诸妇念曰。<a id="a-K9"></a>持我等作妹者将无还理。<a id="a-KA"></a>语父母曰。<a id="a-KB"></a>用此宝物为。<a id="a-KC"></a>此但误人耳。<a id="a-KD"></a>由是致灾祸。<a id="a-KE"></a>何不弃之于山泽耶。<a id="a-KF"></a>父母谏曰。<a id="a-KG"></a>道德在心何必出家。<a id="a-KH"></a>质多长者。<a id="a-KI"></a>亦在家得道。<a id="a-KJ"></a>曰未闻在家得漏尽者。<a id="a-KK"></a>质多所得。<a id="a-KL"></a>由有一生分在。<a id="a-KM"></a>何足为贵耶。<a id="a-KN"></a>虽复豪珍美玉弃之若遣。<a id="a-KO"></a>故称出家第一也。</p>
  <p id="aKP">迦旃延所以称善分别义者。<a id="a-KQ"></a>将欲撰法。<a id="a-KR"></a>心中惟曰。<a id="a-KS"></a>人间愦闹精思不专。<a id="a-KT"></a>故隐地中七日。<a id="a-KU"></a>撰集大法。<a id="a-KV"></a>已讫呈佛。<a id="a-KW"></a>称曰。<a id="a-KX"></a>善哉。<a id="a-KY"></a>圣所印可。<a id="a-KZ"></a>以为一藏。<a id="a-Ka"></a>此义微妙。<a id="a-Kb"></a>降伏外道故称第一。</p>
  <p id="aKc">又复称第一者。<a id="a-Kd"></a>世尊至释翅国。<a id="a-Ke"></a>坐一树下执一杖。<a id="a-Kf"></a>释种咸来观佛。<a id="a-Kg"></a>往弃我女相好胜前。<a id="a-Kh"></a>今意复云何。<a id="a-Ki"></a>答曰。<a id="a-Kj"></a>意者不着世间不染于俗。<a id="a-Kk"></a>梵志曰。<a id="a-Kl"></a>善哉。<a id="a-Km"></a>受解还去。<a id="a-Kn"></a>后诸比丘不解此语。<a id="a-Ko"></a>问迦旃延。<a id="a-Kp"></a>佛称仁者。<a id="a-Kq"></a>辩才折理。<a id="a-Kr"></a>解义第一。<a id="a-Ks"></a>世尊所答。<a id="a-Kt"></a>梵志不染不著者。<a id="a-Ku"></a>其义云何。<a id="a-Kv"></a>时迦旃延即为解说。<a id="a-Kw"></a>比丘当知。<a id="a-Kx"></a>眼缘色起痛。<a id="a-Ky"></a>缘痛起想。<a id="a-Kz"></a>缘想来往。<a id="a-L0"></a>生识分别起染着心。<a id="a-L1"></a>于此染着永已舍离。<a id="a-L2"></a>诸比丘闻说此语。<a id="a-L3"></a>意犹快然。<a id="a-L4"></a>迦旃延观诸比丘意不了。<a id="a-L5"></a>即引喻曰。<a id="a-L6"></a>有人于此。<a id="a-L7"></a>欲求牢固之物。<a id="a-L8"></a>反舍根本而取枝叶。<a id="a-L9"></a>为得牢固不。<a id="a-LA"></a>曰不得也君等亦如是。<a id="a-LB"></a>佛近住此。<a id="a-LC"></a>而反见问。<a id="a-LD"></a>岂非舍本取其末耶。<a id="a-LE"></a>诸比丘即往问佛。<a id="a-LF"></a>称迦旃延所解。<a id="a-LG"></a>如是不审理应尔不。<a id="a-LH"></a>佛答曰。<a id="a-LI"></a>如迦旃延所说。<a id="a-LJ"></a>等无有异。<a id="a-LK"></a>以是因缘复称第一。<a id="a-LL"></a>君头波叹所以称行筹第一者。<a id="a-LM"></a>凡筹者记录人数知为诚实以不。<a id="a-LN"></a>答诚实。<a id="a-LO"></a>受筹则得其福。<a id="a-LP"></a>虚妄受者罪积弥大。<a id="a-LQ"></a>汉言曰筹。<a id="a-LR"></a>天竺为舍罗。<a id="a-LS"></a>舍罗者亦名坏尽。<a id="a-LT"></a>福则罪尽。<a id="a-LU"></a>罪则福尽也。<a id="a-LV"></a>何以知其然耶。<a id="a-LW"></a>昔阿难邠坻女。<a id="a-LX"></a>外适尼揵国。<a id="a-LY"></a>问佛可尔不。<a id="a-LZ"></a>佛言。<a id="a-La"></a>宜知是时。<a id="a-Lb"></a>往必有益。<a id="a-Lc"></a>女既到遥请世尊。<a id="a-Ld"></a>佛知其意即默然受请。<a id="a-Le"></a>敕阿难曰。<a id="a-Lf"></a>明当受释摩男请。<a id="a-Lg"></a>鸣揵集众行神通。<a id="a-Lh"></a>舍罗时上座。<a id="a-Li"></a>君头未得神通。<a id="a-Lj"></a>闻行筹请自鄙未得神通。<a id="a-Lk"></a>顾惟形影在众座首。<a id="a-Ll"></a>由老野狐在紫金山。<a id="a-Lm"></a>进退惟虑。<a id="a-Ln"></a>正欲受筹不在通例。<a id="a-Lo"></a>正欲不受居为上座。<a id="a-Lp"></a>八岁沙弥尚得神通。<a id="a-Lq"></a>积年之功而无所获。<a id="a-Lr"></a>计惟如此。<a id="a-Ls"></a>何用存为。<a id="a-Lt"></a>感结受筹。<a id="a-Lu"></a>还授之间霍然漏尽。<a id="a-Lv"></a>若以虚妄受筹者。<a id="a-Lw"></a>人身有九十万毛孔。<a id="a-Lx"></a>以此为数。<a id="a-Ly"></a>不得受如此之数人身也。<a id="a-Lz"></a>若以精诚受者。<a id="a-M0"></a>即可得漏尽之证。<a id="a-M1"></a>以此上座可为明证。<a id="a-M2"></a>所以复为上座者。<a id="a-M3"></a>以善能说法适可众人。<a id="a-M4"></a>众所推举故为上座。<a id="a-M5"></a>以是因缘故。<a id="a-M6"></a>称上座受筹第一。</p>
  <p id="aM7">所以称宾头卢能降伏外道者。<a id="a-M8"></a>毗舍离城中。<a id="a-M9"></a>有质多长者。<a id="a-MA"></a>每患六师贡高自大言。<a id="a-MB"></a>瞿昙沙门。<a id="a-MC"></a>自称为尊。<a id="a-MD"></a>当与其捔技。<a id="a-ME"></a>若彼现一我当现二。<a id="a-MF"></a>如是转倍至三十二。<a id="a-MG"></a>时长者普请内外僧供养讫。<a id="a-MH"></a>立大幢高四丈九尺。<a id="a-MI"></a>置栴檀钵于上。<a id="a-MJ"></a>唱言。<a id="a-MK"></a>其能引手取此钵者。<a id="a-ML"></a>便得第一。<a id="a-MM"></a>时宾头卢心自念曰。<a id="a-MN"></a>今当现神足令六师等默然降伏。<a id="a-MO"></a>又念曰。<a id="a-MP"></a>世尊常诫诸弟子。<a id="a-MQ"></a>不得现神足。<a id="a-MR"></a>若今不现者。<a id="a-MS"></a>惧彼永以得罪。<a id="a-MT"></a>若现者惧违尊教。<a id="a-MU"></a>俯仰不已。<a id="a-MV"></a>便现神足。<a id="a-MW"></a>伸手取此旃檀钵。<a id="a-MX"></a>升在虚空。<a id="a-MY"></a>绕城七匝。<a id="a-MZ"></a>还在座上。<a id="a-Ma"></a>谓诸梵志曰。<a id="a-Mb"></a>卿等复现其二也。<a id="a-Mc"></a>六师默然。<a id="a-Md"></a>时大鬼将军名曰半师。<a id="a-Me"></a>谓六师曰。<a id="a-Mf"></a>促现其二。<a id="a-Mg"></a>时六师徒众莫知所凑。<a id="a-Mh"></a>以是言之。<a id="a-Mi"></a>知宾头卢降伏外道最为第一也。<a id="a-Mj"></a>所以称谶比丘瞻病为第一者。<a id="a-Mk"></a>时只陀精舍有一比丘。<a id="a-Ml"></a>病疾困笃。<a id="a-Mm"></a>久寝床褥。<a id="a-Mn"></a>脊下虫出。<a id="a-Mo"></a>呻号终日。<a id="a-Mp"></a>佛与诸比丘按行房舍。<a id="a-Mq"></a>见此比丘困笃如是。<a id="a-Mr"></a>问曰。<a id="a-Ms"></a>有人瞻视汝不。<a id="a-Mt"></a>曰无也。<a id="a-Mu"></a>又问曰汝先时颇瞻视他病不。<a id="a-Mv"></a>答曰。<a id="a-Mw"></a>不也。<a id="a-Mx"></a>佛言。<a id="a-My"></a>汝不视他病。<a id="a-Mz"></a>云何欲望人看也。<a id="a-N0"></a>于是如来襞僧伽梨。<a id="a-N1"></a>自手摩扪。<a id="a-N2"></a>为其湔浣。<a id="a-N3"></a>时天帝释亦来佐助。<a id="a-N4"></a>世尊瞻视病人。<a id="a-N5"></a>于是病比丘蒙世尊恩。<a id="a-N6"></a>即得除愈。<a id="a-N7"></a>佛告诸比丘。<a id="a-N8"></a>自今已后。<a id="a-N9"></a>若有病者。<a id="a-NA"></a>当相胆视。<a id="a-NB"></a>时世尊顾谓诸比丘。<a id="a-NC"></a>谁能常胆视病者。<a id="a-ND"></a>唯有谶比丘耳。<a id="a-NE"></a>谶比丘常以五事胆视病者。<a id="a-NF"></a>云何为五。<a id="a-NG"></a>分别良药。<a id="a-NH"></a>亦不懈怠先起后。<a id="a-NI"></a>卧。<a id="a-NJ"></a>恒喜言谈少于睡眠。<a id="a-NK"></a>以法供养不贪饮食。<a id="a-NL"></a>堪任与病人说法。<a id="a-NM"></a>是谓谶比丘以此五法胆视病人。<a id="a-NN"></a>未曾有不差者。<a id="a-NO"></a>所以者何。<a id="a-NP"></a>此比丘乃前世时。<a id="a-NQ"></a>曾五百世为医善解方药。<a id="a-NR"></a>听声察色知病根源。<a id="a-NS"></a>兼以四事胆养病者。<a id="a-NT"></a>以是因缘。<a id="a-NU"></a>称谶比丘胆病第一也。<a id="a-NV"></a>所以称朋耆奢比丘能造偈颂者。<a id="a-NW"></a>此比丘前为长者子时。<a id="a-NX"></a>为人天才聪朗触物赞颂。<a id="a-NY"></a>时出行游。<a id="a-NZ"></a>遇一技家女。<a id="a-Na"></a>形容端正世之希有。<a id="a-Nb"></a>睹之情欣便欲纳之。<a id="a-Nc"></a>归白父母。<a id="a-Nd"></a>启以前见。<a id="a-Ne"></a>愿父母为我娉索不。<a id="a-Nf"></a>父母不悦。<a id="a-Ng"></a>卿族姓子。<a id="a-Nh"></a>如何改趣毁先人风。<a id="a-Ni"></a>其子意猛。<a id="a-Nj"></a>复重启曰。<a id="a-Nk"></a>若不为我纳者。<a id="a-Nl"></a>不能存世。<a id="a-Nm"></a>父母见子言。<a id="a-Nn"></a>重不忍呵制。<a id="a-No"></a>便言。<a id="a-Np"></a>随汝非我所知。<a id="a-Nq"></a>即自遣人与女家相闻。<a id="a-Nr"></a>女家是技种唯技为先。<a id="a-Ns"></a>便答来使曰。<a id="a-Nt"></a>不贪君财。<a id="a-Nu"></a>唯能众技兼备者。<a id="a-Nv"></a>便持相与。<a id="a-Nw"></a>朋耆闻之。<a id="a-Nx"></a>即诣技工学于诸技。<a id="a-Ny"></a>不经数旬众技兼备。<a id="a-Nz"></a>复重遣信。<a id="a-O0"></a>所学已备便可相惠。<a id="a-O1"></a>主人答曰。<a id="a-O2"></a>若伎备者当诣王试。<a id="a-O3"></a>时在正节。<a id="a-O4"></a>王集众技普试艺术。<a id="a-O5"></a>若最胜者赐金千两。<a id="a-O6"></a>王亦闻此女妙。<a id="a-O7"></a>欲纳之宫里。<a id="a-O8"></a>试之技法缘幢为最。<a id="a-O9"></a>竖幢高四丈九尺。<a id="a-OA"></a>下置刀剑。<a id="a-OB"></a>刃皆上向。<a id="a-OC"></a>间趣容足。<a id="a-OD"></a>时朋耆缘幢于上空旋七匝便下投之空地。<a id="a-OE"></a>王惧失女。<a id="a-OF"></a>诈佯不视。<a id="a-OG"></a>人皆言妙。<a id="a-OH"></a>王言。<a id="a-OI"></a>不见。<a id="a-OJ"></a>若审妙者更复为之。<a id="a-OK"></a>朋耆念曰。<a id="a-OL"></a>若不顺王教者。<a id="a-OM"></a>必失此女。<a id="a-ON"></a>规一果情。<a id="a-OO"></a>朋耆冒死复缘既至幢头。<a id="a-OP"></a>顾视女面。<a id="a-OQ"></a>心自惟曰。<a id="a-OR"></a>何坐此人乃至斯困。<a id="a-OS"></a>心惧形栗恐不自全。<a id="a-OT"></a>女人虚妄何用此为。<a id="a-OU"></a>佛知此人。<a id="a-OV"></a>必可济度。<a id="a-OW"></a>若不救者当堕三涂。<a id="a-OX"></a>告目连曰。<a id="a-OY"></a>汝以神足救彼危厄。<a id="a-OZ"></a>目连奉教即往现变。<a id="a-Oa"></a>于虚空中结加趺坐。<a id="a-Ob"></a>复于幢下现七宝阶。<a id="a-Oc"></a>余人不见朋耆独睹。<a id="a-Od"></a>徐于梯间七匝而下。<a id="a-Oe"></a>神力所接内安外危。<a id="a-Of"></a>王与众人甚为奇异。<a id="a-Og"></a>王手自牵女以付朋耆。<a id="a-Oh"></a>朋耆曰。<a id="a-Oi"></a>不用此虚诈之物。<a id="a-Oj"></a>诳惑世人迷误清直。<a id="a-Ok"></a>亡国破家莫不由之。<a id="a-Ol"></a>即寻目连往诣世尊。<a id="a-Om"></a>世尊告曰。<a id="a-On"></a>善来比丘。<a id="a-Oo"></a>便成沙门。<a id="a-Op"></a>为说四谛。<a id="a-Oq"></a>即得应真。<a id="a-Or"></a>喜情发中而形于言。<a id="a-Os"></a>便作颂偈。<a id="a-Ot"></a>赞于世尊。</p>
  <p id="aOu">清净十五日　　五百比丘集</p>
  <p id="aOv">已断诸结使　　仙人不受习</p>
  <p id="aOw">犹如转轮王　　群臣普围绕</p>
  <p id="aOx">四海及与地　　所典无有表</p>
  <p id="aOy">降伏人如是　　导师无有上</p>
  <p id="aOz">将护诸声闻　　三明坏结性</p>
  <p id="aP0">一切世尊子　　无有尘垢秽</p>
  <p id="aP1">已破爱欲网　　今礼星中月</p>
  <p id="aP2">以是因缘。<a id="a-P3"></a>称朋耆奢能造偈颂赞如来德为最第一。</p>
  <p id="aP4">所以称拘絺罗为四辩第一者。<a id="a-P5"></a>凡声闻四辩不必具足。<a id="a-P6"></a>或有法辩而无义辩。<a id="a-P7"></a>或有义辩而无法辩。<a id="a-P8"></a>或有应辩而无辞辩。<a id="a-P9"></a>或有辞辩而无应辩。<a id="a-PA"></a>拘絺罗尽具此四辩。<a id="a-PB"></a>舍利弗迦旃延亦有四辩。<a id="a-PC"></a>所以不称为最者。<a id="a-PD"></a>身子自以智慧为主。<a id="a-PE"></a>迦旃延自以撰集为主。<a id="a-PF"></a>故各不称四辩耳。<a id="a-PG"></a>虽复四辩亦不及拘絺罗。<a id="a-PH"></a>拘絺罗但辩一句之义。<a id="a-PI"></a>七日不尽况复四辩。<a id="a-PJ"></a>岂可计量乎。<a id="a-PK"></a>以此事故为四辩第一。</p>
  <p id="aPL">所以称难提比丘乞食第一者。<a id="a-PM"></a>余比丘虽复乞食。<a id="a-PN"></a>或不具戒。<a id="a-PO"></a>或有贪心。<a id="a-PP"></a>或左右顾视。<a id="a-PQ"></a>心不专一。<a id="a-PR"></a>或避寒暑。<a id="a-PS"></a>然此比丘当乞食时。<a id="a-PT"></a>都无此事。<a id="a-PU"></a>乞食既精。<a id="a-PV"></a>施者福多。<a id="a-PW"></a>今故引喻。<a id="a-PX"></a>以况大小。<a id="a-PY"></a>有人问射法。<a id="a-PZ"></a>一人射百步玄毛。<a id="a-Pa"></a>一人射地尘出。<a id="a-Pb"></a>何者为难。<a id="a-Pc"></a>答曰。<a id="a-Pd"></a>玄毛为难。<a id="a-Pe"></a>虽射而不着地。<a id="a-Pf"></a>此不足言也。<a id="a-Pg"></a>若施乞食。<a id="a-Ph"></a>若施众僧。<a id="a-Pi"></a>何者为大施真阿练。<a id="a-Pj"></a>喻中玄毛施不得真。<a id="a-Pk"></a>喻其射空。<a id="a-Pl"></a>其事虽难有得有失。<a id="a-Pm"></a>箭着地者。<a id="a-Pn"></a>喻施众僧。<a id="a-Po"></a>射毛虽精有失者多。<a id="a-Pp"></a>射地虽易未曾失地。<a id="a-Pq"></a>福田地厚故无增减。<a id="a-Pr"></a>阿练精粗故有得失。<a id="a-Ps"></a>难提得精故称第一也。</p>
  <p id="aPt">所以称施罗一坐一食者。<a id="a-Pu"></a>此谓头陀一行也。<a id="a-Pv"></a>夫阿练法。<a id="a-Pw"></a>或乞食。<a id="a-Px"></a>或坐树下。<a id="a-Py"></a>或闲居独处。<a id="a-Pz"></a>今此一坐一食者。<a id="a-Q0"></a>从早起至日中。<a id="a-Q1"></a>若檀越施食。<a id="a-Q2"></a>不问多少。<a id="a-Q3"></a>其于一处坐食而已。<a id="a-Q4"></a>若食未饱坐未移者。<a id="a-Q5"></a>可得更食。<a id="a-Q6"></a>若已起者不得复食。<a id="a-Q7"></a>常一处食而不舍离。<a id="a-Q8"></a>故称施罗为第一。<a id="a-Q9"></a>所以言金毗罗比丘者。<a id="a-QA"></a>常行七家乞食。<a id="a-QB"></a>不得过七。<a id="a-QC"></a>所以然者。<a id="a-QD"></a>立誓限七故也。<a id="a-QE"></a>乞食时欲福度众生。<a id="a-QF"></a>专心念道无有贪想。<a id="a-QG"></a>若得好恶不以增减。<a id="a-QH"></a>随次乞食不择贫富。<a id="a-QI"></a>若一家二家得食时。<a id="a-QJ"></a>更有布施者。<a id="a-QK"></a>足则止。<a id="a-QL"></a>不足便受。<a id="a-QM"></a>若至七家不得食者。<a id="a-QN"></a>便还所止思惟行道。<a id="a-QO"></a>不念明日当至某家不至某家。<a id="a-QP"></a>都无分别之想。<a id="a-QQ"></a>故名七家沙门也。<a id="a-QR"></a>还则静坐敛心在道。<a id="a-QS"></a>故称金毗罗于七家乞食为第一也。</p>
  <p id="aQT">坚牢比丘者。<a id="a-QU"></a>以常居山泽闲静之处为行。<a id="a-QV"></a>难提比丘。<a id="a-QW"></a>常以乞食耐辱为行。<a id="a-QX"></a>金毗罗比丘。<a id="a-QY"></a>以七家乞食为行。<a id="a-QZ"></a>施罗以一处食为行。<a id="a-Qa"></a>十二头陀各居一行。<a id="a-Qb"></a>浮弥比丘者。<a id="a-Qc"></a>守持三衣不离食息。<a id="a-Qd"></a>或曰。<a id="a-Qe"></a>造三衣者。<a id="a-Qf"></a>以三转法轮故。<a id="a-Qg"></a>或云为三世。<a id="a-Qh"></a>或云为三时故。<a id="a-Qi"></a>故设三衣。<a id="a-Qj"></a>冬则着重者。<a id="a-Qk"></a>夏则着轻者。<a id="a-Ql"></a>春秋着中者。<a id="a-Qm"></a>为是三时故。<a id="a-Qn"></a>便具三衣。<a id="a-Qo"></a>重者五条。<a id="a-Qp"></a>中者为七条。<a id="a-Qq"></a>薄者十五条。<a id="a-Qr"></a>若大寒时。<a id="a-Qs"></a>重着三衣可以障之。<a id="a-Qt"></a>或曰。<a id="a-Qu"></a>亦为蚊虻蟆子故设三衣。<a id="a-Qv"></a>以是缘故常持不忘。<a id="a-Qw"></a>故云第一。<a id="a-Qx"></a>所以称婆差比丘者。<a id="a-Qy"></a>本在家时常以家为患。<a id="a-Qz"></a>出家求道常在露坐。<a id="a-R0"></a>若入房室常苦气闭。<a id="a-R1"></a>如似掩口。<a id="a-R2"></a>是以常求露坐思惟行道。<a id="a-R3"></a>然后身体调和气息通畅。<a id="a-R4"></a>行道无阂。<a id="a-R5"></a>以是因缘。<a id="a-R6"></a>称婆差露坐第一。</p>
  <p id="aR7">所以称狐疑离越常处树下者。<a id="a-R8"></a>在凡夫地。<a id="a-R9"></a>欲求禅定。<a id="a-RA"></a>处在树下。<a id="a-RB"></a>依倚计意。<a id="a-RC"></a>以除缚结。<a id="a-RD"></a>余比丘亦在树下坐禅。<a id="a-RE"></a>所以不称者。<a id="a-RF"></a>以其不能一闻而自专思。<a id="a-RG"></a>此比丘一闻佛教。<a id="a-RH"></a>即能履行专意不舍。<a id="a-RI"></a>六年尽结。<a id="a-RJ"></a>前离越者。<a id="a-RK"></a>乐游禅定。<a id="a-RL"></a>行止不异。<a id="a-RM"></a>乐习事殊故各称第一。</p>
  <p id="aRN">所以称陀多索比丘乐空者。<a id="a-RO"></a>此比丘入屋解内空。<a id="a-RP"></a>出屋解外空。<a id="a-RQ"></a>内空喻识。<a id="a-RR"></a>外空喻身。<a id="a-RS"></a>入屋达识空。<a id="a-RT"></a>出屋解身空。<a id="a-RU"></a>已了内外空。<a id="a-RV"></a>诸法亦如是。<a id="a-RW"></a>此比丘闻说空教戢在心怀。<a id="a-RX"></a>入屋见空即达身识。<a id="a-RY"></a>余比丘者。<a id="a-RZ"></a>结尽然后达空。<a id="a-Ra"></a>空心难获。<a id="a-Rb"></a>贵其先得故称第一。</p>
  <p id="aRc">所以称尼婆比丘五纳为上者。<a id="a-Rd"></a>此比丘观身秽漏三十六物。<a id="a-Re"></a>无可贪贵。<a id="a-Rf"></a>厌贱此身故。<a id="a-Rg"></a>以贱物自障。<a id="a-Rh"></a>或说曰。<a id="a-Ri"></a>夫衣有可亲近者不可亲近者。<a id="a-Rj"></a>何者可亲近。<a id="a-Rk"></a>着恶衣令人羞惭自愧。<a id="a-Rl"></a>是可亲近。<a id="a-Rm"></a>着好衣令人自大奇雅。<a id="a-Rn"></a>是不可亲近。<a id="a-Ro"></a>弊衣助行。<a id="a-Rp"></a>是以着五纳。<a id="a-Rq"></a>此比丘善能内外相况故称第一。</p>
  <p id="aRr">所以称优多罗比丘常乐冢间者。<a id="a-Rs"></a>此比丘阿难弟子也。<a id="a-Rt"></a>先师得道心自念曰。<a id="a-Ru"></a>此身流转无处不更。<a id="a-Rv"></a>在天上时服御自然。<a id="a-Rw"></a>今以舍弃。<a id="a-Rx"></a>若在人中为转轮王。<a id="a-Ry"></a>七宝导从。<a id="a-Rz"></a>亦复过去。<a id="a-S0"></a>或在畜生恒食草棘。<a id="a-S1"></a>此亦过去若在饿鬼融铜为食。<a id="a-S2"></a>或在地狱。<a id="a-S3"></a>刀剑为对。<a id="a-S4"></a>诸此罪形。<a id="a-S5"></a>皆以过去。<a id="a-S6"></a>今得人身。<a id="a-S7"></a>齐此分毕。<a id="a-S8"></a>古今所贵。<a id="a-S9"></a>皆是弃物幻危之形。<a id="a-SA"></a>无一可贪。<a id="a-SB"></a>俱当弃捐。<a id="a-SC"></a>便止冢间。<a id="a-SD"></a>复念曰。<a id="a-SE"></a>正欲在树下山泽。<a id="a-SF"></a>皆生民所贪。<a id="a-SG"></a>唯有冢间人所不乐。<a id="a-SH"></a>是以居之。<a id="a-SI"></a>冢间所乐唯有鬼耳。<a id="a-SJ"></a>兼有狐狼乌鸱之属。<a id="a-SK"></a>今当入慈三昧以济彼类。<a id="a-SL"></a>以是故复居冢间。<a id="a-SM"></a>以是因缘常乐冢间不处人中。<a id="a-SN"></a>故称第一。</p>
  <p id="aSO">所以称卢醯宁比丘恒坐草蓐第一者。<a id="a-SP"></a>此比丘常坐草蓐除去爱心云何除爱。<a id="a-SQ"></a>虽复金床玉机。<a id="a-SR"></a>都无爱着。<a id="a-SS"></a>或复说曰。<a id="a-ST"></a>若有人施妙座者。<a id="a-SU"></a>亦如施草座无异。<a id="a-SV"></a>爱心既尽诸结亦尽。<a id="a-SW"></a>便手执草向草作礼。<a id="a-SX"></a>有人问曰。<a id="a-SY"></a>何以向草作礼。<a id="a-SZ"></a>答曰。<a id="a-Sa"></a>我因此草荣饰心尽。<a id="a-Sb"></a>得道由之即是我师。<a id="a-Sc"></a>故向作礼耳。<a id="a-Sd"></a>五百猕猴得生天上。<a id="a-Se"></a>亦以天文陀罗花散于故尸。<a id="a-Sf"></a>由尸生天。<a id="a-Sg"></a>故来散华。<a id="a-Sh"></a>夫贵者必以贱为本。<a id="a-Si"></a>以是因缘称坐草蓐为第一。</p>
  <p id="aSj">所以称优钳摩比丘不与人语视地而行第一者。<a id="a-Sk"></a>此比丘常患口过。<a id="a-Sl"></a>将欲改之。<a id="a-Sm"></a>自思惟曰。<a id="a-Sn"></a>正坐此口。<a id="a-So"></a>生天人中三涂。<a id="a-Sp"></a>地狱啾吟唤呼。<a id="a-Sq"></a>因备五道更苦无量。<a id="a-Sr"></a>我今当如慕魄太子结誓不言。<a id="a-Ss"></a>四过三殃何由而生。<a id="a-St"></a>既便不言端视而行。<a id="a-Su"></a>佛奇其能。<a id="a-Sv"></a>尔每向诸比丘称美其德。<a id="a-Sw"></a>语阿难曰。<a id="a-Sx"></a>如此比丘。<a id="a-Sy"></a>宜存识录。<a id="a-Sz"></a>以率来薄。<a id="a-T0"></a>以是因缘称之第一。</p>
  <p id="aT1">所以称一心比丘三昧第一者。<a id="a-T2"></a>此比丘昔曾习定。<a id="a-T3"></a>研粗至。<a id="a-T4"></a>精今定功既立。<a id="a-T5"></a>行若游尘。<a id="a-T6"></a>坐而忘想。<a id="a-T7"></a>忘想理足。<a id="a-T8"></a>其喻如何。<a id="a-T9"></a>犹如有人食百味食。<a id="a-TA"></a>意以饱满更无食想。<a id="a-TB"></a>虽复行步进止盖感。<a id="a-TC"></a>而后应白而后动耳。<a id="a-TD"></a>依定立字。<a id="a-TE"></a>故曰坐起行步入三昧第一也。</p>
  <p id="aTF">所以称昙摩留支好远游第一者。<a id="a-TG"></a>其事有由。<a id="a-TH"></a>佛在世时有一长者。<a id="a-TI"></a>字昙摩留支。<a id="a-TJ"></a>来至佛所。<a id="a-TK"></a>礼讫问讯佛言。<a id="a-TL"></a>昙摩留支别来大久。<a id="a-TM"></a>乃能相见。<a id="a-TN"></a>有人问佛。<a id="a-TO"></a>不审。<a id="a-TP"></a>何以言别来大久。<a id="a-TQ"></a>世尊答曰。<a id="a-TR"></a>汝欲知之耶。<a id="a-TS"></a>答曰。<a id="a-TT"></a>欲知。<a id="a-TU"></a>佛言。<a id="a-TV"></a>我昔阿僧祇劫时。<a id="a-TW"></a>世有一佛。<a id="a-TX"></a>名曰定光。<a id="a-TY"></a>我时为梵志。<a id="a-TZ"></a>字曰超述。<a id="a-Ta"></a>时定光佛方欲入城。<a id="a-Tb"></a>我即中路相逢。<a id="a-Tc"></a>见佛光相晖布。<a id="a-Td"></a>即叹曰。<a id="a-Te"></a>世尊光相明踰日月。<a id="a-Tf"></a>世尊德者乃隆二仪。<a id="a-Tg"></a>世尊心者仁过慈母。<a id="a-Th"></a>顾惟形影无以供之。<a id="a-Ti"></a>今正是时。<a id="a-Tj"></a>福田良美可以殖根。<a id="a-Tk"></a>见地少泥恐污佛足。<a id="a-Tl"></a>即解发布泥上。<a id="a-Tm"></a>令佛蹈而过。<a id="a-Tn"></a>佛即记曰。<a id="a-To"></a>汝勇猛乃尔。<a id="a-Tp"></a>却后阿僧祇劫。<a id="a-Tq"></a>汝当作佛字释迦文。<a id="a-Tr"></a>时边亦有一梵志。<a id="a-Ts"></a>却起恚心曰。<a id="a-Tt"></a>此人与畜生无异。<a id="a-Tu"></a>乃蹈他头发上过去也。<a id="a-Tv"></a>从是以来阿僧祇劫常堕畜生中。<a id="a-Tw"></a>复在大海中为魔竭鱼。<a id="a-Tx"></a>身长七千由延时有五百贾客。<a id="a-Ty"></a>乘船入海采宝。<a id="a-Tz"></a>值此大鱼[榻-木+口]船。<a id="a-U0"></a>垂欲入口。<a id="a-U1"></a>五百人惶怖各称所事。<a id="a-U2"></a>时贾客主语众人言。<a id="a-U3"></a>今世有佛名释迦文。<a id="a-U4"></a>济人危厄无复是过。<a id="a-U5"></a>我等称名冀蒙得脱。<a id="a-U6"></a>即便齐声称唤。<a id="a-U7"></a>鱼闻佛名。<a id="a-U8"></a>本识由存。<a id="a-U9"></a>即自惟曰。<a id="a-UA"></a>释迦文佛已出世间。<a id="a-UB"></a>我身云何故在鱼中。<a id="a-UC"></a>即还没水。<a id="a-UD"></a>五百贾客安隐而归。<a id="a-UE"></a>时鱼即半身出沙坛上。<a id="a-UF"></a>不饮不食经二七日。<a id="a-UG"></a>命终生长者家作子。<a id="a-UH"></a>字昙摩留支。<a id="a-UI"></a>今方来得与吾相见。<a id="a-UJ"></a>是以称之久远耳。<a id="a-UK"></a>留支闻此。<a id="a-UL"></a>本末。<a id="a-UM"></a>即向海边求故尸。<a id="a-UN"></a>见海边有大鱼骨皮肉已尽。<a id="a-UO"></a>便行胁骨上。<a id="a-UP"></a>思惟言。<a id="a-UQ"></a>此是我故尸。<a id="a-UR"></a>即以华散故尸上。<a id="a-US"></a>寻惟既往忽然道成。<a id="a-UT"></a>以是因缘称远游第一也。</p>
  <p id="aUU">所以称迦渠比丘集众说法第一者。<a id="a-UV"></a>此比丘音辞朗达。<a id="a-UW"></a>声震遐迩。<a id="a-UX"></a>其闻音声。<a id="a-UY"></a>集众无数。<a id="a-UZ"></a>即为演说法奥美之业。<a id="a-Ua"></a>诸人当知。<a id="a-Ub"></a>如来出世难可值遇。<a id="a-Uc"></a>四谛甘露亦难得闻。<a id="a-Ud"></a>诸人曼时。<a id="a-Ue"></a>当思惟真谛。<a id="a-Uf"></a>除去十二牵连之缚。<a id="a-Ug"></a>可得涅槃。<a id="a-Uh"></a>此比丘恒助佛扬化。<a id="a-Ui"></a>常以此教未坠于地。<a id="a-Uj"></a>以是因缘称集众说法音声第一也。</p>
 </body>
</html>