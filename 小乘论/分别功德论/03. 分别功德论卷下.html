<!doctype html>
<html id="z3IBW9D1CB" data-ver="1596">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="小乘论">
  <meta period="后汉">
 </head>
 <body>
  <h1 id="a1">分别功德论卷下</h1>
  <p id="a2">所以称婆拘罗寿命极长者。<a id="a-3"></a>以曩昔曾供养六万佛。<a id="a-4"></a>于诸佛所常行慈心。<a id="a-5"></a>蜎飞蠕动有形命类。<a id="a-6"></a>恒加慈愍。<a id="a-7"></a>无有毫厘杀害之想。<a id="a-8"></a>由是慈福今获其报。<a id="a-9"></a>佛告阿难。<a id="a-A"></a>如我今日。<a id="a-B"></a>皮身清净无过于我。<a id="a-C"></a>犹如莲华不着泥水。<a id="a-D"></a>正寿八十。<a id="a-E"></a>不如婆拘罗寿百六十者。<a id="a-F"></a>如来随世欲适众生。<a id="a-G"></a>不现其异故寿八十。<a id="a-H"></a>婆拘罗者受前宿世慈心之福。<a id="a-I"></a>故得年寿加倍之报。<a id="a-J"></a>或问。<a id="a-K"></a>但以慈心便获如此之寿耶。<a id="a-L"></a>复更有。<a id="a-M"></a>余乎。<a id="a-N"></a>曰有。<a id="a-O"></a>昔毗婆尸如来出世。<a id="a-P"></a>时有十六万八千比丘。<a id="a-Q"></a>游行教化。<a id="a-R"></a>时有长者。<a id="a-S"></a>居明贞修。<a id="a-T"></a>禀性良谦不好饮酒。<a id="a-U"></a>时岁节会少相劝勉。<a id="a-V"></a>薄饮少多。<a id="a-W"></a>辄以酒势行诣世尊礼拜问讯讫。<a id="a-X"></a>便请佛及诸弟子。<a id="a-Y"></a>愿受我九十日请。<a id="a-Z"></a>比丘疾病者。<a id="a-a"></a>皆诣我家而取医药。<a id="a-b"></a>所须之物皆来取之。<a id="a-c"></a>语讫还家约敕家内曰。<a id="a-d"></a>我已请佛及诸弟子。<a id="a-e"></a>四事供养皆当办具。<a id="a-f"></a>约敕竟。<a id="a-g"></a>便睡眠。<a id="a-h"></a>眠久还觉。<a id="a-i"></a>其妇白曰。<a id="a-j"></a>君先约敕严办供具。<a id="a-k"></a>而今默然所以得尔。<a id="a-l"></a>长者惊曰。<a id="a-m"></a>我向何所言说耶。<a id="a-n"></a>妇曰。<a id="a-o"></a>君未眠时无所说耶。<a id="a-p"></a>曰我不省有所说。<a id="a-q"></a>妇曰。<a id="a-r"></a>君先言。<a id="a-s"></a>我已请佛及诸弟子。<a id="a-t"></a>供九十日所须短乏。<a id="a-u"></a>不作是语耶。<a id="a-v"></a>长者思惟曰。<a id="a-w"></a>酒之误人乃至于斯已尔。<a id="a-x"></a>惭愧便当即请。<a id="a-y"></a>明日清旦于舍烧香。<a id="a-z"></a>遥请世尊。<a id="a-10"></a>有一比丘来索药。<a id="a-11"></a>长者问曰。<a id="a-12"></a>何所患苦。<a id="a-13"></a>答曰。<a id="a-14"></a>患头痛。<a id="a-15"></a>长者曰。<a id="a-16"></a>此必膈上有水仰攻其头。<a id="a-17"></a>是以头痛耳。<a id="a-18"></a>即施一呵梨勒果。<a id="a-19"></a>但服此药足消此患。<a id="a-1A"></a>比丘服药病即除愈。<a id="a-1B"></a>缘是福报。<a id="a-1C"></a>九十一劫未曾病患。<a id="a-1D"></a>生长者家至年八十。<a id="a-1E"></a>出家学道经八十年。<a id="a-1F"></a>道俗之纪合百六十。<a id="a-1G"></a>在家时曾捔牛。<a id="a-1H"></a>斯须头痛寻即除愈。<a id="a-1I"></a>自尔常无疾患。<a id="a-1J"></a>以是之故。<a id="a-1K"></a>婆拘罗长寿第一。<a id="a-1L"></a>于百年寿中而加六十者。<a id="a-1M"></a>此人五浊寿命。<a id="a-1N"></a>最为奇特。<a id="a-1O"></a>其喻于臭秽之中而生莲花也。<a id="a-1P"></a>阿难问婆拘罗。<a id="a-1Q"></a>何以不为人说法耶。<a id="a-1R"></a>为无四辩。<a id="a-1S"></a>为乏智慧。<a id="a-1T"></a>而不说法乎。<a id="a-1U"></a>答曰。<a id="a-1V"></a>我于四辩捷疾之智。<a id="a-1W"></a>非为不足。<a id="a-1X"></a>直自乐静不喜愦闹。<a id="a-1Y"></a>故不说法耳。<a id="a-1Z"></a>难曰。<a id="a-1a"></a>婆拘罗长寿者。<a id="a-1b"></a>何以不生三方耶。<a id="a-1c"></a>答曰。<a id="a-1d"></a>诸佛所以不生者。<a id="a-1e"></a>以其土人难化故。<a id="a-1f"></a>此土众生利根捷疾。<a id="a-1g"></a>极恶勇猛取道不难。<a id="a-1h"></a>是故往古诸佛皆生此中。<a id="a-1i"></a>婆拘罗应在此成道。<a id="a-1j"></a>故不生三方耳。</p>
  <p id="a1k">所以称满愿子说法第一者。<a id="a-1l"></a>有三事得称第一余比丘亦说法。<a id="a-1m"></a>无有三事可记。<a id="a-1n"></a>故不言第一。<a id="a-1o"></a>满愿子说法时。<a id="a-1p"></a>先以辩才唱发妙音。<a id="a-1q"></a>使众座欢喜佥然倾仰。<a id="a-1r"></a>次以苦楚之言责切其心。<a id="a-1s"></a>使令内腐肃悚兴难遭之想。<a id="a-1t"></a>终以明慧空无之教。<a id="a-1u"></a>闻者结解使恬智交养。<a id="a-1v"></a>世尊演法初中竟善。<a id="a-1w"></a>满愿子亦然。<a id="a-1x"></a>三事俱善。<a id="a-1y"></a>自舍如来莫能先者。<a id="a-1z"></a>身子自誓。<a id="a-20"></a>从旦至中。<a id="a-21"></a>要度一人令至道迹。<a id="a-22"></a>目连比丘亦誓度人。<a id="a-23"></a>于四向之中课进一阶。<a id="a-24"></a>然后乃食。<a id="a-25"></a>其余比丘皆亦度人。<a id="a-26"></a>比满愿子百不当一。<a id="a-27"></a>满愿子从成道至涅槃。<a id="a-28"></a>度九万九千人。<a id="a-29"></a>于声闻之中度人最多。<a id="a-2A"></a>故称说法第一也。</p>
  <p id="a2B">所以称优波离持律第一者。<a id="a-2C"></a>昔佛还本国。<a id="a-2D"></a>受父王请。<a id="a-2E"></a>所从比丘虽复心精。<a id="a-2F"></a>无表容貌。<a id="a-2G"></a>时王欲劝释种豪族子弟出家为比丘侍从世尊。<a id="a-2H"></a>即宣令诸释。<a id="a-2I"></a>其有兄弟二人者。<a id="a-2J"></a>皆当一人出家为道。<a id="a-2K"></a>若不从令者当重罚之。<a id="a-2L"></a>时有一释种子。<a id="a-2M"></a>名曰面王。<a id="a-2N"></a>释中最长。<a id="a-2O"></a>次应先下发。<a id="a-2P"></a>时佛命优波离。<a id="a-2Q"></a>为其剃头。<a id="a-2R"></a>重告曰。<a id="a-2S"></a>此诸释种憍乐体软。<a id="a-2T"></a>汝好徐徐轻手与剃。<a id="a-2U"></a>优波离即轻手复太轻不着。<a id="a-2V"></a>时优波离复反刀刃。<a id="a-2W"></a>以脊用之。<a id="a-2X"></a>佛言。<a id="a-2Y"></a>不可复用刀腹。<a id="a-2Z"></a>亦曰。<a id="a-2a"></a>不可即以刀从顶上剃泯然除尽。<a id="a-2b"></a>五百释子皆悉如是。<a id="a-2c"></a>佛命优波离曰。<a id="a-2d"></a>善来比丘。<a id="a-2e"></a>即成沙门。<a id="a-2f"></a>佛即授戒得阿罗汉。<a id="a-2g"></a>次授五百释子戒。<a id="a-2h"></a>优波离为上座。<a id="a-2i"></a>以手摩五百人头为弟子。<a id="a-2j"></a>受戒讫。<a id="a-2k"></a>次当礼优波离。<a id="a-2l"></a>诸释先素憍豪。<a id="a-2m"></a>不能下屈。<a id="a-2n"></a>加复是己之子弟。<a id="a-2o"></a>各言。<a id="a-2p"></a>此是我家仆何缘礼之。<a id="a-2q"></a>佛言。<a id="a-2r"></a>不尔。<a id="a-2s"></a>法无贵贱。<a id="a-2t"></a>先达为兄。<a id="a-2u"></a>后者为弟。<a id="a-2v"></a>俯仰不已。<a id="a-2w"></a>制意为礼。<a id="a-2x"></a>即时天地大动。<a id="a-2y"></a>诸天于上赞曰。<a id="a-2z"></a>善哉善哉。<a id="a-30"></a>今日诸释降伏贡高。<a id="a-31"></a>此意难胜故地为动耳。<a id="a-32"></a>当五百释为道时。<a id="a-33"></a>亦有九万九千人出家为道。<a id="a-34"></a>优波离自从佛受戒已来。<a id="a-35"></a>未曾犯如毫厘。<a id="a-36"></a>以是因缘故称第一。<a id="a-37"></a>但以是更有余事耶。<a id="a-38"></a>祇园精舍北有一比丘。<a id="a-39"></a>得病经六年不差。<a id="a-3A"></a>时优波离往问比丘。<a id="a-3B"></a>何所患苦。<a id="a-3C"></a>若所须者便道。<a id="a-3D"></a>曰我所须者不可说。<a id="a-3E"></a>又问曰。<a id="a-3F"></a>汝欲须何物。<a id="a-3G"></a>若此无者当从四方求之。<a id="a-3H"></a>若世间无者上天求之。<a id="a-3I"></a>曰我所须者舍卫城中有。<a id="a-3J"></a>以违佛教故不可说耳。<a id="a-3K"></a>曰但说无苦。<a id="a-3L"></a>曰我唯思酒耳。<a id="a-3M"></a>得五升酒者病便愈。<a id="a-3N"></a>优波离曰。<a id="a-3O"></a>且住。<a id="a-3P"></a>我为汝问佛。<a id="a-3Q"></a>还即问佛。<a id="a-3R"></a>比丘病须酒为药。<a id="a-3S"></a>不审。<a id="a-3T"></a>可得饮不。<a id="a-3U"></a>世尊曰。<a id="a-3V"></a>我所制法。<a id="a-3W"></a>除病者优波离即还索酒与病即愈。<a id="a-3X"></a>重与说法得罗汉道。<a id="a-3Y"></a>佛赞优波离。<a id="a-3Z"></a>汝乃问如来此事。<a id="a-3a"></a>使病比丘得蒙除差。<a id="a-3b"></a>又使得道。<a id="a-3c"></a>此比丘若不得度者。<a id="a-3d"></a>后当堕三涂作识无有出期。<a id="a-3e"></a>汝乃为将来比丘说禁法。<a id="a-3f"></a>使知轻重得济危厄。<a id="a-3g"></a>汝真能持律。<a id="a-3h"></a>以律藏付汝。<a id="a-3i"></a>勿令漏失。<a id="a-3j"></a>此藏诸藏之中。<a id="a-3k"></a>最在其内不可示沙弥及以白衣。<a id="a-3l"></a>以是缘故复称为第一也。</p>
  <p id="a3m">所以称婆迦利比丘得信解脱者。<a id="a-3n"></a>此比丘久病着床。<a id="a-3o"></a>乃经六年。<a id="a-3p"></a>诸瞻视者皆悉舍去。<a id="a-3q"></a>比丘自念。<a id="a-3r"></a>疾病经久。<a id="a-3s"></a>瞻视疲倦甚可患厌。<a id="a-3t"></a>又复如来不见垂愍。<a id="a-3u"></a>且当自害以除患苦。<a id="a-3v"></a>即便索刀向刀说曰。<a id="a-3w"></a>但当杀我亦当断结耶。<a id="a-3x"></a>说讫以刀自刎。<a id="a-3y"></a>正至咽半已得漏尽。<a id="a-3z"></a>比至头断以取涅槃于时大地震动乃感波旬。<a id="a-40"></a>波旬念曰。<a id="a-41"></a>此何瑞应乃尔震动。<a id="a-42"></a>即以天眼观见比丘自残。<a id="a-43"></a>其形神为所趣。<a id="a-44"></a>遍观诸天不见其神。<a id="a-45"></a>复观人中亦不见之。<a id="a-46"></a>复观三恶道中。<a id="a-47"></a>亦复不见。<a id="a-48"></a>时佛将诸比丘欲耶旬之。<a id="a-49"></a>见尸火起。<a id="a-4A"></a>此波旬放火觅比丘神。<a id="a-4B"></a>都不知所在。<a id="a-4C"></a>所以觅者。<a id="a-4D"></a>欲知进趣坏令不成。<a id="a-4E"></a>诸比丘便耶旬之。<a id="a-4F"></a>佛叹此比丘得信解脱。<a id="a-4G"></a>或曰。<a id="a-4H"></a>夫至信者委命自然。<a id="a-4I"></a>尚不执杖何以自防况复自害耶。<a id="a-4J"></a>答曰。<a id="a-4K"></a>信所以执刀者。<a id="a-4L"></a>以刀为慧剑。<a id="a-4M"></a>欲拟断诸结。<a id="a-4N"></a>身即结本。<a id="a-4O"></a>根辟则支从。<a id="a-4P"></a>身断则结除。<a id="a-4Q"></a>是以执刀者。<a id="a-4R"></a>不为妨阂也。<a id="a-4S"></a>执信刀断疑树故。<a id="a-4T"></a>下句云。<a id="a-4U"></a>意无犹豫。<a id="a-4V"></a>从信解脱至无疑解脱者。<a id="a-4W"></a>即转钝为利也。<a id="a-4X"></a>以是义故。<a id="a-4Y"></a>称信解脱为第一也。</p>
  <p id="a4Z">所以称难陀比丘端政第一者。<a id="a-4a"></a>诸比丘各各有相。<a id="a-4b"></a>身子有七。<a id="a-4c"></a>目连有五。<a id="a-4d"></a>阿难有二十。<a id="a-4e"></a>独难陀有三十相。<a id="a-4f"></a>难陀金色。<a id="a-4g"></a>阿难银色。<a id="a-4h"></a>衣服光曜金镂履屣。<a id="a-4i"></a>执琉璃钵入城乞食。<a id="a-4j"></a>其有见者无不欣悦。<a id="a-4k"></a>自舍如来。<a id="a-4l"></a>余诸弟子无能及者。<a id="a-4m"></a>故称端政第一。<a id="a-4n"></a>亦云诸根寂静者。<a id="a-4o"></a>佛将诸弟子至毗舍离柰女精舍。<a id="a-4p"></a>时难陀在外经行。<a id="a-4q"></a>柰女闻佛来心中欣悦。<a id="a-4r"></a>欲设微供即行请佛。<a id="a-4s"></a>于外见难陀经行。<a id="a-4t"></a>爱乐情深。<a id="a-4u"></a>接足为礼以手摩足。<a id="a-4v"></a>虽睹美姿寂无情想。<a id="a-4w"></a>形形相感便失不净。<a id="a-4x"></a>甘味润体。<a id="a-4y"></a>体满则盈。<a id="a-4z"></a>不净之溢岂由心哉。<a id="a-50"></a>柰女不达疑有欲想。<a id="a-51"></a>佛知其意。<a id="a-52"></a>告柰女曰。<a id="a-53"></a>勿生疑心。<a id="a-54"></a>难陀却后七日当得罗汉。<a id="a-55"></a>以是言之。<a id="a-56"></a>知心不变易也。<a id="a-57"></a>所以称婆陀比丘解人疑滞者。<a id="a-58"></a>三世诸佛。<a id="a-59"></a>皆共八万四千。<a id="a-5A"></a>以为行法。<a id="a-5B"></a>众生得道不必遍行。<a id="a-5C"></a>众行随其所寤处以为宗。<a id="a-5D"></a>何者众生结使不同。<a id="a-5E"></a>病有多少。<a id="a-5F"></a>垢有厚薄。<a id="a-5G"></a>是故如来设教若干。<a id="a-5H"></a>或有一药治众病。<a id="a-5I"></a>或有众药治一病。<a id="a-5J"></a>犹六度相统。<a id="a-5K"></a>一行为主众行悉从。<a id="a-5L"></a>一行者不专常名随病所起对药应之。<a id="a-5M"></a>若计常起以无常对之。<a id="a-5N"></a>若计有心起以空心对之。<a id="a-5O"></a>当其无常领行。<a id="a-5P"></a>万行皆无常也。<a id="a-5Q"></a>犹施造八万。<a id="a-5R"></a>八万皆为施。<a id="a-5S"></a>所谓略说者也。<a id="a-5T"></a>犹如来八音中。<a id="a-5U"></a>一音统八响。<a id="a-5V"></a>一响统百教。<a id="a-5W"></a>一教统百义。<a id="a-5X"></a>一一相领至千万亿。<a id="a-5Y"></a>一音报万亿。<a id="a-5Z"></a>其变如是。<a id="a-5a"></a>略说统行。<a id="a-5b"></a>其喻亦尔。<a id="a-5c"></a>此比丘专以略说为主。<a id="a-5d"></a>故称第一也。<a id="a-5e"></a>所以称斯尼比丘能广说法者。<a id="a-5f"></a>此比丘三十年。<a id="a-5g"></a>在凡夫地中。<a id="a-5h"></a>广为人说法分别义理。<a id="a-5i"></a>云何广说。<a id="a-5j"></a>或因一行而长众行。<a id="a-5k"></a>支流繁衍乃至无数。<a id="a-5l"></a>犹病有相因而生。<a id="a-5m"></a>是以设药相从而成。<a id="a-5n"></a>此比丘专以剖判为主。<a id="a-5o"></a>不以断漏为先。<a id="a-5p"></a>是以乃经三十年。<a id="a-5q"></a>方取道证。<a id="a-5r"></a>寂默忘言乃遗前踪。<a id="a-5s"></a>录其本绩故。<a id="a-5t"></a>称广说第一也。</p>
  <p id="a5u">所以称天须菩提着好衣第一者。<a id="a-5v"></a>五百弟子中。<a id="a-5w"></a>有两须菩提。<a id="a-5x"></a>一王者种。<a id="a-5y"></a>一长者种。<a id="a-5z"></a>天须菩提出王者种。<a id="a-60"></a>所以言天者。<a id="a-61"></a>五百世中常上生化应声天。<a id="a-62"></a>下生王者家。<a id="a-63"></a>食福自然未曾匮乏。<a id="a-64"></a>佛还本国时。<a id="a-65"></a>真净王劝五百释种子。<a id="a-66"></a>出家学道侍从世尊。<a id="a-67"></a>此比丘在其例出家。<a id="a-68"></a>时佛约敕诸比丘。<a id="a-69"></a>夫为道者皆当约身守节。<a id="a-6A"></a>粗衣恶食草蓐为床。<a id="a-6B"></a>以大小便为药。<a id="a-6C"></a>此比丘闻佛切教。<a id="a-6D"></a>心自思惟。<a id="a-6E"></a>吾生豪贵衣食自然。<a id="a-6F"></a>宫殿屋舍雕文刻镂。<a id="a-6G"></a>金银床榻七宝食器。<a id="a-6H"></a>身着金缕织成服饰。<a id="a-6I"></a>足履金薄妙屣。<a id="a-6J"></a>然则犹不尽吾意。<a id="a-6K"></a>况当着五纳服耶。<a id="a-6L"></a>且当还家适我本意。<a id="a-6M"></a>念已欲还。<a id="a-6N"></a>时佛在舍卫精舍。<a id="a-6O"></a>受波斯匿王请。<a id="a-6P"></a>即往诣佛所辞退而还。<a id="a-6Q"></a>时阿难语曰。<a id="a-6R"></a>君且住一宿。<a id="a-6S"></a>须菩提曰。<a id="a-6T"></a>道人屋舍床榻座席如何可止。<a id="a-6U"></a>且至白衣家寄止一宿。<a id="a-6V"></a>明当还归。<a id="a-6W"></a>阿难曰。<a id="a-6X"></a>但住。<a id="a-6Y"></a>今当严办供具。<a id="a-6Z"></a>即往至王所。<a id="a-6a"></a>种种坐具幡盖华香。<a id="a-6b"></a>及四灯油事事严饰。<a id="a-6c"></a>皆备具足。<a id="a-6d"></a>此比丘便于中止宿。<a id="a-6e"></a>以适本心意便得定。<a id="a-6f"></a>思惟四谛至于后夜即得罗汉。<a id="a-6g"></a>便飞腾虚空。<a id="a-6h"></a>阿难心念。<a id="a-6i"></a>此比丘傥舍屋去。<a id="a-6j"></a>所借王物恐人持去。<a id="a-6k"></a>便往看之屋内不见。<a id="a-6l"></a>仰视空中见飞在上。<a id="a-6m"></a>阿难白佛。<a id="a-6n"></a>天须菩提已得罗汉。<a id="a-6o"></a>今飞在虚空。<a id="a-6p"></a>佛语阿难。<a id="a-6q"></a>夫衣有二种。<a id="a-6r"></a>有可亲近。<a id="a-6s"></a>有不可亲近。<a id="a-6t"></a>何者可亲近。<a id="a-6u"></a>着好衣时益道心。<a id="a-6v"></a>此可亲近。<a id="a-6w"></a>着好衣时损道心者。<a id="a-6x"></a>此不可亲近也。<a id="a-6y"></a>是故阿难。<a id="a-6z"></a>或从好衣得道。<a id="a-70"></a>或从五纳弊恶而得道者。<a id="a-71"></a>所寤在心。<a id="a-72"></a>不拘形服也。<a id="a-73"></a>以是言之。<a id="a-74"></a>天须菩提着好衣第一也。<a id="a-75"></a>所以称难陀迦比丘教授第一者。<a id="a-76"></a>舍利弗亦教授。<a id="a-77"></a>普教授四部弟子。<a id="a-78"></a>从旦至中。<a id="a-79"></a>要使一人至于道迹。<a id="a-7A"></a>此比丘者专教授比丘。<a id="a-7B"></a>使得罗汉。<a id="a-7C"></a>譬如善射之人。<a id="a-7D"></a>以一发箭射于彼贼。<a id="a-7E"></a>即中要处便使不起。<a id="a-7F"></a>喻此比丘善诲要慧。<a id="a-7G"></a>闻者结除径至无为。<a id="a-7H"></a>不善射者。<a id="a-7I"></a>虽用多箭正可一发。<a id="a-7J"></a>喻于身子虽广演慧终成一阶。<a id="a-7K"></a>优劣之殊格然易见。<a id="a-7L"></a>故言教授后学最为第一也。<a id="a-7M"></a>须摩那比丘所以善诲比丘尼僧者。<a id="a-7N"></a>此比丘常以苦切之言。<a id="a-7O"></a>诫敕诸尼僧。<a id="a-7P"></a>夫女人者多诸情态。<a id="a-7Q"></a>姿媚绮饰幻惑世人。<a id="a-7R"></a>身形秽漏九孔不净。<a id="a-7S"></a>三十六物无一可贪也。<a id="a-7T"></a>所以名须摩那者。<a id="a-7U"></a>即华名也。<a id="a-7V"></a>以其生时耳上自然有此华。<a id="a-7W"></a>即以华为称。<a id="a-7X"></a>时频婆娑罗王来至佛所。<a id="a-7Y"></a>见此比丘耳上有华。<a id="a-7Z"></a>怪而问佛。<a id="a-7a"></a>比丘法得着华耶。<a id="a-7b"></a>佛告王曰。<a id="a-7c"></a>王自[打-丁+勉]却。<a id="a-7d"></a>时王即以手捻去。<a id="a-7e"></a>续生如故。<a id="a-7f"></a>如是不止。<a id="a-7g"></a>遂成华聚。<a id="a-7h"></a>王怪益甚。<a id="a-7i"></a>问其所由。<a id="a-7j"></a>佛告王曰。<a id="a-7k"></a>乃昔毗婆尸如来出世时。<a id="a-7l"></a>此比丘为长者子。<a id="a-7m"></a>时岁节会共弹琴作倡戏讫。<a id="a-7n"></a>便至佛所。<a id="a-7o"></a>此长者见佛喜悦。<a id="a-7p"></a>即以耳上华。<a id="a-7q"></a>举着佛耳上。<a id="a-7r"></a>佛即以神足化此花。<a id="a-7s"></a>于虚空中变为四柱台。<a id="a-7t"></a>耳上如故。<a id="a-7u"></a>长者见变即发誓愿。<a id="a-7v"></a>愿使将来世世值佛。<a id="a-7w"></a>所生端政耳上生花。<a id="a-7x"></a>以昔福愿今获其报。<a id="a-7y"></a>王闻所说心即开解。<a id="a-7z"></a>前礼佛足辞退还宫。<a id="a-80"></a>所以善诲比丘尼者。<a id="a-81"></a>比丘尼等本是多情。<a id="a-82"></a>人见比丘。<a id="a-83"></a>端政兼耳上有花。<a id="a-84"></a>心犹爱乐。<a id="a-85"></a>缘此爱情诲约切教。<a id="a-86"></a>由是苦言爱着即解。<a id="a-87"></a>是故言善诲禁诫比丘尼僧最为第一也。<a id="a-88"></a>所以称尸婆罗比丘福德第一者。<a id="a-89"></a>尸婆罗初生时。<a id="a-8A"></a>手把无价摩尼珠出。<a id="a-8B"></a>堕地便言。<a id="a-8C"></a>世间颇有金银七宝可持布施不。<a id="a-8D"></a>我今欲大布施。<a id="a-8E"></a>作是言已。<a id="a-8F"></a>父母诸家皆大惊惧弃舍而走。<a id="a-8G"></a>或呼是罗刹鬼。<a id="a-8H"></a>或谓天神。<a id="a-8I"></a>夫小儿生要须日月满足乃当言。<a id="a-8J"></a>今堕地便言。<a id="a-8K"></a>是大可怪。<a id="a-8L"></a>母情不然。<a id="a-8M"></a>复还看之。<a id="a-8N"></a>语母曰。<a id="a-8O"></a>莫惧。<a id="a-8P"></a>我非鬼。<a id="a-8Q"></a>我正是母儿耳。<a id="a-8R"></a>其父月光曰。<a id="a-8S"></a>今当抱儿至尼揵子所问其吉凶。<a id="a-8T"></a>即与妇抱儿至尼揵所。<a id="a-8U"></a>以状白师。<a id="a-8V"></a>师曰。<a id="a-8W"></a>此儿无福。<a id="a-8X"></a>后当致祸。<a id="a-8Y"></a>长者曰。<a id="a-8Z"></a>儿手中有摩尼珠。<a id="a-8a"></a>何以言无福耶。<a id="a-8b"></a>尼揵曰。<a id="a-8c"></a>至年八岁时。<a id="a-8d"></a>汝家财宝尽。<a id="a-8e"></a>当在此儿手中消灭[歹*斯]。<a id="a-8f"></a>由是皆当饿死。<a id="a-8g"></a>长者惧怖深惟疑惑。<a id="a-8h"></a>闻世有大沙门。<a id="a-8i"></a>傥能知吉凶。<a id="a-8j"></a>当往至其所问此可否。<a id="a-8k"></a>即往世尊所。<a id="a-8l"></a>中路复念。<a id="a-8m"></a>大沙门是王者种。<a id="a-8n"></a>生长深宫又不学问。<a id="a-8o"></a>婆罗门等少小博学。<a id="a-8p"></a>尚不能知吉凶。<a id="a-8q"></a>沙门岂得能知耶。<a id="a-8r"></a>即欲还家。<a id="a-8s"></a>天于虚空告长者曰。<a id="a-8t"></a>但当前进。<a id="a-8u"></a>何以复还耶。<a id="a-8v"></a>如来大圣无所不达。<a id="a-8w"></a>往必决疑。<a id="a-8x"></a>是非速往。<a id="a-8y"></a>即前至佛所。<a id="a-8z"></a>礼拜问讯讫。<a id="a-90"></a>便启白。<a id="a-91"></a>如向所说不审吉凶。<a id="a-92"></a>佛告长者。<a id="a-93"></a>吉无不利。<a id="a-94"></a>乃生此福德之子。<a id="a-95"></a>此儿年二十当出为道。<a id="a-96"></a>常有五百童子共俱。<a id="a-97"></a>当得罗汉还度父母。<a id="a-98"></a>长者闻佛所说。<a id="a-99"></a>欢喜踊跃不能自胜。<a id="a-9A"></a>即还归家。<a id="a-9B"></a>办具肴膳。<a id="a-9C"></a>请佛至舍。<a id="a-9D"></a>愿世尊赐小儿字。<a id="a-9E"></a>佛告长者。<a id="a-9F"></a>正欲为字为天。<a id="a-9G"></a>人所不解。<a id="a-9H"></a>正欲字为贤圣。<a id="a-9I"></a>凡夫所不解。<a id="a-9J"></a>迦葉佛时名鬼为尸婆罗。<a id="a-9K"></a>今正当字为尸婆罗。<a id="a-9L"></a>尸婆罗者。<a id="a-9M"></a>开通鬼神言语音声。<a id="a-9N"></a>是故字尸婆罗。<a id="a-9O"></a>阿难临般涅槃时。<a id="a-9P"></a>度二弟子。<a id="a-9Q"></a>一名摩禅提。<a id="a-9R"></a>二名摩呻提利。<a id="a-9S"></a>摩呻提利者地王也。<a id="a-9T"></a>若不作道人者。<a id="a-9U"></a>当王此阎浮提及三天下。<a id="a-9V"></a>故名摩呻提利。<a id="a-9W"></a>阿难教此弟子。<a id="a-9X"></a>汝至师子渚国。<a id="a-9Y"></a>兴显佛法。<a id="a-9Z"></a>彼国人与罗刹通。<a id="a-9a"></a>要须文字然后交接。<a id="a-9b"></a>市易六十种书。<a id="a-9c"></a>书中有鬼书。<a id="a-9d"></a>名阿浮。<a id="a-9e"></a>人书音名阿罗。<a id="a-9f"></a>摩呻承教至彼显扬佛法。<a id="a-9g"></a>自是教迹今日现存。<a id="a-9h"></a>尸婆罗开通鬼神。<a id="a-9i"></a>其亦如是。<a id="a-9j"></a>故名尸婆罗。<a id="a-9k"></a>所以称尸婆罗福德者。<a id="a-9l"></a>生时两手中自然把摩尼珠出。<a id="a-9m"></a>乃昔毗婆尸如来时。<a id="a-9n"></a>此比丘为贾客。<a id="a-9o"></a>入海采宝。<a id="a-9p"></a>经过五难乃至宝所。<a id="a-9q"></a>得一宝珠还持上佛。<a id="a-9r"></a>愿所生处获报自然。<a id="a-9s"></a>以是因缘生即奇异。<a id="a-9t"></a>价二十亿。<a id="a-9u"></a>初生之时自然宝珠着耳而生。<a id="a-9v"></a>父集贾人访其价直。<a id="a-9w"></a>众贾铨曰。<a id="a-9x"></a>直二十亿。<a id="a-9y"></a>尸婆罗手珠无有限量。<a id="a-9z"></a>故曰无价计。<a id="a-A0"></a>其宝所润乃及七世。<a id="a-A1"></a>七世之中无所渴乏。<a id="a-A2"></a>故称福德第一也。<a id="a-A3"></a>至年二十出家学道。<a id="a-A4"></a>至世尊所。<a id="a-A5"></a>佛命善来。<a id="a-A6"></a>即成沙门。<a id="a-A7"></a>思惟四谛。<a id="a-A8"></a>便得罗汉。<a id="a-A9"></a>时有五百童子。<a id="a-AA"></a>亦出家为道。<a id="a-AB"></a>常侍从尸婆罗。<a id="a-AC"></a>尸婆罗供给此五百人衣食。<a id="a-AD"></a>所在适处供养无乏。<a id="a-AE"></a>所周旋处辄悉供养。<a id="a-AF"></a>至罗悦只。<a id="a-AG"></a>城南有大深山。<a id="a-AH"></a>山中饶诸毒虫虎狼罗刹。<a id="a-AI"></a>即自心念。<a id="a-AJ"></a>欲于山中避隐一时。<a id="a-AK"></a>时天帝释以知所念。<a id="a-AL"></a>即于山中作五百房及僧伽蓝。<a id="a-AM"></a>种种供养复经一时。<a id="a-AN"></a>夏坐已讫心念。<a id="a-AO"></a>违远以久当还礼觐。<a id="a-AP"></a>天时大热念欲得凉。<a id="a-AQ"></a>天帝知之即降云雨。<a id="a-AR"></a>少思浆饮即降甘露。<a id="a-AS"></a>所欲念者应意即至。<a id="a-AT"></a>故曰福德第一也。<a id="a-AU"></a>尸婆罗有叔父。<a id="a-AV"></a>事外道梵志。<a id="a-AW"></a>为人素悭不好布施。<a id="a-AX"></a>时有亲友。<a id="a-AY"></a>劝令作后世资。<a id="a-AZ"></a>即请梵志数千。<a id="a-Aa"></a>施百千两金。<a id="a-Ab"></a>尸婆罗念。<a id="a-Ac"></a>叔悭贪生不造福。<a id="a-Ad"></a>设复施慧不值良田。<a id="a-Ae"></a>我不度者永为弃捐。<a id="a-Af"></a>便往其家持钵乞食。<a id="a-Ag"></a>叔曰。<a id="a-Ah"></a>卿来何晚。<a id="a-Ai"></a>我昨日大施。<a id="a-Aj"></a>昨日来者可得僧竭支。<a id="a-Ak"></a>曰我自有竭支。<a id="a-Al"></a>亦不须之。<a id="a-Am"></a>卿来何为。<a id="a-An"></a>曰我欲乞食。<a id="a-Ao"></a>时叔不与。<a id="a-Ap"></a>便现身于虚空中。<a id="a-Aq"></a>作十八变。<a id="a-Ar"></a>身出水火。<a id="a-As"></a>长者心念。<a id="a-At"></a>此必嗔恚。<a id="a-Au"></a>傥烧我家。<a id="a-Av"></a>即呼使下来与座。<a id="a-Aw"></a>坐曰。<a id="a-Ax"></a>我欲得食。<a id="a-Ay"></a>即与臭秽恶食。<a id="a-Az"></a>即便受之咒愿而食。<a id="a-B0"></a>食入钵中。<a id="a-B1"></a>福德所感变成甘露。<a id="a-B2"></a>有天于上叹曰。<a id="a-B3"></a>善哉长者。<a id="a-B4"></a>乃作是大施也。<a id="a-B5"></a>福德之施也。<a id="a-B6"></a>无能过者。<a id="a-B7"></a>长者心念。<a id="a-B8"></a>我先施梵志百千两金。<a id="a-B9"></a>而无叹我者。<a id="a-BA"></a>今施此少恶食。<a id="a-BB"></a>乃叹为善。<a id="a-BC"></a>将无妄语耶。<a id="a-BD"></a>天复告曰。<a id="a-BE"></a>所施虽少福田良美。<a id="a-BF"></a>故曰大施也。<a id="a-BG"></a>长者复念。<a id="a-BH"></a>天必真实重来告我。<a id="a-BI"></a>即以百千两金与尸婆罗。<a id="a-BJ"></a>尸婆罗曰。<a id="a-BK"></a>我比丘法不应取金。<a id="a-BL"></a>寻往诣佛问其所以。<a id="a-BM"></a>答曰。<a id="a-BN"></a>可取随意转施。<a id="a-BO"></a>即受此金施诸同学。<a id="a-BP"></a>为叔父说法即得道迹。<a id="a-BQ"></a>能变臭恶成为甘露。<a id="a-BR"></a>故称福德第一也。<a id="a-BS"></a>从生至涅槃未曾有乏。<a id="a-BT"></a>般涅槃时身上雨种种甘膳饮食。<a id="a-BU"></a>所以得尔己身足。<a id="a-BV"></a>复欲润及众生故也。<a id="a-BW"></a>以是故复称为第一也。</p>
  <p id="aBX">所以称优波先比丘具足众行第一者。<a id="a-BY"></a>此比丘德行充足于内。<a id="a-BZ"></a>形容端严于外表里相应。<a id="a-Ba"></a>所适皆悦。<a id="a-Bb"></a>难陀三十相。<a id="a-Bc"></a>阿难二十相。<a id="a-Bd"></a>表相虽多。<a id="a-Be"></a>于沙门威仪不能悉备。<a id="a-Bf"></a>此比丘相虽十一。<a id="a-Bg"></a>礼仪备举。<a id="a-Bh"></a>以备造适无往不应。<a id="a-Bi"></a>长中幼年睹莫不欢。<a id="a-Bj"></a>所谓内充者。<a id="a-Bk"></a>谓四谛如有八正真妙。<a id="a-Bl"></a>充实灵府未曾虚耗。<a id="a-Bm"></a>故称具足众行道品之法为最第一也。</p>
  <p id="aBn">所以称婆陀先比丘所说和悦不伤人意者。<a id="a-Bo"></a>此比丘常慎口。<a id="a-Bp"></a>不犯四过。<a id="a-Bq"></a>夫士处世斧在口中。<a id="a-Br"></a>所以斩身由其恶言。<a id="a-Bs"></a>此比丘于是粗犷之言。<a id="a-Bt"></a>永已除尽。<a id="a-Bu"></a>常择言徐语思而后露。<a id="a-Bv"></a>发言投意必令欢喜。<a id="a-Bw"></a>若在长老中年幼稚。<a id="a-Bx"></a>随其所好皆能可悦。<a id="a-By"></a>所以称此比丘能善言者。<a id="a-Bz"></a>有比丘已得罗汉。<a id="a-C0"></a>虽复漏尽。<a id="a-C1"></a>由有口过。<a id="a-C2"></a>因行渡江水渐欲深。<a id="a-C3"></a>便发恶言曰。<a id="a-C4"></a>弊婢淫种物。<a id="a-C5"></a>时江神女闻此恶言心念曰。<a id="a-C6"></a>此比丘乃发恶声如是。<a id="a-C7"></a>正欲推着水中。<a id="a-C8"></a>以是比丘故。<a id="a-C9"></a>且当问佛。<a id="a-CA"></a>即行问佛。<a id="a-CB"></a>有比丘渡江水小深。<a id="a-CC"></a>便骂詈言弊婢淫种。<a id="a-CD"></a>比丘法应骂耶。<a id="a-CE"></a>佛即遣一比丘。<a id="a-CF"></a>呼此骂比丘来。<a id="a-CG"></a>比丘即来。<a id="a-CH"></a>佛告比丘。<a id="a-CI"></a>汝为沙门何以骂耶。<a id="a-CJ"></a>比丘对曰。<a id="a-CK"></a>弟子不骂。<a id="a-CL"></a>直言婢淫种耳。<a id="a-CM"></a>江神女曰。<a id="a-CN"></a>看此比丘已复骂欤。<a id="a-CO"></a>愿世尊说此本末。<a id="a-CP"></a>罗汉故有嗔恚在耶。<a id="a-CQ"></a>何以骂耶。<a id="a-CR"></a>佛言。<a id="a-CS"></a>罗汉无复嗔恚。<a id="a-CT"></a>直以口串故耳。<a id="a-CU"></a>此比丘曾为婆罗门。<a id="a-CV"></a>婆罗门法喜骂詈。<a id="a-CW"></a>曰胎中奴。<a id="a-CX"></a>不必嗔骂。<a id="a-CY"></a>直自口惯习耳。<a id="a-CZ"></a>又复前五百世为汝夫时常骂汝为婢。<a id="a-Ca"></a>是以宿识不除故复骂耳。<a id="a-Cb"></a>江女曰。<a id="a-Cc"></a>虽复罗汉故有口过。<a id="a-Cd"></a>我不用罗汉。<a id="a-Ce"></a>愿我后求无上正真道。<a id="a-Cf"></a>度脱一切如佛无异。<a id="a-Cg"></a>佛语比丘。<a id="a-Ch"></a>汝向此女人忏悔。<a id="a-Ci"></a>比丘即悔。<a id="a-Cj"></a>女亦向比丘忏悔作礼已各别去。<a id="a-Ck"></a>虽复漏尽犹有粗言。<a id="a-Cl"></a>况于凡夫而不慎言也。<a id="a-Cm"></a>以是因缘知是比丘护口第一也。</p>
  <p id="aCn">所以称摩诃迦延那比丘安般第一者。<a id="a-Co"></a>千二百弟子中。<a id="a-Cp"></a>唯有此比丘及罗云。<a id="a-Cq"></a>能行安般第一。<a id="a-Cr"></a>何以知之。<a id="a-Cs"></a>昔罗云从佛行。<a id="a-Ct"></a>佛以善权故。<a id="a-Cu"></a>现脚[跳-兆+專]使罗云见。<a id="a-Cv"></a>罗云见已。<a id="a-Cw"></a>心念曰。<a id="a-Cx"></a>此老公持如此形貌。<a id="a-Cy"></a>舍转轮王位。<a id="a-Cz"></a>着道行乞耶。<a id="a-D0"></a>何以不羞。<a id="a-D1"></a>我不能复行乞且归去。<a id="a-D2"></a>我祖父真净王故在。<a id="a-D3"></a>何能作是勤苦为。<a id="a-D4"></a>佛即知罗云心中所念。<a id="a-D5"></a>告罗云曰。<a id="a-D6"></a>汝知不。<a id="a-D7"></a>天地尚无常。<a id="a-D8"></a>况汝转轮圣王。<a id="a-D9"></a>岂可得久。<a id="a-DA"></a>当解非常。<a id="a-DB"></a>有形皆苦。<a id="a-DC"></a>身非我有。<a id="a-DD"></a>皆当磨灭不得久停。<a id="a-DE"></a>罗云思四非常。<a id="a-DF"></a>意犹未寤。<a id="a-DG"></a>佛教行安般守意。<a id="a-DH"></a>安般者入出息也。<a id="a-DI"></a>息长亦知。<a id="a-DJ"></a>息短亦知。<a id="a-DK"></a>短息者从心还。<a id="a-DL"></a>长息者谓从足跟中来。<a id="a-DM"></a>复知冷暖。<a id="a-DN"></a>入息为冷。<a id="a-DO"></a>出息为暖。<a id="a-DP"></a>所以知长短冷暖者。<a id="a-DQ"></a>欲分别五阴所趣深浅。<a id="a-DR"></a>所从出入寻息本末。<a id="a-DS"></a>知病源由。<a id="a-DT"></a>若息入时不知所从来。<a id="a-DU"></a>若息出时不知去至何所。<a id="a-DV"></a>解无来往。<a id="a-DW"></a>病亦复然。<a id="a-DX"></a>如是思惟遂得罗汉。<a id="a-DY"></a>摩诃迦延那行安般者不同罗云也。<a id="a-DZ"></a>于息自在。<a id="a-Da"></a>若欲从眼从耳。<a id="a-Db"></a>随意出入。<a id="a-Dc"></a>复闭眼耳鼻口。<a id="a-Dd"></a>便从九十万毛孔出。<a id="a-De"></a>何以知其从毛孔出。<a id="a-Df"></a>此比丘本是王种。<a id="a-Dg"></a>弟兄二人。<a id="a-Dh"></a>其弟端政姝妙。<a id="a-Di"></a>时王崩亡。<a id="a-Dj"></a>兄应绍继。<a id="a-Dk"></a>弟自以为胜。<a id="a-Dl"></a>密望人举。<a id="a-Dm"></a>然国俗法不得越次。<a id="a-Dn"></a>即举兄为王。<a id="a-Do"></a>弟心不伏。<a id="a-Dp"></a>不肯称臣。<a id="a-Dq"></a>自求出国。<a id="a-Dr"></a>王即听之。<a id="a-Ds"></a>求索兵众。<a id="a-Dt"></a>王恣与之。<a id="a-Du"></a>即选八万牙象被钾鼻剑。<a id="a-Dv"></a>严办已讫。<a id="a-Dw"></a>念曰。<a id="a-Dx"></a>何国最善。<a id="a-Dy"></a>吾欲攻取。<a id="a-Dz"></a>毗舍离国诸国最胜。<a id="a-E0"></a>当往攻取。<a id="a-E1"></a>以为己用。<a id="a-E2"></a>即引兵而趣。<a id="a-E3"></a>正至半道时。<a id="a-E4"></a>有五百贾客采宝而还。<a id="a-E5"></a>欲诣摩竭中路相逢。<a id="a-E6"></a>问贾人曰。<a id="a-E7"></a>天下人中形容姿貌颇有胜我者不。<a id="a-E8"></a>贾人便笑。<a id="a-E9"></a>王问。<a id="a-EA"></a>何以笑耶。<a id="a-EB"></a>答曰。<a id="a-EC"></a>我为自笑耳。<a id="a-ED"></a>复重问曰。<a id="a-EE"></a>笑要当有意。<a id="a-EF"></a>何以不说。<a id="a-EG"></a>答曰。<a id="a-EH"></a>王若不嗔者。<a id="a-EI"></a>便当说之。<a id="a-EJ"></a>王曰。<a id="a-EK"></a>但说终不嗔汝。<a id="a-EL"></a>贾人曰。<a id="a-EM"></a>我闻有白净王子。<a id="a-EN"></a>名曰悉达。<a id="a-EO"></a>巨身丈六紫磨金色。<a id="a-EP"></a>有三十二相八十种好。<a id="a-EQ"></a>时迦延那闻贾人语。<a id="a-ER"></a>心怀恐惧。<a id="a-ES"></a>悉达若知我来者。<a id="a-ET"></a>必当兴军逆来见伐。<a id="a-EU"></a>顿止中路不敢复前。<a id="a-EV"></a>时毗舍离人闻其兴军欲来攻伐。<a id="a-EW"></a>不能自宁。<a id="a-EX"></a>即往问佛。<a id="a-EY"></a>如何禳之。<a id="a-EZ"></a>佛言。<a id="a-Ea"></a>无苦。<a id="a-Eb"></a>吾自化之。<a id="a-Ec"></a>其夜世尊即往现变。<a id="a-Ed"></a>于虚空中结加趺坐。<a id="a-Ee"></a>晃若金山曜于大众。<a id="a-Ef"></a>举头视曰。<a id="a-Eg"></a>是何等人。<a id="a-Eh"></a>答曰。<a id="a-Ei"></a>我是贾客所道者。<a id="a-Ej"></a>即曰。<a id="a-Ek"></a>贾客诳我也。<a id="a-El"></a>向者不道能飞。<a id="a-Em"></a>而今现飞。<a id="a-En"></a>心中惶怖惧其为害。<a id="a-Eo"></a>叉手问曰。<a id="a-Ep"></a>不审至此。<a id="a-Eq"></a>何所约敕。<a id="a-Er"></a>世尊答曰。<a id="a-Es"></a>勿怀恐惧。<a id="a-Et"></a>吾不害汝。<a id="a-Eu"></a>我名为佛。<a id="a-Ev"></a>济渡一切。<a id="a-Ew"></a>甘露妙法汝欲闻不。<a id="a-Ex"></a>答曰。<a id="a-Ey"></a>愿欲闻。<a id="a-Ez"></a>佛观其根应从安般而得度。<a id="a-F0"></a>即为说守出入息。<a id="a-F1"></a>知息长短。<a id="a-F2"></a>及知冷暖。<a id="a-F3"></a>闻佛所说。<a id="a-F4"></a>心即开解。<a id="a-F5"></a>得须陀洹道。<a id="a-F6"></a>便舍军众求为道人。<a id="a-F7"></a>佛即受之。<a id="a-F8"></a>善来比丘。<a id="a-F9"></a>便成沙门。<a id="a-FA"></a>重思安般分别四大三十六物恶露不净。<a id="a-FB"></a>寻达至妙逮无漏果。<a id="a-FC"></a>故称诸比丘中安般第一也。</p>
  <p id="aFD">所以称优头槃比丘计我无常为第一者。<a id="a-FE"></a>此比丘宿行恭恪。<a id="a-FF"></a>若见长老师父事之。<a id="a-FG"></a>若见中年敬之如兄。<a id="a-FH"></a>于己小者爱之如弟。<a id="a-FI"></a>谦恪之至故受姝大之报。<a id="a-FJ"></a>得为比丘侍佛左右。<a id="a-FK"></a>虽有高大之形。<a id="a-FL"></a>常不自恃。<a id="a-FM"></a>恒计非我身无常主。<a id="a-FN"></a>解达明慧。<a id="a-FO"></a>心亡是非。<a id="a-FP"></a>故能遗形。<a id="a-FQ"></a>丧憍谦逊为首。<a id="a-FR"></a>何以知形体姝大也。<a id="a-FS"></a>佛始成道。<a id="a-FT"></a>度迦葉兄弟三人。<a id="a-FU"></a>有千比丘。<a id="a-FV"></a>游摩竭国。<a id="a-FW"></a>度洴沙王将还本国。<a id="a-FX"></a>先遣优陀夷告真净王。<a id="a-FY"></a>却后七日当来入化。<a id="a-FZ"></a>时王闻之喜踊无量。<a id="a-Fa"></a>即敕严驾。<a id="a-Fb"></a>平治道路。<a id="a-Fc"></a>扫洒烧香。<a id="a-Fd"></a>以待如来。<a id="a-Fe"></a>如来将千二百五十比丘来过释翅。<a id="a-Ff"></a>如来心念。<a id="a-Fg"></a>今父王必当来迎。<a id="a-Fh"></a>不可使尊重屈体。<a id="a-Fi"></a>当现神足。<a id="a-Fj"></a>升虚而行与人头齐。<a id="a-Fk"></a>欲使王手接如来足而已。<a id="a-Fl"></a>所以尔者。<a id="a-Fm"></a>佛虽德尊。<a id="a-Fn"></a>不欲使父母屈体故也。<a id="a-Fo"></a>时优头槃比丘在如来右。<a id="a-Fp"></a>密迹力士在如来左。<a id="a-Fq"></a>如来身正至此比丘肩。<a id="a-Fr"></a>王问曰。<a id="a-Fs"></a>佛左右者是何等人。<a id="a-Ft"></a>乃尔高大耶。<a id="a-Fu"></a>答曰。<a id="a-Fv"></a>右者是优头槃比丘。<a id="a-Fw"></a>左者是阅叉鬼金刚力士也。<a id="a-Fx"></a>又曰。<a id="a-Fy"></a>是何等国人。<a id="a-Fz"></a>乃尔殊异。<a id="a-G0"></a>答曰。<a id="a-G1"></a>是摩竭国人。<a id="a-G2"></a>又问曰。<a id="a-G3"></a>为是神足身。<a id="a-G4"></a>为是遗体耶。<a id="a-G5"></a>答曰。<a id="a-G6"></a>是父母遗体身。<a id="a-G7"></a>非神足也。<a id="a-G8"></a>诸释念曰。<a id="a-G9"></a>如来神德不可思议。<a id="a-GA"></a>乃令罗刹恶鬼高大之人在其左右也。<a id="a-GB"></a>以是因缘。<a id="a-GC"></a>知是比丘身为延短也。<a id="a-GD"></a>此比丘侍佛左右。<a id="a-GE"></a>恒欲障曀如来。<a id="a-GF"></a>诸天世人以是为患。<a id="a-GG"></a>如来有二种身。<a id="a-GH"></a>一法身。<a id="a-GI"></a>二肉身。<a id="a-GJ"></a>此比丘但爱金色肉身。<a id="a-GK"></a>不爱无漏法身。<a id="a-GL"></a>亲近弟子法当嘱累。<a id="a-GM"></a>惧遗法身阙于将来。<a id="a-GN"></a>以是二事故。<a id="a-GO"></a>如来发之以及阿难耳。</p>
  <p id="aGP">所以称拘摩罗迦葉能杂种论者。<a id="a-GQ"></a>此比丘常为人敷演四谛。<a id="a-GR"></a>时兼有赞颂引譬况。<a id="a-GS"></a>喻一谛一偈赞引一喻。<a id="a-GT"></a>乃至四谛亦皆如是。<a id="a-GU"></a>故称杂论第一也。<a id="a-GV"></a>拘摩罗者童也。<a id="a-GW"></a>迦葉者姓也。<a id="a-GX"></a>拘摩罗迦葉即是童女子。<a id="a-GY"></a>何以知其然。<a id="a-GZ"></a>昔有长者。<a id="a-Ga"></a>名曰善施。<a id="a-Gb"></a>居富无量。<a id="a-Gc"></a>家有未出门女。<a id="a-Gd"></a>在家向火。<a id="a-Ge"></a>暖气入身遂便有躯。<a id="a-Gf"></a>父母惊怪诘其由状。<a id="a-Gg"></a>其女实对不知所以尔。<a id="a-Gh"></a>父母重问。<a id="a-Gi"></a>加诸杖楚。<a id="a-Gj"></a>其辞不改。<a id="a-Gk"></a>遂上闻王。<a id="a-Gl"></a>王复诘责。<a id="a-Gm"></a>辞亦不异。<a id="a-Gn"></a>许之以死。<a id="a-Go"></a>女即称怨曰。<a id="a-Gp"></a>天下乃当有无道之王。<a id="a-Gq"></a>抂杀无辜。<a id="a-Gr"></a>我若不良自可保试。<a id="a-Gs"></a>见抂如是。<a id="a-Gt"></a>王即捡程如女所言。<a id="a-Gu"></a>无他增减。<a id="a-Gv"></a>王即语其父母。<a id="a-Gw"></a>我欲取之。<a id="a-Gx"></a>父母对曰。<a id="a-Gy"></a>随意取之。<a id="a-Gz"></a>用此死女为。<a id="a-H0"></a>王即内之宫里。<a id="a-H1"></a>随时瞻养。<a id="a-H2"></a>日月遂满产得一男。<a id="a-H3"></a>端正姝妙。<a id="a-H4"></a>年遂长大。<a id="a-H5"></a>出家学道。<a id="a-H6"></a>聪明博达。<a id="a-H7"></a>精进不久。<a id="a-H8"></a>得罗汉道。<a id="a-H9"></a>还度父母。<a id="a-HA"></a>时有国王。<a id="a-HB"></a>名曰波绁。<a id="a-HC"></a>信邪倒见。<a id="a-HD"></a>不知今世后世作善得福为恶受殃。<a id="a-HE"></a>谓死神灭不复受生。<a id="a-HF"></a>不信有佛。<a id="a-HG"></a>不识涅槃。<a id="a-HH"></a>以铁鍱腹畏智溢出。<a id="a-HI"></a>夸王独步自谓无比。<a id="a-HJ"></a>时童迦葉往至其门。<a id="a-HK"></a>王见迦葉被服异常。<a id="a-HL"></a>行步庠序威仪整齐。<a id="a-HM"></a>王即与论议。<a id="a-HN"></a>王问道人。<a id="a-HO"></a>道人言。<a id="a-HP"></a>作善有福为恶受殃。<a id="a-HQ"></a>王言。<a id="a-HR"></a>今我宗家有一人。<a id="a-HS"></a>为善至纯。<a id="a-HT"></a>临欲死时。<a id="a-HU"></a>我与诸人共至其边。<a id="a-HV"></a>语其人言。<a id="a-HW"></a>如君所行死应生天。<a id="a-HX"></a>若上天者来还语我。<a id="a-HY"></a>死来于久不来告我。<a id="a-HZ"></a>我是以知作善无福耳。<a id="a-Ha"></a>道人答王曰。<a id="a-Hb"></a>夫智者以譬喻自解。<a id="a-Hc"></a>譬如有一人。<a id="a-Hd"></a>堕百斛圊厕中。<a id="a-He"></a>有人挽出。<a id="a-Hf"></a>洗浴讫着好衣服。<a id="a-Hg"></a>以香熏身坐于高床。<a id="a-Hh"></a>有人语此人曰。<a id="a-Hi"></a>还入厕中去尔。<a id="a-Hj"></a>此人肯入。<a id="a-Hk"></a>以不。<a id="a-Hl"></a>王曰。<a id="a-Hm"></a>不肯。<a id="a-Hn"></a>道人曰。<a id="a-Ho"></a>生天者其喻如是。<a id="a-Hp"></a>天上快乐五欲自恣。<a id="a-Hq"></a>以甘露为食。<a id="a-Hr"></a>食自消化无便利患。<a id="a-Hs"></a>身体香洁。<a id="a-Ht"></a>口气苾芬。<a id="a-Hu"></a>下观世间犹猪处溷。<a id="a-Hv"></a>正使欲来闻臭即还。<a id="a-Hw"></a>以是言之。<a id="a-Hx"></a>何由得相告耶。<a id="a-Hy"></a>如是比譬喻数十条事。<a id="a-Hz"></a>王意开解。<a id="a-I0"></a>信向三尊。<a id="a-I1"></a>以是因缘故。<a id="a-I2"></a>童迦葉能杂种论为第一也。</p>
  <p id="aI3">所以称面王比丘着弊恶衣无所羞耻者。<a id="a-I4"></a>可名作十一头陀耶。<a id="a-I5"></a>或曰。<a id="a-I6"></a>非也。<a id="a-I7"></a>何以谓为第一也。<a id="a-I8"></a>比丘着一种衣。<a id="a-I9"></a>终身不改。<a id="a-IA"></a>何以知其然。<a id="a-IB"></a>此比丘本是释种子。<a id="a-IC"></a>初生之时有异神德。<a id="a-ID"></a>母始怀妊时。<a id="a-IE"></a>请梵志占相。<a id="a-IF"></a>梵志策曰。<a id="a-IG"></a>此儿头上有天冠相。<a id="a-IH"></a>其母闻之欢喜佯不乐。<a id="a-II"></a>念曰。<a id="a-IJ"></a>夫天冠者王者相。<a id="a-IK"></a>一国之中不可有两王。<a id="a-IL"></a>恐王害之。<a id="a-IM"></a>是以不乐。<a id="a-IN"></a>所以内喜者。<a id="a-IO"></a>若实是王者。<a id="a-IP"></a>自然当有护。<a id="a-IQ"></a>何忧不济也。<a id="a-IR"></a>日月遂满产一男儿。<a id="a-IS"></a>头上有天冠影。<a id="a-IT"></a>复请梵志为作字。<a id="a-IU"></a>梵志曰。<a id="a-IV"></a>头上有王相。<a id="a-IW"></a>复不可离此相。<a id="a-IX"></a>当名为面王。<a id="a-IY"></a>即字为面王真净王闻之。<a id="a-IZ"></a>心怀愁忧。<a id="a-Ia"></a>此儿有王者相。<a id="a-Ib"></a>后必夺我位。<a id="a-Ic"></a>当如之何。<a id="a-Id"></a>正欲辄杀罪不应死。<a id="a-Ie"></a>正欲置之惧必夺己。<a id="a-If"></a>俯仰忧悒不能自宁。<a id="a-Ig"></a>佛来还国时。<a id="a-Ih"></a>王宣令诸释曰。<a id="a-Ii"></a>若有兄弟二人者。<a id="a-Ij"></a>遣一人出家为道侍从世尊。<a id="a-Ik"></a>此儿复一已。<a id="a-Il"></a>不得使出家在五百人例。<a id="a-Im"></a>是以益怀愁悴。<a id="a-In"></a>时面王年十岁。<a id="a-Io"></a>心自念曰。<a id="a-Ip"></a>正使转轮圣王。<a id="a-Iq"></a>亦复无常。<a id="a-Ir"></a>又复不及诸释出家。<a id="a-Is"></a>人身难得。<a id="a-It"></a>佛世难值。<a id="a-Iu"></a>曼值佛世。<a id="a-Iv"></a>宜当出家。<a id="a-Iw"></a>即白其母。<a id="a-Ix"></a>我欲出家学道。<a id="a-Iy"></a>母曰。<a id="a-Iz"></a>我正有汝一人。<a id="a-J0"></a>舍我者我便当死。<a id="a-J1"></a>面王即启真净曰。<a id="a-J2"></a>我欲出家。<a id="a-J3"></a>王当听不。<a id="a-J4"></a>真净欢喜曰。<a id="a-J5"></a>大可尔。<a id="a-J6"></a>面王曰。<a id="a-J7"></a>自惟一已。<a id="a-J8"></a>母无所付嘱。<a id="a-J9"></a>以此为恨耳。<a id="a-JA"></a>王曰。<a id="a-JB"></a>卿若能出家者。<a id="a-JC"></a>我便当以卿母为姊分半国相给。<a id="a-JD"></a>面王欢喜。<a id="a-JE"></a>即还家以状白母。<a id="a-JF"></a>母即听之。<a id="a-JG"></a>当出家时。<a id="a-JH"></a>被一张白氎。<a id="a-JI"></a>至世尊所欲求为道。<a id="a-JJ"></a>世尊曰。<a id="a-JK"></a>善来比丘。<a id="a-JL"></a>即成沙门。<a id="a-JM"></a>佛制比丘有三衣。<a id="a-JN"></a>此面王比丘直更染此白[疊*毛]。<a id="a-JO"></a>以为袈裟。<a id="a-JP"></a>都不用余衣。<a id="a-JQ"></a>白佛。<a id="a-JR"></a>弟子正欲终身被此一衣。<a id="a-JS"></a>愿世尊听之。<a id="a-JT"></a>佛即默然可之。<a id="a-JU"></a>自是已往常被此一衣。<a id="a-JV"></a>故世尊曰。<a id="a-JW"></a>我弟子中着弊恶衣者。<a id="a-JX"></a>无过面王比丘也。<a id="a-JY"></a>此于八大人念中。<a id="a-JZ"></a>少欲知足最为第一也。</p>
  <p id="aJa">所以称罗云持戒不毁者。<a id="a-Jb"></a>或曰。<a id="a-Jc"></a>罗云喜妄语。<a id="a-Jd"></a>云何言持戒也。<a id="a-Je"></a>或曰。<a id="a-Jf"></a>罗云不妄语。<a id="a-Jg"></a>直自嗔佛耳。<a id="a-Jh"></a>何以嗔佛也。<a id="a-Ji"></a>以佛不作转轮圣王故。<a id="a-Jj"></a>若作圣王者。<a id="a-Jk"></a>当有八万四千大臣。<a id="a-Jl"></a>八万四千玉女。<a id="a-Jm"></a>象马车乘事事有八万四千。<a id="a-Jn"></a>舍如此之位而作沙门东西行乞。<a id="a-Jo"></a>不可羞耶。<a id="a-Jp"></a>计圣王之利。<a id="a-Jq"></a>嫌如来故。<a id="a-Jr"></a>作妄语耳。<a id="a-Js"></a>人问罗云如来所在。<a id="a-Jt"></a>如来实在祇树精舍。<a id="a-Ju"></a>而答云在昼闇园。<a id="a-Jv"></a>实在昼暗园。<a id="a-Jw"></a>而诈言在祇园。<a id="a-Jx"></a>反覆妄语诳于来人。<a id="a-Jy"></a>阿难白佛。<a id="a-Jz"></a>罗云妄语。<a id="a-K0"></a>佛唤罗云来。<a id="a-K1"></a>卿实妄语耶。<a id="a-K2"></a>对曰。<a id="a-K3"></a>实尔。<a id="a-K4"></a>罗云。<a id="a-K5"></a>汝何以作妄语耶。<a id="a-K6"></a>我所以舍圣王位者。<a id="a-K7"></a>以圣王位不可恃怙。<a id="a-K8"></a>皆归无常无长存者。<a id="a-K9"></a>正使帝释梵王皆不可保。<a id="a-KA"></a>况复圣王而可恃赖耶。<a id="a-KB"></a>罗云。<a id="a-KC"></a>我前后舍此不可称计。<a id="a-KD"></a>而汝方恨也。<a id="a-KE"></a>佛语罗云。<a id="a-KF"></a>汝取水来。<a id="a-KG"></a>罗云即盛满钵水授如来。<a id="a-KH"></a>如来执钵水。<a id="a-KI"></a>谓罗云曰。<a id="a-KJ"></a>汝见此水不。<a id="a-KK"></a>对曰。<a id="a-KL"></a>已见。<a id="a-KM"></a>佛言。<a id="a-KN"></a>此水满钵无所缺减者。<a id="a-KO"></a>喻持戒完具无所损落。<a id="a-KP"></a>复写半弃。<a id="a-KQ"></a>谓罗云曰。<a id="a-KR"></a>汝见此水不。<a id="a-KS"></a>对曰。<a id="a-KT"></a>见之。<a id="a-KU"></a>佛言。<a id="a-KV"></a>此水以失半。<a id="a-KW"></a>喻戒不具足。<a id="a-KX"></a>复写水使尽。<a id="a-KY"></a>示罗云曰。<a id="a-KZ"></a>见此空钵不。<a id="a-Ka"></a>答曰。<a id="a-Kb"></a>已见。<a id="a-Kc"></a>佛言。<a id="a-Kd"></a>犯戒都尽。<a id="a-Ke"></a>喻如空钵。<a id="a-Kf"></a>复以钵覆地示曰。<a id="a-Kg"></a>汝见不。<a id="a-Kh"></a>答曰见。<a id="a-Ki"></a>佛言。<a id="a-Kj"></a>已犯戒尽当堕地狱。<a id="a-Kk"></a>喻钵口向地也。<a id="a-Kl"></a>罗云自被约敕以后。<a id="a-Km"></a>未曾复犯如毫厘。<a id="a-Kn"></a>故称第一持戒也。<a id="a-Ko"></a>或曰。<a id="a-Kp"></a>复更有事。<a id="a-Kq"></a>身子将罗云。<a id="a-Kr"></a>入舍卫城乞食。<a id="a-Ks"></a>时有婆罗门。<a id="a-Kt"></a>见罗云在后行。<a id="a-Ku"></a>即兴恶意打罗云头。<a id="a-Kv"></a>血流污面。<a id="a-Kw"></a>罗云即生恶念。<a id="a-Kx"></a>要当方便报此怨家耳。<a id="a-Ky"></a>但言婆罗门者。<a id="a-Kz"></a>皆当破灭终不置也。<a id="a-L0"></a>身子已知罗云心中所念。<a id="a-L1"></a>为其拭血。<a id="a-L2"></a>谓罗云曰。<a id="a-L3"></a>当忆汝父。<a id="a-L4"></a>昔为须念王时。<a id="a-L5"></a>人来索眼。<a id="a-L6"></a>即挑眼与。<a id="a-L7"></a>亦不悔恨。<a id="a-L8"></a>在园中坐禅时。<a id="a-L9"></a>王截手足。<a id="a-LA"></a>亦不悔惋。<a id="a-LB"></a>若为象时。<a id="a-LC"></a>以牙与人。<a id="a-LD"></a>亦不厌惓。<a id="a-LE"></a>汝今云何起此恶念。<a id="a-LF"></a>罗云闻师所说。<a id="a-LG"></a>即自克责。<a id="a-LH"></a>我今云何恶心向彼。<a id="a-LI"></a>即忍如地。<a id="a-LJ"></a>不起害心如毛发许。<a id="a-LK"></a>时打罗云首者。<a id="a-LL"></a>堕无择地狱中。<a id="a-LM"></a>以是因缘知罗云持戒第一也。</p>
  <p id="aLN">所以称般咃比丘能隐形不现者。<a id="a-LO"></a>般咃者道也。<a id="a-LP"></a>有双生儿弃之于路。<a id="a-LQ"></a>有人收取养长令大。<a id="a-LR"></a>各出家为道。<a id="a-LS"></a>无人与作字。<a id="a-LT"></a>即字为道生。<a id="a-LU"></a>胡言般咃也。<a id="a-LV"></a>时摩竭国数天雷暴雨。<a id="a-LW"></a>五谷不登。<a id="a-LX"></a>王名频头[口*荼]罗。<a id="a-LY"></a>是阿阇世王祖。<a id="a-LZ"></a>募四远曰。<a id="a-La"></a>有能却暴雨者。<a id="a-Lb"></a>大与财宝。<a id="a-Lc"></a>时有婆罗门。<a id="a-Ld"></a>名曰梵志。<a id="a-Le"></a>善知咒术。<a id="a-Lf"></a>来应募曰。<a id="a-Lg"></a>我能却雨。<a id="a-Lh"></a>王即听使现术止雨。<a id="a-Li"></a>时阴阳和调五谷大熟。<a id="a-Lj"></a>梵志白王索止雨功报。<a id="a-Lk"></a>王虽口许竟不报惠。<a id="a-Ll"></a>诸臣人民见王不与。<a id="a-Lm"></a>各复许之。<a id="a-Ln"></a>梵志家俭每从索之。<a id="a-Lo"></a>其于不与遍索不得。<a id="a-Lp"></a>梵志大恚誓作毒龙。<a id="a-Lq"></a>灭人苗稼。<a id="a-Lr"></a>若有种五谷者。<a id="a-Ls"></a>苗稼成好。<a id="a-Lt"></a>大震雹杀。<a id="a-Lu"></a>使根茎不立。<a id="a-Lv"></a>何况有叶耶。<a id="a-Lw"></a>誓已命终。<a id="a-Lx"></a>即生龙中。<a id="a-Ly"></a>号名无叶。<a id="a-Lz"></a>时摩竭国人民种作苗稼适生。<a id="a-M0"></a>龙即雹杀。<a id="a-M1"></a>如是经数年人民饥困死亡者众。<a id="a-M2"></a>佛愍伤之。<a id="a-M3"></a>欲化此龙。<a id="a-M4"></a>即将密迹阿难般咃。<a id="a-M5"></a>至俱持国诣龙所止。<a id="a-M6"></a>时龙见佛来恶心生。<a id="a-M7"></a>曰今当放雹杀此沙门。<a id="a-M8"></a>即雨山石佛右回视密迹。<a id="a-M9"></a>密迹知佛意。<a id="a-MA"></a>即以金刚杵拟之堕大石山。<a id="a-MB"></a>塞其龙渊。<a id="a-MC"></a>龙大嗔怒。<a id="a-MD"></a>眼中火出。<a id="a-ME"></a>佛右回视般咃比丘。<a id="a-MF"></a>般咃比丘即知佛意。<a id="a-MG"></a>欲使降龙。<a id="a-MH"></a>般咃即以神足隐形。<a id="a-MI"></a>以水灭龙眼火。<a id="a-MJ"></a>龙复于耳鼻口出火。<a id="a-MK"></a>亦以水灭此。<a id="a-ML"></a>比丘复以神力。<a id="a-MM"></a>于龙眼耳鼻口中反覆出入。<a id="a-MN"></a>而龙不见。<a id="a-MO"></a>隐形在内现手于外。<a id="a-MP"></a>龙睹此变即便心伏。<a id="a-MQ"></a>佛复与三人等于前往反经行。<a id="a-MR"></a>石上有四人迹。<a id="a-MS"></a>而三人现。<a id="a-MT"></a>龙即问佛一人所在。<a id="a-MU"></a>答曰。<a id="a-MV"></a>是汝师迹。<a id="a-MW"></a>又曰。<a id="a-MX"></a>师名为谁。<a id="a-MY"></a>今何不现。<a id="a-MZ"></a>答曰。<a id="a-Ma"></a>名曰般咃。<a id="a-Mb"></a>佛欲使远现。<a id="a-Mc"></a>即知佛意。<a id="a-Md"></a>百步现形。<a id="a-Me"></a>龙遥见之。<a id="a-Mf"></a>欢喜为礼。<a id="a-Mg"></a>佛即授之八关斋法。<a id="a-Mh"></a>自是以往风雨和调。<a id="a-Mi"></a>五谷丰熟人民安宁。<a id="a-Mj"></a>以是因缘。<a id="a-Mk"></a>知般咃隐形第一也。</p>
  <p id="aMl">所以称祝利。<a id="a-Mm"></a>般咃能化形体作若干变者。<a id="a-Mn"></a>祝利者极闇也。<a id="a-Mo"></a>此比丘精神疏钝。<a id="a-Mp"></a>佛教使诵扫帚。<a id="a-Mq"></a>得帚忘扫得扫忘帚。<a id="a-Mr"></a>六年之中专心诵此。<a id="a-Ms"></a>意遂解悟。<a id="a-Mt"></a>而自惟曰。<a id="a-Mu"></a>帚者彗。<a id="a-Mv"></a>帚者除。<a id="a-Mw"></a>彗者即喻八正道。<a id="a-Mx"></a>粪者三毒垢也。<a id="a-My"></a>以八正彗扫三毒垢。<a id="a-Mz"></a>所谓扫帚义者。<a id="a-N0"></a>正谓此耶。<a id="a-N1"></a>深思此理心即开解得阿罗汉道。<a id="a-N2"></a>所谓化形体者。<a id="a-N3"></a>以四谛妙慧化五阴形也。<a id="a-N4"></a>正有此化。<a id="a-N5"></a>更复有余。<a id="a-N6"></a>曰有婆罗门。<a id="a-N7"></a>名曰梵天。<a id="a-N8"></a>亦名世典。<a id="a-N9"></a>所以名世典者。<a id="a-NA"></a>博览群籍图书秘谶。<a id="a-NB"></a>天文地理无不关练。<a id="a-NC"></a>故名世典也。<a id="a-ND"></a>自以德高命敌而行。<a id="a-NE"></a>谁能与我论者。<a id="a-NF"></a>闻释种比丘中最下者有祝利般咃。<a id="a-NG"></a>忧婆塞中最下者。<a id="a-NH"></a>有瞿蜜多罗。<a id="a-NI"></a>吾当与此二人共论。<a id="a-NJ"></a>即来与般咃共论。<a id="a-NK"></a>谓般咃曰。<a id="a-NL"></a>能与我共论耶。<a id="a-NM"></a>般咃曰。<a id="a-NN"></a>我尚能与汝祖父梵天共论。<a id="a-NO"></a>何况汝盲无目人乎。<a id="a-NP"></a>梵志寻言即诘曰。<a id="a-NQ"></a>盲与无目有何等异耶。<a id="a-NR"></a>般咃默然不对。<a id="a-NS"></a>心念曰。<a id="a-NT"></a>无以相詶。<a id="a-NU"></a>当以神足相答耳。<a id="a-NV"></a>即以神足飞腾虚空去地四丈九尺。<a id="a-NW"></a>结跏趺坐。<a id="a-NX"></a>梵志仰瞻见其神变。<a id="a-NY"></a>敬情内发冀其清詶时舍利弗在只桓经行。<a id="a-NZ"></a>以天耳闻梵志与般咃论。<a id="a-Na"></a>知其辞匮现变相答。<a id="a-Nb"></a>我若不往比丘受屈。<a id="a-Nc"></a>梵志不度。<a id="a-Nd"></a>即以神足作般咃形。<a id="a-Ne"></a>使般咃本形不现。<a id="a-Nf"></a>化形问梵志曰。<a id="a-Ng"></a>汝为是天。<a id="a-Nh"></a>是人乎。<a id="a-Ni"></a>答曰。<a id="a-Nj"></a>是人。<a id="a-Nk"></a>又问。<a id="a-Nl"></a>人为是男子不。<a id="a-Nm"></a>曰是男子。<a id="a-Nn"></a>又问。<a id="a-No"></a>男子与人有何等异。<a id="a-Np"></a>答曰。<a id="a-Nq"></a>不异。<a id="a-Nr"></a>又问。<a id="a-Ns"></a>人者统名。<a id="a-Nt"></a>男子者据形言之。<a id="a-Nu"></a>何得不异耶。<a id="a-Nv"></a>向言盲者。<a id="a-Nw"></a>谓不见今世后世。<a id="a-Nx"></a>善恶之报无目者。<a id="a-Ny"></a>谓无智慧之眼以断结使也。<a id="a-Nz"></a>梵志心解。<a id="a-O0"></a>即得法眼净。<a id="a-O1"></a>以是因缘知祝利般咃变形第一也。</p>
  <p id="aO2">所以称释王比丘豪族富贵天姓柔和者。<a id="a-O3"></a>凡姓有四。<a id="a-O4"></a>刹帝利。<a id="a-O5"></a>婆罗门。<a id="a-O6"></a>长者。<a id="a-O7"></a>居士也。<a id="a-O8"></a>所以言贵者。<a id="a-O9"></a>以作沙门同一释姓。<a id="a-OA"></a>是以称贵耳。<a id="a-OB"></a>喻如四恒水。<a id="a-OC"></a>牛口师子口马口象口。<a id="a-OD"></a>各有五百支。<a id="a-OE"></a>合入大海。<a id="a-OF"></a>共为一水。<a id="a-OG"></a>无若干味。<a id="a-OH"></a>故海得称大。<a id="a-OI"></a>致贵于百川也。<a id="a-OJ"></a>释姓亦如是。<a id="a-OK"></a>故称为豪贵第一也。</p>
  <p id="aOL">真净王有三弟。<a id="a-OM"></a>最小弟名误净。<a id="a-ON"></a>有小儿年四岁。<a id="a-OO"></a>时真净王在正殿上坐。<a id="a-OP"></a>会诸群臣。<a id="a-OQ"></a>王自惟曰。<a id="a-OR"></a>我儿不出家者。<a id="a-OS"></a>我应当作圣王。<a id="a-OT"></a>我儿。<a id="a-OU"></a>既生应当为圣王。<a id="a-OV"></a>然复出家去。<a id="a-OW"></a>我何用是天冠为。<a id="a-OX"></a>即脱天冠着地。<a id="a-OY"></a>有应作者便作。<a id="a-OZ"></a>诸臣愁悒各无欢心。<a id="a-Oa"></a>时释王小儿在前游行。<a id="a-Ob"></a>见地天冠。<a id="a-Oc"></a>即举着头上坐地。<a id="a-Od"></a>以左手拄肩。<a id="a-Oe"></a>右手摩捋髭须。<a id="a-Of"></a>王与诸臣惊怪。<a id="a-Og"></a>所以王曰。<a id="a-Oh"></a>此小儿天使其然。<a id="a-Oi"></a>或能作圣王。<a id="a-Oj"></a>我儿圣王相尽在此儿许。<a id="a-Ok"></a>故使其然耳。<a id="a-Ol"></a>众臣佥然曰。<a id="a-Om"></a>或能如王所言。<a id="a-On"></a>王念曰。<a id="a-Oo"></a>悉达既出家。<a id="a-Op"></a>又见小儿之相。<a id="a-Oq"></a>即自废王位。<a id="a-Or"></a>乃经八年。<a id="a-Os"></a>闻悉达以成佛。<a id="a-Ot"></a>度三迦葉师徒得千比丘。<a id="a-Ou"></a>并优波提舍。<a id="a-Ov"></a>拘律陀。<a id="a-Ow"></a>师徒二百五十人。<a id="a-Ox"></a>合千二百五十比丘。<a id="a-Oy"></a>从摩竭国。<a id="a-Oz"></a>欲还至释翅舍。<a id="a-P0"></a>先遣优陀夷。<a id="a-P1"></a>白还消息。<a id="a-P2"></a>真净闻之欢喜踊跃。<a id="a-P3"></a>即还着天冠。<a id="a-P4"></a>平治道路。<a id="a-P5"></a>扫洒烧香。<a id="a-P6"></a>以待如来。<a id="a-P7"></a>如来既至。<a id="a-P8"></a>王见诸比丘。<a id="a-P9"></a>虽复心精无表容貌。<a id="a-PA"></a>当选诸释五百人姿容可者。<a id="a-PB"></a>出为沙门侍从世尊。<a id="a-PC"></a>释王比丘最在其先。<a id="a-PD"></a>时佛在精舍大众之中。<a id="a-PE"></a>告诸比丘。<a id="a-PF"></a>普论种姓所以豪贵意。<a id="a-PG"></a>时真净王来至众中。<a id="a-PH"></a>向释王比丘礼。<a id="a-PI"></a>诸众皆怪所以。<a id="a-PJ"></a>佛知此意。<a id="a-PK"></a>欲解众疑。<a id="a-PL"></a>故问王曰。<a id="a-PM"></a>何以礼此比丘。<a id="a-PN"></a>答曰。<a id="a-PO"></a>所以礼者。<a id="a-PP"></a>以此比丘有二事胜我。<a id="a-PQ"></a>夫天有三。<a id="a-PR"></a>一日举天。<a id="a-PS"></a>二日生天。<a id="a-PT"></a>三日清净天。<a id="a-PU"></a>我正有举天。<a id="a-PV"></a>此比丘有生天。<a id="a-PW"></a>有清净天。<a id="a-PX"></a>所以言生天。<a id="a-PY"></a>以年四岁时。<a id="a-PZ"></a>举吾天冠。<a id="a-Pa"></a>着己头上。<a id="a-Pb"></a>自然生意。<a id="a-Pc"></a>无有与者。<a id="a-Pd"></a>故曰生天清净天者。<a id="a-Pe"></a>今已漏尽结解无复尘垢。<a id="a-Pf"></a>故曰清净天也。<a id="a-Pg"></a>以是二事胜我故。<a id="a-Ph"></a>为作礼耳。<a id="a-Pi"></a>以是因缘。<a id="a-Pj"></a>知释王比丘豪族第一也。</p>
 </body>
</html>