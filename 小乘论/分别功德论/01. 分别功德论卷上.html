<!doctype html>
<html id="z3IBW991C9" data-ver="1678">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="小乘论">
  <meta period="后汉">
 </head>
 <body>
  <h1 id="a1">分别功德论卷上</h1>
  <p id="a2">建初偈所说曰。<a id="a-3"></a>迦葉思惟正法本者。<a id="a-4"></a>谓思惟经法言教甚多。<a id="a-5"></a>何以知之。<a id="a-6"></a>迦葉即以比较明其多少。<a id="a-7"></a>较法从十驴始。<a id="a-8"></a>云十驴力不如一凡骆驼力。<a id="a-9"></a>十凡骆驼力不如一凡象力。<a id="a-A"></a>十凡象不如一细脚象力。<a id="a-B"></a>十细脚象不如一盗食象力。<a id="a-C"></a>十盗食象不如一莲华象力。<a id="a-D"></a>十莲华象不如一青莲华象力。<a id="a-E"></a>十青莲华象不如一红莲华象力。<a id="a-F"></a>十红莲华象不如一白莲华象力。<a id="a-G"></a>十白莲华象不如一雪山象力。<a id="a-H"></a>十雪山象不如一香象力。<a id="a-I"></a>从驴至香象为一分。<a id="a-J"></a>如是八万四千香象。<a id="a-K"></a>以较皮表里书经满如是数香象比载。<a id="a-L"></a>阿难所闻所知事。<a id="a-M"></a>粗可都较知大数。<a id="a-N"></a>欲一一演其文字者。<a id="a-O"></a>毕寿不能畅也。<a id="a-P"></a>思惟经法甚为浩大。<a id="a-Q"></a>云何当使流布天下千载众生得蒙法泽耶。<a id="a-R"></a>深思至理。<a id="a-S"></a>谁能撰法。<a id="a-T"></a>唯有阿难乃能集耳。<a id="a-U"></a>迦葉即时鸣揵槌集众。<a id="a-V"></a>于时寻有八万四千诸罗汉等。<a id="a-W"></a>承命来集。<a id="a-X"></a>此等无漏皆是俱解脱人。<a id="a-Y"></a>所以召此诸贤圣者。<a id="a-Z"></a>以其尽能入灭尽定故也。<a id="a-a"></a>诸有入灭尽定者。<a id="a-b"></a>能使众生现世得福济其苦厄。<a id="a-c"></a>大千世界诸无著等。<a id="a-d"></a>其数难算。<a id="a-e"></a>除诸三道。<a id="a-f"></a>各各一倍。<a id="a-g"></a>今但录利根俱解脱。<a id="a-h"></a>能以灭尽定度脱众生。<a id="a-i"></a>是故称为福田。<a id="a-j"></a>何以明之。<a id="a-k"></a>昔日天帝释福尽命终。<a id="a-l"></a>时五瑞应至。<a id="a-m"></a>心即恐惧。<a id="a-n"></a>欲求救护。<a id="a-o"></a>正欲至佛所求救。<a id="a-p"></a>念佛恩宽缓。<a id="a-q"></a>惧不解命急。<a id="a-r"></a>念舍利弗目连等亦恐不能济命。<a id="a-s"></a>唯有大迦葉。<a id="a-t"></a>以灭尽定力。<a id="a-u"></a>寻济危急。<a id="a-v"></a>即往迦葉所。<a id="a-w"></a>时迦葉适欲至贫家。<a id="a-x"></a>福度谛念正欲现天身。<a id="a-y"></a>惧恐不受我施。<a id="a-z"></a>便于中路现作草屋。<a id="a-10"></a>羸病在中。<a id="a-11"></a>迦葉从乞。<a id="a-12"></a>病人即申手施食。<a id="a-13"></a>迦葉以钵受之。<a id="a-14"></a>变成甘露。<a id="a-15"></a>还现天身于虚空中。<a id="a-16"></a>迦葉曰。<a id="a-17"></a>何以妄语诳我耶。<a id="a-18"></a>天答曰。<a id="a-19"></a>不妄语。<a id="a-1A"></a>我至诚施。<a id="a-1B"></a>我是天帝。<a id="a-1C"></a>五瑞至命欲终故来求愿。<a id="a-1D"></a>愿济我命。<a id="a-1E"></a>迦葉即默然可之。<a id="a-1F"></a>天至佛所听法。<a id="a-1G"></a>须臾便睡睡即觉。<a id="a-1H"></a>佛语天帝。<a id="a-1I"></a>汝向已死。<a id="a-1J"></a>今已还活。<a id="a-1K"></a>不复命终。<a id="a-1L"></a>还复本身。<a id="a-1M"></a>此即是迦葉灭尽定力之所感也。<a id="a-1N"></a>迦葉所以用灭尽定力最胜者。<a id="a-1O"></a>以迦葉本是辟支佛故也。<a id="a-1P"></a>夫辟支佛法。<a id="a-1Q"></a>不说法教化。<a id="a-1R"></a>专以神足感动。<a id="a-1S"></a>三昧变现。<a id="a-1T"></a>大迦葉虽复罗汉取证。<a id="a-1U"></a>本识犹存。<a id="a-1V"></a>向所录八万四千众德。<a id="a-1W"></a>能所感功齐迦葉。<a id="a-1X"></a>难曰。<a id="a-1Y"></a>迦葉以本是辟支佛故称其胜。<a id="a-1Z"></a>此等罗汉复是辟支佛耶。<a id="a-1a"></a>答曰。<a id="a-1b"></a>虽非辟支佛。<a id="a-1c"></a>遍习灭尽定。<a id="a-1d"></a>其力是同。<a id="a-1e"></a>以是故言。<a id="a-1f"></a>迦葉众僧众生福田也。<a id="a-1g"></a>偈云尽得罗汉心解脱者。<a id="a-1h"></a>俱解脱也。<a id="a-1i"></a>偈云已脱缚着处福田者。<a id="a-1j"></a>谓迦葉所集八万四千众。<a id="a-1k"></a>皆得俱解脱。<a id="a-1l"></a>以灭尽定。<a id="a-1m"></a>能使众生现世脱苦。<a id="a-1n"></a>后获涅槃故曰处福田也。<a id="a-1o"></a>偈云集四部者。<a id="a-1p"></a>略也。<a id="a-1q"></a>理应四部表更有八部。<a id="a-1r"></a>人天。<a id="a-1s"></a>刹帝利。<a id="a-1t"></a>婆罗门。<a id="a-1u"></a>长者。<a id="a-1v"></a>沙门。<a id="a-1w"></a>四天王。<a id="a-1x"></a>三十三天。<a id="a-1y"></a>魔王。<a id="a-1z"></a>梵王。<a id="a-20"></a>是为八部。<a id="a-21"></a>凡有十二部。<a id="a-22"></a>言四部者。<a id="a-23"></a>粗举其要耳。<a id="a-24"></a>诸法甚深者。<a id="a-25"></a>谓十二因缘也。<a id="a-26"></a>佛为阿难说十二因缘甚深微妙。<a id="a-27"></a>阿难云。<a id="a-28"></a>此之因缘有何深妙耶。<a id="a-29"></a>佛语阿难。<a id="a-2A"></a>勿言不深妙。<a id="a-2B"></a>汝乃前世时亦言不深。<a id="a-2C"></a>昔有阿须轮王。<a id="a-2D"></a>身长八千由旬。<a id="a-2E"></a>上下唇相去千由旬。<a id="a-2F"></a>王有小儿。<a id="a-2G"></a>常爱此儿。<a id="a-2H"></a>抱在膝上。<a id="a-2I"></a>海深三百三十六万里。<a id="a-2J"></a>阿须轮立中正齐腹脐。<a id="a-2K"></a>儿见父谓海为浅。<a id="a-2L"></a>欲得入水。<a id="a-2M"></a>父语不可。<a id="a-2N"></a>海深没汝。<a id="a-2O"></a>故欲得入。<a id="a-2P"></a>父即放之。<a id="a-2Q"></a>没于海底。<a id="a-2R"></a>惶怖[口*彊]嘅。<a id="a-2S"></a>父即申手还执出水。<a id="a-2T"></a>语曰。<a id="a-2U"></a>语汝不可。<a id="a-2V"></a>而汝不信。<a id="a-2W"></a>今者何似。<a id="a-2X"></a>尔时王者我身是。<a id="a-2Y"></a>儿者汝是。<a id="a-2Z"></a>昔日不信深。<a id="a-2a"></a>今故不信。<a id="a-2b"></a>汝但思无明缘行尚不能了。<a id="a-2c"></a>况了三十七品乎。</p>
  <p id="a2d">如来所说四不可思议。<a id="a-2e"></a>何谓四。<a id="a-2f"></a>众生不可思议。<a id="a-2g"></a>世界不可思议。<a id="a-2h"></a>龙不可思议。<a id="a-2i"></a>佛不可思议。<a id="a-2j"></a>所以世界不可思议。<a id="a-2k"></a>昔满愿子与梵志共论。<a id="a-2l"></a>梵志自云。<a id="a-2m"></a>我曾至池水上思惟。<a id="a-2n"></a>见有四种兵众。<a id="a-2o"></a>来入莲华孔中。<a id="a-2p"></a>即自惊怪。<a id="a-2q"></a>不知我眼华为实有。<a id="a-2r"></a>是向人说之人皆不信。<a id="a-2s"></a>遂至佛所云所见。<a id="a-2t"></a>如是佛语。<a id="a-2u"></a>此是实事非为虚妄。<a id="a-2v"></a>阿须轮兴四种兵与诸天斗。<a id="a-2w"></a>阿须轮不如。<a id="a-2x"></a>退入此莲华孔中自隐。<a id="a-2y"></a>此非思度所及。<a id="a-2z"></a>故曰世界不可思议。<a id="a-30"></a>世界或云梵天所造。<a id="a-31"></a>或云六天所造。<a id="a-32"></a>梵志又云。<a id="a-33"></a>梵天谁造。<a id="a-34"></a>或云梵天有父。<a id="a-35"></a>或云自造。<a id="a-36"></a>言有父者。<a id="a-37"></a>父即莲华也。<a id="a-38"></a>有云。<a id="a-39"></a>莲华者何从出。<a id="a-3A"></a>曰忧陀延齐中出也。<a id="a-3B"></a>忧陀延从何出。<a id="a-3C"></a>曰从散嵯王出。<a id="a-3D"></a>又曰。<a id="a-3E"></a>散嵯王出何姓。<a id="a-3F"></a>曰刹帝利种也。<a id="a-3G"></a>又曰。<a id="a-3H"></a>梵天是婆罗门种。<a id="a-3I"></a>今言由刹帝利出。<a id="a-3J"></a>是何言欤。<a id="a-3K"></a>又曰。<a id="a-3L"></a>劫烧时粗可得别。<a id="a-3M"></a>何以言之。<a id="a-3N"></a>曰劫。<a id="a-3O"></a>烧时从地际已上。<a id="a-3P"></a>至十五天。<a id="a-3Q"></a>荡然焦尽。<a id="a-3R"></a>如似可知。<a id="a-3S"></a>然复有十六已上三十三天在。<a id="a-3T"></a>此间虽烧他世界在。<a id="a-3U"></a>以此言之。<a id="a-3V"></a>复不可知。<a id="a-3W"></a>是为世界不可思议。</p>
  <p id="a3X">何谓众生不可思议。<a id="a-3Y"></a>或云劫烧后。<a id="a-3Z"></a>水补火处。<a id="a-3a"></a>随岚吹造宫殿讫。<a id="a-3b"></a>下有地肥。<a id="a-3c"></a>光音天上诸天辈。<a id="a-3d"></a>游戏至地渐尝地肥遂便身重不能复还。<a id="a-3e"></a>食多化为女。<a id="a-3f"></a>转减至薄饼粳米。<a id="a-3g"></a>失神足光明。<a id="a-3h"></a>还复为人。<a id="a-3i"></a>善行生天。<a id="a-3j"></a>恶行三涂。<a id="a-3k"></a>流转五道无有常准。<a id="a-3l"></a>正使欲穷尽一人根本所由。<a id="a-3m"></a>尚不能知。<a id="a-3n"></a>况复一切众生而可思度也。<a id="a-3o"></a>是为众生不可思议也。</p>
  <p id="a3p">何谓龙不可思议。<a id="a-3q"></a>凡兴云致雨者。<a id="a-3r"></a>皆由于龙。<a id="a-3s"></a>雨之从龙眼耳鼻口出。<a id="a-3t"></a>为从身出耶。<a id="a-3u"></a>为从心出乎。<a id="a-3v"></a>依须弥山止有五种天。<a id="a-3w"></a>亦能降雨。<a id="a-3x"></a>何以别龙雨天雨。<a id="a-3y"></a>天雨者。<a id="a-3z"></a>细雾下者是。<a id="a-40"></a>粗下是龙雨。<a id="a-41"></a>何谓五种天。<a id="a-42"></a>第一曲脚天。<a id="a-43"></a>第二顶上天。<a id="a-44"></a>第三放逸天。<a id="a-45"></a>第四饶力天。<a id="a-46"></a>第五四天王。<a id="a-47"></a>阿须轮兴兵上天斗时。<a id="a-48"></a>先与曲脚天斗。<a id="a-49"></a>得胜然后次至顶上。<a id="a-4A"></a>次至放逸及与四天王乃至三十三天。<a id="a-4B"></a>下四天欲斗时。<a id="a-4C"></a>以雨却敌。<a id="a-4D"></a>更无兵仗。<a id="a-4E"></a>有二种雨。<a id="a-4F"></a>有欢喜雨。<a id="a-4G"></a>有嗔恚雨。<a id="a-4H"></a>和调降雨是欢喜也。<a id="a-4I"></a>雷雹霹雳是嗔恚也。<a id="a-4J"></a>阿须轮亦降雨。<a id="a-4K"></a>天亦下雨。<a id="a-4L"></a>龙亦降雨。<a id="a-4M"></a>各各致雨理不可定。<a id="a-4N"></a>故曰龙雨不可思议。</p>
  <p id="a4O">佛不可思议者。<a id="a-4P"></a>昔时佛在静室。<a id="a-4Q"></a>诸梵天如恒边沙。<a id="a-4R"></a>来至佛所。<a id="a-4S"></a>欲知佛在何三昧。<a id="a-4T"></a>而不能知在何定中三昧。<a id="a-4U"></a>如是神足变现秘密之事。<a id="a-4V"></a>二乘所不能思议。<a id="a-4W"></a>岂况复凡庶。<a id="a-4X"></a>阿难推先迦葉云。<a id="a-4Y"></a>耆年堪任为众演法。<a id="a-4Z"></a>所以然者。<a id="a-4a"></a>尊长旧学多识世尊所委。<a id="a-4b"></a>为将来众生故。<a id="a-4c"></a>欲使正法久存于世。<a id="a-4d"></a>是以如来半坐相命。<a id="a-4e"></a>仁尊既是众僧上座。<a id="a-4f"></a>又复智慧包博。<a id="a-4g"></a>唯垂慈愍时宣法宝。<a id="a-4h"></a>外国师云。<a id="a-4i"></a>迦葉所以不说法者。<a id="a-4j"></a>于四辩中无有辞辩。<a id="a-4k"></a>又云。<a id="a-4l"></a>本是辟支佛。<a id="a-4m"></a>但以神足现化。<a id="a-4n"></a>初不演法。<a id="a-4o"></a>迦葉答让自云。<a id="a-4p"></a>朽迈情闇多忘。<a id="a-4q"></a>答曰。<a id="a-4r"></a>四谛真法岂可衰亡耶。<a id="a-4s"></a>喻如金刚不可亏损。<a id="a-4t"></a>生死四大乃有增减耳。<a id="a-4u"></a>萨婆多家又云。<a id="a-4v"></a>九种罗汉有退转者。<a id="a-4w"></a>以几事退。<a id="a-4x"></a>有四事。<a id="a-4y"></a>年在衰迈。<a id="a-4z"></a>疾病苦逼。<a id="a-50"></a>好远行游。<a id="a-51"></a>服药不顺。<a id="a-52"></a>以此四事乃有误忘耳。<a id="a-53"></a>真谛妙慧岂可忘乎。<a id="a-54"></a>迦葉劝阿难曰。<a id="a-55"></a>汝今年在盛时。<a id="a-56"></a>加复有闻智等智。<a id="a-57"></a>总持强记。<a id="a-58"></a>佛每说经常嘱累汝。<a id="a-59"></a>以是故汝当宣布经法。<a id="a-5A"></a>何以知阿难有等智。<a id="a-5B"></a>昔舍卫城东。<a id="a-5C"></a>有尼拘类大树。<a id="a-5D"></a>荫五百乘车。<a id="a-5E"></a>城中有梵志。<a id="a-5F"></a>明于算术。<a id="a-5G"></a>于九十五种中最为第一。<a id="a-5H"></a>在此树下与阿难相遇。<a id="a-5I"></a>谓阿难曰。<a id="a-5J"></a>人云。<a id="a-5K"></a>瞿昙弟子智慧第一。<a id="a-5L"></a>颇有此不。<a id="a-5M"></a>答曰。<a id="a-5N"></a>所知少耳。<a id="a-5O"></a>曰少欲问一事。<a id="a-5P"></a>此树茎节枝叶凡有几枚。<a id="a-5Q"></a>阿难举头视树。<a id="a-5R"></a>便答之曰。<a id="a-5S"></a>此树茎节枝叶各有若干。<a id="a-5T"></a>即便舍去。<a id="a-5U"></a>梵志在后思惟。<a id="a-5V"></a>此沙门必不知数。<a id="a-5W"></a>其于见答乃尔。<a id="a-5X"></a>今当试之。<a id="a-5Y"></a>即处处取叶六十枚。<a id="a-5Z"></a>藏之土中。<a id="a-5a"></a>阿难乞食还。<a id="a-5b"></a>复问曰。<a id="a-5c"></a>我向忘数更与我说。<a id="a-5d"></a>阿难举头视之再遍。<a id="a-5e"></a>答曰。<a id="a-5f"></a>此树叶何以少耶。<a id="a-5g"></a>又曰。<a id="a-5h"></a>少几枚。<a id="a-5i"></a>答曰。<a id="a-5j"></a>少六十枚。<a id="a-5k"></a>梵志即叉手谢曰。<a id="a-5l"></a>未曾有也。<a id="a-5m"></a>又问曰。<a id="a-5n"></a>君是罗汉耶。<a id="a-5o"></a>答曰。<a id="a-5p"></a>非也。<a id="a-5q"></a>是阿那含斯陀含耶。<a id="a-5r"></a>曰非也。<a id="a-5s"></a>是须陀洹耶。<a id="a-5t"></a>曰何以问耶。<a id="a-5u"></a>又曰。<a id="a-5v"></a>有师耶。<a id="a-5w"></a>答曰有。<a id="a-5x"></a>真净王子出家得佛。<a id="a-5y"></a>即是我师。<a id="a-5z"></a>心念曰。<a id="a-60"></a>此假师智非己所知。<a id="a-61"></a>即随至佛所。<a id="a-62"></a>求为沙门。<a id="a-63"></a>即得罗汉。<a id="a-64"></a>以是知阿难有等智。</p>
  <p id="a65">阿难所以推先迦葉者。<a id="a-66"></a>既是上座。<a id="a-67"></a>又是所尊。<a id="a-68"></a>昔五百世常为其父。<a id="a-69"></a>宿识尊仰凭仗情深也。<a id="a-6A"></a>迦葉所以殷勤于阿难者。<a id="a-6B"></a>以其曩积厚缘遗恩末嗣。<a id="a-6C"></a>加复闻等智强记。<a id="a-6D"></a>于众为上。<a id="a-6E"></a>属集遗典八万莫先。<a id="a-6F"></a>二人相须犹盲跛相赖也。<a id="a-6G"></a>互相为利。<a id="a-6H"></a>若二人卒遇千斤段金。<a id="a-6I"></a>正欲相并。<a id="a-6J"></a>力所不胜。<a id="a-6K"></a>正欲分割。<a id="a-6L"></a>不可加功。<a id="a-6M"></a>于是共议并势持归。<a id="a-6N"></a>遂得大用。<a id="a-6O"></a>可谓俱智迦葉阿难其喻如是。<a id="a-6P"></a>二人齐契法宝长存。</p>
  <p id="a6Q">时阿难说经无量。<a id="a-6R"></a>谁能备具为一聚。<a id="a-6S"></a>(经无量者十二部经浩漫甚多适时而说不论次绪或说一事也)乃云十事。<a id="a-6T"></a>或说十事乃论二事。<a id="a-6U"></a>或说三事乃说十一事。<a id="a-6V"></a>上下不次。<a id="a-6W"></a>不得为一聚。<a id="a-6X"></a>或有说者。<a id="a-6Y"></a>如来说法。<a id="a-6Z"></a>或说教诫。<a id="a-6a"></a>或说断结。<a id="a-6b"></a>或说生天人中。<a id="a-6c"></a>以是言之。<a id="a-6d"></a>复不得为一聚。<a id="a-6e"></a>阿难思惟。<a id="a-6f"></a>一便从一。<a id="a-6g"></a>二从二。<a id="a-6h"></a>三四五六乃至十。<a id="a-6i"></a>各令事类相着。<a id="a-6j"></a>或有说者。<a id="a-6k"></a>理不可尔。<a id="a-6l"></a>按如佛语不可次比也。<a id="a-6m"></a>阿难复思惟。<a id="a-6n"></a>经法浩大当分作三聚。<a id="a-6o"></a>阿难独生此念。<a id="a-6p"></a>首陀会天密告阿难曰。<a id="a-6q"></a>正当作三分耳。<a id="a-6r"></a>即如天所告。<a id="a-6s"></a>判作三分。<a id="a-6t"></a>一分契经。<a id="a-6u"></a>二分毗尼。<a id="a-6v"></a>三分阿毗昙。<a id="a-6w"></a>契经者佛所说法。<a id="a-6x"></a>或为诸天帝王。<a id="a-6y"></a>或为外道异学。<a id="a-6z"></a>随事分别。<a id="a-70"></a>各得开解也。<a id="a-71"></a>契者。<a id="a-72"></a>犹线连属议理使成行法。<a id="a-73"></a>故曰契也。<a id="a-74"></a>毗尼者。<a id="a-75"></a>禁律也。<a id="a-76"></a>为二部僧。<a id="a-77"></a>说捡恶[僉*殳]非。<a id="a-78"></a>或二百五十。<a id="a-79"></a>或五百事。<a id="a-7A"></a>引法防奸。<a id="a-7B"></a>犹王者秘藏非外官所司。<a id="a-7C"></a>故曰内藏也。<a id="a-7D"></a>此戒律藏者亦如是。<a id="a-7E"></a>非沙弥清信士女所可闻见。<a id="a-7F"></a>故曰律藏也。<a id="a-7G"></a>阿毗昙者。<a id="a-7H"></a>大法也。<a id="a-7I"></a>所以言大者。<a id="a-7J"></a>四谛大慧诸法牙旗。<a id="a-7K"></a>断诸邪见无明洪痴。<a id="a-7L"></a>故曰大法也。<a id="a-7M"></a>亦名无比法。<a id="a-7N"></a>八智十慧无漏正见。<a id="a-7O"></a>越三界阂无与等者。<a id="a-7P"></a>故曰无比法也。<a id="a-7Q"></a>迦旃延子撰集众经。<a id="a-7R"></a>抄撮要慧呈佛印可。<a id="a-7S"></a>故名大法藏也。<a id="a-7T"></a>阿难复思惟。<a id="a-7U"></a>此三藏义与三脱相应。<a id="a-7V"></a>何者契经。<a id="a-7W"></a>妙慧理与空合。<a id="a-7X"></a>毗尼制恶。<a id="a-7Y"></a>玄齐无相。<a id="a-7Z"></a>大法正见。<a id="a-7a"></a>迹同无愿。<a id="a-7b"></a>故曰三藏三脱冥迹玄会。<a id="a-7c"></a>阿难复思惟。<a id="a-7d"></a>契经大本义分四段。<a id="a-7e"></a>何者文义混杂。<a id="a-7f"></a>宜当以事理相从大小相次。<a id="a-7g"></a>第一增一。<a id="a-7h"></a>次名曰中。<a id="a-7i"></a>第三名长。<a id="a-7j"></a>第四名曰杂。<a id="a-7k"></a>以一为本。<a id="a-7l"></a>次至十。<a id="a-7m"></a>一二三随事增上故曰增一。<a id="a-7n"></a>中者。<a id="a-7o"></a>不大不小不长不短。<a id="a-7p"></a>事处中适。<a id="a-7q"></a>故曰中也。<a id="a-7r"></a>长者。<a id="a-7s"></a>说久远事历劫不绝本末源由事经七佛圣王七宝。<a id="a-7t"></a>故曰长也。<a id="a-7u"></a>杂者。<a id="a-7v"></a>诸经断结。<a id="a-7w"></a>难诵难忆。<a id="a-7x"></a>事多杂碎喜令人忘。<a id="a-7y"></a>故曰杂也。<a id="a-7z"></a>阿难撰三藏讫。<a id="a-80"></a>录十经为一偈。<a id="a-81"></a>所以尔者。<a id="a-82"></a>为将来诵习者惧其忘误。<a id="a-83"></a>见名忆本思惟自寤故。<a id="a-84"></a>以十经为一偈也。</p>
  <p id="a85">所谓杂藏者。<a id="a-86"></a>非一人说。<a id="a-87"></a>或佛所说。<a id="a-88"></a>或弟子说。<a id="a-89"></a>或诸天赞诵。<a id="a-8A"></a>或说宿缘三阿僧祇菩萨所生。<a id="a-8B"></a>文义非一多于三藏。<a id="a-8C"></a>故曰杂藏也。<a id="a-8D"></a>佛在世时。<a id="a-8E"></a>阿阇世王问佛菩萨行事。<a id="a-8F"></a>如来具为说法。<a id="a-8G"></a>设王问佛。<a id="a-8H"></a>何谓为法。<a id="a-8I"></a>答法即菩萨藏也。<a id="a-8J"></a>诸方等正经。<a id="a-8K"></a>皆是菩萨藏中事。<a id="a-8L"></a>先佛在时已名大士藏阿难所撰者。<a id="a-8M"></a>即今四藏是也。<a id="a-8N"></a>合而言之为五藏也。<a id="a-8O"></a>或有一法义。<a id="a-8P"></a>亦深难持难诵不可忆。<a id="a-8Q"></a>(一法者即空法也无形无像不可护持)寂无声响。<a id="a-8R"></a>无心无念泊然无想。<a id="a-8S"></a>最第一空。<a id="a-8T"></a>义无二故。<a id="a-8U"></a>无容可测故曰难持。<a id="a-8V"></a>无言可詶故曰难诵。<a id="a-8W"></a>无意可思故言叵忆也。<a id="a-8X"></a>所谓深义其事如此。<a id="a-8Y"></a>又复一法者。<a id="a-8Z"></a>众数之本。<a id="a-8a"></a>一者数之始十者数之终。<a id="a-8b"></a>终于十复从一起。<a id="a-8c"></a>正至千万。<a id="a-8d"></a>常始于一。<a id="a-8e"></a>如是诸一不可穷尽。<a id="a-8f"></a>诸经之中或一义一法一行一事。<a id="a-8g"></a>各各相从。<a id="a-8h"></a>不失其绪也。<a id="a-8i"></a>故曰一一相从不失绪也。<a id="a-8j"></a>二法就二者。<a id="a-8k"></a>或云善恶。<a id="a-8l"></a>或云止观。<a id="a-8m"></a>或云名色。<a id="a-8n"></a>止者虚也。<a id="a-8o"></a>观者实也。<a id="a-8p"></a>止者三昧定。<a id="a-8q"></a>泊然灭想冥尔亡怀。<a id="a-8r"></a>故曰虚也。<a id="a-8s"></a>观所以言实。<a id="a-8t"></a>以其分别有行。<a id="a-8u"></a>是非好恶。<a id="a-8v"></a>识别明了意不惑乱。<a id="a-8w"></a>故曰实也。<a id="a-8x"></a>三法就三。<a id="a-8y"></a>三者布施也。<a id="a-8z"></a>功德也。<a id="a-90"></a>思惟也。<a id="a-91"></a>此三行世俗生天法。<a id="a-92"></a>三脱门行至涅槃法也。<a id="a-93"></a>诸有三法。<a id="a-94"></a>三行三福三分法身。<a id="a-95"></a>三三相从。<a id="a-96"></a>喻如连珠也。<a id="a-97"></a>四法就四五亦然。<a id="a-98"></a>五法次六。<a id="a-99"></a>六次七八法义广。<a id="a-9A"></a>九次第十。<a id="a-9B"></a>法从十至十一。<a id="a-9C"></a>如是诸数。<a id="a-9D"></a>皆同二三事类相从。<a id="a-9E"></a>阿难即时升于座。<a id="a-9F"></a>座者师子座也。<a id="a-9G"></a>经所以喻师子座者。<a id="a-9H"></a>师子兽中之王。<a id="a-9I"></a>常居高地不处卑下。<a id="a-9J"></a>故喻高座也。<a id="a-9K"></a>又取其无畏。<a id="a-9L"></a>阿难无量博闻。<a id="a-9M"></a>于声闻中独步无畏。<a id="a-9N"></a>故曰无畏座也(阿难升高座如此也)弥勒称善快哉说(弥勒所以下者惧阿难合菩萨法在三藏大小不别也)鋀金同贯。<a id="a-9O"></a>是以殷勤。<a id="a-9P"></a>劝请分部。<a id="a-9Q"></a>昔大天圣王具四梵堂。<a id="a-9R"></a>展转相绍。<a id="a-9S"></a>乃至八万四千王。<a id="a-9T"></a>皆有梵堂。<a id="a-9U"></a>唯大天一人是大士。<a id="a-9V"></a>其余皆是小节。<a id="a-9W"></a>以是言之。<a id="a-9X"></a>大乘难辩多趣声闻。<a id="a-9Y"></a>弥勒亦知阿难部分三藏。<a id="a-9Z"></a>然犹惧后学专。<a id="a-9a"></a>习空法断结取证。<a id="a-9b"></a>是以显扬大乘。<a id="a-9c"></a>分为别藏。<a id="a-9d"></a>故说六度诸行。<a id="a-9e"></a>大士目要也。<a id="a-9f"></a>云施有二种。<a id="a-9g"></a>有信施。<a id="a-9h"></a>有恐怖施。<a id="a-9i"></a>立根得忍。<a id="a-9j"></a>则曰信施。<a id="a-9k"></a>威力逼迫不由本心。<a id="a-9l"></a>则名恐怖施。<a id="a-9m"></a>信则成度。<a id="a-9n"></a>畏则求福。<a id="a-9o"></a>道俗之殊。<a id="a-9p"></a>不待言而自别也。<a id="a-9q"></a>其人云头目施者。<a id="a-9r"></a>七住已上。<a id="a-9s"></a>财物施者。<a id="a-9t"></a>六住已下。<a id="a-9u"></a>从此退者。<a id="a-9v"></a>不堕生死。<a id="a-9w"></a>要至涅槃耳。<a id="a-9x"></a>何以明之。<a id="a-9y"></a>大品本无说中云。<a id="a-9z"></a>六十菩萨得罗汉道。<a id="a-A0"></a>此其事。<a id="a-A1"></a>戒如金刚者。<a id="a-A2"></a>大乘戒也。<a id="a-A3"></a>戒如坏瓶者。<a id="a-A4"></a>小乘戒。<a id="a-A5"></a>何者。<a id="a-A6"></a>金刚者不可沮坏。<a id="a-A7"></a>昔者菩萨比丘端正无比。<a id="a-A8"></a>出行乞食。<a id="a-A9"></a>路遇一端正女人。<a id="a-AA"></a>女视菩萨便起欲意。<a id="a-AB"></a>愿为夫妇。<a id="a-AC"></a>覆自思惟。<a id="a-AD"></a>此同叵得。<a id="a-AE"></a>但共坐者。<a id="a-AF"></a>我便发无上意。<a id="a-AG"></a>菩萨知女心便前共坐。<a id="a-AH"></a>有顷便前牵之。<a id="a-AI"></a>比丘默然不答。<a id="a-AJ"></a>复重近之。<a id="a-AK"></a>如故寂然。<a id="a-AL"></a>比丘即与说空法。<a id="a-AM"></a>眼本从何来去至何所。<a id="a-AN"></a>欲言从父母来耶。<a id="a-AO"></a>未会之时亦无此眼。<a id="a-AP"></a>至后坏时复到何所。<a id="a-AQ"></a>以是言之。<a id="a-AR"></a>眼无所有。<a id="a-AS"></a>五情亦然。<a id="a-AT"></a>豁然解空得须陀洹。<a id="a-AU"></a>应与说有乃更说空。<a id="a-AV"></a>菩萨法当入有而说空。<a id="a-AW"></a>是以不全本意。<a id="a-AX"></a>阿难时见此比丘与女坐犯比丘仪。<a id="a-AY"></a>即还白佛。<a id="a-AZ"></a>向见比丘与女人共坐。<a id="a-Aa"></a>佛以先知便默然。<a id="a-Ab"></a>比丘知阿难白世尊曰。<a id="a-Ac"></a>念我正不往。<a id="a-Ad"></a>恐诽谤者堕罪。<a id="a-Ae"></a>正欲现变。<a id="a-Af"></a>佛所不许。<a id="a-Ag"></a>直飞至佛所。<a id="a-Ah"></a>佛语阿难。<a id="a-Ai"></a>向所见犯律比丘者。<a id="a-Aj"></a>今此飞来比丘是。<a id="a-Ak"></a>汝颇见犯欲人能飞不也。<a id="a-Al"></a>此比丘向者与女人共坐。<a id="a-Am"></a>时以女人心念。<a id="a-An"></a>是比丘与我共坐者。<a id="a-Ao"></a>我当发无上意。<a id="a-Ap"></a>此比丘知女人意。<a id="a-Aq"></a>便与共坐。<a id="a-Ar"></a>即与说空法分别眼空。<a id="a-As"></a>五情亦尔。<a id="a-At"></a>女即恐畏便得道迹。<a id="a-Au"></a>以其恐惧心生。<a id="a-Av"></a>畏生死故得小乘。<a id="a-Aw"></a>若此比丘向者与说有行者。<a id="a-Ax"></a>还成本心。<a id="a-Ay"></a>以此事知。<a id="a-Az"></a>是菩萨未成不退。<a id="a-B0"></a>于观人心未尽善也。<a id="a-B1"></a>所谓金刚戒也。<a id="a-B2"></a>所谓忍度者。<a id="a-B3"></a>见骂见毁默受不报。<a id="a-B4"></a>菩萨行忍。<a id="a-B5"></a>常以慈等等于彼我。<a id="a-B6"></a>彼我既齐怨亲不二。<a id="a-B7"></a>故经曰。<a id="a-B8"></a>小乘之慈慈犹肌肤。<a id="a-B9"></a>大士之慈彻于骨髓。<a id="a-BA"></a>何以明之。<a id="a-BB"></a>若人割截菩萨手足。<a id="a-BC"></a>变成为乳者。<a id="a-BD"></a>即是慈证也。<a id="a-BE"></a>羼提比丘便是其事也。<a id="a-BF"></a>喻若母人生子。<a id="a-BG"></a>便有乳出。<a id="a-BH"></a>此慈念所感。<a id="a-BI"></a>自然变成也。<a id="a-BJ"></a>大士如是。<a id="a-BK"></a>入慈三昧故能感乳也。<a id="a-BL"></a>行慈之至。<a id="a-BM"></a>虽执弓矢。<a id="a-BN"></a>众生反来附己。<a id="a-BO"></a>慈之不彻。<a id="a-BP"></a>虽不执杖见皆舍走。<a id="a-BQ"></a>以是证故。<a id="a-BR"></a>大小之殊有自来矣。<a id="a-BS"></a>作善恶行者。<a id="a-BT"></a>谓精进作诸善功德。<a id="a-BU"></a>恶行者。<a id="a-BV"></a>犹昔火鬘童子诽迦葉佛言。<a id="a-BW"></a>秃头沙门何有道。<a id="a-BX"></a>道难得能得道也。<a id="a-BY"></a>由是后受六年勤苦。<a id="a-BZ"></a>方乃得道。<a id="a-Ba"></a>遗法之中诸比丘常诤此。<a id="a-Bb"></a>犹口不可言而言报也。<a id="a-Bc"></a>六年苦行者。<a id="a-Bd"></a>不可行而行报也。<a id="a-Be"></a>是为菩萨身口恶行也。<a id="a-Bf"></a>禅定入寂泊然不动。<a id="a-Bg"></a>智慧知尘数及江河沙数。<a id="a-Bh"></a>亿载不可计。<a id="a-Bi"></a>慧明所了不可穷尽。<a id="a-Bj"></a>此六度无极事。<a id="a-Bk"></a>尽在菩萨藏。<a id="a-Bl"></a>不应与三藏合。<a id="a-Bm"></a>阿难欲使大小殊因缘。<a id="a-Bn"></a>彼不相知。<a id="a-Bo"></a>其理自空。<a id="a-Bp"></a>难可明了。<a id="a-Bq"></a>大士疑空者。<a id="a-Br"></a>不取证故。<a id="a-Bs"></a>云狐疑也。</p>
  <p id="aBt">弥勒称善者。<a id="a-Bu"></a>以其集此六度大法为一分。<a id="a-Bv"></a>此即菩萨藏也。<a id="a-Bw"></a>断结者。<a id="a-Bx"></a>断诸望见结使也。<a id="a-By"></a>成道果大乘萨云然事也。<a id="a-Bz"></a>阿难但云闻不云见者。<a id="a-C0"></a>岂可不见如来说法也。<a id="a-C1"></a>所以言见为非者。<a id="a-C2"></a>为将来四部故。<a id="a-C3"></a>不得言见也。<a id="a-C4"></a>设言见者。<a id="a-C5"></a>后四部众复承阿难。<a id="a-C6"></a>言见者则为虚妄也。<a id="a-C7"></a>以是故但称闻不言见耳。<a id="a-C8"></a>初说法度阿若拘邻等五人。<a id="a-C9"></a>摩竭国降三迦葉。<a id="a-CA"></a>释翅即迦毗罗卫。<a id="a-CB"></a>若不得说经处。<a id="a-CC"></a>但称在舍卫者。<a id="a-CD"></a>以佛在舍卫经二十五年。<a id="a-CE"></a>比在诸国最久。<a id="a-CF"></a>所以久者。<a id="a-CG"></a>以其国最妙多诸珍奇。<a id="a-CH"></a>人民炽盛最有义理。<a id="a-CI"></a>祇树精舍有异神验。<a id="a-CJ"></a>当众僧在讲集时。<a id="a-CK"></a>诸猕猴有数千来。<a id="a-CL"></a>在左右观听。<a id="a-CM"></a>寂寞无声。<a id="a-CN"></a>及诸飞鸟普皆来集。<a id="a-CO"></a>众僧正罢各还所止。<a id="a-CP"></a>揵捶适鸣已复来集。<a id="a-CQ"></a>此由国多仁慈故。<a id="a-CR"></a>异类影附。<a id="a-CS"></a>佛或能暂行受请。<a id="a-CT"></a>或能神力适化寻还本所。<a id="a-CU"></a>是以但称舍卫。<a id="a-CV"></a>足知其要也。<a id="a-CW"></a>所以别称祇洹孤独二人名者。<a id="a-CX"></a>此二人先亡今在天上。<a id="a-CY"></a>亦集诸天说法教化。<a id="a-CZ"></a>时心念言。<a id="a-Ca"></a>我等本是众僧檀越。<a id="a-Cb"></a>初不复称我等名字耶。<a id="a-Cc"></a>欲适彼所念故。<a id="a-Cd"></a>复别称二人名耳。<a id="a-Ce"></a>云当修一法者。<a id="a-Cf"></a>亦非次第说。<a id="a-Cg"></a>若按初成说法。<a id="a-Ch"></a>当从波罗奈鹿野苑。<a id="a-Ci"></a>说四谛为始。<a id="a-Cj"></a>次至摩竭降三迦葉。<a id="a-Ck"></a>因称其精舍主名。<a id="a-Cl"></a>便云当修一法者。<a id="a-Cm"></a>以其一法之与四法其理味不异故也。<a id="a-Cn"></a>一法亦断结。<a id="a-Co"></a>四法亦断结。<a id="a-Cp"></a>俱至涅槃。<a id="a-Cq"></a>殊途同归耳。<a id="a-Cr"></a>都结二十一演为三十六。<a id="a-Cs"></a>数虽盈缩俱为是结。<a id="a-Ct"></a>凡事有百一舒。<a id="a-Cu"></a>复为八万四千。<a id="a-Cv"></a>是以一法之与千万。<a id="a-Cw"></a>同是至道之径耳。<a id="a-Cx"></a>犹师子杀象之杀兔同是一死耳。<a id="a-Cy"></a>以其理趣不异故。<a id="a-Cz"></a>便从一法始。<a id="a-D0"></a>无放逸者一法之宗也。<a id="a-D1"></a>或问曰。<a id="a-D2"></a>戒应在前。<a id="a-D3"></a>先当持戒然后念三尊。<a id="a-D4"></a>或曰。<a id="a-D5"></a>此为新学者。<a id="a-D6"></a>先念三尊。<a id="a-D7"></a>即三自归。<a id="a-D8"></a>运意在佛法众以次受戒。<a id="a-D9"></a>以是言之。<a id="a-DA"></a>戒应第四息念后。<a id="a-DB"></a>解云。<a id="a-DC"></a>闲静身苦念者。<a id="a-DD"></a>谓观身三十六物不净恶露。<a id="a-DE"></a>以自觉悟。<a id="a-DF"></a>可以成道。<a id="a-DG"></a>何以明之。<a id="a-DH"></a>昔有比丘。<a id="a-DI"></a>作阿练若行乞食。<a id="a-DJ"></a>逢一长者女从乞食。<a id="a-DK"></a>比丘女人俱端正。<a id="a-DL"></a>女见比丘便起欲想。<a id="a-DM"></a>比丘见女亦起欲意。<a id="a-DN"></a>意动手掉。<a id="a-DO"></a>投饭于钵错注于地。<a id="a-DP"></a>女自怪笑。<a id="a-DQ"></a>比丘见女齿白。<a id="a-DR"></a>即自觉悟曰。<a id="a-DS"></a>女人口中钝是骨耳。<a id="a-DT"></a>如佛语。<a id="a-DU"></a>人身中有三百二十骨。<a id="a-DV"></a>有六百节。<a id="a-DW"></a>七十万脉。<a id="a-DX"></a>九十万毛孔。<a id="a-DY"></a>一孔入九孔出。<a id="a-DZ"></a>泄漏不净。<a id="a-Da"></a>无一可贪。<a id="a-Db"></a>谛观女身三十六物。<a id="a-Dc"></a>惨然毛竖。<a id="a-Dd"></a>专自惟察即解身空。<a id="a-De"></a>得须陀洹道。<a id="a-Df"></a>复自念曰。<a id="a-Dg"></a>我因女见法则是我善知识。<a id="a-Dh"></a>今当报恩。<a id="a-Di"></a>即复为女说向所解观身法。<a id="a-Dj"></a>女即心开亦得须陀洹道。<a id="a-Dk"></a>以是言之。<a id="a-Dl"></a>身念为胜也。<a id="a-Dm"></a>死念者。<a id="a-Dn"></a>念人福尽命终时见地狱瑞惊恐失粪。<a id="a-Do"></a>若见饿鬼。<a id="a-Dp"></a>若见畜生。<a id="a-Dq"></a>随行所堕见。<a id="a-Dr"></a>皆恐怖。<a id="a-Ds"></a>意欲舍去。<a id="a-Dt"></a>反为对所牵。<a id="a-Du"></a>若当生人。<a id="a-Dv"></a>缘父母会。<a id="a-Dw"></a>若受男胎爱彼女人。<a id="a-Dx"></a>若受女胎爱彼男子。<a id="a-Dy"></a>除其疾难三事不差。<a id="a-Dz"></a>便得入胎。<a id="a-E0"></a>既受又认以为己有。<a id="a-E1"></a>七日一变巧风刻割。<a id="a-E2"></a>至三十八七乃成其形。<a id="a-E3"></a>若生天上天乐来迎。<a id="a-E4"></a>不胜喜悦即失小便。<a id="a-E5"></a>此五道瑞各有所见。<a id="a-E6"></a>此之死应行者已为明戒深惟无常。<a id="a-E7"></a>命速若电若云过庭。<a id="a-E8"></a>老病死来无不逝丧。<a id="a-E9"></a>常念此变以自觉悟。<a id="a-EA"></a>故曰死念也。<a id="a-EB"></a>前十念佛自说。<a id="a-EC"></a>未有问者故不解。<a id="a-ED"></a>后十念比丘问佛。<a id="a-EE"></a>更为演说。<a id="a-EF"></a>一一析解。<a id="a-EG"></a>尊弟子者。<a id="a-EH"></a>谓五百罗汉各有所便。<a id="a-EI"></a>或智慧第一。<a id="a-EJ"></a>或神足。<a id="a-EK"></a>或辩才。<a id="a-EL"></a>或福德。<a id="a-EM"></a>或守戒。<a id="a-EN"></a>或知足。<a id="a-EO"></a>或说法。<a id="a-EP"></a>各据第一。<a id="a-EQ"></a>欲论先兄而后弟者。<a id="a-ER"></a>以阿若拘邻最长。<a id="a-ES"></a>以须跋为最小。<a id="a-ET"></a>此佛法阶次之大要。<a id="a-EU"></a>若以聪哲博达为元首者。<a id="a-EV"></a>此乃是婆罗门法也。<a id="a-EW"></a>云千二百五十者。<a id="a-EX"></a>举其常侍从者。<a id="a-EY"></a>或云。<a id="a-EZ"></a>五百人者。<a id="a-Ea"></a>佛受阿耨达请时。<a id="a-Eb"></a>简五百人可者。<a id="a-Ec"></a>寻从至龙王宫。<a id="a-Ed"></a>何者。<a id="a-Ee"></a>此阿耨达泉。<a id="a-Ef"></a>非有漏阂形所可周旋也。<a id="a-Eg"></a>阿难出经时集八万四千罗汉。<a id="a-Eh"></a>以是言之。<a id="a-Ei"></a>数不可计也。<a id="a-Ej"></a>此经今正出百人。<a id="a-Ek"></a>第一通四部众。<a id="a-El"></a>二百二十各第一。<a id="a-Em"></a>其余者。<a id="a-En"></a>岂复可计耶。<a id="a-Eo"></a>其人云。<a id="a-Ep"></a>此经本有百事。<a id="a-Eq"></a>阿难嘱优多罗。<a id="a-Er"></a>增一阿鋡出。<a id="a-Es"></a>经后十二年。<a id="a-Et"></a>阿难便般涅槃时。<a id="a-Eu"></a>诸比丘各习坐禅。<a id="a-Ev"></a>不复诵习。<a id="a-Ew"></a>云佛有三业坐禅第一。<a id="a-Ex"></a>遂各废讽诵经十二年。<a id="a-Ey"></a>优多罗比丘复般涅槃。<a id="a-Ez"></a>由是此经失九十事。<a id="a-F0"></a>外国法师徒相传。<a id="a-F1"></a>以口授相付不听载文。<a id="a-F2"></a>时所传者尽十一事而已。<a id="a-F3"></a>自尔相承正有今现文耳。<a id="a-F4"></a>虽然萨婆多家无序及后十一事。<a id="a-F5"></a>经流浪经久所遗转多。<a id="a-F6"></a>所以偏嘱累此弟子增一者。<a id="a-F7"></a>以其人乃从七佛以来偏综习增一阿鋡。<a id="a-F8"></a>前圣亦皆嘱及此经。<a id="a-F9"></a>是以能仁时转复勤及此比丘。<a id="a-FA"></a>时优多罗弟子名善觉。<a id="a-FB"></a>从师受诵增一。<a id="a-FC"></a>正得十一事。<a id="a-FD"></a>优多罗便般涅槃。<a id="a-FE"></a>外国今现三藏者。<a id="a-FF"></a>尽善觉所传。<a id="a-FG"></a>师徒相授于今不替。<a id="a-FH"></a>所以迦葉每谓阿难为小儿者。<a id="a-FI"></a>故以累世已来父意相加故也。<a id="a-FJ"></a>于时阿难妹为比丘尼。<a id="a-FK"></a>闻迦葉语大用嫌恨。<a id="a-FL"></a>阿难者聪明博达。<a id="a-FM"></a>众人所瞻望。<a id="a-FN"></a>而尊谓为小儿耶。<a id="a-FO"></a>迦葉谓比丘尼曰。<a id="a-FP"></a>大妹。<a id="a-FQ"></a>阿难有二事可耻。<a id="a-FR"></a>何所为恨也。<a id="a-FS"></a>正坐阿难劝佛度母人。<a id="a-FT"></a>使佛法减千年。<a id="a-FU"></a>是一也。<a id="a-FV"></a>阿难有六十弟子。<a id="a-FW"></a>近日三十比丘还为白衣。<a id="a-FX"></a>佛教度弟子法。<a id="a-FY"></a>若在家有信来求道者。<a id="a-FZ"></a>当试之七日。<a id="a-Fa"></a>若外学来求道者。<a id="a-Fb"></a>当试之四月。<a id="a-Fc"></a>何以不等也。<a id="a-Fd"></a>以外道家或以恶心欲求长短。<a id="a-Fe"></a>是以先试知为至诚。<a id="a-Ff"></a>不然阿难来便度之。<a id="a-Fg"></a>是可耻二。<a id="a-Fh"></a>此三十比丘所以还者。<a id="a-Fi"></a>闻阿难于九十六种道中等智第一。<a id="a-Fj"></a>从阿难求度者。<a id="a-Fk"></a>欲请等智。<a id="a-Fl"></a>然阿难不与说等智。<a id="a-Fm"></a>是以不合本心。<a id="a-Fn"></a>于是而还。<a id="a-Fo"></a>还必诽谤阿难。<a id="a-Fp"></a>谓无等智。<a id="a-Fq"></a>度弟子喻若鱼生子千亿万。<a id="a-Fr"></a>若心念者便生。<a id="a-Fs"></a>不念者即烂坏。<a id="a-Ft"></a>弟子亦如是。<a id="a-Fu"></a>若留心教诏者便成就。<a id="a-Fv"></a>不留心者即退还。<a id="a-Fw"></a>此岂非可耻耶。<a id="a-Fx"></a>此比丘尼以恚心向迦葉故。<a id="a-Fy"></a>即现身入地狱。<a id="a-Fz"></a>以阿难有此阙故。<a id="a-G0"></a>迦葉谓为小儿耳。<a id="a-G1"></a>阿难白引往昔为转轮圣王。<a id="a-G2"></a>名曰长寿。<a id="a-G3"></a>受父大王之遗教。<a id="a-G4"></a>登位治化。<a id="a-G5"></a>将欲出家。<a id="a-G6"></a>复嘱太子善观。<a id="a-G7"></a>委以国政。<a id="a-G8"></a>展转相授未曾暂替。<a id="a-G9"></a>昔以父子相承。<a id="a-GA"></a>今以师徒相绍。<a id="a-GB"></a>昔尚不失有漏之教。<a id="a-GC"></a>况今当失至真妙法耶。<a id="a-GD"></a>故引自证明其必堪受遗典也。<a id="a-GE"></a>于法当念敬者。<a id="a-GF"></a>上偈中已判三藏四阿鋡。<a id="a-GG"></a>长行中复云。<a id="a-GH"></a>一偈中乃可具三藏诸法。<a id="a-GI"></a>况复增一而不具诸法乎。<a id="a-GJ"></a>所以复有此一段偈说者。<a id="a-GK"></a>以诸天子心中生念。<a id="a-GL"></a>阿难不能作偈说法乎。<a id="a-GM"></a>何以复作此谩说耶。<a id="a-GN"></a>阿难知诸天子心中所念。<a id="a-GO"></a>语诸天子。<a id="a-GP"></a>正使八万四千象所载经。<a id="a-GQ"></a>皆作偈颂者。<a id="a-GR"></a>我尽能作偈颂。<a id="a-GS"></a>况复阿难此少法而不能作耶。<a id="a-GT"></a>欲适诸天意故。<a id="a-GU"></a>复以偈颂诸法。<a id="a-GV"></a>劝喻诸天及利根众生。<a id="a-GW"></a>应闻偈得解者。<a id="a-GX"></a>法即上章。<a id="a-GY"></a>诸恶莫作诸善奉行自净其意是诸佛教法也。<a id="a-GZ"></a>言此法能成三乘。<a id="a-Ga"></a>断三恶趣。<a id="a-Gb"></a>具诸果实。<a id="a-Gc"></a>二世受报。<a id="a-Gd"></a>以才有优劣故。<a id="a-Ge"></a>设诱进之。<a id="a-Gf"></a>颂云。<a id="a-Gg"></a>上者持三藏。<a id="a-Gh"></a>其次四阿含。<a id="a-Gi"></a>或能受律藏。<a id="a-Gj"></a>即是如来宝。<a id="a-Gk"></a>所以云宝者。<a id="a-Gl"></a>喻若王有宝藏不使外人知。<a id="a-Gm"></a>唯有内臣与王同心者。<a id="a-Gn"></a>乃使典掌耳。<a id="a-Go"></a>戒律亦如是。<a id="a-Gp"></a>若能持二百五十及与五百事者。<a id="a-Gq"></a>乃授其人。<a id="a-Gr"></a>不可使外部清信士女所可瞻玩。<a id="a-Gs"></a>故喻王宝也。<a id="a-Gt"></a>设力不及二藏。<a id="a-Gu"></a>但持阿毗昙者。<a id="a-Gv"></a>便可降伏外道。<a id="a-Gw"></a>九十六迳靡不归宗。<a id="a-Gx"></a>何者。<a id="a-Gy"></a>此无比妙慧。<a id="a-Gz"></a>能决上微滞。<a id="a-H0"></a>使豁尔齐直。<a id="a-H1"></a>虽复五通住劫。<a id="a-H2"></a>未免四驶之所制。<a id="a-H3"></a>是故外学莫敢窥[門@俞]。<a id="a-H4"></a>阿难唱此十偈之妙劝者。<a id="a-H5"></a>正为此三万天人也。<a id="a-H6"></a>昔佛始成道在波罗奈鹿野苑中。<a id="a-H7"></a>为阿若拘邻等五人。<a id="a-H8"></a>转四谛法轮者。<a id="a-H9"></a>佛言。<a id="a-HA"></a>拘邻当知。<a id="a-HB"></a>苦谛苦习谛苦尽谛苦出要谛。<a id="a-HC"></a>直说此四谛。<a id="a-HD"></a>拘邻滞有来久。<a id="a-HE"></a>闻说智慧意犹不悟。<a id="a-HF"></a>便为说空。<a id="a-HG"></a>拘邻当知。<a id="a-HH"></a>四慧所滞。<a id="a-HI"></a>一切皆空。<a id="a-HJ"></a>亦复无常。<a id="a-HK"></a>喻若幻化非真非有。<a id="a-HL"></a>拘邻即解得见道迹。<a id="a-HM"></a>四人未解。<a id="a-HN"></a>如来复观心本。<a id="a-HO"></a>二人病在想着更乐。<a id="a-HP"></a>思忆在家。<a id="a-HQ"></a>五欲自恣。<a id="a-HR"></a>恋着不舍。<a id="a-HS"></a>应病投药。<a id="a-HT"></a>便说无想三昧。<a id="a-HU"></a>卿所想者。<a id="a-HV"></a>皆归灭尽。<a id="a-HW"></a>故为驰心放在所乐也。<a id="a-HX"></a>所想即解二复得道迹。<a id="a-HY"></a>余二人心常愿生梵天于梵作王。<a id="a-HZ"></a>所滞不释复以为累。<a id="a-Ha"></a>如来见心所在。<a id="a-Hb"></a>复为说无愿。<a id="a-Hc"></a>汝所愿求梵天王者。<a id="a-Hd"></a>不能出要。<a id="a-He"></a>皆归磨灭。<a id="a-Hf"></a>无常存者可舍所求。<a id="a-Hg"></a>出要为先。<a id="a-Hh"></a>即复得解成于道迹。<a id="a-Hi"></a>五人所滞。<a id="a-Hj"></a>各异所解不同。<a id="a-Hk"></a>所谓三转四谛者。<a id="a-Hl"></a>空无相愿中皆有四谛。<a id="a-Hm"></a>谛即观也。<a id="a-Hn"></a>定则止也。<a id="a-Ho"></a>止观双行共治阴持入中痴爱病也。<a id="a-Hp"></a>十二者破十二因缘也。<a id="a-Hq"></a>昔佛在世时。<a id="a-Hr"></a>为四部说法。<a id="a-Hs"></a>或说四谛。<a id="a-Ht"></a>或说六度。<a id="a-Hu"></a>随前众生所应闻者。<a id="a-Hv"></a>各为敷演无有常量。<a id="a-Hw"></a>或有国王长者梵志居士。<a id="a-Hx"></a>或请供养。<a id="a-Hy"></a>或来请问。<a id="a-Hz"></a>诸可所说者。<a id="a-I0"></a>阿难问曰。<a id="a-I1"></a>云何名之。<a id="a-I2"></a>当言闻耶。<a id="a-I3"></a>当言见耶。<a id="a-I4"></a>佛告阿难。<a id="a-I5"></a>后在将来。<a id="a-I6"></a>四部说法时。<a id="a-I7"></a>当言闻不得言见。<a id="a-I8"></a>若言见者则为虚妄。<a id="a-I9"></a>何以故。<a id="a-IA"></a>闻已过去见者现在。<a id="a-IB"></a>如过去七佛正可言闻。<a id="a-IC"></a>不得言见也。<a id="a-ID"></a>汝于将来亦复如是。<a id="a-IE"></a>故曰闻如是也。<a id="a-IF"></a>我所以殷勤嘱累阿难者。<a id="a-IG"></a>过去诸佛虽有侍者。<a id="a-IH"></a>无如阿难知佛意趣。<a id="a-II"></a>曩昔已曾供养。<a id="a-IJ"></a>二十亿佛常为侍者不求尽漏。<a id="a-IK"></a>常愿得等智知佛意趣。<a id="a-IL"></a>以是故今获其报。<a id="a-IM"></a>睹目达意不失宜则。<a id="a-IN"></a>诸佛之中勇猛精进。<a id="a-IO"></a>无过释迦文者。<a id="a-IP"></a>兄弟之中弥勒应在前。<a id="a-IQ"></a>今反在后何者。<a id="a-IR"></a>昔三十劫前时有三菩萨。<a id="a-IS"></a>共在山上游行。<a id="a-IT"></a>时见有饿虎欲食其子。<a id="a-IU"></a>一人念曰。<a id="a-IV"></a>此虎既为畜生。<a id="a-IW"></a>复食其子死有痛苦。<a id="a-IX"></a>母复不慈。<a id="a-IY"></a>我今身者。<a id="a-IZ"></a>四大合成会当归死。<a id="a-Ia"></a>便当以身救彼子命。<a id="a-Ib"></a>二人不肯。<a id="a-Ic"></a>方欲诣市买肉用代子命。<a id="a-Id"></a>一人思惟曰。<a id="a-Ie"></a>若此往返子命不全。<a id="a-If"></a>且当投身于山下济其子命耳。<a id="a-Ig"></a>即从山上投身来下。<a id="a-Ih"></a>趣彼虎口。<a id="a-Ii"></a>身则安隐虎不敢食。<a id="a-Ij"></a>所以尔者。<a id="a-Ik"></a>夫入慈三昧者。<a id="a-Il"></a>物莫能害也。<a id="a-Im"></a>故以竹自刺使虎得食。<a id="a-In"></a>曰是勇猛即超九劫。<a id="a-Io"></a>今在弥勒前。<a id="a-Ip"></a>以是言之。<a id="a-Iq"></a>道无前后意决为先。<a id="a-Ir"></a>是故我今成佛。<a id="a-Is"></a>故以遗典委付阿难。<a id="a-It"></a>汝于当来称闻如是。<a id="a-Iu"></a>何以复言一时也。<a id="a-Iv"></a>为是日月数。<a id="a-Iw"></a>为是人名耶。<a id="a-Ix"></a>答亦是时节数。<a id="a-Iy"></a>亦是在人名。<a id="a-Iz"></a>或曰。<a id="a-J0"></a>复有二名。<a id="a-J1"></a>或刹帝利。<a id="a-J2"></a>或婆罗门。<a id="a-J3"></a>复有二名。<a id="a-J4"></a>或长者种。<a id="a-J5"></a>或居士种。<a id="a-J6"></a>或在天上。<a id="a-J7"></a>或在人间。<a id="a-J8"></a>如是诸或非是一处。<a id="a-J9"></a>故曰一时也。<a id="a-JA"></a>婆伽婆者世尊之称也。<a id="a-JB"></a>结使都尽无能过者。<a id="a-JC"></a>故称为尊。<a id="a-JD"></a>三界诸天皆来师仰。<a id="a-JE"></a>八部鬼神亦所宗敬。<a id="a-JF"></a>故称世尊。<a id="a-JG"></a>能降伏魔即复是尊。<a id="a-JH"></a>如是所称不可计量。<a id="a-JI"></a>故号世尊也。<a id="a-JJ"></a>祇树给孤独园。<a id="a-JK"></a>只陀太子者。<a id="a-JL"></a>波斯匿王之嫡子也。<a id="a-JM"></a>有园田八十顷。<a id="a-JN"></a>地平木茂多诸禽兽。<a id="a-JO"></a>日来相集。<a id="a-JP"></a>只心存佛。<a id="a-JQ"></a>常欲上佛作精舍。<a id="a-JR"></a>未周之顷。<a id="a-JS"></a>须达长者复来请买。<a id="a-JT"></a>只少与长者亲善。<a id="a-JU"></a>每喜调戏。<a id="a-JV"></a>戏言许可。<a id="a-JW"></a>须达得决意甚欣悦。<a id="a-JX"></a>顾谓侍者。<a id="a-JY"></a>速严驾象载金布地。<a id="a-JZ"></a>即负金出随集布地。<a id="a-Ja"></a>须臾满四十顷。<a id="a-Jb"></a>只曰。<a id="a-Jc"></a>止止。<a id="a-Jd"></a>我戏言相可。<a id="a-Je"></a>不须复布。<a id="a-Jf"></a>须达即与太子共至王所。<a id="a-Jg"></a>启白此意。<a id="a-Jh"></a>王曰。<a id="a-Ji"></a>法无二言。<a id="a-Jj"></a>许决已定理无容悔。<a id="a-Jk"></a>只曰。<a id="a-Jl"></a>吾取树分。<a id="a-Jm"></a>卿便取地。<a id="a-Jn"></a>二人会可共立精舍。<a id="a-Jo"></a>有七十二讲堂。<a id="a-Jp"></a>千二百五十房舍。<a id="a-Jq"></a>其中平正果木丰茂。<a id="a-Jr"></a>流泉浴池寒温调适。<a id="a-Js"></a>四望清显冬夏不改。<a id="a-Jt"></a>严治都讫共请世尊。<a id="a-Ju"></a>世尊即与千二百五十比丘。<a id="a-Jv"></a>游止其中。<a id="a-Jw"></a>檀越供养四事无乏。<a id="a-Jx"></a>阿难邠坻以是国臣故。<a id="a-Jy"></a>高让在先。<a id="a-Jz"></a>是故诸经每称只为首。<a id="a-K0"></a>以功德相连故名。<a id="a-K1"></a>亦不得相离故。<a id="a-K2"></a>常合以为称耳。</p>
  <p id="aK3">佛告诸比丘者。<a id="a-K4"></a>何以不告清信士女。<a id="a-K5"></a>但告比丘者。<a id="a-K6"></a>于四部众比丘为元首。<a id="a-K7"></a>又复是破恶之主。<a id="a-K8"></a>以无漏法断诸有漏。<a id="a-K9"></a>以是故先告比丘。<a id="a-KA"></a>亦名沙门。<a id="a-KB"></a>沙门者。<a id="a-KC"></a>心得休息。<a id="a-KD"></a>息移有欲寂然无著。<a id="a-KE"></a>亦名除馑。<a id="a-KF"></a>世人饥馑于色欲。<a id="a-KG"></a>比丘者除此爱馑之饥想。<a id="a-KH"></a>世尊说法比丘能受。<a id="a-KI"></a>断除生死至涅槃门。<a id="a-KJ"></a>是故告比丘耳。<a id="a-KK"></a>当修行一法者。<a id="a-KL"></a>谓念佛也。<a id="a-KM"></a>念佛何等事。<a id="a-KN"></a>佛身金刚无有诸漏。<a id="a-KO"></a>若行时足离地四寸。<a id="a-KP"></a>千辐相文迹现于地。<a id="a-KQ"></a>足下诸虫蚁七日安隐。<a id="a-KR"></a>若其命终者。<a id="a-KS"></a>皆得生天上。<a id="a-KT"></a>昔有一恶比丘。<a id="a-KU"></a>本是外道。<a id="a-KV"></a>欲假服诽谤。<a id="a-KW"></a>逐如来行多杀飞虫着佛迹处。<a id="a-KX"></a>言蹈虫杀也。<a id="a-KY"></a>然虫虽死遇佛迹处寻还得活。<a id="a-KZ"></a>若入城邑足蹈门阈。<a id="a-Ka"></a>天地大动。<a id="a-Kb"></a>百种音乐不鼓自鸣。<a id="a-Kc"></a>诸聋盲喑哑癃残百疾自然除愈。<a id="a-Kd"></a>三十二相八十种好。<a id="a-Ke"></a>其有睹者随行得度。<a id="a-Kf"></a>功德所济不可称计。<a id="a-Kg"></a>慧明所照岂可訾哉。<a id="a-Kh"></a>佛者诸法之主。<a id="a-Ki"></a>总会万行。<a id="a-Kj"></a>以载运为先。<a id="a-Kk"></a>所谓念佛。<a id="a-Kl"></a>其义如此。<a id="a-Km"></a>念法云何。<a id="a-Kn"></a>法者谓无漏法无欲法道法无为法也。<a id="a-Ko"></a>从欲至无欲也。<a id="a-Kp"></a>佛者诸法之主。<a id="a-Kq"></a>法者结使之主。<a id="a-Kr"></a>或问曰。<a id="a-Ks"></a>法为在先佛为在先。<a id="a-Kt"></a>答法在先。<a id="a-Ku"></a>何以知之。<a id="a-Kv"></a>经曰。<a id="a-Kw"></a>法出诸佛。<a id="a-Kx"></a>法生佛道。<a id="a-Ky"></a>以是言之。<a id="a-Kz"></a>法为在先。<a id="a-L0"></a>又曰。<a id="a-L1"></a>若然者。<a id="a-L2"></a>何以不先念法。<a id="a-L3"></a>而先念佛耶。<a id="a-L4"></a>答曰。<a id="a-L5"></a>法虽微妙无能知者。<a id="a-L6"></a>犹若地中伏藏珍宝无处不有。<a id="a-L7"></a>而人贫困乏于资用。<a id="a-L8"></a>有神通人指示处所。<a id="a-L9"></a>得以自供济于穷乏。<a id="a-LA"></a>或问曰。<a id="a-LB"></a>宝为胜耶。<a id="a-LC"></a>人为胜耶。<a id="a-LD"></a>曰人胜也。<a id="a-LE"></a>何以言胜。<a id="a-LF"></a>伏藏虽多非神通不睹由人得资生。<a id="a-LG"></a>岂宝藏自贵于地中耶。<a id="a-LH"></a>法亦如是。<a id="a-LI"></a>理虽玄妙。<a id="a-LJ"></a>非如来不辩。<a id="a-LK"></a>非世尊不畅。<a id="a-LL"></a>是以念佛在先。<a id="a-LM"></a>以法为次。<a id="a-LN"></a>云何念僧。<a id="a-LO"></a>僧者谓四双八辈。<a id="a-LP"></a>十二贤士。<a id="a-LQ"></a>舍世贪诤开福导首。<a id="a-LR"></a>天人路通莫不由之则是众生良祐福田也。<a id="a-LS"></a>何以明众僧为良福田也。<a id="a-LT"></a>昔有薄福比丘。<a id="a-LU"></a>名梵摩达。<a id="a-LV"></a>在千二百五十众中。<a id="a-LW"></a>令众僧不得食。<a id="a-LX"></a>莫知谁咎。<a id="a-LY"></a>佛便分为二部。<a id="a-LZ"></a>在一部中。<a id="a-La"></a>复令一部不得食。<a id="a-Lb"></a>复分此一部为半令从其半。<a id="a-Lc"></a>复令此半不得食。<a id="a-Ld"></a>如是展转分半。<a id="a-Le"></a>乃至二人。<a id="a-Lf"></a>亦不得食。<a id="a-Lg"></a>遂至独身乃知无福。<a id="a-Lh"></a>所在行食。<a id="a-Li"></a>次至在钵。<a id="a-Lj"></a>自然消化。<a id="a-Lk"></a>佛愍其厄。<a id="a-Ll"></a>自手授食在于钵中。<a id="a-Lm"></a>神力所制不复化去。<a id="a-Ln"></a>佛欲令现身得福故。<a id="a-Lo"></a>令二灭尽比丘在左右。<a id="a-Lp"></a>以食施此二灭尽比丘。<a id="a-Lq"></a>凡灭尽三昧。<a id="a-Lr"></a>皆即时得福。<a id="a-Ls"></a>次复令入慈三昧比丘在左右。<a id="a-Lt"></a>次以二悲。<a id="a-Lu"></a>次以二喜。<a id="a-Lv"></a>次以二护。<a id="a-Lw"></a>各各遍代令终四等。<a id="a-Lx"></a>时波斯匿王。<a id="a-Ly"></a>闻此比丘薄福佛愍与食。<a id="a-Lz"></a>我今亦当为其设福。<a id="a-M0"></a>即遣使人[米*乍]米。<a id="a-M1"></a>时有一乌飞来衔一粒米去。<a id="a-M2"></a>使人呵曰。<a id="a-M3"></a>王为梵摩达设福。<a id="a-M4"></a>汝何以持去耶。<a id="a-M5"></a>乌即持还本处。<a id="a-M6"></a>所以尔者。<a id="a-M7"></a>此比丘以蒙众僧福力。<a id="a-M8"></a>是以鸟兽所不能侵害也。<a id="a-M9"></a>用是证故。<a id="a-MA"></a>知众僧为良福田也。<a id="a-MB"></a>已既自度复能度人至三乘道。<a id="a-MC"></a>念众之法其义如此。</p>
  <p id="aMD">次念戒者。<a id="a-ME"></a>其义云何。<a id="a-MF"></a>从五戒十戒二百五十。<a id="a-MG"></a>至五百戒。<a id="a-MH"></a>皆以禁制身口捡诸邪非。<a id="a-MI"></a>敛御六情断诸欲念。<a id="a-MJ"></a>中表清净乃应戒性。<a id="a-MK"></a>昔有二比丘。<a id="a-ML"></a>共至佛所。<a id="a-MM"></a>路经广泽顿乏浆水。<a id="a-MN"></a>时有小池汪水众虫满中。<a id="a-MO"></a>一比丘深思禁律。<a id="a-MP"></a>以无犯为首。<a id="a-MQ"></a>若饮此水杀生甚多。<a id="a-MR"></a>我宁全戒殒命没无以恨。<a id="a-MS"></a>于是命终即生天上。<a id="a-MT"></a>一比丘自念。<a id="a-MU"></a>宜当饮水全命可至佛所。<a id="a-MV"></a>焉知死后当生何趣。<a id="a-MW"></a>即饮虫水害虫大多。<a id="a-MX"></a>虽得见佛去教甚远。<a id="a-MY"></a>啼泣向佛自云。<a id="a-MZ"></a>同伴命终。<a id="a-Ma"></a>佛指上天曰。<a id="a-Mb"></a>汝识此天不。<a id="a-Mc"></a>此是汝伴。<a id="a-Md"></a>以全戒功即生天上。<a id="a-Me"></a>今来在此。<a id="a-Mf"></a>卿虽见我去我大远。<a id="a-Mg"></a>彼虽丧命常在我所。<a id="a-Mh"></a>卿今来见我者。<a id="a-Mi"></a>正可睹我肉形耳。<a id="a-Mj"></a>岂识至真妙戒乎。<a id="a-Mk"></a>以是言之。<a id="a-Ml"></a>持戒不犯所愿者得。<a id="a-Mm"></a>十念中戒在前。<a id="a-Mn"></a>六度言之施在前。<a id="a-Mo"></a>所以前却不等者。<a id="a-Mp"></a>十念戒者声闻家戒也。<a id="a-Mq"></a>弟子法以捡身为先。<a id="a-Mr"></a>是以在前。<a id="a-Ms"></a>大士法以惠施为重。<a id="a-Mt"></a>何者。<a id="a-Mu"></a>夫大士者。<a id="a-Mv"></a>生天人中心存济益。<a id="a-Mw"></a>济益之要非施不救。<a id="a-Mx"></a>夫众生存命者。<a id="a-My"></a>以衣食为先。<a id="a-Mz"></a>故以财施先救其形。<a id="a-N0"></a>然后以法摄御其神。<a id="a-N1"></a>故大士以施为先。<a id="a-N2"></a>夫戒有二。<a id="a-N3"></a>有俗戒有道戒。<a id="a-N4"></a>五戒十善为俗戒。<a id="a-N5"></a>三三昧为道戒。<a id="a-N6"></a>二百五十戒至五百戒。<a id="a-N7"></a>亦是俗戒。<a id="a-N8"></a>四谛妙慧为道戒也。<a id="a-N9"></a>但行安戒不出三界。<a id="a-NA"></a>以慧御戒。<a id="a-NB"></a>使成无漏乃合道戒。<a id="a-NC"></a>声闻家戒。<a id="a-ND"></a>喻若膝上花动则解散。<a id="a-NE"></a>大士戒者。<a id="a-NF"></a>喻若头插花行止不动。<a id="a-NG"></a>何者。<a id="a-NH"></a>小乘捡形动则越仪。<a id="a-NI"></a>大士领心不拘外轨也。<a id="a-NJ"></a>大小范异故。<a id="a-NK"></a>以形心为殊。<a id="a-NL"></a>内外虽殊俱至涅槃。<a id="a-NM"></a>故曰念戒也。<a id="a-NN"></a>念施所以得至涅槃者。<a id="a-NO"></a>以施有财施法施也。<a id="a-NP"></a>因财施得达法施。<a id="a-NQ"></a>成檀度无极故。<a id="a-NR"></a>得至涅槃也。<a id="a-NS"></a>念天者。<a id="a-NT"></a>欲界色界至无色界天也。<a id="a-NU"></a>天有二种。<a id="a-NV"></a>有受福天。<a id="a-NW"></a>有道德天。<a id="a-NX"></a>欲界诸须陀洹天。<a id="a-NY"></a>永离三恶趣。<a id="a-NZ"></a>进升道堂。<a id="a-Na"></a>色界空界八净居天。<a id="a-Nb"></a>增修止观。<a id="a-Nc"></a>进成无漏。<a id="a-Nd"></a>即彼涅槃不还世间。<a id="a-Ne"></a>凡夫天者。<a id="a-Nf"></a>十善四禅四空。<a id="a-Ng"></a>于彼受福。<a id="a-Nh"></a>福尽还堕。<a id="a-Ni"></a>流转不已。<a id="a-Nj"></a>所谓念天者。<a id="a-Nk"></a>念彼诸得道者。<a id="a-Nl"></a>专心效彼慕其所行。<a id="a-Nm"></a>意不驰散亦至涅槃。<a id="a-Nn"></a>故曰念天也。</p>
  <p id="aNo">念休息者。<a id="a-Np"></a>谓心意想息五欲不起。<a id="a-Nq"></a>寂然永定故云息也。<a id="a-Nr"></a>凡息亦有二种。<a id="a-Ns"></a>外道梵志敛形求福。<a id="a-Nt"></a>亦云息也。<a id="a-Nu"></a>沙门四果众结永消。<a id="a-Nv"></a>乃是真息。<a id="a-Nw"></a>何以知其然。<a id="a-Nx"></a>昔有比丘。<a id="a-Ny"></a>名曰须罗陀。<a id="a-Nz"></a>至舍卫城周行教化。<a id="a-O0"></a>时舍卫城西鸯掘魔可杀人处。<a id="a-O1"></a>其地平博多诸树木。<a id="a-O2"></a>时有一梵志。<a id="a-O3"></a>在树下坐禅。<a id="a-O4"></a>不食五谷但食果蓏。<a id="a-O5"></a>若无果便啖草菜以续精气。<a id="a-O6"></a>身着树叶衣。<a id="a-O7"></a>形体羸瘦。<a id="a-O8"></a>裁自支拄。<a id="a-O9"></a>时须罗陀行过逢见。<a id="a-OA"></a>谓是道士。<a id="a-OB"></a>坐禅试观其心知为定不。<a id="a-OC"></a>见其心本乃求作此国王。<a id="a-OD"></a>念曰。<a id="a-OE"></a>此乃是大贼耶。<a id="a-OF"></a>正欲舍去。<a id="a-OG"></a>恐后堕罪。<a id="a-OH"></a>正欲教化必不随我语。<a id="a-OI"></a>当设方便度此人耳。<a id="a-OJ"></a>即便就一树下坐禅。<a id="a-OK"></a>相去不远。<a id="a-OL"></a>乃经七日不动不摇。<a id="a-OM"></a>过七日后起至梵志前。<a id="a-ON"></a>弹指觉曰。<a id="a-OO"></a>同伴体中何如也。<a id="a-OP"></a>梵志良久。<a id="a-OQ"></a>徐乃举头答曰。<a id="a-OR"></a>贫俭无以相遗如何。<a id="a-OS"></a>比丘又曰。<a id="a-OT"></a>我今当遗君一物。<a id="a-OU"></a>即化作一鸡。<a id="a-OV"></a>君可杀此鸡啖。<a id="a-OW"></a>梵志惊曰。<a id="a-OX"></a>我尚不杀虮虱。<a id="a-OY"></a>况当杀鸡耶。<a id="a-OZ"></a>比丘曰。<a id="a-Oa"></a>汝本心乃欲杀无数人。<a id="a-Ob"></a>可杀此鸡何足言。<a id="a-Oc"></a>梵志复曰。<a id="a-Od"></a>我云何杀无数人耶。<a id="a-Oe"></a>比丘曰。<a id="a-Of"></a>汝本在此坐禅时。<a id="a-Og"></a>乃欲求作此国王。<a id="a-Oh"></a>王者治化日可杀几人。<a id="a-Oi"></a>而言不杀也。<a id="a-Oj"></a>此鸡即是汝心中识。<a id="a-Ok"></a>鸡乃可得无为大道。<a id="a-Ol"></a>何用国王为。<a id="a-Om"></a>即便思惟。<a id="a-On"></a>此比丘乃知我心中所念。<a id="a-Oo"></a>必是圣人耶。<a id="a-Op"></a>当从其教。<a id="a-Oq"></a>重为说法即得道迹。<a id="a-Or"></a>此梵志身形虽静。<a id="a-Os"></a>心不休息也。<a id="a-Ot"></a>自得杀识鸡已。<a id="a-Ou"></a>乃可名为休息耳。<a id="a-Ov"></a>故后解曰。<a id="a-Ow"></a>心意想息也。<a id="a-Ox"></a>念身者。<a id="a-Oy"></a>观身三十六物恶露不净。<a id="a-Oz"></a>谛念不乱。<a id="a-P0"></a>亦得涅槃。<a id="a-P1"></a>何以知之。<a id="a-P2"></a>昔有比丘作阿练若。<a id="a-P3"></a>常行乞食。<a id="a-P4"></a>于江水边食。<a id="a-P5"></a>食讫澡钵。<a id="a-P6"></a>时上流岸边冢间有新死女人风吹头发忽然堕钵中。<a id="a-P7"></a>比丘手执此发。<a id="a-P8"></a>谛视之甚妙好。<a id="a-P9"></a>心口独语。<a id="a-PA"></a>若是马尾此复太细。<a id="a-PB"></a>若是男子发。<a id="a-PC"></a>复太软细。<a id="a-PD"></a>若系不解者。<a id="a-PE"></a>必是女人发。<a id="a-PF"></a>即便系之不解。<a id="a-PG"></a>便生想念。<a id="a-PH"></a>此发如是人必妙好。<a id="a-PI"></a>面如桃花色。<a id="a-PJ"></a>眼如明珠。<a id="a-PK"></a>鼻如截筒。<a id="a-PL"></a>口如含丹。<a id="a-PM"></a>眉如蚰蜓。<a id="a-PN"></a>作是分别已。<a id="a-PO"></a>便起欲心。<a id="a-PP"></a>顺水寻求。<a id="a-PQ"></a>想见颜色追求不已。<a id="a-PR"></a>见一女人狐狼已啖其半。<a id="a-PS"></a>身形臭烂其发犹存。<a id="a-PT"></a>执发比之长短相似。<a id="a-PU"></a>向者欲想释然自解。<a id="a-PV"></a>复重观之分别惟察。<a id="a-PW"></a>此人生时形容严好。<a id="a-PX"></a>今者坏败令人得见。<a id="a-PY"></a>我向所起想者。<a id="a-PZ"></a>但欲贪身爱欲。<a id="a-Pa"></a>故而生斯念耳。<a id="a-Pb"></a>彼身如是。<a id="a-Pc"></a>我复何异。<a id="a-Pd"></a>谛计我身四大合成。<a id="a-Pe"></a>福尽缘离自然解散。<a id="a-Pf"></a>睹变心悟即达道迹。<a id="a-Pg"></a>以是言之。<a id="a-Ph"></a>念身者获沙门果也。<a id="a-Pi"></a>念死者。<a id="a-Pj"></a>行人念。<a id="a-Pk"></a>命逝不停诸根散坏。<a id="a-Pl"></a>如腐败木。<a id="a-Pm"></a>命根断绝。<a id="a-Pn"></a>当念非常以自觉悟。<a id="a-Po"></a>昔有比丘名婆吉梨。<a id="a-Pp"></a>坐禅行道经历年岁。<a id="a-Pq"></a>而有漏不除。<a id="a-Pr"></a>自患己身以为大累。<a id="a-Ps"></a>每思自害。<a id="a-Pt"></a>人所以不得至道者。<a id="a-Pu"></a>正坐此身缠绵流转何时可息。<a id="a-Pv"></a>即以手执刀将欲自刎。<a id="a-Pw"></a>复重思惟。<a id="a-Px"></a>世尊有教诫。<a id="a-Py"></a>诸弟子不得自残。<a id="a-Pz"></a>虽尔我今欲求涅槃。<a id="a-Q0"></a>涅槃中无身。<a id="a-Q1"></a>是故先除身取无为正尔。<a id="a-Q2"></a>便举刀自刎。<a id="a-Q3"></a>头亦堕心亦彻。<a id="a-Q4"></a>即得阿罗汉。<a id="a-Q5"></a>佛知已得道。<a id="a-Q6"></a>敕诸比丘阇维其尸。<a id="a-Q7"></a>是故念死亦得涅槃也。<a id="a-Q8"></a>前十念佛总说。<a id="a-Q9"></a>为利根众生。<a id="a-QA"></a>后更说者。<a id="a-QB"></a>为钝根众生。<a id="a-QC"></a>析解其义也。<a id="a-QD"></a>名誉者。<a id="a-QE"></a>后得转轮圣王。<a id="a-QF"></a>得大果报者。<a id="a-QG"></a>后得天帝释。<a id="a-QH"></a>诸善普至者。<a id="a-QI"></a>后获梵天报。<a id="a-QJ"></a>得甘露味者。<a id="a-QK"></a>后得辟支佛。<a id="a-QL"></a>至无为处者。<a id="a-QM"></a>后获阿罗汉果。<a id="a-QN"></a>上说十念无此五句。<a id="a-QO"></a>今所以益诸报者。<a id="a-QP"></a>欲明念佛之义其理深妙。<a id="a-QQ"></a>佛说。<a id="a-QR"></a>诸弟子般涅槃。<a id="a-QS"></a>皆以宿缘偿对因取涅槃。<a id="a-QT"></a>目连被打。<a id="a-QU"></a>身子下肠。<a id="a-QV"></a>如是五百弟子。<a id="a-QW"></a>各以宿缘取灭度。<a id="a-QX"></a>唯有阿难最善取涅槃。<a id="a-QY"></a>阿难将欲涅槃时。<a id="a-QZ"></a>先现光瑞。<a id="a-Qa"></a>有梵志从阿难学算术。<a id="a-Qb"></a>见阿难颜色发明。<a id="a-Qc"></a>告阿阇世王曰。<a id="a-Qd"></a>阿难颜色异常。<a id="a-Qe"></a>将欲取涅槃耶。<a id="a-Qf"></a>王即遣人追寻阿难。<a id="a-Qg"></a>阿难已将五百弟子。<a id="a-Qh"></a>至中路恒水岸上。<a id="a-Qi"></a>上船欲度。<a id="a-Qj"></a>适至水半。<a id="a-Qk"></a>王以至岸。<a id="a-Ql"></a>毗舍离承阿难来。<a id="a-Qm"></a>亦遣五百童子迎。<a id="a-Qn"></a>欲适二国意故。<a id="a-Qo"></a>以神力制船令住中流。<a id="a-Qp"></a>时度弟子。<a id="a-Qq"></a>一名摩禅提。<a id="a-Qr"></a>二名摩呻提。<a id="a-Qs"></a>告摩禅提。<a id="a-Qt"></a>汝至羯宾兴显佛法。<a id="a-Qu"></a>彼土未有佛法。<a id="a-Qv"></a>好令流布。<a id="a-Qw"></a>告摩呻提曰。<a id="a-Qx"></a>汝至师子渚国兴隆佛法。<a id="a-Qy"></a>嘱累讫作十八变。<a id="a-Qz"></a>出火烧身。<a id="a-R0"></a>中分舍利。<a id="a-R1"></a>令二家各得供养。<a id="a-R2"></a>此由念佛之力。<a id="a-R3"></a>故得自在也。</p>
 </body>
</html>