<!doctype html>
<html id="z3IBW7W1BX" data-ver="503">
 <head>
  <meta charset="utf-8">
  <meta author="法救">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">五事毗婆沙论卷上</h1>
  <h2 id="a2">分别色品第一</h2>
  <p id="a3">敬礼佛法僧　　我今随自力</p>
  <p id="a4">欲于对法海　　探少贞实义</p>
  <p id="a5">哀愍弟子等　　当释能生慧</p>
  <p id="a6">灭愚五事论　　令彼觉开发</p>
  <p id="a7">尊者世友为益有情制五事论。<a id="a-8"></a>我今当释。<a id="a-9"></a>问何用释此五事论耶。<a id="a-A"></a>答为欲开发深隐义故。<a id="a-B"></a>若未开发此深隐义。<a id="a-C"></a>如有伏藏未开发时。<a id="a-D"></a>世间无能欢喜受用。<a id="a-E"></a>若为开发此深隐义。<a id="a-F"></a>如有伏藏已开发时。<a id="a-G"></a>世间便能欢喜受用。<a id="a-H"></a>又如日月虽具威光云等翳时不得显照。<a id="a-I"></a>若除彼翳显照事成。<a id="a-J"></a>本论文词应知亦尔。<a id="a-K"></a>虽已略辩种种胜义。<a id="a-L"></a>若不广释便不光显。<a id="a-M"></a>为令光显故我当释。<a id="a-N"></a>问已知须释五事论因。<a id="a-O"></a>尊者何缘制造斯论。<a id="a-P"></a>答有弟子等怖广闻持。<a id="a-Q"></a>欲令依略觉自共相。<a id="a-R"></a>谓彼尊者常作是思。<a id="a-S"></a>云何当令诸弟子等于一切法自相共相依止略文起明了觉。<a id="a-T"></a>以明了觉喻金刚山。<a id="a-U"></a>诸恶见风不能倾动。<a id="a-V"></a>不明了觉如芦苇花。<a id="a-W"></a>为恶见风之所飘鼓。<a id="a-X"></a>旋还飘扬犹豫空中。<a id="a-Y"></a>如是欲令诸弟子等起坚固觉。<a id="a-Z"></a>故作斯论。<a id="a-a"></a>问何谓诸法自相共相。<a id="a-b"></a>答坚湿暖等是诸相自法。<a id="a-c"></a>无常苦等是诸法共相。<a id="a-d"></a>世间虽于诸法自相有能知者。<a id="a-e"></a>然于共相皆不能知。<a id="a-f"></a>如是欲令诸弟子辈于二相法能如实知。<a id="a-g"></a>故造斯论。<a id="a-h"></a>问已知须造五事论缘。<a id="a-i"></a>此复为何名五事论。<a id="a-j"></a>答由此论中分别五事。<a id="a-k"></a>是故此论得五事名。<a id="a-l"></a>依处能生事义无异。<a id="a-m"></a>阿毗达磨诸大论师咸作是言。<a id="a-n"></a>事有五种。<a id="a-o"></a>一自性事。<a id="a-p"></a>二所缘事。<a id="a-q"></a>三系缚事。<a id="a-r"></a>四所因事。<a id="a-s"></a>五摄受事。<a id="a-t"></a>当知此中唯自性事。<a id="a-u"></a>问若尔何故说有五法。<a id="a-v"></a>答事之与法义亦无异。<a id="a-w"></a>问何故此论唯辩五法。<a id="a-x"></a>有作是说。<a id="a-y"></a>此责非理。<a id="a-z"></a>若减若增俱有难故。<a id="a-10"></a>有说此论略显诸法体类差别不相杂乱摄一切法。<a id="a-11"></a>故唯说五。<a id="a-12"></a>若总于五立一法名。<a id="a-13"></a>虽是略说摄诸法尽。<a id="a-14"></a>而不能显心等五法体类差别不相杂乱。<a id="a-15"></a>若说有漏无漏等二。<a id="a-16"></a>有学无学非二等三。<a id="a-17"></a>欲色无色不系等四。<a id="a-18"></a>应知亦尔。<a id="a-19"></a>问岂不列名即知有五。<a id="a-1A"></a>何故论首先标五数。<a id="a-1B"></a>答如缕系花易受持故。<a id="a-1C"></a>谓如以缕连系众花。<a id="a-1D"></a>易可受持庄严身首。<a id="a-1E"></a>如是数缕连系义花。<a id="a-1F"></a>易可受持庄严心慧。<a id="a-1G"></a>或先标数后列其名。<a id="a-1H"></a>是制作者旧仪式故。<a id="a-1I"></a>应知法声义有多种。<a id="a-1J"></a>谓或有处所说名法。<a id="a-1K"></a>如契经说。<a id="a-1L"></a>汝应谛听。<a id="a-1M"></a>吾当为汝宣说妙法。<a id="a-1N"></a>或复有处功德名法。<a id="a-1O"></a>如契经说。<a id="a-1P"></a>苾刍当知。<a id="a-1Q"></a>法谓正见。<a id="a-1R"></a>邪见非法。<a id="a-1S"></a>或复有处无我名法。<a id="a-1T"></a>如契经说诸法无我。<a id="a-1U"></a>当知此中无我名法。<a id="a-1V"></a>法谓能持。<a id="a-1W"></a>或能长养。<a id="a-1X"></a>能持于自长养望他。</p>
  <p id="a1Y">问何故此中先辩色法。<a id="a-1Z"></a>答一切法中色最粗故。<a id="a-1a"></a>是一切识所缘境故。<a id="a-1b"></a>与入佛法为要门故。<a id="a-1c"></a>谓入佛法者。<a id="a-1d"></a>有二甘露门。<a id="a-1e"></a>一不净观。<a id="a-1f"></a>二持息念。<a id="a-1g"></a>依不净观入佛法者观所造色。<a id="a-1h"></a>依持息念入佛法者观能造风。<a id="a-1i"></a>问依何义故说之为色。<a id="a-1j"></a>答渐次积集。<a id="a-1k"></a>渐次散坏。<a id="a-1l"></a>种植生长。<a id="a-1m"></a>会遇怨亲。<a id="a-1n"></a>能坏能成皆是色义。<a id="a-1o"></a>佛说变坏故名为色。<a id="a-1p"></a>变坏即是可恼坏义。<a id="a-1q"></a>有说变碍故名为色。<a id="a-1r"></a>问过去未来极微无表皆无变碍。<a id="a-1s"></a>应不名色。<a id="a-1t"></a>答彼亦是色。<a id="a-1u"></a>得色相故。<a id="a-1v"></a>过去诸色虽无变碍。<a id="a-1w"></a>而曾变碍故立色名。<a id="a-1x"></a>未来诸色虽无变碍。<a id="a-1y"></a>而当变碍故立色名。<a id="a-1z"></a>如过未眼虽不能见。<a id="a-20"></a>而曾当见故立眼名。<a id="a-21"></a>得彼相故此亦应尔。<a id="a-22"></a>一一极微虽无变碍。<a id="a-23"></a>而可积集变碍义成。<a id="a-24"></a>诸无表色虽无变碍。<a id="a-25"></a>随所依故得变碍名。<a id="a-26"></a>所依者何。<a id="a-27"></a>谓四大种。<a id="a-28"></a>由彼变碍无表名色。<a id="a-29"></a>如树动时影亦随动。<a id="a-2A"></a>或随多分如名段食。<a id="a-2B"></a>或表内心故名为色。<a id="a-2C"></a>或表先业故立色名。<a id="a-2D"></a>色云何者。<a id="a-2E"></a>问尊者何故复说此言。<a id="a-2F"></a>答前所略说今欲广辩。<a id="a-2G"></a>若有见有对色。<a id="a-2H"></a>若无见有对色。<a id="a-2I"></a>若无见无对色。<a id="a-2J"></a>总摄名为诸所有色。<a id="a-2K"></a>言一切者。<a id="a-2L"></a>谓此诸色摄色无余。<a id="a-2M"></a>四大种者。<a id="a-2N"></a>问何故大种唯有四耶。<a id="a-2O"></a>胁尊者曰。<a id="a-2P"></a>此责非理。<a id="a-2Q"></a>若减若增俱有疑故。<a id="a-2R"></a>不违法相说四无失。<a id="a-2S"></a>有作是说。<a id="a-2T"></a>为遮外道大种有五。<a id="a-2U"></a>故唯说四。<a id="a-2V"></a>彼执虚空亦是大种。<a id="a-2W"></a>问何故虚空不名大种。<a id="a-2X"></a>答虚空无有大种相故。<a id="a-2Y"></a>谓大虚空是大非种。<a id="a-2Z"></a>以常住法无造作故。<a id="a-2a"></a>大德妙音亦作是说。<a id="a-2b"></a>虚空大种其相各异。<a id="a-2c"></a>虚空虽大而体非种。<a id="a-2d"></a>又诸大种若能成身。<a id="a-2e"></a>多是有情业异熟摄。<a id="a-2f"></a>虚空无彼业异熟相。<a id="a-2g"></a>是故虚空定非大种。<a id="a-2h"></a>问所说大种其义云何。<a id="a-2i"></a>答亦种亦大故名大种。<a id="a-2j"></a>如世间说大地大王。<a id="a-2k"></a>问此中所说种是何义。<a id="a-2l"></a>答能多积集能大障碍。<a id="a-2m"></a>能办大事故名为种。<a id="a-2n"></a>问此四大种作何事业。<a id="a-2o"></a>答此四能造诸所造色。<a id="a-2p"></a>谓依此四诸积集色。<a id="a-2q"></a>大障碍色皆得生长。<a id="a-2r"></a>如是名为大种事业。<a id="a-2s"></a>问造是何义为因为缘。<a id="a-2t"></a>若是因义此四大种。<a id="a-2u"></a>于所造色五因皆无。<a id="a-2v"></a>如何可言造是因义。<a id="a-2w"></a>若是缘义诸所造色。<a id="a-2x"></a>除自余法皆增上缘。<a id="a-2y"></a>是则不应唯四能造。<a id="a-2z"></a>有作是说。<a id="a-30"></a>造是因义。<a id="a-31"></a>虽四大种于所造色无相应等五种因义。<a id="a-32"></a>而更别有生等五因。<a id="a-33"></a>即是生依立持养五。<a id="a-34"></a>复有说者。<a id="a-35"></a>造是缘义。<a id="a-36"></a>虽所造色除其自性。<a id="a-37"></a>余一切法皆增上缘。<a id="a-38"></a>而四大种是所造色。<a id="a-39"></a>近增上缘非所余法。<a id="a-3A"></a>如说眼色。<a id="a-3B"></a>为眼识缘。<a id="a-3C"></a>彼说胜缘此亦应尔。<a id="a-3D"></a>问颇有是色非四大种。<a id="a-3E"></a>亦非大种所造色耶。<a id="a-3F"></a>答有。<a id="a-3G"></a>谓一或二或三大种。<a id="a-3H"></a>此一二三不名四故。<a id="a-3I"></a>又诸大种非所造故。<a id="a-3J"></a>问何故大种非所造耶。<a id="a-3K"></a>答因色果色相各异故。<a id="a-3L"></a>或诸大种若所造摄。<a id="a-3M"></a>为四造一三造一耶。<a id="a-3N"></a>若诸大种四能造一。<a id="a-3O"></a>地等亦应还造地等。<a id="a-3P"></a>是则诸法应待自性。<a id="a-3Q"></a>然一切法不待自性。<a id="a-3R"></a>但藉他缘而有作用。<a id="a-3S"></a>若诸大种三能造一。<a id="a-3T"></a>因数既阙应不能造。<a id="a-3U"></a>如所造色因必具四。</p>
  <p id="a3V">问已总了知大种所造。<a id="a-3W"></a>复欲闻此二种别相。<a id="a-3X"></a>何谓大种。<a id="a-3Y"></a>其相云何。<a id="a-3Z"></a>答地等界名大种。<a id="a-3a"></a>坚等性是其相。<a id="a-3b"></a>问若坚性等是地等相。<a id="a-3c"></a>所相能相岂不成一。<a id="a-3d"></a>答许此成一亦有何过。<a id="a-3e"></a>故毗婆沙作如是说。<a id="a-3f"></a>自性我物相本性等。<a id="a-3g"></a>名言虽殊而义无别。<a id="a-3h"></a>不可说诸法离自性有相。<a id="a-3i"></a>如说涅槃寂静为相。<a id="a-3j"></a>非离寂静别有涅槃。<a id="a-3k"></a>此亦应然。<a id="a-3l"></a>故无有过。<a id="a-3m"></a>此中坚性即坚分坚体约种类说。<a id="a-3n"></a>坚性是地界。<a id="a-3o"></a>然此坚性差别无边。<a id="a-3p"></a>谓内法中爪发等异。<a id="a-3q"></a>外法中有铜锡等殊。<a id="a-3r"></a>又内法中手足等坚异。<a id="a-3s"></a>外法亦尔。<a id="a-3t"></a>故坚性无边。<a id="a-3u"></a>问若尔坚性应共相摄。<a id="a-3v"></a>云何说为地等自相。<a id="a-3w"></a>答坚性虽多而总表如。<a id="a-3x"></a>地多变碍总表色蕴。<a id="a-3y"></a>所表既一故非共相。<a id="a-3z"></a>有说坚性通二相摄。<a id="a-40"></a>观三大种则成自相。<a id="a-41"></a>若观坚类有内外等无边差别。<a id="a-42"></a>复成共相。<a id="a-43"></a>如变碍性通二相摄。<a id="a-44"></a>观余四蕴则成自相。<a id="a-45"></a>若观色性有十一种品类差别。<a id="a-46"></a>复成共相。<a id="a-47"></a>又如苦谛其相逼迫观三谛时此成自相。<a id="a-48"></a>若观有漏五蕴差别。<a id="a-49"></a>即此逼迫复成共相。<a id="a-4A"></a>坚性亦然故通二种。<a id="a-4B"></a>问若如是者。<a id="a-4C"></a>云何建立自共相别不相杂乱。<a id="a-4D"></a>答以观待故无杂乱失。<a id="a-4E"></a>谓若观彼立为自相。<a id="a-4F"></a>未尝观彼立为共相。<a id="a-4G"></a>若复观此立为共相。<a id="a-4H"></a>未尝观此立为自相故自共相观待而立。<a id="a-4I"></a>问已知大种相各有异。<a id="a-4J"></a>大种作业差别云何。<a id="a-4K"></a>答地界能持住行二类令不坠落。<a id="a-4L"></a>水界能摄性乖违事令不离散。<a id="a-4M"></a>火界能熟不熟物类令不朽败。<a id="a-4N"></a>风界能令诸物增长或复流引。<a id="a-4O"></a>是谓大种各别事业。<a id="a-4P"></a>问地水火风各有二性。<a id="a-4Q"></a>谓坚等性及色性摄。<a id="a-4R"></a>云何一法得有二相。<a id="a-4S"></a>答一法多相斯有何失。<a id="a-4T"></a>如契经说。<a id="a-4U"></a>一一取蕴有如病等无量种相。<a id="a-4V"></a>或坚等性是地界等自相所摄。<a id="a-4W"></a>其中色性是地界等共相所摄。<a id="a-4X"></a>故于一法有二种相。<a id="a-4Y"></a>一自二共。<a id="a-4Z"></a>亦不违理。<a id="a-4a"></a>问如是四界可相离不。<a id="a-4b"></a>答此四展转定不相离。<a id="a-4c"></a>云何知然。<a id="a-4d"></a>契经说故。<a id="a-4e"></a>入胎经说。<a id="a-4f"></a>羯赖蓝时若有地界无水界者。<a id="a-4g"></a>其性干燥则应分散。<a id="a-4h"></a>既不分散故知定有水界能摄。<a id="a-4i"></a>若有水界无地界者。<a id="a-4j"></a>其性融释则应流泒。<a id="a-4k"></a>既不流泒。<a id="a-4l"></a>故知定有地界能持。<a id="a-4m"></a>若有水界无火界者。<a id="a-4n"></a>其性润湿则应朽败。<a id="a-4o"></a>既不朽败故知定有火界能熟。<a id="a-4p"></a>若有火界无风界者。<a id="a-4q"></a>其性则应无增长义。<a id="a-4r"></a>既渐增长故知定有风界动摇。<a id="a-4s"></a>问若尔经说当云何通。<a id="a-4t"></a>如契经说。<a id="a-4u"></a>苾刍当知。<a id="a-4v"></a>于此身中火界若发。<a id="a-4w"></a>或即令舍命。<a id="a-4x"></a>或生近死苦。<a id="a-4y"></a>答经依增盛不增盛说。<a id="a-4z"></a>不言火体身中本无。<a id="a-50"></a>问地界与地有何差别。<a id="a-51"></a>答地界坚性地谓显形。<a id="a-52"></a>地界能造地谓所造。<a id="a-53"></a>地界触处身识所识。<a id="a-54"></a>地谓色处眼识所识。<a id="a-55"></a>是谓地界与地差别。<a id="a-56"></a>水火亦然风或风界。</p>
  <p id="a57">问已具了知坚湿暖动四大种相展转乖违。<a id="a-58"></a>如四毒蛇居一身箧。<a id="a-59"></a>复欲闻彼所造色相。<a id="a-5A"></a>且何名为彼所造色。<a id="a-5B"></a>答彼所造色。<a id="a-5C"></a>谓眼根等。<a id="a-5D"></a>眼即根故说名眼根。<a id="a-5E"></a>如青莲华余根亦尔。<a id="a-5F"></a>问眼等五种亦界处摄。<a id="a-5G"></a>何故此中独标根称。<a id="a-5H"></a>答为欲简别色等外境。<a id="a-5I"></a>谓若说为眼等界处。<a id="a-5J"></a>则根根义差别难知。<a id="a-5K"></a>是故此中独标根称。<a id="a-5L"></a>此则显示所造色中内者名根外名根义。<a id="a-5M"></a>问此中所说根义云何。<a id="a-5N"></a>答增上最胜现见光明。<a id="a-5O"></a>喜观妙等皆是根义。<a id="a-5P"></a>问若增上义是根义者。<a id="a-5Q"></a>诸有为法展转增上。<a id="a-5R"></a>无为亦是有为增上。<a id="a-5S"></a>则一切法皆应是根。<a id="a-5T"></a>答依胜立根故无斯过。<a id="a-5U"></a>谓增上缘有胜有劣。<a id="a-5V"></a>当知胜者建立为根。<a id="a-5W"></a>问何根于谁有几增上。<a id="a-5X"></a>答五根各于四事增上。<a id="a-5Y"></a>一庄严身。<a id="a-5Z"></a>二导养身。<a id="a-5a"></a>三生识等。<a id="a-5b"></a>四不共事。<a id="a-5c"></a>先辩眼根。<a id="a-5d"></a>庄严身者。<a id="a-5e"></a>谓身虽具众分余根若阙眼根便丑陋故。<a id="a-5f"></a>导养身者。<a id="a-5g"></a>谓眼能见安危诸色避危就安。<a id="a-5h"></a>身久住故。<a id="a-5i"></a>生识等者。<a id="a-5j"></a>谓依眼根一切眼识及相应法皆得生故。<a id="a-5k"></a>不共事者。<a id="a-5l"></a>谓见色用唯属眼根。<a id="a-5m"></a>二十一根无斯用故。<a id="a-5n"></a>次辩耳根。<a id="a-5o"></a>庄严身者。<a id="a-5p"></a>谓耳聋者不可爱故。<a id="a-5q"></a>导养身者。<a id="a-5r"></a>谓耳能闻好恶声别避恶就好。<a id="a-5s"></a>身久住故。<a id="a-5t"></a>生识等者。<a id="a-5u"></a>谓依耳根一切耳识及相应法皆得生故。<a id="a-5v"></a>不共事者。<a id="a-5w"></a>谓闻声用唯属耳根。<a id="a-5x"></a>二十一根无斯用故。<a id="a-5y"></a>鼻舌身根。<a id="a-5z"></a>庄严身者。<a id="a-60"></a>如眼耳说。<a id="a-61"></a>导养身者。<a id="a-62"></a>谓此三根受用段食。<a id="a-63"></a>身久住故。<a id="a-64"></a>生识等者。<a id="a-65"></a>谓依三根。<a id="a-66"></a>鼻舌身识及相应法皆得生故。<a id="a-67"></a>不共事者。<a id="a-68"></a>谓嗅尝觉香味触用属鼻舌身。<a id="a-69"></a>非余根故。<a id="a-6A"></a>问如是五根有何胜德。<a id="a-6B"></a>谁为自性。<a id="a-6C"></a>业用云何。<a id="a-6D"></a>答眼根德者。<a id="a-6E"></a>谓与眼识及相应法为所依故。<a id="a-6F"></a>眼根自性即是净色。<a id="a-6G"></a>能见诸色是眼业用。<a id="a-6H"></a>余根三事类眼应知。<a id="a-6I"></a>此中且说有业用根。<a id="a-6J"></a>非一切根识所依故。<a id="a-6K"></a>此色澄净故名净色。<a id="a-6L"></a>或复此中与眼识等为所依者。<a id="a-6M"></a>显同分根。<a id="a-6N"></a>说净色言显彼同分。<a id="a-6O"></a>问何谓同分彼同分。<a id="a-6P"></a>根如是二名所目何别。<a id="a-6Q"></a>答有业用者名同分根。<a id="a-6R"></a>无业用根名彼同分。<a id="a-6S"></a>如能见色名同分眼。<a id="a-6T"></a>不见色者名彼同分。<a id="a-6U"></a>彼同分眼差别有四。<a id="a-6V"></a>一有过去彼同分眼。<a id="a-6W"></a>谓不能见诸色已灭。<a id="a-6X"></a>二有现在彼同分眼。<a id="a-6Y"></a>谓不能见诸色今灭。<a id="a-6Z"></a>三有未来彼同分眼。<a id="a-6a"></a>谓不能见诸色当灭。<a id="a-6b"></a>四有未来定不生眼。<a id="a-6c"></a>其同分眼差别唯三。<a id="a-6d"></a>谓除未来定不生眼。<a id="a-6e"></a>耳根等四如眼应知。<a id="a-6f"></a>或复五识各二所依。<a id="a-6g"></a>一俱时生。<a id="a-6h"></a>谓眼等五。<a id="a-6i"></a>二无间灭。<a id="a-6j"></a>谓即意根。<a id="a-6k"></a>唯说识依滥无间意。<a id="a-6l"></a>但言净色五体应同。<a id="a-6m"></a>故净色言简无间意。<a id="a-6n"></a>与眼等识。<a id="a-6o"></a>为所依言。<a id="a-6p"></a>显眼等根差别有五。<a id="a-6q"></a>由斯故说五识所依与等无间缘差别各四句。<a id="a-6r"></a>俱生眼等根为第一句。<a id="a-6s"></a>无间灭心所为第二句。<a id="a-6t"></a>无间灭心为第三句。<a id="a-6u"></a>除前余法为第四句。<a id="a-6v"></a>问谁能见色。<a id="a-6w"></a>为眼根见。<a id="a-6x"></a>为眼识。<a id="a-6y"></a>见为与眼识相应慧见。<a id="a-6z"></a>为心心所和合见耶。<a id="a-70"></a>汝何所疑一切有过。<a id="a-71"></a>若眼根见余识行时宁不见色。<a id="a-72"></a>何不俱取一切境耶。<a id="a-73"></a>若眼识见。<a id="a-74"></a>诸识但以了别为相。<a id="a-75"></a>非见为相岂能见色。<a id="a-76"></a>若与眼识相应慧见。<a id="a-77"></a>应许耳识相应慧闻。<a id="a-78"></a>彼既非闻此云何见。<a id="a-79"></a>若心心所和合能见。<a id="a-7A"></a>诸心心所和合不定。<a id="a-7B"></a>谓善眼识与二十二心所相应。<a id="a-7C"></a>不善眼识与二十一心所相应。<a id="a-7D"></a>有覆无记眼识与十八种心所相应。<a id="a-7E"></a>无覆无记眼识与十二种心所相应。<a id="a-7F"></a>既不决定云何和合。<a id="a-7G"></a>答眼根能见。<a id="a-7H"></a>然与眼识合位非余。<a id="a-7I"></a>譬如眼识了别色用依眼方有。<a id="a-7J"></a>又如受等领纳等用必依于心。<a id="a-7K"></a>此亦应尔。<a id="a-7L"></a>由斯理趣余识行时。<a id="a-7M"></a>眼既识空不能见色。<a id="a-7N"></a>亦无俱取一切境失。<a id="a-7O"></a>以一相续中无二心转故。<a id="a-7P"></a>问何故具六所依所缘。<a id="a-7Q"></a>而一相续中无六识俱转。<a id="a-7R"></a>答等无间缘唯有一故。<a id="a-7S"></a>复有余义。<a id="a-7T"></a>若眼识见谁复能识。<a id="a-7U"></a>若慧见者谁复能知。<a id="a-7V"></a>若心心所和合能见。<a id="a-7W"></a>诸法一一业用不同。<a id="a-7X"></a>于中定无和合见义。<a id="a-7Y"></a>又应一体有二作用谓许能见及领纳等。<a id="a-7Z"></a>复有余义。<a id="a-7a"></a>若识见者识无对故。<a id="a-7b"></a>则应能见被障诸色。<a id="a-7c"></a>慧及和合应知亦然。<a id="a-7d"></a>是故眼根独名能见。<a id="a-7e"></a>问已知见用唯属眼根。<a id="a-7f"></a>眼见色时为二为一。<a id="a-7g"></a>答此不决定。<a id="a-7h"></a>若开两眼观诸色时则二俱见。<a id="a-7i"></a>以开一眼按一眼时。<a id="a-7j"></a>便于现前见二月等。<a id="a-7k"></a>闭一按一此事则无。<a id="a-7l"></a>是故有时二眼俱见。<a id="a-7m"></a>又发智论说俱见因。<a id="a-7n"></a>谓双开时见分明等。<a id="a-7o"></a>两耳两鼻应知亦然。<a id="a-7p"></a>问何缘二眼二耳二鼻。<a id="a-7q"></a>虽各两处而立一根。<a id="a-7r"></a>答二处眼等体类一故。<a id="a-7s"></a>二所取境一界摄故。<a id="a-7t"></a>二能依识一识摄故。<a id="a-7u"></a>又二俱时能取境故。<a id="a-7v"></a>虽有两处而立一根。<a id="a-7w"></a>女根男根即身根摄。<a id="a-7x"></a>是故于此不别立根。<a id="a-7y"></a>眼根极微布眼精上。<a id="a-7z"></a>对境而住如香菱花。<a id="a-80"></a>耳根极微在耳穴内。<a id="a-81"></a>旋环而住如卷桦皮。<a id="a-82"></a>鼻根极微居鼻頞内。<a id="a-83"></a>背上面下如双爪甲。<a id="a-84"></a>舌根极微布在舌上形如半月。<a id="a-85"></a>然于舌中如毛发量无舌根微。<a id="a-86"></a>身根极微遍诸身分。</p>
 </body>
</html>