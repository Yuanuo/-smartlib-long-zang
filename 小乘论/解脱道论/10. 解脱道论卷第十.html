<!doctype html>
<html id="z3IBWAI1CZ" data-ver="1445">
 <head>
  <meta charset="utf-8">
  <meta author="优婆底沙">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">解脱道论卷第十</h1>
  <h2 id="a2">五方便品第十一之一</h2>
  <p id="a3">于是初坐禅人乐脱老死。<a id="a-4"></a>乐除生死因。<a id="a-5"></a>乐除无明闇。<a id="a-6"></a>乐断爱绳。<a id="a-7"></a>乐得圣慧。<a id="a-8"></a>于五处当起方便。<a id="a-9"></a>所谓阴方便。<a id="a-A"></a>入方便。<a id="a-B"></a>界方便。<a id="a-C"></a>因缘方便。<a id="a-D"></a>圣谛方便。<a id="a-E"></a>问云何阴方便。<a id="a-F"></a>答五阴色阴受阴想阴行阴识阴。<a id="a-G"></a>问云何色阴。<a id="a-H"></a>答四大四大所造色。<a id="a-I"></a>云何四大地界水界火界风界。<a id="a-J"></a>云何地界。<a id="a-K"></a>坚性坚相。<a id="a-L"></a>此谓地界。<a id="a-M"></a>云何水界。<a id="a-N"></a>水湿和合色。<a id="a-O"></a>此谓水界。<a id="a-P"></a>云何火界。<a id="a-Q"></a>火暖熟色。<a id="a-R"></a>此谓火界。<a id="a-S"></a>云何风界。<a id="a-T"></a>风持色。<a id="a-U"></a>此谓风界。<a id="a-V"></a>初坐禅人以二行取诸盖。<a id="a-W"></a>以略以广如说观四大。<a id="a-X"></a>如是可知。<a id="a-Y"></a>云何四大所造色。<a id="a-Z"></a>眼入耳入鼻入舌入身入。<a id="a-a"></a>色入声入香入味入。<a id="a-b"></a>女根男根命根。<a id="a-c"></a>身作口作。<a id="a-d"></a>虚空界色。<a id="a-e"></a>轻色软色。<a id="a-f"></a>堪受持色。<a id="a-g"></a>增长色。<a id="a-h"></a>相续色。<a id="a-i"></a>生色老色。<a id="a-j"></a>无常揣食处色。<a id="a-k"></a>眠色。<a id="a-l"></a>云何眼入。<a id="a-m"></a>以是见色有对。<a id="a-n"></a>依彼眼识起。<a id="a-o"></a>此谓眼入。<a id="a-p"></a>复次依眼睛肉揣白黑眼珠三圆。<a id="a-q"></a>于肉血风痰唾。<a id="a-r"></a>五重内住。<a id="a-s"></a>如半芥子。<a id="a-t"></a>大如虮子头。<a id="a-u"></a>初业所成。<a id="a-v"></a>四大所造火。<a id="a-w"></a>大最多。<a id="a-x"></a>此清净色。<a id="a-y"></a>谓为眼入。<a id="a-z"></a>如大德舍利弗所说。<a id="a-10"></a>以眼识清净见诸色。<a id="a-11"></a>或小或微。<a id="a-12"></a>如牖柯喻。<a id="a-13"></a>云何耳入。<a id="a-14"></a>以是闻声。<a id="a-15"></a>于是声有对。<a id="a-16"></a>依耳识起。<a id="a-17"></a>此谓耳入。<a id="a-18"></a>复次于二孔赤毛为边。<a id="a-19"></a>依膜住如青豆茎。<a id="a-1A"></a>初业所造空大最多。<a id="a-1B"></a>四大所造清净色。<a id="a-1C"></a>此谓耳入云何鼻入。<a id="a-1D"></a>以是闻香。<a id="a-1E"></a>于是香有对。<a id="a-1F"></a>依鼻识起。<a id="a-1G"></a>此谓鼻入。<a id="a-1H"></a>复次于鼻孔中三和合依细孔住。<a id="a-1I"></a>如拘毗陀罗形。<a id="a-1J"></a>初业所造。<a id="a-1K"></a>风大最多。<a id="a-1L"></a>四大所造清净色。<a id="a-1M"></a>此谓鼻入。<a id="a-1N"></a>云何舌入。<a id="a-1O"></a>以是知味。<a id="a-1P"></a>于是味有对。<a id="a-1Q"></a>依舌识起。<a id="a-1R"></a>此谓舌入。<a id="a-1S"></a>复次于舌肉上。<a id="a-1T"></a>两指大住。<a id="a-1U"></a>如郁波罗花形。<a id="a-1V"></a>初业所造。<a id="a-1W"></a>水大最多。<a id="a-1X"></a>四大所造清净色。<a id="a-1Y"></a>此谓舌入。<a id="a-1Z"></a>云何身入。<a id="a-1a"></a>以是觉触。<a id="a-1b"></a>于是触有对。<a id="a-1c"></a>依身识起。<a id="a-1d"></a>此谓身入。<a id="a-1e"></a>复次除毛发爪齿。<a id="a-1f"></a>所余不受。<a id="a-1g"></a>于一切受身。<a id="a-1h"></a>初业所造。<a id="a-1i"></a>地大最多。<a id="a-1j"></a>四大所造清净色。<a id="a-1k"></a>此谓身入。<a id="a-1l"></a>是可见色。<a id="a-1m"></a>此谓色入。<a id="a-1n"></a>是有对声。<a id="a-1o"></a>是谓声入。<a id="a-1p"></a>是有对香。<a id="a-1q"></a>此谓香入。<a id="a-1r"></a>是有对味。<a id="a-1s"></a>此谓味入。<a id="a-1t"></a>是女性是女根。<a id="a-1u"></a>是男性是男根。<a id="a-1v"></a>是随守护业所成色。<a id="a-1w"></a>此谓命根。<a id="a-1x"></a>是以身令现诸行名行。<a id="a-1y"></a>此谓身作。<a id="a-1z"></a>是以口令现诸行名行。<a id="a-20"></a>此谓口作。<a id="a-21"></a>是色分别此谓虚空界。<a id="a-22"></a>是色轻性此谓色轻。<a id="a-23"></a>是色轻性此谓色软。<a id="a-24"></a>是色堪受持性此谓色堪受持。<a id="a-25"></a>此三种是身不懈怠性。<a id="a-26"></a>是诸入聚此谓色聚。<a id="a-27"></a>是色聚此谓色相续。<a id="a-28"></a>是色令起此谓色生。<a id="a-29"></a>是令色熟此谓色老。<a id="a-2A"></a>是色败坏所谓色无常。<a id="a-2B"></a>以气味众生得立。<a id="a-2C"></a>此谓气味揣食。<a id="a-2D"></a>色依界及意识界起。<a id="a-2E"></a>此谓界处色。<a id="a-2F"></a>是诸界懈怠。<a id="a-2G"></a>此谓睡眠色。<a id="a-2H"></a>此二十六所造色。<a id="a-2I"></a>及四大。<a id="a-2J"></a>成三十色。<a id="a-2K"></a>问四大及四大所造色。<a id="a-2L"></a>云何差别。<a id="a-2M"></a>答四大依四大共生。<a id="a-2N"></a>四大所造色依四大生。<a id="a-2O"></a>四大所造色非四大所依。<a id="a-2P"></a>亦非四大所造色所依。<a id="a-2Q"></a>如三杖得倚。<a id="a-2R"></a>如是四大可知。<a id="a-2S"></a>如三杖影倚。<a id="a-2T"></a>如是四大所造色可知。<a id="a-2U"></a>此谓差别。<a id="a-2V"></a>于是坐禅人此三十色。<a id="a-2W"></a>以五行可知所胜。<a id="a-2X"></a>如是以令起。<a id="a-2Y"></a>以聚以生以种种以一。<a id="a-2Z"></a>问云何以令起。<a id="a-2a"></a>答九色业因缘所起。<a id="a-2b"></a>所谓眼入耳入鼻入舌入身入。<a id="a-2c"></a>女根男根命根处色。<a id="a-2d"></a>二色心因缘所起。<a id="a-2e"></a>所谓身作口作。<a id="a-2f"></a>一色时节心所起。<a id="a-2g"></a>所谓声入。<a id="a-2h"></a>四色时心食因缘所起。<a id="a-2i"></a>所谓色轻色软色堪受持眠色。<a id="a-2j"></a>十二色四因缘所起。<a id="a-2k"></a>所谓色入香入味入。<a id="a-2l"></a>虚空界色聚色相续色。<a id="a-2m"></a>色生揣食四界。<a id="a-2n"></a>二色无有所起。<a id="a-2o"></a>所谓色老色无常。<a id="a-2p"></a>复次生缘老老缘无常。<a id="a-2q"></a>如是以令起。<a id="a-2r"></a>所胜可知。<a id="a-2s"></a>问云何以聚。<a id="a-2t"></a>答九聚业所起。<a id="a-2u"></a>九聚心所起。<a id="a-2v"></a>六聚时节所起。<a id="a-2w"></a>三聚食所起。<a id="a-2x"></a>问云何九聚业所起。<a id="a-2y"></a>答所谓眼十耳十鼻十舌十身十女根十男根十处十命根九。<a id="a-2z"></a>问云何名眼十。<a id="a-30"></a>答眼清净四界是其处。<a id="a-31"></a>复依四界色香味触命根眼清净。<a id="a-32"></a>此十法共生不相离此谓聚。<a id="a-33"></a>是谓眼十。<a id="a-34"></a>此起是生此熟谓老。<a id="a-35"></a>此坏是无常。<a id="a-36"></a>此分别。<a id="a-37"></a>是虚空界。<a id="a-38"></a>此四法彼聚共起。<a id="a-39"></a>此眼依于十老时。<a id="a-3A"></a>生第二眼十。<a id="a-3B"></a>彼二种十聚此谓聚。<a id="a-3C"></a>彼随逐此谓相续。<a id="a-3D"></a>此六法彼共起。<a id="a-3E"></a>彼复第二眼十依于老时。<a id="a-3F"></a>生第三眼十。<a id="a-3G"></a>是第二及第三眼十。<a id="a-3H"></a>此谓聚。<a id="a-3I"></a>唯彼法随逐。<a id="a-3J"></a>此谓相续。<a id="a-3K"></a>初十散坏。<a id="a-3L"></a>第二十老。<a id="a-3M"></a>第三十起。<a id="a-3N"></a>彼成一刹那。<a id="a-3O"></a>如是所起眼十。<a id="a-3P"></a>彼间不可知。<a id="a-3Q"></a>刹那轻速故。<a id="a-3R"></a>不现世间知。<a id="a-3S"></a>有彼坐禅人见眼相续。<a id="a-3T"></a>如江流如灯焰相续。<a id="a-3U"></a>此谓眼十。<a id="a-3V"></a>如是耳十鼻十舌十身十女根十男根十命根九。<a id="a-3W"></a>以广可知。<a id="a-3X"></a>问云何九聚心所起。<a id="a-3Y"></a>答清净八义。<a id="a-3Z"></a>清净身作九。<a id="a-3a"></a>清净口作七。<a id="a-3b"></a>清净轻九。<a id="a-3c"></a>轻身作十轻口作十一。<a id="a-3d"></a>清净眼九。<a id="a-3e"></a>眼身作十。<a id="a-3f"></a>眼口作十一。<a id="a-3g"></a>问云何名清净八心所起。<a id="a-3h"></a>答四界依界。<a id="a-3i"></a>色香味触。<a id="a-3j"></a>此八法共生不相离。<a id="a-3k"></a>彼十是名清净八。<a id="a-3l"></a>彼起是生。<a id="a-3m"></a>彼熟是老。<a id="a-3n"></a>彼坏是无常。<a id="a-3o"></a>彼分别是虚空界。<a id="a-3p"></a>此四法彼随起。<a id="a-3q"></a>彼清净八。<a id="a-3r"></a>于坏时与第二心共起。<a id="a-3s"></a>第二清净八。<a id="a-3t"></a>初清净坏。<a id="a-3u"></a>第二清净起。<a id="a-3v"></a>于一刹那起。<a id="a-3w"></a>此非展转为聚。<a id="a-3x"></a>以与三所起所聚。<a id="a-3y"></a>如是清净轻九。<a id="a-3z"></a>及清净眼九。<a id="a-40"></a>六作聚非初坏。<a id="a-41"></a>非第二起。<a id="a-42"></a>无一刹那。<a id="a-43"></a>何故不一心二作。<a id="a-44"></a>令起余如初说。<a id="a-45"></a>问云何六聚时节所起。<a id="a-46"></a>答清净八。<a id="a-47"></a>清净声九。<a id="a-48"></a>清净轻九。<a id="a-49"></a>轻声十。<a id="a-4A"></a>清净眼九。<a id="a-4B"></a>眼声十。<a id="a-4C"></a>外聚成二清净。<a id="a-4D"></a>八及声九。<a id="a-4E"></a>问云何三聚食所起。<a id="a-4F"></a>答清净八。<a id="a-4G"></a>清净轻九。<a id="a-4H"></a>清净眼九。<a id="a-4I"></a>时节食所起聚相续业处。<a id="a-4J"></a>相似可知。<a id="a-4K"></a>余如初说。<a id="a-4L"></a>命九天聚。<a id="a-4M"></a>于欲界于业处所成。<a id="a-4N"></a>八聚以寿命活。<a id="a-4O"></a>鼻舌身男女根如。<a id="a-4P"></a>是轻等三及眠。<a id="a-4Q"></a>此于色界。<a id="a-4R"></a>无有命九。<a id="a-4S"></a>天聚无想梵天。<a id="a-4T"></a>于其身一切入。<a id="a-4U"></a>以是得活。<a id="a-4V"></a>如是以聚。<a id="a-4W"></a>问云何以生。<a id="a-4X"></a>答如男女入胎。<a id="a-4Y"></a>于刹那生三十色起。<a id="a-4Z"></a>所谓处十。<a id="a-4a"></a>身十。<a id="a-4b"></a>或女根十。<a id="a-4c"></a>或男根十。<a id="a-4d"></a>不男不女二十色起。<a id="a-4e"></a>所谓处十身十。<a id="a-4f"></a>于欲界化生。<a id="a-4g"></a>满根入男女。<a id="a-4h"></a>于生刹那七十色起。<a id="a-4i"></a>所谓处十。<a id="a-4j"></a>身十。<a id="a-4k"></a>眼十。<a id="a-4l"></a>耳十。<a id="a-4m"></a>鼻十。<a id="a-4n"></a>舌十。<a id="a-4o"></a>或女根十。<a id="a-4p"></a>或男根十。<a id="a-4q"></a>或于恶趣化生生盲。<a id="a-4r"></a>女人男人。<a id="a-4s"></a>于其生刹那六十色起除眼十。<a id="a-4t"></a>如是生聋人六十色起。<a id="a-4u"></a>除耳十。<a id="a-4v"></a>生盲聋人五十色起。<a id="a-4w"></a>除眼十耳十。<a id="a-4x"></a>恶趣化生满根入。<a id="a-4y"></a>或非男或非女。<a id="a-4z"></a>及劫初人。<a id="a-50"></a>于其生刹那六十色起除男女根。<a id="a-51"></a>于彼盲及非男非女。<a id="a-52"></a>五十色起除眼根十。<a id="a-53"></a>除非男非女根。<a id="a-54"></a>或聋非男非女。<a id="a-55"></a>亦五十色起除耳十及非男非女根。<a id="a-56"></a>或盲聋非男非女四十色起。<a id="a-57"></a>处十身十鼻十舌十梵。<a id="a-58"></a>天于其生刹那四十九色起。<a id="a-59"></a>处十眼十耳十身十命根九。<a id="a-5A"></a>无想天众生于其生刹那九色起。<a id="a-5B"></a>命根九。<a id="a-5C"></a>如是以生可知。<a id="a-5D"></a>问云何以种种。<a id="a-5E"></a>答一切色成二种。<a id="a-5F"></a>所谓大细。<a id="a-5G"></a>于是十二色大内外色入。<a id="a-5H"></a>以有对义。<a id="a-5I"></a>余十八色细。<a id="a-5J"></a>以无对义。<a id="a-5K"></a>复二种色。<a id="a-5L"></a>所谓内外。<a id="a-5M"></a>于是五色成内眼等。<a id="a-5N"></a>五入以有境界义。<a id="a-5O"></a>余二十五外色以无境界义。<a id="a-5P"></a>复有二种色。<a id="a-5Q"></a>命根不命根。<a id="a-5R"></a>于是八色名根。<a id="a-5S"></a>五内女根男根命根。<a id="a-5T"></a>以依义。<a id="a-5U"></a>余二十二非命根。<a id="a-5V"></a>以无依义。<a id="a-5W"></a>一切色成三种。<a id="a-5X"></a>所谓受色非受色有坏色。<a id="a-5Y"></a>于是九色。<a id="a-5Z"></a>有受八根及处色。<a id="a-5a"></a>以业报所成义。<a id="a-5b"></a>九色不受声入。<a id="a-5c"></a>身作口作色。<a id="a-5d"></a>轻色软色堪受持色老色。<a id="a-5e"></a>无常及眠。<a id="a-5f"></a>非业报所成义。<a id="a-5g"></a>余十二色有坏。<a id="a-5h"></a>彼以二种义。<a id="a-5i"></a>复有三种色。<a id="a-5j"></a>所谓可见有对。<a id="a-5k"></a>非可见。<a id="a-5l"></a>有对。<a id="a-5m"></a>不可见无对。<a id="a-5n"></a>于是一色可见有对。<a id="a-5o"></a>所谓色入。<a id="a-5p"></a>以见义以触义。<a id="a-5q"></a>十一色不可见有对。<a id="a-5r"></a>除色入余大色以。<a id="a-5s"></a>不见义以触义十。<a id="a-5t"></a>八色不可见无对。<a id="a-5u"></a>余细色不可见义。<a id="a-5v"></a>不可触义。<a id="a-5w"></a>一切色成四种。<a id="a-5x"></a>所谓自性色形色相色分别色。<a id="a-5y"></a>于是十九自性。<a id="a-5z"></a>色余十二大色。<a id="a-60"></a>女根男根命根水界揣食处色眠色。<a id="a-61"></a>以毕竟义。<a id="a-62"></a>七形色。<a id="a-63"></a>所谓身作口作色。<a id="a-64"></a>轻色软色堪受持色受色相续自性色。<a id="a-65"></a>以变三相色。<a id="a-66"></a>色生色老色无常。<a id="a-67"></a>以有为相义。<a id="a-68"></a>一色分别色。<a id="a-69"></a>所谓虚空界。<a id="a-6A"></a>以聚分别义。<a id="a-6B"></a>于是自性色。<a id="a-6C"></a>彼成分别。<a id="a-6D"></a>余无分别。<a id="a-6E"></a>如是以种种分别。<a id="a-6F"></a>问云何以一种当分别。<a id="a-6G"></a>答一切色非因非无因。<a id="a-6H"></a>因不相应。<a id="a-6I"></a>有缘有为。<a id="a-6J"></a>世所摄。<a id="a-6K"></a>有漏有缚。<a id="a-6L"></a>有结有流。<a id="a-6M"></a>有厄有盖。<a id="a-6N"></a>所触有趣。<a id="a-6O"></a>有烦恼无记无事。<a id="a-6P"></a>非心数心不相应。<a id="a-6Q"></a>小欲界系不定非乘。<a id="a-6R"></a>不与乐共起。<a id="a-6S"></a>不与苦共起。<a id="a-6T"></a>不苦不乐共起。<a id="a-6U"></a>不令聚非不令聚非学非非学。<a id="a-6V"></a>非见所断。<a id="a-6W"></a>非思惟所断。<a id="a-6X"></a>如是以一种所胜可知。<a id="a-6Y"></a>此谓色阴。</p>
  <p id="a6Z">问云何受阴。<a id="a-6a"></a>答以相一受。<a id="a-6b"></a>以彼心受持成一。<a id="a-6c"></a>由处二受。<a id="a-6d"></a>所谓身受意受。<a id="a-6e"></a>由自性三受。<a id="a-6f"></a>乐受苦受不苦不乐受。<a id="a-6g"></a>由法四受。<a id="a-6h"></a>善受不善受报受事受。<a id="a-6i"></a>由根五受。<a id="a-6j"></a>乐根苦根喜根忧根舍根。<a id="a-6k"></a>由黑白六受。<a id="a-6l"></a>有漏乐受。<a id="a-6m"></a>无漏乐受。<a id="a-6n"></a>有漏苦受。<a id="a-6o"></a>无漏苦受。<a id="a-6p"></a>有漏不苦不乐受。<a id="a-6q"></a>无漏不苦不乐受。<a id="a-6r"></a>由门七受从眼触生受。<a id="a-6s"></a>从耳触生受。<a id="a-6t"></a>从鼻触生受。<a id="a-6u"></a>从舌触生受。<a id="a-6v"></a>从身触生受。<a id="a-6w"></a>从意界触生受。<a id="a-6x"></a>从意识界触生受。<a id="a-6y"></a>以广成。<a id="a-6z"></a>一百八受。<a id="a-70"></a>六依爱起受。<a id="a-71"></a>六依出离起受。<a id="a-72"></a>六依爱忧起受。<a id="a-73"></a>六依出离忧起受。<a id="a-74"></a>六依爱舍起受。<a id="a-75"></a>六依出离舍起受。<a id="a-76"></a>此六六成三十六。<a id="a-77"></a>于三时三三十六。<a id="a-78"></a>此谓受阴。</p>
  <p id="a79">问云何想阴。<a id="a-7A"></a>答以想一相以心知事。<a id="a-7B"></a>以黑白二相。<a id="a-7C"></a>谓颠倒想。<a id="a-7D"></a>不颠倒想。<a id="a-7E"></a>以由不善三想。<a id="a-7F"></a>谓欲想嗔恚想害想。<a id="a-7G"></a>以由善三想。<a id="a-7H"></a>谓出离想不嗔恚想不害想。<a id="a-7I"></a>以不知义性处门四想。<a id="a-7J"></a>谓不净净想。<a id="a-7K"></a>于苦乐想。<a id="a-7L"></a>于无常常想。<a id="a-7M"></a>于无我我想。<a id="a-7N"></a>以由知义性处四想。<a id="a-7O"></a>不净想苦想无常想无我想。<a id="a-7P"></a>以由毗尼五想。<a id="a-7Q"></a>于不净净想。<a id="a-7R"></a>于不净不净想。<a id="a-7S"></a>于净不净想。<a id="a-7T"></a>于净净想。<a id="a-7U"></a>疑想。<a id="a-7V"></a>以由事六想。<a id="a-7W"></a>色想声想香想味想触想法。<a id="a-7X"></a>想以由门七。<a id="a-7Y"></a>想从眼触生。<a id="a-7Z"></a>想从耳触生想。<a id="a-7a"></a>从鼻触生想。<a id="a-7b"></a>从舌触生想。<a id="a-7c"></a>从身触生想。<a id="a-7d"></a>从意界触生想。<a id="a-7e"></a>从意识界触生想。<a id="a-7f"></a>如是种种想可知。<a id="a-7g"></a>此谓想阴。</p>
  <p id="a7h">问云何行阴。<a id="a-7i"></a>答触思觉观。<a id="a-7j"></a>喜心精进念。<a id="a-7k"></a>定慧命根盖。<a id="a-7l"></a>不贪不嗔惭愧。<a id="a-7m"></a>猗欲解脱舍作意。<a id="a-7n"></a>贪嗔恚无明慢。<a id="a-7o"></a>见调戏疑懈怠无惭无愧。<a id="a-7p"></a>除受想一切心数法行阴。<a id="a-7q"></a>于是触者。<a id="a-7r"></a>是心触事。<a id="a-7s"></a>如日光触壁是其想处。<a id="a-7t"></a>思者是心动如作宅足种法。<a id="a-7u"></a>是其事门足处。<a id="a-7v"></a>觉者是口行如以心诵经。<a id="a-7w"></a>是彼想足处。<a id="a-7x"></a>观者。<a id="a-7y"></a>是心观事如随思义。<a id="a-7z"></a>是其觉足处。<a id="a-80"></a>喜者是心欢喜如人得物。<a id="a-81"></a>是其踊跃足处。<a id="a-82"></a>心者是心清如咒令水清。<a id="a-83"></a>彼四须陀洹分足处。<a id="a-84"></a>精进者是心勇猛。<a id="a-85"></a>如壮牛堪重。<a id="a-86"></a>彼八事处足处。<a id="a-87"></a>念者是心守护如持油钵。<a id="a-88"></a>彼四念处足处。<a id="a-89"></a>定者是心专一如殿里灯。<a id="a-8A"></a>彼四禅足处。<a id="a-8B"></a>慧者是心见如人有眼。<a id="a-8C"></a>彼四圣谛足处。<a id="a-8D"></a>命根者是无色法是寿命。<a id="a-8E"></a>如郁波罗水。<a id="a-8F"></a>彼名色足处。<a id="a-8G"></a>盖者是心恶止离。<a id="a-8H"></a>如人乐命离毒。<a id="a-8I"></a>彼四禅行足处。<a id="a-8J"></a>不贪者是心舍着。<a id="a-8K"></a>如得脱责。<a id="a-8L"></a>彼离出足处。<a id="a-8M"></a>不嗔者是心不嗔怒如猫皮。<a id="a-8N"></a>彼四无量足处。<a id="a-8O"></a>惭者是心羞耻。<a id="a-8P"></a>于作恶如憎恶屎尿。<a id="a-8Q"></a>彼自身依足处。<a id="a-8R"></a>愧者是心畏于作恶。<a id="a-8S"></a>如畏官长。<a id="a-8T"></a>彼世依足处。<a id="a-8U"></a>猗者是心动摇灭。<a id="a-8V"></a>如夏热人冷水洗浴。<a id="a-8W"></a>彼喜足处。<a id="a-8X"></a>欲者乐作善如有信檀越。<a id="a-8Y"></a>彼四如意足处。<a id="a-8Z"></a>解脱者是心屈曲。<a id="a-8a"></a>如水流深处。<a id="a-8b"></a>彼觉观足处。<a id="a-8c"></a>舍者是心不去来。<a id="a-8d"></a>如人执称。<a id="a-8e"></a>彼精进等足处。<a id="a-8f"></a>作意者是心令起法则。<a id="a-8g"></a>如人执施。<a id="a-8h"></a>彼善不善足处。<a id="a-8i"></a>贪者是心摄受如我鸟。<a id="a-8j"></a>彼可爱可乐色足处。<a id="a-8k"></a>嗔恚者是心踊跃。<a id="a-8l"></a>如嗔毒蛇。<a id="a-8m"></a>彼十嗔恚处足处。<a id="a-8n"></a>无明者是心无所见如盲人。<a id="a-8o"></a>彼四颠倒足处。<a id="a-8p"></a>慢者是心举如共相扑。<a id="a-8q"></a>彼三种足处。<a id="a-8r"></a>见者是心取执。<a id="a-8s"></a>如盲人摸象。<a id="a-8t"></a>彼从他闻声不正忆足处。<a id="a-8u"></a>调者是心不寂寂。<a id="a-8v"></a>犹如沸水。<a id="a-8w"></a>彼速。<a id="a-8x"></a>精进足处。<a id="a-8y"></a>悔者是心退如爱不净。<a id="a-8z"></a>彼以作恶善退足处。<a id="a-90"></a>疑者是心不一取执。<a id="a-91"></a>如人行远国或于二道。<a id="a-92"></a>彼不正作意足处。<a id="a-93"></a>懈怠者是心懒堕。<a id="a-94"></a>如蛇藏蛰。<a id="a-95"></a>彼八懒处足处。<a id="a-96"></a>无惭者是心于作恶无羞耻。<a id="a-97"></a>如栴陀罗人。<a id="a-98"></a>彼不恭敬足处。<a id="a-99"></a>无愧者是心于作恶无畏。<a id="a-9A"></a>如恶王。<a id="a-9B"></a>彼六不恭敬足处。<a id="a-9C"></a>此谓行阴。</p>
  <p id="a9D">问云何识阴。<a id="a-9E"></a>答眼识耳识鼻识舌识身识意界意识界。<a id="a-9F"></a>于是眼识者。<a id="a-9G"></a>依眼缘色生识。<a id="a-9H"></a>是谓眼识。<a id="a-9I"></a>耳识者依耳缘声生识。<a id="a-9J"></a>是谓耳识。<a id="a-9K"></a>鼻识者依鼻缘香生识。<a id="a-9L"></a>是谓鼻识。<a id="a-9M"></a>舌识者依舌缘味生识。<a id="a-9N"></a>是谓舌识身识者依身。<a id="a-9O"></a>缘触生识。<a id="a-9P"></a>是谓身识。<a id="a-9Q"></a>意界者依处五事依二事。<a id="a-9R"></a>五识若前后次第生识。<a id="a-9S"></a>此谓意界。<a id="a-9T"></a>意识界者。<a id="a-9U"></a>除此六识。<a id="a-9V"></a>余心。<a id="a-9W"></a>此谓意识界。<a id="a-9X"></a>此七识以三行所胜可知。<a id="a-9Y"></a>如是以处事以事以法。<a id="a-9Z"></a>问云何以处事。<a id="a-9a"></a>答五识种种处种种事。<a id="a-9b"></a>意界及意识界。<a id="a-9c"></a>一处意界五事意识界。<a id="a-9d"></a>六事五识者。<a id="a-9e"></a>内法内处外事意界。<a id="a-9f"></a>内法外处外事意识界。<a id="a-9g"></a>内法外处。<a id="a-9h"></a>内事亦外事。<a id="a-9i"></a>六识者。<a id="a-9j"></a>初生处。<a id="a-9k"></a>初生事意识界。<a id="a-9l"></a>于入体刹那共生处。<a id="a-9m"></a>初以生处。<a id="a-9n"></a>于无色有无处一切事。<a id="a-9o"></a>如是以处事可知。<a id="a-9p"></a>问云何以事。<a id="a-9q"></a>答五识一一受其境界。<a id="a-9r"></a>非一一次第生。<a id="a-9s"></a>不前不后生不散起。<a id="a-9t"></a>以五识不知所有法。<a id="a-9u"></a>除初起。<a id="a-9v"></a>以意界不知所有法。<a id="a-9w"></a>除意转。<a id="a-9x"></a>以六识。<a id="a-9y"></a>不安威仪。<a id="a-9z"></a>以迅速安之。<a id="a-A0"></a>以六识不受持身业口业。<a id="a-A1"></a>以六识不受善不善法。<a id="a-A2"></a>以迅速受之。<a id="a-A3"></a>以六识不入定不安详起。<a id="a-A4"></a>以迅速入定。<a id="a-A5"></a>以后分安详。<a id="a-A6"></a>以六识不终不生。<a id="a-A7"></a>或以后分。<a id="a-A8"></a>或以彼事终。<a id="a-A9"></a>以果报意识界生。<a id="a-AA"></a>以六识不眠不觉不见梦。<a id="a-AB"></a>以后分眠。<a id="a-AC"></a>以转意觉。<a id="a-AD"></a>以迅速梦见。<a id="a-AE"></a>如是以事可知。<a id="a-AF"></a>问云何以法。<a id="a-AG"></a>答五识有觉有观。<a id="a-AH"></a>意界有觉有观。<a id="a-AI"></a>意识界设有觉有观。<a id="a-AJ"></a>设无觉少观。<a id="a-AK"></a>设无觉无观。<a id="a-AL"></a>五识与舍共行。<a id="a-AM"></a>身识设与乐共行。<a id="a-AN"></a>设与苦共行。<a id="a-AO"></a>意识界设与喜共行。<a id="a-AP"></a>设与忧共行。<a id="a-AQ"></a>设与舍共行。<a id="a-AR"></a>五识果报意界。<a id="a-AS"></a>设果报设方便。<a id="a-AT"></a>意识界设善设不善。<a id="a-AU"></a>设果报设方便。<a id="a-AV"></a>六识无因无起。<a id="a-AW"></a>世间法有漏有结。<a id="a-AX"></a>有缚有流有厄有盖。<a id="a-AY"></a>所触有取有烦恼。<a id="a-AZ"></a>不以见所断。<a id="a-Aa"></a>不以思惟所断。<a id="a-Ab"></a>非为聚非非为聚。<a id="a-Ac"></a>非学非非学。<a id="a-Ad"></a>少欲界系。<a id="a-Ae"></a>不定非乘。<a id="a-Af"></a>意识界一切坏。<a id="a-Ag"></a>如是以法胜可知。<a id="a-Ah"></a>此谓识阴。<a id="a-Ai"></a>此谓五阴。</p>
  <p id="aAj">复次此五阴。<a id="a-Ak"></a>以四行所胜可知。<a id="a-Al"></a>如是以句义以相。<a id="a-Am"></a>以分别以摄。<a id="a-An"></a>问云何以句义。<a id="a-Ao"></a>答色者现义。<a id="a-Ap"></a>受者可受义。<a id="a-Aq"></a>想者知义。<a id="a-Ar"></a>行者作义。<a id="a-As"></a>识者解义。<a id="a-At"></a>阴者种类集义。<a id="a-Au"></a>如是以句义可知。<a id="a-Av"></a>问云何以想。<a id="a-Aw"></a>答色者自色相如见刺。<a id="a-Ax"></a>彼四大足处。<a id="a-Ay"></a>受者彼受相。<a id="a-Az"></a>如癞恶病。<a id="a-B0"></a>彼触足处。<a id="a-B1"></a>想者持相为相。<a id="a-B2"></a>如作像貌。<a id="a-B3"></a>彼触足处。<a id="a-B4"></a>行者和合为相如转轮。<a id="a-B5"></a>彼触足处。<a id="a-B6"></a>识者谓知相如知味。<a id="a-B7"></a>彼名色足处。<a id="a-B8"></a>如是以相可知。<a id="a-B9"></a>问云何以分别。<a id="a-BA"></a>答三种阴分别。<a id="a-BB"></a>五阴五受阴五法阴。<a id="a-BC"></a>于是五阴者。<a id="a-BD"></a>一切有为法。<a id="a-BE"></a>五受阴者。<a id="a-BF"></a>一切有漏法。<a id="a-BG"></a>五法阴者。<a id="a-BH"></a>戒阴定阴慧阴解脱阴解脱知见阴。<a id="a-BI"></a>于此五受阴是可乐。<a id="a-BJ"></a>如是以分别可知。<a id="a-BK"></a>问云何以摄。<a id="a-BL"></a>答三种摄。<a id="a-BM"></a>入摄界摄谛摄。<a id="a-BN"></a>于是色阴十一入所摄。<a id="a-BO"></a>三阴法入所摄。<a id="a-BP"></a>识阴意入所摄。<a id="a-BQ"></a>色阴十一界所摄。<a id="a-BR"></a>三阴法界所摄。<a id="a-BS"></a>识阴七界所摄。<a id="a-BT"></a>戒阴定阴慧阴解脱知见阴。<a id="a-BU"></a>法入及法界所摄。<a id="a-BV"></a>解脱阴法入及意入。<a id="a-BW"></a>及法界意识界所摄。<a id="a-BX"></a>五阴或谛所摄。<a id="a-BY"></a>或非谛所摄。<a id="a-BZ"></a>五受阴苦谛及习谛所摄。<a id="a-Ba"></a>戒阴定阴慧阴道谛所摄。<a id="a-Bb"></a>解脱阴非谛所摄。<a id="a-Bc"></a>解脱知见阴苦谛所摄。<a id="a-Bd"></a>有法是阴所摄。<a id="a-Be"></a>非谛所摄。<a id="a-Bf"></a>有法是谛所摄。<a id="a-Bg"></a>非阴所摄。<a id="a-Bh"></a>有法是阴所摄。<a id="a-Bi"></a>亦谛所摄。<a id="a-Bj"></a>有法非阴所摄。<a id="a-Bk"></a>亦非谛所摄。<a id="a-Bl"></a>于是非根所缚色。<a id="a-Bm"></a>及与道相应。<a id="a-Bn"></a>沙门果是阴所摄。<a id="a-Bo"></a>非谛所摄。<a id="a-Bp"></a>泥洹是谛所摄。<a id="a-Bq"></a>非阴所摄。<a id="a-Br"></a>三谛是阴所摄。<a id="a-Bs"></a>亦谛所摄。<a id="a-Bt"></a>制者非阴所摄。<a id="a-Bu"></a>亦非谛所摄。<a id="a-Bv"></a>如是以行。<a id="a-Bw"></a>于阴知分别方便。<a id="a-Bx"></a>此谓阴方便(阴方便已竟)</p>
  <p id="aBy">问云何入方便。<a id="a-Bz"></a>答十二入。<a id="a-C0"></a>眼入色入。<a id="a-C1"></a>耳入声入。<a id="a-C2"></a>鼻入香入。<a id="a-C3"></a>舌入味入。<a id="a-C4"></a>身入触入。<a id="a-C5"></a>意入法入。<a id="a-C6"></a>于是眼入者。<a id="a-C7"></a>是界清净以是见色。<a id="a-C8"></a>色入者。<a id="a-C9"></a>界色形摸是眼境界。<a id="a-CA"></a>耳入者。<a id="a-CB"></a>是界清净以是闻声。<a id="a-CC"></a>声入者。<a id="a-CD"></a>是界鸣耳境界。<a id="a-CE"></a>鼻入者。<a id="a-CF"></a>是界清净以是嗅香。<a id="a-CG"></a>香入者。<a id="a-CH"></a>界香鼻境界。<a id="a-CI"></a>舌入者。<a id="a-CJ"></a>是界清净以是知味。<a id="a-CK"></a>味入者。<a id="a-CL"></a>是界气味舌境界。<a id="a-CM"></a>身入者。<a id="a-CN"></a>是界清净以是触细滑。<a id="a-CO"></a>触入者。<a id="a-CP"></a>是地界水界火界风界。<a id="a-CQ"></a>坚软冷暖身境界。<a id="a-CR"></a>意入者。<a id="a-CS"></a>是七识界。<a id="a-CT"></a>法入者。<a id="a-CU"></a>是三无色阴及十八细色及泥洹。<a id="a-CV"></a>此谓十二入。<a id="a-CW"></a>复次此十二入。<a id="a-CX"></a>以五行所胜可知。<a id="a-CY"></a>如是以句义。<a id="a-CZ"></a>以境界以缘。<a id="a-Ca"></a>以彼夹胜心起以摄。<a id="a-Cb"></a>问云何以句义。<a id="a-Cc"></a>答眼者见义。<a id="a-Cd"></a>色者现义。<a id="a-Ce"></a>耳者闻义。<a id="a-Cf"></a>声者鸣义。<a id="a-Cg"></a>鼻者嗅义。<a id="a-Ch"></a>香者芳义。<a id="a-Ci"></a>舌者尝义。<a id="a-Cj"></a>味者气味为义。<a id="a-Ck"></a>身者正持义。<a id="a-Cl"></a>触者可触义。<a id="a-Cm"></a>意者知义。<a id="a-Cn"></a>法者无命义。<a id="a-Co"></a>入者无色法门义。<a id="a-Cp"></a>处义受持义。<a id="a-Cq"></a>如是以句义可知。<a id="a-Cr"></a>问云何以境界。<a id="a-Cs"></a>答眼耳不至境界。<a id="a-Ct"></a>鼻舌身至境界。<a id="a-Cu"></a>意俱境界。<a id="a-Cv"></a>复有说。<a id="a-Cw"></a>耳者至境界。<a id="a-Cx"></a>何故唯有近障不闻声。<a id="a-Cy"></a>如说咒术。<a id="a-Cz"></a>复说眼者于其自境界至境界。<a id="a-D0"></a>何故壁外不见。<a id="a-D1"></a>如是以境界可知。<a id="a-D2"></a>问云何以缘。<a id="a-D3"></a>答缘眼色光。<a id="a-D4"></a>作意生眼识。<a id="a-D5"></a>于是眼者为眼识。<a id="a-D6"></a>以四缘成缘。<a id="a-D7"></a>初生依根有缘色者。<a id="a-D8"></a>以三缘成缘。<a id="a-D9"></a>初生事有缘光者。<a id="a-DA"></a>以三缘成缘。<a id="a-DB"></a>初生依有缘作意者。<a id="a-DC"></a>以二缘成缘。<a id="a-DD"></a>次第非有缘。<a id="a-DE"></a>缘耳声空作。<a id="a-DF"></a>意得生耳识。<a id="a-DG"></a>以此分别当分别。<a id="a-DH"></a>缘鼻香风作意。<a id="a-DI"></a>得生鼻识。<a id="a-DJ"></a>缘舌味水作意。<a id="a-DK"></a>得生舌识。<a id="a-DL"></a>缘身触作。<a id="a-DM"></a>意得生身识。<a id="a-DN"></a>缘意法解脱作意。<a id="a-DO"></a>得生意识。<a id="a-DP"></a>于是意者是后分心。<a id="a-DQ"></a>法者是法事。<a id="a-DR"></a>此成四种。<a id="a-DS"></a>六内入过去现在未来第一种。<a id="a-DT"></a>五外入过去未来现在离除非入根。<a id="a-DU"></a>是第二种。<a id="a-DV"></a>法入第三种。<a id="a-DW"></a>十一种制名者。<a id="a-DX"></a>所谓众生方时犯罪。<a id="a-DY"></a>头陀一切相。<a id="a-DZ"></a>无所有入定事灭禅定。<a id="a-Da"></a>实思惟不实思惟。<a id="a-Db"></a>是第四种。<a id="a-Dc"></a>此谓法事。<a id="a-Dd"></a>专心者心随如昱。<a id="a-De"></a>作意者于意门转意。<a id="a-Df"></a>识者速心。<a id="a-Dg"></a>于是意者为意识以依缘成缘。<a id="a-Dh"></a>法者以事缘成缘。<a id="a-Di"></a>解脱者以依缘成缘。<a id="a-Dj"></a>作意者以二缘成缘。<a id="a-Dk"></a>次第缘有缘。<a id="a-Dl"></a>如是以缘可知。<a id="a-Dm"></a>问云何以夹胜心起。<a id="a-Dn"></a>于眼门成三种。<a id="a-Do"></a>除夹上中下。<a id="a-Dp"></a>于是上事。<a id="a-Dq"></a>以夹成七心。<a id="a-Dr"></a>无间生阿毗地狱。<a id="a-Ds"></a>从有分心。<a id="a-Dt"></a>转见心。<a id="a-Du"></a>所受心。<a id="a-Dv"></a>分别心。<a id="a-Dw"></a>令起心。<a id="a-Dx"></a>速心。<a id="a-Dy"></a>彼事心。<a id="a-Dz"></a>于是有分心者。<a id="a-E0"></a>是于此有根心如牵缕。<a id="a-E1"></a>转心者。<a id="a-E2"></a>于眼门色事夹缘故。<a id="a-E3"></a>以缘展转诸界。<a id="a-E4"></a>依处有分心成起。<a id="a-E5"></a>有分心次第。<a id="a-E6"></a>彼为见色事成转生转心。<a id="a-E7"></a>转心次第依眼应转。<a id="a-E8"></a>现得见生见心。<a id="a-E9"></a>见心次第已见以心。<a id="a-EA"></a>现受生受心。<a id="a-EB"></a>受心次第以受义。<a id="a-EC"></a>现分别生分别心。<a id="a-ED"></a>分别心次第以分别义。<a id="a-EE"></a>现令起生令起心。<a id="a-EF"></a>令起心次第以令起义。<a id="a-EG"></a>由业心速行。<a id="a-EH"></a>速行心次第。<a id="a-EI"></a>以速行义。<a id="a-EJ"></a>不以方便生彼事果报心。<a id="a-EK"></a>从彼更度有分心。<a id="a-EL"></a>问何譬喻。<a id="a-EM"></a>答如王殿上闭城门卧。<a id="a-EN"></a>伛女摩王足。<a id="a-EO"></a>夫人坐。<a id="a-EP"></a>大臣及直阁列在王前。<a id="a-EQ"></a>聋人守门依城门住。<a id="a-ER"></a>时守园人取庵罗果打门。<a id="a-ES"></a>王闻声觉王。<a id="a-ET"></a>敕偻女。<a id="a-EU"></a>汝当开门。<a id="a-EV"></a>偻女即奉命。<a id="a-EW"></a>以相貌语聋人言。<a id="a-EX"></a>聋人解意。<a id="a-EY"></a>即开城门。<a id="a-EZ"></a>见庵罗果。<a id="a-Ea"></a>王捉刀。<a id="a-Eb"></a>女受果将入现于大臣。<a id="a-Ec"></a>大臣授与夫人。<a id="a-Ed"></a>夫人洗净。<a id="a-Ee"></a>或熟或生。<a id="a-Ef"></a>各安一处。<a id="a-Eg"></a>然后奉王。<a id="a-Eh"></a>王得食之。<a id="a-Ei"></a>食已即说彼功德非功德。<a id="a-Ej"></a>还复更眠。<a id="a-Ek"></a>如是如王卧。<a id="a-El"></a>如有分心可知。<a id="a-Em"></a>如守园人取庵罗果打门。<a id="a-En"></a>如是于眼门色事夹可知。<a id="a-Eo"></a>如王闻彼声王觉。<a id="a-Ep"></a>教伛女开门。<a id="a-Eq"></a>如是以缘展转界。<a id="a-Er"></a>依处有分心起可知。<a id="a-Es"></a>如伛女以相貌教聋人开门。<a id="a-Et"></a>如是转心可知。<a id="a-Eu"></a>如聋人开门见庵罗果。<a id="a-Ev"></a>如是眼识可知。<a id="a-Ew"></a>如捉刀女受彼果将现大臣。<a id="a-Ex"></a>如是受持心可知。<a id="a-Ey"></a>如大臣取果授与夫人。<a id="a-Ez"></a>如是分别心可知。<a id="a-F0"></a>如夫人洗净。<a id="a-F1"></a>或熟或生各安一处然后与王。<a id="a-F2"></a>如是令起心可知。<a id="a-F3"></a>如王食彼果。<a id="a-F4"></a>如是速心可知。<a id="a-F5"></a>如王食已说彼功德非功德利。<a id="a-F6"></a>如是彼事果报心可知。<a id="a-F7"></a>如王更眠。<a id="a-F8"></a>如是有分心度可知。<a id="a-F9"></a>于是眼门以中事夹。<a id="a-FA"></a>速心无间度彼有心。<a id="a-FB"></a>以夹下事。<a id="a-FC"></a>令起心无间度有分心。<a id="a-FD"></a>如是余于门可知。<a id="a-FE"></a>于意门无事夹。<a id="a-FF"></a>以作意缘以解脱行。<a id="a-FG"></a>于意门成取事。<a id="a-FH"></a>于是于上事三心生。<a id="a-FI"></a>有分心转心速心。<a id="a-FJ"></a>彼事心于中及下事二心生。<a id="a-FK"></a>转心及速心。<a id="a-FL"></a>于是可爱不可爱中事。<a id="a-FM"></a>以种种缘种种受可知。<a id="a-FN"></a>以正作意非正作意。<a id="a-FO"></a>缘种种善不善可知。<a id="a-FP"></a>如是彼夹胜心起可知。<a id="a-FQ"></a>问云何以摄。<a id="a-FR"></a>答三种摄。<a id="a-FS"></a>阴摄界摄谛摄。<a id="a-FT"></a>于是十入色阴所摄。<a id="a-FU"></a>意入识阴所摄。<a id="a-FV"></a>法入除泥洹四阴所摄。<a id="a-FW"></a>十一入十一界所摄。<a id="a-FX"></a>意入七界所摄。<a id="a-FY"></a>五内入苦谛所摄。<a id="a-FZ"></a>五外入。<a id="a-Fa"></a>或苦谛所摄。<a id="a-Fb"></a>或非苦谛所摄。<a id="a-Fc"></a>意入或苦谛所摄。<a id="a-Fd"></a>或非苦谛所摄。<a id="a-Fe"></a>法入或四谛所摄。<a id="a-Ff"></a>或非苦谛所摄。<a id="a-Fg"></a>如是所摄可知。<a id="a-Fh"></a>如是以此行。<a id="a-Fi"></a>于入智令起方便。<a id="a-Fj"></a>此谓入方便(入方便已竟)</p>
  <p id="aFk">问云何界方便。<a id="a-Fl"></a>答十八界。<a id="a-Fm"></a>眼界色界眼识界。<a id="a-Fn"></a>耳界声界耳识界。<a id="a-Fo"></a>鼻界香界鼻识界。<a id="a-Fp"></a>舌界味界舌识界。<a id="a-Fq"></a>身界触界身识界。<a id="a-Fr"></a>意界法界意识界。<a id="a-Fs"></a>于是眼清净眼界。<a id="a-Ft"></a>色形色界。<a id="a-Fu"></a>眼识眼识界。<a id="a-Fv"></a>如是余可知。<a id="a-Fw"></a>于五门转事。<a id="a-Fx"></a>意界受果报。<a id="a-Fy"></a>意界唯法入。<a id="a-Fz"></a>除法界六识界。<a id="a-G0"></a>余心意识界。<a id="a-G1"></a>余如入广说。<a id="a-G2"></a>于是十界色阴所摄。<a id="a-G3"></a>法界除泥洹四阴所摄。<a id="a-G4"></a>七界识阴所摄。<a id="a-G5"></a>十一界十一入所摄。<a id="a-G6"></a>七界意入所摄。<a id="a-G7"></a>十一界苦谛所摄。<a id="a-G8"></a>五界或苦谛所摄。<a id="a-G9"></a>或非谛所摄。<a id="a-GA"></a>法界四谛所摄。<a id="a-GB"></a>或非谛所摄。<a id="a-GC"></a>意识界或苦谛所摄。<a id="a-GD"></a>或非谛所摄。<a id="a-GE"></a>问云何说化境界。<a id="a-GF"></a>答唯此法阴入界为境界。<a id="a-GG"></a>诸说法种类和合相为阴说门相为入。<a id="a-GH"></a>说自性相为界。<a id="a-GI"></a>复次世尊为利根人。<a id="a-GJ"></a>以阴门说苦谛。<a id="a-GK"></a>为中根人以入门说苦谛。<a id="a-GL"></a>为钝根人以界门说苦谛。<a id="a-GM"></a>复次于名著相人。<a id="a-GN"></a>以略说色。<a id="a-GO"></a>以分别名说阴。<a id="a-GP"></a>为着色相人。<a id="a-GQ"></a>以分别色以略说名说入。<a id="a-GR"></a>于名色着相人。<a id="a-GS"></a>以名色分别说界。<a id="a-GT"></a>复次说自性处说阴说处事说入。<a id="a-GU"></a>以处事说心起说界。<a id="a-GV"></a>以如是等行界分别方便。<a id="a-GW"></a>此谓界方便(界方便已竟)</p>
  <p id="aGX">问云何因缘方便。<a id="a-GY"></a>答无明缘行。<a id="a-GZ"></a>行缘识。<a id="a-Ga"></a>识缘名色。<a id="a-Gb"></a>名色缘六入。<a id="a-Gc"></a>六入缘触。<a id="a-Gd"></a>触缘受。<a id="a-Ge"></a>受缘爱。<a id="a-Gf"></a>爱缘取。<a id="a-Gg"></a>取缘有。<a id="a-Gh"></a>有缘生。<a id="a-Gi"></a>生缘老死忧悲苦恼。<a id="a-Gj"></a>如是皆苦阴起。<a id="a-Gk"></a>唯以无明灭则行灭。<a id="a-Gl"></a>以行灭则识灭。<a id="a-Gm"></a>以识灭则名色灭。<a id="a-Gn"></a>以名色灭则六入灭。<a id="a-Go"></a>以六入灭则触灭。<a id="a-Gp"></a>以触灭则受灭。<a id="a-Gq"></a>以受灭则爱灭。<a id="a-Gr"></a>以爱灭则取灭。<a id="a-Gs"></a>以取灭则有灭。<a id="a-Gt"></a>以有灭则生灭。<a id="a-Gu"></a>以生灭则老死忧悲苦恼灭。<a id="a-Gv"></a>如是苦阴皆成灭。<a id="a-Gw"></a>于是无明者。<a id="a-Gx"></a>不知四谛。<a id="a-Gy"></a>行者身口意业。<a id="a-Gz"></a>识者入胎一念心名识。<a id="a-H0"></a>名色者共相续心起心数法。<a id="a-H1"></a>及迦罗逻色。<a id="a-H2"></a>六入者六内入。<a id="a-H3"></a>触者六触身。<a id="a-H4"></a>受者六受身。<a id="a-H5"></a>爱者六爱身。<a id="a-H6"></a>取者四取。<a id="a-H7"></a>有者是业能起欲色无色有。<a id="a-H8"></a>生者于有阴起。<a id="a-H9"></a>老者阴熟。<a id="a-HA"></a>死者阴散坏。<a id="a-HB"></a>问何故无明缘行。<a id="a-HC"></a>何故生缘老死。<a id="a-HD"></a>答于此无间凡夫。<a id="a-HE"></a>于四谛不知故。<a id="a-HF"></a>五受阴长夜乐着我物。<a id="a-HG"></a>成彼所触。<a id="a-HH"></a>此我物此我身如是有乐着乐。<a id="a-HI"></a>和合为有思惟。<a id="a-HJ"></a>彼思惟使非智所处。<a id="a-HK"></a>为得有成住于有。<a id="a-HL"></a>如种在耕熟田。<a id="a-HM"></a>无彼识为有灭。<a id="a-HN"></a>此谓无明缘行。<a id="a-HO"></a>彼无明所起行。<a id="a-HP"></a>思入有着于有相事成为聚。<a id="a-HQ"></a>于转有起相续。<a id="a-HR"></a>识于有随心非断。<a id="a-HS"></a>是故行缘识。<a id="a-HT"></a>如除日无光明。<a id="a-HU"></a>住地增长。<a id="a-HV"></a>如是除识无名色。<a id="a-HW"></a>于无体住增长。<a id="a-HX"></a>如荻相猗展转相依。<a id="a-HY"></a>是故识缘名色。<a id="a-HZ"></a>依处余名共生起。<a id="a-Ha"></a>意入增长依名命四大。<a id="a-Hb"></a>及食时缘余五入起增长。<a id="a-Hc"></a>非余此缘。<a id="a-Hd"></a>是故名色缘六入。<a id="a-He"></a>余根境界识和合起触。<a id="a-Hf"></a>是故六入缘触。<a id="a-Hg"></a>以触受或苦或乐。<a id="a-Hh"></a>或不苦不乐。<a id="a-Hi"></a>非所触。<a id="a-Hj"></a>是故触缘受。<a id="a-Hk"></a>痴凡夫受乐成着。<a id="a-Hl"></a>复更觅受苦。<a id="a-Hm"></a>彼对治觅乐。<a id="a-Hn"></a>若受不苦不乐受舍。<a id="a-Ho"></a>是故受缘爱。<a id="a-Hp"></a>以渴爱急取爱处。<a id="a-Hq"></a>是故爱缘取。<a id="a-Hr"></a>彼有取作事为有种。<a id="a-Hs"></a>是故取缘有。<a id="a-Ht"></a>以如业所胜生于诸趣。<a id="a-Hu"></a>是故有生。<a id="a-Hv"></a>以生成老死。<a id="a-Hw"></a>是故生缘老死。<a id="a-Hx"></a>如谷为种缘。<a id="a-Hy"></a>如是无明缘行可知。<a id="a-Hz"></a>如种为牙缘。<a id="a-I0"></a>如是行缘识可知。<a id="a-I1"></a>如牙为叶缘。<a id="a-I2"></a>如是识缘名色可知。<a id="a-I3"></a>如叶为枝缘。<a id="a-I4"></a>如是名色缘六入可知。<a id="a-I5"></a>如枝为树缘。<a id="a-I6"></a>如是六入缘触可知。<a id="a-I7"></a>如树为花缘。<a id="a-I8"></a>如是触缘受可知。<a id="a-I9"></a>如花为汁缘。<a id="a-IA"></a>如是受缘爱可知。<a id="a-IB"></a>如汁为米缘。<a id="a-IC"></a>如是爱缘取可知。<a id="a-ID"></a>如米为种缘。<a id="a-IE"></a>如是取缘有可知。<a id="a-IF"></a>如种为牙缘。<a id="a-IG"></a>有如是缘生可知。<a id="a-IH"></a>如是起种种相续。<a id="a-II"></a>如是前际不可知。<a id="a-IJ"></a>后际亦不可知。<a id="a-IK"></a>如是生无明为初因缘相续。<a id="a-IL"></a>其前际不可知。<a id="a-IM"></a>后际亦不可知。<a id="a-IN"></a>问无明何缘。<a id="a-IO"></a>答唯无明为无明缘。<a id="a-IP"></a>使为缠缘缠为使缘。<a id="a-IQ"></a>初为初后为后。<a id="a-IR"></a>复次一切诸烦恼。<a id="a-IS"></a>成无明缘。<a id="a-IT"></a>如佛所说。<a id="a-IU"></a>从漏集起无明集。<a id="a-IV"></a>复次如一心法。<a id="a-IW"></a>以眼见色。<a id="a-IX"></a>痴人起爱。<a id="a-IY"></a>于此时净乐者心痴。<a id="a-IZ"></a>此谓无明。<a id="a-Ia"></a>思着是无明缘行。<a id="a-Ib"></a>心着此行缘识。<a id="a-Ic"></a>知相应心数法。<a id="a-Id"></a>及彼所造色。<a id="a-Ie"></a>是识缘名色。<a id="a-If"></a>从受生喜。<a id="a-Ig"></a>缘喜故。<a id="a-Ih"></a>喜色缘故。<a id="a-Ii"></a>诸根清净。<a id="a-Ij"></a>是名色缘六入。<a id="a-Ik"></a>无明触是六入缘触。<a id="a-Il"></a>喜触缘受欲。<a id="a-Im"></a>受缘爱以着取净乐。<a id="a-In"></a>是爱缘取。<a id="a-Io"></a>以着思是取缘有。<a id="a-Ip"></a>彼法起是有缘生。<a id="a-Iq"></a>住已是老念散坏是死。<a id="a-Ir"></a>如是于一刹那。<a id="a-Is"></a>成十二因缘。<a id="a-It"></a>问彼十二因缘分几名烦恼几名业。<a id="a-Iu"></a>几果报几过去几未来几现在。<a id="a-Iv"></a>几因缘。<a id="a-Iw"></a>几已起。<a id="a-Ix"></a>云何因缘。<a id="a-Iy"></a>云何因缘法。<a id="a-Iz"></a>此二何差别。<a id="a-J0"></a>何因缘染性。<a id="a-J1"></a>答三烦恼。<a id="a-J2"></a>无明爱。<a id="a-J3"></a>取二业。<a id="a-J4"></a>行有。<a id="a-J5"></a>余七果报。<a id="a-J6"></a>于是名烦恼者。<a id="a-J7"></a>成因为有后生。<a id="a-J8"></a>如画师色。<a id="a-J9"></a>其事不自生。<a id="a-JA"></a>如画师色事。<a id="a-JB"></a>烦恼令起。<a id="a-JC"></a>有缘得生。<a id="a-JD"></a>如种种色。<a id="a-JE"></a>二过去无明及行。<a id="a-JF"></a>二未来生老死。<a id="a-JG"></a>余八现在。<a id="a-JH"></a>如是以取三时无始生死相续可知。<a id="a-JI"></a>十二分因缘者不应说。<a id="a-JJ"></a>除十二因缘。<a id="a-JK"></a>亦不应说。<a id="a-JL"></a>尔时云何因缘。<a id="a-JM"></a>此十二法如次第展转因故。<a id="a-JN"></a>此谓因缘起。<a id="a-JO"></a>十二因缘分已起法。<a id="a-JP"></a>此二何差别者。<a id="a-JQ"></a>因缘者诸行异。<a id="a-JR"></a>非成就不可说。<a id="a-JS"></a>或有为或无为。<a id="a-JT"></a>不应说。<a id="a-JU"></a>以起因缘法行。<a id="a-JV"></a>已成就有为。<a id="a-JW"></a>此二法差别。<a id="a-JX"></a>何因缘染性者。<a id="a-JY"></a>以是行以是相。<a id="a-JZ"></a>成无明行。<a id="a-Ja"></a>缘彼行彼相彼性。<a id="a-Jb"></a>彼圣人不他缘。<a id="a-Jc"></a>以慧明通达。<a id="a-Jd"></a>如是一切此谓因缘染性。<a id="a-Je"></a>复次此因缘。<a id="a-Jf"></a>以七行可知。<a id="a-Jg"></a>如是以三节以四略。<a id="a-Jh"></a>以二十行。<a id="a-Ji"></a>以轮以牵。<a id="a-Jj"></a>以分别以相摄。<a id="a-Jk"></a>云何以三节。<a id="a-Jl"></a>诸行及识。<a id="a-Jm"></a>其间第一节。<a id="a-Jn"></a>受及爱彼间第二节。<a id="a-Jo"></a>有及生。<a id="a-Jp"></a>彼间第三节。<a id="a-Jq"></a>于过去以业烦恼缘现在果报。<a id="a-Jr"></a>是第一节。<a id="a-Js"></a>以现在果报。<a id="a-Jt"></a>缘现在烦恼。<a id="a-Ju"></a>第二节。<a id="a-Jv"></a>以现在烦恼。<a id="a-Jw"></a>缘未来果报。<a id="a-Jx"></a>第三节。<a id="a-Jy"></a>第一及第三因果节及有节。<a id="a-Jz"></a>第二节果因节非有节。<a id="a-K0"></a>有节者何义。<a id="a-K1"></a>答终无间未度阴入界。<a id="a-K2"></a>以初业烦恼缘故。<a id="a-K3"></a>于诸趣更有生。<a id="a-K4"></a>此谓有生节。<a id="a-K5"></a>问云何成。<a id="a-K6"></a>答彼入无明爱。<a id="a-K7"></a>相应以造功德。<a id="a-K8"></a>恶业凡夫。<a id="a-K9"></a>彼于此时谓死。<a id="a-KA"></a>以死受苦。<a id="a-KB"></a>卧置死人处。<a id="a-KC"></a>不见此世。<a id="a-KD"></a>不见彼世。<a id="a-KE"></a>失念不得念。<a id="a-KF"></a>是时受生苦。<a id="a-KG"></a>意念智成退。<a id="a-KH"></a>身勇猛成退。<a id="a-KI"></a>诸根渐渐失。<a id="a-KJ"></a>从身或上或下。<a id="a-KK"></a>命根失燥失。<a id="a-KL"></a>如多罗叶燥。<a id="a-KM"></a>于此时如眠梦。<a id="a-KN"></a>以叶四法起。<a id="a-KO"></a>业业相趣趣相。<a id="a-KP"></a>云何业。<a id="a-KQ"></a>是其所造。<a id="a-KR"></a>或功德或非功德。<a id="a-KS"></a>或重或轻或多或少。<a id="a-KT"></a>如近其初所造。<a id="a-KU"></a>彼业即起。<a id="a-KV"></a>业相者。<a id="a-KW"></a>彼处所依造业。<a id="a-KX"></a>彼处即起。<a id="a-KY"></a>业伴侣业相起。<a id="a-KZ"></a>彼于时或如现作业。<a id="a-Ka"></a>趣者以功德缘善趣起。<a id="a-Kb"></a>以非功德缘恶趣起。<a id="a-Kc"></a>名趣相者。<a id="a-Kd"></a>入胎时三事和合得生。<a id="a-Ke"></a>化生者依处处生。<a id="a-Kf"></a>是其所生处起。<a id="a-Kg"></a>或宫殿或坐处。<a id="a-Kh"></a>或山或树或江。<a id="a-Ki"></a>随其趣及共取相起。<a id="a-Kj"></a>彼于此时往彼。<a id="a-Kk"></a>或倚或坐或卧。<a id="a-Kl"></a>见彼或取。<a id="a-Km"></a>彼于此时。<a id="a-Kn"></a>初所造业及业相。<a id="a-Ko"></a>或趣及趣相。<a id="a-Kp"></a>作事以速心现起灭。<a id="a-Kq"></a>命终去速心无间。<a id="a-Kr"></a>共命根灭成终。<a id="a-Ks"></a>终心无间次第。<a id="a-Kt"></a>以速心起。<a id="a-Ku"></a>唯彼业或彼业相。<a id="a-Kv"></a>或趣或取相。<a id="a-Kw"></a>作事果报心处度于后有。<a id="a-Kx"></a>如灯燃灯。<a id="a-Ky"></a>如从火珠出火。<a id="a-Kz"></a>彼节心起故如伴侣。<a id="a-L0"></a>于母腹依父母不净。<a id="a-L1"></a>三十色业所成成起。<a id="a-L2"></a>处身有十。<a id="a-L3"></a>彼于老刹那无心过节。<a id="a-L4"></a>四十六色成起。<a id="a-L5"></a>业所造三十食节所成。<a id="a-L6"></a>二色及八无心过节色。<a id="a-L7"></a>于老刹那共第二心。<a id="a-L8"></a>五十四色成起。<a id="a-L9"></a>业所成三十食时所成。<a id="a-LA"></a>三色及八如是起。<a id="a-LB"></a>识缘名色。<a id="a-LC"></a>名色缘识。<a id="a-LD"></a>如是成有节。<a id="a-LE"></a>于是成三节可知。<a id="a-LF"></a>问云何以四略。<a id="a-LG"></a>答无明行于过去业烦恼略。<a id="a-LH"></a>识名色六入触受。<a id="a-LI"></a>于现在果报略。<a id="a-LJ"></a>爱取有于现在业烦恼略。<a id="a-LK"></a>生老死于未来果报略。<a id="a-LL"></a>如是以四略可知。<a id="a-LM"></a>问云何以二十行。<a id="a-LN"></a>答以取无明过去爱及取。<a id="a-LO"></a>以烦恼相成所取。<a id="a-LP"></a>以取行过去有以业相成所取。<a id="a-LQ"></a>以取识名色六入触受。<a id="a-LR"></a>现在以果报相生及老死成所取。<a id="a-LS"></a>以取爱取现在以烦恼相成所取。<a id="a-LT"></a>以取有现在行以业相成所取。<a id="a-LU"></a>以取生老死未来识名色六入触受成所取。<a id="a-LV"></a>此二十四法。<a id="a-LW"></a>以取其成就成二十。<a id="a-LX"></a>如阿毗昙所说。<a id="a-LY"></a>于初业有痴是无明。<a id="a-LZ"></a>聚是行。<a id="a-La"></a>着是爱。<a id="a-Lb"></a>觅是取。<a id="a-Lc"></a>思是有。<a id="a-Ld"></a>此五法于此生有。<a id="a-Le"></a>初所作业是其缘。<a id="a-Lf"></a>不了识入痴是无明。<a id="a-Lg"></a>聚是行。<a id="a-Lh"></a>着是爱。<a id="a-Li"></a>觅是取。<a id="a-Lj"></a>思是有。<a id="a-Lk"></a>此五法于此业有。<a id="a-Ll"></a>为未来生时缘。<a id="a-Lm"></a>未来生时识度。<a id="a-Ln"></a>是名色清净。<a id="a-Lo"></a>是入所触是触取是受。<a id="a-Lp"></a>此二法于未来生有。<a id="a-Lq"></a>于此所作业是其缘。<a id="a-Lr"></a>如是以二十行可知。<a id="a-Ls"></a>云何以轮。<a id="a-Lt"></a>无明缘行行缘识。<a id="a-Lu"></a>乃至生缘老死。<a id="a-Lv"></a>如是皆苦阴起于此皆苦阴无知。<a id="a-Lw"></a>此谓无明。<a id="a-Lx"></a>无明缘行者。<a id="a-Ly"></a>复如是以轮可知。<a id="a-Lz"></a>云何以牵。<a id="a-M0"></a>二牵。<a id="a-M1"></a>所谓无明所初。<a id="a-M2"></a>及老死所初。<a id="a-M3"></a>于是。<a id="a-M4"></a>问云何无明所初。<a id="a-M5"></a>答是说次第。<a id="a-M6"></a>云何老死所初。<a id="a-M7"></a>是度次第。<a id="a-M8"></a>复次无明所初。<a id="a-M9"></a>是有边际面未来知道。<a id="a-MA"></a>老死所初者。<a id="a-MB"></a>初边际面过去知道。<a id="a-MC"></a>如是以牵可知。<a id="a-MD"></a>问云何以分别。<a id="a-ME"></a>答二种因缘。<a id="a-MF"></a>世间因缘。<a id="a-MG"></a>及出世因缘。<a id="a-MH"></a>于是无明所初。<a id="a-MI"></a>是世因缘。<a id="a-MJ"></a>问云何出世因缘。<a id="a-MK"></a>答苦依苦。<a id="a-ML"></a>信依信。<a id="a-MM"></a>喜依喜。<a id="a-MN"></a>踊跃依踊跃。<a id="a-MO"></a>倚依倚。<a id="a-MP"></a>乐依乐。<a id="a-MQ"></a>定依定。<a id="a-MR"></a>如实知见依如实知见。<a id="a-MS"></a>厌患依厌患。<a id="a-MT"></a>无欲依无欲。<a id="a-MU"></a>解脱依解脱灭智。<a id="a-MV"></a>此谓出世因缘。<a id="a-MW"></a>复说四种因缘。<a id="a-MX"></a>业烦恼为因。<a id="a-MY"></a>种为因。<a id="a-MZ"></a>有作。<a id="a-Ma"></a>共业为因。<a id="a-Mb"></a>问云何业烦恼为因答无明所初。<a id="a-Mc"></a>云何种为因。<a id="a-Md"></a>如种牙相续。<a id="a-Me"></a>云何有作。<a id="a-Mf"></a>如化色。<a id="a-Mg"></a>云何共业为因。<a id="a-Mh"></a>如地雪山海日月。<a id="a-Mi"></a>复有说。<a id="a-Mj"></a>非此共业因。<a id="a-Mk"></a>是诸色心法。<a id="a-Ml"></a>时节为因。<a id="a-Mm"></a>无有共业。<a id="a-Mn"></a>如世尊说偈。</p>
  <p id="aMo">业不与他共　　是藏他不偷</p>
  <p id="aMp">人所作功德　　其自得善报</p>
  <p id="aMq">如是分别可知。<a id="a-Mr"></a>问云何以相摄。<a id="a-Ms"></a>答四种相摄。<a id="a-Mt"></a>阴相摄。<a id="a-Mu"></a>入相摄。<a id="a-Mv"></a>界相摄。<a id="a-Mw"></a>谛相摄。<a id="a-Mx"></a>于是无明行触爱取有行阴所摄。<a id="a-My"></a>识识阴所摄。<a id="a-Mz"></a>名色四阴所摄。<a id="a-N0"></a>六入二阴所摄。<a id="a-N1"></a>受受阴所摄。<a id="a-N2"></a>生老死色阴所摄。<a id="a-N3"></a>及行阴所摄。<a id="a-N4"></a>无明行触受爱取有生老死法入所摄。<a id="a-N5"></a>识意入所摄。<a id="a-N6"></a>名色五内入所摄。<a id="a-N7"></a>六入六内入所摄。<a id="a-N8"></a>无明行触受爱取有生老死法界所摄。<a id="a-N9"></a>识意识界所摄。<a id="a-NA"></a>名色五界所摄。<a id="a-NB"></a>六入十二谛所摄。<a id="a-NC"></a>无明爱取十谛所摄。<a id="a-ND"></a>余九苦谛所摄。<a id="a-NE"></a>出世因缘道分道谛所摄。<a id="a-NF"></a>因缘灭灭谛所摄。<a id="a-NG"></a>如是以相摄可知。<a id="a-NH"></a>如是以行因缘方便可知。<a id="a-NI"></a>此谓因缘方便(因缘方便已竟)</p>
 </body>
</html>