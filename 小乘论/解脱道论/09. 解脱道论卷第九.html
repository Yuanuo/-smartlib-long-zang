<!doctype html>
<html id="z3IBWAH1CY" data-ver="940">
 <head>
  <meta charset="utf-8">
  <meta author="优婆底沙">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">解脱道论卷第九</h1>
  <h2 id="a2">五通品第九</h2>
  <p id="a3">尔时坐禅人。<a id="a-4"></a>如是已作定自在。<a id="a-5"></a>住于第四禅。<a id="a-6"></a>能起五神通。<a id="a-7"></a>所谓身通天耳通他心智通宿命通天眼通。<a id="a-8"></a>身通者变义天耳者越人耳义。<a id="a-9"></a>他心智者了他意义。<a id="a-A"></a>宿命者忆前生义。<a id="a-B"></a>天眼通者过人眼见。<a id="a-C"></a>问几种变阿谁修变。<a id="a-D"></a>云何应起变。<a id="a-E"></a>答变有三种。<a id="a-F"></a>谓受持变。<a id="a-G"></a>作变。<a id="a-H"></a>意所作变。<a id="a-I"></a>云何受持变。<a id="a-J"></a>彼坐禅人以一成多以多成一。<a id="a-K"></a>以身增长乃至梵世。<a id="a-L"></a>此谓受持变。<a id="a-M"></a>云何作变。<a id="a-N"></a>彼坐禅人舍自性身现童子形。<a id="a-O"></a>或现龙形。<a id="a-P"></a>或现梵王形。<a id="a-Q"></a>如是等此谓作变。<a id="a-R"></a>云何意所作变。<a id="a-S"></a>彼坐禅人从此身化作余身。<a id="a-T"></a>随意所造一切身分诸根具足。<a id="a-U"></a>此谓意所作变。<a id="a-V"></a>复次变有七种。<a id="a-W"></a>所谓智变定变圣变。<a id="a-X"></a>业果报所生变。<a id="a-Y"></a>功德人变。<a id="a-Z"></a>明术所造变。<a id="a-a"></a>方便变。<a id="a-b"></a>问云何智变。<a id="a-c"></a>答以现无常为断常想。<a id="a-d"></a>成智辩变。<a id="a-e"></a>以阿罗汉道断一切烦恼。<a id="a-f"></a>成智辩。<a id="a-g"></a>此谓变智辩。<a id="a-h"></a>如长老薄拘罗。<a id="a-i"></a>长老僧吉栗者。<a id="a-j"></a>长老部吼多波罗。<a id="a-k"></a>此谓变智辩。<a id="a-l"></a>问云何变定辩。<a id="a-m"></a>答以初禅断诸盖成变定辩。<a id="a-n"></a>以非想非非想定断无所有变定辩。<a id="a-o"></a>长老舍利弗多。<a id="a-p"></a>长老先时婆。<a id="a-q"></a>长老昆檀若。<a id="a-r"></a>郁多罗优婆夷沙摩婆底优婆夷。<a id="a-s"></a>此谓变定辩。<a id="a-t"></a>问云何圣辩。<a id="a-u"></a>答若比丘乐于不耐。<a id="a-v"></a>当住非不耐想。<a id="a-w"></a>成住有非不耐想。<a id="a-x"></a>若比丘乐于非非耐。<a id="a-y"></a>当住不耐想。<a id="a-z"></a>成住有不耐想。<a id="a-10"></a>若比丘乐于非不耐及非非耐想。<a id="a-11"></a>当住非非耐想。<a id="a-12"></a>成住有非非耐想。<a id="a-13"></a>若比丘乐于不耐及非。<a id="a-14"></a>非耐当住不耐想成住有不耐想若取。<a id="a-15"></a>问云何于非不耐住不耐想。<a id="a-16"></a>答于爱念处以不净令满。<a id="a-17"></a>或以无常取。<a id="a-18"></a>问云何于不耐及非不耐。<a id="a-19"></a>住非不耐想。<a id="a-1A"></a>答于不爱念及爱念处。<a id="a-1B"></a>或以慈令满。<a id="a-1C"></a>或以界取。<a id="a-1D"></a>问云何于非不耐及不耐。<a id="a-1E"></a>住不耐想。<a id="a-1F"></a>答于爱念及不爱念处。<a id="a-1G"></a>或以不净令满。<a id="a-1H"></a>或以无常取。<a id="a-1I"></a>问云何于不耐及非不耐。<a id="a-1J"></a>离二句住舍念现知。<a id="a-1K"></a>答此比丘以眼见色。<a id="a-1L"></a>成不欢喜不忧。<a id="a-1M"></a>成舍住念现知。<a id="a-1N"></a>如是于一切门。<a id="a-1O"></a>此谓圣辩。<a id="a-1P"></a>问云何从业报生变。<a id="a-1Q"></a>答一切诸天一切诸鸟。<a id="a-1R"></a>有人者有恶趣生者。<a id="a-1S"></a>飞行虚空作变。<a id="a-1T"></a>此谓从业报生变。<a id="a-1U"></a>问云何有功德人变。<a id="a-1V"></a>答转轮王。<a id="a-1W"></a>树提长者。<a id="a-1X"></a>阇提长者。<a id="a-1Y"></a>瞿师罗长者。<a id="a-1Z"></a>复说有五大功德人变。<a id="a-1a"></a>此谓有功德人变。<a id="a-1b"></a>问云何明术所造变。<a id="a-1c"></a>答持明术人。<a id="a-1d"></a>读诵明术。<a id="a-1e"></a>能飞行虚空。<a id="a-1f"></a>或现作象。<a id="a-1g"></a>或变作马。<a id="a-1h"></a>或变作车。<a id="a-1i"></a>或变作步。<a id="a-1j"></a>现种种军。<a id="a-1k"></a>此谓明术所造变。<a id="a-1l"></a>问云何方便变。<a id="a-1m"></a>答以出离断贪欲。<a id="a-1n"></a>以罗汉道断一切烦恼。<a id="a-1o"></a>如陶师等其业具足。<a id="a-1p"></a>于是正方便生故。<a id="a-1q"></a>一切事变。<a id="a-1r"></a>此谓方便变。<a id="a-1s"></a>问云何谁修变辩。<a id="a-1t"></a>答于虚空为九。<a id="a-1u"></a>或于虚空为五。<a id="a-1v"></a>一切入以作第四禅自在。<a id="a-1w"></a>是其修变辩。<a id="a-1x"></a>复说色界第四禅以作胜故。<a id="a-1y"></a>是其修变辩。<a id="a-1z"></a>复说四禅二自在。<a id="a-20"></a>是其修变辩。<a id="a-21"></a>问云何当起变。<a id="a-22"></a>答此比丘修欲定胜行相应如意足精进定心定慧定。<a id="a-23"></a>亦如是欲者欲乐作变。<a id="a-24"></a>定者心不乱。<a id="a-25"></a>彼坐禅人欲乐变变意修行定。<a id="a-26"></a>受持四种精进。<a id="a-27"></a>未生恶不善法为不生。<a id="a-28"></a>已生恶不善法为断。<a id="a-29"></a>未生善法为生。<a id="a-2A"></a>已生善法为增长为不忘。<a id="a-2B"></a>为更起为修满。<a id="a-2C"></a>此谓胜行成就者。<a id="a-2D"></a>唯彼三法为满语言。<a id="a-2E"></a>六分成就。<a id="a-2F"></a>如意足者。<a id="a-2G"></a>为得如意作道。<a id="a-2H"></a>唯彼法如意足。<a id="a-2I"></a>复次是欲定胜行成就。<a id="a-2J"></a>此谓如意足。<a id="a-2K"></a>为得如意。<a id="a-2L"></a>以初义修者。<a id="a-2M"></a>修彼法多修。<a id="a-2N"></a>此谓修欲定胜行成就如意足。<a id="a-2O"></a>彼坐禅人。<a id="a-2P"></a>如是现修。<a id="a-2Q"></a>是其方便。<a id="a-2R"></a>或退或住。<a id="a-2S"></a>彼以精进令起成精进定胜行。<a id="a-2T"></a>成就如意足。<a id="a-2U"></a>若彼方便迟若退若惊怖。<a id="a-2V"></a>彼心迟作速相。<a id="a-2W"></a>意若心退作定心。<a id="a-2X"></a>若心惊怖作舍相。<a id="a-2Y"></a>彼成心定胜行。<a id="a-2Z"></a>成就如意足。<a id="a-2a"></a>彼若无有烦恼心。<a id="a-2b"></a>欢喜分别饶益不饶益。<a id="a-2c"></a>修行诸法。<a id="a-2d"></a>是其修时。<a id="a-2e"></a>复此法是不修时。<a id="a-2f"></a>彼成分别定胜行。<a id="a-2g"></a>成就如意足。<a id="a-2h"></a>彼坐禅人修四如意足。<a id="a-2i"></a>以作自在心。<a id="a-2j"></a>其身随心其心成随身。<a id="a-2k"></a>彼坐禅人于时安身。<a id="a-2l"></a>于心安心于身。<a id="a-2m"></a>以由身心变。<a id="a-2n"></a>以由心身变。<a id="a-2o"></a>以由身心受持。<a id="a-2p"></a>以由心身受持。<a id="a-2q"></a>或乐想或轻想着于身。<a id="a-2r"></a>于着成住。<a id="a-2s"></a>彼坐禅人如是现修成最轻。<a id="a-2t"></a>其身成最软最堪受持。<a id="a-2u"></a>如铁丸为火所烧随意作物。<a id="a-2v"></a>如是以修心成身轻。<a id="a-2w"></a>以轻故入第四禅。<a id="a-2x"></a>安详念出能分别虚空。<a id="a-2y"></a>以智受持。<a id="a-2z"></a>如是于虚空此身当起。<a id="a-30"></a>以智受持。<a id="a-31"></a>于虚空成起。<a id="a-32"></a>如风吹绵缕。<a id="a-33"></a>于是初坐禅人。<a id="a-34"></a>不当速远行。<a id="a-35"></a>何故其来作观。<a id="a-36"></a>当起怖畏。<a id="a-37"></a>若有怖其禅成退。<a id="a-38"></a>是故初坐禅人。<a id="a-39"></a>不当速远行。<a id="a-3A"></a>以次第当行。<a id="a-3B"></a>最初以一尺渐渐上以观。<a id="a-3C"></a>复依彼相作精进一寻。<a id="a-3D"></a>以此方便次第随其所乐当起。<a id="a-3E"></a>问彼坐禅人于虚空或从禅退。<a id="a-3F"></a>彼从虚空转当落地耶。<a id="a-3G"></a>答不然。<a id="a-3H"></a>是从其先坐处起若远行。<a id="a-3I"></a>退者还至先坐处。<a id="a-3J"></a>其见自身如先坐。<a id="a-3K"></a>有神通人。<a id="a-3L"></a>是其止法。<a id="a-3M"></a>彼坐禅人。<a id="a-3N"></a>如是次第作观。<a id="a-3O"></a>至受持自在作。<a id="a-3P"></a>不一种变。<a id="a-3Q"></a>以一成多。<a id="a-3R"></a>以多成一。<a id="a-3S"></a>或现彻过壁彻过墙彻过山。<a id="a-3T"></a>身行无碍犹如虚空。<a id="a-3U"></a>于地或没或出犹如在水。<a id="a-3V"></a>于水上行犹如行地。<a id="a-3W"></a>行于虚空犹如飞鸟。<a id="a-3X"></a>手摸日月。<a id="a-3Y"></a>如是大神通如是大力身。<a id="a-3Z"></a>乃起至于梵世。<a id="a-3a"></a>以一成多者。<a id="a-3b"></a>以一令多。<a id="a-3c"></a>或一百或一千或一万等。<a id="a-3d"></a>以变入第四禅安详出。<a id="a-3e"></a>次第以智受持。<a id="a-3f"></a>我当多成多。<a id="a-3g"></a>如小路阿罗汉。<a id="a-3h"></a>以多成一者。<a id="a-3i"></a>欲转多为一。<a id="a-3j"></a>以智受持。<a id="a-3k"></a>我当转多成一。<a id="a-3l"></a>如长老小路阿罗汉。<a id="a-3m"></a>或现或不现。<a id="a-3n"></a>彻过壁彻过墙彻过山。<a id="a-3o"></a>行不障碍犹如虚空。<a id="a-3p"></a>彼坐禅人。<a id="a-3q"></a>如是以修行虚空一切入。<a id="a-3r"></a>入第四禅安详出。<a id="a-3s"></a>彻过壁彻过墙彻过山。<a id="a-3t"></a>已转成转以智受持。<a id="a-3u"></a>此当成虚空。<a id="a-3v"></a>已成虚空。<a id="a-3w"></a>彼坐禅人于虚空。<a id="a-3x"></a>彻过壁彻过墙彻过山。<a id="a-3y"></a>行不障碍犹如虚空。<a id="a-3z"></a>或现者何义开。<a id="a-40"></a>或不现者何义。<a id="a-41"></a>不开。<a id="a-42"></a>彼坐禅人不开令开。<a id="a-43"></a>彻过壁彻过墙彻过山。<a id="a-44"></a>行不障碍。<a id="a-45"></a>此何义。<a id="a-46"></a>于地令作出没犹如在水。<a id="a-47"></a>彼坐禅人。<a id="a-48"></a>如是以心修行水一切入。<a id="a-49"></a>入于第四禅。<a id="a-4A"></a>安详出转地作隔。<a id="a-4B"></a>以智受持。<a id="a-4C"></a>此当成水彼坐禅人于地成出没。<a id="a-4D"></a>犹如性水。<a id="a-4E"></a>于水上行。<a id="a-4F"></a>心不障碍。<a id="a-4G"></a>犹如行地。<a id="a-4H"></a>彼坐禅人。<a id="a-4I"></a>如是以心修行地一切入。<a id="a-4J"></a>入第四禅。<a id="a-4K"></a>安详出转水作隔。<a id="a-4L"></a>以智受持。<a id="a-4M"></a>此当成地。<a id="a-4N"></a>已成地彼坐禅人。<a id="a-4O"></a>于水行不障碍。<a id="a-4P"></a>如行性地。<a id="a-4Q"></a>行于虚空犹如飞鸟。<a id="a-4R"></a>于是三行步行风行心行。<a id="a-4S"></a>于是坐禅人得地一切入定。<a id="a-4T"></a>于虚空受持道路以步行。<a id="a-4U"></a>若得风一切入定。<a id="a-4V"></a>受持风如绵缕如风行。<a id="a-4W"></a>以心行令满身心。<a id="a-4X"></a>或乐想或轻想。<a id="a-4Y"></a>以着身身已轻。<a id="a-4Z"></a>以心行行如飞鸟。<a id="a-4a"></a>如是以心行。<a id="a-4b"></a>行已手摸日月。<a id="a-4c"></a>如是神通。<a id="a-4d"></a>如是神力。<a id="a-4e"></a>彼坐禅人有禅人有神通。<a id="a-4f"></a>得心自在。<a id="a-4g"></a>以是修行心入第四禅。<a id="a-4h"></a>安详出手摸日月。<a id="a-4i"></a>以智受持。<a id="a-4j"></a>此当成近手。<a id="a-4k"></a>彼成近手。<a id="a-4l"></a>彼坐禅人或坐或卧。<a id="a-4m"></a>以手摸扪日月。<a id="a-4n"></a>起身乃至梵世。<a id="a-4o"></a>彼坐禅人有神通得心自在。<a id="a-4p"></a>乐行梵世。<a id="a-4q"></a>如是四如意足。<a id="a-4r"></a>以如是修行心。<a id="a-4s"></a>于远受持近。<a id="a-4t"></a>于近受持远。<a id="a-4u"></a>或多受持少。<a id="a-4v"></a>或少受持多。<a id="a-4w"></a>以天眼见梵天色。<a id="a-4x"></a>以天耳闻梵天声。<a id="a-4y"></a>以他心智知梵天心。<a id="a-4z"></a>彼坐禅人三行。<a id="a-50"></a>以二行行于梵世。<a id="a-51"></a>是法于一切受持变(受持变已竟)</p>
  <p id="a52">尔时坐禅人欲起变意。<a id="a-53"></a>如是修四如意足。<a id="a-54"></a>以心得自在安身于心。<a id="a-55"></a>安心于身。<a id="a-56"></a>以由身安心。<a id="a-57"></a>以由心安身。<a id="a-58"></a>以由身受持心。<a id="a-59"></a>以由心受持身。<a id="a-5A"></a>或乐想或轻想。<a id="a-5B"></a>着于身已着身已着身已着成住。<a id="a-5C"></a>如是坐禅人现修其身。<a id="a-5D"></a>成最软最轻堪受持。<a id="a-5E"></a>如铁丸为火所烧随意作物。<a id="a-5F"></a>如是坐禅人已如是修行。<a id="a-5G"></a>心成软堪受持。<a id="a-5H"></a>令满身心。<a id="a-5I"></a>彼坐禅人若乐除自形色。<a id="a-5J"></a>作童子形。<a id="a-5K"></a>入第四禅安详出。<a id="a-5L"></a>次第转童子形。<a id="a-5M"></a>已转以智受持。<a id="a-5N"></a>我当成童子形。<a id="a-5O"></a>如是作意成童子形。<a id="a-5P"></a>如是龙形。<a id="a-5Q"></a>凤凰形。<a id="a-5R"></a>夜叉形。<a id="a-5S"></a>阿修罗形。<a id="a-5T"></a>帝释形梵形。<a id="a-5U"></a>海形山形林形。<a id="a-5V"></a>师子形虎形豹形象马形。<a id="a-5W"></a>步军形。<a id="a-5X"></a>已转以智受持。<a id="a-5Y"></a>我当成步行军。<a id="a-5Z"></a>如是作意成步行军。<a id="a-5a"></a>问受持变作变何差别。<a id="a-5b"></a>答以受持变不舍形色受持。<a id="a-5c"></a>以作变舍形色。<a id="a-5d"></a>此谓差别(作变已竟)</p>
  <p id="a5e">尔时坐禅人欲起意所造变。<a id="a-5f"></a>如是心得自在。<a id="a-5g"></a>修如意足。<a id="a-5h"></a>入第四禅安详出。<a id="a-5i"></a>于其身内作意。<a id="a-5j"></a>犹如空瓶。<a id="a-5k"></a>彼坐禅人如是作意。<a id="a-5l"></a>于空自身内随其所乐为变化。<a id="a-5m"></a>随其当成转。<a id="a-5n"></a>已转以智受持。<a id="a-5o"></a>随其当成。<a id="a-5p"></a>如是作意。<a id="a-5q"></a>成随相似。<a id="a-5r"></a>以此方便多作变化。<a id="a-5s"></a>作变化已成行。<a id="a-5t"></a>若坐禅人以所化身欲向梵世。<a id="a-5u"></a>于梵世前即化自身如梵形。<a id="a-5v"></a>随意所造。<a id="a-5w"></a>一切身分具足。<a id="a-5x"></a>诸根不少若神通人于此逍遥。<a id="a-5y"></a>彼所化人亦复逍遥。<a id="a-5z"></a>若神通人于此若坐卧。<a id="a-60"></a>现出烟焰。<a id="a-61"></a>若问若答。<a id="a-62"></a>彼所化人亦坐亦卧。<a id="a-63"></a>亦出烟焰。<a id="a-64"></a>亦问亦答。<a id="a-65"></a>是其神通所造变化。<a id="a-66"></a>彼所化人。<a id="a-67"></a>亦以随作如是等(意所造变已竟)</p>
  <p id="a68">云何散句变所造色。<a id="a-69"></a>于至时分别。<a id="a-6A"></a>是时彼不现。<a id="a-6B"></a>未至时分别于其间乐说。<a id="a-6C"></a>彼受持成不现。<a id="a-6D"></a>若不作分别时。<a id="a-6E"></a>念念不现。<a id="a-6F"></a>于化人无寿命根。<a id="a-6G"></a>所化饮食。<a id="a-6H"></a>事变种智。<a id="a-6I"></a>成九事。<a id="a-6J"></a>小事大事不可说事。<a id="a-6K"></a>过去事未来事现在事。<a id="a-6L"></a>内事外事内外事(散句已竟)</p>
  <p id="a6M">问天耳谁起云何当起。<a id="a-6N"></a>答八一切入。<a id="a-6O"></a>彼二一切入。<a id="a-6P"></a>于第四禅得自在。<a id="a-6Q"></a>从自性耳起天耳界。<a id="a-6R"></a>复说云何色界于四禅得自在。<a id="a-6S"></a>是其能起。<a id="a-6T"></a>复说于四禅亦起。<a id="a-6U"></a>问云何当令起。<a id="a-6V"></a>答初坐禅人如是修四如意足以心得自在。<a id="a-6W"></a>入第四禅安详出。<a id="a-6X"></a>次第依自性耳界。<a id="a-6Y"></a>若远声作意声相。<a id="a-6Z"></a>或近声作意声相。<a id="a-6a"></a>若大声作意大声相。<a id="a-6b"></a>若细声作意细声相。<a id="a-6c"></a>若东方声作意声相。<a id="a-6d"></a>如是于一切方。<a id="a-6e"></a>彼坐禅人如是以修行心清白。<a id="a-6f"></a>以耳界清净。<a id="a-6g"></a>令心行增长。<a id="a-6h"></a>彼坐禅人以天耳界清净过人耳闻两声。<a id="a-6i"></a>所谓天声人声。<a id="a-6j"></a>或远或近。<a id="a-6k"></a>于是先师说。<a id="a-6l"></a>初坐禅人先闻于自身众生声。<a id="a-6m"></a>从此复闻身外众生声。<a id="a-6n"></a>从此复闻依所住处众生声。<a id="a-6o"></a>如是次第作意增长。<a id="a-6p"></a>复说初坐禅人。<a id="a-6q"></a>不能如是先闻自身众生声。<a id="a-6r"></a>何以故。<a id="a-6s"></a>不能闻细声。<a id="a-6t"></a>以自性耳非其境界。<a id="a-6u"></a>初坐禅人远螺鼓等声。<a id="a-6v"></a>彼声依自性耳。<a id="a-6w"></a>以天耳智应作意于声相。<a id="a-6x"></a>令起天耳智。<a id="a-6y"></a>或细声或大声。<a id="a-6z"></a>或远声或近声。<a id="a-70"></a>唯天耳应取。<a id="a-71"></a>于是初坐禅人不应作意于最可畏。<a id="a-72"></a>何以故。<a id="a-73"></a>于可受声应说欲爱。<a id="a-74"></a>于可畏声应说惊怖耳畏智。<a id="a-75"></a>彼成三事。<a id="a-76"></a>小事现在事外事。<a id="a-77"></a>若失自性耳。<a id="a-78"></a>天耳界亦失。<a id="a-79"></a>于是得声闻自在。<a id="a-7A"></a>闻千世界声。<a id="a-7B"></a>从彼缘觉最多。<a id="a-7C"></a>如来闻无数(天耳已竟)</p>
  <p id="a7D">问他心智谁能起云何应起。<a id="a-7E"></a>答光一切入于第四禅得自在。<a id="a-7F"></a>得天眼起他心智。<a id="a-7G"></a>云何应起者。<a id="a-7H"></a>初坐禅人如是修四如意足。<a id="a-7I"></a>以心得自在。<a id="a-7J"></a>清白不动入光一切入。<a id="a-7K"></a>于第四禅安详出。<a id="a-7L"></a>从初以光令满其身。<a id="a-7M"></a>以天眼见其自心意色。<a id="a-7N"></a>此依色意识起。<a id="a-7O"></a>如是知。<a id="a-7P"></a>以自心变见色变。<a id="a-7Q"></a>此色从喜根所起。<a id="a-7R"></a>此色从忧根所起。<a id="a-7S"></a>此色从舍根所起。<a id="a-7T"></a>若与喜根相应心现起。<a id="a-7U"></a>意色如酪酥色。<a id="a-7V"></a>若与忧根相应心现起。<a id="a-7W"></a>成如紫色。<a id="a-7X"></a>若与舍根相应心现起。<a id="a-7Y"></a>成如蜜色。<a id="a-7Z"></a>若与爱欲相应心现起。<a id="a-7a"></a>成如黄色。<a id="a-7b"></a>若与嗔恚相应心现起。<a id="a-7c"></a>成如黑色。<a id="a-7d"></a>若与无明相应心现起。<a id="a-7e"></a>成如浊色。<a id="a-7f"></a>若与信相应及智相应心现起。<a id="a-7g"></a>成如清色。<a id="a-7h"></a>彼坐禅人如是以自身变。<a id="a-7i"></a>分别色变。<a id="a-7j"></a>尔时以光令满他身。<a id="a-7k"></a>以天眼见他心意色。<a id="a-7l"></a>彼以心变分别色变。<a id="a-7m"></a>以色变分别心变。<a id="a-7n"></a>如是分别起他心智已。<a id="a-7o"></a>起他心智除色变分别。<a id="a-7p"></a>唯取心事。<a id="a-7q"></a>彼坐禅人如是以修行心清白。<a id="a-7r"></a>或有爱心知有爱心或无爱心知无爱心。<a id="a-7s"></a>若有嗔恚心知有嗔恚心。<a id="a-7t"></a>若无嗔恚知无嗔恚心。<a id="a-7u"></a>如是一切可知他心智者。<a id="a-7v"></a>其事八。<a id="a-7w"></a>小事大事道事无量事过去事未来事现在事外事。<a id="a-7x"></a>彼无漏他心非凡夫境界。<a id="a-7y"></a>生无色处众生心。<a id="a-7z"></a>唯佛境界。<a id="a-80"></a>若声闻得自在。<a id="a-81"></a>知一千世界心。<a id="a-82"></a>从此缘觉最多。<a id="a-83"></a>如来无量(他心智已竟)</p>
  <p id="a84">问忆宿命智谁能起。<a id="a-85"></a>几种忆宿命智云何应起。<a id="a-86"></a>答八一切入二一切入。<a id="a-87"></a>于第四禅心得自在。<a id="a-88"></a>是其能起忆宿命智。<a id="a-89"></a>复说云何色界处。<a id="a-8A"></a>答于第四禅心得自在。<a id="a-8B"></a>是其能起。<a id="a-8C"></a>复说于四禅得起几种忆宿命。<a id="a-8D"></a>答三种忆宿命。<a id="a-8E"></a>一者多持生。<a id="a-8F"></a>二者生所造。<a id="a-8G"></a>三者修行所成。<a id="a-8H"></a>于是多持生者。<a id="a-8I"></a>以四行忆宿命智。<a id="a-8J"></a>善取彼相故。<a id="a-8K"></a>见彼分相故。<a id="a-8L"></a>诸根分明故。<a id="a-8M"></a>摄彼性故。<a id="a-8N"></a>此四行多持生忆宿命。<a id="a-8O"></a>于彼最胜彼忆七宿命。<a id="a-8P"></a>诸天诸龙诸凤凰。<a id="a-8Q"></a>以生所成忆宿命。<a id="a-8R"></a>于彼最胜忆十四宿命。<a id="a-8S"></a>修行所成者。<a id="a-8T"></a>修如意足。<a id="a-8U"></a>问云何应起忆宿命。<a id="a-8V"></a>答初坐禅人如是修四如意足。<a id="a-8W"></a>以信得自在。<a id="a-8X"></a>清白至不动。<a id="a-8Y"></a>从现坐处。<a id="a-8Z"></a>于一日所作事。<a id="a-8a"></a>或以身。<a id="a-8b"></a>或以意。<a id="a-8c"></a>或以口。<a id="a-8d"></a>忆一切事。<a id="a-8e"></a>如是于夜所作。<a id="a-8f"></a>如是一日二日。<a id="a-8g"></a>次第乃至一月忆彼一切事。<a id="a-8h"></a>如是二月所作事。<a id="a-8i"></a>如是次第乃至一年所作事。<a id="a-8j"></a>如是二年三年百年所作事。<a id="a-8k"></a>如是乃至初生所作事。<a id="a-8l"></a>忆彼一切。<a id="a-8m"></a>尔时久远过去心心数法有后生。<a id="a-8n"></a>心心数法现生。<a id="a-8o"></a>依初心心数法得生。<a id="a-8p"></a>以心相续生。<a id="a-8q"></a>现观因缘。<a id="a-8r"></a>忆识流转。<a id="a-8s"></a>两俱不断。<a id="a-8t"></a>于此世生。<a id="a-8u"></a>于彼世生。<a id="a-8v"></a>彼坐禅人如是以心修行清白。<a id="a-8w"></a>忆宿命不一种。<a id="a-8x"></a>如是一生二生三生四生等。<a id="a-8y"></a>如是一切。<a id="a-8z"></a>初坐禅人于此生已忆一切。<a id="a-90"></a>若坐禅人不能忆彼生。<a id="a-91"></a>彼不应舍精进。<a id="a-92"></a>更重令起禅。<a id="a-93"></a>已起禅善哉令自在。<a id="a-94"></a>如磨镜法。<a id="a-95"></a>善哉已得自在。<a id="a-96"></a>现忆如初。<a id="a-97"></a>于彼成忆。<a id="a-98"></a>若自从一生。<a id="a-99"></a>出彼心成忆。<a id="a-9A"></a>彼最乐已见方便。<a id="a-9B"></a>不可忆畜生生。<a id="a-9C"></a>及无色生及无想生不可想。<a id="a-9D"></a>无想性故。<a id="a-9E"></a>长老输毗多于彼最胜忆宿命智。<a id="a-9F"></a>七种小大不应说过去内外。<a id="a-9G"></a>内外于过去已所得道果。<a id="a-9H"></a>或国或村当忆。<a id="a-9I"></a>彼成过去想。<a id="a-9J"></a>忆宿命智。<a id="a-9K"></a>从智忆阴相续。<a id="a-9L"></a>忆宿命智。<a id="a-9M"></a>从此外道忆四十劫。<a id="a-9N"></a>过彼不能忆。<a id="a-9O"></a>身无力故。<a id="a-9P"></a>圣声闻忆一万劫。<a id="a-9Q"></a>从此最大声闻。<a id="a-9R"></a>从彼最大缘觉。<a id="a-9S"></a>从彼如来正遍觉。<a id="a-9T"></a>自他宿命及行及处一切。<a id="a-9U"></a>余唯忆自宿命。<a id="a-9V"></a>少忆他宿命。<a id="a-9W"></a>正遍觉随其所乐忆一切。<a id="a-9X"></a>余次第忆。<a id="a-9Y"></a>正遍觉若入三昧。<a id="a-9Z"></a>若不入三昧。<a id="a-9a"></a>若不入三昧常忆。<a id="a-9b"></a>余唯入三昧(忆宿命智已竟)</p>
  <p id="a9c">问天眼谁起。<a id="a-9d"></a>几种天眼云何能起天眼。<a id="a-9e"></a>答光明为九。<a id="a-9f"></a>或光明为五。<a id="a-9g"></a>或光明一切入事。<a id="a-9h"></a>于第四禅得自在。<a id="a-9i"></a>有眼性是其所能起。<a id="a-9j"></a>几种天眼者。<a id="a-9k"></a>答二种天眼。<a id="a-9l"></a>业果报所成。<a id="a-9m"></a>修行所成。<a id="a-9n"></a>于是典藏天眼。<a id="a-9o"></a>从果报所成。<a id="a-9p"></a>是以得见宝藏或有珠或无珠。<a id="a-9q"></a>修行所成者。<a id="a-9r"></a>修行四如意足。<a id="a-9s"></a>云何能起天眼者。<a id="a-9t"></a>初坐禅人如是修四如意足。<a id="a-9u"></a>以心得自在。<a id="a-9v"></a>清白至不动。<a id="a-9w"></a>光一切入。<a id="a-9x"></a>入第四禅作意光想。<a id="a-9y"></a>及日想受持。<a id="a-9z"></a>此日如夜。<a id="a-A0"></a>此夜如日。<a id="a-A1"></a>以心无碍无所著。<a id="a-A2"></a>现修行心成有光明。<a id="a-A3"></a>彼坐禅人修行其心。<a id="a-A4"></a>成有光明。<a id="a-A5"></a>无闇障碍。<a id="a-A6"></a>过日光明。<a id="a-A7"></a>彼坐禅人如是心修行。<a id="a-A8"></a>以光明令满于内。<a id="a-A9"></a>作意色形。<a id="a-AA"></a>以智令满光明。<a id="a-AB"></a>彼非天眼。<a id="a-AC"></a>以智见内光明色。<a id="a-AD"></a>此谓天眼。<a id="a-AE"></a>彼坐禅人以天眼清净过人眼。<a id="a-AF"></a>见众生或终或生。<a id="a-AG"></a>或粗或妙。<a id="a-AH"></a>或善色或丑色。<a id="a-AI"></a>生于善趣。<a id="a-AJ"></a>生于恶趣。<a id="a-AK"></a>如业所作。<a id="a-AL"></a>如是一切众生。<a id="a-AM"></a>于是若能起天眼。<a id="a-AN"></a>此烦恼彼所应断。<a id="a-AO"></a>所谓疑不正忆。<a id="a-AP"></a>懈怠睡眠。<a id="a-AQ"></a>慢邪喜恶口。<a id="a-AR"></a>急疾精进。<a id="a-AS"></a>迟缓精进。<a id="a-AT"></a>多语种种想。<a id="a-AU"></a>最观色。<a id="a-AV"></a>此烦恼以此一一成就若令起天眼。<a id="a-AW"></a>其定成退。<a id="a-AX"></a>若其定退光明亦失。<a id="a-AY"></a>见色亦失。<a id="a-AZ"></a>是故彼烦恼善哉应断。<a id="a-Aa"></a>若已断此烦恼。<a id="a-Ab"></a>若复不得定自在。<a id="a-Ac"></a>以不自在天眼成小。<a id="a-Ad"></a>彼坐禅人以小天眼知少光明。<a id="a-Ae"></a>见色亦小。<a id="a-Af"></a>是故世尊说。<a id="a-Ag"></a>是时我小定。<a id="a-Ah"></a>是时我小眼。<a id="a-Ai"></a>我以小眼知少光明。<a id="a-Aj"></a>我见小色。<a id="a-Ak"></a>是时我无量三昧。<a id="a-Al"></a>是时我无量天眼。<a id="a-Am"></a>我以此无量天眼。<a id="a-An"></a>我知无量光明。<a id="a-Ao"></a>我见无量色。<a id="a-Ap"></a>于是初坐禅人非可爱色。<a id="a-Aq"></a>非可畏怖色。<a id="a-Ar"></a>如初说过天眼五种事。<a id="a-As"></a>所谓小事现事内事外事内外事。<a id="a-At"></a>依天眼生四智。<a id="a-Au"></a>未来分智。<a id="a-Av"></a>自所作业智。<a id="a-Aw"></a>如行业智。<a id="a-Ax"></a>业果报智。<a id="a-Ay"></a>于是以未来分智。<a id="a-Az"></a>于未来色当起知之。<a id="a-B0"></a>以自所作业智。<a id="a-B1"></a>见他人所造业。<a id="a-B2"></a>以此业此人当往彼趣。<a id="a-B3"></a>以如行业智。<a id="a-B4"></a>见人生趣。<a id="a-B5"></a>以此业此人先生此知之。<a id="a-B6"></a>以业果报智。<a id="a-B7"></a>至此时至此趣。<a id="a-B8"></a>至此烦恼。<a id="a-B9"></a>至此方便。<a id="a-BA"></a>此业应熟。<a id="a-BB"></a>此业不应熟。<a id="a-BC"></a>此业应多受。<a id="a-BD"></a>此业应少受知之。<a id="a-BE"></a>于是声闻得自在。<a id="a-BF"></a>见一千世间。<a id="a-BG"></a>从此缘觉见最多。<a id="a-BH"></a>如来见无量(天眼已竟)</p>
  <p id="aBI">于是此散句。<a id="a-BJ"></a>以天眼为见色。<a id="a-BK"></a>于一种修行定。<a id="a-BL"></a>唯见色不声闻。<a id="a-BM"></a>若以天耳为闻声。<a id="a-BN"></a>于一种修行定。<a id="a-BO"></a>唯闻声不见色。<a id="a-BP"></a>若为见闻二俱修行定。<a id="a-BQ"></a>亦见亦闻。<a id="a-BR"></a>若为见闻知他心。<a id="a-BS"></a>修行于定。<a id="a-BT"></a>亦见闻知他心。<a id="a-BU"></a>若为见一方。<a id="a-BV"></a>修行于定。<a id="a-BW"></a>非见余方。<a id="a-BX"></a>不闻不知他心。<a id="a-BY"></a>若不少修行于定。<a id="a-BZ"></a>于一切方。<a id="a-Ba"></a>亦见亦闻。<a id="a-Bb"></a>亦知他心。<a id="a-Bc"></a>五神通。<a id="a-Bd"></a>世间神通。<a id="a-Be"></a>有漏色界系凡夫共。<a id="a-Bf"></a>若善神通。<a id="a-Bg"></a>学人及凡夫共或阿罗汉无记神通。<a id="a-Bh"></a>五神通。<a id="a-Bi"></a>不于无色界生(解脱道说神通道已竟)</p>
  <p data-pb></p>
  <h2 id="aBj">分别慧品第十</h2>
  <p id="aBk">问云何慧。<a id="a-Bl"></a>何相何味何起何处何功德。<a id="a-Bm"></a>慧者何义。<a id="a-Bn"></a>几功德为得波若。<a id="a-Bo"></a>几种波若。<a id="a-Bp"></a>答意事如见。<a id="a-Bq"></a>此谓波若。<a id="a-Br"></a>复次作意饶益不饶益。<a id="a-Bs"></a>作意庄严。<a id="a-Bt"></a>此谓波若。<a id="a-Bu"></a>如阿毗昙中说。<a id="a-Bv"></a>云何波若。<a id="a-Bw"></a>是波若是慧是智。<a id="a-Bx"></a>是择法妙相随观。<a id="a-By"></a>彼观聪明晓了分别。<a id="a-Bz"></a>思惟见大易悟牵正智。<a id="a-C0"></a>慧钩慧根慧力慧仗慧殿慧光慧明慧灯慧实。<a id="a-C1"></a>不愚痴择法正见。<a id="a-C2"></a>此谓波若。<a id="a-C3"></a>如达为相。<a id="a-C4"></a>择为味。<a id="a-C5"></a>不愚痴为起。<a id="a-C6"></a>四谛为处。<a id="a-C7"></a>复次了义光明为相。<a id="a-C8"></a>入正法为味。<a id="a-C9"></a>除无明闇为起。<a id="a-CA"></a>四辩为处。<a id="a-CB"></a>何功德者。<a id="a-CC"></a>波若无量功德。<a id="a-CD"></a>当以略闻此偈。</p>
  <p id="aCE">以慧净诸戒　　入禅亦二慧</p>
  <p id="aCF">以慧修诸道　　以慧见彼果</p>
  <p id="aCG">波若为胜善　　慧眼最无上</p>
  <p id="aCH">慧退是秽污　　慧增长无上</p>
  <p id="aCI">慧破诸外论　　非世至所著</p>
  <p id="aCJ">有慧人最妙　　显说善语言</p>
  <p id="aCK">此世及彼世　　解脱闻苦乐</p>
  <p id="aCL">诸义及精进　　勇猛有慧人</p>
  <p id="aCM">悉见此诸法　　因缘诸语言</p>
  <p id="aCN">教诫及名色　　彼即四谛语</p>
  <p id="aCO">是有慧境界　　以慧除众恶</p>
  <p id="aCP">爱嗔恚无明　　以智除生死</p>
  <p id="aCQ">除余不可除</p>
  <p id="aCR">问慧者何义。<a id="a-CS"></a>答智义。<a id="a-CT"></a>能除为义。<a id="a-CU"></a>几功德为得慧者。<a id="a-CV"></a>十一功德。<a id="a-CW"></a>寻修多罗义。<a id="a-CX"></a>多善事。<a id="a-CY"></a>清净居。<a id="a-CZ"></a>止观。<a id="a-Ca"></a>四谛。<a id="a-Cb"></a>作分明处。<a id="a-Cc"></a>心停住常在禅。<a id="a-Cd"></a>无盖心。<a id="a-Ce"></a>离无智慧人。<a id="a-Cf"></a>修行智慧人乐着。<a id="a-Cg"></a>几种慧者。<a id="a-Ch"></a>答二种三种四种。<a id="a-Ci"></a>问云何二种慧。<a id="a-Cj"></a>答所谓世慧出世慧。<a id="a-Ck"></a>于是圣道果相应慧。<a id="a-Cl"></a>是出世慧。<a id="a-Cm"></a>余是世慧。<a id="a-Cn"></a>世慧者。<a id="a-Co"></a>有漏有结有缚是流是厄是盖是所触是趣是有烦恼。<a id="a-Cp"></a>出世慧者。<a id="a-Cq"></a>无漏无结无缚无流无厄无盖无所触无趣无烦恼。<a id="a-Cr"></a>三种慧者。<a id="a-Cs"></a>思慧闻慧修慧。<a id="a-Ct"></a>于是不从他闻。<a id="a-Cu"></a>若自作业智。<a id="a-Cv"></a>若得随谛相应智。<a id="a-Cw"></a>于功乃明处。<a id="a-Cx"></a>此谓思慧。<a id="a-Cy"></a>于此处从他闻得慧。<a id="a-Cz"></a>此谓闻慧。<a id="a-D0"></a>若入三昧彼慧悉修。<a id="a-D1"></a>是修慧。<a id="a-D2"></a>复次三种慧。<a id="a-D3"></a>来晓了去晓了方便晓了。<a id="a-D4"></a>于是现作意。<a id="a-D5"></a>此不善法成退。<a id="a-D6"></a>善法成增长。<a id="a-D7"></a>于是慧此谓来晓了。<a id="a-D8"></a>复作意此不善法增长。<a id="a-D9"></a>善法成退。<a id="a-DA"></a>于是慧此谓去晓了。<a id="a-DB"></a>于此一切方便慧。<a id="a-DC"></a>此谓方便晓了。<a id="a-DD"></a>复次三种慧。<a id="a-DE"></a>聚慧不聚慧非聚非非聚慧。<a id="a-DF"></a>三地善慧。<a id="a-DG"></a>此谓聚慧。<a id="a-DH"></a>于四道慧。<a id="a-DI"></a>是谓不聚慧。<a id="a-DJ"></a>于四地及果报。<a id="a-DK"></a>于三地事有记慧。<a id="a-DL"></a>此谓非聚非非聚慧。<a id="a-DM"></a>四种慧者。<a id="a-DN"></a>自作业智。<a id="a-DO"></a>随谛相应智。<a id="a-DP"></a>道等分智。<a id="a-DQ"></a>果等分智。<a id="a-DR"></a>于是十处正见。<a id="a-DS"></a>是谓自作业智。<a id="a-DT"></a>若见阴或无常或苦或无我。<a id="a-DU"></a>如是相似忍。<a id="a-DV"></a>此谓随谛相似智。<a id="a-DW"></a>于四道慧。<a id="a-DX"></a>此谓道分智。<a id="a-DY"></a>于四果慧。<a id="a-DZ"></a>此谓果等分智。<a id="a-Da"></a>复次四种慧欲界慧色界慧无色界慧无系慧。<a id="a-Db"></a>于是欲界善有记慧。<a id="a-Dc"></a>此谓欲界慧。<a id="a-Dd"></a>色界善有记慧。<a id="a-De"></a>此谓色界慧。<a id="a-Df"></a>无色界善有记慧。<a id="a-Dg"></a>此谓无色界慧。<a id="a-Dh"></a>于道果慧。<a id="a-Di"></a>此谓无系慧。<a id="a-Dj"></a>复次四种慧。<a id="a-Dk"></a>法智比智他心智等智。<a id="a-Dl"></a>于四道及于四果慧。<a id="a-Dm"></a>此谓法智。<a id="a-Dn"></a>彼坐禅人以此法智。<a id="a-Do"></a>成就过去未来现在智。<a id="a-Dp"></a>久过去亦智。<a id="a-Dq"></a>未来亦智。<a id="a-Dr"></a>此谛智此谓比智。<a id="a-Ds"></a>知他心此谓他心智。<a id="a-Dt"></a>除此三智余慧。<a id="a-Du"></a>此谓等智。<a id="a-Dv"></a>复次四种慧。<a id="a-Dw"></a>有慧为聚非为非聚。<a id="a-Dx"></a>有慧为非聚非为聚。<a id="a-Dy"></a>有慧为聚亦为非聚。<a id="a-Dz"></a>有慧非为聚非非为聚。<a id="a-E0"></a>于是欲界善慧。<a id="a-E1"></a>是慧为聚非不为聚。<a id="a-E2"></a>于四道慧为非聚不为聚。<a id="a-E3"></a>于色界及无色界善慧。<a id="a-E4"></a>是慧为聚亦为非聚。<a id="a-E5"></a>于四地果报。<a id="a-E6"></a>于三地事有记慧。<a id="a-E7"></a>是慧非为聚。<a id="a-E8"></a>亦非为非聚。<a id="a-E9"></a>复次四种慧。<a id="a-EA"></a>有慧有为厌患非为达。<a id="a-EB"></a>有慧为达非为厌患。<a id="a-EC"></a>有慧为厌患亦为达。<a id="a-ED"></a>有慧不为厌患亦不为达。<a id="a-EE"></a>于是慧为厌欲。<a id="a-EF"></a>不为通达神通。<a id="a-EG"></a>及不通达四谛。<a id="a-EH"></a>此谓慧为厌患不为达。<a id="a-EI"></a>现得厌欲。<a id="a-EJ"></a>以慧达神通非达四谛。<a id="a-EK"></a>此谓波若。<a id="a-EL"></a>为达非为厌患。<a id="a-EM"></a>于四道慧为厌患亦为达。<a id="a-EN"></a>余慧非为厌患亦非为达。<a id="a-EO"></a>复次四种慧。<a id="a-EP"></a>义辩法辩辞辩乐说辩。<a id="a-EQ"></a>于义智此谓义辩。<a id="a-ER"></a>于法智此谓法辩。<a id="a-ES"></a>于说辞慧此谓辞辩。<a id="a-ET"></a>于智智此谓乐说辩。<a id="a-EU"></a>于因果智义辩。<a id="a-EV"></a>于因智法辩。<a id="a-EW"></a>于法辩乐说辞辩。<a id="a-EX"></a>于智智乐说辩。<a id="a-EY"></a>复次于苦及灭智。<a id="a-EZ"></a>此谓义辩。<a id="a-Ea"></a>于集及道智。<a id="a-Eb"></a>此谓法辩。<a id="a-Ec"></a>于说法辞。<a id="a-Ed"></a>此谓辞辩。<a id="a-Ee"></a>于智智。<a id="a-Ef"></a>此谓乐说辩。<a id="a-Eg"></a>复次知法者。<a id="a-Eh"></a>所谓修多罗祇夜阇柯罗界伽陀优陀那伊底(都地反)</p>
  <p id="aEi">跋多伽阇多伽阿浮多达摩鞞佛略此谓法辩。<a id="a-Ej"></a>知彼此义。<a id="a-Ek"></a>此所说法是其义。<a id="a-El"></a>此谓义辩。<a id="a-Em"></a>说法辞智。<a id="a-En"></a>此谓辞辩。<a id="a-Eo"></a>于智智。<a id="a-Ep"></a>此谓乐说辩复。<a id="a-Eq"></a>次于眼智。<a id="a-Er"></a>此谓法辩。<a id="a-Es"></a>眼智为见。<a id="a-Et"></a>此谓义辩。<a id="a-Eu"></a>于说法辞智。<a id="a-Ev"></a>此谓辞辩。<a id="a-Ew"></a>于智智。<a id="a-Ex"></a>此谓乐说辩。<a id="a-Ey"></a>复次四种慧。<a id="a-Ez"></a>苦智。<a id="a-F0"></a>苦集智。<a id="a-F1"></a>苦灭智。<a id="a-F2"></a>于是道等分智。<a id="a-F3"></a>苦相应智。<a id="a-F4"></a>苦智。<a id="a-F5"></a>苦集相应智。<a id="a-F6"></a>集智。<a id="a-F7"></a>苦灭修行相应智。<a id="a-F8"></a>具足智。<a id="a-F9"></a>道智(解脱道分别慧品已竟)</p>
 </body>
</html>