<!doctype html>
<html id="z3IBWA91CT" data-ver="1168">
 <head>
  <meta charset="utf-8">
  <meta author="优婆底沙">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">解脱道论卷第四</h1>
  <h2 id="a2">行门品第八之一</h2>
  <p id="a3">问云何地一切入。<a id="a-4"></a>何修何相何味何处。<a id="a-5"></a>何功德。<a id="a-6"></a>一切入者何义。<a id="a-7"></a>几种地何地取相。<a id="a-8"></a>云何作曼陀罗法。<a id="a-9"></a>何修地法。<a id="a-A"></a>答是心依地相生。<a id="a-B"></a>此谓地一切入。<a id="a-C"></a>心不乱住是名为修。<a id="a-D"></a>善乐着地想为相。<a id="a-E"></a>不舍为味。<a id="a-F"></a>意无异念为处。<a id="a-G"></a>何功德者。<a id="a-H"></a>谓有十二功德从地一切入是相易得。<a id="a-I"></a>于一切时。<a id="a-J"></a>于一切行。<a id="a-K"></a>心行无碍。<a id="a-L"></a>如意神通。<a id="a-M"></a>履水游空如地。<a id="a-N"></a>受种种色辩。<a id="a-O"></a>初念宿命辩。<a id="a-P"></a>及天耳界辩。<a id="a-Q"></a>随行善趣甘露为边。<a id="a-R"></a>问一切入何义。<a id="a-S"></a>答谓周普一切入。<a id="a-T"></a>如佛说偈言。</p>
  <p id="aU">若人念佛德　　生喜充遍身</p>
  <p id="aV">观地一切入　　周满阎浮提</p>
  <p id="aW">此观缘地生　　心喜亦如是</p>
  <p id="aX">修如是观。<a id="a-Y"></a>见曼陀罗遍一切入。<a id="a-Z"></a>问地几种。<a id="a-a"></a>何地取相可修。<a id="a-b"></a>答地有二种。<a id="a-c"></a>一自相地。<a id="a-d"></a>二造作地。<a id="a-e"></a>坚为自相地界。<a id="a-f"></a>是谓自相地。<a id="a-g"></a>若手自掘若教人掘。<a id="a-h"></a>造作所成。<a id="a-i"></a>是谓作地。<a id="a-j"></a>成四种色。<a id="a-k"></a>谓白黑赤及如明色。<a id="a-l"></a>于是坐禅人。<a id="a-m"></a>于自相地不应作意。<a id="a-n"></a>应除白黑赤。<a id="a-o"></a>何以故。<a id="a-p"></a>若观自相地。<a id="a-q"></a>从此不起彼分相。<a id="a-r"></a>若取白黑赤色。<a id="a-s"></a>成修色一切入。<a id="a-t"></a>何以故。<a id="a-u"></a>观自相地离白黑赤。<a id="a-v"></a>若作不作当取其相。<a id="a-w"></a>如明相现当取其相。<a id="a-x"></a>问云何名不作地。<a id="a-y"></a>答处处平坦。<a id="a-z"></a>离于草莽无诸株杌。<a id="a-10"></a>于其眼境当令起心。<a id="a-11"></a>是名地想。<a id="a-12"></a>是谓不作地。<a id="a-13"></a>若旧坐禅随乐不乐。<a id="a-14"></a>即见彼分地相。<a id="a-15"></a>住于不退。<a id="a-16"></a>新学初禅取作地相作曼陀罗。<a id="a-17"></a>不观非作地。<a id="a-18"></a>问云何作曼陀罗。<a id="a-19"></a>答若坐禅人欲于地作曼陀罗。<a id="a-1A"></a>初从当观寂寂。<a id="a-1B"></a>或于寺舍或在石室。<a id="a-1C"></a>或在树下。<a id="a-1D"></a>不住幽闇无日光处非人行路。<a id="a-1E"></a>于如是处皆远一寻。<a id="a-1F"></a>洒扫清洁当令地燥扫。<a id="a-1G"></a>于处所如明相现时。<a id="a-1H"></a>土色使与地性得相发起。<a id="a-1I"></a>筹量调适威仪恭敬。<a id="a-1J"></a>取于器物以水和土。<a id="a-1K"></a>删去草杌却除粪芥。<a id="a-1L"></a>取其衣帊济漉泥滓。<a id="a-1M"></a>于净洁地障蔽坐处。<a id="a-1N"></a>遮断光明安置禅窟。<a id="a-1O"></a>不近不远以规作圆。<a id="a-1P"></a>圆内平满无有痕迹。<a id="a-1Q"></a>然后以泥泥地不杂余色。<a id="a-1R"></a>以别色不杂于地应安。<a id="a-1S"></a>乃至未燥当覆守护。<a id="a-1T"></a>若至燥时以异色界其外。<a id="a-1U"></a>或如米筛大。<a id="a-1V"></a>或如搔牢大。<a id="a-1W"></a>或圆或方或三角四角。<a id="a-1X"></a>应当分别。<a id="a-1Y"></a>本师所说。<a id="a-1Z"></a>最胜圆作曼陀罗。<a id="a-1a"></a>若于衣若于板若于壁处。<a id="a-1b"></a>皆作曼陀罗。<a id="a-1c"></a>于地最胜。<a id="a-1d"></a>如是先师所说。<a id="a-1e"></a>问云何修地法。<a id="a-1f"></a>答若坐禅人。<a id="a-1g"></a>欲修地一切入。<a id="a-1h"></a>从初当观欲过患。<a id="a-1i"></a>复应观出离功德。<a id="a-1j"></a>问何故应观欲过患。<a id="a-1k"></a>答欲者少气味故多忧苦。<a id="a-1l"></a>于是处多过患。<a id="a-1m"></a>欲者如骨喻少气味。<a id="a-1n"></a>欲者如肉揣喻。<a id="a-1o"></a>以多属故。<a id="a-1p"></a>欲者如逆风把火喻。<a id="a-1q"></a>随烧故。<a id="a-1r"></a>欲者如炎炭喻大小故。<a id="a-1s"></a>欲者如梦喻倏忽无故。<a id="a-1t"></a>欲者如借物喻势不得久故。<a id="a-1u"></a>欲者如树果喻。<a id="a-1v"></a>为人所折故。<a id="a-1w"></a>欲者如刀喻以斩斫故。<a id="a-1x"></a>欲者如槊喻以为槊故。<a id="a-1y"></a>欲者如毒蛇头喻可怖畏故。<a id="a-1z"></a>欲者如风吹绵喻不可守护故。<a id="a-20"></a>欲者如幻喻惑痴人故。<a id="a-21"></a>欲者是暗无所见故。<a id="a-22"></a>欲者是障碍路碍诸善法故。<a id="a-23"></a>欲者是痴失正念故。<a id="a-24"></a>欲者如熟以烂故。<a id="a-25"></a>欲者是械相驻缚故。<a id="a-26"></a>欲者是盗功德物故。<a id="a-27"></a>欲者是怨家起斗争故。<a id="a-28"></a>欲者是苦造诸过患故。<a id="a-29"></a>如是已观欲过患。<a id="a-2A"></a>应观出离功德。<a id="a-2B"></a>名出离者谓初禅从初出家修诸善。<a id="a-2C"></a>是名出离。<a id="a-2D"></a>问云何出离功德。<a id="a-2E"></a>答无盖心自在住寂寂乐。<a id="a-2F"></a>堪忍苦乐住不忘失。<a id="a-2G"></a>旷济众事得大果地。<a id="a-2H"></a>堪受供养。<a id="a-2I"></a>二处饶益。<a id="a-2J"></a>是大智慧。<a id="a-2K"></a>是一切善处。<a id="a-2L"></a>名超三界。<a id="a-2M"></a>复次名出离者。<a id="a-2N"></a>彼出离淫欲。<a id="a-2O"></a>是寂寂诸盖是乐无垢。<a id="a-2P"></a>是处最胜地。<a id="a-2Q"></a>是道为得最胜。<a id="a-2R"></a>是清净心垢。<a id="a-2S"></a>此是功德修行所造。<a id="a-2T"></a>是乐内所修行。<a id="a-2U"></a>欲是粗。<a id="a-2V"></a>出是胜妙。<a id="a-2W"></a>欲者有烦恼。<a id="a-2X"></a>出离者是无烦恼。<a id="a-2Y"></a>欲者是下。<a id="a-2Z"></a>出离者是上。<a id="a-2a"></a>欲者有嗔恚。<a id="a-2b"></a>出离者无嗔恚。<a id="a-2c"></a>欲者非可爱果。<a id="a-2d"></a>出离者是可爱果。<a id="a-2e"></a>欲者有怖畏。<a id="a-2f"></a>出离者无怖畏。<a id="a-2g"></a>如是已观淫欲过患。<a id="a-2h"></a>及观出离功德。<a id="a-2i"></a>依出离生欲乐。<a id="a-2j"></a>心生信生恭敬。<a id="a-2k"></a>观可作非可作。<a id="a-2l"></a>依节量食安置衣钵。<a id="a-2m"></a>身不懈惓心无怠惰。<a id="a-2n"></a>当小行脚。<a id="a-2o"></a>小行脚已坐洗手足。<a id="a-2p"></a>应念佛菩提念法念僧。<a id="a-2q"></a>修善行念已。<a id="a-2r"></a>当令欢喜。<a id="a-2s"></a>我能如此得具足。<a id="a-2t"></a>若我不得出离。<a id="a-2u"></a>复不久安精进。<a id="a-2v"></a>是故应作勇猛。<a id="a-2w"></a>去曼陀罗不远不近。<a id="a-2x"></a>如轭如寻远。<a id="a-2y"></a>应安坐具对曼陀罗结跏趺坐。<a id="a-2z"></a>令身平正。<a id="a-30"></a>内心起念闭眼小时。<a id="a-31"></a>除身心乱。<a id="a-32"></a>摄一切心成一。<a id="a-33"></a>心小开眼。<a id="a-34"></a>仿佛令观曼陀罗。<a id="a-35"></a>彼坐禅人现观曼陀罗形。<a id="a-36"></a>以三行取相。<a id="a-37"></a>以等观以方便以离乱。<a id="a-38"></a>问云何以等观。<a id="a-39"></a>答坐禅人现观曼陀罗。<a id="a-3A"></a>非大开眼非大闭眼。<a id="a-3B"></a>如是当观。<a id="a-3C"></a>何以故。<a id="a-3D"></a>若大开眼其眼成惓。<a id="a-3E"></a>曼陀罗自性现见自性。<a id="a-3F"></a>彼分想不起。<a id="a-3G"></a>若最闭眼见曼陀罗成闇。<a id="a-3H"></a>亦不见彼相便生懈怠。<a id="a-3I"></a>是故应离大开眼大闭眼。<a id="a-3J"></a>唯专心住曼陀罗。<a id="a-3K"></a>为心住故当观如人映镜见其面像。<a id="a-3L"></a>依镜见面面从镜生。<a id="a-3M"></a>彼坐禅人观曼陀罗。<a id="a-3N"></a>见其定相依曼陀罗起。<a id="a-3O"></a>是故当观等观取相。<a id="a-3P"></a>为心住故。<a id="a-3Q"></a>如是以等观取相。<a id="a-3R"></a>问云何以方便。<a id="a-3S"></a>答谓四作意方便。<a id="a-3T"></a>一谓内隔。<a id="a-3U"></a>二满方。<a id="a-3V"></a>三转。<a id="a-3W"></a>四遍满。<a id="a-3X"></a>是时见相出散无隔。<a id="a-3Y"></a>是时当作内隔作意。<a id="a-3Z"></a>是时见小相。<a id="a-3a"></a>或见半曼陀罗。<a id="a-3b"></a>是时作令满曼陀罗已。<a id="a-3c"></a>方满令作意。<a id="a-3d"></a>是时心散乱。<a id="a-3e"></a>及心懈懒。<a id="a-3f"></a>是时应当策课如陶家轮。<a id="a-3g"></a>是时若心得住。<a id="a-3h"></a>是时令见曼陀罗。<a id="a-3i"></a>遍满无亏当观舍。<a id="a-3j"></a>如是以方便可知。<a id="a-3k"></a>问云何以离乱。<a id="a-3l"></a>答离乱有四种。<a id="a-3m"></a>一最速作精进。<a id="a-3n"></a>二最迟作精进。<a id="a-3o"></a>三最高。<a id="a-3p"></a>四最下。<a id="a-3q"></a>问云何速作精进。<a id="a-3r"></a>答谓急疾作意不待时节。<a id="a-3s"></a>早坐晚罢乃至身疲。<a id="a-3t"></a>是谓速作。<a id="a-3u"></a>问云何迟作精进。<a id="a-3v"></a>答谓离作意方便。<a id="a-3w"></a>虽见曼陀罗。<a id="a-3x"></a>不恭敬作意。<a id="a-3y"></a>数起数眠。<a id="a-3z"></a>若速作精进。<a id="a-40"></a>则成身懒心退。<a id="a-41"></a>心出外缘起诸调戏。<a id="a-42"></a>若迟作精进。<a id="a-43"></a>身心成懒懈怠。<a id="a-44"></a>起诸睡眠。<a id="a-45"></a>最高者。<a id="a-46"></a>其心退起诸调乱。<a id="a-47"></a>于所行处成不乐。<a id="a-48"></a>若不乐于初戏笑言语。<a id="a-49"></a>以由欲心成高。<a id="a-4A"></a>复次若得诸相行。<a id="a-4B"></a>由喜乐欲心成高。<a id="a-4C"></a>最下者。<a id="a-4D"></a>退调缘故。<a id="a-4E"></a>于业处成不乐。<a id="a-4F"></a>若不乐于初行处。<a id="a-4G"></a>所作嗔处。<a id="a-4H"></a>由嗔恚心成下。<a id="a-4I"></a>复次久惓觉观。<a id="a-4J"></a>从胜退落其心。<a id="a-4K"></a>由忧受心成下。<a id="a-4L"></a>是坐禅人。<a id="a-4M"></a>若心速作退堕调处。<a id="a-4N"></a>以念根定根摄伏令舍调。<a id="a-4O"></a>若心进作退堕懒处。<a id="a-4P"></a>以念根精进根摄伏令舍懈懒。<a id="a-4Q"></a>若高心者退堕欲处。<a id="a-4R"></a>成现知令舍欲。<a id="a-4S"></a>若下心者退堕于嗔恚。<a id="a-4T"></a>成现知令舍嗔恚。<a id="a-4U"></a>于此四处成清净心。<a id="a-4V"></a>成专一心。<a id="a-4W"></a>此明因三行定心成随意得见曼陀罗形。<a id="a-4X"></a>若专一心想成。<a id="a-4Y"></a>起名相者有二种。<a id="a-4Z"></a>谓取相。<a id="a-4a"></a>彼分相云何。<a id="a-4b"></a>名取相若坐禅人以。<a id="a-4c"></a>不散心现观曼陀罗。<a id="a-4d"></a>从曼陀罗起想。<a id="a-4e"></a>如于虚空所见。<a id="a-4f"></a>或时远或时近。<a id="a-4g"></a>或时左或时右。<a id="a-4h"></a>或时大或时小。<a id="a-4i"></a>或时丑或时好。<a id="a-4j"></a>或时多或时少。<a id="a-4k"></a>不以眼观曼陀罗。<a id="a-4l"></a>以作意方便取相起。<a id="a-4m"></a>是名取相。<a id="a-4n"></a>从彼作多故。<a id="a-4o"></a>彼分相起。<a id="a-4p"></a>名彼分相者。<a id="a-4q"></a>若作意时随心即现。<a id="a-4r"></a>非见曼陀罗后生心念。<a id="a-4s"></a>但作心闭眼如先所观。<a id="a-4t"></a>若远作意亦即远见。<a id="a-4u"></a>若近左右前后。<a id="a-4v"></a>内外上下亦复如是。<a id="a-4w"></a>随心即现。<a id="a-4x"></a>此谓彼分相。<a id="a-4y"></a>相者何义。<a id="a-4z"></a>谓因义相义。<a id="a-50"></a>如佛教比丘。<a id="a-51"></a>彼诸恶不善法。<a id="a-52"></a>有相起是因缘义。<a id="a-53"></a>复说智义相义。<a id="a-54"></a>如佛说以作想当舍。<a id="a-55"></a>是谓智义。<a id="a-56"></a>复说像义相义。<a id="a-57"></a>如自见面像想像。<a id="a-58"></a>彼分无异义。<a id="a-59"></a>尔时得相。<a id="a-5A"></a>坐禅人于其师所起恭敬心。<a id="a-5B"></a>取于胜相应当守护。<a id="a-5C"></a>若不守护是则当失。<a id="a-5D"></a>问云何应守护。<a id="a-5E"></a>答以三种行应守护相。<a id="a-5F"></a>如是以离恶故。<a id="a-5G"></a>以修行善故。<a id="a-5H"></a>以常作故。<a id="a-5I"></a>云何离不善。<a id="a-5J"></a>乐于作务。<a id="a-5K"></a>乐种种语戏。<a id="a-5L"></a>乐睡眠。<a id="a-5M"></a>乐聚会。<a id="a-5N"></a>乐狎俗。<a id="a-5O"></a>不守护诸根。<a id="a-5P"></a>不节于食。<a id="a-5Q"></a>初夜后夜不起禅习。<a id="a-5R"></a>不敬所学。<a id="a-5S"></a>多恶亲友修不行处。<a id="a-5T"></a>应离不好时节食卧坐不。<a id="a-5U"></a>彼对治是善应常作。<a id="a-5V"></a>问云何以常作。<a id="a-5W"></a>答彼坐禅人善取此相。<a id="a-5X"></a>常观其功德。<a id="a-5Y"></a>如珍宝想。<a id="a-5Z"></a>常欢喜行。<a id="a-5a"></a>常修多修。<a id="a-5b"></a>或昼夜多修行。<a id="a-5c"></a>或倚坐卧心乐攀缘。<a id="a-5d"></a>处处放心。<a id="a-5e"></a>取相已取。<a id="a-5f"></a>取已令起。<a id="a-5g"></a>起已观随。<a id="a-5h"></a>观已修。<a id="a-5i"></a>修有时时观曼陀罗。<a id="a-5j"></a>如是以常作见相。<a id="a-5k"></a>彼如是现守护相。<a id="a-5l"></a>或得自在。<a id="a-5m"></a>若相随心得禅外行。<a id="a-5n"></a>若外行从心者。<a id="a-5o"></a>由是得安。<a id="a-5p"></a>问云何禅外行。<a id="a-5q"></a>答此事从心。<a id="a-5r"></a>作意不乱。<a id="a-5s"></a>以伏诸盖。<a id="a-5t"></a>但未修行觉观喜乐一心及信等五根。<a id="a-5u"></a>虽得定力念念犹起。<a id="a-5v"></a>是禅外行。<a id="a-5w"></a>安者。<a id="a-5x"></a>从此外行是法由心得修行力。<a id="a-5y"></a>是觉信等法于事不动。<a id="a-5z"></a>是名为安。<a id="a-60"></a>问外行及安。<a id="a-61"></a>有何差别。<a id="a-62"></a>答若伏五盖是其外行。<a id="a-63"></a>以伏此五故成安。<a id="a-64"></a>以禅外行得胜定。<a id="a-65"></a>若得胜定是名为安。<a id="a-66"></a>若于身心未得寂寂。<a id="a-67"></a>于外定心动如船在浪。<a id="a-68"></a>若于身心已得寂寂。<a id="a-69"></a>处安不动如船无风在水。<a id="a-6A"></a>诸根无力故。<a id="a-6B"></a>于所为事外禅行不久住。<a id="a-6C"></a>如小童子。<a id="a-6D"></a>诸根有力故。<a id="a-6E"></a>于事安静久住。<a id="a-6F"></a>如有力人。<a id="a-6G"></a>修不自在。<a id="a-6H"></a>故禅外行成不和合。<a id="a-6I"></a>如人诵经久废则。<a id="a-6J"></a>忘以修自在故成安和合。<a id="a-6K"></a>如人诵经恒习不忘。<a id="a-6L"></a>若不善伏盖。<a id="a-6M"></a>犹如盲人。<a id="a-6N"></a>于禅外行成盲。<a id="a-6O"></a>如是等不清净教。<a id="a-6P"></a>若善伏盖成不盲。<a id="a-6Q"></a>于成安定如是等清净教。<a id="a-6R"></a>从相自在所初。<a id="a-6S"></a>乃至性除名为外行。<a id="a-6T"></a>性除无间是名为安。<a id="a-6U"></a>问外行者何义。<a id="a-6V"></a>答禅近故是名外行。<a id="a-6W"></a>如路近村是谓村路。<a id="a-6X"></a>义一名异。<a id="a-6Y"></a>安者何义。<a id="a-6Z"></a>安为和合义。<a id="a-6a"></a>如到曼陀罗。<a id="a-6b"></a>出离禅安无异义。<a id="a-6c"></a>于是坐禅人住于外行。<a id="a-6d"></a>应令增长一切入。<a id="a-6e"></a>或于安定或于初禅。<a id="a-6f"></a>当令增长。<a id="a-6g"></a>问云何应令增长。<a id="a-6h"></a>答谓从初相如手四指节。<a id="a-6i"></a>当令渐增。<a id="a-6j"></a>如是作意。<a id="a-6k"></a>如是得自在。<a id="a-6l"></a>如是次第如轮如盖。<a id="a-6m"></a>如树影。<a id="a-6n"></a>如福田。<a id="a-6o"></a>如邻如村。<a id="a-6p"></a>如郭如城。<a id="a-6q"></a>如是次第。<a id="a-6r"></a>渐令渐长遍此大地。<a id="a-6s"></a>若江山高下树木棘刺。<a id="a-6t"></a>诸不平正。<a id="a-6u"></a>如是一切不作意。<a id="a-6v"></a>乃至大海作意地想。<a id="a-6w"></a>乃至增长时心所行。<a id="a-6x"></a>成最胜定。<a id="a-6y"></a>若坐禅人得禅外行。<a id="a-6z"></a>不能得安定。<a id="a-70"></a>此坐禅人。<a id="a-71"></a>以二行应令起安定方便。<a id="a-72"></a>一以因缘。<a id="a-73"></a>二以受持。<a id="a-74"></a>以十行从因缘起安定方便。<a id="a-75"></a>一令观处明净。<a id="a-76"></a>二遍起观诸根。<a id="a-77"></a>三晓了于相。<a id="a-78"></a>四制心令调。<a id="a-79"></a>五折伏懈怠。<a id="a-7A"></a>六心无味着。<a id="a-7B"></a>七心欢喜。<a id="a-7C"></a>八心定成舍。<a id="a-7D"></a>九离不学定人亲近学定人。<a id="a-7E"></a>十乐着安定。<a id="a-7F"></a>问云何作明净处观。<a id="a-7G"></a>答以三种行得作分明处。<a id="a-7H"></a>谓能修调适食乐。<a id="a-7I"></a>修时节乐。<a id="a-7J"></a>修威仪乐。<a id="a-7K"></a>遍起诸根。<a id="a-7L"></a>观者谓信等五根不令消灭。<a id="a-7M"></a>无作懈怠。<a id="a-7N"></a>如快马乘车。<a id="a-7O"></a>晓了于相者。<a id="a-7P"></a>善捉意想不急不宽。<a id="a-7Q"></a>如巧师绳墨平等无偏。<a id="a-7R"></a>善解作意急离不离。<a id="a-7S"></a>制心令调者。<a id="a-7T"></a>有二种行。<a id="a-7U"></a>以二种行成心调。<a id="a-7V"></a>一多起精进。<a id="a-7W"></a>二心过度处成心调。<a id="a-7X"></a>或住淫处及种种相处。<a id="a-7Y"></a>增长乱意成于心调。<a id="a-7Z"></a>于坐禅人若多起精进。<a id="a-7a"></a>过度处成心调。<a id="a-7b"></a>以二行应制伏心。<a id="a-7c"></a>以令精进起。<a id="a-7d"></a>每中调适。<a id="a-7e"></a>若往淫处及种种相。<a id="a-7f"></a>增长调心。<a id="a-7g"></a>以二行折伏。<a id="a-7h"></a>以观觅众苦及恶果报。<a id="a-7i"></a>制伏懈心者。<a id="a-7j"></a>以二行成懈怠心。<a id="a-7k"></a>以不得胜定。<a id="a-7l"></a>令心无味故成懈怠。<a id="a-7m"></a>若多懈怠则欲睡眠。<a id="a-7n"></a>是坐禅人若不得胜定。<a id="a-7o"></a>心无味着故成懈怠。<a id="a-7p"></a>以二行当折伏。<a id="a-7q"></a>谓观功德以起精进。<a id="a-7r"></a>若懈怠睡眠懒心。<a id="a-7s"></a>以四种行能伏。<a id="a-7t"></a>若多食者取懈怠想。<a id="a-7u"></a>转行四威仪。<a id="a-7v"></a>以自作意。<a id="a-7w"></a>于光明相住于露处。<a id="a-7x"></a>令心欢喜无所复着。<a id="a-7y"></a>以三行成无味少方便故。<a id="a-7z"></a>以钝慧故。<a id="a-80"></a>以不得寂寂乐故。<a id="a-81"></a>于是坐禅人心若无味。<a id="a-82"></a>以二种行令得欢喜。<a id="a-83"></a>一以恐怖。<a id="a-84"></a>二以欢喜。<a id="a-85"></a>若观生老死及四恶趣。<a id="a-86"></a>见诸可畏心生愁恼。<a id="a-87"></a>若念佛法僧戒施天。<a id="a-88"></a>见六行功德心生欢喜。<a id="a-89"></a>心定成舍者。<a id="a-8A"></a>以二行成于禅外地定。<a id="a-8B"></a>以断诸盖心成定。<a id="a-8C"></a>或于所得地以起禅枝。<a id="a-8D"></a>故成心定。<a id="a-8E"></a>是坐禅人心定有二行。<a id="a-8F"></a>当舍非成住故。<a id="a-8G"></a>中方便调适故。<a id="a-8H"></a>离不学定人。<a id="a-8I"></a>或安定。<a id="a-8J"></a>或外行定。<a id="a-8K"></a>或威仪定。<a id="a-8L"></a>彼人无此不修不学。<a id="a-8M"></a>不应供养修。<a id="a-8N"></a>学人者。<a id="a-8O"></a>若有安定。<a id="a-8P"></a>有外行定及威仪定。<a id="a-8Q"></a>应从修学。<a id="a-8R"></a>亦应供养。<a id="a-8S"></a>乐着安者。<a id="a-8T"></a>此坐禅人。<a id="a-8U"></a>如彼深源。<a id="a-8V"></a>如彼奔泉。<a id="a-8W"></a>如彼低树。<a id="a-8X"></a>常乐恭敬。<a id="a-8Y"></a>多所修行。<a id="a-8Z"></a>行此十事因缘生于安定。<a id="a-8a"></a>问云何以受持能生安定方便。<a id="a-8b"></a>答彼坐禅人善解缘起入寂寂处。<a id="a-8c"></a>其所解相。<a id="a-8d"></a>于所修定随心自在。<a id="a-8e"></a>生其欲乐令心得起。<a id="a-8f"></a>从此身意堪任有用令得受持。<a id="a-8g"></a>从生欢喜心得受持。<a id="a-8h"></a>从生适乐身心得受持。<a id="a-8i"></a>从生光明心得受持。<a id="a-8j"></a>从生悲伤心得受持。<a id="a-8k"></a>以是悲伤令心得静。<a id="a-8l"></a>善取静心心得受持。<a id="a-8m"></a>如是善取。<a id="a-8n"></a>令舍心得受持。<a id="a-8o"></a>从无边烦恼。<a id="a-8p"></a>心得解脱成就受持。<a id="a-8q"></a>以解脱故。<a id="a-8r"></a>彼成一法味。<a id="a-8s"></a>以一味心得受持修行。<a id="a-8t"></a>是故从此胜妙心得增长。<a id="a-8u"></a>如是住受持。<a id="a-8v"></a>起安定方便。<a id="a-8w"></a>如是善解缘起。<a id="a-8x"></a>及心受持不久起定。<a id="a-8y"></a>彼坐禅人离欲不善法。<a id="a-8z"></a>有觉有观。<a id="a-90"></a>于寂静处心所成就。<a id="a-91"></a>有喜有乐得于初禅。<a id="a-92"></a>是地一切入功德。<a id="a-93"></a>于是离欲者。<a id="a-94"></a>离有三种。<a id="a-95"></a>谓身离心离烦恼离。<a id="a-96"></a>问云何身离。<a id="a-97"></a>答远离诸恼出处山野。<a id="a-98"></a>云何心离。<a id="a-99"></a>以清净心到胜善处。<a id="a-9A"></a>云何烦恼离。<a id="a-9B"></a>无结累人无生死行处。<a id="a-9C"></a>复次离有五种。<a id="a-9D"></a>谓伏离彼分离断离猗离出离。<a id="a-9E"></a>云何伏离。<a id="a-9F"></a>谓修初禅伏于五盖。<a id="a-9G"></a>云何彼分离。<a id="a-9H"></a>谓修达分定伏于诸见。<a id="a-9I"></a>云何断离。<a id="a-9J"></a>谓修出世间道断诸烦恼。<a id="a-9K"></a>云何猗离。<a id="a-9L"></a>谓得果时乐。<a id="a-9M"></a>云何出离。<a id="a-9N"></a>谓涅槃也。<a id="a-9O"></a>欲者有二种。<a id="a-9P"></a>一者处欲。<a id="a-9Q"></a>二者欲烦恼。<a id="a-9R"></a>天堂及人所爱色香味触。<a id="a-9S"></a>此谓欲处。<a id="a-9T"></a>于此欲处起欲染思惟。<a id="a-9U"></a>是谓欲烦恼。<a id="a-9V"></a>从此欲以心别离以伏别离。<a id="a-9W"></a>是远离是出离。<a id="a-9X"></a>是解脱是不相应。<a id="a-9Y"></a>是谓离欲。<a id="a-9Z"></a>问云何离不善法。<a id="a-9a"></a>答谓不善根有三种。<a id="a-9b"></a>一贪二嗔三痴。<a id="a-9c"></a>与彼相应受想行识及身口意业。<a id="a-9d"></a>此谓不善法。<a id="a-9e"></a>说不善有三种。<a id="a-9f"></a>一自性。<a id="a-9g"></a>二相应。<a id="a-9h"></a>三生缘性。<a id="a-9i"></a>是三不善根。<a id="a-9j"></a>谓贪嗔痴。<a id="a-9k"></a>是名自性。<a id="a-9l"></a>与彼相应受想行识。<a id="a-9m"></a>是名相应。<a id="a-9n"></a>所起身口意业。<a id="a-9o"></a>此谓缘性。<a id="a-9p"></a>以此三不善法。<a id="a-9q"></a>是为远离。<a id="a-9r"></a>是出是脱是不相应。<a id="a-9s"></a>是谓离不善法。<a id="a-9t"></a>复次离欲者。<a id="a-9u"></a>离贪欲盖。<a id="a-9v"></a>离不善法者。<a id="a-9w"></a>谓离余盖。<a id="a-9x"></a>问以说离不善法。<a id="a-9y"></a>欲是不善已在其中。<a id="a-9z"></a>何故别说离淫欲。<a id="a-A0"></a>答淫欲是出对治。<a id="a-A1"></a>佛所说欲能除烦恼。<a id="a-A2"></a>离欲者。<a id="a-A3"></a>佛说为出。<a id="a-A4"></a>如得初禅。<a id="a-A5"></a>欲想相应作意成起。<a id="a-A6"></a>此退分法。<a id="a-A7"></a>是故以欲和合烦恼。<a id="a-A8"></a>欲若别离一切烦恼皆亦别离。<a id="a-A9"></a>是故别说离欲。<a id="a-AA"></a>复次离欲者。<a id="a-AB"></a>已得出成离欲。<a id="a-AC"></a>离不善法者。<a id="a-AD"></a>若得不嗔成离于嗔。<a id="a-AE"></a>若得明相成离懈怠睡眠。<a id="a-AF"></a>若得不乱成离调戏。<a id="a-AG"></a>若得不悔成离于悔。<a id="a-AH"></a>若得安定成离于疑。<a id="a-AI"></a>若得智慧成离无明。<a id="a-AJ"></a>若得正思惟成离邪念。<a id="a-AK"></a>若得欢喜成离不乐。<a id="a-AL"></a>若心得乐成离于苦。<a id="a-AM"></a>若得一切善法则离一切不善。<a id="a-AN"></a>如三藏说。<a id="a-AO"></a>以不贪满故。<a id="a-AP"></a>成就离欲。<a id="a-AQ"></a>以不嗔不痴满故。<a id="a-AR"></a>成就离不善法。<a id="a-AS"></a>复次离欲者。<a id="a-AT"></a>是说身离。<a id="a-AU"></a>不善法者。<a id="a-AV"></a>是说心离。<a id="a-AW"></a>复次离欲者。<a id="a-AX"></a>是说断欲觉。<a id="a-AY"></a>离不善法者。<a id="a-AZ"></a>是说断嗔恚害觉。<a id="a-Aa"></a>复次离欲者。<a id="a-Ab"></a>是说避欲乐。<a id="a-Ac"></a>离不善法者。<a id="a-Ad"></a>是说避着身懈怠。<a id="a-Ae"></a>复次离欲者。<a id="a-Af"></a>是说断于六戏笑及欢喜乐。<a id="a-Ag"></a>离不善法者。<a id="a-Ah"></a>是说断戏觉及忧苦等。<a id="a-Ai"></a>亦说断於戏笑及舍。<a id="a-Aj"></a>复次离欲者。<a id="a-Ak"></a>是现得乐出于欲乐。<a id="a-Al"></a>离不善法者。<a id="a-Am"></a>是现得乐心无过患。<a id="a-An"></a>复次离欲者。<a id="a-Ao"></a>谓超出欲流。<a id="a-Ap"></a>离不善法者。<a id="a-Aq"></a>所余烦恼应生欲有而生色界。<a id="a-Ar"></a>是名超越。<a id="a-As"></a>有觉观者。<a id="a-At"></a>云何为觉。<a id="a-Au"></a>谓种种觉思惟安思想。<a id="a-Av"></a>心不觉知入正思惟。<a id="a-Aw"></a>此谓为觉。<a id="a-Ax"></a>此觉成就故初禅有觉。<a id="a-Ay"></a>复次入地一切入。<a id="a-Az"></a>依地相无间成觉思惟。<a id="a-B0"></a>是名为觉。<a id="a-B1"></a>如心诵经。<a id="a-B2"></a>问觉者。<a id="a-B3"></a>何想何味何起何处。<a id="a-B4"></a>答觉者。<a id="a-B5"></a>修猗想为味。<a id="a-B6"></a>下心作念为起。<a id="a-B7"></a>想为行处。<a id="a-B8"></a>云何为观。<a id="a-B9"></a>于修观时随观所择心住随舍。<a id="a-BA"></a>是谓为观。<a id="a-BB"></a>以此相应成初禅有观。<a id="a-BC"></a>复次入地一切入定人。<a id="a-BD"></a>从修地相心之所观。<a id="a-BE"></a>如观诸义为观。<a id="a-BF"></a>问观何相何味何起何处。<a id="a-BG"></a>答观者随择是相。<a id="a-BH"></a>令心猗是味。<a id="a-BI"></a>随见觉是处。<a id="a-BJ"></a>问觉观何差别。<a id="a-BK"></a>答犹如打铃。<a id="a-BL"></a>初声为觉后声为观。<a id="a-BM"></a>复次如心所缘。<a id="a-BN"></a>初为觉后为观。<a id="a-BO"></a>复次求禅为觉守护为观。<a id="a-BP"></a>复次忆是觉不舍是观。<a id="a-BQ"></a>复次粗心受持为觉。<a id="a-BR"></a>细心受持为观。<a id="a-BS"></a>若处有觉是处有观。<a id="a-BT"></a>若处有观。<a id="a-BU"></a>于处或有觉或无觉。<a id="a-BV"></a>如三藏所说。<a id="a-BW"></a>初安心于事是觉。<a id="a-BX"></a>得觉未定是观。<a id="a-BY"></a>如远见来人。<a id="a-BZ"></a>不识男女及识男女。<a id="a-Ba"></a>如是色如是形为觉。<a id="a-Bb"></a>从此当观有戒无戒富贫贵贱为观。<a id="a-Bc"></a>觉者求引将来。<a id="a-Bd"></a>观者守持随逐。<a id="a-Be"></a>如鸟陵虚奋翅为觉。<a id="a-Bf"></a>游住为观。<a id="a-Bg"></a>初教为觉久教为观。<a id="a-Bh"></a>以觉守护以观搜择。<a id="a-Bi"></a>以觉思惟以观随思惟。<a id="a-Bj"></a>觉行不念恶法观行受持于禅。<a id="a-Bk"></a>如人有力。<a id="a-Bl"></a>默而诵经随念其义是观。<a id="a-Bm"></a>如觉所觉觉已能知。<a id="a-Bn"></a>观于辞辩及乐说辩是觉。<a id="a-Bo"></a>义辩法辩是观。<a id="a-Bp"></a>心解于胜是觉心解分别是观。<a id="a-Bq"></a>是为觉观差别。<a id="a-Br"></a>寂寂所成。<a id="a-Bs"></a>名寂寂者。<a id="a-Bt"></a>谓离五盖是名寂寂。<a id="a-Bu"></a>复次色界善根。<a id="a-Bv"></a>复说初禅外行复说禅心从此心生是谓寂寂所成。<a id="a-Bw"></a>如地水生花名地水花。<a id="a-Bx"></a>喜乐者。<a id="a-By"></a>心于是时大欢喜戏笑。<a id="a-Bz"></a>心满清凉。<a id="a-C0"></a>此名为喜。<a id="a-C1"></a>问喜何相何味何起何处几种喜。<a id="a-C2"></a>答喜者谓欣悦遍满为相。<a id="a-C3"></a>欢适是味。<a id="a-C4"></a>调伏乱心是起。<a id="a-C5"></a>踊跃是处。<a id="a-C6"></a>几种喜。<a id="a-C7"></a>六种喜。<a id="a-C8"></a>从欲生。<a id="a-C9"></a>从信生。<a id="a-CA"></a>从不悔生。<a id="a-CB"></a>从寂寂生。<a id="a-CC"></a>从定生。<a id="a-CD"></a>及菩提分生喜。<a id="a-CE"></a>云何从欲生。<a id="a-CF"></a>贪欲染着心喜。<a id="a-CG"></a>是名欲生喜。<a id="a-CH"></a>云何从信生。<a id="a-CI"></a>多信人心喜及见陶师等生喜。<a id="a-CJ"></a>云何从不悔生喜。<a id="a-CK"></a>清净持戒人多生欢喜。<a id="a-CL"></a>云何从寂寂生。<a id="a-CM"></a>入初禅人喜。<a id="a-CN"></a>云何从定生。<a id="a-CO"></a>入二禅生喜。<a id="a-CP"></a>云何菩提分生喜。<a id="a-CQ"></a>于第二禅修出世间道喜。<a id="a-CR"></a>复次说喜五种。<a id="a-CS"></a>谓笑喜念念喜流喜越喜满喜。<a id="a-CT"></a>笑喜者。<a id="a-CU"></a>如细雨沾身令毛皆竖。<a id="a-CV"></a>念念喜者。<a id="a-CW"></a>生灭不住。<a id="a-CX"></a>如夜时雨。<a id="a-CY"></a>流喜者。<a id="a-CZ"></a>如油下流久灌其身终不周遍。<a id="a-Ca"></a>越喜者。<a id="a-Cb"></a>周匝一切心生欢喜。<a id="a-Cc"></a>不久便失。<a id="a-Cd"></a>如贫人见伏藏。<a id="a-Ce"></a>满喜者。<a id="a-Cf"></a>身住用满。<a id="a-Cg"></a>如雷有雨。<a id="a-Ch"></a>于是小喜及念念喜。<a id="a-Ci"></a>以信起于外行。<a id="a-Cj"></a>流喜者。<a id="a-Ck"></a>有力起于外行。<a id="a-Cl"></a>越喜者。<a id="a-Cm"></a>于曼陀罗正与不正皆起处处方便。<a id="a-Cn"></a>满喜者。<a id="a-Co"></a>生于安处。<a id="a-Cp"></a>问云何为乐。<a id="a-Cq"></a>答是时可受心乐心触所成。<a id="a-Cr"></a>此谓为乐。<a id="a-Cs"></a>问乐何相何。<a id="a-Ct"></a>味何起何处几种乐。<a id="a-Cu"></a>喜乐何差别。<a id="a-Cv"></a>答味为相。<a id="a-Cw"></a>缘爱境是爱味。<a id="a-Cx"></a>摄受是起。<a id="a-Cy"></a>其猗是处。<a id="a-Cz"></a>几种乐者。<a id="a-D0"></a>有五种。<a id="a-D1"></a>谓因乐资具乐寂寂乐无烦恼乐受乐。<a id="a-D2"></a>云何名因乐。<a id="a-D3"></a>如佛所说。<a id="a-D4"></a>戒乐耐老。<a id="a-D5"></a>此谓因乐。<a id="a-D6"></a>是乐功德。<a id="a-D7"></a>资具乐者。<a id="a-D8"></a>如佛所说。<a id="a-D9"></a>佛生世乐。<a id="a-DA"></a>寂寂乐者。<a id="a-DB"></a>谓生定舍及灭禅定。<a id="a-DC"></a>无烦恼乐者。<a id="a-DD"></a>如佛所说。<a id="a-DE"></a>第一涅槃受乐。<a id="a-DF"></a>所谓受乐也。<a id="a-DG"></a>于此论中受乐是可乐。<a id="a-DH"></a>喜乐何差别者。<a id="a-DI"></a>心踊跃是喜。<a id="a-DJ"></a>心柔软是乐心猗是乐。<a id="a-DK"></a>心定是喜。<a id="a-DL"></a>粗喜细乐。<a id="a-DM"></a>喜行阴所摄。<a id="a-DN"></a>乐受阴所摄。<a id="a-DO"></a>是处有喜有乐。<a id="a-DP"></a>是处有乐或有喜或无喜。<a id="a-DQ"></a>初者形第二为名。<a id="a-DR"></a>外行成就入初禅禅枝。<a id="a-DS"></a>谓觉观喜乐一心也。<a id="a-DT"></a>禅者何义。<a id="a-DU"></a>谓于事平等思惟也。<a id="a-DV"></a>奋迅五盖也。<a id="a-DW"></a>思惟对治也。<a id="a-DX"></a>入初禅得正受者。<a id="a-DY"></a>已得已触已作证住。<a id="a-DZ"></a>复次离欲不善法者。<a id="a-Da"></a>从欲界地说初禅为胜相。<a id="a-Db"></a>从有觉观说第二禅为胜相。<a id="a-Dc"></a>以寂寂所成有喜有乐。<a id="a-Dd"></a>从寂寂所成喜乐说为胜相。<a id="a-De"></a>复次离欲不善法者。<a id="a-Df"></a>谓能断对治。<a id="a-Dg"></a>有觉观者。<a id="a-Dh"></a>谓说禅相寂寂所成。<a id="a-Di"></a>喜乐者。<a id="a-Dj"></a>谓说相似禅正受。<a id="a-Dk"></a>入住者。<a id="a-Dl"></a>谓得初禅离于五分。<a id="a-Dm"></a>成就五分三善十想。<a id="a-Dn"></a>具足二十五功德相应。<a id="a-Do"></a>以此福善上生梵天胜妙居处。<a id="a-Dp"></a>离五分者。<a id="a-Dq"></a>谓离五盖。<a id="a-Dr"></a>云何为五。<a id="a-Ds"></a>谓贪欲嗔恚懈怠睡眠调悔疑。<a id="a-Dt"></a>贪欲者。<a id="a-Du"></a>谓于五尘心生爱染。<a id="a-Dv"></a>嗔恚者。<a id="a-Dw"></a>谓行十恼处。<a id="a-Dx"></a>懈怠者。<a id="a-Dy"></a>谓心懒堕。<a id="a-Dz"></a>睡眠者。<a id="a-E0"></a>谓身闷重欲得寤寐。<a id="a-E1"></a>眠有三种。<a id="a-E2"></a>一从食生。<a id="a-E3"></a>二从时节生。<a id="a-E4"></a>三从心生。<a id="a-E5"></a>若从心生以思惟断。<a id="a-E6"></a>若从饮食及时节生。<a id="a-E7"></a>是罗汉眠不从心生无所盖故。<a id="a-E8"></a>若眠从食及时节生者。<a id="a-E9"></a>以精进能断。<a id="a-EA"></a>如阿[少/兔]楼驮所说。<a id="a-EB"></a>我初尽漏得不从心眠。<a id="a-EC"></a>于今五十五岁。<a id="a-ED"></a>于其中间断食时节卧已二十五年。<a id="a-EE"></a>问若眠成色法。<a id="a-EF"></a>何故为心数烦恼。<a id="a-EG"></a>答色者一向成心数恼烦。<a id="a-EH"></a>如我见人饮酒及食。<a id="a-EI"></a>是则可知。<a id="a-EJ"></a>问若眠身法。<a id="a-EK"></a>懈怠心数法。<a id="a-EL"></a>何故二法合成一盖。<a id="a-EM"></a>答此二种法。<a id="a-EN"></a>一事一相。<a id="a-EO"></a>所谓疲懈共为一。<a id="a-EP"></a>调者心不寂寂。<a id="a-EQ"></a>悔者心恨不定。<a id="a-ER"></a>其相既等故成一盖。<a id="a-ES"></a>疑者心执不一。<a id="a-ET"></a>有四种疑。<a id="a-EU"></a>一者奢摩他难。<a id="a-EV"></a>二者毗婆舍那难。<a id="a-EW"></a>三者二俱难。<a id="a-EX"></a>四者于诸非难。<a id="a-EY"></a>于是具足为得奢摩他。<a id="a-EZ"></a>或于此疑。<a id="a-Ea"></a>或于身疑。<a id="a-Eb"></a>我堪得寂寂。<a id="a-Ec"></a>为不得寂寂。<a id="a-Ed"></a>若于彼成疑。<a id="a-Ee"></a>此谓奢摩他难。<a id="a-Ef"></a>或于四圣谛。<a id="a-Eg"></a>或于三世疑。<a id="a-Eh"></a>此谓毗婆舍那难。<a id="a-Ei"></a>或于佛法僧疑。<a id="a-Ej"></a>此二俱难。<a id="a-Ek"></a>或于国城道路。<a id="a-El"></a>或于男女名姓。<a id="a-Em"></a>是谓非法难。<a id="a-En"></a>于此经中疑为寂寂难。<a id="a-Eo"></a>是可取。<a id="a-Ep"></a>盖者何义。<a id="a-Eq"></a>谓障碍乘义覆义烦恼义缚义。<a id="a-Er"></a>此无异义。<a id="a-Es"></a>问有诸细结。<a id="a-Et"></a>谓覆恼等。<a id="a-Eu"></a>何故但说五盖耶。<a id="a-Ev"></a>答以集执取成五。<a id="a-Ew"></a>复次以淫欲执着。<a id="a-Ex"></a>能摄一切贪欲。<a id="a-Ey"></a>以嗔恚执着。<a id="a-Ez"></a>能摄一切不善法。<a id="a-F0"></a>以懈怠睡眠调悔疑执着。<a id="a-F1"></a>能摄一切痴不善法。<a id="a-F2"></a>如是以五盖执着。<a id="a-F3"></a>能摄一切烦恼。<a id="a-F4"></a>以此相故成五盖。<a id="a-F5"></a>五分成就者。<a id="a-F6"></a>谓觉观喜乐一心。<a id="a-F7"></a>问若说初禅成就五枝为禅。<a id="a-F8"></a>不应更复别说其枝为禅。<a id="a-F9"></a>若别说枝。<a id="a-FA"></a>何故初禅说五枝相应。<a id="a-FB"></a>答依禅枝成禅。<a id="a-FC"></a>不离禅枝有禅。<a id="a-FD"></a>无别异禅。<a id="a-FE"></a>如依一一车分说车离分无车。<a id="a-FF"></a>如依军分说军非离军分有军。<a id="a-FG"></a>如是依禅枝名禅。<a id="a-FH"></a>非离枝有禅以一种名禅。<a id="a-FI"></a>以可分名枝。<a id="a-FJ"></a>说事名禅。<a id="a-FK"></a>说功德名枝。<a id="a-FL"></a>以说依制名禅。<a id="a-FM"></a>以说依性制名枝。<a id="a-FN"></a>问于有念精进等法。<a id="a-FO"></a>何故但说五枝耶。<a id="a-FP"></a>答以执着成五。<a id="a-FQ"></a>问云何为执相。<a id="a-FR"></a>答觉者随于事心而得自安。<a id="a-FS"></a>观者随于持心。<a id="a-FT"></a>觉观不杂起于方便。<a id="a-FU"></a>若方便具足喜乐生。<a id="a-FV"></a>若起方便具足得生。<a id="a-FW"></a>喜心增长乐心成满。<a id="a-FX"></a>以此四功德心成就不乱。<a id="a-FY"></a>若心不乱得定。<a id="a-FZ"></a>是名执相。<a id="a-Fa"></a>如是执着成五。<a id="a-Fb"></a>复次盖对治故成五。<a id="a-Fc"></a>初盖对治初禅。<a id="a-Fd"></a>乃至五盖对治五禅。<a id="a-Fe"></a>觉者初禅为胜枝。<a id="a-Ff"></a>以觉除欲。<a id="a-Fg"></a>若觉入正定余枝亦起。<a id="a-Fh"></a>观者于五枝第二禅是初起。<a id="a-Fi"></a>喜者于第三禅是初起。<a id="a-Fj"></a>乐者于第四禅是初起。<a id="a-Fk"></a>一心者于第五禅是初起。<a id="a-Fl"></a>如是以胜枝成五。<a id="a-Fm"></a>复次以五盖对治成五。<a id="a-Fn"></a>如三藏所说。<a id="a-Fo"></a>一心是淫欲对治。<a id="a-Fp"></a>欢喜是嗔恚对治觉是懈怠眠对治。<a id="a-Fq"></a>乐是调悔对治观是疑对治。<a id="a-Fr"></a>以盖从对治是故成五。<a id="a-Fs"></a>问此坐禅人作意于一切地相何。<a id="a-Ft"></a>故乃起喜乐耶。<a id="a-Fu"></a>答地一切入相非起喜乐。<a id="a-Fv"></a>因离五盖热随性修故。<a id="a-Fw"></a>是以法子应起喜乐。<a id="a-Fx"></a>又问。<a id="a-Fy"></a>若然法子何故。<a id="a-Fz"></a>不于第四禅起喜乐。<a id="a-G0"></a>答非其处故。<a id="a-G1"></a>又得第四禅已断喜乐故。<a id="a-G2"></a>复次初已起喜乐以方便伏断。<a id="a-G3"></a>见有过患已。<a id="a-G4"></a>贪着最寂寂舍乐。<a id="a-G5"></a>是故不起喜乐。<a id="a-G6"></a>三种善者。<a id="a-G7"></a>谓初中后善。<a id="a-G8"></a>以清净修行为初善。<a id="a-G9"></a>以舍增长为中善。<a id="a-GA"></a>以欢喜为后善。<a id="a-GB"></a>云何清净修行。<a id="a-GC"></a>谓诸善资具。<a id="a-GD"></a>云何舍增长。<a id="a-GE"></a>是谓安定。<a id="a-GF"></a>云何为欢喜。<a id="a-GG"></a>是谓为观。<a id="a-GH"></a>如是初禅成三种善。<a id="a-GI"></a>十相具足。<a id="a-GJ"></a>以清净修行三相。<a id="a-GK"></a>以舍增长三相。<a id="a-GL"></a>以令欢喜四相。<a id="a-GM"></a>问以清净修行云何三相。<a id="a-GN"></a>答是禅障碍从彼心清净。<a id="a-GO"></a>以清净故心得中奢摩他相。<a id="a-GP"></a>以得故于彼心跳掷。<a id="a-GQ"></a>此谓以修清净三相。<a id="a-GR"></a>问云何以舍增长三相。<a id="a-GS"></a>答若心清净成舍。<a id="a-GT"></a>若得寂寂成舍。<a id="a-GU"></a>一向住成舍而舍增长此谓三相。<a id="a-GV"></a>问云何以令欢喜四相。<a id="a-GW"></a>答谓于此十相生法。<a id="a-GX"></a>随逐修行令成欢喜。<a id="a-GY"></a>于此诸根以为一味成令欢喜。<a id="a-GZ"></a>随行精进乘成令欢喜。<a id="a-Ga"></a>以能修行成令欢喜。<a id="a-Gb"></a>此谓四相。<a id="a-Gc"></a>如是初禅十相具足。<a id="a-Gd"></a>二十五功德相应者。<a id="a-Ge"></a>谓初禅觉观喜乐一心具足。<a id="a-Gf"></a>信精进念定慧具足。<a id="a-Gg"></a>初中后具足。<a id="a-Gh"></a>敛摄具足修行具足。<a id="a-Gi"></a>寂寂具足。<a id="a-Gj"></a>依具足。<a id="a-Gk"></a>摄受具足。<a id="a-Gl"></a>从具足。<a id="a-Gm"></a>观具足。<a id="a-Gn"></a>修具足。<a id="a-Go"></a>力具足。<a id="a-Gp"></a>解脱具足。<a id="a-Gq"></a>清净具足。<a id="a-Gr"></a>最胜清净修成住二十五功德相应。<a id="a-Gs"></a>是天胜居从寂寂生。<a id="a-Gt"></a>谓喜乐住超越人间天居胜处。<a id="a-Gu"></a>如佛世尊教诸比丘。<a id="a-Gv"></a>如勤浴师浴师弟子。<a id="a-Gw"></a>以好铜槃盛豆米屑。<a id="a-Gx"></a>以水和搅合而为丸。<a id="a-Gy"></a>浸润内外相着不散。<a id="a-Gz"></a>如是比丘身心寂寂。<a id="a-H0"></a>能生喜乐灌令遍湿。<a id="a-H1"></a>无所不着。<a id="a-H2"></a>如以寂寂所生喜乐。<a id="a-H3"></a>于其身心无不着处。<a id="a-H4"></a>是勤浴师及浴师弟子。<a id="a-H5"></a>坐禅之人。<a id="a-H6"></a>亦复如是。<a id="a-H7"></a>如是铜槃一切入相如是可知。<a id="a-H8"></a>问一切入何等相耶。<a id="a-H9"></a>答如铜槃浴屑处坚细光焰。<a id="a-HA"></a>善取一切入相。<a id="a-HB"></a>成坚生喜成细清净故光焰。<a id="a-HC"></a>心心数法以成事故。<a id="a-HD"></a>是谓铜槃等一切入相。<a id="a-HE"></a>心心数法如浴屑。<a id="a-HF"></a>如是可知。<a id="a-HG"></a>问云何浴屑等心心数法性。<a id="a-HH"></a>答如粗浴屑。<a id="a-HI"></a>既不和合随风飞散。<a id="a-HJ"></a>如是心心数法性。<a id="a-HK"></a>离喜乐成粗。<a id="a-HL"></a>离定不和合。<a id="a-HM"></a>与五盖风共飞。<a id="a-HN"></a>此谓是浴屑等心心数法性。<a id="a-HO"></a>云何水等。<a id="a-HP"></a>谓喜乐定如水。<a id="a-HQ"></a>令浴屑湿软为丸。<a id="a-HR"></a>如是喜乐令心心数法湿软为定。<a id="a-HS"></a>如是水等喜乐定。<a id="a-HT"></a>如欲水搅令相着。<a id="a-HU"></a>如是觉观可知。<a id="a-HV"></a>问云何丸等。<a id="a-HW"></a>答谓觉观如欲使。<a id="a-HX"></a>以浴屑置于铜槃中。<a id="a-HY"></a>以水挠搅以手作丸。<a id="a-HZ"></a>若作丸已合诸湿屑。<a id="a-Ha"></a>共作于丸。<a id="a-Hb"></a>不令散失置铜槃中。<a id="a-Hc"></a>如是坐禅人心心数法。<a id="a-Hd"></a>贮于事中能生寂寂。<a id="a-He"></a>初禅以喜乐为水。<a id="a-Hf"></a>以觉观为手。<a id="a-Hg"></a>以搅作丸。<a id="a-Hh"></a>能生寂寂。<a id="a-Hi"></a>所成心心数法。<a id="a-Hj"></a>喜乐相随成一丸。<a id="a-Hk"></a>禅心不散乱。<a id="a-Hl"></a>置于禅事。<a id="a-Hm"></a>如是丸等觉观如浴屑。<a id="a-Hn"></a>内外遍湿相着不散。<a id="a-Ho"></a>如是坐禅人。<a id="a-Hp"></a>初禅于身上下。<a id="a-Hq"></a>从头至足。<a id="a-Hr"></a>从足至髑髅。<a id="a-Hs"></a>皮发内外喜乐遍满。<a id="a-Ht"></a>住于不退。<a id="a-Hu"></a>如是成住梵天。<a id="a-Hv"></a>问名喜乐非色法无有对相。<a id="a-Hw"></a>何以遍住于身。<a id="a-Hx"></a>答名者依色。<a id="a-Hy"></a>色依名色。<a id="a-Hz"></a>是故若名已成喜色亦成喜。<a id="a-I0"></a>若名已成乐色亦成乐。<a id="a-I1"></a>复次色从乐生令身起猗。<a id="a-I2"></a>一切身成彼色猗乐。<a id="a-I3"></a>是故无碍令生梵天功德者。<a id="a-I4"></a>初禅成有三种。<a id="a-I5"></a>谓下中上若观胜缘不善除五盖。<a id="a-I6"></a>不至如意自在。<a id="a-I7"></a>是谓下禅。<a id="a-I8"></a>若观胜缘善除五盖。<a id="a-I9"></a>至如意自在。<a id="a-IA"></a>是谓中禅。<a id="a-IB"></a>若观胜缘善除五盖。<a id="a-IC"></a>至如意自在。<a id="a-ID"></a>是谓上禅。<a id="a-IE"></a>于是坐禅人。<a id="a-IF"></a>若修下初禅。<a id="a-IG"></a>命终生于梵天种类。<a id="a-IH"></a>彼寿命一劫三分。<a id="a-II"></a>若修中初禅。<a id="a-IJ"></a>命终生于梵天寿半劫。<a id="a-IK"></a>若修上初禅。<a id="a-IL"></a>命终生大梵天寿。<a id="a-IM"></a>命一劫是生梵天功德成有四种有人成退分。<a id="a-IN"></a>有人成住分有人成。<a id="a-IO"></a>胜分有人成达分是钝根人欲。<a id="a-IP"></a>住放逸作意相随。<a id="a-IQ"></a>成起此禅故成退分。<a id="a-IR"></a>复次以三禅行成于退分。<a id="a-IS"></a>最大缠故令不精进。<a id="a-IT"></a>若人从初已起恶觉不能消除。<a id="a-IU"></a>以此大缠故成速退。<a id="a-IV"></a>其于乐禅事业乐话语乐。<a id="a-IW"></a>睡眠不住精进。<a id="a-IX"></a>是故成退。<a id="a-IY"></a>问谁退何以退。<a id="a-IZ"></a>答有说。<a id="a-Ia"></a>若急疾烦恼成起退失。<a id="a-Ib"></a>复说悠悠烦恼故退。<a id="a-Ic"></a>复说若失奢摩他成退。<a id="a-Id"></a>复说于有相久不修行。<a id="a-Ie"></a>于彼彼处不能令起。<a id="a-If"></a>以不得定成退分。<a id="a-Ig"></a>若钝根人住不放逸。<a id="a-Ih"></a>得彼法念成禅住分。<a id="a-Ii"></a>利根人住不放逸。<a id="a-Ij"></a>随意得第二禅。<a id="a-Ik"></a>无觉作意相随。<a id="a-Il"></a>起成彼禅胜分。<a id="a-Im"></a>利根人住不放逸。<a id="a-In"></a>随意得毗婆舍那。<a id="a-Io"></a>随逐厌患想作意成起。<a id="a-Ip"></a>随意无染成禅达分。</p>
 </body>
</html>