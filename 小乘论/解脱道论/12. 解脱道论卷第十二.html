<!doctype html>
<html id="z3IBWAL1Cb" data-ver="1184">
 <head>
  <meta charset="utf-8">
  <meta author="优婆底沙">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">解脱道论卷第十二</h1>
  <h2 id="a2">分别谛品第十二之二</h2>
  <p id="a3">彼坐禅人如是现观灭。<a id="a-4"></a>以由观灭成畏。<a id="a-5"></a>阴因亦畏阴生畏。<a id="a-6"></a>三有五趣七识住九众生居成畏。<a id="a-7"></a>彼如恶人捉刀可畏。<a id="a-8"></a>如毒蛇如火聚。<a id="a-9"></a>如是以由观灭成畏阴因畏阴生畏。<a id="a-A"></a>三有五趣七识住九众生居。<a id="a-B"></a>以无常现作意令畏想。<a id="a-C"></a>以安隐令起无想。<a id="a-D"></a>以苦现作意成畏生。<a id="a-E"></a>以安隐令起无生。<a id="a-F"></a>以无我现作意。<a id="a-G"></a>成畏相及生。<a id="a-H"></a>以安隐令起无相及无生。<a id="a-I"></a>观过患观厌离软随相似忍。<a id="a-J"></a>是其总语(令起智怖已竟)</p>
  <p id="aK">彼坐禅人。<a id="a-L"></a>以怖现修行令起智。<a id="a-M"></a>乐解脱智生。<a id="a-N"></a>彼阴相是怖者。<a id="a-O"></a>乐解脱智起。<a id="a-P"></a>阴生为怖者。<a id="a-Q"></a>乐解脱智起。<a id="a-R"></a>三有五趣七识住九众生居此怖者。<a id="a-S"></a>乐解脱智起。<a id="a-T"></a>如火所围鸟从彼乐解脱。<a id="a-U"></a>如人为贼所围。<a id="a-V"></a>从彼乐解脱。<a id="a-W"></a>如是彼坐禅人阴因阴生。<a id="a-X"></a>三有五趣七识住九众生居。<a id="a-Y"></a>此畏怖者。<a id="a-Z"></a>乐解脱智起。<a id="a-a"></a>以无常现作意畏因。<a id="a-b"></a>以苦现作意畏生。<a id="a-c"></a>以无我现作意畏因及生。<a id="a-d"></a>乐解脱智起。<a id="a-e"></a>于是凡夫人及学人。<a id="a-f"></a>于乐解脱智二种引心。<a id="a-g"></a>或观欢喜。<a id="a-h"></a>于是现观。<a id="a-i"></a>于上成通达现观欢喜。<a id="a-j"></a>心成忧恼成修行障碍。<a id="a-k"></a>成通达难见思惟行。<a id="a-l"></a>舍中随相似忍。<a id="a-m"></a>此是总语言(乐解脱智已竟)</p>
  <p id="an">彼坐禅人如是现修行乐解脱智。<a id="a-o"></a>从一切诸行。<a id="a-p"></a>乐解脱泥洹诸行。<a id="a-q"></a>唯作一相欲令起。<a id="a-r"></a>解脱门相似智起。<a id="a-s"></a>以三行得相似智。<a id="a-t"></a>以三行越正聚。<a id="a-u"></a>于五阴无常现见得相似智。<a id="a-v"></a>五阴灭常泥洹。<a id="a-w"></a>如是现见越正聚。<a id="a-x"></a>于五阴以苦现见得相似智。<a id="a-y"></a>五阴灭乐泥洹。<a id="a-z"></a>现见越正聚。<a id="a-10"></a>于五阴以无我现见得相似智。<a id="a-11"></a>五阴灭第一义泥洹。<a id="a-12"></a>现见越正聚。<a id="a-13"></a>问云何以智现越正聚。<a id="a-14"></a>云何以智已越正聚。<a id="a-15"></a>答以性除智现越正聚。<a id="a-16"></a>以道智已越正聚。<a id="a-17"></a>问相似智者何义。<a id="a-18"></a>答相似者。<a id="a-19"></a>四念处四正勤四如意足五根五力七觉分八正道分。<a id="a-1A"></a>以彼相似。<a id="a-1B"></a>此谓相似智总语言。<a id="a-1C"></a>无怨见利相似忍。<a id="a-1D"></a>此是相似智总语言(相似智已竟)</p>
  <p id="a1E">相似智无间次第。<a id="a-1F"></a>从一切诸行相起。<a id="a-1G"></a>作泥洹事。<a id="a-1H"></a>生性除智。<a id="a-1I"></a>问云何义名性除。<a id="a-1J"></a>答除凡夫法名性除。<a id="a-1K"></a>非凡夫法所除亦名性除。<a id="a-1L"></a>性者是泥洹。<a id="a-1M"></a>复次种殖泥洹者名性除。<a id="a-1N"></a>如阿毗昙所说。<a id="a-1O"></a>除生名性除。<a id="a-1P"></a>度无生亦名性除。<a id="a-1Q"></a>复除生因名性除。<a id="a-1R"></a>度无生无相名性除。<a id="a-1S"></a>于泥洹是初引路。<a id="a-1T"></a>从外起转慧。<a id="a-1U"></a>此性除总语言(性除智已竟)</p>
  <p id="a1V">性智无间次第。<a id="a-1W"></a>现知苦现断集现作证灭现修道。<a id="a-1X"></a>生须陀洹道智。<a id="a-1Y"></a>及一切菩提法。<a id="a-1Z"></a>彼坐禅人于此时以寂寂。<a id="a-1a"></a>现见有边无为醍醐戒。<a id="a-1b"></a>于一刹那以一智非初非后。<a id="a-1c"></a>分别四谛。<a id="a-1d"></a>以知苦分别。<a id="a-1e"></a>以断集分别。<a id="a-1f"></a>以作灭证分别。<a id="a-1g"></a>以修道分别。<a id="a-1h"></a>成分别。<a id="a-1i"></a>如譬喻偈所说。</p>
  <p id="a1j">如人舍此岸　　以船度彼岸</p>
  <p id="a1k">于彼度诸物　　乘舡者除漏</p>
  <p id="a1l">如船度水。<a id="a-1m"></a>非初非后。<a id="a-1n"></a>于一刹那作四事。<a id="a-1o"></a>舍此岸除漏到彼岸。<a id="a-1p"></a>度物如舍此岸。<a id="a-1q"></a>如是智分别苦如除漏。<a id="a-1r"></a>如是分别断集如度彼岸。<a id="a-1s"></a>如是作证分别灭如以船度物。<a id="a-1t"></a>如是修道分别。<a id="a-1u"></a>如灯共生。<a id="a-1v"></a>于一刹那不初不后作四事。<a id="a-1w"></a>如小灯炷除闇。<a id="a-1x"></a>令油消令光明起。<a id="a-1y"></a>如日共生非初非后。<a id="a-1z"></a>于一刹那作四事。<a id="a-20"></a>令现色除闇。<a id="a-21"></a>令灭寒。<a id="a-22"></a>令起光明。<a id="a-23"></a>如令现色。<a id="a-24"></a>如是智分别苦如除闇。<a id="a-25"></a>如是分别断集如令灭寒。<a id="a-26"></a>如是作证分别灭。<a id="a-27"></a>如令起光明。<a id="a-28"></a>如是修道分别如日。<a id="a-29"></a>如是圣智。<a id="a-2A"></a>问如实现见苦知苦断集证灭修道。<a id="a-2B"></a>此相云何。<a id="a-2C"></a>若不见苦四颠倒生。<a id="a-2D"></a>尔时如所说。<a id="a-2E"></a>有边无为醍醐戒。<a id="a-2F"></a>以寂寂现见。<a id="a-2G"></a>以一智非初非后。<a id="a-2H"></a>分别四谛。<a id="a-2I"></a>此义云何。<a id="a-2J"></a>答于生灭智。<a id="a-2K"></a>是时未成见苦。<a id="a-2L"></a>满及至如实见诸行过患。<a id="a-2M"></a>从诸行相令起心。<a id="a-2N"></a>于无行成度。<a id="a-2O"></a>是故如实见诸行过患。<a id="a-2P"></a>从诸行相以令起心。<a id="a-2Q"></a>于无行成度。<a id="a-2R"></a>是处见苦漏到最后故。<a id="a-2S"></a>复说若如是以寂寂。<a id="a-2T"></a>以性除智。<a id="a-2U"></a>成分别谛性除智者。<a id="a-2V"></a>从行相起成度无行。<a id="a-2W"></a>若性除智从行相起成度于无行。<a id="a-2X"></a>成度于泥洹。<a id="a-2Y"></a>唯着因是其事。<a id="a-2Z"></a>以着事得定心。<a id="a-2a"></a>若不得定。<a id="a-2b"></a>不生奢摩他毗婆舍那。<a id="a-2c"></a>亦不得菩提法满。<a id="a-2d"></a>是故以性除智成分别谛。<a id="a-2e"></a>从彼性除智。<a id="a-2f"></a>无间道智成生。<a id="a-2g"></a>于此时得于泥洹定。<a id="a-2h"></a>心得定成起奢摩他毗婆舍那。<a id="a-2i"></a>成满菩提分法。<a id="a-2j"></a>是故唯以道智成分别谛。<a id="a-2k"></a>如人从烧城出脚跨门阃。<a id="a-2l"></a>从城已出一脚。<a id="a-2m"></a>是时未名出。<a id="a-2n"></a>如是性除智。<a id="a-2o"></a>从彼行相起成度无行。<a id="a-2p"></a>是时未名度烦恼。<a id="a-2q"></a>诸法未满故。<a id="a-2r"></a>如人从所烧城两脚已出。<a id="a-2s"></a>是时名出烧城。<a id="a-2t"></a>如是性除智无间。<a id="a-2u"></a>成生道智起。<a id="a-2v"></a>是时名从烦恼城出。<a id="a-2w"></a>诸法满故。<a id="a-2x"></a>是故以性除智成分别谛。<a id="a-2y"></a>分别谛者何义。<a id="a-2z"></a>答四圣谛于一刹那说和合。<a id="a-30"></a>名分别谛。<a id="a-31"></a>于此时道智和合依义。<a id="a-32"></a>诸根成平等不动义。<a id="a-33"></a>力义。<a id="a-34"></a>乘义。<a id="a-35"></a>菩提分因义。<a id="a-36"></a>道分令住义。<a id="a-37"></a>念处胜义。<a id="a-38"></a>正勤便义。<a id="a-39"></a>如意足实义。<a id="a-3A"></a>谛不乱义。<a id="a-3B"></a>奢摩他随观义。<a id="a-3C"></a>毗婆舍那义。<a id="a-3D"></a>不相离义。<a id="a-3E"></a>双义。<a id="a-3F"></a>覆义。<a id="a-3G"></a>戒清净不乱义。<a id="a-3H"></a>心性净见义。<a id="a-3I"></a>见清净义。<a id="a-3J"></a>脱义。<a id="a-3K"></a>解脱通达义。<a id="a-3L"></a>明舍义。<a id="a-3M"></a>脱断义。<a id="a-3N"></a>灭智根义。<a id="a-3O"></a>欲令起义。<a id="a-3P"></a>作意平等义。<a id="a-3Q"></a>触受灭出离义。<a id="a-3R"></a>现前义。<a id="a-3S"></a>定依义。<a id="a-3T"></a>念真实义。<a id="a-3U"></a>慧深胜义。<a id="a-3V"></a>醍醐最后义。<a id="a-3W"></a>泥洹最后平等义。<a id="a-3X"></a>坐禅人如是现智。<a id="a-3Y"></a>如是现见断三结。<a id="a-3Z"></a>所谓身见疑戒取及彼相应烦恼。<a id="a-3a"></a>问云何身见。<a id="a-3b"></a>答于此无闻凡夫见色为我。<a id="a-3c"></a>我有色色为我所于色我。<a id="a-3d"></a>如是受想行识为我。<a id="a-3e"></a>我有识识为我所于识我。<a id="a-3f"></a>此谓身见。<a id="a-3g"></a>此身已断。<a id="a-3h"></a>彼断故六十二见亦断。<a id="a-3i"></a>为身见所初六十二见。<a id="a-3j"></a>问云何疑。<a id="a-3k"></a>答或于苦。<a id="a-3l"></a>或于集。<a id="a-3m"></a>或于灭。<a id="a-3n"></a>或于道。<a id="a-3o"></a>或于佛法僧。<a id="a-3p"></a>或初边或后边。<a id="a-3q"></a>或初后边疑或。<a id="a-3r"></a>于因缘所起法彼疑惑。<a id="a-3s"></a>此谓疑。<a id="a-3t"></a>彼亦断。<a id="a-3u"></a>问云何戒盗。<a id="a-3v"></a>答戒盗二种。<a id="a-3w"></a>渴爱及痴。<a id="a-3x"></a>我以此戒。<a id="a-3y"></a>以此行。<a id="a-3z"></a>以此苦行。<a id="a-40"></a>以此梵行。<a id="a-41"></a>我当上天。<a id="a-42"></a>我皆当生一一天处。<a id="a-43"></a>此谓渴爱戒盗。<a id="a-44"></a>从此外沙门婆罗门。<a id="a-45"></a>以戒。<a id="a-46"></a>以清净。<a id="a-47"></a>以清净戒行。<a id="a-48"></a>彼如是见。<a id="a-49"></a>此谓痴戒盗。<a id="a-4A"></a>彼亦断。<a id="a-4B"></a>问云何彼一处住烦恼。<a id="a-4C"></a>答彼令往恶趣。<a id="a-4D"></a>淫欲嗔恚痴。<a id="a-4E"></a>此谓彼一处住。<a id="a-4F"></a>烦恼亦断。<a id="a-4G"></a>于此间为须陀洹果。<a id="a-4H"></a>作证成向。<a id="a-4I"></a>未得须陀洹。<a id="a-4J"></a>住须陀洹向地。<a id="a-4K"></a>或第八地。<a id="a-4L"></a>或见地。<a id="a-4M"></a>或定从两起转慧。<a id="a-4N"></a>此须陀洹道智总语言。<a id="a-4O"></a>须陀洹无间次第。<a id="a-4P"></a>三结断故。<a id="a-4Q"></a>作无为事。<a id="a-4R"></a>与道等法无异方便起。<a id="a-4S"></a>须陀洹果智果心。<a id="a-4T"></a>或二或三生无间。<a id="a-4U"></a>彼次第度后分。<a id="a-4V"></a>心从后分起。<a id="a-4W"></a>观道。<a id="a-4X"></a>观果。<a id="a-4Y"></a>观泥洹。<a id="a-4Z"></a>观已断烦恼。<a id="a-4a"></a>观余烦恼。<a id="a-4b"></a>此谓须陀洹。<a id="a-4c"></a>不退法定向。<a id="a-4d"></a>菩提向。<a id="a-4e"></a>未来果欲分别。<a id="a-4f"></a>是世尊胸生口生法生法所造。<a id="a-4g"></a>得法分不与物分。<a id="a-4h"></a>此谓见具足善。<a id="a-4i"></a>修行通达圣法。<a id="a-4j"></a>至醍醐门住。<a id="a-4k"></a>见具足到此妙法。<a id="a-4l"></a>见此妙法已觉智成就。<a id="a-4m"></a>已觉明成就。<a id="a-4n"></a>入法流圣通达慧。<a id="a-4o"></a>开醍醐门住。<a id="a-4p"></a>是故说此偈。</p>
  <p id="a4q">于地一国王　　于天堂一王</p>
  <p id="a4r">领一切世间　　须陀洹果胜</p>
  <p id="a4s">彼坐禅人于此地住。<a id="a-4t"></a>于上作精进。<a id="a-4u"></a>为作斯陀含果证。<a id="a-4v"></a>作见生灭所。<a id="a-4w"></a>初现观。<a id="a-4x"></a>如初所说。<a id="a-4y"></a>现修行如已见道。<a id="a-4z"></a>依诸根力菩提觉。<a id="a-50"></a>如是分别谛。<a id="a-51"></a>彼如是修行。<a id="a-52"></a>向灭断粗欲嗔恚及彼一处住烦恼。<a id="a-53"></a>从彼道无间作证须陀洹果。<a id="a-54"></a>彼坐禅人于此地住。<a id="a-55"></a>于上作精进。<a id="a-56"></a>为作阿那含果。<a id="a-57"></a>证作见生灭为初。<a id="a-58"></a>现见如初所说。<a id="a-59"></a>现修行如见道。<a id="a-5A"></a>依诸根力菩提觉。<a id="a-5B"></a>如是分别谛。<a id="a-5C"></a>彼如是向灭断细欲嗔恚及彼一处住烦恼。<a id="a-5D"></a>从彼彼道无间。<a id="a-5E"></a>作证阿那含果。<a id="a-5F"></a>彼坐禅人于此地住。<a id="a-5G"></a>于上作精进。<a id="a-5H"></a>为作证阿罗汉果。<a id="a-5I"></a>作见生灭为初。<a id="a-5J"></a>现见如初所说。<a id="a-5K"></a>现修行如己见道。<a id="a-5L"></a>依诸根力菩提觉。<a id="a-5M"></a>如是分别谛。<a id="a-5N"></a>彼如是向断色欲无色欲。<a id="a-5O"></a>慢调无明余烦恼无余断。<a id="a-5P"></a>从彼坐禅人作证阿罗汉果。<a id="a-5Q"></a>彼观道。<a id="a-5R"></a>观果泥洹。<a id="a-5S"></a>观断烦恼。<a id="a-5T"></a>比丘成阿罗汉。<a id="a-5U"></a>灭漏所作。<a id="a-5V"></a>以立置担。<a id="a-5W"></a>到妙义断有结。<a id="a-5X"></a>正智解脱离五分六分。<a id="a-5Y"></a>成就一守护。<a id="a-5Z"></a>不为死所系。<a id="a-5a"></a>除余谛等灭。<a id="a-5b"></a>信觅无浊思惟猗身。<a id="a-5c"></a>行善解脱。<a id="a-5d"></a>心善解脱。<a id="a-5e"></a>慧梵行已立。<a id="a-5f"></a>成丈夫最胜丈夫。<a id="a-5g"></a>得第一所得。<a id="a-5h"></a>此谓除嗔恚者。<a id="a-5i"></a>度岸者。<a id="a-5j"></a>离烦恼者。<a id="a-5k"></a>无结碍者。<a id="a-5l"></a>得圣翻者。<a id="a-5m"></a>除担者。<a id="a-5n"></a>不相应者。<a id="a-5o"></a>沙门者。<a id="a-5p"></a>婆罗门者。<a id="a-5q"></a>已浴者。<a id="a-5r"></a>度韦陀者。<a id="a-5s"></a>最上婆罗门者。<a id="a-5t"></a>阿罗汉者。<a id="a-5u"></a>度者。<a id="a-5v"></a>脱者。<a id="a-5w"></a>伏者。<a id="a-5x"></a>寂寂者。<a id="a-5y"></a>令寂者。<a id="a-5z"></a>是阿罗汉总语言。<a id="a-60"></a>于是若须陀洹从其生于上。<a id="a-61"></a>不更作精进。<a id="a-62"></a>以三种得见三种须陀洹。<a id="a-63"></a>一七生家家须陀洹。<a id="a-64"></a>一生须陀洹。<a id="a-65"></a>于是钝根成七生。<a id="a-66"></a>中根成家家。<a id="a-67"></a>利根成一生。<a id="a-68"></a>七生者七时往天堂来。<a id="a-69"></a>此作苦边家家须陀洹。<a id="a-6A"></a>或二时或三时。<a id="a-6B"></a>往彼家已往作苦边。<a id="a-6C"></a>一生须陀洹已令生人有作苦边。<a id="a-6D"></a>若斯陀含人。<a id="a-6E"></a>从其生于上不作精进。<a id="a-6F"></a>一时来此世作苦边。<a id="a-6G"></a>若阿那含从其生于上。<a id="a-6H"></a>不作精进。<a id="a-6I"></a>从此终生净居。<a id="a-6J"></a>彼由诸根胜。<a id="a-6K"></a>以五种得见。<a id="a-6L"></a>成五阿那含。<a id="a-6M"></a>中间般涅槃。<a id="a-6N"></a>生般涅槃。<a id="a-6O"></a>不行般涅槃。<a id="a-6P"></a>行般涅槃。<a id="a-6Q"></a>上流往阿迦尼吒天。<a id="a-6R"></a>于是名中间般涅槃者。<a id="a-6S"></a>未至所著无间中间。<a id="a-6T"></a>依寿命时为除残结使。<a id="a-6U"></a>令起圣道。<a id="a-6V"></a>生般涅槃者。<a id="a-6W"></a>越中寿命。<a id="a-6X"></a>为除残结使。<a id="a-6Y"></a>已生令起圣道。<a id="a-6Z"></a>不行般涅槃者。<a id="a-6a"></a>无异行。<a id="a-6b"></a>为除残结使。<a id="a-6c"></a>令起圣道。<a id="a-6d"></a>行般涅槃者。<a id="a-6e"></a>无异行。<a id="a-6f"></a>为除残结使。<a id="a-6g"></a>令起圣道。<a id="a-6h"></a>上流阿迦尼吒天。<a id="a-6i"></a>从不烦终往不热。<a id="a-6j"></a>从不热终往善见。<a id="a-6k"></a>从善见终往善现。<a id="a-6l"></a>从善现终生阿迦尼吒天。<a id="a-6m"></a>于阿迦尼吒。<a id="a-6n"></a>为除残结使起圣道。<a id="a-6o"></a>于是不烦天万劫寿命。<a id="a-6p"></a>不热天二万劫寿命。<a id="a-6q"></a>善见天四万劫寿命。<a id="a-6r"></a>善现天八万劫寿命。<a id="a-6s"></a>阿迦尼吒天十六万劫寿命。<a id="a-6t"></a>于四地成五。<a id="a-6u"></a>五人于阿迦尼吒。<a id="a-6v"></a>四人无上流人。<a id="a-6w"></a>如是彼成二十四人。<a id="a-6x"></a>阿罗汉已断一切烦恼无余故。<a id="a-6y"></a>不成后有因因。<a id="a-6z"></a>无故阿罗汉已免寿形命。<a id="a-70"></a>行灭此苦断。<a id="a-71"></a>不起余苦。<a id="a-72"></a>此谓苦边。<a id="a-73"></a>是故说此偈。</p>
  <p id="a74">譬如槌打铁　　火星流入水</p>
  <p id="a75">次第成寂灭　　彼趣不可知</p>
  <p id="a76">如是正解脱　　已度欲缚漏</p>
  <p id="a77">至于无动乐　　彼趣不可知</p>
  <p id="a78">问于此有师说。<a id="a-79"></a>次第修道次第断烦恼。<a id="a-7A"></a>次第分别谛。<a id="a-7B"></a>答或以十二。<a id="a-7C"></a>或以八或以四。<a id="a-7D"></a>道智作证果。<a id="a-7E"></a>问云何于此见不相应。<a id="a-7F"></a>答若次第修行。<a id="a-7G"></a>次第断烦恼。<a id="a-7H"></a>是故次第作证。<a id="a-7I"></a>以是次第作证果。<a id="a-7J"></a>可乐与道果相应故。<a id="a-7K"></a>若如是可乐。<a id="a-7L"></a>一须陀洹果者成耶。<a id="a-7M"></a>若如是不可乐。<a id="a-7N"></a>次第修道。<a id="a-7O"></a>次第断烦恼者亦然。<a id="a-7P"></a>复次第二过。<a id="a-7Q"></a>若以见苦见苦所断烦恼。<a id="a-7R"></a>灭断可乐。<a id="a-7S"></a>是故已见苦见苦所断烦恼已断。<a id="a-7T"></a>作证四分须陀洹果。<a id="a-7U"></a>作证应可乐。<a id="a-7V"></a>方便成就故。<a id="a-7W"></a>若如是可乐作证。<a id="a-7X"></a>四分须陀洹。<a id="a-7Y"></a>四分七时生。<a id="a-7Z"></a>四分家家生。<a id="a-7a"></a>四分一生。<a id="a-7b"></a>四分住于果。<a id="a-7c"></a>于此不相应。<a id="a-7d"></a>若如是不可乐。<a id="a-7e"></a>以见苦见苦所断烦恼断耶。<a id="a-7f"></a>此不相应。<a id="a-7g"></a>复次第三过。<a id="a-7h"></a>若以见苦。<a id="a-7i"></a>见苦所断烦恼断者所乐。<a id="a-7j"></a>是以现见苦。<a id="a-7k"></a>四分须陀洹道住。<a id="a-7l"></a>四分信行。<a id="a-7m"></a>四分法行。<a id="a-7n"></a>成应可乐。<a id="a-7o"></a>不见余三谛。<a id="a-7p"></a>若此所乐住于四须陀洹道。<a id="a-7q"></a>成四信行。<a id="a-7r"></a>成四法行。<a id="a-7s"></a>于此不相应。<a id="a-7t"></a>若如是不可乐。<a id="a-7u"></a>以见苦见苦所断烦恼断。<a id="a-7v"></a>复次第四过。<a id="a-7w"></a>亦不相应。<a id="a-7x"></a>若现见道成向以见道成住果。<a id="a-7y"></a>此可乐以是现见苦成向。<a id="a-7z"></a>以见故成住果。<a id="a-80"></a>应可乐。<a id="a-81"></a>见一种故。<a id="a-82"></a>若如是可乐向。<a id="a-83"></a>及住果成多过。<a id="a-84"></a>于此此不相应。<a id="a-85"></a>若如是不可乐。<a id="a-86"></a>现见道成证。<a id="a-87"></a>以见道成住于果。<a id="a-88"></a>此亦不相应。<a id="a-89"></a>复次第五过。<a id="a-8A"></a>若以见道作证果。<a id="a-8B"></a>未见苦集灭。<a id="a-8C"></a>成作证果可乐者。<a id="a-8D"></a>以见苦集苦灭是无义。<a id="a-8E"></a>复次第六过。<a id="a-8F"></a>若以十二。<a id="a-8G"></a>或以八或以四道智。<a id="a-8H"></a>作证须陀洹果可乐者。<a id="a-8I"></a>以是作证。<a id="a-8J"></a>或十二。<a id="a-8K"></a>或八。<a id="a-8L"></a>或四。<a id="a-8M"></a>须陀洹果应成可乐者。<a id="a-8N"></a>成道智无果。<a id="a-8O"></a>若如是可乐地以成过。<a id="a-8P"></a>于此此不相应。<a id="a-8Q"></a>若如是可乐。<a id="a-8R"></a>或以十二。<a id="a-8S"></a>或以八。<a id="a-8T"></a>或以四。<a id="a-8U"></a>道智作证须陀洹果者耶。<a id="a-8V"></a>此亦不相应。<a id="a-8W"></a>复次第七过。<a id="a-8X"></a>若或十二。<a id="a-8Y"></a>若八。<a id="a-8Z"></a>若四道智。<a id="a-8a"></a>令起一须陀洹果者可乐。<a id="a-8b"></a>此亦不相应。<a id="a-8c"></a>多事令起一果。<a id="a-8d"></a>如多庵婆果令生一果。<a id="a-8e"></a>问若以一智一刹那。<a id="a-8f"></a>无前无后。<a id="a-8g"></a>成分别四谛。<a id="a-8h"></a>一智应成四见取事。<a id="a-8i"></a>若以见苦成见四谛。<a id="a-8j"></a>四谛成苦谛。<a id="a-8k"></a>若此二义无此不相应。<a id="a-8l"></a>一刹那以一智。<a id="a-8m"></a>无前无后。<a id="a-8n"></a>成分别四谛。<a id="a-8o"></a>答非一智成四见取事。<a id="a-8p"></a>亦非四谛成苦谛。<a id="a-8q"></a>坐禅人唯从初四谛。<a id="a-8r"></a>种种相一相。<a id="a-8s"></a>以前分别故。</p>
  <p id="a8t">尔时以圣行苦谛。<a id="a-8u"></a>如是相以通达。<a id="a-8v"></a>成通达四谛。<a id="a-8w"></a>如其相四谛以如义成一相。<a id="a-8x"></a>如五阴种种相。<a id="a-8y"></a>一相以前分别为色阴。<a id="a-8z"></a>以无常已见五阴无常亦常。<a id="a-90"></a>见无常非色阴为五阴。<a id="a-91"></a>如是入界。<a id="a-92"></a>如是于此可知。<a id="a-93"></a>于是散法可知。<a id="a-94"></a>如是观觉喜受地根。<a id="a-95"></a>解脱烦恼正受二定。<a id="a-96"></a>于是观者二观。<a id="a-97"></a>禅观燥观。<a id="a-98"></a>问云何禅观。<a id="a-99"></a>已得定以定力伏盖。<a id="a-9A"></a>以名比分别色观见禅分。<a id="a-9B"></a>奢摩他为初。<a id="a-9C"></a>修毗婆舍那。<a id="a-9D"></a>燥观者。<a id="a-9E"></a>以分别力伏盖。<a id="a-9F"></a>以色比分别名见观诸行。<a id="a-9G"></a>毗婆舍那为初。<a id="a-9H"></a>修行奢摩他。<a id="a-9I"></a>觉者燥观。<a id="a-9J"></a>初禅及观者。<a id="a-9K"></a>观道及果成有觉。<a id="a-9L"></a>于三禅毗婆舍那乃至性除成有觉。<a id="a-9M"></a>道及果成无觉。<a id="a-9N"></a>于觉地道成八分道。<a id="a-9O"></a>于无觉地七分除思惟。<a id="a-9P"></a>喜者燥观得苦行。<a id="a-9Q"></a>具足毗婆舍那相似智。<a id="a-9R"></a>成无苦起性除道及果共起喜。<a id="a-9S"></a>燥观得乐行具足。<a id="a-9T"></a>于二禅毗婆舍那及道果共起喜。<a id="a-9U"></a>于第三禅。<a id="a-9V"></a>于第四禅。<a id="a-9W"></a>毗婆舍那道及果不共起喜。<a id="a-9X"></a>于喜地道及果七觉分起。<a id="a-9Y"></a>于无喜地六菩提觉。<a id="a-9Z"></a>除喜菩提觉。<a id="a-9a"></a>受者燥观得苦行。<a id="a-9b"></a>具足毗婆舍那乃至相似智。<a id="a-9c"></a>共舍起性。<a id="a-9d"></a>除道及果共喜起。<a id="a-9e"></a>燥观得乐行具足。<a id="a-9f"></a>于三禅毗婆舍那道果共喜起。<a id="a-9g"></a>于第四禅毗婆舍那道果共舍起。<a id="a-9h"></a>地者二地。<a id="a-9i"></a>见地思惟地。<a id="a-9j"></a>于是须陀洹道见地。<a id="a-9k"></a>余三道四沙门果思惟地。<a id="a-9l"></a>未尝见今见名见地。<a id="a-9m"></a>如是见如是修是思惟地。<a id="a-9n"></a>复次二地学地不学地。<a id="a-9o"></a>于是四道三沙门果学地。<a id="a-9p"></a>阿罗汉果无学地。<a id="a-9q"></a>根者三出世间根。<a id="a-9r"></a>未知我当知根。<a id="a-9s"></a>已知根。<a id="a-9t"></a>知已根。<a id="a-9u"></a>于是须陀洹道智。<a id="a-9v"></a>初未知今知者成未知智。<a id="a-9w"></a>三道智三果智已知法。<a id="a-9x"></a>更知知根阿罗汉果智无余。<a id="a-9y"></a>已知法知者已知根。<a id="a-9z"></a>解脱者三解脱。<a id="a-A0"></a>无相解脱。<a id="a-A1"></a>无作解脱。<a id="a-A2"></a>空解脱。<a id="a-A3"></a>于是道相似智。<a id="a-A4"></a>不作相是无相解脱。<a id="a-A5"></a>不作愿是无作解脱。<a id="a-A6"></a>不作执是空解脱。<a id="a-A7"></a>复次此三解脱。<a id="a-A8"></a>以观见成于种种道。<a id="a-A9"></a>以得成于一道。<a id="a-AA"></a>问云何以观见成于种种道。<a id="a-AB"></a>答已观见无常。<a id="a-AC"></a>成无相解脱。<a id="a-AD"></a>以观见苦。<a id="a-AE"></a>成无作解脱。<a id="a-AF"></a>以观见无我。<a id="a-AG"></a>成空解脱。<a id="a-AH"></a>问云何以观见无常成无相解脱。<a id="a-AI"></a>答以无常现作意。<a id="a-AJ"></a>以灭诸行起心。<a id="a-AK"></a>成多解脱。<a id="a-AL"></a>得信根及四根。<a id="a-AM"></a>彼种类如实智相。<a id="a-AN"></a>彼种类一切诸行。<a id="a-AO"></a>成无常起。<a id="a-AP"></a>令起相怖畏。<a id="a-AQ"></a>从相行生智。<a id="a-AR"></a>从相心起。<a id="a-AS"></a>于无相心越。<a id="a-AT"></a>以无相解脱身得脱。<a id="a-AU"></a>如是以观无常成无相解脱。</p>
  <p id="aAV">问云何以观见苦成无作解脱。<a id="a-AW"></a>答以苦现作意。<a id="a-AX"></a>以怖畏诸行令起心。<a id="a-AY"></a>成心多寂寂。<a id="a-AZ"></a>得定根及四根。<a id="a-Aa"></a>彼种类如实知生。<a id="a-Ab"></a>以彼种类一切诸行成苦所见。<a id="a-Ac"></a>以怖畏生。<a id="a-Ad"></a>令起生智。<a id="a-Ae"></a>从生心起。<a id="a-Af"></a>于无生心越。<a id="a-Ag"></a>以无作解脱身得脱。<a id="a-Ah"></a>如是以观见苦成无作解脱。<a id="a-Ai"></a>问云何以观见无我成空解脱。<a id="a-Aj"></a>答以无我现作意。<a id="a-Ak"></a>以空令起诸行。<a id="a-Al"></a>心成多厌恶。<a id="a-Am"></a>得慧根及四根。<a id="a-An"></a>彼种类如实知相及生。<a id="a-Ao"></a>以彼种类一切诸法。<a id="a-Ap"></a>成无我可见。<a id="a-Aq"></a>以怖畏令起相及生。<a id="a-Ar"></a>依相及生智唯起。<a id="a-As"></a>从相及生心成离。<a id="a-At"></a>于无相无生灭。<a id="a-Au"></a>泥洹心越。<a id="a-Av"></a>以空解脱身得脱。<a id="a-Aw"></a>如是以观见无我成空解脱。<a id="a-Ax"></a>如是此三解脱。<a id="a-Ay"></a>以观成于种种道。<a id="a-Az"></a>问云何以得三解脱成于一道。<a id="a-B0"></a>答已得无相解脱。<a id="a-B1"></a>成得三解脱。<a id="a-B2"></a>何故是人以无相。<a id="a-B3"></a>其心得脱。<a id="a-B4"></a>虽解脱彼已作。<a id="a-B5"></a>以执其已得无作解脱。<a id="a-B6"></a>三解脱成所得。<a id="a-B7"></a>何故以作其心得脱以解脱。<a id="a-B8"></a>彼以相以执得空解脱。<a id="a-B9"></a>三解脱亦得。<a id="a-BA"></a>何故若其以执心得脱。<a id="a-BB"></a>以解脱以相以作。<a id="a-BC"></a>如是已得三解脱成于一道。<a id="a-BD"></a>解脱者。<a id="a-BE"></a>解脱门者何差别。<a id="a-BF"></a>答唯彼道智。<a id="a-BG"></a>从烦恼脱名解脱。<a id="a-BH"></a>以入醍醐门义名解脱门。<a id="a-BI"></a>复次解脱者唯道智。<a id="a-BJ"></a>彼事为泥洹。<a id="a-BK"></a>此谓解脱门。<a id="a-BL"></a>烦恼者。<a id="a-BM"></a>一百三十四烦恼。<a id="a-BN"></a>如是三不善根三觅。<a id="a-BO"></a>四漏。<a id="a-BP"></a>四结。<a id="a-BQ"></a>四流四厄。<a id="a-BR"></a>四取。<a id="a-BS"></a>四恶趣行。<a id="a-BT"></a>五悭。<a id="a-BU"></a>五盖。<a id="a-BV"></a>六诤根。<a id="a-BW"></a>七使世间。<a id="a-BX"></a>八法。<a id="a-BY"></a>九慢。<a id="a-BZ"></a>十烦恼处。<a id="a-Ba"></a>十不善业道。<a id="a-Bb"></a>十结。<a id="a-Bc"></a>十邪边。<a id="a-Bd"></a>十二颠倒。<a id="a-Be"></a>十二不善心起。<a id="a-Bf"></a>于是三不善根者。<a id="a-Bg"></a>贪嗔痴。<a id="a-Bh"></a>于此三嗔者。<a id="a-Bi"></a>以二道成薄。<a id="a-Bj"></a>以阿那含无余灭。<a id="a-Bk"></a>贪痴者。<a id="a-Bl"></a>以三道成薄。<a id="a-Bm"></a>以阿罗汉道无余灭。<a id="a-Bn"></a>三觅者。<a id="a-Bo"></a>欲觅有觅梵行觅。<a id="a-Bp"></a>于此三中梵行觅者。<a id="a-Bq"></a>以须陀洹道无余灭。<a id="a-Br"></a>欲觅者。<a id="a-Bs"></a>以阿那含道灭。<a id="a-Bt"></a>有觅者。<a id="a-Bu"></a>以阿罗汉道灭。<a id="a-Bv"></a>四漏者。<a id="a-Bw"></a>欲漏。<a id="a-Bx"></a>有漏。<a id="a-By"></a>见漏。<a id="a-Bz"></a>无明漏。<a id="a-C0"></a>于此见漏者。<a id="a-C1"></a>以须陀洹道灭。<a id="a-C2"></a>欲漏者。<a id="a-C3"></a>以阿那含道灭。<a id="a-C4"></a>有漏无明漏者。<a id="a-C5"></a>以阿罗汉道灭。<a id="a-C6"></a>四结者。<a id="a-C7"></a>贪欲身结。<a id="a-C8"></a>嗔恚身结。<a id="a-C9"></a>戒盗身结。<a id="a-CA"></a>此谛执身结。<a id="a-CB"></a>于此戒盗身结者。<a id="a-CC"></a>此谛执身结。<a id="a-CD"></a>以须陀洹道灭。<a id="a-CE"></a>嗔恚身结以阿那含道灭。<a id="a-CF"></a>贪身结。<a id="a-CG"></a>以阿罗汉道灭。<a id="a-CH"></a>四流者。<a id="a-CI"></a>欲流有流见流无明流。<a id="a-CJ"></a>四厄者。<a id="a-CK"></a>欲厄有厄见厄无明厄如初。<a id="a-CL"></a>所说灭。<a id="a-CM"></a>四取者。<a id="a-CN"></a>欲取。<a id="a-CO"></a>见取。<a id="a-CP"></a>戒取。<a id="a-CQ"></a>我语取。<a id="a-CR"></a>于此三取以须陀洹道灭。<a id="a-CS"></a>欲取以阿罗汉道灭。<a id="a-CT"></a>四恶趣行。<a id="a-CU"></a>欲恶趣行。<a id="a-CV"></a>嗔恶趣行。<a id="a-CW"></a>怖畏恶趣行。<a id="a-CX"></a>痴恶趣行。<a id="a-CY"></a>此四以须陀洹道灭。<a id="a-CZ"></a>四悭者。<a id="a-Ca"></a>住处悭。<a id="a-Cb"></a>家悭。<a id="a-Cc"></a>利养悭。<a id="a-Cd"></a>色悭。<a id="a-Ce"></a>法悭。<a id="a-Cf"></a>此五以阿那含道灭。<a id="a-Cg"></a>五盖者。<a id="a-Ch"></a>欲欲。<a id="a-Ci"></a>嗔恚。<a id="a-Cj"></a>懈怠。<a id="a-Ck"></a>睡眠。<a id="a-Cl"></a>调慢疑。<a id="a-Cm"></a>于此疑者。<a id="a-Cn"></a>以须陀洹道灭。<a id="a-Co"></a>欲欲嗔恚慢。<a id="a-Cp"></a>以阿那含道灭。<a id="a-Cq"></a>懈怠调以阿罗汉道灭。<a id="a-Cr"></a>睡眠随色。<a id="a-Cs"></a>六诤根者。<a id="a-Ct"></a>忿覆嫉谄恶乐见触。<a id="a-Cu"></a>于此谄恶乐见触。<a id="a-Cv"></a>以须陀洹道灭。<a id="a-Cw"></a>忿覆嫉以阿那含道灭。<a id="a-Cx"></a>七使者。<a id="a-Cy"></a>欲染使。<a id="a-Cz"></a>嗔恚使。<a id="a-D0"></a>慢使。<a id="a-D1"></a>见使。<a id="a-D2"></a>疑使。<a id="a-D3"></a>有欲使。<a id="a-D4"></a>无明使。<a id="a-D5"></a>于此见使疑使。<a id="a-D6"></a>以须陀洹道灭。<a id="a-D7"></a>欲染使嗔恚使。<a id="a-D8"></a>以阿那含道灭。<a id="a-D9"></a>慢使有使无明使。<a id="a-DA"></a>以阿罗汉道灭。<a id="a-DB"></a>世间八世法者。<a id="a-DC"></a>利衰毁誉称讥苦乐。<a id="a-DD"></a>于此四不爱处嗔恚。<a id="a-DE"></a>以阿那含道灭。<a id="a-DF"></a>于四爱处使。<a id="a-DG"></a>以阿罗汉道灭。<a id="a-DH"></a>九慢者。<a id="a-DI"></a>从彼胜我胜生慢。<a id="a-DJ"></a>与胜我等生慢。<a id="a-DK"></a>从胜我下生慢。<a id="a-DL"></a>从等我等生慢。<a id="a-DM"></a>从等我下生慢。<a id="a-DN"></a>从下我胜生慢。<a id="a-DO"></a>从下我等生慢。<a id="a-DP"></a>从下我下生慢。<a id="a-DQ"></a>九慢者以阿罗汉道灭。<a id="a-DR"></a>十恼处者。<a id="a-DS"></a>贪嗔痴慢见疑懈怠调无惭无愧。<a id="a-DT"></a>于此见疑以须陀洹道灭。<a id="a-DU"></a>嗔恚以阿那含道灭。<a id="a-DV"></a>余七以阿罗汉道灭。<a id="a-DW"></a>十恼处者。<a id="a-DX"></a>此人于我已作现作当作非义生恼。<a id="a-DY"></a>我所爱念人。<a id="a-DZ"></a>彼人已作现作当作。<a id="a-Da"></a>其非义生恼。<a id="a-Db"></a>我所不爱念人。<a id="a-Dc"></a>彼人已作现作当作者。<a id="a-Dd"></a>于非处生恼。<a id="a-De"></a>十恼处以阿那含道灭。<a id="a-Df"></a>十不善业道者。<a id="a-Dg"></a>杀生。<a id="a-Dh"></a>不与取。<a id="a-Di"></a>邪行。<a id="a-Dj"></a>妄语。<a id="a-Dk"></a>恶口。<a id="a-Dl"></a>两舌。<a id="a-Dm"></a>绮语。<a id="a-Dn"></a>贪嗔邪见。<a id="a-Do"></a>于此杀生不与取邪行妄语邪见。<a id="a-Dp"></a>以须陀洹道灭。<a id="a-Dq"></a>恶口两舌嗔。<a id="a-Dr"></a>以阿那含道灭。<a id="a-Ds"></a>绮语贪。<a id="a-Dt"></a>以阿罗汉道灭。<a id="a-Du"></a>十使者。<a id="a-Dv"></a>欲染使。<a id="a-Dw"></a>嗔恚使。<a id="a-Dx"></a>慢使。<a id="a-Dy"></a>见使。<a id="a-Dz"></a>疑使。<a id="a-E0"></a>戒取使。<a id="a-E1"></a>有染使。<a id="a-E2"></a>嫉使。<a id="a-E3"></a>悭使。<a id="a-E4"></a>无明使。<a id="a-E5"></a>于此见疑戒取使。<a id="a-E6"></a>以须陀洹道灭。<a id="a-E7"></a>欲染嗔恚嫉悭使。<a id="a-E8"></a>以阿那含道灭。<a id="a-E9"></a>慢有染无明使。<a id="a-EA"></a>以阿罗汉道灭。<a id="a-EB"></a>十邪边者。<a id="a-EC"></a>邪见。<a id="a-ED"></a>邪思惟。<a id="a-EE"></a>邪语。<a id="a-EF"></a>邪业。<a id="a-EG"></a>邪命。<a id="a-EH"></a>邪精进。<a id="a-EI"></a>邪念。<a id="a-EJ"></a>邪定。<a id="a-EK"></a>邪智。<a id="a-EL"></a>邪解脱。<a id="a-EM"></a>于此邪见邪语妄语业邪命邪智邪解脱。<a id="a-EN"></a>以须陀洹道灭。<a id="a-EO"></a>邪思惟邪语恶语两舌。<a id="a-EP"></a>以阿那含道灭。<a id="a-EQ"></a>邪语绮语邪精进邪念邪定。<a id="a-ER"></a>以阿罗汉道灭。<a id="a-ES"></a>十二颠倒者。<a id="a-ET"></a>于无常常想颠倒心颠倒见颠倒。<a id="a-EU"></a>如是于苦乐。<a id="a-EV"></a>于不净净。<a id="a-EW"></a>于无我我。<a id="a-EX"></a>于此无常常三颠倒。<a id="a-EY"></a>于无我我者。<a id="a-EZ"></a>三颠倒。<a id="a-Ea"></a>于不净净者。<a id="a-Eb"></a>见颠倒。<a id="a-Ec"></a>于苦乐者。<a id="a-Ed"></a>见颠倒。<a id="a-Ee"></a>以须陀洹道灭。<a id="a-Ef"></a>于不净净者。<a id="a-Eg"></a>想颠倒心颠倒。<a id="a-Eh"></a>以阿那含道灭。<a id="a-Ei"></a>于苦乐者。<a id="a-Ej"></a>想颠倒心颠倒。<a id="a-Ek"></a>以阿罗汉道灭。<a id="a-El"></a>十二不善心起者。<a id="a-Em"></a>与喜共起见相应。<a id="a-En"></a>无行心起。<a id="a-Eo"></a>有行心起。<a id="a-Ep"></a>与喜共起见不相应。<a id="a-Eq"></a>无行心起。<a id="a-Er"></a>有行心起。<a id="a-Es"></a>与舍共起见相应。<a id="a-Et"></a>无行心起。<a id="a-Eu"></a>有行心起。<a id="a-Ev"></a>与舍共起见不相应。<a id="a-Ew"></a>无行心起。<a id="a-Ex"></a>有行心起。<a id="a-Ey"></a>与忧共起嗔恚相应。<a id="a-Ez"></a>无行心起。<a id="a-F0"></a>有行心。<a id="a-F1"></a>与调共起心起。<a id="a-F2"></a>与疑共起心起。<a id="a-F3"></a>于此四见相应心起。<a id="a-F4"></a>与疑共起心起。<a id="a-F5"></a>以须陀洹道灭。<a id="a-F6"></a>二共起心起。<a id="a-F7"></a>以二道成薄。<a id="a-F8"></a>以阿那含道无余灭。<a id="a-F9"></a>四见心不相应起。<a id="a-FA"></a>及调共起心起。<a id="a-FB"></a>以三道成薄。<a id="a-FC"></a>以阿罗汉道无余灭。<a id="a-FD"></a>二正受者。<a id="a-FE"></a>二正受不与凡夫共及果成就想受灭。<a id="a-FF"></a>正受问云何果正受。<a id="a-FG"></a>何故名果正受。<a id="a-FH"></a>谁修谁令起。<a id="a-FI"></a>何故修。<a id="a-FJ"></a>云何修。<a id="a-FK"></a>云何作意。<a id="a-FL"></a>彼成就几缘。<a id="a-FM"></a>几缘住。<a id="a-FN"></a>几缘为起。<a id="a-FO"></a>此正受世间耶。<a id="a-FP"></a>出世间耶。<a id="a-FQ"></a>答云何果正受者。<a id="a-FR"></a>此沙门果。<a id="a-FS"></a>心于泥洹安。<a id="a-FT"></a>此谓果正受。<a id="a-FU"></a>何故果正受者。<a id="a-FV"></a>非善非不善。<a id="a-FW"></a>非事出世道果报所成。<a id="a-FX"></a>是故此果正受。<a id="a-FY"></a>阿罗汉及阿那含。<a id="a-FZ"></a>于此定作满。<a id="a-Fa"></a>复有说一切圣人得令起。<a id="a-Fb"></a>如毗昙所说。<a id="a-Fc"></a>为得须陀洹道。<a id="a-Fd"></a>除生名性除。<a id="a-Fe"></a>如是一切。<a id="a-Ff"></a>复说一切圣人成就于此定作满。<a id="a-Fg"></a>唯彼令起。<a id="a-Fh"></a>如长老那罗陀说。<a id="a-Fi"></a>诸比丘如是长老于山林井。<a id="a-Fj"></a>于彼无绳取水。<a id="a-Fk"></a>尔时人来为日所曝热乏渴爱。<a id="a-Fl"></a>彼人见井知有水。<a id="a-Fm"></a>彼不以身触住。<a id="a-Fn"></a>如是我长老有灭为泥洹。<a id="a-Fo"></a>如实正智善见。<a id="a-Fp"></a>我非阿罗汉漏尽。<a id="a-Fq"></a>何故令起者。<a id="a-Fr"></a>答为现见法乐住令起。<a id="a-Fs"></a>如世尊教阿难。<a id="a-Ft"></a>是时阿难如来不作意。<a id="a-Fu"></a>一切诸相唯一受灭。<a id="a-Fv"></a>无相心定令起住。<a id="a-Fw"></a>是时阿难如来身成安隐。<a id="a-Fx"></a>云何以令起者。<a id="a-Fy"></a>答彼坐禅人入寂寂。<a id="a-Fz"></a>住。<a id="a-G0"></a>或住或卧乐得果正受。<a id="a-G1"></a>作生灭见所。<a id="a-G2"></a>初观诸行。<a id="a-G3"></a>乃至性除智。<a id="a-G4"></a>性除智无间。<a id="a-G5"></a>于泥洹果正受令安。<a id="a-G6"></a>依其禅成修道是。<a id="a-G7"></a>是禅成所作。<a id="a-G8"></a>是名果正受。<a id="a-G9"></a>云何作意者。<a id="a-GA"></a>答无为醍醐界。<a id="a-GB"></a>以寂作意。<a id="a-GC"></a>彼成就几缘。<a id="a-GD"></a>几缘为住。<a id="a-GE"></a>几缘为起。<a id="a-GF"></a>答彼正受二缘。<a id="a-GG"></a>不作意一切诸相。<a id="a-GH"></a>于无相界作意。<a id="a-GI"></a>三缘为住。<a id="a-GJ"></a>不作意一切诸相。<a id="a-GK"></a>于无相界作意。<a id="a-GL"></a>及初行二缘为起。<a id="a-GM"></a>作意一切相。<a id="a-GN"></a>及无相界不作意。<a id="a-GO"></a>云何此定世间出世间耶。<a id="a-GP"></a>答此出世正受。<a id="a-GQ"></a>非世间正受。<a id="a-GR"></a>问阿那含人。<a id="a-GS"></a>为果定现观。<a id="a-GT"></a>何故性除无隔。<a id="a-GU"></a>阿罗汉道不生。<a id="a-GV"></a>答非乐处故。<a id="a-GW"></a>不生观见。<a id="a-GX"></a>无力故。<a id="a-GY"></a>于是二种胜果可知。<a id="a-GZ"></a>成有道及性除果。<a id="a-Ga"></a>现作证道无间果现。<a id="a-Gb"></a>成无道及性除果。<a id="a-Gc"></a>成入果定。<a id="a-Gd"></a>成无道及性除果。<a id="a-Ge"></a>从灭定起。<a id="a-Gf"></a>成无道无性除果(果正受已竟)</p>
  <p id="aGg">问云何想受灭正受。<a id="a-Gh"></a>谁令起。<a id="a-Gi"></a>几力成就。<a id="a-Gj"></a>令起几行所除。<a id="a-Gk"></a>令起几初事。<a id="a-Gl"></a>何义为起。<a id="a-Gm"></a>云何起。<a id="a-Gn"></a>云何从彼起。<a id="a-Go"></a>云何心以起。<a id="a-Gp"></a>以起心何所著。<a id="a-Gq"></a>几触所触。<a id="a-Gr"></a>云何初起诸行。<a id="a-Gs"></a>死人及入灭想受定。<a id="a-Gt"></a>何差别。<a id="a-Gu"></a>此定有为无为。<a id="a-Gv"></a>答不生心心数法。<a id="a-Gw"></a>此谓灭想受定。<a id="a-Gx"></a>谁令起定者。<a id="a-Gy"></a>答阿罗汉及阿那含。<a id="a-Gz"></a>于此定作满。<a id="a-H0"></a>谁不令起者。<a id="a-H1"></a>答凡夫人及须陀洹斯陀含。<a id="a-H2"></a>及生无色界人。<a id="a-H3"></a>于是非其境界故。<a id="a-H4"></a>凡夫不能起烦恼障碍定。<a id="a-H5"></a>未断故。<a id="a-H6"></a>须陀洹斯陀含。<a id="a-H7"></a>不能起为更起。<a id="a-H8"></a>非其处故。<a id="a-H9"></a>入无色界不能起。<a id="a-HA"></a>几力成就令起者。<a id="a-HB"></a>答以二力成就令起。<a id="a-HC"></a>以奢摩他力。<a id="a-HD"></a>以毗婆舍那力。<a id="a-HE"></a>于是以奢摩他力者。<a id="a-HF"></a>由八定得自在。<a id="a-HG"></a>以毗婆舍那力者。<a id="a-HH"></a>由自在随七观。<a id="a-HI"></a>云何七随观。<a id="a-HJ"></a>无常观。<a id="a-HK"></a>苦观。<a id="a-HL"></a>无我观。<a id="a-HM"></a>厌患观。<a id="a-HN"></a>无染观。<a id="a-HO"></a>灭观。<a id="a-HP"></a>出离观。<a id="a-HQ"></a>奢摩他力为灭禅分。<a id="a-HR"></a>及为不动解脱。<a id="a-HS"></a>毗婆舍那力为见生过患。<a id="a-HT"></a>及为无生解脱。<a id="a-HU"></a>几行所除令起定。<a id="a-HV"></a>答以除三行令起定。<a id="a-HW"></a>口行身行心行。<a id="a-HX"></a>于是入二禅觉观口行成所除。<a id="a-HY"></a>入第四禅出息入息。<a id="a-HZ"></a>身行成所除。<a id="a-Ha"></a>入灭想受定人。<a id="a-Hb"></a>想受心行成所除。<a id="a-Hc"></a>初几事者。<a id="a-Hd"></a>答初四事。<a id="a-He"></a>一缚不乱。<a id="a-Hf"></a>远分别。<a id="a-Hg"></a>观事非事。<a id="a-Hh"></a>于是名一缚者。<a id="a-Hi"></a>钵袈裟一处[怡-台+(噗-口)]受持。<a id="a-Hj"></a>不乱者。<a id="a-Hk"></a>以所有方便。<a id="a-Hl"></a>此身愿莫生乱受持。<a id="a-Hm"></a>远分别者。<a id="a-Hn"></a>称其身力。<a id="a-Ho"></a>以日作分别受持。<a id="a-Hp"></a>于此久远过期当起。<a id="a-Hq"></a>观事非事者。<a id="a-Hr"></a>未至时分别。<a id="a-Hs"></a>或众僧为事和合。<a id="a-Ht"></a>以彼声我当起受持于是一缚者。<a id="a-Hu"></a>为守护袈裟。<a id="a-Hv"></a>不乱者及久远分别。<a id="a-Hw"></a>为守护身。<a id="a-Hx"></a>观事非事者。<a id="a-Hy"></a>为不妨众僧和合。<a id="a-Hz"></a>住无所有处。<a id="a-I0"></a>或初作事入初禅。<a id="a-I1"></a>何故令起。<a id="a-I2"></a>答为现法乐住者。<a id="a-I3"></a>是圣人最后无动定。<a id="a-I4"></a>复为起神通入广定。<a id="a-I5"></a>如长老正命罗汉。<a id="a-I6"></a>为守护身。<a id="a-I7"></a>如长老舍利弗如长老白鹭子底沙。<a id="a-I8"></a>云何令起者。<a id="a-I9"></a>彼坐禅人入寂寂住。<a id="a-IA"></a>或坐或卧。<a id="a-IB"></a>乐灭意乐灭入初禅。<a id="a-IC"></a>入已安详出。<a id="a-ID"></a>无间见彼禅无常苦无我。<a id="a-IE"></a>乃至行舍智。<a id="a-IF"></a>如第二禅第三禅第四禅。<a id="a-IG"></a>虚空处识处无所有处。<a id="a-IH"></a>入已安详出。<a id="a-II"></a>无间见正定无常苦无我。<a id="a-IJ"></a>乃至行舍智。<a id="a-IK"></a>尔时无间入非非想处。<a id="a-IL"></a>从彼或二或三。<a id="a-IM"></a>令起非非想心。<a id="a-IN"></a>起已令心灭。<a id="a-IO"></a>心灭已不生不现入。<a id="a-IP"></a>此谓入灭想受定。</p>
  <p id="aIQ">云何从彼起者。<a id="a-IR"></a>彼非如是作意。<a id="a-IS"></a>我当起已至于初时。<a id="a-IT"></a>所作分别成。<a id="a-IU"></a>云何心以起者。<a id="a-IV"></a>若阿那含人。<a id="a-IW"></a>以阿那含果心起。<a id="a-IX"></a>若阿罗汉人。<a id="a-IY"></a>以阿罗汉心起。<a id="a-IZ"></a>起已彼心何所著。<a id="a-Ia"></a>答心专缘寂寂。<a id="a-Ib"></a>几触所触者。<a id="a-Ic"></a>答三触所触。<a id="a-Id"></a>以空触无相触无作触。<a id="a-Ie"></a>云何初起诸行。<a id="a-If"></a>彼从身行。<a id="a-Ig"></a>从彼口行。<a id="a-Ih"></a>死人及入灭想定人何差别者。<a id="a-Ii"></a>死人三行没无现寿命。<a id="a-Ij"></a>断暖断诸根断入。<a id="a-Ik"></a>受想定人三行断没。<a id="a-Il"></a>寿命不断。<a id="a-Im"></a>暖不断。<a id="a-In"></a>诸根不异。<a id="a-Io"></a>此彼差别。<a id="a-Ip"></a>云何此定有为无为者。<a id="a-Iq"></a>答不可说此定有为无为。<a id="a-Ir"></a>问何故此定不可说有为无为。<a id="a-Is"></a>答有为法于此定无有。<a id="a-It"></a>无为法入出不可知。<a id="a-Iu"></a>是故不可说此定有为无为(灭禅定已竟)</p>
  <p id="aIv">解脱分别谛十二品已竟。</p>
  <p id="aIw">于此品数因缘。<a id="a-Ix"></a>戒头陀定求善友。<a id="a-Iy"></a>分别行行处行门五神通。<a id="a-Iz"></a>分别慧五方便。<a id="a-J0"></a>分别谛。<a id="a-J1"></a>此十二品。<a id="a-J2"></a>是解脱道品次第。</p>
  <p id="aJ3">无边无称不可思　　无量善才善语言</p>
  <p id="aJ4">于此法中谁能知　　唯坐禅人能受持</p>
  <p id="aJ5">微妙胜道为善行　　于教不惑离无明</p>
 </body>
</html>