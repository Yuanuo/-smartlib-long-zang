<!doctype html>
<html id="z3IBW8c1Bs" data-ver="1058">
 <head>
  <meta charset="utf-8">
  <meta author="法胜">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗昙心论卷第四</h1>
  <h2 id="a2">契经品第八</h2>
  <p id="a3">已说定品契经品今当说。</p>
  <p id="a4">一切智所说　　契经微妙义</p>
  <p id="a5">此吾今当说　　宜应善心听</p>
  <p id="a6">虽有一切阿毗昙契经义。<a id="a-7"></a>然诸契经应具分别今当说。<a id="a-8"></a>世尊说三界欲界色界无色界。<a id="a-9"></a>问此云何。<a id="a-A"></a>答。</p>
  <p id="aB">欲界十居止　　色界说十七</p>
  <p id="aC">无色中有四　　三有亦复然</p>
  <p id="aD">欲界十居止者。<a id="a-E"></a>此欲界十居止。<a id="a-F"></a>地狱畜生饿鬼人。<a id="a-G"></a>六欲天。<a id="a-H"></a>四王天。<a id="a-I"></a>三十三天。<a id="a-J"></a>炎摩。<a id="a-K"></a>兜师哆。<a id="a-L"></a>化乐。<a id="a-M"></a>他化自在。<a id="a-N"></a>是众生起欲想。<a id="a-O"></a>此处所中若可得物尽望淫欲所有。<a id="a-P"></a>是以说欲界。<a id="a-Q"></a>问色界云何。<a id="a-R"></a>答色界说十七。<a id="a-S"></a>色界说十七者。<a id="a-T"></a>居梵身梵富楼光。<a id="a-U"></a>少光无量光光曜。<a id="a-V"></a>少净无量净遍净。<a id="a-W"></a>无挂碍受福果实。<a id="a-X"></a>无想众生不烦不热善见善现色究竟。<a id="a-Y"></a>此处所不起欲想。<a id="a-Z"></a>但成极妙色。<a id="a-a"></a>非男非女形是故色界。<a id="a-b"></a>无色中有四者。<a id="a-c"></a>无色界四。<a id="a-d"></a>居无量空处。<a id="a-e"></a>无量识处。<a id="a-f"></a>无所有处。<a id="a-g"></a>非想非非想处。<a id="a-h"></a>此处所无色彼离色欲。<a id="a-i"></a>是以说无色界。<a id="a-j"></a>问世尊说三有欲有色有无色有。<a id="a-k"></a>此云何。<a id="a-l"></a>答三有亦复然谓前三界分别即是三有。<a id="a-m"></a>问如世尊所说七识住。<a id="a-n"></a>是云何。<a id="a-o"></a>答。</p>
  <p id="ap">善趣是欲界　　及色界三地</p>
  <p id="aq">无色亦如是　　慧知诸识住</p>
  <p id="ar">此欲界中若趣善数。<a id="a-s"></a>如人及六欲天。<a id="a-t"></a>色界前三地无色前三地。<a id="a-u"></a>初禅地上。<a id="a-v"></a>二禅地三二禅地上。<a id="a-w"></a>三禅地三三禅地上。<a id="a-x"></a>四禅地九。<a id="a-y"></a>于中前三地及无色前三地。<a id="a-z"></a>是说七识住。<a id="a-10"></a>何以故。<a id="a-11"></a>不坏识故恶趣中苦痛坏故。<a id="a-12"></a>不得立识住。<a id="a-13"></a>第四禅无想定坏故。<a id="a-14"></a>亦不得立识住。<a id="a-15"></a>非想非非想处。<a id="a-16"></a>灭尽定坏故。<a id="a-17"></a>不得立识住。<a id="a-18"></a>是故不说。</p>
  <p id="a19">第一有无想　　众生居说九</p>
  <p id="a1A">诸有漏四阴　　是说四识住</p>
  <p id="a1B">第一有无想众生居说九者。<a id="a-1C"></a>此七识住及无想众生非想非非想处。<a id="a-1D"></a>是说九众生居。<a id="a-1E"></a>于中众生居止是故说众生居。<a id="a-1F"></a>诸有漏四阴是说四识住者。<a id="a-1G"></a>有漏色痛想行。<a id="a-1H"></a>若识相续有此伴。<a id="a-1I"></a>是故说识住。<a id="a-1J"></a>问世尊说十二枝缘起。<a id="a-1K"></a>此亦应当说相。<a id="a-1L"></a>答。</p>
  <p id="a1M">诸烦恼及业　　有体渐渐生</p>
  <p id="a1N">是名说有枝　　众生一切生</p>
  <p id="a1O">于中烦恼是无明爱受名说业者。<a id="a-1P"></a>行及有名说体者。<a id="a-1Q"></a>余枝是一切众生渐渐生依体立烦恼。<a id="a-1R"></a>烦恼所作业业所作体。<a id="a-1S"></a>是故十二种分别。<a id="a-1T"></a>问此枝为一时行为渐渐。<a id="a-1U"></a>答非一时。<a id="a-1V"></a>十二苦阴说十二枝。<a id="a-1W"></a>无明为首。</p>
  <p id="a1X">彼是次第立　　受于生死中</p>
  <p id="a1Y">过去及未来　　处中说于八</p>
  <p id="a1Z">彼有枝次第立。<a id="a-1a"></a>于中前生时一切烦恼。<a id="a-1b"></a>共有及伴说无明。<a id="a-1c"></a>由此故造业。<a id="a-1d"></a>业造果是行。<a id="a-1e"></a>彼生种心是识。<a id="a-1f"></a>彼共生四阴相续是名色。<a id="a-1g"></a>于中所依眼为首。<a id="a-1h"></a>诸根是六入。<a id="a-1i"></a>根境界心和合是更乐。<a id="a-1j"></a>更乐所生受是痛。<a id="a-1k"></a>痛所著是爱。<a id="a-1l"></a>痛具所烦劳是受。<a id="a-1m"></a>彼所劳造业是有。<a id="a-1n"></a>于中更受果是生彼生中无量起灾患是老死。<a id="a-1o"></a>如是此有枝一切生中。<a id="a-1p"></a>二摄过去世。<a id="a-1q"></a>二未来。<a id="a-1r"></a>八现在生中摄。<a id="a-1s"></a>问世尊说六界此云何。<a id="a-1t"></a>答。</p>
  <p id="a1u">诸大谓有四　　及与有漏识</p>
  <p id="a1v">亦色中间知　　是界说生本</p>
  <p id="a1w">诸大谓有四及与有漏识亦色中间知者。<a id="a-1x"></a>四大地水火风有漏识及色中间可知。<a id="a-1y"></a>谓眼所受此六法说界。<a id="a-1z"></a>问以何等故于众多法中说六界。<a id="a-20"></a>答是界说生本。<a id="a-21"></a>是六法生死之本。<a id="a-22"></a>此中有士夫想。<a id="a-23"></a>于中身地所生。<a id="a-24"></a>水所润火成熟除烂腐臭。<a id="a-25"></a>风所起。<a id="a-26"></a>空中间饮食。<a id="a-27"></a>由风行出入识所立。<a id="a-28"></a>此中起士夫想。<a id="a-29"></a>是生死性故说界。<a id="a-2A"></a>问世尊说四圣谛此相云何。<a id="a-2B"></a>答。</p>
  <p id="a2C">诸行若有果　　有漏是说苦</p>
  <p id="a2D">若有因是习　　苦尽谓之灭</p>
  <p id="a2E">诸行若有果有漏是说苦者。<a id="a-2F"></a>一切有漏从行因中生。<a id="a-2G"></a>亦作一切苦患。<a id="a-2H"></a>是故一切行说苦谛。<a id="a-2I"></a>若有因是习者。<a id="a-2J"></a>一切有漏行他因。<a id="a-2K"></a>是以一切行说习谛。<a id="a-2L"></a>如一女亦说母亦说女前后故。<a id="a-2M"></a>如是有漏行亦说苦谛亦说习谛。<a id="a-2N"></a>已生当生故。<a id="a-2O"></a>苦尽谓之灭者。<a id="a-2P"></a>一切有漏行灭休息止谓之灭谛。</p>
  <p id="a2Q">若有无漏行　　是说为道谛</p>
  <p id="a2R">彼为二事故　　见着则知微</p>
  <p id="a2S">若有无漏行是说为道谛者。<a id="a-2T"></a>一切无漏行说道谛。<a id="a-2U"></a>何以故。<a id="a-2V"></a>休息苦时尽是具故。<a id="a-2W"></a>问何以故说谛。<a id="a-2X"></a>答彼为二事故。<a id="a-2Y"></a>二事说谛。<a id="a-2Z"></a>自相真实非颠倒。<a id="a-2a"></a>及见彼得非颠倒意。<a id="a-2b"></a>问如前因后果。<a id="a-2c"></a>以何等故。<a id="a-2d"></a>世尊前说果后说因。<a id="a-2e"></a>答见着则知微。<a id="a-2f"></a>圣谛虽有前习后苦。<a id="a-2g"></a>先修道后得灭。<a id="a-2h"></a>但应前见苦谛后见习谛。<a id="a-2i"></a>如是应先见灭谛后见道谛。<a id="a-2j"></a>何以故。<a id="a-2k"></a>苦粗习细灭粗道细。<a id="a-2l"></a>是故世尊先说苦谛后说习谛。<a id="a-2m"></a>先说灭谛后说道谛。<a id="a-2n"></a>问世尊说四圣沙门果此几种。<a id="a-2o"></a>答。</p>
  <p id="a2p">圣果有六种　　最胜在九地</p>
  <p id="a2q">第三在六地　　二俱依未来</p>
  <p id="a2r">圣果有六种者。<a id="a-2s"></a>六种四沙门果无漏五阴及数缘灭。<a id="a-2t"></a>问四沙门果何地所摄。<a id="a-2u"></a>答最胜在九地。<a id="a-2v"></a>最胜是无著果。<a id="a-2w"></a>是九地所摄。<a id="a-2x"></a>根本四禅三无色未来及中间。<a id="a-2y"></a>第三在六地者。<a id="a-2z"></a>不还果六地所摄。<a id="a-30"></a>具足四禅未来及中。<a id="a-31"></a>非无色以无法智故。<a id="a-32"></a>二俱依未来者。<a id="a-33"></a>须陀洹果及斯陀含未来禅所摄。<a id="a-34"></a>以未离欲故。<a id="a-35"></a>问世尊说四道。<a id="a-36"></a>苦非速通苦速通乐不速通乐速通此何相。<a id="a-37"></a>答。</p>
  <p id="a38">从信行诸法　　无烦恼迟想</p>
  <p id="a39">从法行诸法　　无烦恼速想</p>
  <p id="a3A">从信行诸法无烦恼迟想者。<a id="a-3B"></a>从信行无漏法是非速。<a id="a-3C"></a>钝根辈所摄是迟。<a id="a-3D"></a>若受此当知信解脱时解脱。<a id="a-3E"></a>亦受同钝根故。<a id="a-3F"></a>从法行诸法无烦恼速想者。<a id="a-3G"></a>从法行无漏法利根辈所摄是速。<a id="a-3H"></a>若受此当知见到不时解脱亦受同利根故。</p>
  <p id="a3I">根本禅地中　　知假名乐想</p>
  <p id="a3J">小及难得故　　余皆是苦想</p>
  <p id="a3K">根本禅地中知假名乐想者。<a id="a-3L"></a>根本四禅中利根及钝根法说乐道。<a id="a-3M"></a>何以故。<a id="a-3N"></a>止观导等故及乐行故。<a id="a-3O"></a>小及难得故余皆是苦想者。<a id="a-3P"></a>余地摄无漏是苦想。<a id="a-3Q"></a>所以者何。<a id="a-3R"></a>以小故。<a id="a-3S"></a>未来禅中间禅止道小。<a id="a-3T"></a>无色中观小。<a id="a-3U"></a>是故极苦一向难得及小故说苦。<a id="a-3V"></a>问世尊说四不坏净。<a id="a-3W"></a>于佛不坏净。<a id="a-3X"></a>于法僧圣戒不坏净此云何。<a id="a-3Y"></a>答。</p>
  <p id="a3Z">自觉声闻法　　解脱亦余因</p>
  <p id="a3a">清净无垢信　　圣戒及决定</p>
  <p id="a3b">自觉声闻法解脱亦余因清净无垢信者。<a id="a-3c"></a>自觉是佛。<a id="a-3d"></a>彼佛无著果所摄。<a id="a-3e"></a>无学功德是佛法。<a id="a-3f"></a>于此法若无漏信。<a id="a-3g"></a>是说于佛不坏净。<a id="a-3h"></a>已取正证声闻。<a id="a-3i"></a>彼学无学功德是说声闻法。<a id="a-3j"></a>于此法若无漏信。<a id="a-3k"></a>是说于僧不坏净。<a id="a-3l"></a>涅槃中无漏信及余有为法。<a id="a-3m"></a>如苦谛习谛信。<a id="a-3n"></a>菩萨无漏功德信。<a id="a-3o"></a>学无学辟支佛法信。<a id="a-3p"></a>是说于法不坏净。<a id="a-3q"></a>圣戒者无漏戒。<a id="a-3r"></a>是说于戒不坏净。<a id="a-3s"></a>问以何等故不坏净。<a id="a-3t"></a>一向无漏非有漏。<a id="a-3u"></a>答及决定此是决定。<a id="a-3v"></a>从正见中生故。<a id="a-3w"></a>无漏信无漏戒定无漏。<a id="a-3x"></a>有漏信者为不信所坏。<a id="a-3y"></a>有漏戒者为非戒所坏。<a id="a-3z"></a>是以不决定。<a id="a-40"></a>无漏不坏至后生是以决定。<a id="a-41"></a>故不坏净一向无漏。<a id="a-42"></a>问世尊说修定有四。<a id="a-43"></a>有修定于现法中得乐居。<a id="a-44"></a>有修定得知见。<a id="a-45"></a>有修定分别慧。<a id="a-46"></a>有修定得漏尽。<a id="a-47"></a>此何相。<a id="a-48"></a>答。</p>
  <p id="a49">初禅若有善　　说现法是乐</p>
  <p id="a4A">若知于生死　　是说名知见</p>
  <p id="a4B">初禅若有善说现法是乐者。<a id="a-4C"></a>净及无漏初禅能得现法乐居。<a id="a-4D"></a>若知于生死是说名知见者。<a id="a-4E"></a>生死智通。<a id="a-4F"></a>是说修定知见共依五阴。</p>
  <p id="a4G">慧分别当知　　求得诸功德</p>
  <p id="a4H">金刚喻四禅　　是名为漏尽</p>
  <p id="a4I">慧分别当知求得诸功德者。<a id="a-4J"></a>方便生功德名欲界戒。<a id="a-4K"></a>闻思修功德一切色无色界善法。<a id="a-4L"></a>一切无漏有为法。<a id="a-4M"></a>是一切修定分别慧。<a id="a-4N"></a>金刚喻四禅是名为漏尽者。<a id="a-4O"></a>金刚喻名最后学心共相应。<a id="a-4P"></a>共有第四禅所摄。<a id="a-4Q"></a>是说修定漏尽。<a id="a-4R"></a>何义此如来自已说。<a id="a-4S"></a>问世尊说四如意足四正断四意止。<a id="a-4T"></a>彼亦应当说相。<a id="a-4U"></a>答。</p>
  <p id="a4V">善有为诸法　　求方便等起</p>
  <p id="a4W">佛说如意足　　亦现正意断</p>
  <p id="a4X">善有为诸法求方便等起佛说如意足者。<a id="a-4Y"></a>求方便等起如前修定分别慧。<a id="a-4Z"></a>说是一切如意足。<a id="a-4a"></a>如意乘器故。<a id="a-4b"></a>亦现正意断者。<a id="a-4c"></a>即此一切功德说正断。</p>
  <p id="a4d">彼亦是意止　　四圣种亦然</p>
  <p id="a4e">谓有恩力生　　彼圣之所说</p>
  <p id="a4f">彼亦是意止者。<a id="a-4g"></a>即此法亦说意止。<a id="a-4h"></a>问世尊说四圣种此云何。<a id="a-4i"></a>答四圣种亦然。<a id="a-4j"></a>即此法亦说四圣种。<a id="a-4k"></a>问何以故。<a id="a-4l"></a>此一切功德。<a id="a-4m"></a>说意止正断如意足圣种。<a id="a-4n"></a>答谓有恩力生。<a id="a-4o"></a>彼圣之所说。<a id="a-4p"></a>此诸法谓定恩力生由定住。<a id="a-4q"></a>是故说如意足。<a id="a-4r"></a>精进恩力生故说正断。<a id="a-4s"></a>念恩力生故说意止。<a id="a-4t"></a>少欲知足恩力生故说圣种。<a id="a-4u"></a>已共分别道品。<a id="a-4v"></a>自相今当说。</p>
  <p id="a4w">净信精进念　　喜慧及倚觉</p>
  <p id="a4x">护思惟戒定　　是法谓道品</p>
  <p id="a4y">此十法说道品非余。<a id="a-4z"></a>于中信是信根信力精进是四正断。<a id="a-50"></a>精进根精进力精进觉枝正方便。<a id="a-51"></a>念是念根念力念觉枝正念。<a id="a-52"></a>喜是喜觉枝。<a id="a-53"></a>慧是四意止慧根慧力。<a id="a-54"></a>择法觉枝正见。<a id="a-55"></a>倚是倚觉枝。<a id="a-56"></a>护是护觉枝。<a id="a-57"></a>思惟是正志。<a id="a-58"></a>戒是正语正业正命。<a id="a-59"></a>定是四如意足定根定力定觉枝正定。<a id="a-5A"></a>问何以此法如是多种分别。<a id="a-5B"></a>答。</p>
  <p id="a5C">处方便一意　　濡钝及利根</p>
  <p id="a5D">见道思惟道　　佛说三十七</p>
  <p id="a5E">处者。<a id="a-5F"></a>正念立缘中故说意止。<a id="a-5G"></a>方便者。<a id="a-5H"></a>正方便故说正断。<a id="a-5I"></a>一意者。<a id="a-5J"></a>立一意故说如意足。<a id="a-5K"></a>濡钝意得故说根。<a id="a-5L"></a>利根者。<a id="a-5M"></a>利根意得故说力。<a id="a-5N"></a>见道者。<a id="a-5O"></a>见道得故说道支。<a id="a-5P"></a>思惟道者。<a id="a-5Q"></a>思惟道得故说觉支。<a id="a-5R"></a>是谓分别事故。<a id="a-5S"></a>佛说三十七。<a id="a-5T"></a>此十法事故佛说三十七。<a id="a-5U"></a>问此道品何地所摄。<a id="a-5V"></a>答。</p>
  <p id="a5W">禅第二未来　　是说三十六</p>
  <p id="a5X">三四三十五　　中间禅亦然</p>
  <p id="a5Y">禅第二未来是说三十六者。<a id="a-5Z"></a>第二禅无正志未来禅无喜觉枝。<a id="a-5a"></a>余有三四三十五。<a id="a-5b"></a>中间禅亦然者。<a id="a-5c"></a>第三第四禅中间禅。<a id="a-5d"></a>无喜觉枝无正志余有。</p>
  <p id="a5e">第一说一切　　三空三十一</p>
  <p id="a5f">最上二十一　　欲界二十二</p>
  <p id="a5g">第一说一切者。<a id="a-5h"></a>初禅具有三十七。<a id="a-5i"></a>三空三十一者。<a id="a-5j"></a>三空中有三十一。<a id="a-5k"></a>喜正志正语正业正命身意止彼中无余有。<a id="a-5l"></a>最上二十一者。<a id="a-5m"></a>非想非非想处。<a id="a-5n"></a>无七觉八道及身意止。<a id="a-5o"></a>欲界二十二者。<a id="a-5p"></a>除觉枝道枝余有。<a id="a-5q"></a>问世尊说四食揣食更乐食意思食识食。<a id="a-5r"></a>是何想。<a id="a-5s"></a>答。</p>
  <p id="a5t">诸食中揣食　　是欲界三种</p>
  <p id="a5u">识思及更乐　　是食谓有漏</p>
  <p id="a5v">诸食中揣食是欲界三种者。<a id="a-5w"></a>欲界揣食三种香味细滑。<a id="a-5x"></a>除饥渴故说食。<a id="a-5y"></a>识思及更乐是食谓有漏者。<a id="a-5z"></a>有漏识有漏思有漏更乐。<a id="a-60"></a>是说食有何义。<a id="a-61"></a>后生相续不断故说食。<a id="a-62"></a>问世尊说三三摩提空无愿无相。<a id="a-63"></a>此三摩提云何行几行。<a id="a-64"></a>答。</p>
  <p id="a65">无愿有十行　　二行是空定</p>
  <p id="a66">圣行中四行　　说是无想定</p>
  <p id="a67">无愿有十行者。<a id="a-68"></a>无愿三摩提行十行。<a id="a-69"></a>无常行苦行习谛四行道谛四行。<a id="a-6A"></a>二行是空定者。<a id="a-6B"></a>空三摩提二行空及无我行。<a id="a-6C"></a>圣行中四行说是无想定者。<a id="a-6D"></a>无想三摩提灭谛四行。<a id="a-6E"></a>问世尊说四颠倒。<a id="a-6F"></a>于无常有常想心颠倒想颠倒见颠倒。<a id="a-6G"></a>苦有乐想不净有净想非我有我想。<a id="a-6H"></a>心颠倒想颠倒见颠倒。<a id="a-6I"></a>此何见断为何性。<a id="a-6J"></a>答。</p>
  <p id="a6K">晓了见苦断　　四种是颠倒</p>
  <p id="a6L">三见性所有　　舍见正见说</p>
  <p id="a6M">晓了见苦断四种是颠倒者。<a id="a-6N"></a>一切四颠倒见苦断以行苦处故。<a id="a-6O"></a>三见性所有舍见正见说者。<a id="a-6P"></a>颠倒是见性三见中最上即是说颠倒。<a id="a-6Q"></a>身见是说我见我是我见故。<a id="a-6R"></a>边见见有常及断。<a id="a-6S"></a>见盗不净见净彼一切行苦处。<a id="a-6T"></a>及见性所有心想见作乱故。<a id="a-6U"></a>说心颠倒想颠倒见颠倒。<a id="a-6V"></a>但非性颠倒。<a id="a-6W"></a>问世尊说多见六十二首。<a id="a-6X"></a>是何见所摄。<a id="a-6Y"></a>答一切见是五见所摄。<a id="a-6Z"></a>身见为首。<a id="a-6a"></a>问云何知。<a id="a-6b"></a>答。</p>
  <p id="a6c">诽谤于真实　　此说为邪见</p>
  <p id="a6d">非实而见实　　是二见及智</p>
  <p id="a6e">诽谤于真实此说为邪见者。<a id="a-6f"></a>谓见诽谤真实法无。<a id="a-6g"></a>此如说无施无齐无说。<a id="a-6h"></a>如是一切说邪见。<a id="a-6i"></a>非实而见实是二见及智者。<a id="a-6j"></a>五阴中不真实我见。<a id="a-6k"></a>我观有是实见说身见。<a id="a-6l"></a>非真实乐净观有乐净。<a id="a-6m"></a>是见见盗及余邪智思惟所断。<a id="a-6n"></a>如夜有见。<a id="a-6o"></a>谓是贼。<a id="a-6p"></a>如竖木人像。</p>
  <p id="a6q">净见谓戒盗　　是非因见因</p>
  <p id="a6r">受边说此见　　依断灭有常</p>
  <p id="a6s">净见谓戒盗是非因见因者。<a id="a-6t"></a>谓法于法非因见是因。<a id="a-6u"></a>此见是戒盗。<a id="a-6v"></a>如苦行至解脱。<a id="a-6w"></a>受边说此见依断灭有常者。<a id="a-6x"></a>谓见无常事见常。<a id="a-6y"></a>是谓有常见。<a id="a-6z"></a>谓因缘相续不识已见断。<a id="a-70"></a>是谓断见谓之受边见。</p>
  <p id="a71">建立诸诽谤　　因依于二边</p>
  <p id="a72">若有事转行　　是正见应断</p>
  <p id="a73">建立诸诽谤者。<a id="a-74"></a>说邪见。<a id="a-75"></a>彼若诽谤苦是见苦断。<a id="a-76"></a>若诽谤习是见习断。<a id="a-77"></a>若诽谤灭是见灭断。<a id="a-78"></a>若诽谤道是见道断。<a id="a-79"></a>身见建立于苦我是我是见苦断。<a id="a-7A"></a>见盗建立苦为乐是见苦断。<a id="a-7B"></a>若习是见习断。<a id="a-7C"></a>若灭是见灭断。<a id="a-7D"></a>不受正法是故见灭断道亦复然。<a id="a-7E"></a>戒盗若行有漏处是见苦断。<a id="a-7F"></a>若行无漏处是见道断。<a id="a-7G"></a>见断灭计常是亦见苦断。<a id="a-7H"></a>现五阴受断灭计常非不现。<a id="a-7I"></a>此中分别一切诸见。<a id="a-7J"></a>问世尊说二十二根。<a id="a-7K"></a>此云何。<a id="a-7L"></a>答。</p>
  <p id="a7M">诸界在于内　　身三及命根</p>
  <p id="a7N">是根生死依　　圣人之所说</p>
  <p id="a7O">诸界在于内者。<a id="a-7P"></a>眼耳鼻舌意。<a id="a-7Q"></a>身三者。<a id="a-7R"></a>身根三种身根男根女根。<a id="a-7S"></a>及命根者。<a id="a-7T"></a>命根第九。<a id="a-7U"></a>是根生死依圣人之所说者。<a id="a-7V"></a>此九根生死依故。<a id="a-7W"></a>说根众生是生死想。</p>
  <p id="a7X">从痛诸烦恼　　信首依清净</p>
  <p id="a7Y">九根谓无漏　　是三依于道</p>
  <p id="a7Z">从痛诸烦恼者。<a id="a-7a"></a>乐根苦根喜根忧根护根。<a id="a-7b"></a>是诸痛从此诸烦恼故说根。<a id="a-7c"></a>信首依清净者。<a id="a-7d"></a>信根精进念定慧根。<a id="a-7e"></a>依此解脱故说根。<a id="a-7f"></a>九根谓无漏是三依于道者。<a id="a-7g"></a>信首五根三痛及意根。<a id="a-7h"></a>是若无漏依道故说根。<a id="a-7i"></a>谓从信行法行道所摄是未知根。<a id="a-7j"></a>谓思惟道所摄是已知根。<a id="a-7k"></a>谓无学道所摄是无知根。<a id="a-7l"></a>问此中几欲界系。<a id="a-7m"></a>几色界系。<a id="a-7n"></a>几无色界系。<a id="a-7o"></a>答。</p>
  <p id="a7p">欲界四善八　　色种性有七</p>
  <p id="a7q">诸心数者十　　一心慧所说</p>
  <p id="a7r">欲界四者男根女根苦根忧根。<a id="a-7s"></a>是一向欲界系。<a id="a-7t"></a>余如界品说。<a id="a-7u"></a>善八者。<a id="a-7v"></a>信首五根及三无漏。<a id="a-7w"></a>色种性有七者。<a id="a-7x"></a>色根有七五色根男根女根余者非色。<a id="a-7y"></a>问几性心几性心数几非性心非性心数。<a id="a-7z"></a>答诸心数者。<a id="a-80"></a>十信首五根及五痛。<a id="a-81"></a>一心慧所说者。<a id="a-82"></a>意根是余根非性心非性心数。<a id="a-83"></a>问几有报几无报。<a id="a-84"></a>答。</p>
  <p id="a85">一及十有报　　是慧之所说</p>
  <p id="a86">十三中是报　　见实者分别</p>
  <p id="a87">一者忧根一定有报。<a id="a-88"></a>一向善不善故。<a id="a-89"></a>现在方便起是不从报生。<a id="a-8A"></a>非威仪非工巧。<a id="a-8B"></a>是以非无记故一向有报。<a id="a-8C"></a>及十有报是慧之所说者。<a id="a-8D"></a>信首五根谓有漏是有报。<a id="a-8E"></a>谓无漏是无报。<a id="a-8F"></a>意根及三痛谓无记及无漏是无报。<a id="a-8G"></a>余善不善是有报。<a id="a-8H"></a>苦根谓无记是无报余有报。<a id="a-8I"></a>问几是报几非是报。<a id="a-8J"></a>答十三中是报。<a id="a-8K"></a>见实者分别十三根中。<a id="a-8L"></a>或性是报或非色根。<a id="a-8M"></a>七命根意根及四痛无记法者。<a id="a-8N"></a>善不善中生故报。<a id="a-8O"></a>问生时几根最初得报。<a id="a-8P"></a>答。</p>
  <p id="a8Q">二或六七八　　谓初时可得</p>
  <p id="a8R">欲中有报相　　亦六及上一</p>
  <p id="a8S">二或六七八谓初时可得者。<a id="a-8T"></a>谓渐渐成根。<a id="a-8U"></a>如卵生湿生胎生。<a id="a-8V"></a>是最初时二根生身根及命根。<a id="a-8W"></a>化生无形得六根。<a id="a-8X"></a>五色根及命根。<a id="a-8Y"></a>一形七二形八。<a id="a-8Z"></a>欲中有报想者。<a id="a-8a"></a>此说是一向欲界众生。<a id="a-8b"></a>亦六及上一者。<a id="a-8c"></a>色界最初得六根。<a id="a-8d"></a>无色一根。<a id="a-8e"></a>彼尔时一向秽污心。<a id="a-8f"></a>是以一向秽污得心心数法非报。<a id="a-8g"></a>问命终时几根最后舍。<a id="a-8h"></a>答。</p>
  <p id="a8i">四舍八与九　　或复舍于十</p>
  <p id="a8j">死时渐渐灭　　善舍各增五</p>
  <p id="a8k">四舍八与九或复舍于十死时渐渐灭者。<a id="a-8l"></a>无记心渐命终时。<a id="a-8m"></a>最后舍四根身意命护根。<a id="a-8n"></a>无形一时无记心命终舍八根。<a id="a-8o"></a>一形九二形十。<a id="a-8p"></a>善舍各增五者。<a id="a-8q"></a>即彼善心加增信首五根。<a id="a-8r"></a>如是色无色界随根可得亦如是。<a id="a-8s"></a>问几见断几思惟断几无断。<a id="a-8t"></a>答。</p>
  <p id="a8u">二断无断四　　二种根有六</p>
  <p id="a8v">三微妙不断　　谓余思惟断</p>
  <p id="a8w">二断无断四者。<a id="a-8x"></a>四根见断思惟断无断意根及三痛。<a id="a-8y"></a>二种根有六者。<a id="a-8z"></a>信首五根及忧根。<a id="a-90"></a>三微妙不断者。<a id="a-91"></a>三无漏是不断。<a id="a-92"></a>谓余思惟断者。<a id="a-93"></a>九根思惟断命根八及苦根。<a id="a-94"></a>已说诸经门今当说。<a id="a-95"></a>问世尊说六识。<a id="a-96"></a>眼识耳鼻舌身意识此识识何法。<a id="a-97"></a>答。</p>
  <p id="a98">若取诸根义　　是五种心界</p>
  <p id="a99">受一切诸法　　是谓意识界</p>
  <p id="a9A">若取诸根义是五种心界者。<a id="a-9B"></a>义名五种色是五识识。<a id="a-9C"></a>眼识识色乃至身识识细滑。<a id="a-9D"></a>受一切诸法是谓意识界者。<a id="a-9E"></a>意识识一切诸法。<a id="a-9F"></a>此境界一切诸法。<a id="a-9G"></a>问有十法欲界相应不相应。<a id="a-9H"></a>色界相应不相应。<a id="a-9I"></a>无色界相应不相应。<a id="a-9J"></a>有为无漏相应不相应。<a id="a-9K"></a>无为二种善及无记。<a id="a-9L"></a>此中应分别智。<a id="a-9M"></a>一一智境界几法。<a id="a-9N"></a>答。</p>
  <p id="a9O">五法应当知　　法智之境界</p>
  <p id="a9P">未知智为七　　他心境界三</p>
  <p id="a9Q">五法应当知法智之境界者。<a id="a-9R"></a>五法法智境界欲界相应不相应。<a id="a-9S"></a>无漏相应不相应无为善。<a id="a-9T"></a>未知智为七者。<a id="a-9U"></a>未知智境界七法。<a id="a-9V"></a>色无色界及无漏相应不相应无为善。<a id="a-9W"></a>他心境界三者。<a id="a-9X"></a>他心智境界三法欲色及无漏相应。</p>
  <p id="a9Y">有漏智有十　　因果境界六</p>
  <p id="a9Z">解脱智一法　　道二谓余九</p>
  <p id="a9a">有漏智有十者。<a id="a-9b"></a>有漏智是等智。<a id="a-9c"></a>彼一切十法境界一切法境界故。<a id="a-9d"></a>因果境界六者。<a id="a-9e"></a>苦智及习智是境界六法。<a id="a-9f"></a>三界相应不相应。<a id="a-9g"></a>解脱智一法者。<a id="a-9h"></a>灭智境界一法唯无为善。<a id="a-9i"></a>道二者。<a id="a-9j"></a>道智境界二法。<a id="a-9k"></a>有为无漏相应不相应。<a id="a-9l"></a>谓余九者。<a id="a-9m"></a>余尽智无生智是境界九法。<a id="a-9n"></a>除其无为无记是谓智解。</p>
  <p id="a9o">自地烦恼定　　所使于自地</p>
  <p id="a9p">一切遍是种　　随在于彼类</p>
  <p id="a9q">自地烦恼定所使于自地者。<a id="a-9r"></a>欲界诸烦恼所使于欲界。<a id="a-9s"></a>梵世诸烦恼所使于梵世。<a id="a-9t"></a>如是至非想非非想处尽当知。<a id="a-9u"></a>一切遍是种随在于彼类者。<a id="a-9v"></a>通一切遍不通一切遍。<a id="a-9w"></a>诸烦恼所使随种通一切遍亦他种。<a id="a-9x"></a>如身见见苦断。<a id="a-9y"></a>此中苦谛所断一切使所使。<a id="a-9z"></a>及见习断通一切。<a id="a-A0"></a>如是至命根思惟断。<a id="a-A1"></a>此思惟所断一切所使及通一切。</p>
  <p id="aA2">三界烦恼定　　定在于三界</p>
  <p id="aA3">二界应当知　　一界亦复然</p>
  <p id="aA4">三界烦恼定定在于三界者。<a id="a-A5"></a>谓法三界所摄是定在于三界。<a id="a-A6"></a>此中三界一切使所使。<a id="a-A7"></a>如意根定在三界。<a id="a-A8"></a>此中一切使所使。<a id="a-A9"></a>二界应当知者。<a id="a-AA"></a>谓法二界所摄是定于二界。<a id="a-AB"></a>此中二界一切使所使。<a id="a-AC"></a>随界可得。<a id="a-AD"></a>如觉观定在欲色界。<a id="a-AE"></a>此中欲色界一切使所使。<a id="a-AF"></a>一界亦复然者。<a id="a-AG"></a>谓法定在一界。<a id="a-AH"></a>此中一界一切使所使如忧根。<a id="a-AI"></a>定在欲界一切使所使。</p>
  <p id="aAJ">此佛说契经　　显示于诸法</p>
  <p id="aAK">识智及诸使　　分别此三门</p>
  <p id="aAL">此佛契经中。<a id="a-AM"></a>若说诸法是三门应分别。<a id="a-AN"></a>识门智门使门。<a id="a-AO"></a>如欲有中五根义是六识识。<a id="a-AP"></a>色界四识除鼻识舌识。<a id="a-AQ"></a>相应不相应故七智知。<a id="a-AR"></a>五种故欲色界使所使。</p>
  <p data-pb></p>
  <h2 id="aAS">杂品第九</h2>
  <p id="aAT">已说契经品杂品今当说。</p>
  <p id="aAU">已说随相应　　一一分别法</p>
  <p id="aAV">于上众杂义　　今略说善听</p>
  <p id="aAW">有缘亦相应　　有行或与依</p>
  <p id="aAX">心及心数法　　是同一义说</p>
  <p id="aAY">心及心数法此名差别。<a id="a-AZ"></a>一切行一缘是故说有缘。<a id="a-Aa"></a>更互相应故说相应。<a id="a-Ab"></a>境界行故说行。<a id="a-Ac"></a>由依生故说依。</p>
  <p id="aAd">从缘生亦因　　有因及有为</p>
  <p id="aAe">说处有道路　　有果应当知</p>
  <p id="aAf">有为法中此名差别。<a id="a-Ag"></a>由依缘故说缘。<a id="a-Ah"></a>生他故说因。<a id="a-Ai"></a>由依因故说有因。<a id="a-Aj"></a>由依造有故说有为。<a id="a-Ak"></a>多方便善显现故说处。<a id="a-Al"></a>依过去未来现在道路故说道路。<a id="a-Am"></a>有转成果故说有果。</p>
  <p id="aAn">有恶亦隐没　　秽污下贱黑</p>
  <p id="aAo">善有为及习　　亦复名修学</p>
  <p id="aAp">有恶亦隐没秽污下贱黑者。<a id="a-Aq"></a>不善及隐没无记法此名差别。<a id="a-Ar"></a>不可说辈中立故说有恶。<a id="a-As"></a>烦恼所覆故说隐没。<a id="a-At"></a>烦恼垢污故说秽污。<a id="a-Au"></a>凡鄙故说下贱。<a id="a-Av"></a>无智闇乱故说黑。<a id="a-Aw"></a>善有为及习者。<a id="a-Ax"></a>善有为法此名差别。<a id="a-Ay"></a>慧中生故说善行时。<a id="a-Az"></a>能得功德及可行故说习及修。<a id="a-B0"></a>已说心相应行。<a id="a-B1"></a>心不相应行今当说。</p>
  <p id="aB2">无思想二定　　亦众生种类</p>
  <p id="aB3">句身味名身　　命根与法得</p>
  <p id="aB4">凡夫性所有　　及诸法四相</p>
  <p id="aB5">非色不相应　　说是有为行</p>
  <p id="aB6">无思想者。<a id="a-B7"></a>生无想天心心数法不起。<a id="a-B8"></a>二定者。<a id="a-B9"></a>无想定灭尽定。<a id="a-BA"></a>无想定名厌于生死解脱想。<a id="a-BB"></a>由第四禅心相续一时断。<a id="a-BC"></a>灭尽定名厌于劳务息止想。<a id="a-BD"></a>由非想非非想心相续一时断。<a id="a-BE"></a>亦众生种类者。<a id="a-BF"></a>生处已生于此处众生依及心相似。<a id="a-BG"></a>句者名会所说如所行非常谓兴衰法味者句会事。<a id="a-BH"></a>广说如偈及契经。<a id="a-BI"></a>名者字会说义如说常命根者。<a id="a-BJ"></a>根及大等相续不断。<a id="a-BK"></a>得者成就诸法不舍。<a id="a-BL"></a>凡夫性者。<a id="a-BM"></a>未取正证离圣法是凡夫性。<a id="a-BN"></a>所有四相者。<a id="a-BO"></a>生住老无常。<a id="a-BP"></a>非色者。<a id="a-BQ"></a>此一切诸法如上所说。<a id="a-BR"></a>非色非色所摄。<a id="a-BS"></a>不相应者无缘故。<a id="a-BT"></a>说是有为行者。<a id="a-BU"></a>有为造故说有为行。<a id="a-BV"></a>问此中几善几不善几无记。<a id="a-BW"></a>答。</p>
  <p id="aBX">善二三种五　　七应是无记</p>
  <p id="aBY">二在色当知　　一在无色地</p>
  <p id="aBZ">善二者。<a id="a-Ba"></a>无想定灭尽定。<a id="a-Bb"></a>三种五者。<a id="a-Bc"></a>得生老住无常。<a id="a-Bd"></a>善中善不善中不善无记中无记。<a id="a-Be"></a>七应是无记者。<a id="a-Bf"></a>七无记无想天众生种类。<a id="a-Bg"></a>句味名命凡夫性所有。<a id="a-Bh"></a>问此中几欲界系几色界系几无色界系。<a id="a-Bi"></a>答二在色。<a id="a-Bj"></a>当知一在无色地。<a id="a-Bk"></a>二在色当知者。<a id="a-Bl"></a>无想定及无想天是色界。<a id="a-Bm"></a>一在无色地者。<a id="a-Bn"></a>灭尽定在无色界。</p>
  <p id="aBo">二界说于三　　谓余在三界</p>
  <p id="aBp">有漏无漏五　　其余定有漏</p>
  <p id="aBq">二界说于三者。<a id="a-Br"></a>句味名亦在欲界亦在色界。<a id="a-Bs"></a>非无色界离言语故。<a id="a-Bt"></a>谓余在三界者。<a id="a-Bu"></a>众生种类命得凡夫性所有。<a id="a-Bv"></a>及四相通在三界。<a id="a-Bw"></a>问此中几有漏几无漏。<a id="a-Bx"></a>答曰。<a id="a-By"></a>有漏无漏五其余定有漏五者。<a id="a-Bz"></a>得生老住无常。<a id="a-C0"></a>在有漏中有漏。<a id="a-C1"></a>在无漏中无漏。<a id="a-C2"></a>其余定有漏者。<a id="a-C3"></a>谓余一切定有漏。<a id="a-C4"></a>问此离圣法假名凡夫三界中无记。<a id="a-C5"></a>此云何舍云何断。<a id="a-C6"></a>答。</p>
  <p id="aC7">初无漏心中　　圣不成就舍</p>
  <p id="aC8">凡夫流诸界　　离欲时灭尽</p>
  <p id="aC9">初无漏心中圣不成就舍者。<a id="a-CA"></a>第一无漏心中得圣法时得不成就舍。<a id="a-CB"></a>凡夫流诸界者。<a id="a-CC"></a>流诸界时谓处所命终此处所舍。<a id="a-CD"></a>谓处所生彼处所得无记故。<a id="a-CE"></a>离欲时灭尽者。<a id="a-CF"></a>谓地凡夫所有。<a id="a-CG"></a>若此地离欲尔时得灭凡夫性。<a id="a-CH"></a>已说心不相应行。<a id="a-CI"></a>无为今当说。<a id="a-CJ"></a>三无为法数缘灭非数缘及虚空。<a id="a-CK"></a>于中数缘灭者解脱诸烦恼。<a id="a-CL"></a>依于数缘灭有漏法离烦恼解脱。<a id="a-CM"></a>数缘力智力计挍事有而无。<a id="a-CN"></a>是名数缘灭。<a id="a-CO"></a>无挂碍之相是名曰虚空。<a id="a-CP"></a>谓不障碍色是虚空。</p>
  <p id="aCQ">诸法众缘起　　亦从依与缘</p>
  <p id="aCR">不具以不生　　此灭非是明</p>
  <p id="aCS">一切有为法从众缘而生无缘则不生。<a id="a-CT"></a>如眼识依眼依色依空依明依地依寂然。<a id="a-CU"></a>若此一切共和者便得生。<a id="a-CV"></a>若余不具便不得生。<a id="a-CW"></a>如眼时眠一切时生。<a id="a-CX"></a>尔时是余事不具眼识不得生。<a id="a-CY"></a>若彼眼识应当生而不生。<a id="a-CZ"></a>眼生已终不复更生离此缘故。<a id="a-Ca"></a>是有未来不复当生。<a id="a-Cb"></a>彼起具差违不和是非数缘灭。<a id="a-Cc"></a>如是一切行尽当知。<a id="a-Cd"></a>已说无为因今当说。<a id="a-Ce"></a>问有为法说是因。<a id="a-Cf"></a>此中云何因为谁因。<a id="a-Cg"></a>答。</p>
  <p id="aCh">前因相似增　　或俱依倚生</p>
  <p id="aCi">二因及一缘　　一向已生说</p>
  <p id="aCj">前因相似增者。<a id="a-Ck"></a>前生法后生相似因转增。<a id="a-Cl"></a>如濡善于自地濡善因。<a id="a-Cm"></a>及中因上因中于中因。<a id="a-Cn"></a>及上因上唯上因。<a id="a-Co"></a>行法时有住有增终不减。<a id="a-Cp"></a>以是故非为濡因。<a id="a-Cq"></a>或俱依倚生者。<a id="a-Cr"></a>或因俱生如相应因及共有因。<a id="a-Cs"></a>二因及一缘一向已生说者。<a id="a-Ct"></a>自然因已生当言因。<a id="a-Cu"></a>非不生前者后因。<a id="a-Cv"></a>未生者无前后。<a id="a-Cw"></a>若为有者应随时生不从因。<a id="a-Cx"></a>但不尔是故不有一切。<a id="a-Cy"></a>遍因亦如是及次第缘。<a id="a-Cz"></a>问谓此报者为是众生数为非众生数。<a id="a-D0"></a>答报是众生数报者众生。<a id="a-D1"></a>数法中。<a id="a-D2"></a>说非不众生数。<a id="a-D3"></a>所以者何。<a id="a-D4"></a>众生数者不共有。<a id="a-D5"></a>非众生数共有是故非报。<a id="a-D6"></a>问是果法云何。<a id="a-D7"></a>答有为解脱果。<a id="a-D8"></a>一切有为法性果。<a id="a-D9"></a>所有由因缘故无为解脱亦应说道果。<a id="a-DA"></a>问有缘法云何行缘。<a id="a-DB"></a>答有缘者共俱有缘法是相应是共俱一缘中行不别。<a id="a-DC"></a>问何处行。<a id="a-DD"></a>答行于他境界。<a id="a-DE"></a>他境界中行非自性。<a id="a-DF"></a>离自行及缘差别故。<a id="a-DG"></a>问心心数法为有处所为无处所。<a id="a-DH"></a>答无处所。<a id="a-DI"></a>所以者何。<a id="a-DJ"></a>普因故普因生心心数法。<a id="a-DK"></a>因二眼生一识。<a id="a-DL"></a>若有住处者应住一眼中一识故。<a id="a-DM"></a>若尔者第二眼不应见色而见。<a id="a-DN"></a>是故非一眼中住。<a id="a-DO"></a>如是一切尽知。<a id="a-DP"></a>若如是者。<a id="a-DQ"></a>以是故无住处。<a id="a-DR"></a>问世尊说心解脱云何。<a id="a-DS"></a>心解脱为过去为未来为现在。<a id="a-DT"></a>答生时而解脱道生时解脱。<a id="a-DU"></a>所以者何。<a id="a-DV"></a>道生时诸烦恼灭。<a id="a-DW"></a>是故生时解脱。<a id="a-DX"></a>问道生时断烦恼为不。<a id="a-DY"></a>答。</p>
  <p id="aDZ">道灭时灭结　　明慧之所说</p>
  <p id="aDa">道灭时断诸烦恼非生时。<a id="a-Db"></a>所以者何。<a id="a-Dc"></a>道生时是未来。<a id="a-Dd"></a>未来道者不能行事。<a id="a-De"></a>以是故无碍道灭时断烦恼。<a id="a-Df"></a>解脱道生时解脱。<a id="a-Dg"></a>问世尊说有爱无有爱。<a id="a-Dh"></a>有爱几种无有几种。<a id="a-Di"></a>答。</p>
  <p id="aDj">有爱有五种　　无有独一相</p>
  <p id="aDk">有爱有五种。<a id="a-Dl"></a>有爱名于生不生物。<a id="a-Dm"></a>若爱是名有爱。<a id="a-Dn"></a>此五种有苦断见习灭道断及思惟断。<a id="a-Do"></a>无有独一相者。<a id="a-Dp"></a>无有爱名已见断。<a id="a-Dq"></a>乐于断是名无有爱。<a id="a-Dr"></a>此一向思惟断。<a id="a-Ds"></a>所以者何。<a id="a-Dt"></a>从见爱思惟断。<a id="a-Du"></a>此是不转行相续中。<a id="a-Dv"></a>爱非爱见是故思惟断。<a id="a-Dw"></a>问世尊说三界断界无欲界灭界此何相。<a id="a-Dx"></a>答。</p>
  <p id="aDy">爱处余烦恼　　灭尽是三界</p>
  <p id="aDz">爱断是无欲界。<a id="a-E0"></a>处断是灭界。<a id="a-E1"></a>余烦恼断是断界。<a id="a-E2"></a>问十心欲界。<a id="a-E3"></a>善秽污无记色界。<a id="a-E4"></a>善秽污无记无色界。<a id="a-E5"></a>善秽污无记及无漏。<a id="a-E6"></a>此心几秽污心中可得。<a id="a-E7"></a>几善心中可得。<a id="a-E8"></a>几无记心中。<a id="a-E9"></a>答。</p>
  <p id="aEA">秽污心得十　　正觉之所说</p>
  <p id="aEB">善心中得六　　无记即无记</p>
  <p id="aEC">秽污心得十正觉之所说者。<a id="a-ED"></a>秽污心中得一切十心界。<a id="a-EE"></a>及地来还时三界善秽污及无记。<a id="a-EF"></a>此心一切得退时得无漏。<a id="a-EG"></a>善心中得六者。<a id="a-EH"></a>善心中得六心。<a id="a-EI"></a>欲界善求学得及身口行。<a id="a-EJ"></a>亦变化心无记。<a id="a-EK"></a>色界善变化心无记。<a id="a-EL"></a>无色界善心及无漏。<a id="a-EM"></a>无记即无记者。<a id="a-EN"></a>无记心唯无记以劣故。<a id="a-EO"></a>问前已说道品十法。<a id="a-EP"></a>此中几根性所有。<a id="a-EQ"></a>几非根。<a id="a-ER"></a>答。</p>
  <p id="aES">道品有六法　　当知是为根</p>
  <p id="aET">此中六法根性。<a id="a-EU"></a>所有信首五根及喜余者非根所有。<a id="a-EV"></a>问诸法为自性相应。<a id="a-EW"></a>为他性。<a id="a-EX"></a>答。</p>
  <p id="aEY">相应于诸法　　是说谓为他</p>
  <p id="aEZ">诸法他性相应不自性。<a id="a-Ea"></a>非为自性于自性伴。<a id="a-Eb"></a>问若此解脱当云何。<a id="a-Ec"></a>答。</p>
  <p id="aEd">缘中解于缚　　大仙人所说</p>
  <p id="aEe">诸烦恼于缘中愚即彼不起愚。<a id="a-Ef"></a>缘中缚即于中解。<a id="a-Eg"></a>不可以相应解相应。<a id="a-Eh"></a>所以者何。<a id="a-Ei"></a>以空故。<a id="a-Ej"></a>问若断即是解脱为异。<a id="a-Ek"></a>答如是若解脱者即是断。<a id="a-El"></a>问颇断非解脱不。<a id="a-Em"></a>答有。<a id="a-En"></a>或断已故缚。<a id="a-Eo"></a>见道及思惟。<a id="a-Ep"></a>苦智已生习智未生。<a id="a-Eq"></a>见苦所断烦恼断。<a id="a-Er"></a>而见习所断烦恼缚。<a id="a-Es"></a>如是思惟所断一切种。<a id="a-Et"></a>更互相缘故。<a id="a-Eu"></a>问见四真谛云何得不坏净。<a id="a-Ev"></a>答。</p>
  <p id="aEw">二解于三谛　　四由见正道</p>
  <p id="aEx">兴起清净信　　修习于二世</p>
  <p id="aEy">二解于三谛者。<a id="a-Ez"></a>观苦习灭得于法不坏净。<a id="a-F0"></a>苦智习灭相应信。<a id="a-F1"></a>是名不坏净得是及圣戒。<a id="a-F2"></a>四由见正道兴起清净信者。<a id="a-F3"></a>见道时具得四。<a id="a-F4"></a>问几世修。<a id="a-F5"></a>答修习于二世。<a id="a-F6"></a>诸法修于二世。<a id="a-F7"></a>现在修行未来者得修。<a id="a-F8"></a>问心共行法云何。<a id="a-F9"></a>答。</p>
  <p id="aFA">一切心数法　　说是心共行</p>
  <p id="aFB">此相及余法　　作亦应当知</p>
  <p id="aFC">一切心数法说是心共行者。<a id="a-FD"></a>一切心数法说心共行心近故。<a id="a-FE"></a>此相者。<a id="a-FF"></a>此心有四相生住老无常。<a id="a-FG"></a>亦心近故。<a id="a-FH"></a>及余法者。<a id="a-FI"></a>余心数法相亦心共行。<a id="a-FJ"></a>作亦应当知者。<a id="a-FK"></a>无教戒如前说。<a id="a-FL"></a>问断法云何。<a id="a-FM"></a>答断诸有漏法。<a id="a-FN"></a>一切有漏法断杂恶故。<a id="a-FO"></a>问知法云何。<a id="a-FP"></a>答知及诸无垢有漏及无漏。<a id="a-FQ"></a>是一切知法一切智境界故。<a id="a-FR"></a>问远法云何。<a id="a-FS"></a>答过去未来是说远不办事故。<a id="a-FT"></a>问近法云何。<a id="a-FU"></a>答余说近。<a id="a-FV"></a>现在近办事故。<a id="a-FW"></a>无为近速得故。<a id="a-FX"></a>问定法云何。<a id="a-FY"></a>答。</p>
  <p id="aFZ">无间无救业　　及诸无漏行</p>
  <p id="aFa">慧者说是定</p>
  <p id="aFb">五无间业是定必至地狱故。<a id="a-Fc"></a>无漏行亦是定必至解脱果故余不定。<a id="a-Fd"></a>问见处云何。<a id="a-Fe"></a>答见处必有漏一切有漏法见处五见处所故。<a id="a-Ff"></a>问若成就根是成就几根。<a id="a-Fg"></a>答。</p>
  <p id="aFh">说有十九根　　谓成就极多</p>
  <p id="aFi">少成就极八　　晓了根所说</p>
  <p id="aFj">说有十九根。<a id="a-Fk"></a>谓成就极多者。<a id="a-Fl"></a>十九根成就极多如二形。<a id="a-Fm"></a>及具根者未离欲见谛。<a id="a-Fn"></a>少成就极八晓了根所说者。<a id="a-Fo"></a>成就八根如不具身根断善根。<a id="a-Fp"></a>及生无色中凡夫。<a id="a-Fq"></a>问几种更乐。<a id="a-Fr"></a>答五种。</p>
  <p id="aFs">增有对无明　　处中明更乐</p>
  <p id="aFt">圣道俱有二　　能兴起成果</p>
  <p id="aFu">意识相应更乐是说增更乐。<a id="a-Fv"></a>五识相应更乐是谓有对更乐。<a id="a-Fw"></a>秽污更乐是说无明更乐。<a id="a-Fx"></a>无漏更乐是说明更乐。<a id="a-Fy"></a>有漏非秽污更乐。<a id="a-Fz"></a>是说非明非无明更乐。<a id="a-G0"></a>问何等道德果为无碍道为解脱道。<a id="a-G1"></a>答圣道俱有二能兴起成果。<a id="a-G2"></a>二道共得果。<a id="a-G3"></a>一者解缚。<a id="a-G4"></a>二者得解脱。<a id="a-G5"></a>此二道成果。<a id="a-G6"></a>问无著住何心般涅槃。<a id="a-G7"></a>答无著心中得无为涅槃。<a id="a-G8"></a>无著一切事无所作无为无所求住。<a id="a-G9"></a>从报心中便般涅槃。<a id="a-GA"></a>问几有。<a id="a-GB"></a>答。</p>
  <p id="aGC">生有及死有　　根本亦复中</p>
  <p id="aGD">生有者。<a id="a-GE"></a>始生时阴是谓生有。<a id="a-GF"></a>死有者死时阴是谓死有。<a id="a-GG"></a>根本有者。<a id="a-GH"></a>除生有及死有。<a id="a-GI"></a>于其中间阴是谓根本有。<a id="a-GJ"></a>中有者。<a id="a-GK"></a>有所至阴是谓中有。<a id="a-GL"></a>问说有厌有离欲。<a id="a-GM"></a>云何厌云何离欲。<a id="a-GN"></a>答。</p>
  <p id="aGO">诸智在苦因　　此忍修于厌</p>
  <p id="aGP">灭欲得无欲　　说普在四中</p>
  <p id="aGQ">诸智在苦因此忍修于厌者。<a id="a-GR"></a>若智及忍缘苦习。<a id="a-GS"></a>是说厌行厌处故。<a id="a-GT"></a>灭欲得无欲。<a id="a-GU"></a>说普在四中者。<a id="a-GV"></a>四谛中智及忍说离欲能断欲故。</p>
  <p data-pb></p>
  <h2 id="aGW">论品第十</h2>
  <p id="aGX">威仪不威仪　　若离复获得</p>
  <p id="aGY">不由此致胜　　能决定者答</p>
  <p id="aGZ">答有从无色生色。</p>
  <p id="aGa">颇得圣果时　　一切离诸恶</p>
  <p id="aGb">有为净善法　　得已而不修</p>
  <p id="aGc">答有退时得过去。</p>
  <p id="aGd">道者兴起时　　未远离诸恶</p>
  <p id="aGe">解脱时离恶　　愿答已必定</p>
  <p id="aGf">答有谓当来愿。</p>
  <p id="aGg">颇光曜烦恼　　兴起于定时</p>
  <p id="aGh">清净初禅中　　获得堕衰退</p>
  <p id="aGi">答有无著果修及勋修。</p>
  <p id="aGj">颇见谛道中　　逮得诸善法</p>
  <p id="aGk">是法亦有缘　　圣者不见缘</p>
  <p id="aGl">答有欲界中修行等智。</p>
  <p id="aGm">颇慧有漏果　　远离净功德</p>
  <p id="aGn">不离从于意　　此亦是彼果</p>
  <p id="aGo">答有欲界变化心。</p>
  <p id="aGp">颇住无碍道　　成就于诸灭</p>
  <p id="aGq">诸烦恼从彼　　非如无漏见</p>
  <p id="aGr">答有修学诸道时。</p>
  <p id="aGs">颇结不解脱　　无垢者获得</p>
  <p id="aGt">而不断烦恼　　谓此无垢尽</p>
  <p id="aGu">答有从光曜中生梵天时。</p>
  <p id="aGv">颇无漏净地　　未曾得已得</p>
  <p id="aGw">不离欲非退　　不依于见道</p>
  <p id="aGx">答有离色欲取证时。<a id="a-Gy"></a>得无漏无色思惟道。</p>
  <p id="aGz">颇未得诸法　　而逮得此法</p>
  <p id="aH0">不舍彼不得　　若能知者答</p>
  <p id="aH1">答有余初无漏心品。<a id="a-H2"></a>得余无漏功德。<a id="a-H3"></a>舍凡夫事余者一切不得。</p>
 </body>
</html>