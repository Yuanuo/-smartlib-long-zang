<!doctype html>
<html id="z3IBW881Bp" data-ver="990">
 <head>
  <meta charset="utf-8">
  <meta author="法胜">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗昙心论卷第一</h1>
  <h2 id="a2">界品第一</h2>
  <p id="a3">前顶礼最胜　　离恼慈哀颜</p>
  <p id="a4">亦敬顺教众　　无著应真僧</p>
  <p id="a5">说曰。<a id="a-6"></a>法相应当知。<a id="a-7"></a>何故应知法相者。<a id="a-8"></a>常定知常定相。<a id="a-9"></a>彼曰。<a id="a-A"></a>定智有定智相则为决定。<a id="a-B"></a>以是故说法相应当知。<a id="a-C"></a>问世间亦知法相此极愚。<a id="a-D"></a>亦知坚相地湿相水热相火动相风。<a id="a-E"></a>无碍相空非色相识。<a id="a-F"></a>如是一切不应已知复知。<a id="a-G"></a>若已知复知此则无穷。<a id="a-H"></a>无穷者。<a id="a-I"></a>此事不然。<a id="a-J"></a>云何说法相应当知。<a id="a-K"></a>答世间不知法相。<a id="a-L"></a>若世间知法相。<a id="a-M"></a>一切世间。<a id="a-N"></a>亦应决定。<a id="a-O"></a>而不决定。<a id="a-P"></a>法相者常定不可说知法相而不决定。<a id="a-Q"></a>若然者不决定亦应决定。<a id="a-R"></a>但不尔。<a id="a-S"></a>是以世间不知法相。<a id="a-T"></a>复次坚相地无常相苦相非我相。<a id="a-U"></a>若不尔者。<a id="a-V"></a>坚相应有常相乐相有我相。<a id="a-W"></a>而不尔。<a id="a-X"></a>是故坚相即无常相苦相无我相。<a id="a-Y"></a>若世间于地知坚相者。<a id="a-Z"></a>无常相苦相无我相亦应知而不知。<a id="a-a"></a>是故世间不知地坚相。<a id="a-b"></a>问前说法相应当知此法云何。<a id="a-c"></a>答。</p>
  <p id="ad">若知诸法相　　正觉开慧眼</p>
  <p id="ae">亦为他显现　　是今我当说</p>
  <p id="af">问佛知何法。<a id="a-g"></a>答。</p>
  <p id="ah">有常我乐净　　离诸有漏行</p>
  <p id="ai">诸有漏行转相生故离常。<a id="a-j"></a>不自在故离我。<a id="a-k"></a>坏败故离乐。<a id="a-l"></a>慧所恶故离净。<a id="a-m"></a>问若有常我乐净。<a id="a-n"></a>离诸有漏法者。<a id="a-o"></a>云何众生于中受有常我乐净。<a id="a-p"></a>答。</p>
  <p id="aq">计常而为首　　妄见有漏中</p>
  <p id="ar">众生于有漏法。<a id="a-s"></a>不知相已。<a id="a-t"></a>便受有常我乐净。<a id="a-u"></a>如人夜行有见起贼相彼亦如是。<a id="a-v"></a>问云何是有漏法。<a id="a-w"></a>答。</p>
  <p id="ax">若生诸烦恼　　是圣说有漏</p>
  <p id="ay">若于法生身见等诸烦恼。<a id="a-z"></a>如使品说是法说有漏。<a id="a-10"></a>问何故。<a id="a-11"></a>答。</p>
  <p id="a12">所谓烦恼漏　　慧者之假名</p>
  <p id="a13">烦恼者说漏。<a id="a-14"></a>漏诸入故。<a id="a-15"></a>心漏连注故。<a id="a-16"></a>留住生死故。<a id="a-17"></a>如非人所持故。<a id="a-18"></a>是故说有漏。<a id="a-19"></a>问此更有名耶。<a id="a-1A"></a>答。</p>
  <p id="a1B">是名为受阴　　亦复烦恼诤</p>
  <p id="a1C">是法说盛阴</p>
  <p id="a1D">说劳说诤。<a id="a-1E"></a>问何故。<a id="a-1F"></a>答。</p>
  <p id="a1G">烦受诤起故　　是彼应当知</p>
  <p id="a1H">身见等诸烦恼。<a id="a-1I"></a>劳于众生故说烦恼。<a id="a-1J"></a>恼受身故说受。<a id="a-1K"></a>忿怒心故说诤。<a id="a-1L"></a>从身见等生诸有漏法。<a id="a-1M"></a>是生劳故说劳。<a id="a-1N"></a>生受故说受。<a id="a-1O"></a>生诤故说诤。<a id="a-1P"></a>已说盛阴。<a id="a-1Q"></a>阴相今当说。</p>
  <p id="a1R">若远离烦恼　　无漏诸有为</p>
  <p id="a1S">一切杂受阴　　是阴圣所说</p>
  <p id="a1T">谓法离身见等诸烦恼。<a id="a-1U"></a>亦解脱诸漏有为从因生故。<a id="a-1V"></a>是一切及前说盛阴。<a id="a-1W"></a>此总说阴。<a id="a-1X"></a>是五阴色痛(应云觉也)想行识。<a id="a-1Y"></a>问色阴云何。<a id="a-1Z"></a>答。</p>
  <p id="a1a">十种谓色入　　亦无教假色</p>
  <p id="a1b">是分别色阴　　牟尼之所说</p>
  <p id="a1c">十种。<a id="a-1d"></a>谓色入者。<a id="a-1e"></a>眼色耳声鼻香舌味身细滑。<a id="a-1f"></a>亦无教假色者。<a id="a-1g"></a>如业品说。<a id="a-1h"></a>此色是色阴。<a id="a-1i"></a>分别色阴时。<a id="a-1j"></a>是世尊说。</p>
  <p id="a1k">所名曰识阴　　此即是意入</p>
  <p id="a1l">于十八界中　　亦复说七种</p>
  <p id="a1m">谓识阴即是意入。<a id="a-1n"></a>亦界中七种分别。<a id="a-1o"></a>眼识耳鼻舌身意识及意。</p>
  <p id="a1p">余则有三阴　　无教三无为</p>
  <p id="a1q">谓是说法入　　亦复是法界</p>
  <p id="a1r">余则有三阴者。<a id="a-1s"></a>痛阴想阴行阴。<a id="a-1t"></a>无教三无为者。<a id="a-1u"></a>虚空。<a id="a-1v"></a>数缘灭。<a id="a-1w"></a>亦非数缘灭。<a id="a-1x"></a>此总说法入亦复是法界。<a id="a-1y"></a>如是此法说阴界入。<a id="a-1z"></a>但阴一向有为界。<a id="a-20"></a>及入有为无为。<a id="a-21"></a>已说阴界入。<a id="a-22"></a>一一相今当说。</p>
  <p id="a23">界中一可见　　十则说有对</p>
  <p id="a24">无记谓八种　　余则善不善</p>
  <p id="a25">界中一可见者。<a id="a-26"></a>色界此可视在此在彼是故可见。<a id="a-27"></a>当知十七不可见。<a id="a-28"></a>十则说有对者。<a id="a-29"></a>十界有对眼色耳声鼻香舌味身细滑。<a id="a-2A"></a>是各各相对各各相障碍。<a id="a-2B"></a>处所若有一则无二是故有对。<a id="a-2C"></a>当知八无对。<a id="a-2D"></a>无记谓八种者。<a id="a-2E"></a>眼耳鼻香舌味身细滑。<a id="a-2F"></a>此非乐报可记。<a id="a-2G"></a>亦非苦报可记故曰无记。<a id="a-2H"></a>余则善不善者。<a id="a-2I"></a>色声意法及六识。<a id="a-2J"></a>善身动是善色。<a id="a-2K"></a>不善身动是不善色。<a id="a-2L"></a>余色无记。<a id="a-2M"></a>如是声口动净心七识界。<a id="a-2N"></a>善不善烦恼相应是不善余无记。<a id="a-2O"></a>法界识心相应彼如心说。<a id="a-2P"></a>若不相应如杂品说。</p>
  <p id="a2Q">有漏有十五　　余二三三有</p>
  <p id="a2R">欲有中有四　　十一在二有</p>
  <p id="a2S">有漏有十五者。<a id="a-2T"></a>五内界五外界五识界漏止住故。<a id="a-2U"></a>余二者。<a id="a-2V"></a>意界意识界法界。<a id="a-2W"></a>此或有漏或无漏。<a id="a-2X"></a>若漏止住是有漏。<a id="a-2Y"></a>异则无漏。<a id="a-2Z"></a>三三有者。<a id="a-2a"></a>意法识界是三有中可得。<a id="a-2b"></a>欲有色有无色有。<a id="a-2c"></a>欲有中有四者。<a id="a-2d"></a>香味鼻识舌识是一向欲有。<a id="a-2e"></a>中摄非色无色有。<a id="a-2f"></a>离欲揣食故一切香味是性揣食。<a id="a-2g"></a>十一在二有者。<a id="a-2h"></a>欲有色有十一界内五色声细滑及是境界识。<a id="a-2i"></a>此非无色中以离色故。</p>
  <p id="a2j">有觉有观五　　三行三余无</p>
  <p id="a2k">有缘当知七　　法入少所入</p>
  <p id="a2l">有觉有观五者。<a id="a-2m"></a>五识界与觉观俱粗故觉观相应。<a id="a-2n"></a>三行三者。<a id="a-2o"></a>意法识界此三行。<a id="a-2p"></a>若欲界及初禅是有觉有观。<a id="a-2q"></a>若中间禅是无觉少观。<a id="a-2r"></a>是上无觉无观。<a id="a-2s"></a>余无者。<a id="a-2t"></a>谓余界非觉。<a id="a-2u"></a>俱亦非观。<a id="a-2v"></a>俱不相应故。<a id="a-2w"></a>有缘当知七者。<a id="a-2x"></a>七界有缘有此缘故故曰有缘。<a id="a-2y"></a>如人有子谓之有子彼亦如是。<a id="a-2z"></a>眼识缘色耳识缘声鼻识缘香舌识缘味身识缘细滑意识缘诸法。<a id="a-30"></a>法入少所入者。<a id="a-31"></a>若心心数法。<a id="a-32"></a>是有缘余则无缘。</p>
  <p id="a33">九不受余二　　为无为共一</p>
  <p id="a34">一向是有为　　当知十七界</p>
  <p id="a35">九不受者。<a id="a-36"></a>受名谓若色根数。<a id="a-37"></a>亦不离根是心心数法。<a id="a-38"></a>所行于中止住故。<a id="a-39"></a>异则不受。<a id="a-3A"></a>于中九界不受。<a id="a-3B"></a>声心法界非于中心心数法止住。<a id="a-3C"></a>余二者。<a id="a-3D"></a>五内界若现在是受。<a id="a-3E"></a>于中心心数法止住。<a id="a-3F"></a>过去未来不受。<a id="a-3G"></a>非彼心心数法止住。<a id="a-3H"></a>色香味细滑若不离根及现在是受。<a id="a-3I"></a>如心心数法根中止住。<a id="a-3J"></a>彼中亦尔。<a id="a-3K"></a>不离根故余则不受。<a id="a-3L"></a>为无为共一者。<a id="a-3M"></a>一法界有为及无为。<a id="a-3N"></a>于中三种有常故不可有为。<a id="a-3O"></a>余法界无常故有为。<a id="a-3P"></a>有为无为合施设故。<a id="a-3Q"></a>是以为无为共一。<a id="a-3R"></a>一向是有为当知十七界者。<a id="a-3S"></a>十七界无常故一切有为。<a id="a-3T"></a>是故一向有为。<a id="a-3U"></a>问如是分别法相已。<a id="a-3V"></a>云何摄法为自性为他性。<a id="a-3W"></a>答自性。<a id="a-3X"></a>问何故。<a id="a-3Y"></a>答。</p>
  <p id="a3Z">诸法离他性　　各自住己性</p>
  <p id="a3a">故说一切法　　自性定所摄</p>
  <p id="a3b">诸法离他性者。<a id="a-3c"></a>谓眼离耳。<a id="a-3d"></a>如是一切法不应说若离者。<a id="a-3e"></a>是摄以故非他性所摄。<a id="a-3f"></a>各自住己性者。<a id="a-3g"></a>眼自住眼性。<a id="a-3h"></a>如是一切法应当说。<a id="a-3i"></a>若住者是摄。<a id="a-3j"></a>故说一切法自性之所摄。<a id="a-3k"></a>已施设自性所摄。<a id="a-3l"></a>于中可见法一界一阴一入所摄。<a id="a-3m"></a>如是一切法。<a id="a-3n"></a>复次此义契经品当广说。</p>
  <p data-pb></p>
  <h2 id="a3o">行品第二</h2>
  <p id="a3p">已说诸法自相。<a id="a-3q"></a>如法生今当说。<a id="a-3r"></a>问若诸法自性所摄者。<a id="a-3s"></a>亦当以自力故生。<a id="a-3t"></a>答。</p>
  <p id="a3u">至竟无能生　　用离等侣故</p>
  <p id="a3v">一切法不能自生。<a id="a-3w"></a>所以者何。<a id="a-3x"></a>诸行性劣无势力故。<a id="a-3y"></a>如羸病人不能自力起。<a id="a-3z"></a>问若不自力起。<a id="a-40"></a>当云何起。<a id="a-41"></a>答。</p>
  <p id="a42">一切众缘力　　诸法乃得生</p>
  <p id="a43">如羸病人由他扶起。<a id="a-44"></a>彼亦如是。<a id="a-45"></a>如心由伴生。<a id="a-46"></a>今当说。</p>
  <p id="a47">若心有所起　　是心必有俱</p>
  <p id="a48">心数法等聚　　及不相应行</p>
  <p id="a49">心者意。<a id="a-4A"></a>意者识。<a id="a-4B"></a>实同而异名。<a id="a-4C"></a>此心若依若缘若时起。<a id="a-4D"></a>彼心共俱心数法等聚生。<a id="a-4E"></a>问何者心数法等聚。<a id="a-4F"></a>答。</p>
  <p id="a4G">想欲更乐慧　　念思及解脱</p>
  <p id="a4H">作意于境界　　三摩提与痛</p>
  <p id="a4I">想者事立时随其像貌受。<a id="a-4J"></a>欲者受缘时欲受。<a id="a-4K"></a>更乐者。<a id="a-4L"></a>心依缘和合不相离。<a id="a-4M"></a>慧者于缘决定审谛。<a id="a-4N"></a>念者于缘忆不忘。<a id="a-4O"></a>思者功德恶俱相违于心造作。<a id="a-4P"></a>解脱者于缘中受想时彼必有是。<a id="a-4Q"></a>作意者于缘中勇猛发动。<a id="a-4R"></a>定者受缘时心不散。<a id="a-4S"></a>痛者乐不乐俱相违缘受。</p>
  <p id="a4T">一切心生时　　是生圣所说</p>
  <p id="a4U">同共一缘行　　亦复常相应</p>
  <p id="a4V">一切心生时是生圣所说者。<a id="a-4W"></a>此十法一切心生时共生。<a id="a-4X"></a>是故说名大地。<a id="a-4Y"></a>同共一缘行者。<a id="a-4Z"></a>一切心共俱同一缘行不相离。<a id="a-4a"></a>亦复常相应者。<a id="a-4b"></a>各各共俱及与心俱常相应共行。<a id="a-4c"></a>离增减故故曰相应。<a id="a-4d"></a>已说心数法谓通一切心中。<a id="a-4e"></a>不通今当说。</p>
  <p id="a4f">诸根及觉观　　信猗不放逸</p>
  <p id="a4g">进护众烦恼　　或时不相应</p>
  <p id="a4h">诸根者。<a id="a-4i"></a>善根无贪无恚无愚痴。<a id="a-4j"></a>觉者于心粗相续。<a id="a-4k"></a>观者于心细相续。<a id="a-4l"></a>信者成实真净。<a id="a-4m"></a>猗者善心时于身心离恶故快乐。<a id="a-4n"></a>不放逸者。<a id="a-4o"></a>信善时方便不舍。<a id="a-4p"></a>进者作事专著。<a id="a-4q"></a>护者作事。<a id="a-4r"></a>行以不行求以不求。<a id="a-4s"></a>自守无为。<a id="a-4t"></a>众烦恼者。<a id="a-4u"></a>如使品说此法非一切心中可得。<a id="a-4v"></a>或时相应或时不相应。<a id="a-4w"></a>问何故说心数。<a id="a-4x"></a>答意谓之心。<a id="a-4y"></a>彼眷属故说心数。<a id="a-4z"></a>已说诸心数法相。<a id="a-50"></a>如所生今当说。</p>
  <p id="a51">不善心品中　　心数二十一</p>
  <p id="a52">秽污二损减　　欲界非不善</p>
  <p id="a53">不善心品中。<a id="a-54"></a>心数二十一者。<a id="a-55"></a>不善名若心生欲界诸烦恼除欲界身见边见。<a id="a-56"></a>是转成不爱果故谓不善。<a id="a-57"></a>此心品中当知有二十一心数法。<a id="a-58"></a>十大地觉观。<a id="a-59"></a>二烦恼无惭无愧。<a id="a-5A"></a>睡调不信放逸懈怠秽污二损减。<a id="a-5B"></a>欲界非不善者。<a id="a-5C"></a>谓心品是欲界秽污非是不善。<a id="a-5D"></a>如身见边见相应心。<a id="a-5E"></a>此品中当知有十九心数法。<a id="a-5F"></a>除无惭无愧一向不善故。</p>
  <p id="a5G">善不共二十　　无记有十二</p>
  <p id="a5H">悔及于眠心　　是能以为增</p>
  <p id="a5I">善不共二十者。<a id="a-5J"></a>不共名谓心独一无明烦恼。<a id="a-5K"></a>生是二十心数。<a id="a-5L"></a>除一烦恼余如前说。<a id="a-5M"></a>善名谓净心能转成爱果。<a id="a-5N"></a>此心共俱当知有二十。<a id="a-5O"></a>十大地觉观信进。<a id="a-5P"></a>猗不放逸善根护惭愧。<a id="a-5Q"></a>无记有十二者。<a id="a-5R"></a>不秽污心品中有十二心数法。<a id="a-5S"></a>十大地觉观。<a id="a-5T"></a>悔及于眠心是能以为增者悔名事不成恨为悔是善不善。<a id="a-5U"></a>彼相应心品中增悔余心数法如前说。<a id="a-5V"></a>眠名灭心一向合不自在为眠。<a id="a-5W"></a>是一切五品中生彼尽增益。<a id="a-5X"></a>余心数法如前说。<a id="a-5Y"></a>若悔眠不行三品中是增二。<a id="a-5Z"></a>余心数法如前说。<a id="a-5a"></a>问此欲界心相续说色界云何。<a id="a-5b"></a>答。</p>
  <p id="a5c">初禅离不善　　余知如欲有</p>
  <p id="a5d">禅中间除觉　　于上观亦然</p>
  <p id="a5e">初禅离不善余知如欲有者。<a id="a-5f"></a>初禅无不善彼中有四品。<a id="a-5g"></a>善秽污不共无记是如欲界说。<a id="a-5h"></a>善中二十无记十二秽污十九。<a id="a-5i"></a>已离不善当知亦离无惭无愧。<a id="a-5j"></a>一向不善故不共有十八。<a id="a-5k"></a>禅中间除觉者。<a id="a-5l"></a>中间禅无觉彼一向除觉余如初禅说。<a id="a-5m"></a>于上观亦然者。<a id="a-5n"></a>第二第三第四禅亦复无观。<a id="a-5o"></a>及无色界于中一切除观觉前已除。<a id="a-5p"></a>已说心数法由伴生色今当说。</p>
  <p id="a5q">极微在四根　　十种应当知</p>
  <p id="a5r">身根有九种　　余八种谓香</p>
  <p id="a5s">极微在四根十种应当知者。<a id="a-5t"></a>谓极微在眼中是知有十种。<a id="a-5u"></a>地种水火风种。<a id="a-5v"></a>色种香味细滑种。<a id="a-5w"></a>眼根种身根种。<a id="a-5x"></a>耳鼻舌极微亦如是。<a id="a-5y"></a>身根有九种者。<a id="a-5z"></a>谓余身根极微九种彼有一根种余如上说。<a id="a-60"></a>余八种者。<a id="a-61"></a>于中余非根色中极微有八种。<a id="a-62"></a>问此极微何界说。<a id="a-63"></a>答谓香欲界中有香。<a id="a-64"></a>色界中离香彼一切除香味种。<a id="a-65"></a>余种如欲界说问前已说若心生彼中必心数法生。<a id="a-66"></a>及心不相应行。<a id="a-67"></a>于中已说心数法。<a id="a-68"></a>心不相应行云何。<a id="a-69"></a>答。</p>
  <p id="a6A">一切有为法　　生住变异坏</p>
  <p id="a6B">一切有为法各各有四相生住异坏。<a id="a-6C"></a>世中起故生。<a id="a-6D"></a>已起自事立故住。<a id="a-6E"></a>已住势衰故异。<a id="a-6F"></a>已异灭故坏。<a id="a-6G"></a>此相说心不相应行。<a id="a-6H"></a>问若一切有为法各有四相者是为相。<a id="a-6I"></a>复有相。<a id="a-6J"></a>答是亦有四相。<a id="a-6K"></a>彼相中余四相俱生。<a id="a-6L"></a>生为生住为住异为异坏为坏。<a id="a-6M"></a>问若尔者便无穷。<a id="a-6N"></a>答。</p>
  <p id="a6O">展转更相为</p>
  <p id="a6P">此相各各相为。<a id="a-6Q"></a>如生生各各相生。<a id="a-6R"></a>如是住住各各相生。<a id="a-6S"></a>异异各各相异。<a id="a-6T"></a>坏坏各各相坏。<a id="a-6U"></a>是以非无穷。<a id="a-6V"></a>后四相各行一法。<a id="a-6W"></a>前四相各行八法。<a id="a-6X"></a>生者生八法。<a id="a-6Y"></a>前三后四及彼法余亦如是。<a id="a-6Z"></a>已说诸行伴。<a id="a-6a"></a>如由伴生今当说。</p>
  <p id="a6b">所作共自然　　普遍相应报</p>
  <p id="a6c">从是六种因　　转生有为法</p>
  <p id="a6d">一切因尽在六因中。<a id="a-6e"></a>此因生一切有为行。<a id="a-6f"></a>于中所作因者。<a id="a-6g"></a>生法时不障碍不留住。<a id="a-6h"></a>由此故生不相似法。<a id="a-6i"></a>如由地万物得生。<a id="a-6j"></a>共因者。<a id="a-6k"></a>诸行各各相伴由此故生。<a id="a-6l"></a>如心心数法心不相应行及极微种。<a id="a-6m"></a>自然因者谓彼自已相似如习善生善。<a id="a-6n"></a>习不善生不善。<a id="a-6o"></a>习无记生无记。<a id="a-6p"></a>如物种随类相因。<a id="a-6q"></a>一切遍因者。<a id="a-6r"></a>谓诸烦恼转相续生。<a id="a-6s"></a>如见我审入计着。<a id="a-6t"></a>由此见故于我有常无常审入计着。<a id="a-6u"></a>谤阴相审入计着。<a id="a-6v"></a>于阴相犹豫受有常乐净等生。<a id="a-6w"></a>诸烦恼如是。<a id="a-6x"></a>说诸一切遍如。<a id="a-6y"></a>使品说相应因者。<a id="a-6z"></a>心及心数法。<a id="a-70"></a>各各力于一缘中。<a id="a-71"></a>一时行相离则不生。<a id="a-72"></a>报因者。<a id="a-73"></a>谓行生于生中转成果。<a id="a-74"></a>如善爱果不善不爱果由此故生。<a id="a-75"></a>已说诸因。<a id="a-76"></a>诸法随因中生今当说。</p>
  <p id="a77">若心因报生　　心数及烦恼</p>
  <p id="a78">是从于五因　　兴起应当知</p>
  <p id="a79">若心心数法因报生及诸烦恼。<a id="a-7A"></a>是从五因生。<a id="a-7B"></a>报因生者。<a id="a-7C"></a>从所作因生。<a id="a-7D"></a>彼生时相似不相似物不障碍故住。<a id="a-7E"></a>从共因生伴力故生。<a id="a-7F"></a>彼各各相伴。<a id="a-7G"></a>及心不相应行共伴从自然因生。<a id="a-7H"></a>彼有相似前生无记法从相应因生。<a id="a-7I"></a>俱一时一缘中行从报因生彼善不善。<a id="a-7J"></a>谓此果秽污心心数法除报因无记故。<a id="a-7K"></a>是从一切遍因生由此故生。<a id="a-7L"></a>余四因如前说。</p>
  <p id="a7M">是彼不相应　　诸余相应法</p>
  <p id="a7N">除其初无漏　　是从四因生</p>
  <p id="a7O">是彼不相应者。<a id="a-7P"></a>若色从报生。<a id="a-7Q"></a>及心不相应行是从四因生。<a id="a-7R"></a>所作因共因报因自然因。<a id="a-7S"></a>秽污色及心不相应行亦从四因生。<a id="a-7T"></a>所作因共因自然因一切遍因。<a id="a-7U"></a>诸余相应法除其初无漏。<a id="a-7V"></a>是从四因生者。<a id="a-7W"></a>余心心数法除其初无漏。<a id="a-7X"></a>亦从四因生。<a id="a-7Y"></a>所作因共因自然因相应因。</p>
  <p id="a7Z">谓余不相应　　因生当知三</p>
  <p id="a7a">及诸余相应　　初生无漏法</p>
  <p id="a7b">谓不相应法前所说于中。<a id="a-7c"></a>余若有自然因除初无漏。<a id="a-7d"></a>是从三因生。<a id="a-7e"></a>所作因自然因共因。<a id="a-7f"></a>初无漏相应亦从三因生。<a id="a-7g"></a>所作因共因相应因。<a id="a-7h"></a>是前无自然。</p>
  <p id="a7i">于中不相应　　应从二因生</p>
  <p id="a7j">若从一因中　　生者必无有</p>
  <p id="a7k">于中不相应应从二因生者。<a id="a-7l"></a>初无漏品中。<a id="a-7m"></a>色心不相应行从二因生。<a id="a-7n"></a>所作因共因。<a id="a-7o"></a>已说一切有为。<a id="a-7p"></a>于中若从一因生者必无有。<a id="a-7q"></a>已说诸因。<a id="a-7r"></a>如此因如来定知诸法相。<a id="a-7s"></a>觉力教化故说。<a id="a-7t"></a>缘今当说。</p>
  <p id="a7u">次第亦缘缘　　增上及与因</p>
  <p id="a7v">法从四缘生　　明智之所说</p>
  <p id="a7w">次第缘者。<a id="a-7x"></a>一一心生相续无间。<a id="a-7y"></a>缘缘者。<a id="a-7z"></a>心心数法境界。<a id="a-80"></a>缘彼故心心数法生。<a id="a-81"></a>增上缘者。<a id="a-82"></a>是所作因一切万物。<a id="a-83"></a>万物生时不作挂碍。<a id="a-84"></a>但自所作为要。<a id="a-85"></a>是说增上缘。<a id="a-86"></a>因缘者。<a id="a-87"></a>共因相应因自然因报因一切遍因。<a id="a-88"></a>已说诸缘。<a id="a-89"></a>诸法随缘生今当说。</p>
  <p id="a8A">心及诸心数　　是从四缘生</p>
  <p id="a8B">二正受从三　　谓余说于二</p>
  <p id="a8C">心及诸心数是从四缘生者。<a id="a-8D"></a>心心数法从四缘生。<a id="a-8E"></a>前开导故生是彼次第缘。<a id="a-8F"></a>境界是彼缘缘除其自已。<a id="a-8G"></a>余一切诸法。<a id="a-8H"></a>是彼增上缘。<a id="a-8I"></a>二正受从三者。<a id="a-8J"></a>无想定灭尽定是从三缘生。<a id="a-8K"></a>于中入定心是彼次第缘。<a id="a-8L"></a>于中自地前生功德是彼因缘。<a id="a-8M"></a>及余俱生生住异坏。<a id="a-8N"></a>亦彼因缘彼增上缘如前说。<a id="a-8O"></a>谓余说于二者。<a id="a-8P"></a>离彼余心不相应行。<a id="a-8Q"></a>及色从二缘生。<a id="a-8R"></a>因缘及增上缘。<a id="a-8S"></a>问以何故此诸法谓之行。<a id="a-8T"></a>答。</p>
  <p id="a8U">多法生一法　　一亦能生多</p>
  <p id="a8V">缘行所作行　　如是应当知</p>
  <p id="a8W">多法生一法一亦能生多者。<a id="a-8X"></a>无有一法能自力生。<a id="a-8Y"></a>但一法由多法生。<a id="a-8Z"></a>多法亦由一法生。<a id="a-8a"></a>以是故谓缘行所作行如是应当知。</p>
  <p data-pb></p>
  <h2 id="a8b">业品第三</h2>
  <p id="a8c">已说诸行己性及由诸因缘生。<a id="a-8d"></a>今谓此有因能严饰果种。<a id="a-8e"></a>生种生差别可得。<a id="a-8f"></a>今当说。</p>
  <p id="a8g">业能庄严世　　趣趣在处处</p>
  <p id="a8h">以是当思业　　求离世解脱</p>
  <p id="a8i">业能庄饰世趣趣在处处者。<a id="a-8j"></a>三世于五趣中。<a id="a-8k"></a>种种身差别严饰。<a id="a-8l"></a>是世严饰事唯业。<a id="a-8m"></a>是以当思业求离世解脱。</p>
  <p id="a8n">身业及口意　　有有之所造</p>
  <p id="a8o">从是生诸行　　严饰种种身</p>
  <p id="a8p">身业及口意有有之所造者。<a id="a-8q"></a>谓身口意业生生所造作。<a id="a-8r"></a>从是生诸行严饰种种身。<a id="a-8s"></a>此业相今当略说。</p>
  <p id="a8t">身业教无教　　当知二俱有</p>
  <p id="a8u">口业亦如是　　意业唯无教</p>
  <p id="a8v">身业教无教当知二俱有者。<a id="a-8w"></a>身业性二种有教性无教性。<a id="a-8x"></a>于中有教者。<a id="a-8y"></a>身动是善不善无记。<a id="a-8z"></a>善从善心生。<a id="a-90"></a>不善从不善心生。<a id="a-91"></a>无记从无记心生。<a id="a-92"></a>无教者。<a id="a-93"></a>若作业牢固。<a id="a-94"></a>转异心中此种子生。<a id="a-95"></a>如善受戒人不善。<a id="a-96"></a>无记心中。<a id="a-97"></a>彼犹相随恶业人恶戒相随。<a id="a-98"></a>口业亦如是者。<a id="a-99"></a>口业性亦二种。<a id="a-9A"></a>意业唯无教者。<a id="a-9B"></a>意业性一向无教。<a id="a-9C"></a>所以者何。<a id="a-9D"></a>不现故思微相续故。<a id="a-9E"></a>问此五业几善。<a id="a-9F"></a>几不善。<a id="a-9G"></a>几无记。<a id="a-9H"></a>答。</p>
  <p id="a9I">教当知三种　　善不善无记</p>
  <p id="a9J">意无教亦然　　余不说无记</p>
  <p id="a9K">教当知三种善不善无记者。<a id="a-9L"></a>身口教说三种善不善无记。<a id="a-9M"></a>于中善身教者。<a id="a-9N"></a>行施持戒等善心作身动。<a id="a-9O"></a>不善身教者。<a id="a-9P"></a>杀生不与取非梵行等。<a id="a-9Q"></a>不善心作身动。<a id="a-9R"></a>无记身教者。<a id="a-9S"></a>无记心作身动。<a id="a-9T"></a>如威仪工巧伎术。<a id="a-9U"></a>如是口动善者。<a id="a-9V"></a>如不虚言饶益相应。<a id="a-9W"></a>应时言等从善心生。<a id="a-9X"></a>口业不善者。<a id="a-9Y"></a>如妄言两舌恶口绮语等。<a id="a-9Z"></a>从不善心生。<a id="a-9a"></a>口业无记者。<a id="a-9b"></a>从无记心生。<a id="a-9c"></a>口业意无教亦然者。<a id="a-9d"></a>意业无教亦三种善不善无记。<a id="a-9e"></a>善心相应思是善。<a id="a-9f"></a>不善心相应思是不善。<a id="a-9g"></a>无记心相应思是无记。<a id="a-9h"></a>余不说无记者。<a id="a-9i"></a>余有二身无教及口无教。<a id="a-9j"></a>彼二种善不善。<a id="a-9k"></a>无无记。<a id="a-9l"></a>所以者何。<a id="a-9m"></a>无记心羸劣。<a id="a-9n"></a>彼不能生强力业。<a id="a-9o"></a>谓转异心中彼相似相随。<a id="a-9p"></a>是故身无教口无教无无记。<a id="a-9q"></a>问无记业何业性。<a id="a-9r"></a>何处系。<a id="a-9s"></a>答。</p>
  <p id="a9t">色有无记二　　隐没不隐没</p>
  <p id="a9u">隐没系在色　　余在于二界</p>
  <p id="a9v">色有无记二隐没不隐没者。<a id="a-9w"></a>身口业是色性以业色性故。<a id="a-9x"></a>二种隐没及不隐没。<a id="a-9y"></a>隐没者。<a id="a-9z"></a>谓烦恼所覆亦从诸烦恼生。<a id="a-A0"></a>异者是不隐没。<a id="a-A1"></a>隐没系在色者。<a id="a-A2"></a>若隐没一向系色界。<a id="a-A3"></a>所以者何。<a id="a-A4"></a>思惟断烦恼能起身口业。<a id="a-A5"></a>此欲界思惟断烦恼一向不善。<a id="a-A6"></a>不以不善烦恼能起无记业。<a id="a-A7"></a>余在于二界者。<a id="a-A8"></a>不隐没无记业。<a id="a-A9"></a>亦系在欲界。<a id="a-AA"></a>亦系在色界。<a id="a-AB"></a>意业如心说是余处分别。<a id="a-AC"></a>故今不说。</p>
  <p id="aAD">身口业无教　　当知善不善</p>
  <p id="aAE">三相禅无漏　　调御威仪戒</p>
  <p id="aAF">身口业无教当知善不善者。<a id="a-AG"></a>业若色性于中若无教性是善不善。<a id="a-AH"></a>三相禅无漏调御威仪戒者。<a id="a-AI"></a>无教戒有三相。<a id="a-AJ"></a>无漏禅生调御威仪。<a id="a-AK"></a>无漏者。<a id="a-AL"></a>谓戒道共俱行。<a id="a-AM"></a>正语正业正命。<a id="a-AN"></a>禅生者。<a id="a-AO"></a>谓禅俱行离恶。<a id="a-AP"></a>调御威仪戒者。<a id="a-AQ"></a>谓欲界戒。</p>
  <p id="aAR">无教在欲界　　教依于二有</p>
  <p id="aAS">当知非心俱　　谓余心俱说</p>
  <p id="aAT">谓欲界无教是非心共俱。<a id="a-AU"></a>所以者何。<a id="a-AV"></a>谓受戒戒虽善心不善心无记心随行。<a id="a-AW"></a>而不与善不善无记共。<a id="a-AX"></a>俱教者亦在欲界亦在色界。<a id="a-AY"></a>但非心共俱。<a id="a-AZ"></a>所以者何。<a id="a-Aa"></a>由身故色界无教。<a id="a-Ab"></a>及无漏与心共俱。<a id="a-Ac"></a>所以者何。<a id="a-Ad"></a>由心故此非余心中随行。<a id="a-Ae"></a>已分别诸业。<a id="a-Af"></a>若成就业今当说。</p>
  <p id="aAg">无漏戒律仪　　见谛所成就</p>
  <p id="aAh">禅生若得禅　　持戒生欲界</p>
  <p id="aAi">无漏戒律仪见谛所成就者。<a id="a-Aj"></a>见谛谓无漏见见圣谛。<a id="a-Ak"></a>初生无漏见时见于欲界苦谛。<a id="a-Al"></a>是故一切圣人成就无漏戒。<a id="a-Am"></a>禅生若得禅者。<a id="a-An"></a>谓得禅是成就禅戒。<a id="a-Ao"></a>持戒生欲界者。<a id="a-Ap"></a>若受戒者故成就欲界戒。<a id="a-Aq"></a>已略说成就。<a id="a-Ar"></a>如过去未来。<a id="a-As"></a>现在可得。<a id="a-At"></a>今当说。</p>
  <p id="aAu">谓住威仪戒　　无教在于今</p>
  <p id="aAv">当知恒成就　　或复尽过去</p>
  <p id="aAw">谓住威仪戒无教在于今当知恒成就者。<a id="a-Ax"></a>若住威仪一切时成就无教戒。<a id="a-Ay"></a>彼终不离至命尽所缚。<a id="a-Az"></a>或复尽过去者。<a id="a-B0"></a>或成就过去无教戒。<a id="a-B1"></a>若尽不失。<a id="a-B2"></a>谓初已尽是成就过去。<a id="a-B3"></a>过去者假名为尽。</p>
  <p id="aB4">若有作于教　　即时立中世</p>
  <p id="aB5">当知成过去　　已尽而不舍</p>
  <p id="aB6">若有作于教即时立中世。<a id="a-B7"></a>若作身口教。<a id="a-B8"></a>尔时即成就现在教。<a id="a-B9"></a>现在者假名中世。<a id="a-BA"></a>当知成过去已尽而不舍者。<a id="a-BB"></a>若彼教已尽不失。<a id="a-BC"></a>尔时即成就过去。</p>
  <p id="aBD">谓得禅无教　　成就灭未至</p>
  <p id="aBE">中若入正受　　教亦如前说</p>
  <p id="aBF">谓得禅无教成就灭未至者。<a id="a-BG"></a>若得禅彼成就过去未来。<a id="a-BH"></a>所以者何。<a id="a-BI"></a>如彼禅成就戒亦复尔。<a id="a-BJ"></a>中若入正受者。<a id="a-BK"></a>现在假名中。<a id="a-BL"></a>彼若入定空尔时成就现在无教。<a id="a-BM"></a>所以者何。<a id="a-BN"></a>与定俱故。<a id="a-BO"></a>教亦如前说者。<a id="a-BP"></a>如住威仪戒。<a id="a-BQ"></a>若作教尔时成就现在教。<a id="a-BR"></a>若不作教尔时不成就教。<a id="a-BS"></a>若尽不失尔时成就过去。<a id="a-BT"></a>若不尽设尽便失。<a id="a-BU"></a>尔时不成就。<a id="a-BV"></a>住禅戒亦复如是。</p>
  <p id="aBW">悉成就当知　　得道若未生</p>
  <p id="aBX">中间在道心　　尽不舍前世</p>
  <p id="aBY">悉成就当知得道若未生者。<a id="a-BZ"></a>一切得道成就未来无漏无教。<a id="a-Ba"></a>所以者何。<a id="a-Bb"></a>如彼无漏心成就戒亦复尔。<a id="a-Bc"></a>中间在道心者。<a id="a-Bd"></a>已合道若入于定。<a id="a-Be"></a>尔时即成就现在。<a id="a-Bf"></a>尽不舍前世者前世是过去彼于此无教。<a id="a-Bg"></a>若尽不失如得圣果。<a id="a-Bh"></a>及退者成就过去无教。</p>
  <p id="aBi">若作恶不善　　立戒成就二</p>
  <p id="aBj">至彼缠所缠　　尽已尽当知</p>
  <p id="aBk">若作恶不善立戒成就二者。<a id="a-Bl"></a>如此住威仪戒。<a id="a-Bm"></a>或住禅戒或住无漏戒。<a id="a-Bn"></a>或作不善浊重缠。<a id="a-Bo"></a>尔时于不善中起无教。<a id="a-Bp"></a>即成就教及无教。<a id="a-Bq"></a>若非浊重缠不起无教。<a id="a-Br"></a>问几时成就。<a id="a-Bs"></a>答至彼缠所缠。<a id="a-Bt"></a>若缠所缠随可得成就。<a id="a-Bu"></a>尽已尽当知者。<a id="a-Bv"></a>彼缠若尽教及无教亦随尽。</p>
  <p id="aBw">处不威仪戒　　无教成就中</p>
  <p id="aBx">恶而不爱果　　亦复过去尽</p>
  <p id="aBy">处不威仪戒无教成就中恶而不爱果者。<a id="a-Bz"></a>若住不威仪戒。<a id="a-C0"></a>尔时成就不善无教。<a id="a-C1"></a>不善名不爱果。<a id="a-C2"></a>亦复过去尽者。<a id="a-C3"></a>灭非不灭。</p>
  <p id="aC4">有教现于时　　是说成就中</p>
  <p id="aC5">亦复尽过去　　善于上相违</p>
  <p id="aC6">有教现于时是说成就中亦复尽过去者。<a id="a-C7"></a>教谓如前说。<a id="a-C8"></a>善于上相违者。<a id="a-C9"></a>如住威仪戒说。<a id="a-CA"></a>不善如是住不威仪。<a id="a-CB"></a>说善至彼善心。</p>
  <p id="aCC">若处中所作　　即成就中世</p>
  <p id="aCD">亦复过去尽　　或二亦复一</p>
  <p id="aCE">处中者。<a id="a-CF"></a>不威仪亦非不威仪住是居中容。<a id="a-CG"></a>彼如善住说善。<a id="a-CH"></a>或复二有教及无教。<a id="a-CI"></a>或一向教。<a id="a-CJ"></a>或善不善。<a id="a-CK"></a>或一。<a id="a-CL"></a>问云何得色界戒云何舍。<a id="a-CM"></a>为根本禅得。<a id="a-CN"></a>为余方便。<a id="a-CO"></a>答非一向根本禅。</p>
  <p id="aCP">色界中善心　　得定威仪戒</p>
  <p id="aCQ">是失彼亦失　　无漏有六心</p>
  <p id="aCR">色界中善心得定威仪戒者。<a id="a-CS"></a>若得色界善心或离欲或不离欲。<a id="a-CT"></a>彼一切得色界戒。<a id="a-CU"></a>所以者何。<a id="a-CV"></a>一切色界善心中戒常共俱。<a id="a-CW"></a>问云何失。<a id="a-CX"></a>答是失彼亦失。<a id="a-CY"></a>问无漏云何。<a id="a-CZ"></a>答无漏有六心无漏戒。<a id="a-Ca"></a>无漏六地心共得。<a id="a-Cb"></a>问云何失。<a id="a-Cc"></a>答是失彼亦失。<a id="a-Cd"></a>六地者。<a id="a-Ce"></a>未来禅中间禅根本四禅。<a id="a-Cf"></a>问此戒几时舍。<a id="a-Cg"></a>答。</p>
  <p id="aCh">调御威仪戒　　是舍于五时</p>
  <p id="aCi">禅生及无漏　　二时觉所说</p>
  <p id="aCj">调御威仪戒是舍于五时者。<a id="a-Ck"></a>威仪戒五时舍。<a id="a-Cl"></a>罢道犯戒死时。<a id="a-Cm"></a>邪见增法没尽。<a id="a-Cn"></a>禅生及无漏二时觉所说者。<a id="a-Co"></a>禅戒二时舍退及上生。<a id="a-Cp"></a>无漏戒亦二时舍退及得果。<a id="a-Cq"></a>问余业云何舍。<a id="a-Cr"></a>答。</p>
  <p id="aCs">不善戒有二　　善无色亦然</p>
  <p id="aCt">秽污说一时　　若业住于意</p>
  <p id="aCu">不善戒有二者。<a id="a-Cv"></a>不作方便及死时善无色亦然者。<a id="a-Cw"></a>善无色业亦二时舍。<a id="a-Cx"></a>善根断时及上生。<a id="a-Cy"></a>秽污说一时若业在于意者。<a id="a-Cz"></a>秽污意业一时舍离欲时。<a id="a-D0"></a>已说诸业性及成就。<a id="a-D1"></a>如此业世尊种种分别。<a id="a-D2"></a>今当说。</p>
  <p id="aD3">若业与苦果　　当知是恶行</p>
  <p id="aD4">意恶行增上　　贪嗔恚邪见</p>
  <p id="aD5">若业与苦果当知是恶行者。<a id="a-D6"></a>谓业是不善尽说是恶行。<a id="a-D7"></a>不善者苦果。<a id="a-D8"></a>意恶行增上贪嗔恚邪见者。<a id="a-D9"></a>不善思愿是意恶行。<a id="a-DA"></a>复三种说意恶行。<a id="a-DB"></a>贪嗔恚邪见。</p>
  <p id="aDC">此相违妙行　　最胜之所说</p>
  <p id="aDD">若于中最上　　是名为十道</p>
  <p id="aDE">此相违妙行最胜之所说者。<a id="a-DF"></a>此相违一切善业及无贪无恚正见。<a id="a-DG"></a>若于中最上是名为十道者。<a id="a-DH"></a>若于不善业中。<a id="a-DI"></a>若业最上者是说业道。<a id="a-DJ"></a>如杀生不与取邪行妄言两舌恶口绮语贪恚邪见。<a id="a-DK"></a>于中杀生者。<a id="a-DL"></a>众生想舍众生意断他命求方便成业。<a id="a-DM"></a>不与取者。<a id="a-DN"></a>物他所有他想不与辄取。<a id="a-DO"></a>邪行者。<a id="a-DP"></a>妇女他所有犯于道。<a id="a-DQ"></a>若自所有时时犯非道。<a id="a-DR"></a>妄言者。<a id="a-DS"></a>异想意欺诳他说。<a id="a-DT"></a>两舌者。<a id="a-DU"></a>憎他故亲相离方便说。<a id="a-DV"></a>恶口者。<a id="a-DW"></a>以嗔于他不爱言。<a id="a-DX"></a>绮语者。<a id="a-DY"></a>不善心无义言。<a id="a-DZ"></a>贪者欲界欲恚者忿怒。<a id="a-Da"></a>邪见者谤因果此是业道。<a id="a-Db"></a>余者非业道。<a id="a-Dc"></a>谓此行方便求及饮酒等。<a id="a-Dd"></a>不正业思愿者是根本业。<a id="a-De"></a>此以彼十为道。</p>
  <p id="aDf">若业现法报　　次受于生报</p>
  <p id="aDg">后报亦复然　　余则说不定</p>
  <p id="aDh">谓业能成现法果时则不定。<a id="a-Di"></a>问如世尊说。<a id="a-Dj"></a>三业乐报苦报不苦不乐报。<a id="a-Dk"></a>此云何。<a id="a-Dl"></a>答。</p>
  <p id="aDm">若欲界中善　　及色界三地</p>
  <p id="aDn">是应有乐报　　受者定不定</p>
  <p id="aDo">若欲界中善及色界三地是应有乐报者。<a id="a-Dp"></a>欲界善业生报与乐俱。<a id="a-Dq"></a>及色界初禅第二第三。<a id="a-Dr"></a>亦生报与乐俱。<a id="a-Ds"></a>此总说乐报。<a id="a-Dt"></a>问此亦是定耶。<a id="a-Du"></a>答受者定不定。<a id="a-Dv"></a>若定若不定是四地中。<a id="a-Dw"></a>善一切有乐报。</p>
  <p id="aDx">生不苦不乐　　谓在于上善</p>
  <p id="aDy">若受于苦报　　是说不善业</p>
  <p id="aDz">生不苦不乐谓在于上善者。<a id="a-E0"></a>第四禅地善业及无色中是不苦不乐报。<a id="a-E1"></a>是生报与不苦不乐俱。<a id="a-E2"></a>于中无乐痛。<a id="a-E3"></a>若受于苦报是说不善业者。<a id="a-E4"></a>不善业是苦报。<a id="a-E5"></a>必与苦痛俱。<a id="a-E6"></a>受报此亦定不定如上。<a id="a-E7"></a>问世尊说四业。<a id="a-E8"></a>黑黑报。<a id="a-E9"></a>白白报。<a id="a-EA"></a>黑白黑白报。<a id="a-EB"></a>不黑不白无报。<a id="a-EC"></a>此云何。<a id="a-ED"></a>答。</p>
  <p id="aEE">色中有善业　　是白有白报</p>
  <p id="aEF">黑白在欲界　　黑报说不净</p>
  <p id="aEG">色中有善业是白有白报者。<a id="a-EH"></a>色界善业是白报一向不净故。<a id="a-EI"></a>及离不善故彼一向极妙报。<a id="a-EJ"></a>是谓白有白报。<a id="a-EK"></a>黑白在欲中者。<a id="a-EL"></a>欲界善业黑白黑白报。<a id="a-EM"></a>所以者何。<a id="a-EN"></a>是不善所坏羸劣故故说黑白。<a id="a-EO"></a>彼杂受报爱不爱故说黑白报。<a id="a-EP"></a>黑报说不净者。<a id="a-EQ"></a>不善谓不净是黑增恶故。<a id="a-ER"></a>鄙贱故是说黑报。</p>
  <p id="aES">若思能舍离　　是尽无有余</p>
  <p id="aET">彼在无碍道　　谓是第四业</p>
  <p id="aEU">谓道能灭此三业是无碍道。<a id="a-EV"></a>若有思此思是第四业。<a id="a-EW"></a>于中四思思惟道灭。<a id="a-EX"></a>第二业十三有二道。<a id="a-EY"></a>见谛道四。<a id="a-EZ"></a>思惟道九。<a id="a-Ea"></a>是无漏思不增恶故不黑。<a id="a-Eb"></a>不五乐故不白。<a id="a-Ec"></a>与无穷相违故无报。<a id="a-Ed"></a>问世尊说身口意曲秽浊。<a id="a-Ee"></a>此云何。<a id="a-Ef"></a>答。</p>
  <p id="aEg">曲生于谄伪　　秽从嗔恚生</p>
  <p id="aEh">欲生谓为浊　　世尊之所说</p>
  <p id="aEi">曲生于谄伪者。<a id="a-Ej"></a>若业从伪生。<a id="a-Ek"></a>是曲欺诳故。<a id="a-El"></a>秽从嗔恚生者。<a id="a-Em"></a>若业从恚生。<a id="a-En"></a>是秽一向诤故。<a id="a-Eo"></a>欲生谓为浊世尊之所说者。<a id="a-Ep"></a>若业从欲生。<a id="a-Eq"></a>是浊一向尘垢故。<a id="a-Er"></a>问如世尊说三净身口意。<a id="a-Es"></a>此云何。<a id="a-Et"></a>答。</p>
  <p id="aEu">净一切妙行　　满者是身口</p>
  <p id="aEv">谓无学意满　　即是无学心</p>
  <p id="aEw">净一切妙行者。<a id="a-Ex"></a>若有妙行是一切净。<a id="a-Ey"></a>离烦恼不净故。<a id="a-Ez"></a>问满云何。<a id="a-F0"></a>答满者是身口。<a id="a-F1"></a>无学意中身口妙行。<a id="a-F2"></a>是谓满善除一切挂碍故。<a id="a-F3"></a>谓无学意满即是无学心者。<a id="a-F4"></a>若无学意满是无学心。<a id="a-F5"></a>所以者何。<a id="a-F6"></a>无学心者。<a id="a-F7"></a>已逮得文尼相故。<a id="a-F8"></a>已说诸业假名果。<a id="a-F9"></a>今当说。</p>
  <p id="aFA">善恶不善业　　是俱有二果</p>
  <p id="aFB">善或成三果　　一果谓余说</p>
  <p id="aFC">善恶不善业是俱有二果者。<a id="a-FD"></a>善业成二果所依果及报果。<a id="a-FE"></a>无漏业亦有二果。<a id="a-FF"></a>所依果及解脱果。<a id="a-FG"></a>不善业亦有二果。<a id="a-FH"></a>所依果及报果。<a id="a-FI"></a>善或成三果者。<a id="a-FJ"></a>谓善有漏业能除诸烦恼是三果。<a id="a-FK"></a>所依果报果及解脱果。<a id="a-FL"></a>一果谓余说者。<a id="a-FM"></a>谓余无记业是一果所依果。<a id="a-FN"></a>无余。<a id="a-FO"></a>问造色相是身口业。<a id="a-FP"></a>是业何四大造。<a id="a-FQ"></a>答。</p>
  <p id="aFR">自地若有大　　依于身口业</p>
  <p id="aFS">无漏随力得　　是彼谓之果</p>
  <p id="aFT">自地若有大依于身口业者。<a id="a-FU"></a>若欲界诸业是依于欲界大此所造故。<a id="a-FV"></a>色界业亦如是。<a id="a-FW"></a>问无漏诸业云何。<a id="a-FX"></a>答无漏随力得是彼谓之果者。<a id="a-FY"></a>无漏色若依四大得即依彼地。<a id="a-FZ"></a>若住欲界得道。<a id="a-Fa"></a>彼身口业欲界四大造。<a id="a-Fb"></a>如是一切地谓力除色界欲及无色界。<a id="a-Fc"></a>彼若命终生无色中。<a id="a-Fd"></a>若未得而得身口业。<a id="a-Fe"></a>是身口业即彼地四大造。<a id="a-Ff"></a>问如世尊说三障。<a id="a-Fg"></a>业障烦恼障报障。<a id="a-Fh"></a>是相云何。<a id="a-Fi"></a>答。</p>
  <p id="aFj">无间无救业　　广能生烦恼</p>
  <p id="aFk">恶道受恶业　　障碍亦应知</p>
  <p id="aFl">此三法障碍者。<a id="a-Fm"></a>必不受圣法是故说障碍。<a id="a-Fn"></a>问此业何等最大恶。<a id="a-Fo"></a>答。</p>
  <p id="aFp">若业坏僧者　　是说为极恶</p>
  <p id="aFq">谓业坏僧是业最恶。<a id="a-Fr"></a>是阿鼻大地狱住劫。<a id="a-Fs"></a>问何者最大妙。<a id="a-Ft"></a>答。</p>
  <p id="aFu">第一有中思　　当知彼最大</p>
  <p id="aFv">非想非非想处于有第一。<a id="a-Fw"></a>彼地摄思是大妙极。<a id="a-Fx"></a>大果彼八万劫寿报。</p>
 </body>
</html>