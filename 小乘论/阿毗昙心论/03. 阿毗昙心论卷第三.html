<!doctype html>
<html id="z3IBW8Y1Br" data-ver="854">
 <head>
  <meta charset="utf-8">
  <meta author="法胜">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗昙心论卷第三</h1>
  <h2 id="a2">智品第六</h2>
  <p id="a3">智慧性能了　　明观一切有</p>
  <p id="a4">有无有涅槃　　是相今当说</p>
  <p id="a5">谓智贤圣品已略说有无。<a id="a-6"></a>有境界今当说。</p>
  <p id="a7">三智佛所说　　最上第一意</p>
  <p id="a8">法智未知智　　及世俗等智</p>
  <p id="a9">此三智摄一切智。<a id="a-A"></a>于中法智名谓境界。<a id="a-B"></a>于欲界苦习灭道无漏智境界。<a id="a-C"></a>是初受法相故曰法智。<a id="a-D"></a>从法智根现见已。<a id="a-E"></a>非根现亦见未知智。<a id="a-F"></a>未知智名谓境界。<a id="a-G"></a>色无色界苦习灭道无漏智境界。<a id="a-H"></a>是后受法相故曰未知智。<a id="a-I"></a>等智名谓有漏智。<a id="a-J"></a>是多取等谛智男女长短为首。</p>
  <p id="aK">苦习息止道　　二智如可得</p>
  <p id="aL">此名与四智　　解脱师所说</p>
  <p id="aM">此二智法智未知智。<a id="a-N"></a>若行于谛如是相似名所说。<a id="a-O"></a>苦谛境界说苦智。<a id="a-P"></a>习谛境界说习智。<a id="a-Q"></a>灭谛境界说灭智。<a id="a-R"></a>道谛境界说道智。<a id="a-S"></a>解脱师所说。</p>
  <p id="aT">若智观他心　　是从三中说</p>
  <p id="aU">尽无生智二　　境界在四门</p>
  <p id="aV">若智观他心是从三中说者。<a id="a-W"></a>他心智谓有漏境界。<a id="a-X"></a>是等智境界。<a id="a-Y"></a>欲界道是法智境界。<a id="a-Z"></a>色界道是未知智。<a id="a-a"></a>尽无生智二者。<a id="a-b"></a>无学二智尽智无生智。<a id="a-c"></a>于中所作已竟受无学智是尽智。<a id="a-d"></a>不复更作受无学智。<a id="a-e"></a>是无生智是亦法智未知智。<a id="a-f"></a>问尽智无生智何谛境界。<a id="a-g"></a>答境界在四门。<a id="a-h"></a>此二智四谛境界苦习灭道。<a id="a-i"></a>已说十智。<a id="a-j"></a>行今当说。</p>
  <p id="ak">二智十六行　　法智未知智</p>
  <p id="al">如是行或非　　是说为等智</p>
  <p id="am">二智十六行法智未知智者。<a id="a-n"></a>法智性是十六行四行受。<a id="a-o"></a>苦四行习四行灭四行道未知智。<a id="a-p"></a>色无色界亦尔。<a id="a-q"></a>如是行或非是说为等智者。<a id="a-r"></a>暖顶忍第一法中摄等智行。<a id="a-s"></a>无漏行二谛所摄。<a id="a-t"></a>十六行第一法摄四行闻思。<a id="a-u"></a>及余思惟等智十六行。<a id="a-v"></a>离此余等智非十六行。<a id="a-w"></a>谓施戒慈如是比。</p>
  <p id="ax">四智有四行　　决定行所说</p>
  <p id="ay">正观他心智　　此或是或非</p>
  <p id="az">四智有四行决定行所说者。<a id="a-10"></a>苦智四行如上说。<a id="a-11"></a>习灭道智亦如是。<a id="a-12"></a>正观他心智此或是或非者。<a id="a-13"></a>无漏他心智四行如道智有漏非。</p>
  <p id="a14">尽智无生智　　离空无我行</p>
  <p id="a15">说有十四行　　受相为最胜</p>
  <p id="a16">尽智无生智离空无我行说有十四行者。<a id="a-17"></a>尽智无生智十四行除空无我行。<a id="a-18"></a>所以者何。<a id="a-19"></a>彼行等谛我已作不复更作。<a id="a-1A"></a>空无我者不以此行。<a id="a-1B"></a>受相为最胜者。<a id="a-1C"></a>非一切无漏智在十六行。<a id="a-1D"></a>十六行者是总行。<a id="a-1E"></a>更有无漏智受十六相。<a id="a-1F"></a>如身意止是自相智。<a id="a-1G"></a>不在十六行前受十六行。<a id="a-1H"></a>此自相行于诸无漏智前受故胜。<a id="a-1I"></a>已说十六行。<a id="a-1J"></a>如此智所得今当说。</p>
  <p id="a1K">第一无漏心　　或有成就一</p>
  <p id="a1L">二或成就三　　于上增益一</p>
  <p id="a1M">第一无漏心或有成就一者。<a id="a-1N"></a>第一无漏心苦法忍相应。<a id="a-1O"></a>未离欲成就一等智。<a id="a-1P"></a>已离欲成就他心智。<a id="a-1Q"></a>二或成就三者。<a id="a-1R"></a>第二无漏心苦法智相应。<a id="a-1S"></a>未离欲成就三法智苦智等智。<a id="a-1T"></a>已离欲成就他心智。<a id="a-1U"></a>于上增益一者。<a id="a-1V"></a>于上四时增说一。<a id="a-1W"></a>四时得苦未知智。<a id="a-1X"></a>得未知智习法智。<a id="a-1Y"></a>得习智灭法智。<a id="a-1Z"></a>得灭智道法智。<a id="a-1a"></a>得道智。<a id="a-1b"></a>忍中不得智。<a id="a-1c"></a>问此智何地所摄。<a id="a-1d"></a>答。</p>
  <p id="a1e">九智圣所说　　依倚于上地</p>
  <p id="a1f">禅中有十智　　无色地中八</p>
  <p id="a1g">九智圣所说依倚于上地者。<a id="a-1h"></a>未来禅中间禅。<a id="a-1i"></a>无他心智根本禅摄故。<a id="a-1j"></a>禅中有十智者。<a id="a-1k"></a>根本四禅中有十智无色地中八者。<a id="a-1l"></a>无色中有八智除法智他心智。<a id="a-1m"></a>法智者境界。<a id="a-1n"></a>于欲界不以无色境界。<a id="a-1o"></a>于欲界他心智行。<a id="a-1p"></a>乘色无色中无色。<a id="a-1q"></a>已说地。<a id="a-1r"></a>修今当说。<a id="a-1s"></a>修有二种得修行修。<a id="a-1t"></a>得修者。<a id="a-1u"></a>谓功德未曾得而得。<a id="a-1v"></a>得已诸余功德彼所倚。<a id="a-1w"></a>亦得得已后时不求而生。<a id="a-1x"></a>行修者。<a id="a-1y"></a>谓曾得功德今现在前行。<a id="a-1z"></a>问此诸智云何修。<a id="a-20"></a>答。</p>
  <p id="a21">若以得为修　　智者诸圣见</p>
  <p id="a22">彼即当来修　　诸忍亦如是</p>
  <p id="a23">若已得为修智者诸圣见彼即当来修者。<a id="a-24"></a>见谛道中谓智现在前修。<a id="a-25"></a>即彼当来修法智乃至道智。<a id="a-26"></a>诸忍亦如是者。<a id="a-27"></a>忍亦如是苦法忍现在前修。<a id="a-28"></a>即苦法忍当来修。<a id="a-29"></a>非智非余忍如是一切。</p>
  <p id="a2A">是于三心中　　得修于等智</p>
  <p id="a2B">或修七或六　　最后心所说</p>
  <p id="a2C">是于三心中得修于等智者。<a id="a-2D"></a>即见谛道中。<a id="a-2E"></a>三心须当来修等智。<a id="a-2F"></a>苦未知智。<a id="a-2G"></a>习未知智。<a id="a-2H"></a>灭未知智。<a id="a-2I"></a>行此三谛时得修等智。<a id="a-2J"></a>所以者何。<a id="a-2K"></a>此三谛习已观非道谛。<a id="a-2L"></a>谓地见道即彼地等智及欲界。<a id="a-2M"></a>或修七或六最后心所说者。<a id="a-2N"></a>道未知智离欲修七智。<a id="a-2O"></a>谓阿那含果所摄。<a id="a-2P"></a>未离欲修六智除他心智。<a id="a-2Q"></a>彼中非想非非想道得沙门果。<a id="a-2R"></a>是以不修等智。</p>
  <p id="a2S">十七无漏心　　于上思惟道</p>
  <p id="a2T">当知修于七　　六修增益根</p>
  <p id="a2U">十七无漏心于上思惟道当知修于七者。<a id="a-2V"></a>须陀洹果上思惟道。<a id="a-2W"></a>十七心须修七智。<a id="a-2X"></a>此道未来禅所摄是以无他心智。<a id="a-2Y"></a>尽智无生智是无学。<a id="a-2Z"></a>以故无余七智必修。<a id="a-2a"></a>所以者何。<a id="a-2b"></a>彼意此功德常不空。<a id="a-2c"></a>若不修者曾得已舍复未更得。<a id="a-2d"></a>于其中间应空而不空是以必修。<a id="a-2e"></a>六种增益根者。<a id="a-2f"></a>增益根名谓信解脱。<a id="a-2g"></a>增益诸根逮得见到。<a id="a-2h"></a>彼有九无碍道九解脱道。<a id="a-2i"></a>是一切无碍道一切解脱道修六智。<a id="a-2j"></a>此说未离欲是以无他心智。<a id="a-2k"></a>尔时学道不学断烦恼。<a id="a-2l"></a>彼未曾得修功德非已曾得。<a id="a-2m"></a>是以不修等智。</p>
  <p id="a2n">得不还果时　　远离于七地</p>
  <p id="a2o">思学诸通道　　解脱修习八</p>
  <p id="a2p">得不还果时者。<a id="a-2q"></a>若得不还果修八智彼中要得根本禅是以修他心智余智如前。<a id="a-2r"></a>远离于七地者。<a id="a-2s"></a>四禅三无色离欲时。<a id="a-2t"></a>一切九解脱道修八智。<a id="a-2u"></a>于中一切修下地禅。<a id="a-2v"></a>思学诸通道解脱修习八者。<a id="a-2w"></a>三通如意足天眼天耳。<a id="a-2x"></a>一切九解脱道修八智。<a id="a-2y"></a>所以者何。<a id="a-2z"></a>摄根本禅故。</p>
  <p id="a30">此无碍道中　　及灭第一有</p>
  <p id="a31">彼八解脱道　　说者修习七</p>
  <p id="a32">七地离欲时一切无碍道中。<a id="a-33"></a>修七智除他心智。<a id="a-34"></a>所以者何。<a id="a-35"></a>此无碍道修灭结。<a id="a-36"></a>智他心智非灭结。<a id="a-37"></a>以故不修非想非非想处第一有。<a id="a-38"></a>彼离欲时八解脱道中修七智除等智。<a id="a-39"></a>所以者何。<a id="a-3A"></a>等智于非想非非想处转。<a id="a-3B"></a>还以非离故。</p>
  <p id="a3C">离于第一有　　六修无碍道</p>
  <p id="a3D">乘上应当知　　修习于下地</p>
  <p id="a3E">离于第一有六修无碍道者。<a id="a-3F"></a>第一离欲时九无碍道中。<a id="a-3G"></a>修六智除他心智及等智。<a id="a-3H"></a>乘上应当知修习于下地者。<a id="a-3I"></a>此修一切地当知修自地诸智。<a id="a-3J"></a>及下地所摄。<a id="a-3K"></a>谓依初禅离欲彼修二地功德。<a id="a-3L"></a>自地所摄及未来禅。<a id="a-3M"></a>如是至无所有处。</p>
  <p id="a3N">漏无漏一切　　诸地修功德</p>
  <p id="a3O">初无学心中　　此未知智意</p>
  <p id="a3P">漏无漏一切诸地修功德初无学心中者。<a id="a-3Q"></a>得无著果时九地及自地。<a id="a-3R"></a>亦一切诸地于中修。<a id="a-3S"></a>所以者何。<a id="a-3T"></a>非想非非想处地烦恼相违。<a id="a-3U"></a>一切地有烦恼意不明净。<a id="a-3V"></a>无烦恼意明净。<a id="a-3W"></a>是以离彼修一切。<a id="a-3X"></a>问此无学初心何智相应。<a id="a-3Y"></a>答此未知智意。<a id="a-3Z"></a>是初无学心未知智相应。<a id="a-3a"></a>彼作是念我生已灭。<a id="a-3b"></a>是非想非非想处生缘。<a id="a-3c"></a>所以者何。<a id="a-3d"></a>最后尽故是以苦未知智相应。<a id="a-3e"></a>问又世尊言见智慧此三为一种为种种。<a id="a-3f"></a>答此是慧之差别慧性所有。<a id="a-3g"></a>但以事故世尊或说见或说智。<a id="a-3h"></a>问此义云何。<a id="a-3i"></a>答。</p>
  <p id="a3j">谓决定能知　　诸忍非智性</p>
  <p id="a3k">尽智则非见　　无生智亦然</p>
  <p id="a3l">谓决定能知诸忍非智性者。<a id="a-3m"></a>修行八忍能求故见能视故慧。<a id="a-3n"></a>但非智不决定故。<a id="a-3o"></a>所以者何。<a id="a-3p"></a>用始缘故。<a id="a-3q"></a>尽智则非见无生智亦然者。<a id="a-3r"></a>尽智无生智视故慧决定故智。<a id="a-3s"></a>但非见不求故无所为故。<a id="a-3t"></a>余无漏慧种三性所有见智及慧。</p>
  <p id="a3u">善俗有漏智　　在意及诸见</p>
  <p id="a3v">当知此则见　　说一切是慧</p>
  <p id="a3w">善俗有漏智在意及诸见当知此则见者。<a id="a-3x"></a>意识地中善有漏慧。<a id="a-3y"></a>三性见智及慧。<a id="a-3z"></a>五见烦恼性此见所有观察故。<a id="a-40"></a>亦不离智及慧。<a id="a-41"></a>余有漏慧种非见性所有。<a id="a-42"></a>所以者何。<a id="a-43"></a>无记意识相应慧种。<a id="a-44"></a>非见性所有不观察故。<a id="a-45"></a>秽污慧种亦非见性。<a id="a-46"></a>所有烦恼所坏故。<a id="a-47"></a>五识相应慧种亦非见性。<a id="a-48"></a>所有不观察故亦不离智性。<a id="a-49"></a>说一切是慧者。<a id="a-4A"></a>谓前所说离如忍中。<a id="a-4B"></a>离智尽智无生智离见。<a id="a-4C"></a>除善意识地及五见已余有漏慧离见慧不如是。<a id="a-4D"></a>所以者何。<a id="a-4E"></a>一切智种一切见种即是慧种故。<a id="a-4F"></a>问一一智几智缘。<a id="a-4G"></a>答。</p>
  <p id="a4H">法智未知智　　晓了于九智</p>
  <p id="a4I">因智及果智　　是二智境界</p>
  <p id="a4J">法智未知智晓了于九智者。<a id="a-4K"></a>法智观九智缘九智除未知智。<a id="a-4L"></a>所以者何。<a id="a-4M"></a>未知智者非欲界果非欲界因非欲界灭非欲界道。<a id="a-4N"></a>未知智亦如是九智缘除法智。<a id="a-4O"></a>因智及果智是二智境界者。<a id="a-4P"></a>习智是因智。<a id="a-4Q"></a>彼有漏他心智及等智缘同习故。<a id="a-4R"></a>余非缘无漏故。<a id="a-4S"></a>苦智亦如是此即果智。</p>
  <p id="a4T">道智是九智　　解脱智无缘</p>
  <p id="a4U">余一切境界　　决定智所说</p>
  <p id="a4V">道智是九智者道智境界九智不缘等智有漏故。<a id="a-4W"></a>余尽缘同道谛故。<a id="a-4X"></a>解脱智无缘者。<a id="a-4Y"></a>解脱智是灭智。<a id="a-4Z"></a>非缘智缘无为故。<a id="a-4a"></a>余一切境界决定智所说者余有四智缘一切十智。<a id="a-4b"></a>等智缘十智境界一切法故。<a id="a-4c"></a>他心智亦缘十智。<a id="a-4d"></a>具他心境界故。<a id="a-4e"></a>尽智无生智亦缘十智。<a id="a-4f"></a>一切有为境界故。<a id="a-4g"></a>问又世尊言。<a id="a-4h"></a>未知智如离非想非非想处得无著果。<a id="a-4i"></a>未知智是彼道。<a id="a-4j"></a>非以此可知未知智。<a id="a-4k"></a>是彼道非余耶。<a id="a-4l"></a>答亦有法智是色无色界道。<a id="a-4m"></a>问何者。<a id="a-4n"></a>答。</p>
  <p id="a4o">若息止及道　　法智之所行</p>
  <p id="a4p">是灭于三界　　非欲未知智</p>
  <p id="a4q">若息止及道法智之所行是灭于三界者。<a id="a-4r"></a>谓灭法智及道法智。<a id="a-4s"></a>在思惟道是灭于三界结。<a id="a-4t"></a>或有法智离色无色界欲。<a id="a-4u"></a>谓此重见恶是于欲界思惟灭及道。<a id="a-4v"></a>离色无色界欲非苦智非习智。<a id="a-4w"></a>所以者何。<a id="a-4x"></a>不同苦习同于灭道故。<a id="a-4y"></a>问颇有未知智灭欲界不。<a id="a-4z"></a>答非欲未知智。<a id="a-50"></a>无有未知智能灭于欲界。<a id="a-51"></a>所以者何。<a id="a-52"></a>无彼重见恶而悲此。<a id="a-53"></a>问神通智性所有彼。<a id="a-54"></a>亦应当说一一几智。<a id="a-55"></a>答。</p>
  <p id="a56">如意足等智　　天眼耳亦然</p>
  <p id="a57">六于宿命中　　五说他心智</p>
  <p id="a58">如意足等智天眼耳亦然者。<a id="a-59"></a>如意足说等智天眼天耳亦如是。<a id="a-5A"></a>无漏智不以此行。<a id="a-5B"></a>六于宿命中者。<a id="a-5C"></a>宿命通有六智。<a id="a-5D"></a>法智忆法智分未知智忆未知智分等智忆俗。<a id="a-5E"></a>苦智忆过去苦习智。<a id="a-5F"></a>忆过去习道智忆过去道。<a id="a-5G"></a>五说他心智者。<a id="a-5H"></a>他心智通有五智。<a id="a-5I"></a>法智知他心中法智及彼相应心心数法未知智亦如是。<a id="a-5J"></a>等智知他俗心心数法。<a id="a-5K"></a>道智知他无漏心心数法他心智五。</p>
  <p id="a5L">九智漏尽通　　圣人之所说</p>
  <p id="a5M">八境界于身　　法十九智二</p>
  <p id="a5N">九智漏尽通圣人之所说者。<a id="a-5O"></a>漏尽通无漏九智。<a id="a-5P"></a>一切漏相违故。<a id="a-5Q"></a>问又世尊言。<a id="a-5R"></a>身身观意止观者。<a id="a-5S"></a>是慧此意止何智所有。<a id="a-5T"></a>答八境界于身八智观身色假名为身。<a id="a-5U"></a>是八智所知除他心智及灭智。<a id="a-5V"></a>若智缘色者是身意止。<a id="a-5W"></a>此二智不缘色。<a id="a-5X"></a>法十者。<a id="a-5Y"></a>法意止有十智离色痛心余法。<a id="a-5Z"></a>谓法是境界有十智自相界。<a id="a-5a"></a>及一切总如是法意止。<a id="a-5b"></a>九智二者。<a id="a-5c"></a>痛及心九智除灭智。<a id="a-5d"></a>谓智缘痛是痛意止。<a id="a-5e"></a>谓智缘心是心意止。<a id="a-5f"></a>问诸如来有智力。<a id="a-5g"></a>云何如来力施设智。<a id="a-5h"></a>及如来四无所畏智性。<a id="a-5i"></a>所有如所说我等正觉。<a id="a-5j"></a>此诸法未等正觉不见此相。<a id="a-5k"></a>如是一切此亦应当分别。<a id="a-5l"></a>一一几智性所有。<a id="a-5m"></a>答。</p>
  <p id="a5n">是处非处力　　及无畏第一</p>
  <p id="a5o">此是佛十智　　余此中差别</p>
  <p id="a5p">是处非处力及无畏第一此是佛十智者。<a id="a-5q"></a>佛有十智是处。<a id="a-5r"></a>非处力。<a id="a-5s"></a>是处智名受诸法真实相真实行。<a id="a-5t"></a>受知此法如是相如是行。<a id="a-5u"></a>是谓是处智非处智。<a id="a-5v"></a>名诸法他相他行不可得。<a id="a-5w"></a>则知非此法如是相如是行是名非处智。<a id="a-5x"></a>是佛十智初无畏。<a id="a-5y"></a>亦十智等正受故。<a id="a-5z"></a>余此中差别者。<a id="a-60"></a>是处非处力差别有十力初无畏差别。<a id="a-61"></a>有四无所畏处非处智。<a id="a-62"></a>是境界差别故十种分别。<a id="a-63"></a>初无畏亦境界差别故四种分别。<a id="a-64"></a>问四辩亦智性所有。<a id="a-65"></a>此亦应当分别。<a id="a-66"></a>一一几智。<a id="a-67"></a>答。</p>
  <p id="a68">法辩辞辩一　　应义辩俱十</p>
  <p id="a69">愿智是七智　　智最胜所说</p>
  <p id="a6A">法辩辞辩一者。<a id="a-6B"></a>法辩名觉诸法名是等智。<a id="a-6C"></a>非以无漏智受名。<a id="a-6D"></a>世俗中名是假号。<a id="a-6E"></a>无漏智不以此行。<a id="a-6F"></a>辞辩名觉正说。<a id="a-6G"></a>此亦等是俗中假智号。<a id="a-6H"></a>应义辩俱十者。<a id="a-6I"></a>应辩名观及现无所挂碍方便智是十智义辩名觉诸法真实。<a id="a-6J"></a>彼亦十智受真实相故(其人云辞应二辞应一等智法义二辩十智也)。<a id="a-6K"></a>问愿智有几智。<a id="a-6L"></a>答愿智是七智智最胜所说。<a id="a-6M"></a>愿智有七智除他心智尽智无生智。<a id="a-6N"></a>愿智者利捷疾境界。<a id="a-6O"></a>于三世受一切诸法。<a id="a-6P"></a>是七智性所有(其人云一等智)</p>
  <p data-pb></p>
  <h2 id="a6Q">定品第七</h2>
  <p id="a6R">问如是知诸智。<a id="a-6S"></a>此智当云何。<a id="a-6T"></a>答。</p>
  <p id="a6U">智依于诸定　　行无挂碍行</p>
  <p id="a6V">是以思惟定　　欲求其真实</p>
  <p id="a6W">智依于诸定行无挂碍行者。<a id="a-6X"></a>如灯依油离风处光焰甚明。<a id="a-6Y"></a>如是智依于定意离诸乱。<a id="a-6Z"></a>智光甚明必定无疑行于缘。<a id="a-6a"></a>是以思惟定欲求其真实。</p>
  <p id="a6b">决定说四禅　　及与无色定</p>
  <p id="a6c">此中一一说　　杂味净无漏</p>
  <p id="a6d">决定说四禅及与无色定者。<a id="a-6e"></a>有八定四禅及四无色定。<a id="a-6f"></a>此中一一说杂味净无漏者。<a id="a-6g"></a>初禅有三种味相应净无漏。<a id="a-6h"></a>如是一切诸定门。<a id="a-6i"></a>云何味相应。<a id="a-6j"></a>云何净。<a id="a-6k"></a>云何无漏。<a id="a-6l"></a>答。</p>
  <p id="a6m">善有漏是净　　无热谓无漏</p>
  <p id="a6n">气味爱相应　　最上无无漏</p>
  <p id="a6o">善有漏是净者。<a id="a-6p"></a>谓善是净故说净。<a id="a-6q"></a>无热谓无漏者。<a id="a-6r"></a>烦恼假名热谓定无烦恼是无漏。<a id="a-6s"></a>气味爱相应者。<a id="a-6t"></a>谓禅无色定爱相应。<a id="a-6u"></a>是具足共相应共行是说味相应。<a id="a-6v"></a>最上无无漏者。<a id="a-6w"></a>最上非想非非想处彼中无无漏。<a id="a-6x"></a>不揵疾行故是有三种余各三种。<a id="a-6y"></a>问禅何性所有。<a id="a-6z"></a>答。</p>
  <p id="a70">五枝有觉观　　亦复有三痛</p>
  <p id="a71">若干种四心　　谓之是初禅</p>
  <p id="a72">五枝者。<a id="a-73"></a>谓五枝摄受初禅令坚固。<a id="a-74"></a>亦从此得名觉观。<a id="a-75"></a>喜乐一心觉名。<a id="a-76"></a>当入定时生善功德。<a id="a-77"></a>始粗心思惟观名。<a id="a-78"></a>令心细相续相连喜名。<a id="a-79"></a>于定中悦乐名。<a id="a-7A"></a>已悦于身心中安隐快乐一心名。<a id="a-7B"></a>于缘中心专不散。<a id="a-7C"></a>此种住定时是枝及入时舍时是故五枝。<a id="a-7D"></a>初禅有觉观者。<a id="a-7E"></a>有觉有观即是初禅。<a id="a-7F"></a>问以受五枝今觉观何用。<a id="a-7G"></a>答枝者谓善是于五枝中。<a id="a-7H"></a>说秽污及无记。<a id="a-7I"></a>亦有觉有观而不是善。<a id="a-7J"></a>亦复有三痛者。<a id="a-7K"></a>初禅有三痛乐根喜根护根。<a id="a-7L"></a>于痛中乐根是身痛。<a id="a-7M"></a>喜根是意地。<a id="a-7N"></a>护根在四识。<a id="a-7O"></a>若干种者梵世中若干种有上有下。<a id="a-7P"></a>是说具足生处。<a id="a-7Q"></a>四心者初禅有四心。<a id="a-7R"></a>眼识耳识身识意识。<a id="a-7S"></a>谓之是初禅者。<a id="a-7T"></a>此一切诸法谓是初禅。<a id="a-7U"></a>已说初禅。<a id="a-7V"></a>第二今当说。</p>
  <p id="a7W">二痛若干种　　二禅有四枝</p>
  <p id="a7X">五枝是第三　　此禅说二痛</p>
  <p id="a7Y">二痛者。<a id="a-7Z"></a>第二禅有二痛喜根及护根。<a id="a-7a"></a>若干种者。<a id="a-7b"></a>于中身有若干种。<a id="a-7c"></a>已离觉观有若干心。<a id="a-7d"></a>或时入喜根或时入护根。<a id="a-7e"></a>但喜是根本边有护根。<a id="a-7f"></a>二禅有四枝者。<a id="a-7g"></a>第二禅有四枝。<a id="a-7h"></a>内净喜乐一心内净名。<a id="a-7i"></a>是信于离中生信。<a id="a-7j"></a>已得初禅离便作是念。<a id="a-7k"></a>一切可离余枝如前说。<a id="a-7l"></a>此种于第二禅是枝。<a id="a-7m"></a>五枝是第三者。<a id="a-7n"></a>第三禅有五枝乐护念智一心。<a id="a-7o"></a>乐者意识地中乐根。<a id="a-7p"></a>护者已乐于乐不求余(其人云护虽有义不应云枝也)念者。<a id="a-7q"></a>是护方便不舍智者不令乐。<a id="a-7r"></a>一心者定此种于第三禅中是枝。<a id="a-7s"></a>此禅说二痛者。<a id="a-7t"></a>第三禅有二痛。<a id="a-7u"></a>乐根及护根。<a id="a-7v"></a>乐根是根本。<a id="a-7w"></a>护根是边。</p>
  <p id="a7x">离息入息出　　第四有四枝</p>
  <p id="a7y">此枝谓说善　　亦复分别种</p>
  <p id="a7z">离息入息出者。<a id="a-80"></a>息入者来息出者去。<a id="a-81"></a>是第四禅中无。<a id="a-82"></a>所以者何。<a id="a-83"></a>彼由定力故身诸毛孔合。<a id="a-84"></a>第四有四枝者。<a id="a-85"></a>第四禅有四枝。<a id="a-86"></a>不苦不乐护净念。<a id="a-87"></a>一心求离苦乐。<a id="a-88"></a>不苦不乐余如前说。<a id="a-89"></a>问何禅是枝相应。<a id="a-8A"></a>答此枝谓说善。<a id="a-8B"></a>善禅枝相应枝非秽污亦非无记。<a id="a-8C"></a>亦复分别种者。<a id="a-8D"></a>谓种随处已说。<a id="a-8E"></a>当知是余处不应有。<a id="a-8F"></a>如初禅有觉有观。<a id="a-8G"></a>四心说此种余一切地无。<a id="a-8H"></a>第四禅离息入息出。<a id="a-8I"></a>是三中无不应说。<a id="a-8J"></a>已说四禅四无色定。<a id="a-8K"></a>谓余今当说。<a id="a-8L"></a>问如世尊言。<a id="a-8M"></a>有根本依。<a id="a-8N"></a>若未离欲。<a id="a-8O"></a>未有根本依。<a id="a-8P"></a>而有无漏功德。<a id="a-8Q"></a>是无漏功德何地所摄。<a id="a-8R"></a>答未来禅所摄。<a id="a-8S"></a>又世尊所说有三定。<a id="a-8T"></a>有觉有观无觉少观无觉无观。<a id="a-8U"></a>于中初禅是有觉有观。<a id="a-8V"></a>第二禅是无觉无观。<a id="a-8W"></a>谓无觉少观。<a id="a-8X"></a>定是何地所摄。<a id="a-8Y"></a>答是中间禅所摄。<a id="a-8Z"></a>是未来禅中间禅相今当说。</p>
  <p id="a8a">相应有觉观　　俱在未来禅</p>
  <p id="a8b">观相应中间　　明智之所说</p>
  <p id="a8c">相应有觉观俱在未来禅者。<a id="a-8d"></a>未来禅中有觉有观。<a id="a-8e"></a>观相应中间明智之所说者。<a id="a-8f"></a>中间禅少有观而无觉。<a id="a-8g"></a>彼渐渐心息止。</p>
  <p id="a8h">无依而二种　　除其味相应</p>
  <p id="a8i">中禅有三种　　俱为说一痛</p>
  <p id="a8j">无依而二种除其味相应者。<a id="a-8k"></a>未来禅一向善有漏及无漏。<a id="a-8l"></a>有漏者净。<a id="a-8m"></a>无漏即无漏。<a id="a-8n"></a>中禅有三种者。<a id="a-8o"></a>中间禅有三种味净无漏生死居故。<a id="a-8p"></a>俱为说一痛者。<a id="a-8q"></a>未来禅及中间禅俱有一痛护根非根本地故。<a id="a-8r"></a>已说诸定余功德。<a id="a-8s"></a>于中摄今当说。</p>
  <p id="a8t">三摩提有通　　无量修一切</p>
  <p id="a8u">除入及诸智　　解脱于中起</p>
  <p id="a8v">三摩提者。<a id="a-8w"></a>三三摩提空无愿无相。<a id="a-8x"></a>无漏心系缚故。<a id="a-8y"></a>有通者。<a id="a-8z"></a>有六通如意足智天耳智他心通智忆宿命智生死智漏尽通智。<a id="a-90"></a>无量者。<a id="a-91"></a>四无量慈悲喜护。<a id="a-92"></a>无量众生境界故曰无量。<a id="a-93"></a>修一切者。<a id="a-94"></a>十一切入。<a id="a-95"></a>地一切入。<a id="a-96"></a>水火风青黄赤白一切入。<a id="a-97"></a>无量空处一切入。<a id="a-98"></a>无量识处一切入。<a id="a-99"></a>尽具解故一切入。<a id="a-9A"></a>除入者。<a id="a-9B"></a>八除入内未除色想不净观少境界。<a id="a-9C"></a>一无量境界。<a id="a-9D"></a>二除色相少境界。<a id="a-9E"></a>三无量境界。<a id="a-9F"></a>四复除色想青黄赤白观除入。<a id="a-9G"></a>除净境界故故曰除入。<a id="a-9H"></a>及诸智者。<a id="a-9I"></a>诸智有十如前说。<a id="a-9J"></a>解脱者。<a id="a-9K"></a>八解脱未除色想不净思惟一。<a id="a-9L"></a>除色想不净思惟二。<a id="a-9M"></a>净思惟三。<a id="a-9N"></a>四无色及灭尽定。<a id="a-9O"></a>境界背不向故说解脱。<a id="a-9P"></a>于中起者。<a id="a-9Q"></a>此诸功德九地中可得及于中起(其人云应十地)。<a id="a-9R"></a>已说诸功德随地可得今当说。</p>
  <p id="a9S">一慧悲及护　　慈亦有五通</p>
  <p id="a9T">说遍四禅中　　六中有现智</p>
  <p id="a9U">一慧悲及护慈亦有五通说遍四禅中者。<a id="a-9V"></a>一慧谓他心智三无量。<a id="a-9W"></a>及五通是一切功德根本四禅中非余。<a id="a-9X"></a>六中有现智者。<a id="a-9Y"></a>现智是法智。<a id="a-9Z"></a>六地中有根本四禅未来禅中间禅。</p>
  <p id="a9a">除入中说四　　于中亦有喜</p>
  <p id="a9b">初解脱及二　　功德初二禅</p>
  <p id="a9c">前四除入喜等初第二解脱。<a id="a-9d"></a>此功德初第二禅中非余。</p>
  <p id="a9e">除入谓有余　　及与解脱一</p>
  <p id="a9f">亦八一切入　　佛说最上禅</p>
  <p id="a9g">后四除入净解脱前八一切入。<a id="a-9h"></a>是功德第四禅中非余。</p>
  <p id="a9i">余脱即名说　　二一切亦然</p>
  <p id="a9j">灭尽最在后　　余九谓无漏</p>
  <p id="a9k">余脱即名说二一切亦然者。<a id="a-9l"></a>余四解脱自名所说。<a id="a-9m"></a>及二一切入亦如是。<a id="a-9n"></a>无量空处解脱无量空处一切入。<a id="a-9o"></a>于无量空处中所摄如是至非想非非想处。<a id="a-9p"></a>灭尽最在后者。<a id="a-9q"></a>灭尽定非想非非想处所摄。<a id="a-9r"></a>所以者何。<a id="a-9s"></a>谓未离彼欲亦入。<a id="a-9t"></a>余九谓无漏者。<a id="a-9u"></a>谓余无漏法九地所摄。<a id="a-9v"></a>如三三摩提七智漏尽通是九地所摄。<a id="a-9w"></a>四禅三无色未来。<a id="a-9x"></a>及中间等智是十地所摄。<a id="a-9y"></a>此亦非想非非想处可得以定数故。<a id="a-9z"></a>问此功德几有漏几无漏。<a id="a-A0"></a>答。</p>
  <p id="aA1">三解脱当知　　有漏及无漏</p>
  <p id="aA2">定智已分别　　谓余尽有漏</p>
  <p id="aA3">三解脱当知有漏及无漏者。<a id="a-A4"></a>无量空处无量识处。<a id="a-A5"></a>无所有处解脱是有漏无漏。<a id="a-A6"></a>定智无分别者。<a id="a-A7"></a>定如契经品说。<a id="a-A8"></a>无漏智及诸通如智品说。<a id="a-A9"></a>谓余尽有漏者。<a id="a-AA"></a>余一切功德一向有漏。<a id="a-AB"></a>如三通威仪法故色声受相故。<a id="a-AC"></a>无量众生缘故。<a id="a-AD"></a>一切入意解希望故。<a id="a-AE"></a>三解脱亦如是。<a id="a-AF"></a>非想非非想处非揵疾行故。<a id="a-AG"></a>想智灭离觉观故。<a id="a-AH"></a>除入亦意解希望故。<a id="a-AI"></a>已说诸功德。<a id="a-AJ"></a>相成就今当说。</p>
  <p id="aAK">未能度于欲　　成就味相应</p>
  <p id="aAL">度下未至上　　成就净诸定</p>
  <p id="aAM">未能度于欲成就味相应者。<a id="a-AN"></a>谓地若未离欲。<a id="a-AO"></a>于彼地成就味相应度。<a id="a-AP"></a>下未至上成就净诸定者。<a id="a-AQ"></a>谓离欲界欲。<a id="a-AR"></a>若未生梵世上地。<a id="a-AS"></a>彼成就净初禅。<a id="a-AT"></a>及初禅地有漏功德。<a id="a-AU"></a>如是一切尽当知。</p>
  <p id="aAV">住上应当知　　无漏成就禅</p>
  <p id="aAW">求得诸功德　　知非无欲中</p>
  <p id="aAX">住上应当知无漏成就禅者。<a id="a-AY"></a>谓离下地欲彼住上地。<a id="a-AZ"></a>亦成就下地无漏。<a id="a-Aa"></a>如见谛离欲住梵世上地。<a id="a-Ab"></a>成就无漏初禅。<a id="a-Ac"></a>及初禅地定等诸无漏功德。<a id="a-Ad"></a>如是一切尽当知。<a id="a-Ae"></a>世俗功德系在随生处。<a id="a-Af"></a>无漏在断中。<a id="a-Ag"></a>是以离生处舍有漏功德不舍无漏。<a id="a-Ah"></a>求得诸功德知非无欲中者。<a id="a-Ai"></a>已说离下地欲成就上功德。<a id="a-Aj"></a>当知非一切功德离欲时得。<a id="a-Ak"></a>如如意足智天眼智天耳智无记性。<a id="a-Al"></a>所有欲及灭尽定此求得。<a id="a-Am"></a>非离下地欲时得。<a id="a-An"></a>已说成就因缘今当说。<a id="a-Ao"></a>定种有二十三。<a id="a-Ap"></a>八味相应八净七无漏。<a id="a-Aq"></a>问此一一种几种因。<a id="a-Ar"></a>答。</p>
  <p id="aAs">妙无漏无染　　七种谓之因</p>
  <p id="aAt">净味相应禅　　当知因有一</p>
  <p id="aAu">妙无漏无染七种谓之因者。<a id="a-Av"></a>一一无漏七种自然因。<a id="a-Aw"></a>自地相应因共因。<a id="a-Ax"></a>净味相应禅。<a id="a-Ay"></a>当知因有一者。<a id="a-Az"></a>味相应初禅。<a id="a-B0"></a>于味相应初禅因非余。<a id="a-B1"></a>非善因不相似故。<a id="a-B2"></a>非余地秽污因行相违故。<a id="a-B3"></a>净初禅于净初禅因。<a id="a-B4"></a>非秽污因不相似故。<a id="a-B5"></a>非无漏因亦不相似故。<a id="a-B6"></a>非余地净因自地果报故。<a id="a-B7"></a>及自地系缚故。<a id="a-B8"></a>如是一切尽当知。<a id="a-B9"></a>已说因缘次第缘。<a id="a-BA"></a>今当说。<a id="a-BB"></a>问一一次第生几种。<a id="a-BC"></a>答。</p>
  <p id="aBD">无漏禅次第　　兴起六种禅</p>
  <p id="aBE">七八九有十　　起禅亦空定</p>
  <p id="aBF">无漏初禅次第生六种自地净及无漏。<a id="a-BG"></a>如是第二第三禅无漏。<a id="a-BH"></a>无所有处次第生七。<a id="a-BI"></a>自地二下地四上地一。<a id="a-BJ"></a>无漏第三禅次第生八。<a id="a-BK"></a>自地二下地二上地四。<a id="a-BL"></a>无漏无量识处次第生九。<a id="a-BM"></a>自地二下地四上地三。<a id="a-BN"></a>余无漏次第生十。<a id="a-BO"></a>自地二下地四上地四。</p>
  <p id="aBP">净六有七八　　九十生十一</p>
  <p id="aBQ">味相应诸禅　　兴二乃已十</p>
  <p id="aBR">净六有七八九十生十一者。<a id="a-BS"></a>净非想非非想处次第生六。<a id="a-BT"></a>自地味相应及净下地四。<a id="a-BU"></a>净无漏无所有处无量识处。<a id="a-BV"></a>非味相应离欲故。<a id="a-BW"></a>如是一切尽当知。<a id="a-BX"></a>一切自地味相应。<a id="a-BY"></a>味相应诸禅兴二乃以十者。<a id="a-BZ"></a>味相应禅次第生二。<a id="a-Ba"></a>自地味相应及净不生余。<a id="a-Bb"></a>各各相违故。<a id="a-Bc"></a>如是一切自地二下地一净(其人云不应有下地一净)。<a id="a-Bd"></a>一切味相应死时生。<a id="a-Be"></a>已说次第缘缘。<a id="a-Bf"></a>今当说问一一几种缘。<a id="a-Bg"></a>答。</p>
  <p id="aBh">净以无漏禅　　必缘一切地</p>
  <p id="aBi">秽污相应禅　　独缘于己地</p>
  <p id="aBj">净以无漏禅必缘一切地者。<a id="a-Bk"></a>净及无漏禅一切地缘一切种。<a id="a-Bl"></a>秽污相应禅独缘于己地者。<a id="a-Bm"></a>味相应禅缘于自地味相应禅及净。<a id="a-Bn"></a>非无漏爱无无漏缘。<a id="a-Bo"></a>亦不乐于他地。</p>
  <p id="aBp">无色无有力　　缘下有漏地</p>
  <p id="aBq">善有根本地　　秽污如味禅</p>
  <p id="aBr">无色无有力缘下有漏地者。<a id="a-Bs"></a>无色定不能缘下地有漏法极寂静故。<a id="a-Bt"></a>问何谓无色不能缘下地有漏法。<a id="a-Bu"></a>答善有根本地净。<a id="a-Bv"></a>及无漏根本无色。<a id="a-Bw"></a>是自地缘及上地非下地缘。<a id="a-Bx"></a>秽污如味禅者。<a id="a-By"></a>如味相应说无色亦然。</p>
  <p id="aBz">谓余于色界　　无量等功德</p>
  <p id="aC0">是必欲界缘　　世尊之所说</p>
  <p id="aC1">谓色界余功德如无量等。<a id="a-C2"></a>一切入除入及解脱。<a id="a-C3"></a>唯缘欲界缘无量苦众生。<a id="a-C4"></a>青等诸色此则欲界。<a id="a-C5"></a>所以者何。<a id="a-C6"></a>神通二界缘故。<a id="a-C7"></a>问世尊所说勋禅是云何。<a id="a-C8"></a>答勋一切四禅无漏者。<a id="a-C9"></a>勋有漏是无漏力故。<a id="a-CA"></a>受净居果报。<a id="a-CB"></a>问若一切四禅勋者。<a id="a-CC"></a>以何等故下三禅中无净居果。<a id="a-CD"></a>答。</p>
  <p id="aCE">若能勋诸禅　　是依第四禅</p>
  <p id="aCF">三地爱尽故　　净居果实中</p>
  <p id="aCG">若得第四禅是能勋禅。<a id="a-CH"></a>第四禅者先勋余者后。<a id="a-CI"></a>谓得第四禅离三禅欲。<a id="a-CJ"></a>以是故下地无有净居果实中。<a id="a-CK"></a>有问世尊言。<a id="a-CL"></a>有愿智是云何。<a id="a-CM"></a>答谓。</p>
  <p id="aCN">无著性不动　　是得一切定</p>
  <p id="aCO">彼由定力故　　能起顶四禅</p>
  <p id="aCP">于中若彼意生功德。<a id="a-CQ"></a>愿智不诤辩首诸功德。<a id="a-CR"></a>愿智者如所愿入定。<a id="a-CS"></a>或过去或未来或现在。<a id="a-CT"></a>或有为或无为是一切尽知。<a id="a-CU"></a>不诤者。<a id="a-CV"></a>欲令他意不起诤。<a id="a-CW"></a>便不起辩者。<a id="a-CX"></a>诸法义及味决定。<a id="a-CY"></a>无疑不挂碍无所畏。<a id="a-CZ"></a>问是愿智不诤及辩何地摄。<a id="a-Ca"></a>答。</p>
  <p id="aCb">三地有愿智　　无诤依五地</p>
  <p id="aCc">法辞辩依二　　二辩依于九</p>
  <p id="aCd">三地有愿智者。<a id="a-Ce"></a>愿智三地所摄。<a id="a-Cf"></a>第四禅初禅及欲界。<a id="a-Cg"></a>入第四禅知初禅及欲界。<a id="a-Ch"></a>说无诤依五地者。<a id="a-Ci"></a>无诤五地可得根本四禅四及欲界。<a id="a-Cj"></a>欲令一切不诤。<a id="a-Ck"></a>法辞辩依二者。<a id="a-Cl"></a>法辩名缘味是欲界及梵天世。<a id="a-Cm"></a>非上地离觉观故。<a id="a-Cn"></a>辞辩名是味撰智。<a id="a-Co"></a>彼亦二地中可得。<a id="a-Cp"></a>欲界及梵天世。<a id="a-Cq"></a>二辩依于九者。<a id="a-Cr"></a>义辩及应辩九地中可得。<a id="a-Cs"></a>四禅四无色及欲界。<a id="a-Ct"></a>已说初禅。<a id="a-Cu"></a>当知已说未来及中间。<a id="a-Cv"></a>此是初禅眷属故。<a id="a-Cw"></a>问云何得此定。<a id="a-Cx"></a>答。</p>
  <p id="aCy">断欲亦复生　　而得于净禅</p>
  <p id="aCz">秽污退及生　　无漏唯断欲</p>
  <p id="aD0">断欲亦复生而得于净禅者。<a id="a-D1"></a>净初禅二时得。<a id="a-D2"></a>离欲时及上地没生梵天世。<a id="a-D3"></a>如是一切尽当知。<a id="a-D4"></a>秽污退及生者。<a id="a-D5"></a>秽污味相应是退时得。<a id="a-D6"></a>若欲界及梵天世缠退于尔时得。<a id="a-D7"></a>味相应初禅生时得者。<a id="a-D8"></a>若上地命终生欲界及梵天世于尔时得。<a id="a-D9"></a>味相应初禅如是一切尽当知。<a id="a-DA"></a>无漏唯断欲者。<a id="a-DB"></a>无漏唯断欲时得。<a id="a-DC"></a>谓圣得离欲于尔时得无漏初禅。<a id="a-DD"></a>如是一切尽当知。<a id="a-DE"></a>问此功德谁能除烦恼。<a id="a-DF"></a>答。</p>
  <p id="aDG">无漏除烦恼　　亦复定中间</p>
  <p id="aDH">一切定中间　　相应于护根</p>
  <p id="aDI">无漏除烦恼者。<a id="a-DJ"></a>无漏初禅八地除烦恼。<a id="a-DK"></a>如是一切尽当知。<a id="a-DL"></a>亦复定中间者。<a id="a-DM"></a>定中间名谓下地除欲。<a id="a-DN"></a>以方便道故终不得根本生。<a id="a-DO"></a>未得离欲余不能除。<a id="a-DP"></a>一切定中间相应于护根者。<a id="a-DQ"></a>一切定中间护根相应终不得喜至不得义。<a id="a-DR"></a>问变化心有几。<a id="a-DS"></a>谓有如意足能变化答八。<a id="a-DT"></a>四禅果欲界。<a id="a-DU"></a>四禅果初禅地。<a id="a-DV"></a>问彼谁成就。<a id="a-DW"></a>答。</p>
  <p id="aDX">下地变化意　　成就彼种果</p>
  <p id="aDY">若合三种心　　上地应当说</p>
  <p id="aDZ">下地变化意成就彼种果者。<a id="a-Da"></a>谓若成就禅是成就彼果下地变化心。<a id="a-Db"></a>问如说初禅有四心。<a id="a-Dc"></a>住于上地欲闻欲见。<a id="a-Dd"></a>彼云何见闻。<a id="a-De"></a>答。</p>
  <p id="aDf">梵世地识现在前。<a id="a-Dg"></a>问彼几时成就。<a id="a-Dh"></a>答若合三种心上地应当说。<a id="a-Di"></a>若时彼识现在前。<a id="a-Dj"></a>若眼识若鼻识若耳识若身识。<a id="a-Dk"></a>尔时成就彼识。<a id="a-Dl"></a>若不现在前即灭尔时不成就。</p>
 </body>
</html>