<!doctype html>
<html id="z3IBW8U1Bq" data-ver="717">
 <head>
  <meta charset="utf-8">
  <meta author="法胜">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗昙心论卷第二</h1>
  <h2 id="a2">使品第四</h2>
  <p id="a3">已说诸业。<a id="a-4"></a>诸烦恼今当说。</p>
  <p id="a5">一切有根本　　业侣生百苦</p>
  <p id="a6">九十八使者　　文尼当说思</p>
  <p id="a7">譬怨不识则害成。<a id="a-8"></a>若识则得离。<a id="a-9"></a>诸烦恼亦然。<a id="a-A"></a>当知如怨家。<a id="a-B"></a>问云何知。<a id="a-C"></a>答。</p>
  <p id="aD">一切诸使品　　当知立二种</p>
  <p id="aE">见谛所断种　　亦思惟所断</p>
  <p id="aF">若有使者。<a id="a-G"></a>尽见断及思惟断。<a id="a-H"></a>谓从见道是见断。<a id="a-I"></a>从思惟道是思惟断。<a id="a-J"></a>于中。</p>
  <p id="aK">说二十八使　　是系在见苦</p>
  <p id="aL">谓当见苦时　　断灭尽无余</p>
  <p id="aM">见习断当知　　十九灭亦然</p>
  <p id="aN">增三见道断　　十说思惟止</p>
  <p id="aO">是谓九十八使已说。<a id="a-P"></a>种界今当说。</p>
  <p id="aQ">第一烦恼种　　在欲当知十</p>
  <p id="aR">二种种有七　　余八见道断</p>
  <p id="aS">在欲界当知　　四是思惟断</p>
  <p id="aT">谓余在二界　　是亦当分别</p>
  <p id="aU">在欲界当知四是思惟断者。<a id="a-V"></a>此三十六使是欲界系。<a id="a-W"></a>谓余在二界是亦当分别者。<a id="a-X"></a>余六十二使。<a id="a-Y"></a>于中三十一色界系。<a id="a-Z"></a>三十一无色界系。<a id="a-a"></a>已说界诸使。<a id="a-b"></a>今当说。</p>
  <p id="ac">受边见邪见　　及与五我见</p>
  <p id="ad">二盗应当知　　是烦恼说见</p>
  <p id="ae">从因相续不识诸法性。<a id="a-f"></a>于中或有常相。<a id="a-g"></a>或有断相。<a id="a-h"></a>断常是二边世尊之所说。<a id="a-i"></a>于中若见受边是谓受边见。<a id="a-j"></a>诽谤真实义此见是邪见。<a id="a-k"></a>若有情识类愚于中计我是谓身见。<a id="a-l"></a>有漏法受第一此见是见盗。<a id="a-m"></a>非因见因此见是戒盗。<a id="a-n"></a>此五烦恼是慧性故说见。</p>
  <p id="ao">欲犹豫嗔恚　　慢痴说非见</p>
  <p id="ap">是界差别故　　转行种种名</p>
  <p id="aq">欲犹豫嗔恚慢痴说非见者。<a id="a-r"></a>欲名受念想思。<a id="a-s"></a>于诸行中乐着犹豫名如前所见。<a id="a-t"></a>于中或思惟嗔恚名所作相违忿怒。<a id="a-u"></a>慢名自举。<a id="a-v"></a>痴名所有不识。<a id="a-w"></a>此五烦恼说非见。<a id="a-x"></a>是谓一切诸烦恼。<a id="a-y"></a>是界差别故转行种种名者。<a id="a-z"></a>是十烦恼或从苦行。<a id="a-10"></a>或从习或从灭或从道。<a id="a-11"></a>于中若从苦行者。<a id="a-12"></a>是见苦断如是至道。<a id="a-13"></a>余思惟断。</p>
  <p id="a14">下苦于一切　　离三见行二</p>
  <p id="a15">道除于二见　　上界不行恚</p>
  <p id="a16">下苦于一切者。<a id="a-17"></a>下苦是欲界苦。<a id="a-18"></a>于中行一切十烦恼。<a id="a-19"></a>凡愚于欲界苦不了因见断。<a id="a-1A"></a>不了果见常谤果谤苦邪见。<a id="a-1B"></a>苦受第一见盗。<a id="a-1C"></a>谓法于法非因计因戒盗。<a id="a-1D"></a>自见欲他见恚从见中或从自见举慢。<a id="a-1E"></a>不了无明。<a id="a-1F"></a>离三见行二者。<a id="a-1G"></a>习及灭各七行。<a id="a-1H"></a>身见行于现五阴。<a id="a-1I"></a>习者细微不现。<a id="a-1J"></a>是故于中不行。<a id="a-1K"></a>灭亦如是。<a id="a-1L"></a>受边见者亦行于现。<a id="a-1M"></a>戒盗行于界彼亦非习灭。<a id="a-1N"></a>道除于二见者。<a id="a-1O"></a>身见边见不行于道有漏境界。<a id="a-1P"></a>故戒盗者行于道。<a id="a-1Q"></a>似道故终竟不解至不见正道。<a id="a-1R"></a>上界不行恚者。<a id="a-1S"></a>如欲界分别。<a id="a-1T"></a>色无色界亦尔。<a id="a-1U"></a>除其恚彼中无恚意止柔软故。<a id="a-1V"></a>诸见及疑非思惟所断。<a id="a-1W"></a>余欲界四思惟所断。<a id="a-1X"></a>色界三无色界二。<a id="a-1Y"></a>问云何彼缘境界。<a id="a-1Z"></a>答。</p>
  <p id="a1a">普遍在苦因　　疑见及无明</p>
  <p id="a1b">是一切种使　　乐在一地中</p>
  <p id="a1c">见苦断种及见习断。<a id="a-1d"></a>疑见及无明此烦恼是普遍。<a id="a-1e"></a>一切五种行于自地。<a id="a-1f"></a>所以者何。<a id="a-1g"></a>一切有漏法是苦习性。<a id="a-1h"></a>问何故行于自地非他地。<a id="a-1i"></a>答非境界故不行于上。<a id="a-1j"></a>离欲故不行于下。<a id="a-1k"></a>是谓欲界十一一切遍烦恼。<a id="a-1l"></a>色无色界亦尔。<a id="a-1m"></a>余不一切遍自种境界故。</p>
  <p id="a1n">初烦恼五种　　四说为第二</p>
  <p id="a1o">境界于上界　　未离慧所说</p>
  <p id="a1p">欲界见苦断邪见。<a id="a-1q"></a>谤色无色界苦见盗。<a id="a-1r"></a>受第一戒盗受解脱方便疑惑无明不了。<a id="a-1s"></a>见习断邪见谤色无色界因见盗。<a id="a-1t"></a>于因受第一疑惑无明不了。<a id="a-1u"></a>如是色无色界一切地。<a id="a-1v"></a>乃至无所有处。</p>
  <p id="a1w">邪疑是俱生　　及不共无明</p>
  <p id="a1x">息止道二断　　当知无漏缘</p>
  <p id="a1y">见灭断邪见谤于灭。<a id="a-1z"></a>是缘灭故无漏缘。<a id="a-20"></a>如是疑惑于灭。<a id="a-21"></a>及彼相应无明无漏缘。<a id="a-22"></a>如是见灭断不共无明。<a id="a-23"></a>谓不欲于涅槃。<a id="a-24"></a>彼亦无漏缘。<a id="a-25"></a>见道断亦复如是。<a id="a-26"></a>是十八使无漏缘。<a id="a-27"></a>问云何有漏种诸使所缚。<a id="a-28"></a>答。</p>
  <p id="a29">若种在欲界　　一切诸遍使</p>
  <p id="a2A">缘缚于己地　　在上界亦然</p>
  <p id="a2B">诸一切遍使。<a id="a-2C"></a>是于自地中缘使一切种。</p>
  <p id="a2D">其余诸结使　　当知自种缘</p>
  <p id="a2E">所使于自界　　及是相应品</p>
  <p id="a2F">其余诸结使当知自种缘所使于自界者。<a id="a-2G"></a>一切不遍使自于种中。<a id="a-2H"></a>缘诸法即彼所使。<a id="a-2I"></a>及是相应品者。<a id="a-2J"></a>一切遍及不一切遍是一切自品中相应所使。</p>
  <p id="a2K">若无漏所行　　及他地缘恼</p>
  <p id="a2L">是相应所使　　境界解脱故</p>
  <p id="a2M">若无漏所行及他地缘恼是相应所使者。<a id="a-2N"></a>若使无漏缘及上地缘。<a id="a-2O"></a>是自品相应所使非缘使。<a id="a-2P"></a>所以者何。<a id="a-2Q"></a>境界解脱故。<a id="a-2R"></a>此使不缘于境界。<a id="a-2S"></a>无漏诸法解脱一切烦恼。<a id="a-2T"></a>上地诸法解脱下地烦恼。<a id="a-2U"></a>问此使当言不善为无记。<a id="a-2V"></a>答。</p>
  <p id="a2W">己身见边见　　此相应无明</p>
  <p id="a2X">是欲中无记　　色无色一切</p>
  <p id="a2Y">己身见边见此相应无明是欲中无记者。<a id="a-2Z"></a>欲界身见边见及相应无明是无记。<a id="a-2a"></a>所以者何。<a id="a-2b"></a>己身见数数行。<a id="a-2c"></a>若当不善者欲界众生。<a id="a-2d"></a>应无有乐多作不善故。<a id="a-2e"></a>复次若不善者相违于福。<a id="a-2f"></a>此中计我人行福令我得乐。<a id="a-2g"></a>不善者相违于善。<a id="a-2h"></a>是以身见非不善。<a id="a-2i"></a>断见是无常见厌于生死是亦非不善。<a id="a-2j"></a>是故非不善有常见亦不违善。<a id="a-2k"></a>如身见是故非不善。<a id="a-2l"></a>余欲界烦恼一向不善。<a id="a-2m"></a>色无色一切者。<a id="a-2n"></a>色界无色界诸使尽无记。<a id="a-2o"></a>所以者何。<a id="a-2p"></a>正受所坏故。<a id="a-2q"></a>不善者受苦痛报彼中无苦痛。<a id="a-2r"></a>问一切诸烦恼尽缚自所有境界为不。<a id="a-2s"></a>答。</p>
  <p id="a2t">贪欲嗔恚慢　　知或过去缚</p>
  <p id="a2u">未来受一切　　余二世尽受</p>
  <p id="a2v">贪欲嗔恚慢知或过去缚者。<a id="a-2w"></a>谓过去爱恚慢。<a id="a-2x"></a>是不必于前一切自境界起爱者。<a id="a-2y"></a>不能于前一切法中起。<a id="a-2z"></a>非以不见生故。<a id="a-30"></a>未来受一切者。<a id="a-31"></a>谓未来爱恚慢缚一切有漏法。<a id="a-32"></a>所以者何。<a id="a-33"></a>缘一切有漏故。<a id="a-34"></a>余二世尽受者。<a id="a-35"></a>见疑及无明总缘一切法。<a id="a-36"></a>是故缚过去未来诸有漏法。<a id="a-37"></a>现在使不定故不说。<a id="a-38"></a>若有者受自相彼应说如过去。<a id="a-39"></a>已说诸使境界。<a id="a-3A"></a>次第今当说。</p>
  <p id="a3B">次第是转生　　自地于自地</p>
  <p id="a3C">上地亦生下　　此事当分别</p>
  <p id="a3D">次第是转生自地于自地者。<a id="a-3E"></a>一切诸烦恼于自地烦恼次第缘。<a id="a-3F"></a>可得一一次第生一切。<a id="a-3G"></a>上地亦生下此事当分别者。<a id="a-3H"></a>梵天上命终次第生欲界一切。<a id="a-3I"></a>若彼中秽污心命终。<a id="a-3J"></a>此中一向秽污心相续。<a id="a-3K"></a>如是一切地。</p>
  <p id="a3L">已说诸使自相。<a id="a-3M"></a>如此烦恼世尊教化故多种说今当分别。<a id="a-3N"></a>问世尊说七使。<a id="a-3O"></a>欲爱恚有爱慢见疑及无明。<a id="a-3P"></a>此云何。<a id="a-3Q"></a>答。</p>
  <p id="a3R">欲界五种欲　　此说欲爱使</p>
  <p id="a3S">色无色如上　　有爱当分别</p>
  <p id="a3T">欲界五种欲此说欲爱使者。<a id="a-3U"></a>见苦习灭道思惟断。<a id="a-3V"></a>色无色如上有爱当分别者。<a id="a-3W"></a>色界爱五种无色界亦尔。</p>
  <p id="a3X">恚即是恚使　　五种如前说</p>
  <p id="a3Y">憍慢及无明　　十五在三界</p>
  <p id="a3Z">恚即是恚使五种如前说者。<a id="a-3a"></a>嗔恚亦如是五种。<a id="a-3b"></a>憍慢及无明十五在三界者。<a id="a-3c"></a>慢欲界五种。<a id="a-3d"></a>色界五种。<a id="a-3e"></a>无色界五种。<a id="a-3f"></a>无明亦尔。</p>
  <p id="a3g">见使三十六　　说普在三界</p>
  <p id="a3h">疑使有十二　　此七有异名</p>
  <p id="a3i">见使三十六说普在三界者。<a id="a-3j"></a>欲界十二见五见苦断。<a id="a-3k"></a>二见习断二见灭断。<a id="a-3l"></a>三见道断。<a id="a-3m"></a>色无色界亦尔。<a id="a-3n"></a>疑使有十二者。<a id="a-3o"></a>欲界有四见苦习灭道断。<a id="a-3p"></a>色无色界亦尔此七有异名者。<a id="a-3q"></a>此烦恼说扼受流漏。<a id="a-3r"></a>问何以等故答。</p>
  <p id="a3s">扼缚及受流　　漏一切无穷</p>
  <p id="a3t">诸扼及受流　　烦恼是说漏</p>
  <p id="a3u">系一切众生故说扼。<a id="a-3v"></a>受生具故说受。<a id="a-3w"></a>流下一切众生故说流。<a id="a-3x"></a>漏一切无穷故说漏。<a id="a-3y"></a>已说种种相。<a id="a-3z"></a>相应根今当说。</p>
  <p id="a40">诸使在三界　　尽护根相应</p>
  <p id="a41">随地诸根使　　相应于色身</p>
  <p id="a42">诸使在三界尽护根相应者。<a id="a-43"></a>一切九十八使尽护根相应。<a id="a-44"></a>诸烦恼后时依于无求而止。<a id="a-45"></a>随地诸根使相应于色有者。<a id="a-46"></a>梵天及光曜有喜根。<a id="a-47"></a>彼地诸使喜根相应及护根。<a id="a-48"></a>遍净有乐根彼地诸使。<a id="a-49"></a>乐根相应及护根。</p>
  <p id="a4A">邪见及无明　　欲界中乐苦</p>
  <p id="a4B">嗔恚疑唯苦　　谓余一向乐</p>
  <p id="a4C">邪见及无明欲界中乐苦者。<a id="a-4D"></a>欲界邪见无明乐根相应及苦邪见者作恶业为喜净业为忧。<a id="a-4E"></a>彼相应无明亦尔。<a id="a-4F"></a>嗔恚疑唯苦者。<a id="a-4G"></a>疑忧戚为本不决定故。<a id="a-4H"></a>不喜嗔恚亦尔谓余一向乐者。<a id="a-4I"></a>欲界余使一向乐相应非苦。<a id="a-4J"></a>彼欢喜为本。</p>
  <p id="a4K">二勋坚着身　　见断唯应意</p>
  <p id="a4L">欲界诸烦恼　　此根是相应</p>
  <p id="a4M">二勋坚着。<a id="a-4N"></a>名诸烦恼思惟断。<a id="a-4O"></a>彼身痛相应心痛。<a id="a-4P"></a>于中身痛者乐根及苦根。<a id="a-4Q"></a>心痛者喜根及忧根俱有。<a id="a-4R"></a>护根一切身痛思惟断意俱有。<a id="a-4S"></a>见断唯应意者。<a id="a-4T"></a>见谛断结唯意相应。<a id="a-4U"></a>欲界诸烦恼此根是相应者。<a id="a-4V"></a>是谓欲界诸烦恼。<a id="a-4W"></a>已分别相应根。<a id="a-4X"></a>上烦恼今当说。</p>
  <p id="a4Y">无惭亦无愧　　睡悔及与悭</p>
  <p id="a4Z">嫉掉眠烦盛　　故设上烦恼</p>
  <p id="a4a">此八事说上烦恼诸使是烦恼。<a id="a-4b"></a>于中此上从中起此。<a id="a-4c"></a>是使垢依于使。<a id="a-4d"></a>问何者使垢。<a id="a-4e"></a>答。</p>
  <p id="a4f">一切烦恼俱　　说睡及与掉</p>
  <p id="a4g">无惭不善俱　　无愧亦复然</p>
  <p id="a4h">一切烦恼俱说睡及与掉者。<a id="a-4i"></a>掉名于心不止息。<a id="a-4j"></a>是一切烦恼相应。<a id="a-4k"></a>烦恼是不止息眠虽名沈意。<a id="a-4l"></a>彼亦一切烦恼相应。<a id="a-4m"></a>以沉心使生烦恼。<a id="a-4n"></a>无惭不善俱无愧亦复然者。<a id="a-4o"></a>无惭名行恶时不惭他。<a id="a-4p"></a>无愧名自恶不厌不着。<a id="a-4q"></a>此二上烦恼。<a id="a-4r"></a>一向不善相应非无记。</p>
  <p id="a4s">谓苦在于意　　悔思惟所断</p>
  <p id="a4t">眠唯在欲意　　余各自建立</p>
  <p id="a4u">谓苦在于意悔思惟所断者。<a id="a-4v"></a>悔名作善作恶事不成而悔。<a id="a-4w"></a>不可说是喜故一向苦相应。<a id="a-4x"></a>是意忧根相应从恶行生故。<a id="a-4y"></a>说思惟断苦相应故当知是欲界。<a id="a-4z"></a>眠唯在欲意者。<a id="a-50"></a>眠意闭故眠是一向欲界在意地。<a id="a-51"></a>彼于欲界一切烦恼相应。<a id="a-52"></a>一切诸烦恼行于眠时。<a id="a-53"></a>余各自建立者。<a id="a-54"></a>谓余二上烦恼嫉及悭。<a id="a-55"></a>嫉名见他乐生热。<a id="a-56"></a>悭名守护惜着。<a id="a-57"></a>彼俱自建立非余烦恼相应。<a id="a-58"></a>问诸烦恼几识相应。<a id="a-59"></a>答。</p>
  <p id="a5A">欲嗔恚无明　　当知依六识</p>
  <p id="a5B">谓欲思惟断　　色中随所得</p>
  <p id="a5C">欲嗔恚无明当知依六识。<a id="a-5D"></a>谓欲思惟断者。<a id="a-5E"></a>欲界思惟所断。<a id="a-5F"></a>爱恚无明六识相应。<a id="a-5G"></a>色中随所得者。<a id="a-5H"></a>爱无明色界随所可得。<a id="a-5I"></a>梵天上四识彼中。<a id="a-5J"></a>此二烦恼四识相应。<a id="a-5K"></a>余烦恼在意识中。<a id="a-5L"></a>已说诸烦恼。<a id="a-5M"></a>如所断今当说。</p>
  <p id="a5N">一时断烦恼　　而于中解脱</p>
  <p id="a5O">无量时所得　　正智之所说</p>
  <p id="a5P">一时断烦恼而于中解脱者。<a id="a-5Q"></a>此烦恼无碍道一时断。<a id="a-5R"></a>非已断复断。<a id="a-5S"></a>无量时所得正智之所说者。<a id="a-5T"></a>此得尽数数如欲界见断。<a id="a-5U"></a>五时得尽证自分。<a id="a-5V"></a>及四沙门果如是。<a id="a-5W"></a>一切如贤圣品说。</p>
  <p id="a5X">欲界中解脱　　圣说四断智</p>
  <p id="a5Y">离色无色界　　当知五断智</p>
  <p id="a5Z">永尽无余谓之断智。<a id="a-5a"></a>于中若欲界见苦习所断。<a id="a-5b"></a>若尽得无余解脱是一断智。<a id="a-5c"></a>见灭断二。<a id="a-5d"></a>见道断三。<a id="a-5e"></a>思惟断四。<a id="a-5f"></a>色无色界见苦习断一断智。<a id="a-5g"></a>见灭断二。<a id="a-5h"></a>见道断三。<a id="a-5i"></a>色界思惟断四。<a id="a-5j"></a>无色界思惟断五。<a id="a-5k"></a>问以何等故于断分断智。<a id="a-5l"></a>答智果故说断智。<a id="a-5m"></a>如瞿昙性中生亦名瞿昙。<a id="a-5n"></a>此亦复尔。<a id="a-5o"></a>问此诸使为心相应。<a id="a-5p"></a>为不相应。<a id="a-5q"></a>答相应。<a id="a-5r"></a>所以者何。</p>
  <p id="a5s">心为使烦恼　　障碍清净违</p>
  <p id="a5t">诸妙善可得　　当知相应使</p>
  <p id="a5u">心为使烦恼者。<a id="a-5v"></a>若使心不相应不以烦心。<a id="a-5w"></a>若烦心者是故相应。<a id="a-5x"></a>障碍名若使心不相应。<a id="a-5y"></a>不障碍诸善法。<a id="a-5z"></a>若障碍者善法不生。<a id="a-60"></a>不障碍使生是故相应。<a id="a-61"></a>净相违诸妙善可得者。<a id="a-62"></a>若使不相应不与善相违。<a id="a-63"></a>若不与善相违者善心亦应生。<a id="a-64"></a>若不相应是烦恼性亦不应作患。<a id="a-65"></a>若相违常相随不生善。<a id="a-66"></a>不相随则生善。<a id="a-67"></a>因此事故是相应使。</p>
  <p data-pb></p>
  <h2 id="a68">贤圣品第五</h2>
  <p id="a69">已说使品。<a id="a-6A"></a>贤圣品今当说。</p>
  <p id="a6B">如此圣断劳　　众恐怖之本</p>
  <p id="a6C">等方便正智　　今当说善听</p>
  <p id="a6D">不亭心者无能起正见是以。</p>
  <p id="a6E">始自身处所　　系缚心令定</p>
  <p id="a6F">亦欲缚识足　　及尽烦恼怨</p>
  <p id="a6G">是方便于身　　真实相常定</p>
  <p id="a6H">诸痛及此心　　法亦如是观</p>
  <p id="a6I">此身不净相无常相苦相无我相。<a id="a-6J"></a>是相定真实彼自身一处系心离心乱。<a id="a-6K"></a>始真实观身相。<a id="a-6L"></a>次观痛后观心。<a id="a-6M"></a>彼伴彼依及彼相应余心数法。<a id="a-6N"></a>观亦诸心不相应行。<a id="a-6O"></a>如其性如其相所有如是。<a id="a-6P"></a>彼身痛心法意正次第生。</p>
  <p id="a6Q">入法中总观　　同观诸法相</p>
  <p id="a6R">此四是无常　　空无我非乐</p>
  <p id="a6S">入法中总观同观诸法相者。<a id="a-6T"></a>入法意止中彼圣总观诸行相。<a id="a-6U"></a>观诸行相已增长养止。<a id="a-6V"></a>生无垢智眼。<a id="a-6W"></a>一切身痛心法总观。<a id="a-6X"></a>问云何。<a id="a-6Y"></a>答。</p>
  <p id="a6Z">此四是无常　　空无我非乐</p>
  <p id="a6a">此身痛心法展转相生。<a id="a-6b"></a>故无常不自在。<a id="a-6c"></a>故空非主故无我。<a id="a-6d"></a>恶灾患故苦。</p>
  <p id="a6e">从是名暖法　　即是意中生</p>
  <p id="a6f">行是十六行　　正观四真谛</p>
  <p id="a6g">从是名暖法即是意中生者。<a id="a-6h"></a>彼如是观生善暖。<a id="a-6i"></a>于中当生无漏智火能烧一切行薪。<a id="a-6j"></a>问彼何行何境界。<a id="a-6k"></a>答行是十六行正观四真谛。<a id="a-6l"></a>彼行是十六行境界。<a id="a-6m"></a>四真谛四行观苦谛。<a id="a-6n"></a>此苦性劣从因缘生故无常。<a id="a-6o"></a>无常力所坏故苦。<a id="a-6p"></a>内离人故空。<a id="a-6q"></a>不自在故无我。<a id="a-6r"></a>四行观习此习成相似果故因。<a id="a-6s"></a>行相续习。<a id="a-6t"></a>一切生死无穷可得故有。<a id="a-6u"></a>不相似事相续故缘。<a id="a-6v"></a>四行观灭此灭覆一切患尽故灭。<a id="a-6w"></a>除一切烦恼火故止。<a id="a-6x"></a>胜一切法故妙。<a id="a-6y"></a>舍生死故离。<a id="a-6z"></a>四行观道此道至非品故道。<a id="a-70"></a>非颠倒故如。<a id="a-71"></a>一切圣所履故迹。<a id="a-72"></a>生死患转出故乘。<a id="a-73"></a>是谓彼行十六行境界。<a id="a-74"></a>四真谛善根谓之暖法。</p>
  <p id="a75">彼起已成立　　生顶及于忍</p>
  <p id="a76">得世第一法　　依倚于一相</p>
  <p id="a77">彼起已成立生顶及于忍者。<a id="a-78"></a>若已成暖法于中复于欲界生善根如顶。<a id="a-79"></a>亦十六行观四真谛。<a id="a-7A"></a>胜暖法故说顶。<a id="a-7B"></a>已增上顶生善根名为忍。<a id="a-7C"></a>亦十六行观四真谛堪任故说忍。<a id="a-7D"></a>若忍已成立。<a id="a-7E"></a>得世第一法依倚于一相。<a id="a-7F"></a>一切世俗功德中。<a id="a-7G"></a>最胜生善根名世间第一法。<a id="a-7H"></a>开涅槃门故。<a id="a-7I"></a>于凡夫意中最胜故。<a id="a-7J"></a>说第一法。<a id="a-7K"></a>问以何等故说依倚于一相。<a id="a-7L"></a>答于凡夫意中。<a id="a-7M"></a>更无有比二功德。<a id="a-7N"></a>若有者彼亦应开涅槃门而不开。<a id="a-7O"></a>是故说依倚于一相。<a id="a-7P"></a>问彼几行何缘何地所摄。<a id="a-7Q"></a>答。</p>
  <p id="a7R">彼行苦四行　　说摄依六地</p>
  <p id="a7S">彼行苦者。<a id="a-7T"></a>彼即缘苦谛非余四行者。<a id="a-7U"></a>谓行苦谛境界无常为首。<a id="a-7V"></a>所以者何。<a id="a-7W"></a>如初无漏心缘彼亦复尔。<a id="a-7X"></a>说摄依六地者。<a id="a-7Y"></a>彼法摄于六地。<a id="a-7Z"></a>未来禅中间禅根本四禅。<a id="a-7a"></a>非欲界不定界故。<a id="a-7b"></a>非无色界无见道故。<a id="a-7c"></a>问余善根何地所摄。<a id="a-7d"></a>答。</p>
  <p id="a7e">忍亦摄六地　　余则依于七</p>
  <p id="a7f">忍亦摄六地者。<a id="a-7g"></a>谛顺忍六地所摄如世间第一法。<a id="a-7h"></a>余则依于七者。<a id="a-7i"></a>暖及顶七地所摄。<a id="a-7j"></a>此六及欲界未除欲。<a id="a-7k"></a>欲界已除欲色界。</p>
  <p id="a7l">世第一法次　　必兴起法忍</p>
  <p id="a7m">忍次生于智　　俱观于下苦</p>
  <p id="a7n">世第一法次必兴起法忍者。<a id="a-7o"></a>世间第一法次第。<a id="a-7p"></a>生无漏法忍名苦法忍。<a id="a-7q"></a>彼未曾观今观时堪任故曰忍。<a id="a-7r"></a>是谓初无漏无碍道。<a id="a-7s"></a>忍次生于智者。<a id="a-7t"></a>彼次第生苦法智。<a id="a-7u"></a>同境界受真实性解脱道。<a id="a-7v"></a>问彼忍及智何缘。<a id="a-7w"></a>答俱观于下苦。<a id="a-7x"></a>下苦者欲界苦彼同缘。</p>
  <p id="a7y">上苦亦如是　　因灭道亦然</p>
  <p id="a7z">是正观诸法　　说十六净心</p>
  <p id="a80">上苦亦如是者。<a id="a-81"></a>上苦是色无色界苦。<a id="a-82"></a>彼亦如是生忍无碍道智解脱道。<a id="a-83"></a>苦未知忍及苦未知智。<a id="a-84"></a>因者是习谛彼亦如是生四道。<a id="a-85"></a>如苦习法忍。<a id="a-86"></a>习法智习未知忍。<a id="a-87"></a>习未知智。<a id="a-88"></a>灭者灭亦如是生四道。<a id="a-89"></a>灭法忍灭法智灭未知忍灭未知智。<a id="a-8A"></a>道亦然者。<a id="a-8B"></a>道亦如是生四道。<a id="a-8C"></a>道法忍。<a id="a-8D"></a>道法智道未知忍道未知智。<a id="a-8E"></a>是正观诸法说十六净心者。<a id="a-8F"></a>是见法。<a id="a-8G"></a>见法者。<a id="a-8H"></a>谓之正观是见异名。</p>
  <p id="a8I">从法行利根　　此在十五意</p>
  <p id="a8J">从信行当知　　钝见亦在中</p>
  <p id="a8K">从法行利根此在十五意者。<a id="a-8L"></a>彼十五心顶若利根是说从法行。<a id="a-8M"></a>从信行当知钝见亦在中者。<a id="a-8N"></a>即彼十五心顶若钝根是说从信行。</p>
  <p id="a8O">未离欲界欲　　趣向于始果</p>
  <p id="a8P">舍六趣至二　　三向九无漏</p>
  <p id="a8Q">未离欲界欲趣向于始果者。<a id="a-8R"></a>彼从信行及从法行趣沙门果时。<a id="a-8S"></a>若未离欲俱趣须陀洹果。<a id="a-8T"></a>舍六趣至二者。<a id="a-8U"></a>欲界烦恼九种。<a id="a-8V"></a>微微微中微上。<a id="a-8W"></a>上中微中。<a id="a-8X"></a>中中上上微上中上上。<a id="a-8Y"></a>彼若凡夫时已离六种。<a id="a-8Z"></a>彼于后若趣证。<a id="a-8a"></a>是俱趣第二果。<a id="a-8b"></a>三向九无漏者。<a id="a-8c"></a>若已离九种是俱趣阿那含果。</p>
  <p id="a8d">若至十六心　　是名住于果</p>
  <p id="a8e">信解脱濡见　　见到说利见</p>
  <p id="a8f">若至十六心是名住于果者。<a id="a-8g"></a>十六心名道未知智心相应。<a id="a-8h"></a>彼生已说住于果。<a id="a-8i"></a>未曾离欲界欲俱须陀洹。<a id="a-8j"></a>已曾离六品俱斯陀含。<a id="a-8k"></a>尽离九品俱阿那含。<a id="a-8l"></a>信解脱濡见见到说利见者。<a id="a-8m"></a>若彼趣时从信行钝根是信解脱。<a id="a-8n"></a>若彼从法行利根是见到。</p>
  <p id="a8o">未尽思惟断　　极生生死七</p>
  <p id="a8p">家家有三尽　　俱在道迹果</p>
  <p id="a8q">未尽思惟断极生生死七者。<a id="a-8r"></a>彼信解脱及见到未离欲界思惟所断烦恼。<a id="a-8s"></a>是生生死七。<a id="a-8t"></a>彼有天上七生及人中。<a id="a-8u"></a>故说极生生死七。<a id="a-8v"></a>家家有三尽者。<a id="a-8w"></a>若三种尽上微上中上上是说家家。<a id="a-8x"></a>彼天上及人中。<a id="a-8y"></a>或生二家或生三家。<a id="a-8z"></a>后般涅槃故说家家。<a id="a-90"></a>俱在道迹果者。<a id="a-91"></a>极七有及家家当言俱住须陀洹。</p>
  <p id="a92">六尽一往来　　离八谓一种</p>
  <p id="a93">九灭尽不还　　已出欲污泥</p>
  <p id="a94">六尽一往来者。<a id="a-95"></a>若有六种尽上三中三是斯陀含。<a id="a-96"></a>彼余一生天上一生。<a id="a-97"></a>人中一往来已般涅槃。<a id="a-98"></a>故说斯陀含。<a id="a-99"></a>离八谓一种者。<a id="a-9A"></a>若八品尽是一种。<a id="a-9B"></a>彼余唯一生无余故说一种。<a id="a-9C"></a>九灭尽不还者。<a id="a-9D"></a>若一切九品尽是阿那含。<a id="a-9E"></a>彼不复来欲界故说阿那含。<a id="a-9F"></a>所以者何。<a id="a-9G"></a>已出欲污泥。</p>
  <p id="a9H">如是九烦恼　　若在上八地</p>
  <p id="a9I">彼双道所灭　　世尊之所说</p>
  <p id="a9J">如是九烦恼若在上八地者。<a id="a-9K"></a>如欲界九种烦恼暖暖至上。<a id="a-9L"></a>上上界亦如是。<a id="a-9M"></a>八地中梵世。<a id="a-9N"></a>光曜。<a id="a-9O"></a>遍净。<a id="a-9P"></a>果实无量空处。<a id="a-9Q"></a>无量识处。<a id="a-9R"></a>无所有处。<a id="a-9S"></a>非想非非想处。<a id="a-9T"></a>彼双道所灭世尊之所说者。<a id="a-9U"></a>此一切烦恼欲界。<a id="a-9V"></a>及色无色界双道所灭。<a id="a-9W"></a>以无碍道灭。<a id="a-9X"></a>解脱道得证。<a id="a-9Y"></a>问此道为世俗。<a id="a-9Z"></a>为无漏。<a id="a-9a"></a>答。</p>
  <p id="a9b">有垢无垢道　　俱能离八地</p>
  <p id="a9c">住中说身证　　谓获灭尽定</p>
  <p id="a9d">欲界地一。<a id="a-9e"></a>色界地四。<a id="a-9f"></a>无色界地三亦世俗道灭亦无漏。<a id="a-9g"></a>凡夫从世俗道尚得远离。<a id="a-9h"></a>况复圣住中说身证。<a id="a-9i"></a>谓获灭尽定者。<a id="a-9j"></a>住于八地无欲中。<a id="a-9k"></a>谓学得灭尽定是身证。<a id="a-9l"></a>所以者何。<a id="a-9m"></a>法似涅槃身所触故说身证。</p>
  <p id="a9n">金刚喻定次　　必逮得尽智</p>
  <p id="a9o">生意我生尽　　离于一切漏</p>
  <p id="a9p">金刚喻定次必逮得尽智者。<a id="a-9q"></a>金刚喻定名非想非非想处。<a id="a-9r"></a>离欲时第九无碍道最后学心。<a id="a-9s"></a>于中一切诸烦恼永尽无余。<a id="a-9t"></a>一切圣行毕竟故。<a id="a-9u"></a>说金刚喻三摩提。<a id="a-9v"></a>此次第生尽智最初无学智。<a id="a-9w"></a>生意我生尽离于一切漏者。<a id="a-9x"></a>彼生定意我一切生尽。<a id="a-9y"></a>彼于尔时无著。<a id="a-9z"></a>解脱于一切漏。<a id="a-A0"></a>问无著几种。<a id="a-A1"></a>答。</p>
  <p id="aA2">无著有六种　　是从信生五</p>
  <p id="aA3">逮得于二智　　当知时解脱</p>
  <p id="aA4">无著有六种者。<a id="a-A5"></a>世尊说六无著。<a id="a-A6"></a>退法念法护法等住。<a id="a-A7"></a>必升进不动法。<a id="a-A8"></a>于中若濡智及濡进。<a id="a-A9"></a>是得退具便退故说退法。<a id="a-AA"></a>暖智及暖进数数恶身。<a id="a-AB"></a>恶身已念坏故说念法。<a id="a-AC"></a>暖智而广进。<a id="a-AD"></a>进力常自护心故说护法。<a id="a-AE"></a>中智及等进是不增不损等。<a id="a-AF"></a>住于中道故说等住。<a id="a-AG"></a>少利而广进彼必得不动。<a id="a-AH"></a>故说必升进利智。<a id="a-AI"></a>及广进是始得不动故说不动。<a id="a-AJ"></a>是从信生五逮得于二智者。<a id="a-AK"></a>于中五曾从信行彼有二智。<a id="a-AL"></a>尽智及无学等见。<a id="a-AM"></a>当知时解脱者。<a id="a-AN"></a>彼当知时解脱是求时。<a id="a-AO"></a>不能一切时随所欲学善。</p>
  <p id="aAP">不动法利根　　是不时解脱</p>
  <p id="aAQ">获得于三智　　成就等解脱</p>
  <p id="aAR">不动法利根是不时解脱者。<a id="a-AS"></a>谓一向利根是不动法。<a id="a-AT"></a>彼不时解脱能一切时。<a id="a-AU"></a>随所欲学善不求时。<a id="a-AV"></a>获得于三智者。<a id="a-AW"></a>彼有三智尽智无生智无学等见。<a id="a-AX"></a>成就等解脱者。<a id="a-AY"></a>谓此五无著时解脱。<a id="a-AZ"></a>是成就等意解脱。<a id="a-Aa"></a>谓不动法是成就不动解脱。</p>
  <p id="aAb">慧解脱当知　　不得灭尽定</p>
  <p id="aAc">唯有俱解脱　　成就灭尽定</p>
  <p id="aAd">慧解脱当知不得灭尽定者。<a id="a-Ae"></a>此六无著若不成就灭尽定。<a id="a-Af"></a>是说慧解脱是慧力解脱非定力。<a id="a-Ag"></a>唯有俱解脱成就灭尽定者。<a id="a-Ah"></a>此六无著若得灭尽定是说俱解脱。<a id="a-Ai"></a>彼俱力解脱慧力及定力。<a id="a-Aj"></a>已说贤圣。<a id="a-Ak"></a>人法今当说。</p>
  <p id="aAl">从信行诸法　　及从法行法</p>
  <p id="aAm">圣道见谛道　　是尽同一相</p>
  <p id="aAn">从信行法从法行法是说见道。</p>
  <p id="aAo">于中诸根法　　是名未知根</p>
  <p id="aAp">谓余有学法　　佛说已知根</p>
  <p id="aAq">于中诸根法是名未知根者。<a id="a-Ar"></a>于见道法中谓根根数如心。<a id="a-As"></a>及痛信首五根是未知根。<a id="a-At"></a>谓余有学法佛说已知根者。<a id="a-Au"></a>离见道学法诸余学法中。<a id="a-Av"></a>即彼根说已知根。</p>
  <p id="aAw">当知无知根　　在于无学中</p>
  <p id="aAx">已得果便舍　　前道应当说</p>
  <p id="aAy">当知无知根在于无学中者。<a id="a-Az"></a>无学法中即彼根说无知根。<a id="a-B0"></a>已得果便舍前道应当说者。<a id="a-B1"></a>此无漏法升进得果时。<a id="a-B2"></a>舍无碍道所摄及解脱道。</p>
  <p id="aB3">已尽为解脱　　得摄于一果</p>
  <p id="aB4">不秽污第九　　灭尽应当说</p>
  <p id="aB5">已尽为解脱得摄于一果者。<a id="a-B6"></a>无碍道至解脱道。<a id="a-B7"></a>于其中间得烦恼尽。<a id="a-B8"></a>但得果时一切烦恼。<a id="a-B9"></a>尽得一解脱果。<a id="a-BA"></a>不秽污第九灭尽应当说者。<a id="a-BB"></a>说诸烦恼九种道所灭。<a id="a-BC"></a>但不秽污第九无碍道一时断不渐渐。</p>
  <p id="aBD">若有相似名　　彼能获不动</p>
  <p id="aBE">无著及信脱　　彼同性增道</p>
  <p id="aBF">若有相似名彼能获不动者。<a id="a-BG"></a>谓无著不能一切得不动。<a id="a-BH"></a>性必升进得彼是相似名。<a id="a-BI"></a>无著及信脱彼同性增道者。<a id="a-BJ"></a>谓信解脱一向性必升进。<a id="a-BK"></a>是增益诸根逮得见到非余。<a id="a-BL"></a>问云何知渐渐见谛。<a id="a-BM"></a>答。</p>
  <p id="aBN">建立功德恶　　次第见真谛</p>
  <p id="aBO">非以见功德时见恶。<a id="a-BP"></a>亦不以见恶时见功德。<a id="a-BQ"></a>亦非初总观彼恶。<a id="a-BR"></a>亦非一时一切厌。<a id="a-BS"></a>亦非总功德诸功德亦非一时合。<a id="a-BT"></a>是以建立功德恶次第见真谛。<a id="a-BU"></a>问云何知有为无为果。<a id="a-BV"></a>答以无碍道力得有为无为果。<a id="a-BW"></a>无碍道力得有为果及无为果。<a id="a-BX"></a>是故以无碍道力。<a id="a-BY"></a>得有为无为果。</p>
 </body>
</html>