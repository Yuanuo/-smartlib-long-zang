<!doctype html>
<html id="z3IBWAR1Ce" data-ver="1041">
 <head>
  <meta charset="utf-8">
  <meta author="优婆扇多">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">法胜阿毗昙心论经卷第二</h1>
  <h2 id="a2">业品第三</h2>
  <p id="a3">已说诸行因缘力生。<a id="a-4"></a>次观察世间生灭差别。<a id="a-5"></a>由于烦恼业因故生。<a id="a-6"></a>当思彼业师欲广说于业。<a id="a-7"></a>是故说此。</p>
  <p id="a8">业庄饰世间　　趣趣各各异</p>
  <p id="a9">是以当思业　　求离世解脱</p>
  <p id="aA">业庄饰世间趣趣各各异者。<a id="a-B"></a>如是一切世间五趣。<a id="a-C"></a>种种身生业能庄饰。<a id="a-D"></a>当思彼业为世间因生种种身。<a id="a-E"></a>如世尊说众生差别。<a id="a-F"></a>由业所作谓高下优劣。<a id="a-G"></a>是以当思业求离世解脱。<a id="a-H"></a>彼业自性种地成就善不善差别。<a id="a-I"></a>为知彼故当勤思惟。<a id="a-J"></a>问曰。<a id="a-K"></a>何者彼业。<a id="a-L"></a>云何思惟。<a id="a-M"></a>为世间因生种种身。<a id="a-N"></a>答曰。</p>
  <p id="aO">身口意集业　　在于有有中</p>
  <p id="aP">从彼生诸行　　及受种种身</p>
  <p id="aQ">身口意集业在于有有中者。<a id="a-R"></a>有三种业。<a id="a-S"></a>谓身口意业。<a id="a-T"></a>彼身所作或业依身名为身业。<a id="a-U"></a>若口所作名为口业。<a id="a-V"></a>意相应名为意业。<a id="a-W"></a>众生世世造作身口意业。<a id="a-X"></a>从彼生诸行及受种种身者。<a id="a-Y"></a>彼业生于诸行及外众具宅舍色力。<a id="a-Z"></a>罪福命等及受众生种种身。<a id="a-a"></a>此行有二种。<a id="a-b"></a>谓众生数非众生数共不共。<a id="a-c"></a>不共者。<a id="a-d"></a>各各众生业增上生。<a id="a-e"></a>共者。<a id="a-f"></a>一切众生业增上生。<a id="a-g"></a>如是地狱等五趣净不净。<a id="a-h"></a>种种业身受苦乐种种差别。<a id="a-i"></a>以彼众生种种。<a id="a-j"></a>是故求解脱者必定应知是业。</p>
  <p id="ak">身业应当知　　有教及无教</p>
  <p id="al">口业亦如是　　意业唯无教</p>
  <p id="am">身业应当知有教及无教者。<a id="a-n"></a>身业二种。<a id="a-o"></a>谓有教数及无教数。<a id="a-p"></a>彼有教数者身动。<a id="a-q"></a>无教者。<a id="a-r"></a>身动灭已。<a id="a-s"></a>与余识相应。<a id="a-t"></a>彼相续转如受戒竟。<a id="a-u"></a>虽不善无记心善戒随生。<a id="a-v"></a>如捕鸟等虽善无记心恶戒随生。<a id="a-w"></a>口业亦如是者。<a id="a-x"></a>口业亦有二种。<a id="a-y"></a>谓有教性无教性。<a id="a-z"></a>意业唯无教者。<a id="a-10"></a>意业唯无教。<a id="a-11"></a>性非如色教。<a id="a-12"></a>此业不可示他故名无教。<a id="a-13"></a>有言辞故名教。<a id="a-14"></a>此五业中。</p>
  <p id="a15">有教当知三　　善不善无记</p>
  <p id="a16">意业亦如是　　余不说无记</p>
  <p id="a17">有教当知三善不善无记者。<a id="a-18"></a>身教口教当知三种善不善无记。<a id="a-19"></a>善者谓行施受戒等。<a id="a-1A"></a>善心起动身。<a id="a-1B"></a>不善者谓杀生等不善心起动身。<a id="a-1C"></a>无记者有二种。<a id="a-1D"></a>谓隐没不隐没。<a id="a-1E"></a>隐没者谓秽污无记心起动身。<a id="a-1F"></a>不隐没者非秽污无记心起动身。<a id="a-1G"></a>所谓威仪工巧。<a id="a-1H"></a>口教亦如是应当知。<a id="a-1I"></a>意业亦如是者。<a id="a-1J"></a>意业亦有三种。<a id="a-1K"></a>彼善心相应必善。<a id="a-1L"></a>不善心相应名不善。<a id="a-1M"></a>秽污无记心相应必隐没无记。<a id="a-1N"></a>非秽污无记心相应。<a id="a-1O"></a>名不隐没无记。<a id="a-1P"></a>余不说无记者。<a id="a-1Q"></a>余有二业。<a id="a-1R"></a>谓身口无教。<a id="a-1S"></a>彼有二种。<a id="a-1T"></a>谓善不善。<a id="a-1U"></a>无记。<a id="a-1V"></a>何以故羸劣故。<a id="a-1W"></a>以无记心羸劣故不能起强业。<a id="a-1X"></a>若与余识俱与彼事相续。<a id="a-1Y"></a>如执须摩那华。<a id="a-1Z"></a>虽复舍之犹见香随。<a id="a-1a"></a>何以故。<a id="a-1b"></a>香势续生故。<a id="a-1c"></a>非如执木石等。<a id="a-1d"></a>已说彼诸业。</p>
  <p id="a1e">色无记二种　　隐没不隐没</p>
  <p id="a1f">隐没系在色　　余在于二界</p>
  <p id="a1g">色无记二种隐没不隐没者。<a id="a-1h"></a>若色性业教无记名前已说。<a id="a-1i"></a>此有二种。<a id="a-1j"></a>当知隐没不隐没。<a id="a-1k"></a>隐没系在色者。<a id="a-1l"></a>若隐没者。<a id="a-1m"></a>系在色界梵世非上地。<a id="a-1n"></a>何以故。<a id="a-1o"></a>彼无记作心故。<a id="a-1p"></a>非在上地下地烦恼起现在前。<a id="a-1q"></a>何以故。<a id="a-1r"></a>以离欲故。<a id="a-1s"></a>亦不在欲界。<a id="a-1t"></a>修道断烦恼能起身口业。<a id="a-1u"></a>何以故。<a id="a-1v"></a>外门转故。<a id="a-1w"></a>见道断烦恼内门行故。<a id="a-1x"></a>不能起身口业。<a id="a-1y"></a>欲界修道断烦恼但是不善。<a id="a-1z"></a>非不善烦恼能起无记业。<a id="a-20"></a>余在于二界者。<a id="a-21"></a>若不隐没无记系在欲色二界。<a id="a-22"></a>意业如心说。<a id="a-23"></a>何以故。<a id="a-24"></a>彼隐没不隐没通三界。<a id="a-25"></a>故于中。</p>
  <p id="a26">若教无教戒　　略说有三种</p>
  <p id="a27">无漏及禅生　　依顺解脱戒</p>
  <p id="a28">若教无教戒略说有三种者。<a id="a-29"></a>无教戒略说当知有三种。<a id="a-2A"></a>问曰云何。<a id="a-2B"></a>答曰。<a id="a-2C"></a>无漏及禅生依顺解脱戒。<a id="a-2D"></a>无漏戒者与道俱生。<a id="a-2E"></a>谓正语正业正命。<a id="a-2F"></a>禅生戒者与禅俱生。<a id="a-2G"></a>谓离欲不离欲凡夫及圣人。<a id="a-2H"></a>依顺解脱戒者。<a id="a-2I"></a>谓众聚和合。<a id="a-2J"></a>于彼士夫边。<a id="a-2K"></a>启请受得。<a id="a-2L"></a>此三种戒摄一切戒。<a id="a-2M"></a>问曰。<a id="a-2N"></a>如是分别有教无教戒竟。<a id="a-2O"></a>何者与心俱生。<a id="a-2P"></a>何者不与心俱生。<a id="a-2Q"></a>答曰。</p>
  <p id="a2R">无教在欲界　　教依于二有</p>
  <p id="a2S">当知非心俱　　谓余心俱说</p>
  <p id="a2T">欲界无教若顺解脱戒所摄。<a id="a-2U"></a>及不摄。<a id="a-2V"></a>彼一切非心俱。<a id="a-2W"></a>不随心转义。<a id="a-2X"></a>问曰。<a id="a-2Y"></a>何故不随心转。<a id="a-2Z"></a>答曰。<a id="a-2a"></a>彼受戒已。<a id="a-2b"></a>不善无记心亦随生故。<a id="a-2c"></a>不与善不善无记心随转。<a id="a-2d"></a>何以故。<a id="a-2e"></a>无心亦随转故。<a id="a-2f"></a>教者欲色二界不随心转。<a id="a-2g"></a>何以故。<a id="a-2h"></a>属身故。<a id="a-2i"></a>余心亦有故。<a id="a-2j"></a>谓余心俱说者。<a id="a-2k"></a>余谓禅无漏戒。<a id="a-2l"></a>彼二种随心转。<a id="a-2m"></a>何以故。<a id="a-2n"></a>异心不随转故。<a id="a-2o"></a>以彼心力生二种。<a id="a-2p"></a>彼常随心作随顺义。<a id="a-2q"></a>故彼二种过去过去成就。<a id="a-2r"></a>未来未来成就。<a id="a-2s"></a>现在现在成就。<a id="a-2t"></a>已说业差别。<a id="a-2u"></a>若业成就今当说。</p>
  <p id="a2v">无漏戒律仪　　见实则成就</p>
  <p id="a2w">禅生若得禅　　持戒生欲界</p>
  <p id="a2x">无漏戒律仪见实则成就者。<a id="a-2y"></a>谓从初苦法忍。<a id="a-2z"></a>及一切圣人成就无漏戒。<a id="a-30"></a>是戒在于六地。<a id="a-31"></a>未来中间根本四禅。<a id="a-32"></a>此色地亦无漏。<a id="a-33"></a>彼未离欲见谛成就未来地戒。<a id="a-34"></a>若离欲一切有学极少成就三地。<a id="a-35"></a>或有六地一切阿罗汉成就六地。<a id="a-36"></a>禅生若得禅者。<a id="a-37"></a>成就禅戒非余。<a id="a-38"></a>是戒在九地。<a id="a-39"></a>谓禅近地中间四禅。<a id="a-3A"></a>若人若得诸地若凡夫若圣人。<a id="a-3B"></a>是得成就彼地戒。<a id="a-3C"></a>持戒生欲界者。<a id="a-3D"></a>若受戒者彼成就顺解脱戒。<a id="a-3E"></a>是戒欲界人得非余趣受。<a id="a-3F"></a>已略说成就差别。<a id="a-3G"></a>随成就过去未来现在戒。<a id="a-3H"></a>今当说有三种人。<a id="a-3I"></a>谓住戒人。<a id="a-3J"></a>住非戒人。<a id="a-3K"></a>住非戒非非戒人。<a id="a-3L"></a>住戒人者亦有三种。<a id="a-3M"></a>以戒有三种故。<a id="a-3N"></a>彼者。</p>
  <p id="a3O">若住解脱戒　　彼无教现在</p>
  <p id="a3P">当知恒成就　　或尽成过去</p>
  <p id="a3Q">若住解脱戒彼无教现在当知恒成就者。<a id="a-3R"></a>若住顺解脱戒。<a id="a-3S"></a>彼人从初刹那受无教戒。<a id="a-3T"></a>现在一切时成就彼现在无教。<a id="a-3U"></a>常次第相续乃至命未尽。<a id="a-3V"></a>何以故。<a id="a-3W"></a>要期分齐故。<a id="a-3X"></a>或尽成过去者。<a id="a-3Y"></a>或有住顺解脱戒。<a id="a-3Z"></a>成就过去无教戒。<a id="a-3a"></a>谓已灭不舍。<a id="a-3b"></a>舍事有五因缘。<a id="a-3c"></a>后当说。</p>
  <p id="a3d">若有作于教　　成就于中世</p>
  <p id="a3e">彼尽而不舍　　当知成过去</p>
  <p id="a3f">若有作于教成就于中世者。<a id="a-3g"></a>中世名现在。<a id="a-3h"></a>若人作身口教求受戒时。<a id="a-3i"></a>成就现在教戒。<a id="a-3j"></a>彼尽而不舍当知成过去者。<a id="a-3k"></a>尽者过去义。<a id="a-3l"></a>彼教尽时若不舍者成就过去教戒。<a id="a-3m"></a>此舍因缘如前说。<a id="a-3n"></a>略说如是初念教时。<a id="a-3o"></a>成就现在教及无教。<a id="a-3p"></a>彼后乃至教未尽未来。<a id="a-3q"></a>成就过去现在教及无教。<a id="a-3r"></a>此教尽已若不舍者。<a id="a-3s"></a>成就过去现在无教。<a id="a-3t"></a>彼但成就于过去教。<a id="a-3u"></a>非现在教。</p>
  <p id="a3v">若得禅无教　　成就灭未来</p>
  <p id="a3w">中若入正受　　教亦如前说</p>
  <p id="a3x">若得禅无教成就灭未来者。<a id="a-3y"></a>若得禅者成就过去未来禅戒。<a id="a-3z"></a>如成就禅彼人无教。<a id="a-40"></a>虽决定灭由彼禅力故初如是彼得过去。<a id="a-41"></a>如禅第二念等三世成就乃至未起禅。<a id="a-42"></a>若起不舍成就过去未来无漏戒。<a id="a-43"></a>与禅同故此中不说。<a id="a-44"></a>既说禅戒亦说彼已。<a id="a-45"></a>何以故。<a id="a-46"></a>若有见谛教者彼人决定得于禅戒。<a id="a-47"></a>故说禅戒即是说彼。</p>
  <p id="a48">若作不善业　　住戒成就二</p>
  <p id="a49">共烦恼缠俱　　当知彼尽尽</p>
  <p id="a4A">若作不善业住戒成就二者。<a id="a-4B"></a>若人住顺解脱戒若住禅戒。<a id="a-4C"></a>彼不见谛作于不善。<a id="a-4D"></a>增上缠时不善无教便起。<a id="a-4E"></a>彼人尔时成就不善教及无教。<a id="a-4F"></a>问曰。<a id="a-4G"></a>何者住禅戒作不善耶。<a id="a-4H"></a>答曰。<a id="a-4I"></a>若未离欲依未来禅得作不善。<a id="a-4J"></a>问曰。<a id="a-4K"></a>几时成就无教耶。<a id="a-4L"></a>答曰共烦恼缠俱。<a id="a-4M"></a>是人乃至未舍于不善缠。<a id="a-4N"></a>当知彼尽尽。<a id="a-4O"></a>若舍彼缠彼教无教亦舍。</p>
  <p id="a4P">若住非戒处　　无教成就中</p>
  <p id="a4Q">当知不爱果　　或复尽过去</p>
  <p id="a4R">若住非戒处无教成就中当知不爱果者。<a id="a-4S"></a>住非戒者所谓屠羊杀鸡杀猪捕鱼捕鸟等。<a id="a-4T"></a>是人于一切时成就现在不善无教。<a id="a-4U"></a>是人初发作业刹那时。<a id="a-4V"></a>即于一切众生所成就不善戒摄无教。<a id="a-4W"></a>若人初杀生时即得杀生所摄无教。<a id="a-4X"></a>于后随所杀生。<a id="a-4Y"></a>更得杀生所摄无教。<a id="a-4Z"></a>非律仪摄戒。<a id="a-4a"></a>先已得故更不重得。<a id="a-4b"></a>或复尽过去者。<a id="a-4c"></a>第二念以去杀生。<a id="a-4d"></a>及非律仪摄无教。<a id="a-4e"></a>成就过去现在。<a id="a-4f"></a>乃至不舍刹那谢过去者名尽。</p>
  <p id="a4g">若刹那住教　　是说成就中</p>
  <p id="a4h">亦复尽过去　　善于上相违</p>
  <p id="a4i">若刹那住教是说成就中者。<a id="a-4j"></a>随住教时成就现在教刹那现在名刹那住。<a id="a-4k"></a>亦复尽过去者。<a id="a-4l"></a>随教刹那谢于过去未断以来。<a id="a-4m"></a>是时成就过去现在。<a id="a-4n"></a>若尽而未舍但成就过去。<a id="a-4o"></a>善于上相违者。<a id="a-4p"></a>如住律仪说不善。<a id="a-4q"></a>如是住非律仪说善。<a id="a-4r"></a>极净信心作施等善。<a id="a-4s"></a>彼时善无教起彼舍此亦舍。</p>
  <p id="a4t">若处中所作　　是说成就中</p>
  <p id="a4u">亦复尽过去　　或二亦复一</p>
  <p id="a4v">若处中所作是说成就中者。<a id="a-4w"></a>处中谓非律仪非不律仪。<a id="a-4x"></a>彼若作善成就现在善教。<a id="a-4y"></a>若作不善成就现在不善教。<a id="a-4z"></a>亦复尽过去者。<a id="a-50"></a>是教若灭未断亦成就过去现在。<a id="a-51"></a>若尽已不舍但成就过去。<a id="a-52"></a>或二者。<a id="a-53"></a>或教无教过去现在。<a id="a-54"></a>若极欲作必定方便不舍。<a id="a-55"></a>亦复一者。<a id="a-56"></a>方便尽已但成就现在无教。<a id="a-57"></a>有人乃至命未尽来。<a id="a-58"></a>成就现在无教不欲止故。<a id="a-59"></a>问曰。<a id="a-5A"></a>已说教顺解脱戒。<a id="a-5B"></a>禅无漏戒云何得耶。<a id="a-5C"></a>答曰。</p>
  <p id="a5D">色界中善心　　得禅律仪戒</p>
  <p id="a5E">是舍彼亦舍　　无漏有六心</p>
  <p id="a5F">色界中善心得禅律仪戒者。<a id="a-5G"></a>若有人得色界善心。<a id="a-5H"></a>或时离欲或不离欲。<a id="a-5I"></a>彼一切得禅律仪戒。<a id="a-5J"></a>一切色界善心戒。<a id="a-5K"></a>常随顺唯除六心。<a id="a-5L"></a>所谓眼耳身识及闻慧。<a id="a-5M"></a>心临命终心起作业心。<a id="a-5N"></a>问曰。<a id="a-5O"></a>此云何舍。<a id="a-5P"></a>答曰。<a id="a-5Q"></a>是舍彼亦舍。<a id="a-5R"></a>若舍色界善心亦舍于彼。<a id="a-5S"></a>无漏有六心者。<a id="a-5T"></a>彼无漏戒六心共得。<a id="a-5U"></a>所谓未来中间根本四禅。<a id="a-5V"></a>彼舍此亦舍。<a id="a-5W"></a>问曰。<a id="a-5X"></a>如是诸戒彼何者戒。<a id="a-5Y"></a>几时舍耶。<a id="a-5Z"></a>答曰。</p>
  <p id="a5a">顺解脱调伏　　是舍于五时</p>
  <p id="a5b">禅生无漏戒　　二时智所说</p>
  <p id="a5c">顺解脱调伏是舍于五时者。<a id="a-5d"></a>谓舍自分种类时。<a id="a-5e"></a>舍戒时。<a id="a-5f"></a>断善根时。<a id="a-5g"></a>二根生时。<a id="a-5h"></a>正法隐没时舍。<a id="a-5i"></a>或有人说。<a id="a-5j"></a>犯戒根本梵行时舍。<a id="a-5k"></a>罽宾者说。<a id="a-5l"></a>有四时舍。<a id="a-5m"></a>除后二种。<a id="a-5n"></a>禅生无漏戒二时智所说者。<a id="a-5o"></a>禅戒二时舍退及度界地。<a id="a-5p"></a>无漏戒亦二时舍退及得果。<a id="a-5q"></a>彼根次第得果相似故不别说。<a id="a-5r"></a>有人别之彼三时舍。<a id="a-5s"></a>问曰。<a id="a-5t"></a>非律仪云何舍。<a id="a-5u"></a>答曰。</p>
  <p id="a5v">非律仪四时　　如是善无色</p>
  <p id="a5w">秽污唯一时　　是说在于意</p>
  <p id="a5x">非律仪四时者。<a id="a-5y"></a>谓受戒时。<a id="a-5z"></a>得禅戒时。<a id="a-60"></a>二根生时。<a id="a-61"></a>舍自分种类时。<a id="a-62"></a>彼戒非戒于三时舍。<a id="a-63"></a>谓本势过。<a id="a-64"></a>希望止。<a id="a-65"></a>方便息。<a id="a-66"></a>是说舍戒非戒应当观察。<a id="a-67"></a>问曰。<a id="a-68"></a>已说色自性业。<a id="a-69"></a>无色自性业竟复云何。<a id="a-6A"></a>答曰。<a id="a-6B"></a>如是善无色善无色业亦四时舍。<a id="a-6C"></a>谓得果时退时。<a id="a-6D"></a>断善根时。<a id="a-6E"></a>度界地时。<a id="a-6F"></a>秽污唯一时是说在于意者。<a id="a-6G"></a>秽污意业于一时舍。<a id="a-6H"></a>谓离欲时。<a id="a-6I"></a>随处处离欲彼彼舍。<a id="a-6J"></a>已说业自性及成就。<a id="a-6K"></a>随彼业世尊无量门分别。<a id="a-6L"></a>今当说。</p>
  <p id="a6M">若业与苦果　　当知是恶行</p>
  <p id="a6N">复有意恶行　　贪嗔及邪见</p>
  <p id="a6O">若业与苦果当知是恶行者。<a id="a-6P"></a>若业感不爱果当知是恶行。<a id="a-6Q"></a>谓杀生等所有不善身口意业。<a id="a-6R"></a>及后眷属是谓恶行。<a id="a-6S"></a>隐没无记。<a id="a-6T"></a>无果报故不说恶行。<a id="a-6U"></a>复有意恶行贪嗔及邪见者。<a id="a-6V"></a>彼不善思是意恶行如前所说。<a id="a-6W"></a>复有贪嗔邪见业分。<a id="a-6X"></a>当知如业以果成因故。<a id="a-6Y"></a>如女为梵行垢。<a id="a-6Z"></a>如是等已说。</p>
  <p id="a6a">彼相违善行　　最胜之所说</p>
  <p id="a6b">于中若增上　　圣说十业道</p>
  <p id="a6c">彼相违善行最胜之所说者。<a id="a-6d"></a>与恶行相违当知悉是善行。<a id="a-6e"></a>谓一切善业意业无贪无嗔正见。<a id="a-6f"></a>于中若增上圣说十业道者。<a id="a-6g"></a>彼善行恶行业中。<a id="a-6h"></a>若增上业胜者说名业道。<a id="a-6i"></a>彼恶行中增上者名不善业道。<a id="a-6j"></a>若善行中增上者是善业道。<a id="a-6k"></a>不善业道者。<a id="a-6l"></a>谓杀生等七种及贪嗔邪见等。<a id="a-6m"></a>善业道者。<a id="a-6n"></a>谓离杀等七种。<a id="a-6o"></a>及不贪不嗔正见。<a id="a-6p"></a>或行方便重非业道。<a id="a-6q"></a>或业道重。<a id="a-6r"></a>故如是说。<a id="a-6s"></a>杀生者。<a id="a-6t"></a>于彼他众生想。<a id="a-6u"></a>作欲杀意欲害命方便。<a id="a-6v"></a>彼业究竟是名杀生不与取者。<a id="a-6w"></a>于他物中作他物解。<a id="a-6x"></a>不与想欲劫夺意。<a id="a-6y"></a>取属于己是名不与取。<a id="a-6z"></a>邪行者。<a id="a-70"></a>于所行处非道非处非时。<a id="a-71"></a>于非所行处行是名邪行。<a id="a-72"></a>妄语者。<a id="a-73"></a>异想诳他想言说是名妄语。<a id="a-74"></a>两舌者。<a id="a-75"></a>秽污心欲破坏他语业是名两舌。<a id="a-76"></a>粗恶语者。<a id="a-77"></a>以嗔忿心。<a id="a-78"></a>他不爱语说是名粗恶语。<a id="a-79"></a>软见贪等被踬顿。<a id="a-7A"></a>不善语无益语非法语。<a id="a-7B"></a>是名绮语。<a id="a-7C"></a>贪者。<a id="a-7D"></a>爱他资产恶欲是名为贪。<a id="a-7E"></a>嗔者。<a id="a-7F"></a>增上恼他坏他心过恶是名为嗔。<a id="a-7G"></a>邪见者。<a id="a-7H"></a>谤无因果是名邪见。<a id="a-7I"></a>此为十不善业道。<a id="a-7J"></a>与此相违名善业道。<a id="a-7K"></a>余业不名业道。<a id="a-7L"></a>谓此业道后方便。<a id="a-7M"></a>及饮酒打拍等恶行。<a id="a-7N"></a>礼拜等善行离饮酒思。<a id="a-7O"></a>如是等是业非业道。<a id="a-7P"></a>问曰业道有何义。<a id="a-7Q"></a>答曰。<a id="a-7R"></a>是业是道故名业。<a id="a-7S"></a>道又业之道故名业。<a id="a-7T"></a>道业道业道故名业道。<a id="a-7U"></a>七业亦业亦道是思之道故。<a id="a-7V"></a>三是业道此非业义。<a id="a-7W"></a>问曰。<a id="a-7X"></a>何故诸烦恼中。<a id="a-7Y"></a>此贪等三说是业道非余。<a id="a-7Z"></a>答曰。<a id="a-7a"></a>增上恶故自烦恼他故。<a id="a-7b"></a>此极过恶余不如是。<a id="a-7c"></a>彼对治不贪等白道。<a id="a-7d"></a>于此业道摄不摄业。<a id="a-7e"></a>略说二种。<a id="a-7f"></a>谓定不定。<a id="a-7g"></a>定有二种。<a id="a-7h"></a>报定时定。<a id="a-7i"></a>时定有三种。<a id="a-7j"></a>问曰云何。<a id="a-7k"></a>答曰。</p>
  <p id="a7l">谓现法果业　　次受于生果</p>
  <p id="a7m">后果亦复然　　当知时各定</p>
  <p id="a7n">若业于此生作。<a id="a-7o"></a>即此生熟名现法受业。<a id="a-7p"></a>若业次生熟者名生受业。<a id="a-7q"></a>过次生后余生熟者名后受业。<a id="a-7r"></a>此等三种名时决定。<a id="a-7s"></a>报决定者。<a id="a-7t"></a>报决定熟非时决定。<a id="a-7u"></a>若得因缘便熟。<a id="a-7v"></a>余名不定。<a id="a-7w"></a>问曰。<a id="a-7x"></a>如世尊说乐受等三业。<a id="a-7y"></a>云何差别。<a id="a-7z"></a>答曰。</p>
  <p id="a80">欲界中善业　　及色界三地</p>
  <p id="a81">是说为乐受　　此亦定不定</p>
  <p id="a82">欲界中善业及色界三地是说为乐受者。<a id="a-83"></a>欲界中善业能生与乐俱行报。<a id="a-84"></a>色界初禅二禅三禅地中。<a id="a-85"></a>亦生与乐俱行报。<a id="a-86"></a>彼总说乐受。<a id="a-87"></a>问曰。<a id="a-88"></a>此业亦时定耶。<a id="a-89"></a>答曰。<a id="a-8A"></a>此亦定不定。<a id="a-8B"></a>若定若不定。<a id="a-8C"></a>此四地中善业悉名乐受。<a id="a-8D"></a>此是乐受所摄果报。<a id="a-8E"></a>故名乐受。</p>
  <p id="a8F">生不苦不乐　　彼在于上善</p>
  <p id="a8G">若受于苦报　　是说不善业</p>
  <p id="a8H">生不苦不乐彼在于上善者。<a id="a-8I"></a>若第四禅及无色界善业名不苦不乐受。<a id="a-8J"></a>彼业能生不苦不乐俱行报故。<a id="a-8K"></a>若受于苦报是说不善业者。<a id="a-8L"></a>谓不善业名为苦受。<a id="a-8M"></a>彼业能生苦受俱行报。<a id="a-8N"></a>故此业亦定不定。<a id="a-8O"></a>问曰。<a id="a-8P"></a>如世尊说。<a id="a-8Q"></a>黑黑报等四业。<a id="a-8R"></a>云何分别。<a id="a-8S"></a>答曰。</p>
  <p id="a8T">若色中善业　　是白是白报</p>
  <p id="a8U">黑白欲界中　　二黑说不净</p>
  <p id="a8V">若色界中善业是白是白报者。<a id="a-8W"></a>色界中善业是白。<a id="a-8X"></a>一向无恼故。<a id="a-8Y"></a>彼报亦白。<a id="a-8Z"></a>一向可爱故。<a id="a-8a"></a>黑白欲界中者。<a id="a-8b"></a>欲界善业杂于不善故名黑白。<a id="a-8c"></a>彼无一业黑白二报杂受。<a id="a-8d"></a>问曰。<a id="a-8e"></a>若报非黑云何名黑。<a id="a-8f"></a>答曰。<a id="a-8g"></a>以不爱故名之为黑。<a id="a-8h"></a>爱者名白。<a id="a-8i"></a>二黑说不净者。<a id="a-8j"></a>不善业名黑。<a id="a-8k"></a>不可爱故。<a id="a-8l"></a>彼黑还生黑报。</p>
  <p id="a8m">若思能破坏　　彼诸成就业</p>
  <p id="a8n">无碍道相应　　是说第四业</p>
  <p id="a8o">若道能断彼三种业。<a id="a-8p"></a>谓无碍道摄十七学思。<a id="a-8q"></a>是第四业此不可呵故名不黑。<a id="a-8r"></a>无有染着故名不白。<a id="a-8s"></a>与流转相违故名无报。<a id="a-8t"></a>彼见道中法智分摄。<a id="a-8u"></a>相应四思及离欲界八无碍道相应八思。<a id="a-8v"></a>此十二思断黑黑报业。<a id="a-8w"></a>第九无碍道相应一思断黑白报业。<a id="a-8x"></a>初禅离欲乃至第四禅离欲第九无碍道摄。<a id="a-8y"></a>相应四思断白白报业。<a id="a-8z"></a>余非报业。<a id="a-90"></a>无色善业此中不数。<a id="a-91"></a>何以故。<a id="a-92"></a>无二白事。<a id="a-93"></a>谓鲜洁白可喜乐白。<a id="a-94"></a>故不说白。<a id="a-95"></a>此经中世尊说中有。<a id="a-96"></a>问曰。<a id="a-97"></a>如世尊说。<a id="a-98"></a>身口意业曲过涩等何者是耶。<a id="a-99"></a>答曰。</p>
  <p id="a9A">谄生谓为曲　　过从嗔恚生</p>
  <p id="a9B">欲生谓为涩　　世尊之所说</p>
  <p id="a9C">谄生谓为曲者。<a id="a-9D"></a>方便谄他覆藏己事心曲名谄。<a id="a-9E"></a>此在欲界梵世非上地。<a id="a-9F"></a>彼在意地修道所断。<a id="a-9G"></a>若业从谄起以果成因。<a id="a-9H"></a>故世尊说。<a id="a-9I"></a>曲彼非曲性。<a id="a-9J"></a>过从嗔恚生者。<a id="a-9K"></a>从嗔生业以果成因。<a id="a-9L"></a>故世尊说过。<a id="a-9M"></a>欲生谓为涩者。<a id="a-9N"></a>若业从欲生。<a id="a-9O"></a>果中说因。<a id="a-9P"></a>故世尊说涩。<a id="a-9Q"></a>问曰。<a id="a-9R"></a>如世尊说。<a id="a-9S"></a>三种清净三种寂静。<a id="a-9T"></a>彼相云何。<a id="a-9U"></a>答曰。</p>
  <p id="a9V">一切妙行净　　无学身口净</p>
  <p id="a9W">所谓意净者　　即是无学心</p>
  <p id="a9X">一切妙行净者。<a id="a-9Y"></a>所有身口意有漏无漏妙行一切说净。<a id="a-9Z"></a>问曰。<a id="a-9a"></a>有漏妙行不净处所云何说净。<a id="a-9b"></a>答曰。<a id="a-9c"></a>与烦恼不净相违故。<a id="a-9d"></a>彼少分净能引道第一义净故。<a id="a-9e"></a>问曰。<a id="a-9f"></a>云何名净。<a id="a-9g"></a>答曰。<a id="a-9h"></a>无学身口净。<a id="a-9i"></a>无学身口妙行。<a id="a-9j"></a>名身口净。<a id="a-9k"></a>所谓意净者即是无学心。<a id="a-9l"></a>彼无学心名为意净。<a id="a-9m"></a>得牟尼相离烦恼语言。<a id="a-9n"></a>断三界辫发。<a id="a-9o"></a>揃依有顶烦恼髻。<a id="a-9p"></a>身有起作意不寂静。<a id="a-9q"></a>是故不说牟尼。<a id="a-9r"></a>牟尼者是寂静义。<a id="a-9s"></a>为断乐水洗净等教是故说净。<a id="a-9t"></a>为断牟尼教故说身口意牟尼。<a id="a-9u"></a>已说业和合差别。<a id="a-9v"></a>业果差别今当说。</p>
  <p id="a9w">善业不善业　　是俱说二果</p>
  <p id="a9x">善或成三果　　余一果当知</p>
  <p id="a9y">善业不善业是俱说二果者。<a id="a-9z"></a>善业有二种果。<a id="a-A0"></a>彼有漏善有依果报果。<a id="a-A1"></a>依果者前生后生界地自分善。<a id="a-A2"></a>报果者无记。<a id="a-A3"></a>无漏断烦恼业有依果解脱果。<a id="a-A4"></a>依果者前生圣道后生圣道。<a id="a-A5"></a>一切相似增长不减。<a id="a-A6"></a>解脱果者。<a id="a-A7"></a>谓无碍道断诸烦恼。<a id="a-A8"></a>彼不善业亦有二果。<a id="a-A9"></a>依果报果。<a id="a-AA"></a>善或成三果者。<a id="a-AB"></a>若有漏善断烦恼者。<a id="a-AC"></a>彼有三果。<a id="a-AD"></a>依果报果解脱果。<a id="a-AE"></a>如世俗断结道。<a id="a-AF"></a>余一果当知者。<a id="a-AG"></a>谓无记业及余无漏不断结者。<a id="a-AH"></a>彼有一果。<a id="a-AI"></a>所谓依果。<a id="a-AJ"></a>问曰。<a id="a-AK"></a>彼身口业造色自性四大所起。<a id="a-AL"></a>彼何者业何四大造。<a id="a-AM"></a>答曰。</p>
  <p id="aAN">自地若有大　　身口业所依</p>
  <p id="aAO">无漏随力得　　是还依彼力</p>
  <p id="aAP">自地若有大身口业所依者。<a id="a-AQ"></a>若欲界身口业。<a id="a-AR"></a>彼但欲界四大造。<a id="a-AS"></a>色界亦如是。<a id="a-AT"></a>无漏随力得是还依彼力者。<a id="a-AU"></a>无漏身口业随力所得。<a id="a-AV"></a>还依彼地。<a id="a-AW"></a>如是四大生。<a id="a-AX"></a>若欲界无漏道起。<a id="a-AY"></a>彼还依欲界。<a id="a-AZ"></a>如是四大造无漏身口业应当知。<a id="a-Aa"></a>如是色界还依彼地。<a id="a-Ab"></a>如是四大造无漏业应当知。<a id="a-Ac"></a>问曰。<a id="a-Ad"></a>若生无色界。<a id="a-Ae"></a>舍于学戒得无学戒。<a id="a-Af"></a>彼舍依何地戒。<a id="a-Ag"></a>得依何地戒耶。<a id="a-Ah"></a>答曰。<a id="a-Ai"></a>随依彼地生随依彼地灭。<a id="a-Aj"></a>依彼地过去戒。<a id="a-Ak"></a>及依五地未来戒等皆悉舍之。<a id="a-Al"></a>更得依五地未来戒。<a id="a-Am"></a>五地者。<a id="a-An"></a>谓欲界四禅。<a id="a-Ao"></a>问曰。<a id="a-Ap"></a>如世尊说三障。<a id="a-Aq"></a>是相云何。<a id="a-Ar"></a>答曰。</p>
  <p id="aAs">无间无救业　　广生诸烦恼</p>
  <p id="aAt">恶道受恶报　　障碍应当知</p>
  <p id="aAu">有三种障。<a id="a-Av"></a>所谓业障烦恼障报障。<a id="a-Aw"></a>障碍圣道及圣道方便故名为障。<a id="a-Ax"></a>业障者五无间业。<a id="a-Ay"></a>所谓杀母杀父杀阿罗汉破僧恶心出佛身血。<a id="a-Az"></a>作此业已必定次生无间地狱故名无间。<a id="a-B0"></a>杀母杀父弃背恩义故堕无间地狱。<a id="a-B1"></a>其余三种坏福田故。<a id="a-B2"></a>烦恼障者。<a id="a-B3"></a>谓勤烦恼及利烦恼。<a id="a-B4"></a>勤烦恼者数行烦恼。<a id="a-B5"></a>利烦恼者增上烦恼。<a id="a-B6"></a>现行烦恼名之为障非成就者。<a id="a-B7"></a>何以故。<a id="a-B8"></a>一切众生平等成就诸烦恼故。<a id="a-B9"></a>报障者随所住报。<a id="a-BA"></a>非圣道器报过恶故。<a id="a-BB"></a>问曰。<a id="a-BC"></a>彼何者是。<a id="a-BD"></a>答曰。<a id="a-BE"></a>一切恶道北郁单越无想众生。<a id="a-BF"></a>一向是凡夫地故。<a id="a-BG"></a>问曰。<a id="a-BH"></a>此三业中何者最为大恶。<a id="a-BI"></a>答曰。</p>
  <p id="aBJ">妄语破坏僧　　当知极过恶</p>
  <p id="aBK">有顶世中思　　善中最大乘</p>
  <p id="aBL">妄语破坏僧当知极过恶者。<a id="a-BM"></a>一切业中破僧妄语最为极恶。<a id="a-BN"></a>彼得阿鼻地狱经一劫住。<a id="a-BO"></a>十三聚火围绕其身。<a id="a-BP"></a>何以故。<a id="a-BQ"></a>彼法非法想非法法想。<a id="a-BR"></a>亦破坏见法想破僧起异道故破坏法轮。<a id="a-BS"></a>是故此业一切业中最为极恶。<a id="a-BT"></a>有二种破僧。<a id="a-BU"></a>谓破法轮及破羯磨。<a id="a-BV"></a>破羯磨者同一界内别处布萨作羯磨等。<a id="a-BW"></a>问曰。<a id="a-BX"></a>何者善业得最大果。<a id="a-BY"></a>答曰。<a id="a-BZ"></a>有顶世中思。<a id="a-Ba"></a>善中最大果有顶正受思。<a id="a-Bb"></a>一切善中得最大果。<a id="a-Bc"></a>彼八万劫极寂灭故。<a id="a-Bd"></a>果报因缘故有顶中思说为大果。<a id="a-Be"></a>余金刚喻相应思一切大果。<a id="a-Bf"></a>彼一切结究竟尽果故。</p>
  <p data-pb></p>
  <h2 id="aBg">使品第四</h2>
  <p id="aBh">业及烦恼因缘流转已广说。<a id="a-Bi"></a>业彼业烦恼力故。<a id="a-Bj"></a>受种种生非离烦恼。<a id="a-Bk"></a>是故师欲分别烦恼。<a id="a-Bl"></a>作如是说。</p>
  <p id="aBm">一切有根本　　业侣生百苦</p>
  <p id="aBn">九十八种使　　牟尼说当思</p>
  <p id="aBo">一切有者。<a id="a-Bp"></a>谓欲有色有无色有。<a id="a-Bq"></a>此等三有九十八使以为根本。<a id="a-Br"></a>何以故。<a id="a-Bs"></a>此为业侣。<a id="a-Bt"></a>能生种种受生等苦。<a id="a-Bu"></a>彼业由于烦恼力故受生有。<a id="a-Bv"></a>力非离烦恼。<a id="a-Bw"></a>是故欲求解脱者应当知之。<a id="a-Bx"></a>知已远离。<a id="a-By"></a>何以故。<a id="a-Bz"></a>如不识怨则为所害。<a id="a-C0"></a>经中佛说有七种使。<a id="a-C1"></a>彼界行种分别为九十八使。<a id="a-C2"></a>所谓贪使界分别为三种。<a id="a-C3"></a>分别为五界种。<a id="a-C4"></a>分别为十五。<a id="a-C5"></a>慢无明使亦复如是。<a id="a-C6"></a>嗔使界分别为一种。<a id="a-C7"></a>分别为五。<a id="a-C8"></a>疑使界分别为三种。<a id="a-C9"></a>分别为四界种。<a id="a-CA"></a>分别为十二。<a id="a-CB"></a>见使界分别为三种。<a id="a-CC"></a>分别为四。<a id="a-CD"></a>行分别为五。<a id="a-CE"></a>行种分别为十二。<a id="a-CF"></a>身边二见同见苦断故为一种。<a id="a-CG"></a>戒取见苦见道断故为二种。<a id="a-CH"></a>邪见见取为四种。<a id="a-CI"></a>如是为十二使。<a id="a-CJ"></a>界行种分别为三十六使。<a id="a-CK"></a>是故有九十八使。<a id="a-CL"></a>问曰。<a id="a-CM"></a>云何知耶。<a id="a-CN"></a>答曰。</p>
  <p id="aCO">一切诸使品　　当知立二分</p>
  <p id="aCP">谓见道断分　　及以修道断</p>
  <p id="aCQ">见道所断乃至修道所断。<a id="a-CR"></a>唯有此等诸使更无有余。<a id="a-CS"></a>见者视也。<a id="a-CT"></a>彼为见所断故名见道断。<a id="a-CU"></a>此言为忍所害义也。<a id="a-CV"></a>修者是数习义。<a id="a-CW"></a>为修所断故名修道断。<a id="a-CX"></a>此说为得性道所断义也。</p>
  <p id="aCY">烦恼二十八　　当知障见苦</p>
  <p id="aCZ">彼当见苦时　　断尽无有余</p>
  <p id="aCa">彼见道修道所断九十八使中。<a id="a-Cb"></a>二十八使障于见苦故。<a id="a-Cc"></a>见苦断此后当说。</p>
  <p id="aCd">见集断十九　　当知灭亦然</p>
  <p id="aCe">增三见道断　　十说修道灭</p>
  <p id="aCf">见集断十九者。<a id="a-Cg"></a>十九使障于见集故见集断。<a id="a-Ch"></a>当知灭亦然者。<a id="a-Ci"></a>当知见灭亦断十九使也。<a id="a-Cj"></a>增三见道断者。<a id="a-Ck"></a>二十二使见道所断。<a id="a-Cl"></a>十说修道灭者。<a id="a-Cm"></a>当知十使修道所断。<a id="a-Cn"></a>已说使种差别。<a id="a-Co"></a>彼界差别今当说。</p>
  <p id="aCp">最初烦恼种　　欲界当知十</p>
  <p id="aCq">二中各有七　　八种见道断</p>
  <p id="aCr">最初烦恼种欲界当知十者。<a id="a-Cs"></a>如前所说初见苦断烦恼种类。<a id="a-Ct"></a>彼中十使系在欲界。<a id="a-Cu"></a>所谓身见边见邪见见取戒取贪嗔慢疑无明。<a id="a-Cv"></a>二中各有七者。<a id="a-Cw"></a>如前所说见集灭断烦恼种类。<a id="a-Cx"></a>彼中各有七使亦系欲界。<a id="a-Cy"></a>当知于此十中除身见边见戒取为七。<a id="a-Cz"></a>八种见道断者。<a id="a-D0"></a>此欲界系七中增于戒取。</p>
  <p id="aD1">欲界应当知　　四是修道断</p>
  <p id="aD2">谓余上二界　　当知同可得</p>
  <p id="aD3">欲界应当知四是修道断者。<a id="a-D4"></a>谓贪嗔慢无明等如是彼三十六使。<a id="a-D5"></a>系在欲界应当知。<a id="a-D6"></a>谓余上二界者。<a id="a-D7"></a>余六十二使系在色无色界。<a id="a-D8"></a>当知同可得者。<a id="a-D9"></a>如是三十一使系在色界。<a id="a-DA"></a>三十一使系无色界。<a id="a-DB"></a>三十六中除五嗔使。<a id="a-DC"></a>已说使数种界差别。<a id="a-DD"></a>使自性今当说。</p>
  <p id="aDE">所谓有身见　　边见及邪见</p>
  <p id="aDF">二取应当知　　此五见烦恼</p>
  <p id="aDG">此五烦恼皆是见性。<a id="a-DH"></a>身见者彼于五受荫中。<a id="a-DI"></a>执我我所是名身见。<a id="a-DJ"></a>边见者于彼计着断常是名边见。<a id="a-DK"></a>邪见者诽谤四谛。<a id="a-DL"></a>审尔计着是名邪见。<a id="a-DM"></a>戒取者于自在等自性丈夫中间智等。<a id="a-DN"></a>彼非解脱苦因中妄执为因。<a id="a-DO"></a>取戒等此中除等名取戒故名戒取。<a id="a-DP"></a>见取者于有漏法执为最胜。<a id="a-DQ"></a>取见等此亦除等名故名见取。<a id="a-DR"></a>此智慧性故说名见。<a id="a-DS"></a>此等五见摄一切见。<a id="a-DT"></a>此一邪见邪执着故。<a id="a-DU"></a>以行差别故说五种。</p>
  <p id="aDV">贪欲及疑嗔　　慢无明非见</p>
  <p id="aDW">境界差别转　　说有种种名</p>
  <p id="aDX">贪欲及疑嗔慢无明非见者。<a id="a-DY"></a>贪者彼于有中爱想乐着是名为贪。<a id="a-DZ"></a>疑者于谛实义计以为实。<a id="a-Da"></a>或谤实义彼中犹豫是名为疑。<a id="a-Db"></a>嗔者若他侵陵。<a id="a-Dc"></a>不能容忍便生恶欲。<a id="a-Dd"></a>于众生所极作逼迫破坏。<a id="a-De"></a>非处生心恼彼是名为嗔。<a id="a-Df"></a>慢者于自地中称量心举是名为慢。<a id="a-Dg"></a>无明者于谛相中不知不净是名无明。<a id="a-Dh"></a>此五烦恼非慧性故。<a id="a-Di"></a>使不说见。<a id="a-Dj"></a>如是一切烦恼境界差别转说有种种名者。<a id="a-Dk"></a>此十烦恼随于境界。<a id="a-Dl"></a>差别转故立种种名。<a id="a-Dm"></a>此中若缘苦转说见苦断。<a id="a-Dn"></a>如是见集断等亦尔。</p>
  <p id="aDo">不苦于一切　　离三见二转</p>
  <p id="aDp">道除于二见　　上界不行嗔</p>
  <p id="aDq">下苦于一切者。<a id="a-Dr"></a>欲界中苦是名下苦。<a id="a-Ds"></a>彼一切十使与见苦相违。<a id="a-Dt"></a>问曰。<a id="a-Du"></a>云何相违。<a id="a-Dv"></a>答曰。<a id="a-Dw"></a>世间不能观察。<a id="a-Dx"></a>彼于苦阴不如实知。<a id="a-Dy"></a>闻说阴苦不喜不乐。<a id="a-Dz"></a>此不观察是名愚痴。<a id="a-E0"></a>以愚痴故于中生疑。<a id="a-E1"></a>为但是阴为有我耶。<a id="a-E2"></a>起如是心是名为疑。<a id="a-E3"></a>疑故邪说或本习故。<a id="a-E4"></a>谤言无阴是名邪见。<a id="a-E5"></a>计有于我是名身见。<a id="a-E6"></a>见彼相似相续不断故生常见。<a id="a-E7"></a>见彼因果相续坏灭。<a id="a-E8"></a>以迷惑故生于断见。<a id="a-E9"></a>执于断常故名边见。<a id="a-EA"></a>于此见中取以为净是名戒取。<a id="a-EB"></a>于此见等取为最上是名见取。<a id="a-EC"></a>若爱己见是名为贪。<a id="a-ED"></a>若恚他见是名为嗔。<a id="a-EE"></a>以此自高是名为慢。<a id="a-EF"></a>如是次第此十烦恼与苦相违。<a id="a-EG"></a>离三见二转者。<a id="a-EH"></a>除身见边见戒取。<a id="a-EI"></a>其余七使集及灭转。<a id="a-EJ"></a>彼于苦因不知是名无明。<a id="a-EK"></a>痴故生疑疑于苦因。<a id="a-EL"></a>为有为无是名为疑。<a id="a-EM"></a>疑故邪说或因本习。<a id="a-EN"></a>谤无苦因是名邪见。<a id="a-EO"></a>于彼取胜是名见取。<a id="a-EP"></a>余如前说。<a id="a-EQ"></a>如是于灭谛涅槃不知是名无明。<a id="a-ER"></a>以愚痴故迷惑涅槃为有为无。<a id="a-ES"></a>是名为疑。<a id="a-ET"></a>余如前说。<a id="a-EU"></a>道除于二见者。<a id="a-EV"></a>道除身边二见余八种转。<a id="a-EW"></a>于彼不信受道是名无明。<a id="a-EX"></a>余一切如前说。<a id="a-EY"></a>戒取者于此诸见。<a id="a-EZ"></a>牛戒等中信以为净。<a id="a-Ea"></a>问曰。<a id="a-Eb"></a>彼身见等何故不于集灭道中转耶。<a id="a-Ec"></a>答曰。<a id="a-Ed"></a>身见于果中行我我所转。<a id="a-Ee"></a>无有作如是解。<a id="a-Ef"></a>于此苦因及灭道等计于我者。<a id="a-Eg"></a>是故身见于苦中转。<a id="a-Eh"></a>故见苦实悉断无余。<a id="a-Ei"></a>边见从身见生。<a id="a-Ej"></a>是故苦缘。<a id="a-Ek"></a>若见断身见者。<a id="a-El"></a>彼缘彼见亦断边见。<a id="a-Em"></a>问曰。<a id="a-En"></a>若戒取不信于因。<a id="a-Eo"></a>计自在因为道。<a id="a-Ep"></a>彼云何见苦断耶。<a id="a-Eq"></a>答曰。<a id="a-Er"></a>彼愚于果。<a id="a-Es"></a>计自在等阴名而起彼常分别。<a id="a-Et"></a>于自在等以作因想。<a id="a-Eu"></a>彼时能以无常等行观察苦谛。<a id="a-Ev"></a>计自在等因想即断故见苦断亦不信道彼计非道为道。<a id="a-Ew"></a>为道故见道断见真道故灭中无此。<a id="a-Ex"></a>何以故。<a id="a-Ey"></a>如是因道灭中无故。<a id="a-Ez"></a>上界不行嗔者。<a id="a-F0"></a>色无色界除嗔。<a id="a-F1"></a>余如欲界说。<a id="a-F2"></a>何以故。<a id="a-F3"></a>彼无损害相故。<a id="a-F4"></a>有善欲故。<a id="a-F5"></a>性寂静故。<a id="a-F6"></a>心滋润故。<a id="a-F7"></a>是故无嗔。<a id="a-F8"></a>已说诸使自性差别。<a id="a-F9"></a>缘差别今当说。</p>
  <p id="aFA">普遍在苦因　　疑见及无明</p>
  <p id="aFB">是使一切品　　谓在于一地</p>
  <p id="aFC">见苦见集所断品中。<a id="a-FD"></a>疑见及相应无明不共无明。<a id="a-FE"></a>此十一使当知界。<a id="a-FF"></a>界自界地中一切遍。<a id="a-FG"></a>此于自地一切五品中缘使上不使下。<a id="a-FH"></a>何以故。<a id="a-FI"></a>离欲性故。<a id="a-FJ"></a>下不使上。<a id="a-FK"></a>何以故。<a id="a-FL"></a>非境界故。<a id="a-FM"></a>故说使于自地。<a id="a-FN"></a>问曰。<a id="a-FO"></a>一切遍义云何。<a id="a-FP"></a>答曰。<a id="a-FQ"></a>缘一切有漏事义故名一切遍义。<a id="a-FR"></a>彼一切一切众生。<a id="a-FS"></a>一切有漏事中。<a id="a-FT"></a>本来起故。<a id="a-FU"></a>是名一切遍义。<a id="a-FV"></a>无有一有漏法。<a id="a-FW"></a>若凡夫人本来不取执我我所等者。<a id="a-FX"></a>问曰。<a id="a-FY"></a>何故见苦见集所断品中。<a id="a-FZ"></a>说一切遍非灭道耶。<a id="a-Fa"></a>答曰。<a id="a-Fb"></a>一切有漏缘故。<a id="a-Fc"></a>同一意故。<a id="a-Fd"></a>是以坚固一切有漏事苦集谛摄。<a id="a-Fe"></a>见灭见道所断诸使。<a id="a-Ff"></a>少分有漏缘少分无漏缘。<a id="a-Fg"></a>非同一意故。<a id="a-Fh"></a>非坚固亦非一切缘。<a id="a-Fi"></a>问曰。<a id="a-Fj"></a>何故贪嗔慢等非一切遍。<a id="a-Fk"></a>答曰。<a id="a-Fl"></a>此是自相使故。<a id="a-Fm"></a>于一众生少分亦生。<a id="a-Fn"></a>一切遍使则不如是。<a id="a-Fo"></a>一切遍者缘一切界一切地故。<a id="a-Fp"></a>贪等作意起求贪欲。<a id="a-Fq"></a>具一切遍者但于他现生恶行犹如河流。<a id="a-Fr"></a>已说自界地一切遍。<a id="a-Fs"></a>他界地一切遍今当说。</p>
  <p id="aFt">初烦恼五种　　四说为第一</p>
  <p id="aFu">于上境界转　　普遍智所说</p>
  <p id="aFv">前说十一一切遍中。<a id="a-Fw"></a>除身边二见余九烦恼。<a id="a-Fx"></a>他界地中说一切遍。<a id="a-Fy"></a>彼欲界见苦所断邪见。<a id="a-Fz"></a>谤色无色界苦果。<a id="a-G0"></a>见取取胜戒取于非苦因取为苦因。<a id="a-G1"></a>疑彼中犹豫无明迷惑。<a id="a-G2"></a>如是欲界见集所断邪见。<a id="a-G3"></a>谤色无色界阴。<a id="a-G4"></a>因见取于因事取胜。<a id="a-G5"></a>疑于因事犹豫无明迷惑。<a id="a-G6"></a>如是色界邪见谤无色界苦果。<a id="a-G7"></a>如是应广说。<a id="a-G8"></a>地亦如是。<a id="a-G9"></a>初禅地谤第二禅苦。<a id="a-GA"></a>如是应广说。<a id="a-GB"></a>乃至不用处谤非想非非想处。<a id="a-GC"></a>复次无色界异彼无他界一切遍。<a id="a-GD"></a>何以故。<a id="a-GE"></a>上无界故。<a id="a-GF"></a>非想非非想处无他地。<a id="a-GG"></a>一切遍上无地故。<a id="a-GH"></a>问曰。<a id="a-GI"></a>何故身边二见。<a id="a-GJ"></a>非他界地一切遍耶。<a id="a-GK"></a>答曰。<a id="a-GL"></a>非异界地生。<a id="a-GM"></a>于异界地阴生我我所无此理也。<a id="a-GN"></a>无二身事行此非现见故。<a id="a-GO"></a>彼无我故。<a id="a-GP"></a>无生我所理也。<a id="a-GQ"></a>边见者于己阴中计存断常。</p>
  <p id="aGR">邪见及与疑　　俱生独无明</p>
  <p id="aGS">见灭道二断　　当知无漏缘</p>
  <p id="aGT">见灭断邪见谤于灭谛。<a id="a-GU"></a>疑者疑于灭谛。<a id="a-GV"></a>彼二相应无明及独一无明。<a id="a-GW"></a>无明不见相于灭处转。<a id="a-GX"></a>此三烦恼缘灭谛故。<a id="a-GY"></a>是无漏缘道中亦尔。<a id="a-GZ"></a>如是三界有十八使定无漏缘。<a id="a-Ga"></a>问曰。<a id="a-Gb"></a>何故见灭所断。<a id="a-Gc"></a>贪等烦恼非无漏缘。<a id="a-Gd"></a>答曰。<a id="a-Ge"></a>如其无漏缘者。<a id="a-Gf"></a>则不见贪过。<a id="a-Gg"></a>是故贪使非无漏缘。<a id="a-Gh"></a>若贪灭道者。<a id="a-Gi"></a>是善法欲非贪使也。<a id="a-Gj"></a>非嗔者毁呰相不生故。<a id="a-Gk"></a>自性柔软作故。<a id="a-Gl"></a>无漏非可慢也。<a id="a-Gm"></a>清净最胜是涅槃道故非二取。</p>
 </body>
</html>