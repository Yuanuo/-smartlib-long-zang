<!doctype html>
<html id="z3IBWAQ1Cd" data-ver="988">
 <head>
  <meta charset="utf-8">
  <meta author="优婆扇多">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">法胜阿毗昙心论卷第一</h1>
  <h2 id="a2">界品第一</h2>
  <p id="a3">前顶礼最胜　　离热饶益言</p>
  <p id="a4">彼言说相应　　罗汉见实等</p>
  <p id="a5">前者先也。<a id="a-6"></a>顶礼者净信曲躬礼也。<a id="a-7"></a>最胜者。<a id="a-8"></a>世尊为应供者之所供养。<a id="a-9"></a>又于一切法中胜故名最胜。<a id="a-A"></a>复次世尊。<a id="a-B"></a>于一切法于一切种而得自在故名最胜。<a id="a-C"></a>离热者。<a id="a-D"></a>离烧义也。<a id="a-E"></a>谓烦恼热能烧身心。<a id="a-F"></a>世尊离彼故名离热。<a id="a-G"></a>此是自己智断成就。<a id="a-H"></a>彼师如是说者。<a id="a-I"></a>彰于如来自利满足。<a id="a-J"></a>次说饶益言者。<a id="a-K"></a>世尊言说。<a id="a-L"></a>能饶益一切众生。<a id="a-M"></a>饶益者谓安隐也。<a id="a-N"></a>安隐饶益一义异名。<a id="a-O"></a>此彰世尊利他满足。<a id="a-P"></a>此略说天人师自利利他功德满足。<a id="a-Q"></a>彼二种世尊等作究竟。<a id="a-R"></a>是故应供中胜。<a id="a-S"></a>彼言说相应者。<a id="a-T"></a>谓道理义显示相应如是功德。<a id="a-U"></a>相应天人师语。<a id="a-V"></a>礼敬此者名礼法宝。<a id="a-W"></a>罗汉见实等者。<a id="a-X"></a>应受天人阿修罗等供养故名阿罗汉。<a id="a-Y"></a>此说无学。<a id="a-Z"></a>实者谓四圣谛。<a id="a-a"></a>以学见者彼名见实。<a id="a-b"></a>此唯说学。<a id="a-c"></a>此学无学等。<a id="a-d"></a>谓第一义僧。<a id="a-e"></a>礼敬此者名礼僧宝。<a id="a-f"></a>问曰。<a id="a-g"></a>何故礼敬。<a id="a-h"></a>答曰。</p>
  <p id="ai">佛开觉慧眼　　若知诸法众</p>
  <p id="aj">亦为他显现　　我今说少分</p>
  <p id="ak">佛者。<a id="a-l"></a>知一切法。<a id="a-m"></a>知一切种。<a id="a-n"></a>故名为佛。<a id="a-o"></a>开觉慧眼者。<a id="a-p"></a>谓无碍智眼义也。<a id="a-q"></a>若者。<a id="a-r"></a>若佛所说所显所宣所释法也。<a id="a-s"></a>知者解也。<a id="a-t"></a>法者持也。<a id="a-u"></a>持于自性。<a id="a-v"></a>为他作缘故名为法。<a id="a-w"></a>法有积聚。<a id="a-x"></a>故名法众。<a id="a-y"></a>法众群聚一义异名。<a id="a-z"></a>亦为他显现者。<a id="a-10"></a>自觉知己利世间。<a id="a-11"></a>故为他显示。<a id="a-12"></a>或有觉知不为他说。<a id="a-13"></a>如升摄波林经说。<a id="a-14"></a>我今说少分者。<a id="a-15"></a>于彼佛说法中。<a id="a-16"></a>我今但说少分法相。<a id="a-17"></a>岂能尽说如是义已。<a id="a-18"></a>问曰。<a id="a-19"></a>何法是佛所说而欲说耶。<a id="a-1A"></a>答曰。<a id="a-1B"></a>所谓有漏无漏。<a id="a-1C"></a>有烦恼无烦恼。<a id="a-1D"></a>受荫有诤无诤。<a id="a-1E"></a>色无色等我今当说。</p>
  <p id="a1F">一切有漏行　　离我乐常净</p>
  <p id="a1G">此受于我等　　不见有漏故</p>
  <p id="a1H">一切有漏行离我乐常净者。<a id="a-1I"></a>诸有漏行。<a id="a-1J"></a>离我离乐离常离净。<a id="a-1K"></a>彼中世间不能观察。<a id="a-1L"></a>无明覆障闇智。<a id="a-1M"></a>于此四门颠倒而见。<a id="a-1N"></a>故名颠倒。<a id="a-1O"></a>问曰。<a id="a-1P"></a>何因故知诸有漏行离于我耶。<a id="a-1Q"></a>答曰。<a id="a-1R"></a>我事无故属因缘故行名为他。<a id="a-1S"></a>非我自性。<a id="a-1T"></a>计我者说。<a id="a-1U"></a>我不属他除此更无。<a id="a-1V"></a>是故我性不可得。<a id="a-1W"></a>无我因故诸行离我。<a id="a-1X"></a>问曰。<a id="a-1Y"></a>何因故知诸行离乐。<a id="a-1Z"></a>答曰。<a id="a-1a"></a>作逼迫故。<a id="a-1b"></a>诸有漏行是苦自性亦是苦缘是故逼迫。<a id="a-1c"></a>逼迫名苦是故离乐。<a id="a-1d"></a>问曰。<a id="a-1e"></a>何因故知诸行离常。<a id="a-1f"></a>答曰。<a id="a-1g"></a>以生灭故。<a id="a-1h"></a>现见诸行生而即灭。<a id="a-1i"></a>无见常者是故离常。<a id="a-1j"></a>问曰。<a id="a-1k"></a>何因故知诸有漏行离于净耶。<a id="a-1l"></a>答曰。<a id="a-1m"></a>污染事故。<a id="a-1n"></a>诸有漏事烦恼境界。<a id="a-1o"></a>不净污染是故离净。<a id="a-1p"></a>问曰。<a id="a-1q"></a>如是诸行离于我等。<a id="a-1r"></a>世间何故取我等耶。<a id="a-1s"></a>答曰。<a id="a-1t"></a>此受于我等不见有漏故。<a id="a-1u"></a>诸有漏行不如实见。<a id="a-1v"></a>世间不能观察作我等解。<a id="a-1w"></a>犹如怨家匿藏恶欲。<a id="a-1x"></a>诈出美言游行家内实非亲友作亲友解。<a id="a-1y"></a>我我所覆故不见无我。<a id="a-1z"></a>是故现见行等作业以迷惑。<a id="a-20"></a>故无我事中而见于我。<a id="a-21"></a>对治覆苦事故于行住等想谓为乐。<a id="a-22"></a>故于苦受阴中而作乐解。<a id="a-23"></a>相似相续覆无常事。<a id="a-24"></a>彼现见色相似相续。<a id="a-25"></a>记忆宿事诵持经论。<a id="a-26"></a>故于无常行中而作常解。<a id="a-27"></a>皮色覆于不净事。<a id="a-28"></a>故彼于发毛爪齿处等少时见净。<a id="a-29"></a>于不净中而作净解。<a id="a-2A"></a>虽见屎尿。<a id="a-2B"></a>虽复不净。<a id="a-2C"></a>犹生迷惑。<a id="a-2D"></a>此虽不净余者应净。<a id="a-2E"></a>犹如野干看紧叔迦华。<a id="a-2F"></a>问曰。<a id="a-2G"></a>何故论初先说颠倒。<a id="a-2H"></a>答曰。<a id="a-2I"></a>为知不颠倒法相故我先已说。<a id="a-2J"></a>欲令弟子解真实故。<a id="a-2K"></a>以不颠倒心安隐易解。<a id="a-2L"></a>是故论初先说颠倒。<a id="a-2M"></a>问曰。<a id="a-2N"></a>为当但有此离我等诸有漏法。<a id="a-2O"></a>更有余耶。<a id="a-2P"></a>答曰。<a id="a-2Q"></a>更有。</p>
  <p id="a2R">若处生烦恼　　是圣说有漏</p>
  <p id="a2S">以彼漏名故　　慧者说烦恼</p>
  <p id="a2T">若处生烦恼是圣说有漏者。<a id="a-2U"></a>若依若聚若缘。<a id="a-2V"></a>若众生数非众生数。<a id="a-2W"></a>生身见等烦恼是法说有漏。<a id="a-2X"></a>问曰何故。<a id="a-2Y"></a>答曰。<a id="a-2Z"></a>以彼漏名故慧者说烦恼。<a id="a-2a"></a>观察烦恼为作漏名。<a id="a-2b"></a>故以彼法生于烦恼。<a id="a-2c"></a>依漏起故名为有漏。<a id="a-2d"></a>如有怖道有毒食等。<a id="a-2e"></a>应如是说。<a id="a-2f"></a>若事属漏。<a id="a-2g"></a>为漏所摄。<a id="a-2h"></a>彼名有漏。<a id="a-2i"></a>此说无漏缘生烦恼。<a id="a-2j"></a>非无漏法属于烦恼为烦恼摄。<a id="a-2k"></a>无漏法但缘生烦恼。<a id="a-2l"></a>问曰。<a id="a-2m"></a>漏义云何。<a id="a-2n"></a>答曰。<a id="a-2o"></a>从有顶下至无间狱。<a id="a-2p"></a>于其中间六入疮漏。<a id="a-2q"></a>是故名漏犹如疮漏。<a id="a-2r"></a>又留住生死故名为漏。<a id="a-2s"></a>问曰。<a id="a-2t"></a>此更有名耶。<a id="a-2u"></a>答曰。<a id="a-2v"></a>更有。</p>
  <p id="a2w">亦名有烦恼　　取荫及有诤</p>
  <p id="a2x">烦取诤生故　　知彼自性说</p>
  <p id="a2y">亦名有烦恼取荫及有诤者。<a id="a-2z"></a>是有漏法。<a id="a-30"></a>亦名有烦恼。<a id="a-31"></a>亦名取荫亦名有诤。<a id="a-32"></a>问曰。<a id="a-33"></a>何故彼诸名说。<a id="a-34"></a>答曰。<a id="a-35"></a>烦取诤生故知彼自性说。<a id="a-36"></a>诸烦恼取诤等漏之异名。<a id="a-37"></a>从烦恼生彼亦生烦恼故名有烦恼。<a id="a-38"></a>如是从取生彼亦生取故名有取。<a id="a-39"></a>从诤生彼亦生诤故名有诤。<a id="a-3A"></a>问曰。<a id="a-3B"></a>是荫世尊所说为取荫。<a id="a-3C"></a>即是荫为离取荫别有荫耶。<a id="a-3D"></a>答曰。<a id="a-3E"></a>若取荫者彼即是荫。<a id="a-3F"></a>或有荫而非取荫。<a id="a-3G"></a>问曰。<a id="a-3H"></a>何者是耶。<a id="a-3I"></a>答曰。</p>
  <p id="a3J">若行离烦恼　　此是无漏荫</p>
  <p id="a3K">及前有取荫　　是荫圣所说</p>
  <p id="a3L">若行离烦恼此是无漏荫者。<a id="a-3M"></a>此荫更有余说。<a id="a-3N"></a>有二种荫。<a id="a-3O"></a>无漏有漏。<a id="a-3P"></a>若行离身见等烦恼。<a id="a-3Q"></a>是名无漏。<a id="a-3R"></a>是荫非取荫。<a id="a-3S"></a>及前有取荫。<a id="a-3T"></a>是荫圣所说者。<a id="a-3U"></a>若此无漏荫及前所说取荫合说为荫。<a id="a-3V"></a>谓色等五荫。<a id="a-3W"></a>问曰。<a id="a-3X"></a>荫义云何。<a id="a-3Y"></a>答曰。<a id="a-3Z"></a>聚义是荫义。<a id="a-3a"></a>问曰。<a id="a-3b"></a>若如是者荫但假名无有实事。<a id="a-3c"></a>非但一物得有聚名和合故名聚。<a id="a-3d"></a>答曰。<a id="a-3e"></a>非但有相亦有实事。<a id="a-3f"></a>有此事者便有彼相故荫有相。<a id="a-3g"></a>如佛所说碍相是色荫等。<a id="a-3h"></a>是故有事界等所摄智识使等境界。<a id="a-3i"></a>如四圣谛故荫有事非但假名。<a id="a-3j"></a>问曰。<a id="a-3k"></a>荫界入等有何差别。<a id="a-3l"></a>答曰。</p>
  <p id="a3m">十种谓色入　　亦名无教色</p>
  <p id="a3n">是分别色荫　　世尊之所说</p>
  <p id="a3o">色有二种。<a id="a-3p"></a>一者微尘积聚色。<a id="a-3q"></a>二者非微尘积聚色。<a id="a-3r"></a>微尘积聚色者。<a id="a-3s"></a>谓十色入眼乃至触。<a id="a-3t"></a>非微尘积聚色者。<a id="a-3u"></a>名无教色法入所摄。<a id="a-3v"></a>彼业品当说。<a id="a-3w"></a>此等一切是色荫相入色荫数佛说为色荫以此触彼。<a id="a-3x"></a>以彼触此是故名色。<a id="a-3y"></a>以此恼彼以彼恼此义也。<a id="a-3z"></a>如佛所说。<a id="a-40"></a>如手等触。<a id="a-41"></a>触故名色。<a id="a-42"></a>问曰。<a id="a-43"></a>若如是者。<a id="a-44"></a>除无教色彼非是色何以故。<a id="a-45"></a>非手等可触以无对故。<a id="a-46"></a>汝意若谓。<a id="a-47"></a>以所依者是可触故。<a id="a-48"></a>彼亦是可触故无过者。<a id="a-49"></a>受等亦应是色。<a id="a-4A"></a>汝意若谓。<a id="a-4B"></a>彼所依四大是可触故。<a id="a-4C"></a>彼亦是可触者。<a id="a-4D"></a>我当说言。<a id="a-4E"></a>现见所须作功业事。<a id="a-4F"></a>作画作泥。<a id="a-4G"></a>若如是者受等心数亦应是色。<a id="a-4H"></a>故汝有过。<a id="a-4I"></a>彼等亦依眼等诸根。<a id="a-4J"></a>彼亦应是可触。<a id="a-4K"></a>答曰。<a id="a-4L"></a>非但生心心数因。<a id="a-4M"></a>非心心数依眼等根。<a id="a-4N"></a>如光依珠。<a id="a-4O"></a>彼生时眼等作因。<a id="a-4P"></a>如是眼等是触彼非触也。<a id="a-4Q"></a>复次造色依大如光依珠。<a id="a-4R"></a>是故大是触故彼亦是触。<a id="a-4S"></a>问曰。<a id="a-4T"></a>虽如是说汝相犹自不成。<a id="a-4U"></a>何以故。<a id="a-4V"></a>除过去未来微尘色故。<a id="a-4W"></a>答曰。<a id="a-4X"></a>相不可坏过去色触已灭。<a id="a-4Y"></a>未来色亦如是相生。<a id="a-4Z"></a>如是微尘亦是可触。<a id="a-4a"></a>以微细故不可得知。<a id="a-4b"></a>是故一切诸色皆是可触。</p>
  <p id="a4c">所名为识荫　　是说为意入</p>
  <p id="a4d">于十八界中　　亦说为七界</p>
  <p id="a4e">识荫者。<a id="a-4f"></a>谓六识身。<a id="a-4g"></a>是十二入中说为意入。<a id="a-4h"></a>于十八界中。<a id="a-4i"></a>分别为七心界。<a id="a-4j"></a>眼识界耳识界鼻识界舌识界身识界意识界意界等。<a id="a-4k"></a>识者能知于缘故名为识。<a id="a-4l"></a>识者。<a id="a-4m"></a>能取缘义也。</p>
  <p id="a4n">余则有三荫　　无教三无为</p>
  <p id="a4o">是说为法入　　彼亦是法界</p>
  <p id="a4p">如前所说受等诸法总为一法入。<a id="a-4q"></a>十八界中为一法界。<a id="a-4r"></a>彼入义者门义是入义如窗牖。<a id="a-4s"></a>如佛所说。<a id="a-4t"></a>婆罗门眼为门乃至见色。<a id="a-4u"></a>入字义者是输义也。<a id="a-4v"></a>能增长心心数法。<a id="a-4w"></a>以是义故名之为入。<a id="a-4x"></a>界义者性义是界义。<a id="a-4y"></a>如朱砂界雄黄界等。<a id="a-4z"></a>界字义者能持自相与他作缘是故名界。<a id="a-50"></a>是界事有十七。<a id="a-51"></a>或复十二何以故。<a id="a-52"></a>除六识界更无意界。<a id="a-53"></a>是故十七即六识身。<a id="a-54"></a>展转相续名为意界。<a id="a-55"></a>如父子名子展转相续次第名父。<a id="a-56"></a>如是除意界外无别六识界。<a id="a-57"></a>是故十二依及依者。<a id="a-58"></a>缘差别故。<a id="a-59"></a>故有十八。<a id="a-5A"></a>彼界入事等摄一切法。<a id="a-5B"></a>故彼荫一向但是有为。<a id="a-5C"></a>问曰。<a id="a-5D"></a>荫中何故不摄无为。<a id="a-5E"></a>答曰。<a id="a-5F"></a>无荫相故。<a id="a-5G"></a>二种荫相共相别相。<a id="a-5H"></a>共相者。<a id="a-5I"></a>聚义是荫义及无常等。<a id="a-5J"></a>别相者色碍等。<a id="a-5K"></a>是二种相无为中无。<a id="a-5L"></a>是故不摄无为。<a id="a-5M"></a>余更有何义。<a id="a-5N"></a>谓非颠倒事及断方便。<a id="a-5O"></a>无为非颠倒事及断颠倒方便。<a id="a-5P"></a>颠倒事故说取荫。<a id="a-5Q"></a>为断颠倒方便故说无漏荫。<a id="a-5R"></a>是故荫中不摄无为。<a id="a-5S"></a>如是说荫界入境界最广。<a id="a-5T"></a>故建立于界欲说种种义。<a id="a-5U"></a>故如是说。</p>
  <p id="a5V">界中一可见　　十界说有对</p>
  <p id="a5W">八界是无记　　余则善不善</p>
  <p id="a5X">界中一可见者。<a id="a-5Y"></a>十八界中当知一界可见。<a id="a-5Z"></a>所谓色界。<a id="a-5a"></a>何以故。<a id="a-5b"></a>是眼识境界故是故可见。<a id="a-5c"></a>复次可示此示彼是故可见。<a id="a-5d"></a>余十七种定不可见。<a id="a-5e"></a>十界说有对者。<a id="a-5f"></a>十八界中五内界。<a id="a-5g"></a>谓眼耳鼻舌身。<a id="a-5h"></a>五外界谓色声香味触。<a id="a-5i"></a>是等十界说有对。<a id="a-5j"></a>三种有对。<a id="a-5k"></a>所谓障碍有对。<a id="a-5l"></a>境界有对。<a id="a-5m"></a>缘有对障碍有对者。<a id="a-5n"></a>如手左右手相对。<a id="a-5o"></a>境界有对者。<a id="a-5p"></a>谓根与境界相对。<a id="a-5q"></a>缘有对者。<a id="a-5r"></a>意识于一切法。<a id="a-5s"></a>此中唯取障碍有对。<a id="a-5t"></a>更相障碍故名有对。<a id="a-5u"></a>彼一切十种界更互相对。<a id="a-5v"></a>若不尔者。<a id="a-5w"></a>彼不增长。<a id="a-5x"></a>如上座鸠摩罗多说若心欲起时为他所障碍。<a id="a-5y"></a>当知是有对。<a id="a-5z"></a>相违是无对。<a id="a-60"></a>余八界定无对八界是无记者。<a id="a-61"></a>十八界中当知八界是无记。<a id="a-62"></a>所谓眼耳鼻舌身香味触。<a id="a-63"></a>彼无爱不爱果可记。<a id="a-64"></a>是故无记。<a id="a-65"></a>余则善不善者。<a id="a-66"></a>余十界说无记善不善。<a id="a-67"></a>谓色声界身口意作。<a id="a-68"></a>是善不善。<a id="a-69"></a>何以故。<a id="a-6A"></a>从善不善心起故。<a id="a-6B"></a>余者是无记。<a id="a-6C"></a>眼识等七心界。<a id="a-6D"></a>是善不善无记。<a id="a-6E"></a>心相应法界。<a id="a-6F"></a>是善不善无记。<a id="a-6G"></a>心数法界。<a id="a-6H"></a>是自性相应善不善无记。<a id="a-6I"></a>彼自性善者。<a id="a-6J"></a>谓惭愧不贪等三善根。<a id="a-6K"></a>相应善者。<a id="a-6L"></a>与彼受等心数相应。<a id="a-6M"></a>自性不善者。<a id="a-6N"></a>谓无惭无愧贪等三不善根。<a id="a-6O"></a>相应不善者。<a id="a-6P"></a>与彼受等心数相应。<a id="a-6Q"></a>与二相违是无记。<a id="a-6R"></a>不相应法界杂品当说。<a id="a-6S"></a>无为中一善二无记。<a id="a-6T"></a>数缘是善。<a id="a-6U"></a>虚空非数灭是无记。<a id="a-6V"></a>于中善摄爱果安隐故名为善。<a id="a-6W"></a>善摄者谓道谛苦集谛少分。<a id="a-6X"></a>爱果者谓苦集谛少分。<a id="a-6Y"></a>安隐者谓灭谛。<a id="a-6Z"></a>相违名不善彼苦集谛少分。<a id="a-6a"></a>除此名无记。<a id="a-6b"></a>无善不善可记故名无记。<a id="a-6c"></a>无果可记亦名无记。</p>
  <p id="a6d">十五定有漏　　余二三三有</p>
  <p id="a6e">欲有中有四　　十一在二有</p>
  <p id="a6f">十五定有漏者。<a id="a-6g"></a>五内界五外界五识界。<a id="a-6h"></a>此十五界一向有漏。<a id="a-6i"></a>余二者。<a id="a-6j"></a>余有三界。<a id="a-6k"></a>意界法界意识界等。<a id="a-6l"></a>彼有二种。<a id="a-6m"></a>有漏无漏。<a id="a-6n"></a>有漏者生漏共漏相应满足迹处故名有漏。<a id="a-6o"></a>与此相违是名无漏。<a id="a-6p"></a>略说未知欲知根等。<a id="a-6q"></a>诸无漏根俱生法及彼得。<a id="a-6r"></a>出世间解脱得。<a id="a-6s"></a>及无为是无漏。<a id="a-6t"></a>余是有漏。<a id="a-6u"></a>三三有者。<a id="a-6v"></a>即此三界于三有中可得。<a id="a-6w"></a>欲有中有四者。<a id="a-6x"></a>香味鼻识舌识界等一向欲界摄。<a id="a-6y"></a>彼非色界离抟食爱故。<a id="a-6z"></a>十一在二有者。<a id="a-70"></a>五内界色声触界。<a id="a-71"></a>及缘彼三识界。<a id="a-72"></a>此等十一在欲色界。<a id="a-73"></a>非无色界无色故。<a id="a-74"></a>彼为欲界使所系是欲界系。<a id="a-75"></a>为色界使所系是色界系。<a id="a-76"></a>为无色界使所系是无色界系。</p>
  <p id="a77">有觉有观五　　三种三余无</p>
  <p id="a78">有缘当知七　　亦法界少分</p>
  <p id="a79">有觉有观五者。<a id="a-7A"></a>五识界一向有觉有观与觉观相应义故。<a id="a-7B"></a>三种三者。<a id="a-7C"></a>意界法界意识界。<a id="a-7D"></a>彼有三种。<a id="a-7E"></a>欲界初禅有觉有观。<a id="a-7F"></a>中间禅无觉有观。<a id="a-7G"></a>第二禅上乃至有顶无觉无观。<a id="a-7H"></a>法界有觉有观者。<a id="a-7I"></a>欲界及梵世除觉观心数。<a id="a-7J"></a>法界无觉有观者。<a id="a-7K"></a>中间禅除观心数。<a id="a-7L"></a>法界无觉无观者。<a id="a-7M"></a>第二禅上乃至有顶心数法界。<a id="a-7N"></a>中间禅观一切无教等。<a id="a-7O"></a>不相应法界欲界梵世观此三中不摄。<a id="a-7P"></a>若欲说者应言无观有觉。<a id="a-7Q"></a>余无者。<a id="a-7R"></a>余十界无觉无观彼与觉观不相应故。<a id="a-7S"></a>有缘当知七亦法界少分者。<a id="a-7T"></a>七心界及心数法界是有缘。<a id="a-7U"></a>有此缘故名为有缘。<a id="a-7V"></a>彼有境界可取故说有缘。<a id="a-7W"></a>复有余缘名如手缘杖。<a id="a-7X"></a>此等世俗言说。<a id="a-7Y"></a>当知余定无缘。</p>
  <p id="a7Z">九不受余二　　有为无为一</p>
  <p id="a7a">一向是有为　　当知十七界</p>
  <p id="a7b">九不受者。<a id="a-7c"></a>九界决定不受受名。<a id="a-7d"></a>若色在根数及不离根。<a id="a-7e"></a>若割截残坏心心数法。<a id="a-7f"></a>于中受在中住故异则不受。<a id="a-7g"></a>彼七心界声界法界。<a id="a-7h"></a>此等九界名为不受。<a id="a-7i"></a>彼非心心数法止住处故。<a id="a-7j"></a>余二者。<a id="a-7k"></a>余九界二种五内界若在现在名受。<a id="a-7l"></a>或此现在识虽空亦名有受。<a id="a-7m"></a>以彼种类众生数摄故说为受。<a id="a-7n"></a>如是过去未来及非众生数名为不受。<a id="a-7o"></a>色香味触与根不相离。<a id="a-7p"></a>在现在者名受。<a id="a-7q"></a>如根中心心数法。<a id="a-7r"></a>止住彼中亦尔余名不受。<a id="a-7s"></a>略说若法生而未灭。<a id="a-7t"></a>众生数有对可牵可推彼名为受。<a id="a-7u"></a>彼生而未灭者除过去。<a id="a-7v"></a>未来众生数者除现在。<a id="a-7w"></a>非众生数有对者除生未灭。<a id="a-7x"></a>心心数法可牵可推者除声界。<a id="a-7y"></a>有为无为一者。<a id="a-7z"></a>因缘和合作故名为。<a id="a-80"></a>此能生义也。<a id="a-81"></a>作者何有因义也。<a id="a-82"></a>有因义者有为义也。<a id="a-83"></a>有为故名作。<a id="a-84"></a>一法界合有为无为。<a id="a-85"></a>此中三种常故无为。<a id="a-86"></a>虚空数灭非数灭。<a id="a-87"></a>受等三荫及无作色名有为。<a id="a-88"></a>一向是有为当知十七界者。<a id="a-89"></a>余十七界有因故一向是有为。<a id="a-8A"></a>问曰。<a id="a-8B"></a>如是分别法相竟。<a id="a-8C"></a>云何摄法为自性为他性。<a id="a-8D"></a>答曰。</p>
  <p id="a8E">诸法离他性　　各自住己性</p>
  <p id="a8F">是故一切法　　自性之所摄</p>
  <p id="a8G">诸法离他性者。<a id="a-8H"></a>谓眼离耳。<a id="a-8I"></a>如是一切事若性离性。<a id="a-8J"></a>相摄者是说不相应。<a id="a-8K"></a>是故非他性摄。<a id="a-8L"></a>彼有何过。<a id="a-8M"></a>若一生灭余一切亦生灭。<a id="a-8N"></a>此非道理是故他性不摄。<a id="a-8O"></a>各自住己性者。<a id="a-8P"></a>眼自住眼性如是一切法。<a id="a-8Q"></a>是故一切法自性之所摄者。<a id="a-8R"></a>是故自性摄一切法。<a id="a-8S"></a>此师所说自相摄义也。<a id="a-8T"></a>此亦二种生及分齐。<a id="a-8U"></a>生者。<a id="a-8V"></a>色阴摄十色入乃至法入中色。<a id="a-8W"></a>眼界摄眼界。<a id="a-8X"></a>分齐者。<a id="a-8Y"></a>此一念摄一念不摄余念。<a id="a-8Z"></a>若余摄名者。<a id="a-8a"></a>如台观摄基陛梁椽等是世俗言说。<a id="a-8b"></a>彼眼界一界一入一阴所摄。<a id="a-8c"></a>当知一切法亦如是。</p>
  <p data-pb></p>
  <h2 id="a8d">行品第二</h2>
  <p id="a8e">已说诸法相生差别今当说。<a id="a-8f"></a>问曰。<a id="a-8g"></a>若一切法自性摄者。<a id="a-8h"></a>亦应自力能生耶。<a id="a-8i"></a>答曰。</p>
  <p id="a8j">初无一能生　　以离伴侣故</p>
  <p id="a8k">一切彼此力　　诸法乃得生</p>
  <p id="a8l">初无一能生以离伴侣故者。<a id="a-8m"></a>有为诸行自性羸劣。<a id="a-8n"></a>是故无法自力能生。<a id="a-8o"></a>问曰。<a id="a-8p"></a>云何得生。<a id="a-8q"></a>答曰。<a id="a-8r"></a>一切彼此力诸法乃得生。<a id="a-8s"></a>有为诸法彼此力生。<a id="a-8t"></a>如二羸人彼此力起。<a id="a-8u"></a>此一切行略说四种。<a id="a-8v"></a>所谓色心心数法心不相应行。<a id="a-8w"></a>彼生亦有四种作取作依作增上作伴。<a id="a-8x"></a>彼作取者。<a id="a-8y"></a>依果报果及丈夫果少分。<a id="a-8z"></a>作依者。<a id="a-90"></a>诸界六入造色四大。<a id="a-91"></a>作增上者。<a id="a-92"></a>一刹那生事一切诸法。<a id="a-93"></a>作伴者。<a id="a-94"></a>心心数法彼此为伴及诸有为相。<a id="a-95"></a>如是等有为我当先说。<a id="a-96"></a>共心俱生作伴。</p>
  <p id="a97">若有心生处　　必与心共生</p>
  <p id="a98">诸心法等聚　　及不相应行</p>
  <p id="a99">心者。<a id="a-9A"></a>心意识义一异名。<a id="a-9B"></a>是心善等分别。<a id="a-9C"></a>界分别。<a id="a-9D"></a>种分别。<a id="a-9E"></a>依分别无漏等分别。<a id="a-9F"></a>无量种差别。<a id="a-9G"></a>是心若依若缘若刹那生。<a id="a-9H"></a>决定共心心数法及心不相应行生。<a id="a-9I"></a>问曰心心数法云何。<a id="a-9J"></a>答曰。</p>
  <p id="a9K">想欲及触慧　　念思与解脱</p>
  <p id="a9L">作意于境界　　三摩提受等</p>
  <p id="a9M">想者。<a id="a-9N"></a>于缘能取相貌。<a id="a-9O"></a>谓取男女粗细木杌长短等相。<a id="a-9P"></a>欲者爱乐如见己乐等。<a id="a-9Q"></a>触者。<a id="a-9R"></a>依缘心和合如日光珠异和合生火。<a id="a-9S"></a>慧者。<a id="a-9T"></a>能知于缘如此是色非味非是等。<a id="a-9U"></a>念者。<a id="a-9V"></a>系念于缘。<a id="a-9W"></a>思者。<a id="a-9X"></a>善不善俱相违心转。<a id="a-9Y"></a>解脱者。<a id="a-9Z"></a>于缘中心转不障碍故。<a id="a-9a"></a>作意者。<a id="a-9b"></a>取缘勇健。<a id="a-9c"></a>有人言心专注义也。<a id="a-9d"></a>三摩提者。<a id="a-9e"></a>取缘时心不乱也。<a id="a-9f"></a>受者。<a id="a-9g"></a>于乐不乐俱相违缘中受也。</p>
  <p id="a9h">一切心生时　　是生圣所说</p>
  <p id="a9i">同于一缘转　　亦复常相应</p>
  <p id="a9j">一切心生时是生圣所说者。<a id="a-9k"></a>是想等十法共一切心俱生故名大地。<a id="a-9l"></a>是大心地故名大地。<a id="a-9m"></a>同于一缘转者。<a id="a-9n"></a>此十法共一切心。<a id="a-9o"></a>俱一缘中转不别缘也。<a id="a-9p"></a>有五种同。<a id="a-9q"></a>所谓相貌缘时依事。<a id="a-9r"></a>同一相貌一缘一时一依一事。<a id="a-9s"></a>同者共相应义。<a id="a-9t"></a>亦复常相应者。<a id="a-9u"></a>此常与心相应彼此俱生。<a id="a-9v"></a>相应取缘故名相应。<a id="a-9w"></a>已说一切心中相应法。<a id="a-9x"></a>非一切心中相应法今当说。</p>
  <p id="a9y">诸根有惭愧　　信猗不放逸</p>
  <p id="a9z">不害精进舍　　或热及觉观</p>
  <p id="aA0">诸根者。<a id="a-A1"></a>不贪不嗔二善根也。<a id="a-A2"></a>不痴善根体即是慧。<a id="a-A3"></a>大地共故此中不说。<a id="a-A4"></a>不贪者于有无有不着。<a id="a-A5"></a>不嗔者于众生数不恚。<a id="a-A6"></a>惭者尊重己身于恶羞耻。<a id="a-A7"></a>愧者尊重世间法。<a id="a-A8"></a>信者不颠倒因果。<a id="a-A9"></a>信猗者善心离恶身中怡泰。<a id="a-AA"></a>不放逸者。<a id="a-AB"></a>调柔方便于可作不可作。<a id="a-AC"></a>舍作方便一向心此是修善义。<a id="a-AD"></a>不害者于众生数不恼心。<a id="a-AE"></a>精进者舍离过恶修习功德。<a id="a-AF"></a>守护增长策励心。<a id="a-AG"></a>舍者心平等一切善心俱顺道理。<a id="a-AH"></a>此十法一切善心中可得故名善大地。<a id="a-AI"></a>或热者我见等烦恼使品当说。<a id="a-AJ"></a>心粗名觉是捷利义。<a id="a-AK"></a>心细名观是微少义。<a id="a-AL"></a>此法非一切心中可得。<a id="a-AM"></a>或有可得或不可得。<a id="a-AN"></a>次后若聚乃至心数生我今当说。<a id="a-AO"></a>此心心数法善等分别有五种聚。<a id="a-AP"></a>所谓不善不共善。<a id="a-AQ"></a>隐没无记。<a id="a-AR"></a>不隐没无记。<a id="a-AS"></a>欲界成就五种。<a id="a-AT"></a>色无色界成就四种除不善。</p>
  <p id="aAU">不善心聚中　　心数二十一</p>
  <p id="aAV">三见中灭一　　欲二见少三</p>
  <p id="aAW">不善心聚中心数二十一者。<a id="a-AX"></a>不善心者若心与无惭无愧相应。<a id="a-AY"></a>此心聚中有二十一心数。<a id="a-AZ"></a>谓十大地及觉观。<a id="a-Aa"></a>二烦恼贪嗔慢疑。<a id="a-Ab"></a>及彼中一无明贪乃至疑等。<a id="a-Ac"></a>彼此不相应无明。<a id="a-Ad"></a>与彼相应与一切烦恼相应故。<a id="a-Ae"></a>七种起烦恼。<a id="a-Af"></a>谓无惭无愧睡掉不信放逸解怠。<a id="a-Ag"></a>问曰。<a id="a-Ah"></a>一切不善心中悉有二十一耶。<a id="a-Ai"></a>答曰不尔。<a id="a-Aj"></a>三见中灭一欲二见少三。<a id="a-Ak"></a>不善心聚中邪见见取戒取心相应有二十法。<a id="a-Al"></a>此中除慧。<a id="a-Am"></a>欲二见少三者。<a id="a-An"></a>欲界身边二见相应有十八法。<a id="a-Ao"></a>除慧前已说。<a id="a-Ap"></a>除无惭无愧见是慧性故。<a id="a-Aq"></a>见相应聚中无慧。<a id="a-Ar"></a>非一聚中有二慧事。<a id="a-As"></a>身边二见是无记。<a id="a-At"></a>无惭无愧一向不善是故少三。</p>
  <p id="aAu">善心二十二　　不共有二十</p>
  <p id="aAv">无记有十二　　悔眠俱被增</p>
  <p id="aAw">善心二十二者。<a id="a-Ax"></a>十大地十善大地及觉观。<a id="a-Ay"></a>不共有二十者不善心聚二十一中除一烦恼。<a id="a-Az"></a>不共者唯一无明非余使。<a id="a-B0"></a>无记有十二者不隐没无记聚中有十二心数。<a id="a-B1"></a>谓十大地及觉观。<a id="a-B2"></a>彼中无信等功德无贪等过恶。<a id="a-B3"></a>何以故无记故。<a id="a-B4"></a>不隐没者非是秽污。<a id="a-B5"></a>悔眠俱被增者。<a id="a-B6"></a>追变名悔。<a id="a-B7"></a>是悔三种。<a id="a-B8"></a>善不善无记。<a id="a-B9"></a>于中善不善行作名善不善。<a id="a-BA"></a>彼四种差别。<a id="a-BB"></a>或有善建立不善。<a id="a-BC"></a>如作施等已悔。<a id="a-BD"></a>或有不善建立善。<a id="a-BE"></a>如作恶已悔。<a id="a-BF"></a>或有不善建立不善。<a id="a-BG"></a>如作恶已悔少。<a id="a-BH"></a>或有善建立善。<a id="a-BI"></a>如作施等善已悔少。<a id="a-BJ"></a>若余威仪等悔。<a id="a-BK"></a>彼是无记。<a id="a-BL"></a>是故与悔相应聚中增悔。<a id="a-BM"></a>余心数如前说。<a id="a-BN"></a>于中悔人非贪等使转。<a id="a-BO"></a>非无痴人生悔。<a id="a-BP"></a>是故不善悔相应聚中。<a id="a-BQ"></a>但一无明是烦恼非余。<a id="a-BR"></a>是故有二十一种。<a id="a-BS"></a>善悔相应聚中但增于悔。<a id="a-BT"></a>如是二十三种。<a id="a-BU"></a>不隐没无记者。<a id="a-BV"></a>十三种此于三聚中转。<a id="a-BW"></a>谓不共善不隐没无记。<a id="a-BX"></a>眠者寐也。<a id="a-BY"></a>此于一切五聚中转。<a id="a-BZ"></a>何以故。<a id="a-Ba"></a>眠者有不善秽污无记心。<a id="a-Bb"></a>是故彼中增一眠。<a id="a-Bc"></a>余心数如前说。<a id="a-Bd"></a>如是三聚二种悔眠俱转彼中增二。<a id="a-Be"></a>此是欲界心法次第。<a id="a-Bf"></a>问曰。<a id="a-Bg"></a>色无色界云何。<a id="a-Bh"></a>答曰。</p>
  <p id="aBi">初禅离不善　　当知如欲界</p>
  <p id="aBj">中间禅除觉　　于上观亦然</p>
  <p id="aBk">初禅离不善当知如欲界者。<a id="a-Bl"></a>初禅离不善聚离无惭无愧故。<a id="a-Bm"></a>余有四聚如欲界说。<a id="a-Bn"></a>中间禅除觉者。<a id="a-Bo"></a>中间禅除觉。<a id="a-Bp"></a>余如初禅说。<a id="a-Bq"></a>于上观亦然者。<a id="a-Br"></a>二禅以上乃至有顶。<a id="a-Bs"></a>除觉观。<a id="a-Bt"></a>余如初禅说。<a id="a-Bu"></a>已说心心数法由伴力生。<a id="a-Bv"></a>色法今当说。</p>
  <p id="aBw">微尘在四根　　十种应当知</p>
  <p id="aBx">身根九外八　　谓在有香地</p>
  <p id="aBy">微尘在四根十种应当知者。<a id="a-Bz"></a>谓眼根微尘有十种。<a id="a-C0"></a>当知十种不相离义也。<a id="a-C1"></a>谓地水火风色香味触眼根身根。<a id="a-C2"></a>此等十种常不相离。<a id="a-C3"></a>耳鼻舌亦如是。<a id="a-C4"></a>身根九者。<a id="a-C5"></a>除眼根等。<a id="a-C6"></a>余悉同前。<a id="a-C7"></a>外八者。<a id="a-C8"></a>非根法中八种微尘。<a id="a-C9"></a>谓四大色等四尘。<a id="a-CA"></a>问曰。<a id="a-CB"></a>何界微尘如是说耶。<a id="a-CC"></a>答曰。<a id="a-CD"></a>谓在有香地。<a id="a-CE"></a>此是欲界中义彼有香故。<a id="a-CF"></a>色界微尘离于香味。<a id="a-CG"></a>是故彼中除于香味。<a id="a-CH"></a>余如前说。<a id="a-CI"></a>问曰。<a id="a-CJ"></a>前说若心起时。<a id="a-CK"></a>彼心数法及不相应行生。<a id="a-CL"></a>已说心心数法。<a id="a-CM"></a>不相应行云何。<a id="a-CN"></a>答曰。</p>
  <p id="aCO">一切有为行　　生住及异坏</p>
  <p id="aCP">是亦有四相　　彼此更相为</p>
  <p id="aCQ">一切有为行生住及异坏者。<a id="a-CR"></a>一切有为行有四种相。<a id="a-CS"></a>生住异坏未生生故名生生。<a id="a-CT"></a>已自事立故名住住。<a id="a-CU"></a>已衰变故名异异。<a id="a-CV"></a>已势灭故名坏。<a id="a-CW"></a>如是说。<a id="a-CX"></a>若有为法得如是相者。<a id="a-CY"></a>名心不相应行。<a id="a-CZ"></a>我今当说有为相。<a id="a-Ca"></a>此事可知故名相。<a id="a-Cb"></a>彼生住老无常。<a id="a-Cc"></a>生者有为事生。<a id="a-Cd"></a>住者安立。<a id="a-Ce"></a>老者衰变。<a id="a-Cf"></a>无常者坏也。<a id="a-Cg"></a>彼非一时作生者以生为业。<a id="a-Ch"></a>余者生竟作业。<a id="a-Ci"></a>是故有为生住异坏非是一相。<a id="a-Cj"></a>问曰。<a id="a-Ck"></a>若一切有为法有四相者。<a id="a-Cl"></a>此亦是有为此更有余相耶。<a id="a-Cm"></a>答曰。<a id="a-Cn"></a>是亦有四相。<a id="a-Co"></a>是亦有四种相。<a id="a-Cp"></a>共彼生谓生生住住异异坏坏。<a id="a-Cq"></a>问曰。<a id="a-Cr"></a>若如是者便为无穷。<a id="a-Cs"></a>答曰。<a id="a-Ct"></a>彼此更相为。<a id="a-Cu"></a>此相彼此相为生。<a id="a-Cv"></a>生生生生。<a id="a-Cw"></a>生生生如是。<a id="a-Cx"></a>住住住彼此相住。<a id="a-Cy"></a>异异异彼此相异。<a id="a-Cz"></a>坏坏坏彼此相坏。<a id="a-D0"></a>故非无穷。<a id="a-D1"></a>此后四为一法生生。<a id="a-D2"></a>生生事非余法。<a id="a-D3"></a>如是住住。<a id="a-D4"></a>住住事非余法。<a id="a-D5"></a>余亦如是。<a id="a-D6"></a>前四种相各为八法生生八法。<a id="a-D7"></a>谓前三相后四起相。<a id="a-D8"></a>及彼所相法。<a id="a-D9"></a>当知余亦如是。<a id="a-DA"></a>已说诸行共生随伴故生。<a id="a-DB"></a>无伴不生今当说。</p>
  <p id="aDC">所作共相似　　普遍相应根</p>
  <p id="aDD">从此六种因　　转生有为法</p>
  <p id="aDE">此六种因转生有为法。<a id="a-DF"></a>所作因者。<a id="a-DG"></a>若法于余法生中不作障碍。<a id="a-DH"></a>以此力故彼法得生。<a id="a-DI"></a>如眼生时一切法除自性。<a id="a-DJ"></a>如是耳等除自性。<a id="a-DK"></a>非自性与自性作因。<a id="a-DL"></a>共因者。<a id="a-DM"></a>诸行与伴共生如心心数法。<a id="a-DN"></a>心不相应行有为相。<a id="a-DO"></a>如是四大微尘随心戒等。<a id="a-DP"></a>相似因者。<a id="a-DQ"></a>若义能生相似法。<a id="a-DR"></a>如习善生善。<a id="a-DS"></a>习不善生不善。<a id="a-DT"></a>如习工巧能知工巧。<a id="a-DU"></a>如种麦生麦。<a id="a-DV"></a>如是等。<a id="a-DW"></a>一切遍因者。<a id="a-DX"></a>若诸烦恼必相续生。<a id="a-DY"></a>如执着我见者以见力故。<a id="a-DZ"></a>于我执着断常。<a id="a-Da"></a>谤于阴相疑或取清净。<a id="a-Db"></a>及最胜慢等过生。<a id="a-Dc"></a>余亦如是。<a id="a-Dd"></a>一切遍应当知。<a id="a-De"></a>相应因者。<a id="a-Df"></a>心心数法彼此力。<a id="a-Dg"></a>俱一时一缘中转。<a id="a-Dh"></a>问曰。<a id="a-Di"></a>若心心数法一时彼共生因与相应因何差别。<a id="a-Dj"></a>答曰。<a id="a-Dk"></a>不相离义是相应因。<a id="a-Dl"></a>同一果义是共生因。<a id="a-Dm"></a>如执杖杖业。<a id="a-Dn"></a>如渡河牵手不断等。<a id="a-Do"></a>报因者。<a id="a-Dp"></a>谓世间生中受生。<a id="a-Dq"></a>相续事果名生。<a id="a-Dr"></a>如善爱果不善不爱果。<a id="a-Ds"></a>已说诸因法。<a id="a-Dt"></a>若法从因生今当说。</p>
  <p id="aDu">报生心心法　　及余杂烦恼</p>
  <p id="aDv">悉从五因生　　共生应当知</p>
  <p id="aDw">若报生心心数法。<a id="a-Dx"></a>及秽污心心数法等从五因生。<a id="a-Dy"></a>报生心心数法五因者。<a id="a-Dz"></a>谓所作因共生因相似因相应因报因。<a id="a-E0"></a>所作因者。<a id="a-E1"></a>彼法生时相似不相似事不作障碍。<a id="a-E2"></a>共生因者。<a id="a-E3"></a>彼此伴生彼生等。<a id="a-E4"></a>心不相应行伴力生。<a id="a-E5"></a>相似因者。<a id="a-E6"></a>前生无记法。<a id="a-E7"></a>或作是解。<a id="a-E8"></a>是报因生非威仪等何以故。<a id="a-E9"></a>彼胜故非胜与劣作因。<a id="a-EA"></a>相应因者。<a id="a-EB"></a>彼此力一时一缘中转。<a id="a-EC"></a>报因者。<a id="a-ED"></a>彼或善不善业。<a id="a-EE"></a>此则彼果秽污。<a id="a-EF"></a>心心数法无报因。<a id="a-EG"></a>何以故。<a id="a-EH"></a>隐没非无记果报性故。<a id="a-EI"></a>遍因第五由彼力故此得生。<a id="a-EJ"></a>余四因如前说。</p>
  <p id="aEK">是彼不相应　　及余相应法</p>
  <p id="aEL">除最初无漏　　彼从四因生</p>
  <p id="aEM">是彼不相应者。<a id="a-EN"></a>若报生色及报生心。<a id="a-EO"></a>不相应行从四因生。<a id="a-EP"></a>谓所作因共生因相似因报因。<a id="a-EQ"></a>秽污色及秽污心。<a id="a-ER"></a>不相应行亦从四因生。<a id="a-ES"></a>谓所作因共生因相似因遍因。<a id="a-ET"></a>及余相应法除最初无漏。<a id="a-EU"></a>从四因生者。<a id="a-EV"></a>余心心数法除最初无漏。<a id="a-EW"></a>亦从四因生。<a id="a-EX"></a>谓所作因共生因相似因相应因。<a id="a-EY"></a>余者谓不隐没无记除报。</p>
  <p id="aEZ">若余不相应　　相似当知三</p>
  <p id="aEa">及诸余相应　　最初无漏法</p>
  <p id="aEb">若余不相应相似当知三者。<a id="a-Ec"></a>前所说心不相应及余彼余名余。<a id="a-Ed"></a>彼谓善不隐没无记除报。<a id="a-Ee"></a>若彼相似因成就。<a id="a-Ef"></a>除初无漏从三因生。<a id="a-Eg"></a>谓所作因共生因相似因。<a id="a-Eh"></a>及诸余相应最初无漏法者。<a id="a-Ei"></a>彼初生无漏相应亦从三因生。<a id="a-Ej"></a>谓所作因共生因相应因。<a id="a-Ek"></a>彼无相似前生无漏故无相似因。</p>
  <p id="aEl">彼中不相应　　是从二因生</p>
  <p id="aEm">若从一因生　　必定无此事</p>
  <p id="aEn">彼中不相应是从二因生者。<a id="a-Eo"></a>彼初生无漏聚中色。<a id="a-Ep"></a>及心不相应行。<a id="a-Eq"></a>从二因生。<a id="a-Er"></a>谓所作因共生因。<a id="a-Es"></a>已说一切有为法。<a id="a-Et"></a>若从一因生必定无此事者。<a id="a-Eu"></a>一切法必定从所作因共生因生。<a id="a-Ev"></a>余因不定。<a id="a-Ew"></a>是故无法从一因生。<a id="a-Ex"></a>已说因差别。<a id="a-Ey"></a>世尊以如是因为化众生故说缘。<a id="a-Ez"></a>我今当说。</p>
  <p id="aF0">次第亦缘缘　　增上及与因</p>
  <p id="aF1">法从四缘生　　世尊之所说</p>
  <p id="aF2">如是四缘生一切有为法。<a id="a-F3"></a>彼次第缘者。<a id="a-F4"></a>心一一生次第相续作容受方便。<a id="a-F5"></a>缘缘者。<a id="a-F6"></a>心心数法境界攀挽方便缘彼故能生。<a id="a-F7"></a>增上缘者。<a id="a-F8"></a>法生时不作障碍。<a id="a-F9"></a>如王自在即是前说所作因。<a id="a-FA"></a>因缘者。<a id="a-FB"></a>除所作因其余五因彼是因缘。<a id="a-FC"></a>问曰。<a id="a-FD"></a>因之与缘有何差别。<a id="a-FE"></a>答曰。<a id="a-FF"></a>或有说者。<a id="a-FG"></a>无有差别。<a id="a-FH"></a>我说因者如种子法。<a id="a-FI"></a>缘者彼持方便如地粪等。<a id="a-FJ"></a>已分别缘。<a id="a-FK"></a>若法随缘生今当说。</p>
  <p id="aFL">心及诸心法　　是从四缘生</p>
  <p id="aFM">二正受从三　　余法说于二</p>
  <p id="aFN">心及诸心法是从四缘生者。<a id="a-FO"></a>心心数法从四缘生。<a id="a-FP"></a>前容受此法是次第缘。<a id="a-FQ"></a>境界是缘缘。<a id="a-FR"></a>除自性余一切法是增上缘。<a id="a-FS"></a>共生因自分因相应因是因缘。<a id="a-FT"></a>或时有遍因报因。<a id="a-FU"></a>二正受从三者。<a id="a-FV"></a>无想正受灭尽正受从三缘生。<a id="a-FW"></a>彼二入定心是次第缘。<a id="a-FX"></a>彼前生正受念及正受心。<a id="a-FY"></a>界地善自分名相似因。<a id="a-FZ"></a>共生生住异坏名共生因。<a id="a-Fa"></a>如此二因是彼因缘增上缘如前说。<a id="a-Fb"></a>余法说于二者。<a id="a-Fc"></a>余心不相应行。<a id="a-Fd"></a>及色从二缘生。<a id="a-Fe"></a>谓因缘增上缘。<a id="a-Ff"></a>问曰。<a id="a-Fg"></a>此法何故名行。<a id="a-Fh"></a>答曰。</p>
  <p id="aFi">多法生一法　　是亦能生多</p>
  <p id="aFj">缘行所作故　　名行应当知</p>
  <p id="aFk">多法生一法是亦能生多者。<a id="a-Fl"></a>一法以多法力故生。<a id="a-Fm"></a>是亦能生多法。<a id="a-Fn"></a>如是一切彼此力。<a id="a-Fo"></a>缘行所作故名行应当知者。<a id="a-Fp"></a>此亦是缘亦是行故名缘行。<a id="a-Fq"></a>缘行所作故名缘行。<a id="a-Fr"></a>所作此亦能作缘行是故名行。<a id="a-Fs"></a>如是说者。<a id="a-Ft"></a>此行为他所作。<a id="a-Fu"></a>亦能作他。<a id="a-Fv"></a>是故名行。</p>
 </body>
</html>