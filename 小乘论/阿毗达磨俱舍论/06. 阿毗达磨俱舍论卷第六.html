<!doctype html>
<html id="z3IBVvu17h" data-ver="1007">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍论卷第六</h1>
  <h2 id="a2">分别根品第二之四</h2>
  <p id="a3">如是已说不相应行。<a id="a-4"></a>前言生相生所生时非离所余因缘和合。<a id="a-5"></a>此中何法说为因缘。<a id="a-6"></a>且因六种。<a id="a-7"></a>何等为六。<a id="a-8"></a>颂曰。</p>
  <p id="a9">能作及俱有　　同类与相应</p>
  <p id="aA">遍行并异熟　　许因唯六种</p>
  <p id="aB">论曰。<a id="a-C"></a>因有六种。<a id="a-D"></a>一能作因。<a id="a-E"></a>二俱有因。<a id="a-F"></a>三同类因。<a id="a-G"></a>四相应因。<a id="a-H"></a>五遍行因。<a id="a-I"></a>六异熟因。<a id="a-J"></a>对法诸师许因唯有如是六种。<a id="a-K"></a>且初能作因相云何。<a id="a-L"></a>颂曰。</p>
  <p id="aM">除自余能作</p>
  <p id="aN">论曰。<a id="a-O"></a>一切有为唯除自体以一切法为能作因。<a id="a-P"></a>由彼生时无障住故。<a id="a-Q"></a>虽余因性亦能作因。<a id="a-R"></a>然能作因更无别称。<a id="a-S"></a>如色处等总即别名。<a id="a-T"></a>岂不未知诸漏当起。<a id="a-U"></a>由已知故诸漏不生。<a id="a-V"></a>智于漏生能为障碍。<a id="a-W"></a>日光能障现睹众星。<a id="a-X"></a>如何有为唯除自体以一切法为能作因。<a id="a-Y"></a>应知此生时彼皆无障住。<a id="a-Z"></a>故彼于此是能作因。<a id="a-a"></a>若于此生彼能为障。<a id="a-b"></a>而不为障可立为因。<a id="a-c"></a>譬如国人以其国主不为损害。<a id="a-d"></a>咸作是言。<a id="a-e"></a>我因国主而得安乐。<a id="a-f"></a>若于此生彼无障用。<a id="a-g"></a>设不为障何得为因。<a id="a-h"></a>且如涅槃及不生法普于一切有为生中。<a id="a-i"></a>那落迦等有情相续于无色界诸蕴生中。<a id="a-j"></a>有如非有无能障用。<a id="a-k"></a>虽无障用而亦为因。<a id="a-l"></a>如无力国王亦得如前说。<a id="a-m"></a>此即通说诸能作因。<a id="a-n"></a>就胜为言非无生力。<a id="a-o"></a>如眼色等于眼识等生饮食于身种等于牙等。<a id="a-p"></a>有作是难。<a id="a-q"></a>若一切法无障住故皆能作因。<a id="a-r"></a>何缘诸法非皆顿起。<a id="a-s"></a>一杀生时何缘一切非如杀者皆成杀业。<a id="a-t"></a>此难不然。<a id="a-u"></a>但由无障许一切法为能作因。<a id="a-v"></a>非由于生有亲作力。<a id="a-w"></a>有余师说。<a id="a-x"></a>诸能作因皆于果生有能作力。<a id="a-y"></a>且涅槃等于眼识生云何名为有能作力。<a id="a-z"></a>意识缘彼为境而生或善或恶。<a id="a-10"></a>因此意识后时眼识次第得生。<a id="a-11"></a>展转因故。<a id="a-12"></a>彼涅槃等于眼识生有能作力。<a id="a-13"></a>如是余法由此方隅展转应知有能生力。<a id="a-14"></a>如是已说能作因相。<a id="a-15"></a>第二俱有因相云何。<a id="a-16"></a>颂曰。</p>
  <p id="a17">俱有互为果　　如大相所相</p>
  <p id="a18">心于心随转</p>
  <p id="a19">论曰。<a id="a-1A"></a>若法更互为士用果彼法更互为俱有因。<a id="a-1B"></a>其相云何。<a id="a-1C"></a>如四大种更互相望为俱有因。<a id="a-1D"></a>如是诸相与所相法心与心随转亦更互为因。<a id="a-1E"></a>是则俱有因由互为果遍摄有为法如其所应。<a id="a-1F"></a>法与随相非互为果。<a id="a-1G"></a>然法与随相为俱有因。<a id="a-1H"></a>非随相于法。<a id="a-1I"></a>此中应辩。<a id="a-1J"></a>何等名为心随转法。<a id="a-1K"></a>颂曰。</p>
  <p id="a1L">心所二律仪　　彼及心诸相</p>
  <p id="a1M">是心随转法</p>
  <p id="a1N">论曰。<a id="a-1O"></a>一切所有心相应法。<a id="a-1P"></a>静虑无漏二种律仪。<a id="a-1Q"></a>彼法及心之生等相。<a id="a-1R"></a>如是皆谓心随转法。<a id="a-1S"></a>如何此法名心随转。<a id="a-1T"></a>颂曰。</p>
  <p id="a1U">由时果善等</p>
  <p id="a1V">论曰。<a id="a-1W"></a>略说由时果等善等故说此法名心随转。<a id="a-1X"></a>且由时者。<a id="a-1Y"></a>谓此与心一生住灭及堕一世。<a id="a-1Z"></a>由果等者。<a id="a-1a"></a>谓此与心一果异熟及一等流。<a id="a-1b"></a>应知此中前一后一显俱显共其义不同。<a id="a-1c"></a>由善等者。<a id="a-1d"></a>谓此与心同善不善无记性故。<a id="a-1e"></a>由此十因名心随转。<a id="a-1f"></a>此中心王极少犹与五十八法为俱有因。<a id="a-1g"></a>谓十大地法。<a id="a-1h"></a>彼四十本相。<a id="a-1i"></a>心八本随相。<a id="a-1j"></a>名五十八法。<a id="a-1k"></a>五十八中除心四随相。<a id="a-1l"></a>余五十四为心俱有因。<a id="a-1m"></a>有说。<a id="a-1n"></a>为心因唯十四法。<a id="a-1o"></a>谓十大地法并心本相。<a id="a-1p"></a>此说非善。<a id="a-1q"></a>所以者何。<a id="a-1r"></a>违品类足论所说故。<a id="a-1s"></a>如彼论言。<a id="a-1t"></a>或有苦谛以有身见为因。<a id="a-1u"></a>非与有身见为因。<a id="a-1v"></a>除未来有身见及彼相应法生老住非常诸余染污苦谛。<a id="a-1w"></a>或有苦谛以有身见为因。<a id="a-1x"></a>亦与有身见为因。<a id="a-1y"></a>即所除法。<a id="a-1z"></a>有余师不诵及彼相应法。<a id="a-20"></a>迦湿弥罗国毗婆沙师言。<a id="a-21"></a>彼文必应作如是诵。<a id="a-22"></a>或应准义知说有余。<a id="a-23"></a>诸由俱有因故成因彼必俱有。<a id="a-24"></a>或有俱有非由俱有因故成因。<a id="a-25"></a>谓诸随相各于本法。<a id="a-26"></a>此诸随相各互相对。<a id="a-27"></a>随心转法随相于心。<a id="a-28"></a>此诸随相展转相对。<a id="a-29"></a>一切俱生有对造色展转相对。<a id="a-2A"></a>少分俱生无对造色展转相对。<a id="a-2B"></a>一切俱生造色大种展转相对。<a id="a-2C"></a>一切俱生得与所得展转相对。<a id="a-2D"></a>如是等诸法虽名俱有而非由俱有因故成因。<a id="a-2E"></a>非一果异熟及一等流故。<a id="a-2F"></a>得与所得非定俱行。<a id="a-2G"></a>或前或后或俱生故。<a id="a-2H"></a>如是一切理且可然。<a id="a-2I"></a>而诸世间种等芽等极成因果相生事中未见如斯同时因果故。<a id="a-2J"></a>今应说。<a id="a-2K"></a>云何俱起诸法聚中有因果义。<a id="a-2L"></a>岂不现见。<a id="a-2M"></a>灯焰灯明芽影同时亦为因果。<a id="a-2N"></a>此应详辩。<a id="a-2O"></a>为即灯焰与明为因。<a id="a-2P"></a>为由前生因缘和合焰明俱起。<a id="a-2Q"></a>余物障光明而有影现。<a id="a-2R"></a>如何说此影用芽为因。<a id="a-2S"></a>理不应然。<a id="a-2T"></a>随有无故。<a id="a-2U"></a>善因明者。<a id="a-2V"></a>说因果相言若此有无彼随有无者。<a id="a-2W"></a>此定为因彼定为果。<a id="a-2X"></a>俱有法中一有一切有。<a id="a-2Y"></a>一无一切无。<a id="a-2Z"></a>理成因果。<a id="a-2a"></a>俱起因果理且可然。<a id="a-2b"></a>如何可言互为因果。<a id="a-2c"></a>即由前说此亦无违。<a id="a-2d"></a>若尔如前所说造色互不相离应互为因。<a id="a-2e"></a>如是造色与诸大种心随相等与心等法皆不相离应互为因。<a id="a-2f"></a>若谓如三杖互相依住如是俱有法因果义成。<a id="a-2g"></a>此应思惟。<a id="a-2h"></a>如是三杖为由俱起相依力住。<a id="a-2i"></a>为由前生因缘合力令彼三杖俱起住耶。<a id="a-2j"></a>又于彼中亦有别物绳钩地等连持令住。<a id="a-2k"></a>此亦有余同类因等。<a id="a-2l"></a>是故俱有因义得成。<a id="a-2m"></a>如是已说俱有因相。<a id="a-2n"></a>第三同类因相云何。<a id="a-2o"></a>颂曰。</p>
  <p id="a2p">同类因相似　　自部地前生</p>
  <p id="a2q">道展转九地　　唯等胜为果</p>
  <p id="a2r">加行生亦然　　闻思所成等</p>
  <p id="a2s">论曰。<a id="a-2t"></a>同类因者。<a id="a-2u"></a>谓相似法与相似法为同类因。<a id="a-2v"></a>谓善五蕴与善五蕴展转相望为同类因。<a id="a-2w"></a>染污与染污无记与无记五蕴相望应知亦尔。<a id="a-2x"></a>有余师说。<a id="a-2y"></a>净无记蕴五是色果。<a id="a-2z"></a>四非色因。<a id="a-30"></a>有余师说。<a id="a-31"></a>五是四果色非四因。<a id="a-32"></a>有余师说。<a id="a-33"></a>色与四蕴相望展转皆不为因。<a id="a-34"></a>又一身中羯刺蓝位能与十位为同类因。<a id="a-35"></a>頞部昙等九位一一皆除前位与余为因。<a id="a-36"></a>若对余身同类十位一一皆与十位为因。<a id="a-37"></a>由此方隅外麦稻等自类自类应广思择。<a id="a-38"></a>若不许色为色同类因彼执便违本论文所说故。<a id="a-39"></a>本论说。<a id="a-3A"></a>过去大种未来大种因增上等。<a id="a-3B"></a>为诸相似于相似法皆可得说为同类因。<a id="a-3C"></a>不尔。<a id="a-3D"></a>云何。<a id="a-3E"></a>自部自地唯与自部自地为因。<a id="a-3F"></a>是故说言自部自地。<a id="a-3G"></a>部谓五部即见苦所断乃至修所断。<a id="a-3H"></a>地谓九地即欲界为一静虑无色八。<a id="a-3I"></a>此中见苦所断法还与见苦所断为同类因非余。<a id="a-3J"></a>如是乃至修所断还与修所断法为同类因非余。<a id="a-3K"></a>于中一一若欲界地还与欲界为同类因。<a id="a-3L"></a>初静虑地与初静应为同类因。<a id="a-3M"></a>乃至有顶与有顶地为同类因。<a id="a-3N"></a>异地相望皆无因义。<a id="a-3O"></a>又此非一切。<a id="a-3P"></a>何者。<a id="a-3Q"></a>谓前生唯诸前生与后相似生未生法为同类因。<a id="a-3R"></a>云何知然。<a id="a-3S"></a>本论说故。<a id="a-3T"></a>如发智论说。<a id="a-3U"></a>云何同类因。<a id="a-3V"></a>谓前生善根与后生自界善根及彼相应法为同类因。<a id="a-3W"></a>如是过去与余二世过去现在与未来等皆应广说。<a id="a-3X"></a>然即彼论作是问言。<a id="a-3Y"></a>若法与彼法为因。<a id="a-3Z"></a>或时此法与彼非因耶。<a id="a-3a"></a>彼即答言无时非因者。<a id="a-3b"></a>此依俱有相应异熟三因密说故无有过。<a id="a-3c"></a>有谓未来正生位法定能与彼为同类因。<a id="a-3d"></a>是故彼文依最后位密作是答无时非因。<a id="a-3e"></a>彼于所难非为善释。<a id="a-3f"></a>以未来法正生位前非同类因后方成故。<a id="a-3g"></a>又若尔者。<a id="a-3h"></a>彼复问言。<a id="a-3i"></a>若法与彼法为等无间。<a id="a-3j"></a>或时此法与彼非等无间耶。<a id="a-3k"></a>彼即答言。<a id="a-3l"></a>若时此法未至已生。<a id="a-3m"></a>若如彼释。<a id="a-3n"></a>应亦答言无时非缘。<a id="a-3o"></a>如何乃答若时此法未至已生。<a id="a-3p"></a>然彼复释。<a id="a-3q"></a>为现二门。<a id="a-3r"></a>如彼处说此亦应尔。<a id="a-3s"></a>如此处说彼亦应尔。<a id="a-3t"></a>如是作文获何功德。<a id="a-3u"></a>唯显论主非善于文。<a id="a-3v"></a>是故应知。<a id="a-3w"></a>前释为善。<a id="a-3x"></a>若尔何故品类足说。<a id="a-3y"></a>或有苦谛以有身见为因。<a id="a-3z"></a>非与有身见为因。<a id="a-40"></a>除未来有身见及彼相应苦谛诸余染污苦谛。<a id="a-41"></a>或有苦谛以有身见为因。<a id="a-42"></a>亦与有身见为因。<a id="a-43"></a>即所除法。<a id="a-44"></a>彼文应说除未来有身见相应苦谛。<a id="a-45"></a>设有如彼说。<a id="a-46"></a>由义应知非。<a id="a-47"></a>复云何通施设足论。<a id="a-48"></a>彼说诸法四事决定。<a id="a-49"></a>所谓因果所依所缘。<a id="a-4A"></a>应知彼文。<a id="a-4B"></a>因者谓能作俱有相应异熟因。<a id="a-4C"></a>果者。<a id="a-4D"></a>谓增上士用异熟果。<a id="a-4E"></a>所依者谓眼等六根。<a id="a-4F"></a>所缘者谓色等六境。<a id="a-4G"></a>若尔同类因应本无而有。<a id="a-4H"></a>许故无过。<a id="a-4I"></a>约位非体。<a id="a-4J"></a>由和合作用位果非体果。<a id="a-4K"></a>若同类因未来世有如异熟因当有何过。<a id="a-4L"></a>未来若有。<a id="a-4M"></a>本论应说。<a id="a-4N"></a>本论唯说能取与果诸同类因故无有失。<a id="a-4O"></a>无如是义。<a id="a-4P"></a>以同类因引等流果此未来有理必不然。<a id="a-4Q"></a>无前后故。<a id="a-4R"></a>不应已生法为未生等流。<a id="a-4S"></a>如过去法非现在果。<a id="a-4T"></a>勿有果先因后过失故。<a id="a-4U"></a>未来世无同类因。<a id="a-4V"></a>若尔异熟因应未来非有。<a id="a-4W"></a>不应异熟果因前及俱故。<a id="a-4X"></a>未来世法无前后故。<a id="a-4Y"></a>无如是失。<a id="a-4Z"></a>不相似故。<a id="a-4a"></a>谓同类因与果相似。<a id="a-4b"></a>若无前后应互为因。<a id="a-4c"></a>既互为因应互为果。<a id="a-4d"></a>互为因果与理相违。<a id="a-4e"></a>非异熟因与果相似。<a id="a-4f"></a>虽离前后而无上过。<a id="a-4g"></a>故同类因就位建立未来非有。<a id="a-4h"></a>若异熟因就相建立未来非无。<a id="a-4i"></a>言同类因唯自地者定依何说。<a id="a-4j"></a>定依有漏。<a id="a-4k"></a>若无漏道展转相望一一皆与九地为因。<a id="a-4l"></a>谓未至定静虑中间四本静虑三本无色九地道谛皆互为因。<a id="a-4m"></a>所以者何。<a id="a-4n"></a>此于诸地皆如客住不堕界摄。<a id="a-4o"></a>非诸地爱执为己有。<a id="a-4p"></a>是故九地道虽地不同而展转为因。<a id="a-4q"></a>由同类故。<a id="a-4r"></a>然唯得与等胜为因。<a id="a-4s"></a>非为劣因。<a id="a-4t"></a>加行生故。<a id="a-4u"></a>且如已生苦法智忍还与未来苦法智忍为同类因是名为等。<a id="a-4v"></a>又即此忍复能与后从苦法智至无生智为同类因。<a id="a-4w"></a>是名为胜。<a id="a-4x"></a>如是广说。<a id="a-4y"></a>乃至已生诸无生智。<a id="a-4z"></a>唯与等类为同类因。<a id="a-50"></a>更无胜故。<a id="a-51"></a>又诸已生见道修道及无学道。<a id="a-52"></a>随其次第与三二一为同类因。<a id="a-53"></a>又于此中诸钝根道与钝及利为同类因。<a id="a-54"></a>若利根道唯利道因。<a id="a-55"></a>如随信行及信胜解时解脱道随其次第与六四二为同类因。<a id="a-56"></a>若随法行及见至非时解脱道随其次第与三二一为同类因。<a id="a-57"></a>诸上地道为下地因云何名为或等或胜。<a id="a-58"></a>由因增长及由根故。<a id="a-59"></a>谓见道等下下品等。<a id="a-5A"></a>后后位中因转增长。<a id="a-5B"></a>虽一相续中无容可得随信随法行二道现起而已生者为未来因。<a id="a-5C"></a>为唯圣道但与等胜为同类因。<a id="a-5D"></a>不尔。<a id="a-5E"></a>云何。<a id="a-5F"></a>余世间法加行生者亦与等胜为因非劣。<a id="a-5G"></a>加行生法其体云何。<a id="a-5H"></a>谓闻所成思所成等。<a id="a-5I"></a>等者等取修所成等。<a id="a-5J"></a>因闻思修所生功德名彼所成。<a id="a-5K"></a>加行生故唯与等胜为因非劣。<a id="a-5L"></a>如欲界系闻所成法能与自界闻思所成为同类因。<a id="a-5M"></a>非修所成因。<a id="a-5N"></a>欲界无故。<a id="a-5O"></a>思所成法与思所成为同类因。<a id="a-5P"></a>非闻所成因。<a id="a-5Q"></a>以彼劣故。<a id="a-5R"></a>若色界系闻所成法。<a id="a-5S"></a>能与自界闻修所成为同类因。<a id="a-5T"></a>非思所成因。<a id="a-5U"></a>色界无故。<a id="a-5V"></a>修所成法唯与自界修所成法为同类因。<a id="a-5W"></a>非闻所成因。<a id="a-5X"></a>以彼劣故。<a id="a-5Y"></a>无色界系修所成法。<a id="a-5Z"></a>唯与自界修所成法为同类因。<a id="a-5a"></a>非闻思所成因。<a id="a-5b"></a>以无故劣故。<a id="a-5c"></a>如是诸法复有九品。<a id="a-5d"></a>若下下品为九品因。<a id="a-5e"></a>下中八因。<a id="a-5f"></a>乃至上上唯上上因。<a id="a-5g"></a>除前劣故。<a id="a-5h"></a>生得善法九品相望展转为因。<a id="a-5i"></a>染污亦尔。<a id="a-5j"></a>无覆无记总有四种。<a id="a-5k"></a>谓异熟生威仪路工巧处化心俱品。<a id="a-5l"></a>随其次第。<a id="a-5m"></a>能与四三二一为因。<a id="a-5n"></a>又欲界化心有四静虑果。<a id="a-5o"></a>非上静虑果下静虑果因。<a id="a-5p"></a>非加行因得下劣果。<a id="a-5q"></a>如勤功力种稻麦等。<a id="a-5r"></a>勿设劬劳而无所获。<a id="a-5s"></a>因如是义故。<a id="a-5t"></a>有问言。<a id="a-5u"></a>颇有已生诸无漏法非未生位无漏法因。<a id="a-5v"></a>有。<a id="a-5w"></a>谓已生苦法智品于未生位苦法忍品。<a id="a-5x"></a>又一切胜于一切劣。<a id="a-5y"></a>颇有一身诸无漏法前所定得非后生因。<a id="a-5z"></a>有。<a id="a-60"></a>谓未来苦法忍品于后已生苦法智品。<a id="a-61"></a>以果必无在因前故。<a id="a-62"></a>或同类因未来无故。<a id="a-63"></a>颇有前生诸无漏法非后已起无漏法因。<a id="a-64"></a>有。<a id="a-65"></a>谓前生胜无漏法于后已起劣无漏法。<a id="a-66"></a>如退上果下果现前。<a id="a-67"></a>又前已生苦法智得于后已生苦法忍得非同类因。<a id="a-68"></a>以彼劣故。<a id="a-69"></a>如是已说同类因相。<a id="a-6A"></a>第四相应因相云何。<a id="a-6B"></a>颂曰。</p>
  <p id="a6C">相应因决定　　心心所同依</p>
  <p id="a6D">论曰。<a id="a-6E"></a>唯心心所是相应因。<a id="a-6F"></a>若尔所缘行相别者。<a id="a-6G"></a>亦应更互为相应因。<a id="a-6H"></a>不尔所缘行相同者乃可得说为相应故。<a id="a-6I"></a>若尔异时所缘行相同者应说为相应因。<a id="a-6J"></a>不尔要须所缘行相及时同者乃相应故。<a id="a-6K"></a>若尔异身所缘行相及时同者应说相应。<a id="a-6L"></a>如众同观初月等事为以一言总遮如是众多妨难故说同依。<a id="a-6M"></a>谓要同依心心所法方得更互为相应因。<a id="a-6N"></a>此中同言显所依一。<a id="a-6O"></a>谓若眼识用此刹那眼根为依相应受等亦即用此眼根为依。<a id="a-6P"></a>乃至意识及相应法同依意根。<a id="a-6Q"></a>应知亦尔。<a id="a-6R"></a>相应因体即俱有因。<a id="a-6S"></a>如是二因义何差别。<a id="a-6T"></a>由互为果义立俱有因。<a id="a-6U"></a>如商侣相依共游险道。<a id="a-6V"></a>由五平等共相应义立相应因。<a id="a-6W"></a>即如商侣同受同作食等事业。<a id="a-6X"></a>其中阙一皆不相应。<a id="a-6Y"></a>是故极成互为因义。<a id="a-6Z"></a>如是已说相应因相。<a id="a-6a"></a>第五遍行因相云何。<a id="a-6b"></a>颂曰。</p>
  <p id="a6c">遍行谓前遍　　为同地染因</p>
  <p id="a6d">论曰。<a id="a-6e"></a>遍行因者。<a id="a-6f"></a>谓前已生遍行诸法。<a id="a-6g"></a>与后同地染污诸法为遍行因。<a id="a-6h"></a>遍行诸法。<a id="a-6i"></a>随眠品中遍行义处当广分别。<a id="a-6j"></a>此与染法为通因故。<a id="a-6k"></a>同类因外更别建立。<a id="a-6l"></a>亦为余部染法因故。<a id="a-6m"></a>由此势力余部烦恼及彼眷属亦生长故。<a id="a-6n"></a>圣者身中诸染污法岂亦用此为遍行因。<a id="a-6o"></a>迦湿弥罗国毗婆沙师说。<a id="a-6p"></a>一切染污法见所断为因。<a id="a-6q"></a>故品类足说如是言。<a id="a-6r"></a>云何见所断为因法。<a id="a-6s"></a>谓诸染污法及见所断法所感异熟。<a id="a-6t"></a>云何无记为因法。<a id="a-6u"></a>谓诸无记有为法及不善法。<a id="a-6v"></a>或有苦谛以有身见为因。<a id="a-6w"></a>非与有身见为因。<a id="a-6x"></a>广说乃至。<a id="a-6y"></a>除未来有身见及彼相应法生老住无常诸余染污苦谛。<a id="a-6z"></a>若尔云何通施设足论说。<a id="a-70"></a>如彼论说。<a id="a-71"></a>颇有法是不善唯不善为因耶。<a id="a-72"></a>有。<a id="a-73"></a>谓圣人离欲退最初已起染污思。<a id="a-74"></a>依未断因密作是说。<a id="a-75"></a>见所断法虽是此因而由已断故废不说。<a id="a-76"></a>如是已说遍行因相。<a id="a-77"></a>第六异熟因相云何。<a id="a-78"></a>颂曰。</p>
  <p id="a79">异熟因不善　　及善唯有漏</p>
  <p id="a7A">论曰。<a id="a-7B"></a>唯诸不善及善有漏是异熟因。<a id="a-7C"></a>异熟法故。<a id="a-7D"></a>何缘无记不招异熟。<a id="a-7E"></a>由力劣故。<a id="a-7F"></a>如朽败种。<a id="a-7G"></a>何缘无漏不招异熟。<a id="a-7H"></a>无爱润故。<a id="a-7I"></a>如贞实种无水润沃。<a id="a-7J"></a>又非系地。<a id="a-7K"></a>如何能招系地异熟。<a id="a-7L"></a>余法具二。<a id="a-7M"></a>是故能招。<a id="a-7N"></a>如贞实种水所沃润。<a id="a-7O"></a>异熟因义如何可了。<a id="a-7P"></a>为异熟之因名异熟因。<a id="a-7Q"></a>为异熟即因名异熟因。<a id="a-7R"></a>义兼两释斯有何过。<a id="a-7S"></a>若异熟之因名异熟因。<a id="a-7T"></a>圣教不应言异熟生眼。<a id="a-7U"></a>若异熟即因名异熟因。<a id="a-7V"></a>圣教不应言业之异熟。<a id="a-7W"></a>两释俱通。<a id="a-7X"></a>已如前辩。<a id="a-7Y"></a>所言异熟其义云何。<a id="a-7Z"></a>毗婆沙师作如是释。<a id="a-7a"></a>异类而熟。<a id="a-7b"></a>是异熟义。<a id="a-7c"></a>谓异熟因唯异类熟。<a id="a-7d"></a>俱有等因唯同类熟。<a id="a-7e"></a>能作一因兼同异熟故。<a id="a-7f"></a>唯此一名异熟因。<a id="a-7g"></a>熟果不应余因所得。<a id="a-7h"></a>果具二义方得熟名。<a id="a-7i"></a>一由相续转变差别其体得生。<a id="a-7j"></a>二由随因势力胜劣时有分限。<a id="a-7k"></a>非彼俱有相应二因所生果体要由相续转变差别方乃得生。<a id="a-7l"></a>由取果时即与果故。<a id="a-7m"></a>又非能作同类遍行三因之果亦由随因势力胜劣时有分限。<a id="a-7n"></a>由善恶等穷生死边果数数生时无限故。<a id="a-7o"></a>由此但应作如是释。<a id="a-7p"></a>变异而熟。<a id="a-7q"></a>是异熟义。<a id="a-7r"></a>不应但异简别余因。<a id="a-7s"></a>于欲界中。<a id="a-7t"></a>有时一蕴为异熟因共感一果。<a id="a-7u"></a>谓有记得及彼生等。<a id="a-7v"></a>有时二蕴为异熟因共感一果。<a id="a-7w"></a>谓善不善身业语业及彼生等。<a id="a-7x"></a>有时四蕴为异熟因共感一果。<a id="a-7y"></a>谓善不善心心所法及彼生等。<a id="a-7z"></a>于色界中。<a id="a-80"></a>有时一蕴为异熟因共感一果。<a id="a-81"></a>谓有记得无想等至及彼生等。<a id="a-82"></a>有时二蕴为异熟因共感一果。<a id="a-83"></a>谓初静虑善有表业及彼生等。<a id="a-84"></a>有时四蕴为异熟因共感一果。<a id="a-85"></a>谓非等引善心心所及彼生等。<a id="a-86"></a>有时五蕴为异熟因共感一果。<a id="a-87"></a>谓是等引心心所法并随转色及彼生等。<a id="a-88"></a>无色界中。<a id="a-89"></a>有时一蕴为异熟因共感一果。<a id="a-8A"></a>谓有记得灭尽等至及彼生等。<a id="a-8B"></a>有时四蕴为异熟因共感一果。<a id="a-8C"></a>谓一切善心心所法及彼生等。<a id="a-8D"></a>有业唯感一处异熟。<a id="a-8E"></a>谓感法处即命根等。<a id="a-8F"></a>若感意处定感二处。<a id="a-8G"></a>谓意与法。<a id="a-8H"></a>若感触处应知亦尔。<a id="a-8I"></a>若感身处定感三处。<a id="a-8J"></a>谓身触法。<a id="a-8K"></a>感色香味应知亦尔。<a id="a-8L"></a>若感眼处定感四处。<a id="a-8M"></a>谓感眼处及身触法。<a id="a-8N"></a>感耳鼻舌应知亦尔。<a id="a-8O"></a>有业能感或五或六或七或八或九或十或十一处。<a id="a-8P"></a>业或少果或多果故。<a id="a-8Q"></a>如外种果或少或多。<a id="a-8R"></a>种果少者如谷麦等。<a id="a-8S"></a>种果多者如莲石榴诺瞿陀等。<a id="a-8T"></a>有一世业三世异熟无三世业一世异熟。<a id="a-8U"></a>勿设劬劳果减因故。<a id="a-8V"></a>有一念业多念异熟无多念业一念异熟。<a id="a-8W"></a>此中所以如上应知。<a id="a-8X"></a>然异熟果无与业俱。<a id="a-8Y"></a>非造业时即受果故。<a id="a-8Z"></a>亦非无间。<a id="a-8a"></a>由次刹那等无间缘力所引故。<a id="a-8b"></a>又异熟因感异类果必待相续方能办故。<a id="a-8c"></a>如是六因定居何世。<a id="a-8d"></a>因居世定义虽已说而未颂摄。<a id="a-8e"></a>故应重辩。<a id="a-8f"></a>颂曰。</p>
  <p id="a8g">遍行与同类　　二世三世三</p>
  <p id="a8h">论曰。<a id="a-8i"></a>遍行同类唯居过现未来世无。<a id="a-8j"></a>理如前说。<a id="a-8k"></a>相应俱有异熟三因于三世中皆悉遍有。<a id="a-8l"></a>颂既不说能作因所居。<a id="a-8m"></a>义准应知。<a id="a-8n"></a>通三世非世。<a id="a-8o"></a>已说六因相别世定。<a id="a-8p"></a>何等为果对彼成因。<a id="a-8q"></a>颂曰。</p>
  <p id="a8r">果有为离系　　无为无因果</p>
  <p id="a8s">论曰。<a id="a-8t"></a>如本论说。<a id="a-8u"></a>果法云何。<a id="a-8v"></a>谓诸有为及与择灭。<a id="a-8w"></a>若尔无为许是果故则应有因。<a id="a-8x"></a>要对彼因乃可得说此为果故。<a id="a-8y"></a>又此无为许是因故亦应有果。<a id="a-8z"></a>要对彼果乃可得说此为因故。<a id="a-90"></a>唯有为法有因有果非诸无为。<a id="a-91"></a>所以者何。<a id="a-92"></a>无六因故无五果故。<a id="a-93"></a>何缘不许诸无间道与离系果为能作因。<a id="a-94"></a>于生不障立能作因。<a id="a-95"></a>无为无生道何所作。<a id="a-96"></a>若尔谁果。<a id="a-97"></a>果义如何。<a id="a-98"></a>谓是道果。<a id="a-99"></a>道力得故。<a id="a-9A"></a>若尔道果应唯是得。<a id="a-9B"></a>道于得有能非于择灭故。<a id="a-9C"></a>不尔于得于择灭中道之功能有差别故。<a id="a-9D"></a>云何于得道有功能。<a id="a-9E"></a>谓能生故。<a id="a-9F"></a>云何于灭道有功能。<a id="a-9G"></a>谓能证故。<a id="a-9H"></a>由此理故。<a id="a-9I"></a>道虽非灭因而可得说择灭为道果。<a id="a-9J"></a>既诸无为无增上果。<a id="a-9K"></a>如何可说为能作因。<a id="a-9L"></a>以诸无为于他生位不为障故立能作因。<a id="a-9M"></a>然无果者。<a id="a-9N"></a>由离世法无能取果与果用故。<a id="a-9O"></a>经部师说。<a id="a-9P"></a>无为非因。<a id="a-9Q"></a>无经说因是无为故。<a id="a-9R"></a>有经说因唯有为故。<a id="a-9S"></a>何处经说。<a id="a-9T"></a>如有经说。<a id="a-9U"></a>诸因诸缘能生色者皆是无常。<a id="a-9V"></a>无常因缘所生诸色如何是常。<a id="a-9W"></a>广说乃至识亦如是。<a id="a-9X"></a>若尔无为亦应不与能缘识等作所缘缘。<a id="a-9Y"></a>唯说能生故得作所缘缘。<a id="a-9Z"></a>谓经唯说诸因诸缘能生识者皆是无常。<a id="a-9a"></a>不说一切为识缘者皆是无常故不成难。<a id="a-9b"></a>岂不亦说唯能生因是无常故不拨。<a id="a-9c"></a>无为唯不障故为能作因。<a id="a-9d"></a>有契经中说无为法为所缘缘。<a id="a-9e"></a>无契经中说无为法为能作因故。<a id="a-9f"></a>不应立为唯不障因性。<a id="a-9g"></a>虽无经说亦无处遮。<a id="a-9h"></a>又无量经今已隐没。<a id="a-9i"></a>云何定判无经说耶。<a id="a-9j"></a>若尔何法名为离系。<a id="a-9k"></a>即本论中所说择灭。<a id="a-9l"></a>岂不先问何谓择灭。<a id="a-9m"></a>答是离系。<a id="a-9n"></a>今问何法名为离系。<a id="a-9o"></a>答是择灭。<a id="a-9p"></a>如是二答。<a id="a-9q"></a>更互相依。<a id="a-9r"></a>于此自性竟不能显故应别门开显自性。<a id="a-9s"></a>此法自性实有离言。<a id="a-9t"></a>唯诸圣者各别内证。<a id="a-9u"></a>但可方便总相说言。<a id="a-9v"></a>是善是常别有实物名为择灭亦名离系。<a id="a-9w"></a>经部师说。<a id="a-9x"></a>一切无为皆非实有如色受等别有实物。<a id="a-9y"></a>此所无故。<a id="a-9z"></a>若尔何故名虚空等。<a id="a-A0"></a>唯无所触说名虚空。<a id="a-A1"></a>谓于暗中无所触对。<a id="a-A2"></a>便作是说。<a id="a-A3"></a>此是虚空。<a id="a-A4"></a>已起随眠生种灭位由简择力余不更生说名择灭。<a id="a-A5"></a>离简择力由阙缘故余不更生名非择灭。<a id="a-A6"></a>如残众同分中夭者余蕴。<a id="a-A7"></a>余部师说。<a id="a-A8"></a>由慧功能随眠不生名为择灭。<a id="a-A9"></a>随眠缘阙后苦不生不由慧能名非择灭。<a id="a-AA"></a>离简择力此灭不成故此不生即择灭摄。<a id="a-AB"></a>有说。<a id="a-AC"></a>诸法生已后无。<a id="a-AD"></a>自然灭故名非择灭。<a id="a-AE"></a>如是所执非择灭体应是无常。<a id="a-AF"></a>未灭无故。<a id="a-AG"></a>岂不择灭择为先故。<a id="a-AH"></a>先无后有应亦无常。<a id="a-AI"></a>非择为先方有择灭。<a id="a-AJ"></a>如何择灭亦是无常。<a id="a-AK"></a>所以者何。<a id="a-AL"></a>非先有择后未生法方有不生。<a id="a-AM"></a>何者。<a id="a-AN"></a>不生本来自有。<a id="a-AO"></a>若无简择诸法应生。<a id="a-AP"></a>简择生时法永不起。<a id="a-AQ"></a>于此不起择有功能。<a id="a-AR"></a>谓于先时未有生障。<a id="a-AS"></a>今为生障非造不生。<a id="a-AT"></a>若唯不生是涅槃者。<a id="a-AU"></a>此经文句当云何通。<a id="a-AV"></a>经言。<a id="a-AW"></a>五根若修若习若多修习。<a id="a-AX"></a>能令过去未来现在众苦永断。<a id="a-AY"></a>此永断体即是涅槃。<a id="a-AZ"></a>唯于未来有不生义非于过现。<a id="a-Aa"></a>岂不相违。<a id="a-Ab"></a>虽有此文而不违义。<a id="a-Ac"></a>此经意说。<a id="a-Ad"></a>缘过现苦烦恼断故名众苦断。<a id="a-Ae"></a>如世尊言。<a id="a-Af"></a>汝等于色应断贪欲。<a id="a-Ag"></a>贪欲断时便名色断及色遍智。<a id="a-Ah"></a>广说乃至识亦如是。<a id="a-Ai"></a>过现苦断义亦应然。<a id="a-Aj"></a>设有余经言断过去未来现在诸烦恼者。<a id="a-Ak"></a>准前理释。<a id="a-Al"></a>义亦无违。<a id="a-Am"></a>或此经中别有意趣。<a id="a-An"></a>过去烦恼谓过去生所起烦恼。<a id="a-Ao"></a>现在烦恼谓现在生所起烦恼。<a id="a-Ap"></a>如爱行中十八爱行。<a id="a-Aq"></a>过去世起者依过去生说。<a id="a-Ar"></a>未来现在应知亦尔。<a id="a-As"></a>如是二世所起烦恼。<a id="a-At"></a>为生未来诸烦恼故。<a id="a-Au"></a>于现相续引起种子。<a id="a-Av"></a>此种断故彼亦名断。<a id="a-Aw"></a>如异熟尽时亦说名业尽。<a id="a-Ax"></a>未来众苦及诸烦恼。<a id="a-Ay"></a>由无种故毕竟不生。<a id="a-Az"></a>说名为断。<a id="a-B0"></a>若异此者。<a id="a-B1"></a>过去现在何缘须断。<a id="a-B2"></a>非于已灭及正灭时。<a id="a-B3"></a>须设劬劳为令其灭。<a id="a-B4"></a>若无为法其体都无。<a id="a-B5"></a>何故经说所有诸法。<a id="a-B6"></a>若诸有为若诸无为。<a id="a-B7"></a>于中离染最为第一。<a id="a-B8"></a>如何无法可于无中立为第一。<a id="a-B9"></a>我亦不说诸无为法其体都无。<a id="a-BA"></a>但应如我所说而有。<a id="a-BB"></a>如说此声有先非有。<a id="a-BC"></a>有后非有。<a id="a-BD"></a>不可非有说为有故有义得成。<a id="a-BE"></a>说有无为。<a id="a-BF"></a>应知亦尔。<a id="a-BG"></a>有虽非有而可称叹。<a id="a-BH"></a>故诸灾横毕竟非有名为离染。<a id="a-BI"></a>此于一切有非有中最为殊胜。<a id="a-BJ"></a>为令所化深生欣乐故应称叹此为第一。<a id="a-BK"></a>若无为法唯非有者。<a id="a-BL"></a>无故不应名灭圣谛。<a id="a-BM"></a>且言圣谛其义云何。<a id="a-BN"></a>岂不此言属无倒义。<a id="a-BO"></a>圣见有无皆无颠倒。<a id="a-BP"></a>谓圣于苦见唯是苦。<a id="a-BQ"></a>于苦非有见唯非有。<a id="a-BR"></a>此于圣谛义有何违。<a id="a-BS"></a>如何非有而可立为第三圣谛。<a id="a-BT"></a>第二无间圣见及说故成第三。<a id="a-BU"></a>若无为法其体唯无。<a id="a-BV"></a>空涅槃识应缘无境。<a id="a-BW"></a>此缘无境亦无有过。<a id="a-BX"></a>辩去来中当应思择。<a id="a-BY"></a>若许无为别有实体。<a id="a-BZ"></a>当有何失。<a id="a-Ba"></a>复有何德。<a id="a-Bb"></a>许便拥护毗婆沙宗是名为德。<a id="a-Bc"></a>若有可护天神定知自当拥护。<a id="a-Bd"></a>然许实有明虚妄计是名为失。<a id="a-Be"></a>所以者何。<a id="a-Bf"></a>此非有体可得如色受等。<a id="a-Bg"></a>亦非有用可得如眼耳等。<a id="a-Bh"></a>又若别有。<a id="a-Bi"></a>如何可立彼事之灭第六转声。<a id="a-Bj"></a>由灭与事非互相属。<a id="a-Bk"></a>此彼相望非因果故。<a id="a-Bl"></a>唯遮彼事。<a id="a-Bm"></a>第六可成。<a id="a-Bn"></a>彼事之无名为灭故。<a id="a-Bo"></a>灭虽别有而由彼事或得断时方得此灭可言此灭属于彼事。<a id="a-Bp"></a>何因此灭定属此得。<a id="a-Bq"></a>如契经言。<a id="a-Br"></a>苾刍获得现法涅槃。<a id="a-Bs"></a>如何非有可言获得。<a id="a-Bt"></a>由得对治便获永违烦恼。<a id="a-Bu"></a>后有所依身故名得涅槃。<a id="a-Bv"></a>复有圣教能显涅槃唯以非有为其自性。<a id="a-Bw"></a>谓契经言。<a id="a-Bx"></a>所有众苦皆无余断。<a id="a-By"></a>各别舍弃尽离染灭静息永没。<a id="a-Bz"></a>余苦不续不取不生。<a id="a-C0"></a>此极寂静。<a id="a-C1"></a>此极美妙。<a id="a-C2"></a>谓舍诸依及一切爱尽离染灭名为涅槃。<a id="a-C3"></a>云何不许言不生者依此无生故言不生。<a id="a-C4"></a>我等见此第七转声于证灭有都无功力。<a id="a-C5"></a>何意故说依此无生。<a id="a-C6"></a>若依此言属已有义。<a id="a-C7"></a>应本不生。<a id="a-C8"></a>涅槃常故。<a id="a-C9"></a>若依此言属已得义。<a id="a-CA"></a>是则应许依道之得。<a id="a-CB"></a>故唯依道或依道得令苦不生。<a id="a-CC"></a>汝应信受。<a id="a-CD"></a>由此善释经说喻言。<a id="a-CE"></a>如灯焰涅槃心解脱亦尔。<a id="a-CF"></a>此经意说。<a id="a-CG"></a>如灯涅槃唯灯焰谢无别有物。<a id="a-CH"></a>如是世尊心得解脱。<a id="a-CI"></a>唯诸蕴灭更无所有。<a id="a-CJ"></a>阿毗达磨亦作是言。<a id="a-CK"></a>无事法云何。<a id="a-CL"></a>谓诸无为法。<a id="a-CM"></a>言无事者。<a id="a-CN"></a>谓无体性毗婆沙师不许此释。<a id="a-CO"></a>若尔彼释事义云何。<a id="a-CP"></a>彼言事者略有五种。<a id="a-CQ"></a>一自性事。<a id="a-CR"></a>如有处言。<a id="a-CS"></a>若已得此事彼成就此事。<a id="a-CT"></a>二所缘事。<a id="a-CU"></a>如有处言。<a id="a-CV"></a>一切法智所知随其事。<a id="a-CW"></a>三系缚事。<a id="a-CX"></a>如有处言。<a id="a-CY"></a>若于此事爱结所系。<a id="a-CZ"></a>彼于此事恚结系耶。<a id="a-Ca"></a>四所因事。<a id="a-Cb"></a>如有处言。<a id="a-Cc"></a>有事法云何。<a id="a-Cd"></a>谓诸有为法。<a id="a-Ce"></a>五所摄事。<a id="a-Cf"></a>如有处言。<a id="a-Cg"></a>田事宅事妻子等事。<a id="a-Ch"></a>今于此中说因名事。<a id="a-Ci"></a>显无为法都无有因。<a id="a-Cj"></a>是故无为虽实有物。<a id="a-Ck"></a>常无用故无因无果。<a id="a-Cl"></a>总论已竟。<a id="a-Cm"></a>于诸果中应说何果何因所得颂曰。</p>
  <p id="aCn">后因果异熟　　前因增上果</p>
  <p id="aCo">同类遍等流　　俱相应士用</p>
  <p id="aCp">论曰。<a id="a-Cq"></a>言后因者。<a id="a-Cr"></a>谓异熟因。<a id="a-Cs"></a>于六因中最后说故。<a id="a-Ct"></a>初异熟果此因所得。<a id="a-Cu"></a>言前因者。<a id="a-Cv"></a>谓能作因。<a id="a-Cw"></a>于六因中最初说故。<a id="a-Cx"></a>后增上果此因所得。<a id="a-Cy"></a>增上之果名增上果。<a id="a-Cz"></a>唯无障住有何增上。<a id="a-D0"></a>即由无障得增上名。<a id="a-D1"></a>或能作因亦有胜力。<a id="a-D2"></a>如十处界于五识身。<a id="a-D3"></a>诸有情业于器世界。<a id="a-D4"></a>耳等对于眼识生等。<a id="a-D5"></a>亦有展转增上生力。<a id="a-D6"></a>闻已便生欣见欲故。<a id="a-D7"></a>此等增上如应当思。<a id="a-D8"></a>同类遍行得等流果。<a id="a-D9"></a>此二因果皆似因故。<a id="a-DA"></a>俱有相应得士用果。<a id="a-DB"></a>非越士体有别士用。<a id="a-DC"></a>即此所得名士用果。<a id="a-DD"></a>此士用名为目何法。<a id="a-DE"></a>即目诸法所有作用。<a id="a-DF"></a>如士用故得士用名。<a id="a-DG"></a>如世间说鸦足药草醉象将军。<a id="a-DH"></a>为唯此二有士用果为余亦然。<a id="a-DI"></a>有说。<a id="a-DJ"></a>余因亦有此果。<a id="a-DK"></a>唯除异熟。<a id="a-DL"></a>由士用果与因俱生或无间生。<a id="a-DM"></a>异熟不尔。<a id="a-DN"></a>有余师说。<a id="a-DO"></a>此异熟因亦有隔越远士用果。<a id="a-DP"></a>譬如农夫所收果实。<a id="a-DQ"></a>异熟等果其相云何。<a id="a-DR"></a>颂曰。</p>
  <p id="aDS">异熟无记法　　有情有记生</p>
  <p id="aDT">等流似自因　　离系由慧尽</p>
  <p id="aDU">若因彼力生　　是果名士用</p>
  <p id="aDV">除前有为法　　有为增上果</p>
  <p id="aDW">论曰。<a id="a-DX"></a>唯于无覆无记法中有异熟果。<a id="a-DY"></a>为此亦通非有情数。<a id="a-DZ"></a>唯局有情。<a id="a-Da"></a>为通等流及所长养。<a id="a-Db"></a>应知唯是有记所生。<a id="a-Dc"></a>一切不善及善有漏能记异熟故名有记。<a id="a-Dd"></a>从彼后时异熟方起。<a id="a-De"></a>非俱无间名有记生。<a id="a-Df"></a>如是名为异熟果相。<a id="a-Dg"></a>非有情数亦从业生。<a id="a-Dh"></a>何非异熟。<a id="a-Di"></a>以共有故。<a id="a-Dj"></a>谓余亦能如是受用。<a id="a-Dk"></a>夫异熟果必无有余共受用义。<a id="a-Dl"></a>非余造业余可因斯受异熟果。<a id="a-Dm"></a>其增上果亦业所生。<a id="a-Dn"></a>何得共受。<a id="a-Do"></a>共业生故。<a id="a-Dp"></a>似自因法名等流果。<a id="a-Dq"></a>谓似同类遍行二因。<a id="a-Dr"></a>若遍行因亦得等流果。<a id="a-Ds"></a>何不许此即名同类因。<a id="a-Dt"></a>此果但由地等染故与因相似不由种类。<a id="a-Du"></a>若由种类果亦似因。<a id="a-Dv"></a>此果所因乃名同类。<a id="a-Dw"></a>故作是问。<a id="a-Dx"></a>若是同类因亦遍行因耶。<a id="a-Dy"></a>应作四句。<a id="a-Dz"></a>第一句者。<a id="a-E0"></a>非遍行法为同类因。<a id="a-E1"></a>第二句者。<a id="a-E2"></a>他部遍法为遍行因。<a id="a-E3"></a>第三句者。<a id="a-E4"></a>自部遍法为遍行因。<a id="a-E5"></a>第四句者。<a id="a-E6"></a>除前诸相由慧尽法名离系果。<a id="a-E7"></a>灭故名尽。<a id="a-E8"></a>择故名慧。<a id="a-E9"></a>即说择灭名离系果。<a id="a-EA"></a>若法因彼势力所生。<a id="a-EB"></a>即说此法名士用果。<a id="a-EC"></a>如因下地加行心力上地有漏无漏定生。<a id="a-ED"></a>及因清净静虑心力变化心生。<a id="a-EE"></a>如是等类择灭应言由道力得。<a id="a-EF"></a>诸有为法。<a id="a-EG"></a>除前已生。<a id="a-EH"></a>是余有为之增上果。<a id="a-EI"></a>士用增上二果何殊。<a id="a-EJ"></a>士用果名唯对作者。<a id="a-EK"></a>增上果称通对此余。<a id="a-EL"></a>如匠所成。<a id="a-EM"></a>对能成匠。<a id="a-EN"></a>具得士用增上果名。<a id="a-EO"></a>对余非匠唯增上果。<a id="a-EP"></a>于上所说六种因中。<a id="a-EQ"></a>何位何因取果与果。<a id="a-ER"></a>颂曰。</p>
  <p id="aES">五取果唯现　　二与果亦然</p>
  <p id="aET">过现与二因　　一与唯过去</p>
  <p id="aEU">论曰。<a id="a-EV"></a>五因取果唯于现在。<a id="a-EW"></a>定非过去。<a id="a-EX"></a>彼已取故。<a id="a-EY"></a>亦非未来。<a id="a-EZ"></a>彼无用故。<a id="a-Ea"></a>亦应如是说。<a id="a-Eb"></a>能作因非定有果故此不说。<a id="a-Ec"></a>俱有相应与果亦尔。<a id="a-Ed"></a>唯于现在。<a id="a-Ee"></a>由此二因取果与果必俱时故。<a id="a-Ef"></a>同类遍行二因与果通于过现。<a id="a-Eg"></a>过去可然。<a id="a-Eh"></a>如何现在与等流果。<a id="a-Ei"></a>有等流果无间生故。<a id="a-Ej"></a>若果已生。<a id="a-Ek"></a>因便过去。<a id="a-El"></a>名已与果。<a id="a-Em"></a>不应更与。<a id="a-En"></a>善同类因有时取果而非与果。<a id="a-Eo"></a>应作四句。<a id="a-Ep"></a>第一句者。<a id="a-Eq"></a>谓断善根时最后所舍得。<a id="a-Er"></a>第二句者。<a id="a-Es"></a>谓续善根时最初所得得。<a id="a-Et"></a>应说尔时续者前得。<a id="a-Eu"></a>第三句者。<a id="a-Ev"></a>谓不断善根于所余诸位。<a id="a-Ew"></a>第四句者。<a id="a-Ex"></a>谓除前相。<a id="a-Ey"></a>又于不善同类因中亦有四句。<a id="a-Ez"></a>第一句者。<a id="a-F0"></a>谓离欲贪时最后所舍得。<a id="a-F1"></a>第二句者。<a id="a-F2"></a>谓退欲贪时最初所得得。<a id="a-F3"></a>应说尔时退者前得。<a id="a-F4"></a>第三句者。<a id="a-F5"></a>谓未离欲贪于所余诸位。<a id="a-F6"></a>第四句者。<a id="a-F7"></a>谓除前相。<a id="a-F8"></a>有覆无记同类因中。<a id="a-F9"></a>亦有四句。<a id="a-FA"></a>于阿罗汉得时退时未得及余。<a id="a-FB"></a>如理应说。<a id="a-FC"></a>无覆无记同类因中有顺后句。<a id="a-FD"></a>谓与果时必亦取果。<a id="a-FE"></a>或时取果而非与果。<a id="a-FF"></a>谓阿罗汉最后诸蕴。<a id="a-FG"></a>约有所缘刹那差别。<a id="a-FH"></a>善同类因亦有四句。<a id="a-FI"></a>第一句者。<a id="a-FJ"></a>谓善心无间起染无记心。<a id="a-FK"></a>第二句者。<a id="a-FL"></a>谓与上相违。<a id="a-FM"></a>第三句者。<a id="a-FN"></a>谓善心无间还起善心。<a id="a-FO"></a>第四句者。<a id="a-FP"></a>谓除前相。<a id="a-FQ"></a>不善心等如其所应。<a id="a-FR"></a>亦有四句。<a id="a-FS"></a>准例应说。<a id="a-FT"></a>取果与果其义云何。<a id="a-FU"></a>能为彼种故名取果。<a id="a-FV"></a>正与彼力故名与果。<a id="a-FW"></a>异熟与果唯于过去。<a id="a-FX"></a>由异熟果无与因俱及无间故。<a id="a-FY"></a>复有余师。<a id="a-FZ"></a>前五果外别说四果。<a id="a-Fa"></a>一安立果。<a id="a-Fb"></a>谓如水轮为风轮果。<a id="a-Fc"></a>乃至草等为大地果。<a id="a-Fd"></a>二加行果。<a id="a-Fe"></a>谓如无生智等远为不净等果。<a id="a-Ff"></a>三和合果。<a id="a-Fg"></a>谓如眼识等为眼根等果。<a id="a-Fh"></a>四修习果。<a id="a-Fi"></a>谓如化心等为诸静虑果。<a id="a-Fj"></a>如是四果皆是士用增上果摄。<a id="a-Fk"></a>说因果已。<a id="a-Fl"></a>复应思择。<a id="a-Fm"></a>此中何法几因所生。<a id="a-Fn"></a>法略有四。<a id="a-Fo"></a>谓染污法。<a id="a-Fp"></a>异熟生法。<a id="a-Fq"></a>初无漏法。<a id="a-Fr"></a>三所余法。<a id="a-Fs"></a>余法者何。<a id="a-Ft"></a>谓除异熟余无记法。<a id="a-Fu"></a>除初无漏诸余善法。<a id="a-Fv"></a>如是四法。<a id="a-Fw"></a>颂曰。</p>
  <p id="aFx">染污异熟生　　余初圣如次</p>
  <p id="aFy">除异熟遍二　　及同类余生</p>
  <p id="aFz">此谓心心所　　余及除相应</p>
  <p id="aG0">论曰。<a id="a-G1"></a>诸染污法除异熟因余五因生。<a id="a-G2"></a>异熟生法除遍行因余五因生。<a id="a-G3"></a>三所余法双除异熟遍行二因余四因生。<a id="a-G4"></a>初无漏法。<a id="a-G5"></a>双除前二及同类因余三因生。<a id="a-G6"></a>如是四法为说何等。<a id="a-G7"></a>谓心心所不相应行及色四法。<a id="a-G8"></a>复几因生。<a id="a-G9"></a>如心心所所除因外及除相应。<a id="a-GA"></a>应知余法从四三二余因所生。<a id="a-GB"></a>此中染污异熟生法余四因生。<a id="a-GC"></a>三所余法余三因生。<a id="a-GD"></a>初无漏法余二因生。<a id="a-GE"></a>一因生法决定无有。</p>
 </body>
</html>