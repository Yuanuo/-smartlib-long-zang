<!doctype html>
<html id="z3IBVx0186" data-ver="675">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍论卷第三十</h1>
  <h2 id="a2">破执我品第九之二</h2>
  <p id="a3">若唯五取蕴名补特伽罗。<a id="a-4"></a>何故世尊作如是说。<a id="a-5"></a>吾今为汝说诸重担取舍重担荷重担者。<a id="a-6"></a>何缘于此佛不应说。<a id="a-7"></a>不应重担即名能荷。<a id="a-8"></a>所以者何。<a id="a-9"></a>曾未见故。<a id="a-A"></a>不可说事亦不应说。<a id="a-B"></a>所以者何。<a id="a-C"></a>亦未见故。<a id="a-D"></a>又取重担应非蕴摄重担自取曾未见故。<a id="a-E"></a>然经说爱名取担者。<a id="a-F"></a>既即蕴。<a id="a-G"></a>摄。<a id="a-H"></a>荷者应然。<a id="a-I"></a>即于诸蕴立数取趣。<a id="a-J"></a>然恐谓此补特伽罗是不可说常住实有。<a id="a-K"></a>故此经后佛自释言。<a id="a-L"></a>但随世俗说此具寿有如是名。<a id="a-M"></a>乃至广说。<a id="a-N"></a>如上所引人经文句。<a id="a-O"></a>为令了此补特伽罗可说无常非实有性。<a id="a-P"></a>即五取蕴自相逼害得重担名。<a id="a-Q"></a>前前刹那引后后故名为荷者。<a id="a-R"></a>故非实有补特伽罗。<a id="a-S"></a>补特伽罗定应实有。<a id="a-T"></a>以契经说诸有拨无化生有情邪见摄故。<a id="a-U"></a>谁言无有化生有情如佛所言我说有故。<a id="a-V"></a>谓蕴相续能往后世不由胎卵湿名化生有情。<a id="a-W"></a>拨此为无故邪见摄。<a id="a-X"></a>化生诸蕴理实有故。<a id="a-Y"></a>又许此邪见谤补特伽罗。<a id="a-Z"></a>汝等应言。<a id="a-a"></a>是何所断。<a id="a-b"></a>见修所断。<a id="a-c"></a>理并不然。<a id="a-d"></a>补特伽罗非谛摄故。<a id="a-e"></a>邪见不应修所断故。<a id="a-f"></a>若谓经说有一补特伽罗生在世间应非蕴者。<a id="a-g"></a>亦不应理。<a id="a-h"></a>此于总中假说一故。<a id="a-i"></a>如世间说一麻一米一聚一言。<a id="a-j"></a>或补特伽罗应许有为摄。<a id="a-k"></a>以契经说生世间故。<a id="a-l"></a>非此言生如蕴新起。<a id="a-m"></a>依何义说生在世间。<a id="a-n"></a>依此今时取别蕴义。<a id="a-o"></a>如世间说能祠者生记论者生取明论故。<a id="a-p"></a>又如世说有苾刍生有外道生。<a id="a-q"></a>取仪式故。<a id="a-r"></a>或如世说有老者生有病者生。<a id="a-s"></a>取别位故。<a id="a-t"></a>佛已遮故此救不成。<a id="a-u"></a>如胜义空契经中说。<a id="a-v"></a>有业有异熟。<a id="a-w"></a>作者不可得。<a id="a-x"></a>谓能舍此蕴及能续余蕴。<a id="a-y"></a>唯除法假。<a id="a-z"></a>故佛已遮。<a id="a-10"></a>颇勒具那契经亦说。<a id="a-11"></a>我终不说有能取者。<a id="a-12"></a>故定无一补特伽罗能于世间取舍诸蕴。<a id="a-13"></a>又汝所引祠者等生。<a id="a-14"></a>其体是何而能喻此。<a id="a-15"></a>若执是我彼不极成。<a id="a-16"></a>若心心所彼念念灭新新生故取舍不成。<a id="a-17"></a>若许是身亦如心等。<a id="a-18"></a>又如明等与身有异。<a id="a-19"></a>蕴亦应异补特伽罗。<a id="a-1A"></a>老病二身各与前别。<a id="a-1B"></a>数论转变如前已遣。<a id="a-1C"></a>故彼所引为喻不成。<a id="a-1D"></a>又许蕴生非数取趣则定许此异蕴及常。<a id="a-1E"></a>又此唯一。<a id="a-1F"></a>蕴体有五。<a id="a-1G"></a>宁不说此与蕴有异。<a id="a-1H"></a>大种有四造色唯一。<a id="a-1I"></a>宁言造色不异大种。<a id="a-1J"></a>是彼宗过。<a id="a-1K"></a>何谓彼宗。<a id="a-1L"></a>诸计造色即大种论。<a id="a-1M"></a>设如彼见应作是质。<a id="a-1N"></a>如诸造色即四大种亦应即五蕴立补特伽罗。<a id="a-1O"></a>若补特伽罗即诸蕴者。<a id="a-1P"></a>世尊何不记命者即身。<a id="a-1Q"></a>观能问者阿世耶故。<a id="a-1R"></a>问者执一内用士夫体实非虚名为命者。<a id="a-1S"></a>依此问佛与身一异。<a id="a-1T"></a>此都无故一异不成。<a id="a-1U"></a>如何与身可记一异。<a id="a-1V"></a>如不可记龟毛[革*卬]软。<a id="a-1W"></a>古昔诸师已解斯结。<a id="a-1X"></a>昔有大德名曰龙军。<a id="a-1Y"></a>三明六通具八解脱。<a id="a-1Z"></a>于时有一毕邻陀王。<a id="a-1a"></a>至大德所作如是说。<a id="a-1b"></a>我今来意欲请所疑。<a id="a-1c"></a>然诸沙门性好多语。<a id="a-1d"></a>尊能直答。<a id="a-1e"></a>我当请问。<a id="a-1f"></a>大德受请。<a id="a-1g"></a>王即问言。<a id="a-1h"></a>命者与身为一为异。<a id="a-1i"></a>大德答言。<a id="a-1j"></a>此不应记。<a id="a-1k"></a>王言。<a id="a-1l"></a>岂不先有要耶。<a id="a-1m"></a>今何异言不答所问。<a id="a-1n"></a>大德质曰。<a id="a-1o"></a>我欲问疑。<a id="a-1p"></a>然诸国王性好多语。<a id="a-1q"></a>王能直答。<a id="a-1r"></a>我当发问。<a id="a-1s"></a>王便受教。<a id="a-1t"></a>大德问言。<a id="a-1u"></a>大王宫中诸庵罗树所生果味为酢为甘。<a id="a-1v"></a>王言。<a id="a-1w"></a>宫中本无此树。<a id="a-1x"></a>大德复责。<a id="a-1y"></a>先无要耶。<a id="a-1z"></a>今何异言不答所问。<a id="a-20"></a>王言。<a id="a-21"></a>宫内此树既无。<a id="a-22"></a>宁可答言果味甘酢。<a id="a-23"></a>大德诲曰。<a id="a-24"></a>命者亦无。<a id="a-25"></a>如何可言与身一异。<a id="a-26"></a>佛何不说命者都无。<a id="a-27"></a>亦观问者阿世耶故。<a id="a-28"></a>问者或于诸蕴相续谓为命者。<a id="a-29"></a>依之发问。<a id="a-2A"></a>世尊若答命者都无。<a id="a-2B"></a>彼堕邪见故佛不说。<a id="a-2C"></a>彼未能了缘起理故。<a id="a-2D"></a>非受正法器。<a id="a-2E"></a>不为说假有。<a id="a-2F"></a>理必应尔。<a id="a-2G"></a>世尊说故。<a id="a-2H"></a>如世尊告阿难陀言。<a id="a-2I"></a>有姓筏蹉出家外道。<a id="a-2J"></a>来至我所作是问言。<a id="a-2K"></a>我于世间为有非有。<a id="a-2L"></a>我不为记。<a id="a-2M"></a>所以者何。<a id="a-2N"></a>若记为有违法真理。<a id="a-2O"></a>以一切法皆无我故。<a id="a-2P"></a>若记为无增彼愚惑。<a id="a-2Q"></a>彼便谓我先有今无。<a id="a-2R"></a>对执有愚此愚更甚。<a id="a-2S"></a>谓执有我则堕常边。<a id="a-2T"></a>若执无我便堕断边。<a id="a-2U"></a>此二轻重如经广说。<a id="a-2V"></a>依如是义故有颂曰。</p>
  <p id="a2W">观为见所伤　　及坏诸善业</p>
  <p id="a2X">故佛说正法　　如牝虎衔子</p>
  <p id="a2Y">执真我为有　　则为见牙伤</p>
  <p id="a2Z">拨俗我为无　　便坏善业子</p>
  <p id="a2a">复说颂曰。</p>
  <p id="a2b">由实命者无　　佛不言一异</p>
  <p id="a2c">恐拨无假我　　亦不说都无</p>
  <p id="a2d">谓蕴相续中　　有业果命者</p>
  <p id="a2e">若说无命者　　彼拨此为无</p>
  <p id="a2f">不说诸蕴中　　有假名命者</p>
  <p id="a2g">由观发问者　　无力解真空</p>
  <p id="a2h">如是观筏蹉　　意乐差别故</p>
  <p id="a2i">彼问有无我　　佛不答有无</p>
  <p id="a2j">何缘不记世间常等。<a id="a-2k"></a>亦观问者阿世耶故。<a id="a-2l"></a>问者若执我为世间。<a id="a-2m"></a>我体都无故。<a id="a-2n"></a>四记皆非理。<a id="a-2o"></a>若执生死皆名世间。<a id="a-2p"></a>佛四种记亦皆非理。<a id="a-2q"></a>谓若常者无得涅槃。<a id="a-2r"></a>若是非常便自断灭不由功力咸得涅槃。<a id="a-2s"></a>若说为常亦非常者定应一分无得涅槃。<a id="a-2t"></a>一分有情自证圆寂。<a id="a-2u"></a>若记非常非非常者则非得涅槃。<a id="a-2v"></a>非不得涅槃。<a id="a-2w"></a>决定相违便成戏论。<a id="a-2x"></a>然依圣道可般涅槃。<a id="a-2y"></a>故四定记皆不应理。<a id="a-2z"></a>如离系子问雀死生。<a id="a-30"></a>佛知彼心不为定记。<a id="a-31"></a>有边等四亦不记者。<a id="a-32"></a>以同常等皆有失故。<a id="a-33"></a>宁知此四义同常等。<a id="a-34"></a>以有外道名嗢底迦。<a id="a-35"></a>先问世间有边等四。<a id="a-36"></a>复设方便矫问世尊。<a id="a-37"></a>为诸世间皆由圣道能得出离为一分耶。<a id="a-38"></a>尊者阿难因告彼曰。<a id="a-39"></a>汝以此事已问世尊。<a id="a-3A"></a>今复何缘改名重问。<a id="a-3B"></a>故知后四义与前同。<a id="a-3C"></a>复以何缘世尊不记如来死后有等四耶。<a id="a-3D"></a>亦观问者阿世耶故。<a id="a-3E"></a>问者妄计已解脱我名为如来而发问故。<a id="a-3F"></a>今应诘问计有我者。<a id="a-3G"></a>佛何缘记有现补特伽罗不记如来死后亦有。<a id="a-3H"></a>彼言恐有堕常失故。<a id="a-3I"></a>若尔何缘佛记慈氏汝于来世当得作佛。<a id="a-3J"></a>及记弟子身坏命终某甲今时已生某处。<a id="a-3K"></a>此岂非有堕常过失。<a id="a-3L"></a>若佛先见补特伽罗彼涅槃已便不复见以不知故不记有者则拨大师具一切智。<a id="a-3M"></a>或应许不记由我体都无。<a id="a-3N"></a>若谓世尊见而不说则有离蕴及常住过。<a id="a-3O"></a>若见非见俱不可说则应渐言不可说佛是一切智。<a id="a-3P"></a>非一切智。<a id="a-3Q"></a>若谓实有补特伽罗。<a id="a-3R"></a>以契经言谛故住故定执无我者堕恶见处故。<a id="a-3S"></a>此不成证。<a id="a-3T"></a>彼经亦说定执有我者堕恶见处故。<a id="a-3U"></a>阿毗达磨诸论师言。<a id="a-3V"></a>执我有无俱边见摄。<a id="a-3W"></a>如次堕在常断边故。<a id="a-3X"></a>彼师所说深为应理。<a id="a-3Y"></a>以执有我则堕常边。<a id="a-3Z"></a>若执无我便堕断边。<a id="a-3a"></a>前筏蹉经分明说故。<a id="a-3b"></a>若定无有补特伽罗为说阿谁流转生死。<a id="a-3c"></a>不应生死自流转故。<a id="a-3d"></a>然薄伽梵于契经中。<a id="a-3e"></a>说诸有情无明所覆贪爱所系驰流生死故应定有补特伽罗。<a id="a-3f"></a>此复如何流转生死。<a id="a-3g"></a>由舍前蕴取后蕴故。<a id="a-3h"></a>如是义宗前已征遣。<a id="a-3i"></a>如燎原火虽刹那灭而由相续说有流转。<a id="a-3j"></a>如是蕴聚假说有情。<a id="a-3k"></a>爱取为缘流转生死。<a id="a-3l"></a>若唯有蕴。<a id="a-3m"></a>何故世尊作如是说。<a id="a-3n"></a>今我于昔为世导师名为妙眼。<a id="a-3o"></a>此说何咎。<a id="a-3p"></a>蕴各异故。<a id="a-3q"></a>若尔是何物。<a id="a-3r"></a>谓补特伽罗。<a id="a-3s"></a>昔我即今体应常住。<a id="a-3t"></a>故说今我昔为师言。<a id="a-3u"></a>显昔与今是一相续。<a id="a-3v"></a>如言此火曾烧彼事。<a id="a-3w"></a>若谓决定有真实我则应唯佛能明了观。<a id="a-3x"></a>观已应生坚固我执。<a id="a-3y"></a>从斯我执我所执生。<a id="a-3z"></a>从此应生我我所爱。<a id="a-40"></a>故薄伽梵作如是言。<a id="a-41"></a>若执有我便执我所。<a id="a-42"></a>执我所故。<a id="a-43"></a>于诸蕴中便复发生我我所爱。<a id="a-44"></a>萨迦耶见我爱所缚则为谤佛。<a id="a-45"></a>去解脱远。<a id="a-46"></a>若谓于我不起我爱。<a id="a-47"></a>此言无义。<a id="a-48"></a>所以者何。<a id="a-49"></a>于非我中横计为我。<a id="a-4A"></a>容起我爱。<a id="a-4B"></a>非实我中。<a id="a-4C"></a>如是所言无理为证。<a id="a-4D"></a>故彼于佛真圣教中无有因缘起见疮疱。<a id="a-4E"></a>如是一类执有不可说补特伽罗。<a id="a-4F"></a>复有一类总拨一切法体皆非有。<a id="a-4G"></a>外道执有别真我性。<a id="a-4H"></a>此等一切见不如理。<a id="a-4I"></a>皆不能免无解脱过。<a id="a-4J"></a>若一切类我体都无。<a id="a-4K"></a>刹那灭心于曾所受久相似境何能忆知。<a id="a-4L"></a>如是忆知从相续内念境想类心差别生。<a id="a-4M"></a>且初忆念为从何等心差别无间生。<a id="a-4N"></a>从有缘彼作意相似相属想等不为依止差别愁忧散乱等缘损坏功德心差别起。<a id="a-4O"></a>虽有如是作意等缘。<a id="a-4P"></a>若无彼类心差别者则无堪能修此忆念。<a id="a-4Q"></a>虽有彼类心差别因若无如是缘亦无能修理。<a id="a-4R"></a>要具二种方可能修。<a id="a-4S"></a>诸忆念生但由于此。<a id="a-4T"></a>不见离此有功能故。<a id="a-4U"></a>如何异心见后异心能忆。<a id="a-4V"></a>非天授心曾所见境后祠授心有忆念理。<a id="a-4W"></a>此难非理。<a id="a-4X"></a>不相属故。<a id="a-4Y"></a>谓彼二心互不相属。<a id="a-4Z"></a>非如一相续有因果性故。<a id="a-4a"></a>我等不言异心见境异心能忆。<a id="a-4b"></a>相续一故。<a id="a-4c"></a>然从过去缘彼境心引起今时能忆念识。<a id="a-4d"></a>谓如前说。<a id="a-4e"></a>相续转变差别力故。<a id="a-4f"></a>生念何失。<a id="a-4g"></a>由此忆念力有后记知生。<a id="a-4h"></a>我体既无孰为能忆。<a id="a-4i"></a>能忆是何义。<a id="a-4j"></a>由念能取境。<a id="a-4k"></a>此取境岂异念。<a id="a-4l"></a>虽不异念但由作者。<a id="a-4m"></a>作者即是前说念因。<a id="a-4n"></a>谓彼类心差别。<a id="a-4o"></a>然世间所言制怛罗能忆。<a id="a-4p"></a>此于蕴相续立制怛罗名。<a id="a-4q"></a>从先见心后忆念起。<a id="a-4r"></a>依如是理说彼能忆。<a id="a-4s"></a>我体若无是谁之念。<a id="a-4t"></a>为依何义说第六声。<a id="a-4u"></a>此第六声依属主义。<a id="a-4v"></a>如何物属何主。<a id="a-4w"></a>此如牛等属制怛罗。<a id="a-4x"></a>彼如何为牛主。<a id="a-4y"></a>谓依彼彼所乘所构所役等中彼得自在。<a id="a-4z"></a>欲于何所驱役于念。<a id="a-50"></a>而勤方便寻求念主。<a id="a-51"></a>于所念境。<a id="a-52"></a>驱役于念。<a id="a-53"></a>役念为何。<a id="a-54"></a>谓令念起。<a id="a-55"></a>奇哉自在起无理言。<a id="a-56"></a>宁为此生而驱役此。<a id="a-57"></a>又我于念如何驱役。<a id="a-58"></a>为令念起。<a id="a-59"></a>为令念行。<a id="a-5A"></a>念无行故但应念起。<a id="a-5B"></a>则因名主。<a id="a-5C"></a>果名能属。<a id="a-5D"></a>由因增上令果得生。<a id="a-5E"></a>故因名主。<a id="a-5F"></a>果于生时是因所有故名能属。<a id="a-5G"></a>即生念因足为念主。<a id="a-5H"></a>何劳立我为念主耶。<a id="a-5I"></a>即诸行聚一类相续。<a id="a-5J"></a>世共施设制怛罗牛。<a id="a-5K"></a>立制怛罗名为牛主。<a id="a-5L"></a>是牛相续于异方生变异生因故名为主。<a id="a-5M"></a>此中无一实制怛罗亦无实牛。<a id="a-5N"></a>但假施设。<a id="a-5O"></a>故言牛主。<a id="a-5P"></a>亦不离因。<a id="a-5Q"></a>忆念既尔。<a id="a-5R"></a>记知亦然。<a id="a-5S"></a>如辩忆知熟为能了谁之识等亦应例释。<a id="a-5T"></a>且识因缘与前别者。<a id="a-5U"></a>谓根境等。<a id="a-5V"></a>如应当知。<a id="a-5W"></a>有作是言。<a id="a-5X"></a>决定有我。<a id="a-5Y"></a>事用必待事用者故。<a id="a-5Z"></a>谓诸事用待事用者。<a id="a-5a"></a>如天授行必待天授。<a id="a-5b"></a>行是事用。<a id="a-5c"></a>天授名者。<a id="a-5d"></a>如是识等所有事用。<a id="a-5e"></a>必待所依能了等者。<a id="a-5f"></a>今应诘彼。<a id="a-5g"></a>天授谓何。<a id="a-5h"></a>若是实我此如先破。<a id="a-5i"></a>若假士夫体非一物。<a id="a-5j"></a>于诸行相续假立此名故。<a id="a-5k"></a>如天授能行识能了亦尔。<a id="a-5l"></a>依何理说天授能行。<a id="a-5m"></a>谓于刹那生灭诸行不异相续立天授名。<a id="a-5n"></a>愚夫于中执为一体。<a id="a-5o"></a>为自相续异处生因。<a id="a-5p"></a>异处生名行。<a id="a-5q"></a>因即名行者。<a id="a-5r"></a>依此理说天授能行。<a id="a-5s"></a>如焰及声异处相续。<a id="a-5t"></a>世依此说焰声能行。<a id="a-5u"></a>如是天授身能为识因故。<a id="a-5v"></a>世间亦谓天授能了。<a id="a-5w"></a>然诸圣者为顺世间言说理故。<a id="a-5x"></a>亦作是说。<a id="a-5y"></a>经说诸识能了所缘。<a id="a-5z"></a>识于所缘为何所作。<a id="a-60"></a>都无所作但以境生。<a id="a-61"></a>如果酬因。<a id="a-62"></a>虽无所作而似因起说名酬因。<a id="a-63"></a>如是识生虽无所作而似境故说名了境。<a id="a-64"></a>如何似境。<a id="a-65"></a>谓带彼相。<a id="a-66"></a>是故诸识虽亦托根生不名了根。<a id="a-67"></a>但名为了境。<a id="a-68"></a>或识于境相续生时。<a id="a-69"></a>前识为因引后识起说识能了亦无有失。<a id="a-6A"></a>世间于因说作者故。<a id="a-6B"></a>如世间说钟鼓能鸣。<a id="a-6C"></a>或如灯能行识能了亦尔。<a id="a-6D"></a>为依何理说灯能行。<a id="a-6E"></a>焰相续中假立灯号。<a id="a-6F"></a>灯于异处相续生时。<a id="a-6G"></a>说为灯行。<a id="a-6H"></a>无别行者。<a id="a-6I"></a>如是心相续假立识名。<a id="a-6J"></a>于异境生时说名能了。<a id="a-6K"></a>或如色有色生色住。<a id="a-6L"></a>此中无别有生住者。<a id="a-6M"></a>说识能了理亦应然。<a id="a-6N"></a>若后识生从识非我。<a id="a-6O"></a>何缘从识不恒似前。<a id="a-6P"></a>及不定次生如芽茎叶等。<a id="a-6Q"></a>有为皆有住异相故。<a id="a-6R"></a>谓诸有为自性法尔微细相续后必异前。<a id="a-6S"></a>若异此者纵意入定。<a id="a-6T"></a>身心相续相似而生。<a id="a-6U"></a>后念与初无差别故。<a id="a-6V"></a>不应最后念自然从定出。<a id="a-6W"></a>诸心相续亦有定次。<a id="a-6X"></a>若此心次彼心应生。<a id="a-6Y"></a>于此心后彼必生故。<a id="a-6Z"></a>亦有少分行相等心方能相生。<a id="a-6a"></a>种性别故。<a id="a-6b"></a>如女心无间起严污身心。<a id="a-6c"></a>或起彼夫彼子心等。<a id="a-6d"></a>后时从此诸心相续转变差别还生女心。<a id="a-6e"></a>如是女心于后所起严污心等有生功能。<a id="a-6f"></a>异此无功能。<a id="a-6g"></a>由种性别故。<a id="a-6h"></a>女心无间容起多心。<a id="a-6i"></a>然多心中若先数起。<a id="a-6j"></a>明了近起。<a id="a-6k"></a>先起非余。<a id="a-6l"></a>由如是心修力强故。<a id="a-6m"></a>唯除将起位身外缘差别。<a id="a-6n"></a>诸有修力最强盛者。<a id="a-6o"></a>宁不恒时生于自果。<a id="a-6p"></a>由此心有住异相故。<a id="a-6q"></a>此住异相于别修果相续生中最随顺故。<a id="a-6r"></a>诸心品类次第相生因缘方隅我已略说。<a id="a-6s"></a>委悉了达唯在世尊。<a id="a-6t"></a>一切法中智自在故。<a id="a-6u"></a>依如是义故。<a id="a-6v"></a>有颂言。</p>
  <p id="a6w">于一孔雀轮　　一切种因相</p>
  <p id="a6x">非余智境界　　唯一切智知</p>
  <p id="a6y">色差别因尚为难了。<a id="a-6z"></a>况心心所诸无色法因缘差别可易了知。<a id="a-70"></a>一类外道作如是执。<a id="a-71"></a>诸心生时皆从于我。<a id="a-72"></a>前之二难于彼最切。<a id="a-73"></a>若诸心生皆从我者。<a id="a-74"></a>何缘后识不恒似前。<a id="a-75"></a>及不定次生如芽茎叶等。<a id="a-76"></a>若谓由待意合差别有异识生理定不然。<a id="a-77"></a>我与余合非极成故。<a id="a-78"></a>又二物合有分限故。<a id="a-79"></a>谓彼自类释合相言非至为先后至名合。<a id="a-7A"></a>我与意合应有分限。<a id="a-7B"></a>意移转故我应移转。<a id="a-7C"></a>或应与意俱有坏灭。<a id="a-7D"></a>若谓一分合理定不然。<a id="a-7E"></a>于一我体中无别分故。<a id="a-7F"></a>设许有合我体既常。<a id="a-7G"></a>意无别异。<a id="a-7H"></a>合宁有别。<a id="a-7I"></a>若待别学为难亦同。<a id="a-7J"></a>谓觉因何得有差别。<a id="a-7K"></a>若待行别我意合者则应但心待行差别能生异识。<a id="a-7L"></a>何用我为。<a id="a-7M"></a>我于识生都无有用。<a id="a-7N"></a>而言诸识皆从我生。<a id="a-7O"></a>如药事成能除痼疾诳医矫说普莎诃言。<a id="a-7P"></a>若谓此二由我故有此但有言无理为证。<a id="a-7Q"></a>若谓此二我为所依如谁与谁为所依义。<a id="a-7R"></a>非心与行如画如果我为能持如壁如器。<a id="a-7S"></a>如是便有更相碍失。<a id="a-7T"></a>及有或时别住失故。<a id="a-7U"></a>非如壁器我为彼依。<a id="a-7V"></a>若尔如何。<a id="a-7W"></a>此但如地能为香等四物所依。<a id="a-7X"></a>彼如是言证成无我。<a id="a-7Y"></a>故我于此深生喜慰。<a id="a-7Z"></a>如世间地不离香等。<a id="a-7a"></a>我亦应尔。<a id="a-7b"></a>非离心行。<a id="a-7c"></a>谁能了地离于香等。<a id="a-7d"></a>但于香等聚集差别。<a id="a-7e"></a>世俗流布立以地名。<a id="a-7f"></a>我亦应然。<a id="a-7g"></a>但于心等诸蕴差别。<a id="a-7h"></a>假立我名。<a id="a-7i"></a>若离香等无别有地如何说言地有香等。<a id="a-7j"></a>为显地体有香等别。<a id="a-7k"></a>故即于地说有香等。<a id="a-7l"></a>令他了达是此非余。<a id="a-7m"></a>如世间言木像身等。<a id="a-7n"></a>又若有我待行差别。<a id="a-7o"></a>何不俱时生一切智。<a id="a-7p"></a>若时此行功用最强。<a id="a-7q"></a>此能遮余令不生果。<a id="a-7r"></a>宁从强者果不恒生。<a id="a-7s"></a>答此如前修力道理许行非常渐变异故。<a id="a-7t"></a>若尔计我则为唐捐。<a id="a-7u"></a>行力令心差别生故。<a id="a-7v"></a>彼行此修体无异故。<a id="a-7w"></a>必定应信我体实有以有念等德句义故。<a id="a-7x"></a>德必依止实句义故。<a id="a-7y"></a>念等依余理不成故。<a id="a-7z"></a>此证非理。<a id="a-80"></a>不极成故。<a id="a-81"></a>谓说念等德句义摄体皆非实义不极成。<a id="a-82"></a>许有别体皆名实故。<a id="a-83"></a>经说六实物名沙门果故。<a id="a-84"></a>彼依实我理亦不成。<a id="a-85"></a>依义如前已遮遣故。<a id="a-86"></a>由此所立但有虚言。<a id="a-87"></a>若我实无为何造业。<a id="a-88"></a>为我当受苦乐果故。<a id="a-89"></a>我体是何。<a id="a-8A"></a>谓我执境。<a id="a-8B"></a>何名我执境。<a id="a-8C"></a>谓诸蕴相续。<a id="a-8D"></a>云何知然。<a id="a-8E"></a>贪爱彼故。<a id="a-8F"></a>与白等觉同处起故。<a id="a-8G"></a>谓世有言。<a id="a-8H"></a>我白我黑。<a id="a-8I"></a>我老我少。<a id="a-8J"></a>我瘦我肥。<a id="a-8K"></a>现见世间缘白等觉与计我执同处而生。<a id="a-8L"></a>非所计我有此差别。<a id="a-8M"></a>故知我执但缘诸蕴。<a id="a-8N"></a>以身于我有防护恩。<a id="a-8O"></a>故亦于身假说为我。<a id="a-8P"></a>如言臣等即是我身。<a id="a-8Q"></a>于有恩中实假说我。<a id="a-8R"></a>而诸我执所取不然。<a id="a-8S"></a>若许缘身亦起我执。<a id="a-8T"></a>宁无我执缘他身起。<a id="a-8U"></a>他与我执不相属故。<a id="a-8V"></a>谓若身若心与我执相属。<a id="a-8W"></a>此我执起缘彼非余。<a id="a-8X"></a>无始时来如是习故。<a id="a-8Y"></a>相属谓何。<a id="a-8Z"></a>谓因起性。<a id="a-8a"></a>若无我体谁之我执。<a id="a-8b"></a>此前已释。<a id="a-8c"></a>宁复重来。<a id="a-8d"></a>谓我于前已作是说。<a id="a-8e"></a>为依何义说第六声。<a id="a-8f"></a>乃至辨因为果所属。<a id="a-8g"></a>若尔我执以何为因。<a id="a-8h"></a>谓无始来我执熏习。<a id="a-8i"></a>缘自相续有垢染心。<a id="a-8j"></a>我体若无谁有苦乐。<a id="a-8k"></a>若依于此有苦乐生。<a id="a-8l"></a>即说名为此有苦乐。<a id="a-8m"></a>如林有果及树有花。<a id="a-8n"></a>苦乐依何。<a id="a-8o"></a>谓内六处。<a id="a-8p"></a>随其所起说为彼依。<a id="a-8q"></a>若我实无谁能作业谁能受果。<a id="a-8r"></a>作受何义。<a id="a-8s"></a>作谓能作。<a id="a-8t"></a>受谓受者。<a id="a-8u"></a>此但易名。<a id="a-8v"></a>未显其义。<a id="a-8w"></a>辩法相者释此相言。<a id="a-8x"></a>能自在为名为作者。<a id="a-8y"></a>能领业果得受者名。<a id="a-8z"></a>现见世间。<a id="a-90"></a>于此事业若得自在名为能作。<a id="a-91"></a>如见天授于浴食行得自在故名浴等者。<a id="a-92"></a>此中汝等说何天授。<a id="a-93"></a>若说实我喻不极成。<a id="a-94"></a>说蕴便非自在作者。<a id="a-95"></a>业有三种谓身语意。<a id="a-96"></a>且起身业必依身心。<a id="a-97"></a>身心各依自因缘转。<a id="a-98"></a>因缘展转依自因缘。<a id="a-99"></a>于中无一自在起者。<a id="a-9A"></a>一切有为属因缘故。<a id="a-9B"></a>汝所执我不待因缘亦无所作。<a id="a-9C"></a>故非自在。<a id="a-9D"></a>由此彼说能自在为名作者。<a id="a-9E"></a>相求不可得。<a id="a-9F"></a>然于诸法生因缘中。<a id="a-9G"></a>若有胜用假名作者。<a id="a-9H"></a>非所执我见有少用故定不应名为作者能生身业胜因者何。<a id="a-9I"></a>谓从忆念引生乐欲。<a id="a-9J"></a>乐欲生寻伺。<a id="a-9K"></a>寻伺生勤勇。<a id="a-9L"></a>勤勇生风。<a id="a-9M"></a>风起身业。<a id="a-9N"></a>汝所执我此中何用。<a id="a-9O"></a>故于身业我非作者。<a id="a-9P"></a>语意业起类此应思。<a id="a-9Q"></a>我复云何能领业果。<a id="a-9R"></a>若谓于果我能了别。<a id="a-9S"></a>此定不然。<a id="a-9T"></a>我于了别都无有用。<a id="a-9U"></a>于前分别生识因中已遮遣故。<a id="a-9V"></a>若实无我。<a id="a-9W"></a>如何不依诸非情处罪福生长。<a id="a-9X"></a>彼非爱等所依止故。<a id="a-9Y"></a>唯内六处是彼所依。<a id="a-9Z"></a>我非彼依如前已说。<a id="a-9a"></a>若实无我业已灭坏。<a id="a-9b"></a>云何复能生未来果。<a id="a-9c"></a>设有实我业已灭坏。<a id="a-9d"></a>复云何能生未来果。<a id="a-9e"></a>从依止我法非法生。<a id="a-9f"></a>如谁依谁。<a id="a-9g"></a>此前已破。<a id="a-9h"></a>故法非法不应依我。<a id="a-9i"></a>然圣教中不作是说。<a id="a-9j"></a>从已坏业未来果生。<a id="a-9k"></a>若尔从何。<a id="a-9l"></a>从业相续转变差别。<a id="a-9m"></a>如种生果。<a id="a-9n"></a>如世间说果从种生。<a id="a-9o"></a>然果不随已坏种起。<a id="a-9p"></a>亦非从种无间即生。<a id="a-9q"></a>若尔从何。<a id="a-9r"></a>从种相续转变差别果方得生。<a id="a-9s"></a>谓种次生芽茎叶等。<a id="a-9t"></a>花为最后方引果生。<a id="a-9u"></a>若尔何言从种生果。<a id="a-9v"></a>由种展转引起花中生果功能故作是说。<a id="a-9w"></a>若此花内生果功能非种为先所引起者。<a id="a-9x"></a>所生果相应与种别。<a id="a-9y"></a>如是虽言从业生果。<a id="a-9z"></a>而非从彼已坏业生。<a id="a-A0"></a>亦非从业无间生果。<a id="a-A1"></a>但从业相续转变差别生。<a id="a-A2"></a>何名相续转变差别。<a id="a-A3"></a>谓业为先后色心起中无间断名为相续。<a id="a-A4"></a>即此相续后后刹那异前前生名为转变。<a id="a-A5"></a>即此转变于最后时有胜功能无间生果胜余转变故名差别。<a id="a-A6"></a>如有取识正命终时虽带众多感后有业所引熏习。<a id="a-A7"></a>而重近起数习所引明了非余。<a id="a-A8"></a>如有颂言。</p>
  <p id="aA9">业极重近起　　数习先所作</p>
  <p id="aAA">前前前后熟　　轮转于生死</p>
  <p id="aAB">于此义中有差别者。<a id="a-AC"></a>异熟因所引与异熟果功能。<a id="a-AD"></a>与异熟果已即便谢灭。<a id="a-AE"></a>同类因所引与等流果功能。<a id="a-AF"></a>若染污者对治起时即便谢灭。<a id="a-AG"></a>不染污者般涅槃时方永谢灭。<a id="a-AH"></a>以色心相续尔时永灭故。<a id="a-AI"></a>何缘异熟果。<a id="a-AJ"></a>不能招异熟如从种果有别果生。<a id="a-AK"></a>且非譬喻是法皆等。<a id="a-AL"></a>然从种果无别果生。<a id="a-AM"></a>若尔从何。<a id="a-AN"></a>生于后果从后熟变差别所生。<a id="a-AO"></a>谓于后时即前种果遇水土等诸熟变缘。<a id="a-AP"></a>便能引生熟变差别。<a id="a-AQ"></a>正生芽位方得种名。<a id="a-AR"></a>未熟变时从当名说。<a id="a-AS"></a>或似种故世说为种。<a id="a-AT"></a>此亦如是。<a id="a-AU"></a>即前异熟遇闻正邪等诸起善恶缘便能引生诸善有漏及诸不善有异熟心。<a id="a-AV"></a>从此引生相续转变展转能引转变差别。<a id="a-AW"></a>从此差别后异熟生。<a id="a-AX"></a>非从余生。<a id="a-AY"></a>故喻同法。<a id="a-AZ"></a>或由别法类此可知。<a id="a-Aa"></a>如拘橼花涂紫矿汁。<a id="a-Ab"></a>相续转变差别为因。<a id="a-Ac"></a>后果生时瓤便色赤。<a id="a-Ad"></a>从此赤色更不生余。<a id="a-Ae"></a>如是应知。<a id="a-Af"></a>从业异熟更不能引余异熟生。<a id="a-Ag"></a>前来且随自觉慧境于诸业果略显粗相。<a id="a-Ah"></a>其间异类差别功能诸业所熏相续转变至彼彼位彼彼果生。<a id="a-Ai"></a>唯佛证知非余境界。<a id="a-Aj"></a>依如是义故。<a id="a-Ak"></a>有颂言。</p>
  <p id="aAl">此业此熏习　　至此时与果</p>
  <p id="aAm">一切种定理　　离佛无能知</p>
  <p id="aAn">已善说此净因道　　谓佛至言真法性</p>
  <p id="aAo">应舍闇盲诸外执　　恶见所为求慧眼</p>
  <p id="aAp">此涅槃宫一广道　　千圣所游无我性</p>
  <p id="aAq">诸佛日言光所照　　虽开殊眼不能睹</p>
  <p id="aAr">于此方隅已略说　　为开智者慧毒门</p>
  <p id="aAs">庶各随己力堪能　　遍悟所知成胜业</p>
 </body>
</html>