<!doctype html>
<html id="z3IBVwA17r" data-ver="802">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍论卷第十六</h1>
  <h2 id="a2">分别业品第四之四</h2>
  <p id="a3">又经中说。<a id="a-4"></a>业有四种。<a id="a-5"></a>谓或有业黑黑异熟。<a id="a-6"></a>或复有业白白异熟。<a id="a-7"></a>或复有业黑白黑白异熟。<a id="a-8"></a>或复有业非黑非白无异熟能尽诸业。<a id="a-9"></a>其相云何。<a id="a-A"></a>颂曰。</p>
  <p id="aB">依黑黑等殊　　所说四种业</p>
  <p id="aC">恶色欲界善　　能尽彼无漏</p>
  <p id="aD">应知如次第　　名黑白俱非</p>
  <p id="aE">论曰。<a id="a-F"></a>佛依业果性类不同所治能治殊说黑黑等四。<a id="a-G"></a>诸不善业一向名黑。<a id="a-H"></a>染污性故。<a id="a-I"></a>异熟亦黑。<a id="a-J"></a>不可意故。<a id="a-K"></a>色界善业一向名白。<a id="a-L"></a>不杂恶故。<a id="a-M"></a>异熟亦白。<a id="a-N"></a>是可意故。<a id="a-O"></a>何故不言无色界善。<a id="a-P"></a>传说若处有二异熟谓中生有。<a id="a-Q"></a>具三种业谓身语意。<a id="a-R"></a>则说非余。<a id="a-S"></a>然契经中有处亦说。<a id="a-T"></a>欲界善业名为黑白。<a id="a-U"></a>恶所杂故。<a id="a-V"></a>异熟亦黑白。<a id="a-W"></a>非爱果杂故。<a id="a-X"></a>此黑白名依相续立。<a id="a-Y"></a>非据自性。<a id="a-Z"></a>所以者何。<a id="a-a"></a>以无一业及一异熟是黑亦白。<a id="a-b"></a>互相违故。<a id="a-c"></a>岂不恶业果善业果杂故。<a id="a-d"></a>是则亦应名为白黑。<a id="a-e"></a>不善业果非必应为善业果杂。<a id="a-f"></a>欲善业果必定应为恶业果杂。<a id="a-g"></a>以欲界中恶胜善故。<a id="a-h"></a>诸无漏业能永断尽前三业者名为非黑。<a id="a-i"></a>不染污故。<a id="a-j"></a>亦名非白。<a id="a-k"></a>以不能招白异熟故。<a id="a-l"></a>此非白言是密意说。<a id="a-m"></a>以佛于彼大空经中告阿难陀。<a id="a-n"></a>诸无学法纯善纯白一向无罪。<a id="a-o"></a>本论亦言。<a id="a-p"></a>云何白法。<a id="a-q"></a>谓诸善法无覆无记。<a id="a-r"></a>无异熟者不堕界故。<a id="a-s"></a>与流转法性相违故。<a id="a-t"></a>诸无漏业为皆能尽前三业不。<a id="a-u"></a>不尔。<a id="a-v"></a>云何。<a id="a-w"></a>颂曰。</p>
  <p id="ax">四法忍离欲　　前八无间俱</p>
  <p id="ay">十二无漏思　　唯尽纯黑业</p>
  <p id="az">离欲四静虑　　第九无间思</p>
  <p id="a10">一尽杂纯黑　　四令纯白尽</p>
  <p id="a11">论曰。<a id="a-12"></a>于见道中四法智忍。<a id="a-13"></a>及于修道离欲染位前八无间圣道俱行有十二思唯尽纯黑。<a id="a-14"></a>离欲界染第九无间圣道俱行一无漏思。<a id="a-15"></a>双令黑白及纯黑尽。<a id="a-16"></a>此时总断欲界善故。<a id="a-17"></a>亦断第九不善业故。<a id="a-18"></a>离四静虑一一地染。<a id="a-19"></a>第九无间道俱行无漏思。<a id="a-1A"></a>此四唯令纯白业尽。<a id="a-1B"></a>何缘诸地有漏善法。<a id="a-1C"></a>唯最后道能断非余。<a id="a-1D"></a>以诸善法非自性断。<a id="a-1E"></a>已断有容现在前故。<a id="a-1F"></a>然由缘彼烦恼尽时方说名为断彼善法。<a id="a-1G"></a>尔时善法得离系故。<a id="a-1H"></a>由此乃至缘彼烦恼余一品在。<a id="a-1I"></a>断义不成。<a id="a-1J"></a>善法尔时未离系故。<a id="a-1K"></a>颂曰。</p>
  <p id="a1L">有说地狱受　　余欲业黑杂</p>
  <p id="a1M">有说欲见灭　　余欲业黑俱</p>
  <p id="a1N">论曰。<a id="a-1O"></a>有余师说。<a id="a-1P"></a>顺地狱受及欲界中顺余受业如次名为纯黑杂业。<a id="a-1Q"></a>谓地狱异熟唯不善业感。<a id="a-1R"></a>故顺彼受名纯黑业。<a id="a-1S"></a>唯除地狱余欲界中异熟皆通善恶业感。<a id="a-1T"></a>故顺彼受名黑白业。<a id="a-1U"></a>有余师说。<a id="a-1V"></a>欲见所断及欲界中所有余业。<a id="a-1W"></a>如次名为纯黑俱业。<a id="a-1X"></a>谓见所断无善杂故名纯黑业。<a id="a-1Y"></a>欲修所断有善不善故名俱业。<a id="a-1Z"></a>又经中说有三牟尼。<a id="a-1a"></a>又经中言有三清净。<a id="a-1b"></a>俱身语意。<a id="a-1c"></a>相各云何。<a id="a-1d"></a>颂曰。</p>
  <p id="a1e">无学身语业　　即意三牟尼</p>
  <p id="a1f">三清净应知　　即诸三妙行</p>
  <p id="a1g">论曰。<a id="a-1h"></a>无学身语业名身语牟尼。<a id="a-1i"></a>意牟尼即无学意。<a id="a-1j"></a>非意业。<a id="a-1k"></a>所以者何。<a id="a-1l"></a>胜义牟尼唯心为体。<a id="a-1m"></a>谓由身语二业比知。<a id="a-1n"></a>又身语业是远离体。<a id="a-1o"></a>意业不然。<a id="a-1p"></a>无无表故由远离义建立牟尼。<a id="a-1q"></a>是故即心由身语业能有所离故名牟尼。<a id="a-1r"></a>何故牟尼唯在无学。<a id="a-1s"></a>以阿罗汉是实牟尼诸烦恼言永寂静故。<a id="a-1t"></a>诸身语意三种妙行名身语意三种清净。<a id="a-1u"></a>暂永远离一切恶行烦恼垢故名为清净。<a id="a-1v"></a>说此二者为息有情计邪牟尼邪清净故。<a id="a-1w"></a>又经中说有三恶行又经中言有三妙行。<a id="a-1x"></a>俱身语意。<a id="a-1y"></a>相各云何。<a id="a-1z"></a>颂曰。</p>
  <p id="a20">恶身语意业　　说名三恶行</p>
  <p id="a21">及贪嗔邪见　　三妙行翻此</p>
  <p id="a22">论曰。<a id="a-23"></a>一切不善身语意业。<a id="a-24"></a>如次名身语意恶行。<a id="a-25"></a>然意恶行复有三种。<a id="a-26"></a>谓非意业贪嗔邪见。<a id="a-27"></a>贪等离思别有体故。<a id="a-28"></a>譬喻者言。<a id="a-29"></a>贪嗔邪见即是意业。<a id="a-2A"></a>故思经中说此三种为意业故。<a id="a-2B"></a>若尔则应业与烦恼合成一体。<a id="a-2C"></a>许有烦恼即是意业斯有何失。<a id="a-2D"></a>毗婆沙师说。<a id="a-2E"></a>彼非理若许尔者。<a id="a-2F"></a>便与众多理教相违成大过失。<a id="a-2G"></a>然契经说是意业者。<a id="a-2H"></a>显思以彼为门转故。<a id="a-2I"></a>由此能感非爱果故。<a id="a-2J"></a>是聪慧者所诃厌故。<a id="a-2K"></a>此行即恶。<a id="a-2L"></a>故名恶行。<a id="a-2M"></a>三妙行者。<a id="a-2N"></a>翻此应知。<a id="a-2O"></a>谓身语意一切善业。<a id="a-2P"></a>非业无贪无嗔正见。<a id="a-2Q"></a>正见邪见。<a id="a-2R"></a>既无故思欲益他损他。<a id="a-2S"></a>如何成善恶。<a id="a-2T"></a>能与损益为根本故。<a id="a-2U"></a>又经中言有十业道。<a id="a-2V"></a>或善或恶。<a id="a-2W"></a>其相云何。<a id="a-2X"></a>颂曰。</p>
  <p id="a2Y">所说十业道　　摄恶妙行中</p>
  <p id="a2Z">粗品为其性　　如应成善恶</p>
  <p id="a2a">论曰。<a id="a-2b"></a>于前所说。<a id="a-2c"></a>恶妙行中若粗显易知摄为十业道。<a id="a-2d"></a>如应若善摄前妙行。<a id="a-2e"></a>不善业道摄前恶行。<a id="a-2f"></a>不摄何等恶妙行耶。<a id="a-2g"></a>且不善中身恶业道。<a id="a-2h"></a>于身恶行不摄一分。<a id="a-2i"></a>谓加行后起余不善身业。<a id="a-2j"></a>即饮诸酒执打缚等。<a id="a-2k"></a>以加行等非粗显故。<a id="a-2l"></a>若身恶行令他有情失命失财失妻妾等说为业道。<a id="a-2m"></a>令远离故。<a id="a-2n"></a>语恶业道于语恶行不摄加行后起及轻。<a id="a-2o"></a>意恶业道于意恶行不摄恶思及轻贪等。<a id="a-2p"></a>善业道中身善业道于身妙行不摄一分。<a id="a-2q"></a>谓加行后起及余善身业。<a id="a-2r"></a>即离饮酒施供养等。<a id="a-2s"></a>语善业道于语妙行不摄一分。<a id="a-2t"></a>谓爱语等。<a id="a-2u"></a>意善业道于意妙行不摄一分。<a id="a-2v"></a>谓诸善思。<a id="a-2w"></a>十业道中。<a id="a-2x"></a>前七业道为皆定有表无表耶。<a id="a-2y"></a>不尔。<a id="a-2z"></a>云何。<a id="a-30"></a>颂曰。</p>
  <p id="a31">恶六定无表　　彼自作淫二</p>
  <p id="a32">善七受生二　　定生唯无表</p>
  <p id="a33">论曰。<a id="a-34"></a>七恶业道中。<a id="a-35"></a>六定有无表。<a id="a-36"></a>谓杀生不与取虚诳语离间语粗恶语杂秽语。<a id="a-37"></a>如是六种若遣他为。<a id="a-38"></a>根本成时自表无故。<a id="a-39"></a>若有自作彼六业道。<a id="a-3A"></a>则六皆有表无表二。<a id="a-3B"></a>谓起表时彼便死等。<a id="a-3C"></a>后方死等与遣使同。<a id="a-3D"></a>根本成时唯无表故。<a id="a-3E"></a>唯欲邪行必具二种。<a id="a-3F"></a>要是自身所究竟故。<a id="a-3G"></a>非遣他作。<a id="a-3H"></a>如自生喜。<a id="a-3I"></a>七善业道若从受生。<a id="a-3J"></a>必皆具二。<a id="a-3K"></a>谓表无表。<a id="a-3L"></a>受生尸罗必依表故。<a id="a-3M"></a>静虑无漏所摄律仪名为定生。<a id="a-3N"></a>此唯无表。<a id="a-3O"></a>但依心力而得生故。<a id="a-3P"></a>加行后起如根本耶。<a id="a-3Q"></a>不尔。<a id="a-3R"></a>云何。<a id="a-3S"></a>颂曰。</p>
  <p id="a3T">加行定有表　　无表或有无</p>
  <p id="a3U">后起此相违</p>
  <p id="a3V">论曰。<a id="a-3W"></a>业道加行必定有表。<a id="a-3X"></a>此位无表或有或无。<a id="a-3Y"></a>若猛利缠淳净心起则有无表。<a id="a-3Z"></a>异此则无。<a id="a-3a"></a>后起翻前。<a id="a-3b"></a>定有无表。<a id="a-3c"></a>此位表业或有或无。<a id="a-3d"></a>谓若后时起随前业。<a id="a-3e"></a>则有表业。<a id="a-3f"></a>异此便无。<a id="a-3g"></a>于此义中如何建立加行根本后起位耶。<a id="a-3h"></a>且不善中最初杀业。<a id="a-3i"></a>如屠羊者将行杀时。<a id="a-3j"></a>先发杀心从床而起。<a id="a-3k"></a>执持价直趣卖羊廛。<a id="a-3l"></a>[捐-口+左]触羊身酬价捉取。<a id="a-3m"></a>牵还养饭将入屠坊。<a id="a-3n"></a>手执杖刀若打若刺。<a id="a-3o"></a>或一或再至命未终。<a id="a-3p"></a>如是皆名杀生加行。<a id="a-3q"></a>随此表业彼正命终。<a id="a-3r"></a>此刹那顷表无表业。<a id="a-3s"></a>是谓杀生根本业道。<a id="a-3t"></a>由二缘故。<a id="a-3u"></a>令诸有情根本业道杀罪所触。<a id="a-3v"></a>一由加行。<a id="a-3w"></a>二由果满。<a id="a-3x"></a>此刹那后杀无表业随转不绝名杀后起。<a id="a-3y"></a>及于后时剥截治洗。<a id="a-3z"></a>若称若卖或煮或食赞述其美表业刹那。<a id="a-40"></a>如是亦名杀生后起。<a id="a-41"></a>余六业道随其所应三分不同。<a id="a-42"></a>准例应说。<a id="a-43"></a>贪嗔邪见才现在前。<a id="a-44"></a>即说名为根本业道。<a id="a-45"></a>故无加行后起差别。<a id="a-46"></a>此中应说。<a id="a-47"></a>为所杀生住死有时能杀生者彼刹那顷表无表业即成业道。<a id="a-48"></a>为死后耶。<a id="a-49"></a>若尔何失。<a id="a-4A"></a>二俱有过。<a id="a-4B"></a>若所杀生正住死有能杀生者业道即成。<a id="a-4C"></a>即能杀者与所杀生。<a id="a-4D"></a>俱时命终应成业道。<a id="a-4E"></a>然宗不许彼业道成。<a id="a-4F"></a>若所杀生命终以后。<a id="a-4G"></a>能杀生者业道方成。<a id="a-4H"></a>是即不应先作是说。<a id="a-4I"></a>随此表业彼正命终。<a id="a-4J"></a>此刹那顷表无表业。<a id="a-4K"></a>是谓杀生根本业道。<a id="a-4L"></a>又应违害毗婆沙师释本论中加行未息。<a id="a-4M"></a>谓本论说颇有已害生杀生未灭耶。<a id="a-4N"></a>曰有。<a id="a-4O"></a>如已断生命彼加行未息。<a id="a-4P"></a>毗婆沙者释此文言。<a id="a-4Q"></a>此中于后起以加行声说。<a id="a-4R"></a>应言于根本说加行声。<a id="a-4S"></a>许命终后根本未息故。<a id="a-4T"></a>如无有过此中应说。<a id="a-4U"></a>此中说何名为无过。<a id="a-4V"></a>谓于根本说加行声。<a id="a-4W"></a>若尔于时所有表业如何可成根本业道。<a id="a-4X"></a>何为不成。<a id="a-4Y"></a>以无用故。<a id="a-4Z"></a>无表于此有何用耶。<a id="a-4a"></a>故业道成非由有用。<a id="a-4b"></a>但由加行果圆满时。<a id="a-4c"></a>此二俱成根本业道。<a id="a-4d"></a>又诸业道展转相望容有互为加行后起。<a id="a-4e"></a>今且应说杀生业道以十业道为起加行。<a id="a-4f"></a>谓如有人欲害怨敌。<a id="a-4g"></a>设诸谋计合构杀缘。<a id="a-4h"></a>或杀众生祈请助力。<a id="a-4i"></a>或盗他物以资杀事。<a id="a-4j"></a>或淫彼妇令杀其夫。<a id="a-4k"></a>或为乖离彼亲友故起语四过令生猜阻。<a id="a-4l"></a>设有势力无救护心。<a id="a-4m"></a>或于彼财心生贪着。<a id="a-4n"></a>或即于彼起嗔恚心。<a id="a-4o"></a>或起邪见长养杀业然后方杀。<a id="a-4p"></a>如是名为以十业道为杀加行。<a id="a-4q"></a>杀怨敌已复于后时诛其所亲收其财物淫彼所爱。<a id="a-4r"></a>乃至复起贪嗔邪见。<a id="a-4s"></a>次第现前。<a id="a-4t"></a>此十名为杀生后起。<a id="a-4u"></a>所余业道如应当知。<a id="a-4v"></a>贪等不应能为加行。<a id="a-4w"></a>非唯心起加行即成。<a id="a-4x"></a>唯起心时未作事故。<a id="a-4y"></a>又经中说。<a id="a-4z"></a>苾刍当知。<a id="a-50"></a>杀有三种。<a id="a-51"></a>一从贪生。<a id="a-52"></a>二从嗔生。<a id="a-53"></a>三从痴生。<a id="a-54"></a>乃至邪见有三亦尔。<a id="a-55"></a>此中应说。<a id="a-56"></a>何相杀生名从贪生。<a id="a-57"></a>问余亦尔。<a id="a-58"></a>非诸业道一切皆由三根究竟。<a id="a-59"></a>然其加行不与彼同。<a id="a-5A"></a>云何不同。<a id="a-5B"></a>颂曰。</p>
  <p id="a5C">加行三根起　　彼无间生故</p>
  <p id="a5D">贪等三根生</p>
  <p id="a5E">论曰。<a id="a-5F"></a>不善业道加行生时。<a id="a-5G"></a>一一由三不善根起。<a id="a-5H"></a>依先等起故作是说。<a id="a-5I"></a>杀生加行由贪起者。<a id="a-5J"></a>如有为欲得彼身分或为得财或为戏乐或为拔济亲友自身。<a id="a-5K"></a>从贪引起杀生加行。<a id="a-5L"></a>从嗔起者。<a id="a-5M"></a>如为除怨发愤恚心起杀加行。<a id="a-5N"></a>从痴起者。<a id="a-5O"></a>如有祠中谓是法心起杀加行。<a id="a-5P"></a>又诸王等依世法律。<a id="a-5Q"></a>诛戮怨敌除剪凶徒。<a id="a-5R"></a>谓成大福起杀加行。<a id="a-5S"></a>又波剌私作如是说。<a id="a-5T"></a>父母老病若令命终得免困苦便生胜福。<a id="a-5U"></a>又诸外道有作是言。<a id="a-5V"></a>蛇蝎蜂等为人毒害。<a id="a-5W"></a>若能杀者便生胜福。<a id="a-5X"></a>羊鹿水牛及余禽兽。<a id="a-5Y"></a>本拟供食故杀无罪。<a id="a-5Z"></a>又因邪见杀害众生。<a id="a-5a"></a>此等加行皆从痴起。<a id="a-5b"></a>偷盗加行从贪起者。<a id="a-5c"></a>谓随所须起盗加行。<a id="a-5d"></a>或为别利恭敬名誉。<a id="a-5e"></a>或为救拔自身亲友。<a id="a-5f"></a>从贪引起偷盗加行。<a id="a-5g"></a>从嗔起者。<a id="a-5h"></a>谓为除怨发愤恚心起盗加行。<a id="a-5i"></a>从痴起者。<a id="a-5j"></a>谓诸王等依世法律夺恶人财。<a id="a-5k"></a>谓法应尔无偷盗罪。<a id="a-5l"></a>又婆罗门作如是说。<a id="a-5m"></a>世间财物于劫初时。<a id="a-5n"></a>大梵天王施诸梵志。<a id="a-5o"></a>于后梵志势力微劣。<a id="a-5p"></a>为诸卑族侵夺受用。<a id="a-5q"></a>今诸梵志于世他财若夺若偷。<a id="a-5r"></a>充衣充食或充余用。<a id="a-5s"></a>或转施他皆用己财无偷盗罪。<a id="a-5t"></a>然彼取时有他物想。<a id="a-5u"></a>又因邪见盗他财物。<a id="a-5v"></a>皆名从痴起盗加行。<a id="a-5w"></a>邪淫加行从贪起者。<a id="a-5x"></a>谓于他妻等起染着心。<a id="a-5y"></a>或为求他财名位恭敬。<a id="a-5z"></a>或为救拔自身他身。<a id="a-60"></a>从贪着心起淫加行。<a id="a-61"></a>从嗔生者。<a id="a-62"></a>谓为除怨发愤恚心起淫加行。<a id="a-63"></a>从痴生者。<a id="a-64"></a>如波剌私赞于母等行非梵行。<a id="a-65"></a>又诸梵志赞牛祠中有诸女男受持牛禁吸水啮草或住或行。<a id="a-66"></a>不简亲疏随遇随合。<a id="a-67"></a>又诸外道作如是言。<a id="a-68"></a>一切女人如臼花果熟食阶蹬道路桥船。<a id="a-69"></a>世间众人应共受用。<a id="a-6A"></a>此等加行从痴所生。<a id="a-6B"></a>虚诳语等语四业道从贪嗔生。<a id="a-6C"></a>类前应说。<a id="a-6D"></a>然虚诳语所有加行从痴生者。<a id="a-6E"></a>如外论言。</p>
  <p id="a6F">若人因戏笑　　嫁娶对女王</p>
  <p id="a6G">及救命救财　　虚诳语无罪</p>
  <p id="a6H">又因邪见起虚诳语离间语等所有加行。<a id="a-6I"></a>当知一切从痴所生。<a id="a-6J"></a>又诸吠陀及余邪论。<a id="a-6K"></a>皆杂秽语摄。<a id="a-6L"></a>加行从痴生。<a id="a-6M"></a>贪嗔等三既无加行。<a id="a-6N"></a>如何可说从贪等生。<a id="a-6O"></a>以从三根无间生故。<a id="a-6P"></a>可说贪等从三根生。<a id="a-6Q"></a>谓或有时从贪无间生贪业道。<a id="a-6R"></a>从二亦然。<a id="a-6S"></a>嗔及邪见从三亦尔。<a id="a-6T"></a>已说不善从三根生。<a id="a-6U"></a>善复云何。<a id="a-6V"></a>颂曰。</p>
  <p id="a6W">善于三位中　　皆三善根起</p>
  <p id="a6X">论曰。<a id="a-6Y"></a>诸善业道所有加行根本后起。<a id="a-6Z"></a>皆从无贪无嗔无痴善根所起。<a id="a-6a"></a>以善三位皆是善心所等起故。<a id="a-6b"></a>善心必与三种善根共相应故。<a id="a-6c"></a>此善三位其相云何。<a id="a-6d"></a>谓远离前不善三位离恶加行即善加行。<a id="a-6e"></a>离恶根本即善根本。<a id="a-6f"></a>离恶后起即善后起。<a id="a-6g"></a>且如勤策受具戒时。<a id="a-6h"></a>来入戒坛礼苾刍众。<a id="a-6i"></a>至诚发语请亲教师。<a id="a-6j"></a>乃至一白二羯磨等。<a id="a-6k"></a>皆名为善业道加行。<a id="a-6l"></a>第三羯磨竟一刹那中表无表业名根本业道。<a id="a-6m"></a>从此以后至说四依及余依前相续随转表无表业皆名后起。<a id="a-6n"></a>如先所说。<a id="a-6o"></a>非诸业道一切皆由三根究竟。<a id="a-6p"></a>何根究竟何业道耶。<a id="a-6q"></a>颂曰。</p>
  <p id="a6r">杀粗语嗔恚　　究竟皆由嗔</p>
  <p id="a6s">盗邪行及贪　　皆由贪究竟</p>
  <p id="a6t">邪见痴究竟　　许所余由三</p>
  <p id="a6u">论曰。<a id="a-6v"></a>恶业道中杀生粗语嗔恚业道由嗔究竟。<a id="a-6w"></a>要无所顾极粗恶心现在前时。<a id="a-6x"></a>此三成故。<a id="a-6y"></a>诸不与取欲邪行贪。<a id="a-6z"></a>此三业道由贪究竟。<a id="a-70"></a>要有所顾极染污心现在前时。<a id="a-71"></a>此三成故。<a id="a-72"></a>邪见究竟要由愚痴。<a id="a-73"></a>由上品痴现前成故。<a id="a-74"></a>虚诳离间杂秽语三许一一由三根究竟。<a id="a-75"></a>以贪嗔等现在前时一一能令此三成故。<a id="a-76"></a>诸恶业道何处起耶。<a id="a-77"></a>颂曰。</p>
  <p id="a78">有情具名色　　名身等处起</p>
  <p id="a79">论曰。<a id="a-7A"></a>如前所说四节业道。<a id="a-7B"></a>三三一三随其次第于有情等四处而生。<a id="a-7C"></a>谓杀等三有情处起。<a id="a-7D"></a>偷盗等三众具处起。<a id="a-7E"></a>唯邪见一名色处起。<a id="a-7F"></a>虚诳语等三名身等处起。<a id="a-7G"></a>有起加行定欲杀他。<a id="a-7H"></a>而与所杀生俱死或前死亦得根本业道罪耶。<a id="a-7I"></a>颂曰。</p>
  <p id="a7J">俱死及前死　　无根依别故</p>
  <p id="a7K">论曰。<a id="a-7L"></a>若能杀者与所杀生俱时命终。<a id="a-7M"></a>或在前死。<a id="a-7N"></a>彼定不得根本业道故。<a id="a-7O"></a>有问言。<a id="a-7P"></a>颇有杀者起杀加行及令果满而彼不为杀罪触耶。<a id="a-7Q"></a>曰有。<a id="a-7R"></a>云何。<a id="a-7S"></a>谓能杀者与所杀生俱死前死。<a id="a-7T"></a>何缘如是。<a id="a-7U"></a>以所杀生其命犹存不可令彼能杀生者成杀罪故。<a id="a-7V"></a>非能杀者其命已终可得杀罪。<a id="a-7W"></a>别依生故。<a id="a-7X"></a>谓杀加行所依止身今已断灭。<a id="a-7Y"></a>虽有别类身同分生。<a id="a-7Z"></a>非罪依止。<a id="a-7a"></a>此曾未起杀生加行。<a id="a-7b"></a>成杀业道理不应然。<a id="a-7c"></a>若有多人集为军众欲杀怨敌。<a id="a-7d"></a>或猎兽等。<a id="a-7e"></a>于中随有一杀生时。<a id="a-7f"></a>何人得成杀生业道。<a id="a-7g"></a>颂曰。</p>
  <p id="a7h">军等若同事　　皆成如作者</p>
  <p id="a7i">论曰。<a id="a-7j"></a>于军等中若随有一作杀生事。<a id="a-7k"></a>如自作者一切皆成杀生业道。<a id="a-7l"></a>由彼同许为一事故。<a id="a-7m"></a>如为一事展转相教。<a id="a-7n"></a>故一杀生余皆得罪。<a id="a-7o"></a>若有他力逼入此中。<a id="a-7p"></a>因即同心亦成杀罪。<a id="a-7q"></a>唯除若有立誓自要救自命缘。<a id="a-7r"></a>亦不行杀。<a id="a-7s"></a>虽由他力逼在此中。<a id="a-7t"></a>而无杀心故无杀罪。<a id="a-7u"></a>今次应辩成业道相。<a id="a-7v"></a>谓齐何量名曰杀生。<a id="a-7w"></a>乃至齐何名为邪见。<a id="a-7x"></a>且先分别杀生相者。<a id="a-7y"></a>颂曰。</p>
  <p id="a7z">杀生由故思　　他想不误杀</p>
  <p id="a80">论曰。<a id="a-81"></a>要由先发欲杀故思于他有情他有情想作杀加行不误而杀。<a id="a-82"></a>谓唯杀彼不漫杀余。<a id="a-83"></a>齐此名为杀生业道。<a id="a-84"></a>有犹豫杀亦成杀生。<a id="a-85"></a>谓彼先于所欲杀境心怀犹豫为生非生。<a id="a-86"></a>设复是生为彼非彼。<a id="a-87"></a>后起决志若是若非我定当杀。<a id="a-88"></a>由心无顾。<a id="a-89"></a>若杀有情亦成业道。<a id="a-8A"></a>于刹那灭蕴如何成杀生。<a id="a-8B"></a>息风名生。<a id="a-8C"></a>依身心转。<a id="a-8D"></a>若有令断不更续生。<a id="a-8E"></a>如灭灯光铃声名杀。<a id="a-8F"></a>或复生者即是命根。<a id="a-8G"></a>若有令断不续名杀。<a id="a-8H"></a>谓以恶心隔断他命。<a id="a-8I"></a>乃至一念应生不生。<a id="a-8J"></a>唯此非余杀罪所触。<a id="a-8K"></a>此所断命为属于谁。<a id="a-8L"></a>谓命若无彼便死者。<a id="a-8M"></a>既标第六非我而谁。<a id="a-8N"></a>破我论中当广思择。<a id="a-8O"></a>故薄伽梵所说颂言。</p>
  <p id="a8P">寿暖及与识　　三法舍身时</p>
  <p id="a8Q">所舍身僵仆　　如木无思觉</p>
  <p id="a8R">故有根身名有命者。<a id="a-8S"></a>无根名死。<a id="a-8T"></a>其理决然。<a id="a-8U"></a>离系者言。<a id="a-8V"></a>不思而杀亦得杀罪。<a id="a-8W"></a>犹如触火设不先思亦被烧害。<a id="a-8X"></a>若尔汝等遇见他妻。<a id="a-8Y"></a>或误触身亦应有罪。<a id="a-8Z"></a>又善心者拔离系发。<a id="a-8a"></a>或师慈心劝修苦行。<a id="a-8b"></a>或因施主宿食不消。<a id="a-8c"></a>此等皆应获苦他罪。<a id="a-8d"></a>又胎与母互为苦因。<a id="a-8e"></a>应母与胎有苦他罪。<a id="a-8f"></a>又所杀者既与杀合。<a id="a-8g"></a>亦应如火能烧自依。<a id="a-8h"></a>不应但令能杀得罪。<a id="a-8i"></a>又遣他杀杀罪应无。<a id="a-8j"></a>如火不烧教触火者。<a id="a-8k"></a>又诸木等应为罪触。<a id="a-8l"></a>如舍等崩亦害生故。<a id="a-8m"></a>又非但喻立义可成。<a id="a-8n"></a>已分别杀生。<a id="a-8o"></a>当辩不与取。<a id="a-8p"></a>颂曰。</p>
  <p id="a8q">不与取他物　　力窃取属己</p>
  <p id="a8r">论曰。<a id="a-8s"></a>前不误等如其所应。<a id="a-8t"></a>流至后门故不重说。<a id="a-8u"></a>谓要先发欲盗故思。<a id="a-8v"></a>于他物中起他物想。<a id="a-8w"></a>或力或窃起盗加行。<a id="a-8x"></a>不误而取令属己身。<a id="a-8y"></a>齐此名为不与取罪。<a id="a-8z"></a>若有盗取窣堵波物。<a id="a-90"></a>彼于如来得偷盗罪。<a id="a-91"></a>以佛临欲入涅槃时哀愍世间总受所施。<a id="a-92"></a>有余师说。<a id="a-93"></a>望守护者。<a id="a-94"></a>若有掘取无主伏藏。<a id="a-95"></a>于国主边得偷盗罪。<a id="a-96"></a>若有盗取诸回转物。<a id="a-97"></a>已作羯磨于界内僧。<a id="a-98"></a>若羯磨未成。<a id="a-99"></a>普于佛弟子得偷盗罪。<a id="a-9A"></a>余例应思。<a id="a-9B"></a>已辩不与取。<a id="a-9C"></a>当辩欲邪行。<a id="a-9D"></a>颂曰。</p>
  <p id="a9E">欲邪行四种　　行所不应行</p>
  <p id="a9F">论曰。<a id="a-9G"></a>总有四种行不应行。<a id="a-9H"></a>皆得名为欲邪行罪。<a id="a-9I"></a>一于非境行不应行。<a id="a-9J"></a>谓行于他所摄妻妾或母或父或父母亲乃至或王所守护境。<a id="a-9K"></a>二于非道行不应行。<a id="a-9L"></a>谓于自妻口及余道。<a id="a-9M"></a>三于非处行不应行。<a id="a-9N"></a>谓于寺中制多迥处。<a id="a-9O"></a>四于非时行不应行。<a id="a-9P"></a>非时者何。<a id="a-9Q"></a>谓怀胎时饮儿乳时受斋戒时。<a id="a-9R"></a>设自妻妾亦犯邪行。<a id="a-9S"></a>有说。<a id="a-9T"></a>若夫许受斋戒而有所犯方谓非时。<a id="a-9U"></a>既不误言亦流至此。<a id="a-9V"></a>若于他妇谓是己妻。<a id="a-9W"></a>或于己妻谓为他妇。<a id="a-9X"></a>道非道等但有误心虽有所行而非业道。<a id="a-9Y"></a>若于此他妇作余他妇想行非梵行成业道耶。<a id="a-9Z"></a>有说亦成。<a id="a-9a"></a>以于他妇起淫加行及受用故。<a id="a-9b"></a>有说不成。<a id="a-9c"></a>如杀业道于此起加行于余究竟故。<a id="a-9d"></a>于苾刍尼行非梵行。<a id="a-9e"></a>为从何处得业道耶。<a id="a-9f"></a>此从国王不忍许故。<a id="a-9g"></a>于自妻妾受斋戒时尚不应行。<a id="a-9h"></a>况出家者。<a id="a-9i"></a>若于童女行非梵行。<a id="a-9j"></a>为从何处得业道耶。<a id="a-9k"></a>若已许他于所许处。<a id="a-9l"></a>未许他者于能护人。<a id="a-9m"></a>此及所余皆于王得。<a id="a-9n"></a>已辩欲邪行。<a id="a-9o"></a>当辩虚诳语。<a id="a-9p"></a>颂曰。</p>
  <p id="a9q">染异想发言　　解义虚诳语</p>
  <p id="a9r">论曰。<a id="a-9s"></a>于所说义异想发言。<a id="a-9t"></a>及所诳者解所说义。<a id="a-9u"></a>染心不误成虚诳语。<a id="a-9v"></a>若所诳者未解言义。<a id="a-9w"></a>此言是何。<a id="a-9x"></a>是杂秽语。<a id="a-9y"></a>既虚诳语是所发言有多字成言。<a id="a-9z"></a>何时成业道。<a id="a-A0"></a>与最后字俱生表声及无表业成此业道。<a id="a-A1"></a>或随何时所诳解义。<a id="a-A2"></a>表无表业成此业道。<a id="a-A3"></a>前字俱行皆此加行。<a id="a-A4"></a>所言解义定据何时。<a id="a-A5"></a>为据已闻正解名解。<a id="a-A6"></a>为据正闻能解名解。<a id="a-A7"></a>若尔何失。<a id="a-A8"></a>若据已闻正解名解。<a id="a-A9"></a>言所诠义意识所知。<a id="a-AA"></a>语表耳识俱时灭故。<a id="a-AB"></a>应此业道唯无表成。<a id="a-AC"></a>若据正闻能解名解。<a id="a-AD"></a>虽无有失然未了知。<a id="a-AE"></a>如何正闻可名能解。<a id="a-AF"></a>善言义者无迷乱缘。<a id="a-AG"></a>耳识已生名为能解。<a id="a-AH"></a>如无失者应取为宗。<a id="a-AI"></a>经说诸言略有十六。<a id="a-AJ"></a>谓于不见不闻不觉不知事中言实见等或于所见所闻所觉所知事中言不见等。<a id="a-AK"></a>如是八种名非圣言。<a id="a-AL"></a>若于不见乃至不知言不见等或于所见乃至所知言实见等。<a id="a-AM"></a>如是八种名为圣言。<a id="a-AN"></a>何等名为所见等相。<a id="a-AO"></a>颂曰。</p>
  <p id="aAP">由眼耳意识　　并余三所证</p>
  <p id="aAQ">如次第名为　　所见闻知觉</p>
  <p id="aAR">论曰。<a id="a-AS"></a>毗婆沙师作如是说。<a id="a-AT"></a>若境由眼识所证名所见。<a id="a-AU"></a>若境由耳识所证名所闻。<a id="a-AV"></a>若境由意识所证名所知。<a id="a-AW"></a>若境由鼻识舌识及身识所证名所觉。<a id="a-AX"></a>所以然者。<a id="a-AY"></a>香味触三无记性故如死无觉。<a id="a-AZ"></a>故能证者偏立觉名。<a id="a-Aa"></a>何证知然。<a id="a-Ab"></a>由经理证。<a id="a-Ac"></a>言由经者。<a id="a-Ad"></a>谓契经说。<a id="a-Ae"></a>佛告大母。<a id="a-Af"></a>汝意云何。<a id="a-Ag"></a>诸所有色非汝眼见。<a id="a-Ah"></a>非汝曾见。<a id="a-Ai"></a>非汝当见。<a id="a-Aj"></a>非希求见。<a id="a-Ak"></a>汝为因此起欲起贪起亲起爱起阿赖耶起尼延底起耽着不。<a id="a-Al"></a>不尔。<a id="a-Am"></a>大德。<a id="a-An"></a>诸所有声非汝耳闻。<a id="a-Ao"></a>广说乃至诸所有法非汝意知。<a id="a-Ap"></a>广说乃至。<a id="a-Aq"></a>不尔。<a id="a-Ar"></a>大德。<a id="a-As"></a>复告大母。<a id="a-At"></a>汝于此中应知所见。<a id="a-Au"></a>虽有所见应知所闻所觉所知。<a id="a-Av"></a>唯有所闻所觉所知。<a id="a-Aw"></a>此经既于色声法境。<a id="a-Ax"></a>说为所见所闻所知。<a id="a-Ay"></a>准此定于香等三境。<a id="a-Az"></a>总合建立一所觉名。<a id="a-B0"></a>若不许然何名所觉。<a id="a-B1"></a>又香味触在所见等外。<a id="a-B2"></a>于彼三境应不起言说。<a id="a-B3"></a>是名为理。<a id="a-B4"></a>此证不成。<a id="a-B5"></a>且经非证。<a id="a-B6"></a>经义别故。<a id="a-B7"></a>非此经中世尊为欲决判见等四所言相。<a id="a-B8"></a>然见此经所说义者。<a id="a-B9"></a>谓佛劝彼于六境中。<a id="a-BA"></a>及于见等四所言事。<a id="a-BB"></a>应知但有所见等言。<a id="a-BC"></a>不应增益爱非爱相。<a id="a-BD"></a>若尔何相名所见等。<a id="a-BE"></a>有余师说。<a id="a-BF"></a>若是五根现所证境名为所见。<a id="a-BG"></a>若他传说名为所闻。<a id="a-BH"></a>若运自心以种种理。<a id="a-BI"></a>比度所许名为所觉。<a id="a-BJ"></a>若意现证名为所知。<a id="a-BK"></a>于五境中一一容起见闻觉知四种言说。<a id="a-BL"></a>于第六境除见有三。<a id="a-BM"></a>由此觉名非无所目。<a id="a-BN"></a>香等三境言说非无。<a id="a-BO"></a>故彼理言亦为无理。<a id="a-BP"></a>先轨范师作如是说。<a id="a-BQ"></a>眼所现见名为所见。<a id="a-BR"></a>从他传闻名为所闻。<a id="a-BS"></a>自运己心诸所思构名为所觉。<a id="a-BT"></a>自内所受及自所证名为所知。<a id="a-BU"></a>且止傍言应申正论。<a id="a-BV"></a>颇有由身表异想义不由发语成虚诳语耶。<a id="a-BW"></a>曰有。<a id="a-BX"></a>故论言。<a id="a-BY"></a>颇有不动身杀生罪触耶。<a id="a-BZ"></a>曰有。<a id="a-Ba"></a>谓发语。<a id="a-Bb"></a>颇有不发语诳语罪触耶。<a id="a-Bc"></a>曰有。<a id="a-Bd"></a>谓动身。<a id="a-Be"></a>颇有不动身不发语二罪所触耶。<a id="a-Bf"></a>曰有。<a id="a-Bg"></a>谓仙人意愤及布洒他时。<a id="a-Bh"></a>若不动身亦不发语。<a id="a-Bi"></a>欲无无表离表而生。<a id="a-Bj"></a>此二如何得成业道。<a id="a-Bk"></a>于如是难应设劬劳。<a id="a-Bl"></a>已辩虚诳语。<a id="a-Bm"></a>当辩余三语。<a id="a-Bn"></a>颂曰。</p>
  <p id="aBo">染心坏他语　　说名离间语</p>
  <p id="aBp">非爱粗恶语　　诸染杂秽语</p>
  <p id="aBq">余说异三染　　佞歌邪论等</p>
  <p id="aBr">论曰。<a id="a-Bs"></a>若染污心发坏他语。<a id="a-Bt"></a>若他坏不坏俱成离间语。<a id="a-Bu"></a>解义不误流至此中。<a id="a-Bv"></a>若以染心发非爱语毁呰于他名粗恶语。<a id="a-Bw"></a>前染心语流至此故。<a id="a-Bx"></a>解义不误亦与前同。<a id="a-By"></a>谓本期心所欲骂者。<a id="a-Bz"></a>解所说义业道方成。<a id="a-C0"></a>一切染心所发诸语名杂秽语。<a id="a-C1"></a>所以者何。<a id="a-C2"></a>染所发言皆杂秽语故。<a id="a-C3"></a>唯前语字流至此中。<a id="a-C4"></a>有余师说。<a id="a-C5"></a>异虚诳等前三种语所有一切染心发言名杂秽语。<a id="a-C6"></a>此谓佞歌及邪论等。<a id="a-C7"></a>佞谓谄佞。<a id="a-C8"></a>如有苾刍邪命居怀发谄佞语。<a id="a-C9"></a>歌谓歌咏。<a id="a-CA"></a>如世有人以染污心讽吟相调。<a id="a-CB"></a>及倡妓者为悦他情以染污心作诸词曲。<a id="a-CC"></a>言邪论者。<a id="a-CD"></a>谓广辩说诸不正见所执言词。<a id="a-CE"></a>等谓染心所发悲叹。<a id="a-CF"></a>及诸世俗戏论言词。<a id="a-CG"></a>但异前三染心所发一切皆是杂秽语收。<a id="a-CH"></a>轮王现时亦有歌咏。<a id="a-CI"></a>如何不是杂秽语收。<a id="a-CJ"></a>由彼语从出离心发能引出离非预染心。<a id="a-CK"></a>有余师言。<a id="a-CL"></a>尔时亦有成嫁娶等所发染言。<a id="a-CM"></a>由过轻故不成业道。<a id="a-CN"></a>已辩三语。<a id="a-CO"></a>当辩意三。<a id="a-CP"></a>颂曰。</p>
  <p id="aCQ">恶欲他财贪　　憎有情嗔恚</p>
  <p id="aCR">拨善恶等见　　名邪见业道</p>
  <p id="aCS">论曰。<a id="a-CT"></a>于他财物恶欲名贪。<a id="a-CU"></a>谓于他财非理起欲。<a id="a-CV"></a>如何令彼属我非他。<a id="a-CW"></a>起力窃心耽求他物。<a id="a-CX"></a>如是恶欲名贪业道。<a id="a-CY"></a>有余师言。<a id="a-CZ"></a>诸欲界爱皆贪业道。<a id="a-Ca"></a>所以者何。<a id="a-Cb"></a>五盖经中依贪欲盖佛说应断此世间贪。<a id="a-Cc"></a>故知贪名总说欲爱。<a id="a-Cd"></a>有说。<a id="a-Ce"></a>欲爱虽尽名贪。<a id="a-Cf"></a>而不可说皆成业道。<a id="a-Cg"></a>此恶行中摄粗品故。<a id="a-Ch"></a>勿轮王世及北俱卢所起欲贪成贪业道。<a id="a-Ci"></a>于有情类憎恚名嗔。<a id="a-Cj"></a>谓于他有情欲为伤害事。<a id="a-Ck"></a>如是憎恚名嗔业道。<a id="a-Cl"></a>于善恶等恶见拨无。<a id="a-Cm"></a>此见名为邪见业道。<a id="a-Cn"></a>如经说。<a id="a-Co"></a>无施与无爱乐无祠祀无妙行无恶行。<a id="a-Cp"></a>无妙恶行业果异熟。<a id="a-Cq"></a>无此世间无彼世间。<a id="a-Cr"></a>无母无父。<a id="a-Cs"></a>无化生有情世间无沙门。<a id="a-Ct"></a>或婆罗门是阿罗汉。<a id="a-Cu"></a>彼经具显谤业谤果谤圣邪见。<a id="a-Cv"></a>此颂举初等言摄后。</p>
 </body>
</html>