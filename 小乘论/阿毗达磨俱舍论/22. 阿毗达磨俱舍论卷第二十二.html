<!doctype html>
<html id="z3IBVwJ17x" data-ver="822">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍论卷第二十二</h1>
  <h2 id="a2">分别贤圣品第六之一</h2>
  <p id="a3">如是已说烦恼等断于九胜位得遍知名。<a id="a-4"></a>然断必由道力故得。<a id="a-5"></a>此所由道其相云何。<a id="a-6"></a>颂曰。</p>
  <p id="a7">已说烦恼断　　由见谛修故</p>
  <p id="a8">见道唯无漏　　修道通二种</p>
  <p id="a9">论曰。<a id="a-A"></a>前已广说诸烦恼断由见谛道及修道故。<a id="a-B"></a>道唯无漏亦有漏耶。<a id="a-C"></a>见道应知唯是无漏。<a id="a-D"></a>修道通二。<a id="a-E"></a>所以者何。<a id="a-F"></a>见道速能治三界故。<a id="a-G"></a>顿断九品见所断故。<a id="a-H"></a>非世间道有此堪能。<a id="a-I"></a>故见位中道唯无漏。<a id="a-J"></a>修道有异故通二种。<a id="a-K"></a>如向所言。<a id="a-L"></a>由见谛故。<a id="a-M"></a>此所见谛其相云何。<a id="a-N"></a>颂曰。</p>
  <p id="aO">谛四先已说　　谓苦集灭道</p>
  <p id="aP">彼自体亦然　　次第随现观</p>
  <p id="aQ">论曰。<a id="a-R"></a>谛有四种。<a id="a-S"></a>名先已说。<a id="a-T"></a>于何处说。<a id="a-U"></a>谓初品中分别有漏无漏法处。<a id="a-V"></a>彼如何说。<a id="a-W"></a>谓彼颂言。<a id="a-X"></a>无漏谓圣道。<a id="a-Y"></a>此说道谛。<a id="a-Z"></a>择灭谓离系。<a id="a-a"></a>此说灭谛。<a id="a-b"></a>及苦集世间。<a id="a-c"></a>此说苦集谛。<a id="a-d"></a>四谛次第如彼说耶。<a id="a-e"></a>不尔。<a id="a-f"></a>云何。<a id="a-g"></a>如今所列。<a id="a-h"></a>一苦二集三灭四道。<a id="a-i"></a>四谛自体亦有异耶。<a id="a-j"></a>不尔。<a id="a-k"></a>云何。<a id="a-l"></a>如先所辩。<a id="a-m"></a>为显体同彼故说亦然声。<a id="a-n"></a>四谛何缘如是次第。<a id="a-o"></a>随现观位先后而说。<a id="a-p"></a>谓现观中先所观者便在先说。<a id="a-q"></a>若异此者应先说因后方说果。<a id="a-r"></a>然或有法说次随生。<a id="a-s"></a>如念住等。<a id="a-t"></a>或复有法说次随便。<a id="a-u"></a>如正胜等。<a id="a-v"></a>谓此中无决定理趣起。<a id="a-w"></a>如是欲先断已生后遮未生。<a id="a-x"></a>但随言便。<a id="a-y"></a>今说四谛随瑜伽师现观位中先后次第。<a id="a-z"></a>何缘现观次第必然。<a id="a-10"></a>加行位中如是观故。<a id="a-11"></a>何缘加行必如是观。<a id="a-12"></a>谓若有法是爱着处能作逼恼。<a id="a-13"></a>为求脱因。<a id="a-14"></a>此法理应最初观察。<a id="a-15"></a>故修行者加行位中最初观苦。<a id="a-16"></a>苦即苦谛。<a id="a-17"></a>次复观苦以谁为因。<a id="a-18"></a>便观苦因。<a id="a-19"></a>因即集谛。<a id="a-1A"></a>次复观苦以谁为灭。<a id="a-1B"></a>便观苦灭。<a id="a-1C"></a>灭即灭谛。<a id="a-1D"></a>后观苦灭以谁为道。<a id="a-1E"></a>便观灭道。<a id="a-1F"></a>道即道谛。<a id="a-1G"></a>如见病已次寻病因。<a id="a-1H"></a>续思病愈后求良药。<a id="a-1I"></a>契经亦说谛次第喻。<a id="a-1J"></a>何契经说。<a id="a-1K"></a>谓良医经。<a id="a-1L"></a>如彼经言。<a id="a-1M"></a>夫医王者。<a id="a-1N"></a>谓具四德能拔毒箭。<a id="a-1O"></a>一善知病状。<a id="a-1P"></a>二善知病因。<a id="a-1Q"></a>三善知病愈。<a id="a-1R"></a>四善知良药。<a id="a-1S"></a>如来亦尔为大医王如实了知苦集灭道。<a id="a-1T"></a>故加行位如是次观。<a id="a-1U"></a>现观位中次第亦尔。<a id="a-1V"></a>由加行力所引发故。<a id="a-1W"></a>如已观地纵马奔驰。<a id="a-1X"></a>此现观名为目何义。<a id="a-1Y"></a>应知此目现等觉义。<a id="a-1Z"></a>何缘说此唯是无漏。<a id="a-1a"></a>对向涅槃正觉境故。<a id="a-1b"></a>此觉真净故得正名。<a id="a-1c"></a>应知此中果性取蕴名为苦谛。<a id="a-1d"></a>因性取蕴名为集谛。<a id="a-1e"></a>是能集故。<a id="a-1f"></a>由此苦集因果性分。<a id="a-1g"></a>名虽有殊非物有异。<a id="a-1h"></a>灭道二谛物亦有殊。<a id="a-1i"></a>何义经中说为圣谛。<a id="a-1j"></a>是圣者谛故得圣名。<a id="a-1k"></a>于非圣者此岂成妄。<a id="a-1l"></a>于一切是谛性无颠倒故。<a id="a-1m"></a>然唯圣者实见非余。<a id="a-1n"></a>是故经中但名圣谛。<a id="a-1o"></a>非非圣谛颠倒见故。<a id="a-1p"></a>如有颂言。<a id="a-1q"></a>圣者说是乐。<a id="a-1r"></a>非圣说为苦。<a id="a-1s"></a>圣者说为苦。<a id="a-1t"></a>非圣说是乐。</p>
  <p id="a1u">有余师说。<a id="a-1v"></a>二唯圣谛。<a id="a-1w"></a>余二通是圣非圣谛。<a id="a-1x"></a>唯受一分是苦自体。<a id="a-1y"></a>所余并非。<a id="a-1z"></a>如何可言诸有漏行皆是苦谛。<a id="a-20"></a>颂曰。</p>
  <p id="a21">苦由三苦合　　如所应一切</p>
  <p id="a22">可意非可意　　余有漏行法</p>
  <p id="a23">论曰。<a id="a-24"></a>有三苦性。<a id="a-25"></a>一苦苦性。<a id="a-26"></a>二行苦性。<a id="a-27"></a>三坏苦性。<a id="a-28"></a>诸有漏行如其所应与此三种苦性合故。<a id="a-29"></a>皆是苦谛。<a id="a-2A"></a>亦无有失。<a id="a-2B"></a>此中可意有漏行法与坏苦合故名为苦。<a id="a-2C"></a>诸非可意有漏行法与苦苦合故名为苦。<a id="a-2D"></a>除此所余有漏行法与行苦合故名为苦。<a id="a-2E"></a>何谓为可意非可意余。<a id="a-2F"></a>谓乐等三受如其次第由三受力令顺乐受等诸有漏行得可意等名。<a id="a-2G"></a>所以者何。<a id="a-2H"></a>若诸乐受由坏成苦性。<a id="a-2I"></a>如契经言。<a id="a-2J"></a>诸乐受生时乐住时乐坏时苦。<a id="a-2K"></a>若诸苦受由体成苦性。<a id="a-2L"></a>如契经言。<a id="a-2M"></a>诸苦受生时苦住时苦。<a id="a-2N"></a>不苦不乐受由行成苦性。<a id="a-2O"></a>众缘造故。<a id="a-2P"></a>如契经言。<a id="a-2Q"></a>若非常即是苦。<a id="a-2R"></a>如受顺受诸行亦然。<a id="a-2S"></a>有余师释。<a id="a-2T"></a>苦即苦性名苦苦性。<a id="a-2U"></a>如是乃至行即苦性名行苦性。<a id="a-2V"></a>应知此中说可意非可意为坏苦苦苦者。<a id="a-2W"></a>由不共故。<a id="a-2X"></a>理实一切行苦故苦。<a id="a-2Y"></a>此唯圣者所能观见。<a id="a-2Z"></a>故有颂言。</p>
  <p id="a2a">如以一睫毛　　置掌人不觉</p>
  <p id="a2b">若置眼睛上　　为损及不安</p>
  <p id="a2c">愚夫如手掌　　不觉行苦睫</p>
  <p id="a2d">智者如眼睛　　缘极生厌怖</p>
  <p id="a2e">以诸愚夫于无间狱受剧苦蕴生苦怖心。<a id="a-2f"></a>不如众圣于有顶蕴。<a id="a-2g"></a>道谛亦应是行苦摄。<a id="a-2h"></a>有为性故。<a id="a-2i"></a>道谛非苦。<a id="a-2j"></a>违逆圣心是行苦相。<a id="a-2k"></a>非圣道起违逆圣心。<a id="a-2l"></a>由此能引众苦尽故。<a id="a-2m"></a>若观诸有为涅槃寂静者。<a id="a-2n"></a>亦由先见彼法是苦后观彼灭以为寂静故。<a id="a-2o"></a>有为言唯显有漏。<a id="a-2p"></a>若诸法中亦许有乐。<a id="a-2q"></a>何缘但说苦为圣谛。<a id="a-2r"></a>有一类释。<a id="a-2s"></a>由乐少故。<a id="a-2t"></a>如置绿豆乌豆聚中。<a id="a-2u"></a>以少从多名乌豆聚。<a id="a-2v"></a>谁有智者沥水浇痈有少乐生计痈为乐。<a id="a-2w"></a>有余于此以颂释言。</p>
  <p id="a2x">能为苦因故　　能集众苦故</p>
  <p id="a2y">有苦希彼故　　说乐亦名苦</p>
  <p id="a2z">理实应言。<a id="a-30"></a>圣者观察诸有及乐体皆是苦。<a id="a-31"></a>以就行苦同一味故。<a id="a-32"></a>由此立苦为谛非乐。<a id="a-33"></a>如何亦观乐受为苦。<a id="a-34"></a>由性非常违圣心故。<a id="a-35"></a>如以苦相观色等时非彼苦相一如苦受。<a id="a-36"></a>有谓。<a id="a-37"></a>乐受是苦因故。<a id="a-38"></a>诸圣亦观彼为苦者。<a id="a-39"></a>此释非理。<a id="a-3A"></a>能为苦因是集行相。<a id="a-3B"></a>岂关于苦。<a id="a-3C"></a>又诸圣者生色无色。<a id="a-3D"></a>缘彼如何有苦想转。<a id="a-3E"></a>非彼诸蕴为苦受因。<a id="a-3F"></a>又经复说行苦何用。<a id="a-3G"></a>若由非常观乐为苦。<a id="a-3H"></a>非常苦观行相何别。<a id="a-3I"></a>生灭法故观为非常。<a id="a-3J"></a>违圣心故观之为苦。<a id="a-3K"></a>但见非常知违圣心故非常行相能引苦行相。<a id="a-3L"></a>有余部师作如是执。<a id="a-3M"></a>定无实乐受唯是苦。<a id="a-3N"></a>云何知然。<a id="a-3O"></a>由教理故。<a id="a-3P"></a>云何由教。<a id="a-3Q"></a>如世尊言。<a id="a-3R"></a>诸所有受无非是苦。<a id="a-3S"></a>又契经言。<a id="a-3T"></a>汝应以苦观于乐受。<a id="a-3U"></a>又契经言。<a id="a-3V"></a>于苦谓乐名为颠倒。<a id="a-3W"></a>云何由理。<a id="a-3X"></a>以诸乐因皆不定故。<a id="a-3Y"></a>谓诸所有衣服饮食冷暖等事。<a id="a-3Z"></a>诸有情类许为乐因。<a id="a-3a"></a>此若非时过量受用便能生苦。<a id="a-3b"></a>复成苦因不应乐因。<a id="a-3c"></a>于增盛位或虽平等但由非时便成苦因能生于苦。<a id="a-3d"></a>故知衣等本是苦因。<a id="a-3e"></a>苦增盛时其相方显。<a id="a-3f"></a>威仪易脱理亦应然。<a id="a-3g"></a>又治苦时方起乐觉。<a id="a-3h"></a>及苦易脱乐觉乃生。<a id="a-3i"></a>谓若未遭饥渴寒热疲欲等苦所逼迫时。<a id="a-3j"></a>不于乐因生于乐觉。<a id="a-3k"></a>故于对治重苦因中。<a id="a-3l"></a>愚夫妄计此能生乐。<a id="a-3m"></a>实无决定能生乐因。<a id="a-3n"></a>苦易脱中愚夫谓乐。<a id="a-3o"></a>如荷重担暂易肩等。<a id="a-3p"></a>故受唯苦。<a id="a-3q"></a>定无实乐。<a id="a-3r"></a>对法诸师言乐实有。<a id="a-3s"></a>此言应理。<a id="a-3t"></a>云何知然。<a id="a-3u"></a>且应反征拨无乐者何名为苦。<a id="a-3v"></a>若谓逼迫既有适悦有乐应成。<a id="a-3w"></a>若谓损害既有饶益有乐应成。<a id="a-3x"></a>若谓非爱既有可爱有乐应成。<a id="a-3y"></a>若谓可爱体非成实。<a id="a-3z"></a>以诸圣者于离染时可爱复成非可爱故。<a id="a-40"></a>不尔。<a id="a-41"></a>可爱圣离染时。<a id="a-42"></a>由异门观为非爱故。<a id="a-43"></a>谓若有受自相可爱。<a id="a-44"></a>此受未常成非可爱。<a id="a-45"></a>然诸圣者于离染时。<a id="a-46"></a>以余行相厌患此受。<a id="a-47"></a>谓观此受是放逸处。<a id="a-48"></a>要由广大功力所成变坏无常故非可爱。<a id="a-49"></a>非彼自相是非爱法。<a id="a-4A"></a>若彼自体是非可爱不应于中有起爱者。<a id="a-4B"></a>若不起爱于离染时圣者不应以余行相观察乐受深生厌患。<a id="a-4C"></a>故由自相有实乐受。<a id="a-4D"></a>然世尊言诸所有受无非苦者。<a id="a-4E"></a>佛自释通。<a id="a-4F"></a>如契经言。<a id="a-4G"></a>佛告庆喜。<a id="a-4H"></a>我依诸行皆是无常。<a id="a-4I"></a>及诸有为皆是变坏。<a id="a-4J"></a>密作是说。<a id="a-4K"></a>诸所有受无非是苦。<a id="a-4L"></a>故知此经不依苦苦作如是说。<a id="a-4M"></a>若由自相说受皆苦。<a id="a-4N"></a>何缘庆喜作是问言。<a id="a-4O"></a>佛于余经说有三受。<a id="a-4P"></a>谓乐及苦不苦不乐。<a id="a-4Q"></a>依何密意此经复言诸所有受无非是苦。<a id="a-4R"></a>庆喜但应作如是问。<a id="a-4S"></a>依何密意说有三受。<a id="a-4T"></a>世尊亦应但作是答。<a id="a-4U"></a>我依此密意故说有三受。<a id="a-4V"></a>经中既无如是问答。<a id="a-4W"></a>故由自相实有三受。<a id="a-4X"></a>世尊既言我密意说诸所有受无非是苦。<a id="a-4Y"></a>即已显示此所说经依别意说非真了义。<a id="a-4Z"></a>又契经言。<a id="a-4a"></a>汝应以苦观乐受者。<a id="a-4b"></a>应知此经意显乐受有二种性。<a id="a-4c"></a>一有乐性。<a id="a-4d"></a>谓此乐受依自相门是可爱故。<a id="a-4e"></a>二有苦性。<a id="a-4f"></a>谓依异门亦是无常变坏法故。<a id="a-4g"></a>然观乐时能为系缚。<a id="a-4h"></a>诸有贪者啖此味故。<a id="a-4i"></a>若观苦时能令解脱。<a id="a-4j"></a>如是观者得离贪故。<a id="a-4k"></a>佛以观苦能令解脱故。<a id="a-4l"></a>劝有情观乐为苦。<a id="a-4m"></a>如何知此自相是乐。<a id="a-4n"></a>如有颂言。</p>
  <p id="a4o">诸佛正遍觉　　知诸行非常</p>
  <p id="a4p">及有为变坏　　故说受皆苦</p>
  <p id="a4q">又契经言于苦谓乐名颠倒者。<a id="a-4r"></a>此别意说。<a id="a-4s"></a>以诸世间于诸乐受妙欲诸有一分乐中一向计乐故成颠倒。<a id="a-4t"></a>谓诸乐受若依异门亦有苦性。<a id="a-4u"></a>然诸世间唯观为乐故成颠倒。<a id="a-4v"></a>诸妙欲境乐少苦多。<a id="a-4w"></a>唯观为乐故成颠倒。<a id="a-4x"></a>诸有亦然。<a id="a-4y"></a>故不由此能证乐受无实理成。<a id="a-4z"></a>若受自相实皆苦者。<a id="a-50"></a>佛说三受有何胜利。<a id="a-51"></a>若谓世尊随俗说者。<a id="a-52"></a>不应正理。<a id="a-53"></a>以世尊言我密说受无非苦故。<a id="a-54"></a>又于观五受说如实言故。<a id="a-55"></a>谓契经说。<a id="a-56"></a>所有乐根所有喜根应知此二皆是乐受。<a id="a-57"></a>乃至广说。<a id="a-58"></a>复作是说。<a id="a-59"></a>若以正慧如实观见如是五根三结永断。<a id="a-5A"></a>乃至广说。<a id="a-5B"></a>又佛如何于一苦受。<a id="a-5C"></a>随顺世俗分别说三。<a id="a-5D"></a>若谓世间于下上中苦。<a id="a-5E"></a>如其次第起乐等三觉。<a id="a-5F"></a>佛随顺彼说乐等三。<a id="a-5G"></a>理亦不然。<a id="a-5H"></a>乐亦三故。<a id="a-5I"></a>应于下等三苦唯起上等乐觉。<a id="a-5J"></a>又受殊胜香味触等所生乐时。<a id="a-5K"></a>有何下苦而世于中起乐受觉。<a id="a-5L"></a>若许尔时有下苦者。<a id="a-5M"></a>如是下苦已灭未生。<a id="a-5N"></a>世应尔时有极乐觉。<a id="a-5O"></a>此位众苦都无有故。<a id="a-5P"></a>受欲乐时征问亦尔。<a id="a-5Q"></a>又下品受现在前时。<a id="a-5R"></a>许受分明猛利可取。<a id="a-5S"></a>许中品受现在前时与此相违。<a id="a-5T"></a>如何应理。<a id="a-5U"></a>又下三定说有乐故。<a id="a-5V"></a>应有下苦。<a id="a-5W"></a>以上诸地说有舍故。<a id="a-5X"></a>应有中苦。<a id="a-5Y"></a>定胜苦增。<a id="a-5Z"></a>岂应正理。<a id="a-5a"></a>故不应依下等三苦如次建立乐等三受。<a id="a-5b"></a>又契经说。<a id="a-5c"></a>佛告大名。<a id="a-5d"></a>若色一向是苦非乐非乐所随。<a id="a-5e"></a>乃至广说。<a id="a-5f"></a>故知定有少分实乐。<a id="a-5g"></a>如是且辩彼所引教显无实乐为证不成。<a id="a-5h"></a>所立理言亦不成证。<a id="a-5i"></a>且以诸乐因皆不定故者。<a id="a-5j"></a>此非正理。<a id="a-5k"></a>迷因义故。<a id="a-5l"></a>谓观所依分位差别诸外境界方为乐因或为苦因。<a id="a-5m"></a>非唯外境。<a id="a-5n"></a>若此外境至此所依如是分位能为乐因。<a id="a-5o"></a>未尝至此不为乐因。<a id="a-5p"></a>是故乐因非不决定。<a id="a-5q"></a>如世间火观所煮炙分位差别为美熟因或为违因非唯彼火。<a id="a-5r"></a>若此火至此所煮炙如是分位。<a id="a-5s"></a>为美熟因。<a id="a-5t"></a>未尝至此非美熟因故美熟因非不决定。<a id="a-5u"></a>乐因亦尔。<a id="a-5v"></a>决定理成。<a id="a-5w"></a>又三静虑中乐因岂不定。<a id="a-5x"></a>彼因无时能生苦故。<a id="a-5y"></a>又彼所说要治苦时起乐觉者。<a id="a-5z"></a>准前已破。<a id="a-60"></a>谓受殊胜香味触等所生乐时。<a id="a-61"></a>对治何苦而世于中起于乐觉。<a id="a-62"></a>设许尔时治粗苦者。<a id="a-63"></a>此能治苦已灭未生。<a id="a-64"></a>尔时转应生极乐觉。<a id="a-65"></a>又静虑乐治何故生。<a id="a-66"></a>如是等破准前应说。<a id="a-67"></a>又彼所说苦易脱中乐觉乃生如易肩者。<a id="a-68"></a>此身分位实能生乐。<a id="a-69"></a>乃至身如是分位未灭前必有乐生。<a id="a-6A"></a>灭则不尔。<a id="a-6B"></a>若异此者此位后时乐应转增。<a id="a-6C"></a>苦渐微故。<a id="a-6D"></a>如是易脱身四威仪生乐解劳应知亦尔。<a id="a-6E"></a>若先无苦于最后时何为欻然生于苦觉。<a id="a-6F"></a>由身变易分位别故。<a id="a-6G"></a>如酒等后时有甘醋味起。<a id="a-6H"></a>是故乐受实有理成。<a id="a-6I"></a>由此定知。<a id="a-6J"></a>诸有漏行三苦合故如应名苦。<a id="a-6K"></a>即苦行体亦名集谛。<a id="a-6L"></a>此说必定违越契经。<a id="a-6M"></a>契经唯说爱为集故。<a id="a-6N"></a>经就胜故说爱为集。<a id="a-6O"></a>理实所余亦是集谛。<a id="a-6P"></a>如是理趣由何证知。<a id="a-6Q"></a>余契经中亦说余故。<a id="a-6R"></a>如薄伽梵伽他中言。</p>
  <p id="a6S">业爱及无明　　为因招后行</p>
  <p id="a6T">令诸有相续　　名补特伽罗</p>
  <p id="a6U">又契经说五种种子。<a id="a-6V"></a>此即别名说有取识。<a id="a-6W"></a>又彼经说置地界中。<a id="a-6X"></a>此即别名说四识住。<a id="a-6Y"></a>故经所说是密意言。<a id="a-6Z"></a>阿毗达磨依法相说。<a id="a-6a"></a>然经中说爱为集者。<a id="a-6b"></a>偏说起因。<a id="a-6c"></a>伽他中说业爱无明皆为因者。<a id="a-6d"></a>具说生起及彼因因。<a id="a-6e"></a>云何知尔。<a id="a-6f"></a>业为生因爱为起因。<a id="a-6g"></a>经所说故。<a id="a-6h"></a>又彼经中次第显示后行业有因有缘有绪故。<a id="a-6i"></a>为别建立种子及田说有取识及四识住。<a id="a-6j"></a>故非唯爱为集谛体。<a id="a-6k"></a>何法名生。<a id="a-6l"></a>何法名起。<a id="a-6m"></a>界趣生等品类差别自体出现。<a id="a-6n"></a>说名为生。<a id="a-6o"></a>若无差别后有相续。<a id="a-6p"></a>说名为起。<a id="a-6q"></a>业与有爱如其次第为彼二因。<a id="a-6r"></a>譬如种子与谷麦等别种类芽为能生因。<a id="a-6s"></a>水与一切无差别芽为能起因。<a id="a-6t"></a>业及有爱为生起因。<a id="a-6u"></a>应知亦尔。<a id="a-6v"></a>爱为起因何理为证。<a id="a-6w"></a>离爱后有必不起故。<a id="a-6x"></a>谓有爱离爱二俱命终。<a id="a-6y"></a>唯见有爱者后有更起。<a id="a-6z"></a>由此理证爱为起因。<a id="a-70"></a>起有起无定随爱故。<a id="a-71"></a>又由爱故相续趣后。<a id="a-72"></a>现见若于是处有爱。<a id="a-73"></a>则心相续数趣于彼。<a id="a-74"></a>由此比知。<a id="a-75"></a>以有爱故能令相续驰趣后有。<a id="a-76"></a>又取后身。<a id="a-77"></a>更无有法封执坚着如贪爱者。<a id="a-78"></a>如荜豆屑于澡浴时和水涂身至干燥位着身难离余无以加。<a id="a-79"></a>如是无有余为因法执取后身如我爱者。<a id="a-7A"></a>由此理证爱为起因。<a id="a-7B"></a>如是世尊说谛有四。<a id="a-7C"></a>余经复说。<a id="a-7D"></a>谛有二种。<a id="a-7E"></a>一世俗谛。<a id="a-7F"></a>二胜义谛。<a id="a-7G"></a>如是二谛。<a id="a-7H"></a>其相云何。<a id="a-7I"></a>颂曰。</p>
  <p id="a7J">彼觉破便无　　慧析余亦尔</p>
  <p id="a7K">如瓶水世俗　　异此名胜义</p>
  <p id="a7L">论曰。<a id="a-7M"></a>若彼物觉彼破便无。<a id="a-7N"></a>彼物应知名世俗谛。<a id="a-7O"></a>如瓶被破为碎凡时瓶觉则无。<a id="a-7P"></a>衣等亦尔。<a id="a-7Q"></a>又若有物以慧析除彼觉便无亦是世俗。<a id="a-7R"></a>如水被慧析色等时水觉则无。<a id="a-7S"></a>火等亦尔。<a id="a-7T"></a>即于彼物未破析时以世想名施设为彼。<a id="a-7U"></a>施设有故名为世俗。<a id="a-7V"></a>依世俗理说有瓶等。<a id="a-7W"></a>是实非虚名世俗谛。<a id="a-7X"></a>若物异此名胜义谛。<a id="a-7Y"></a>谓彼物觉彼破不无及慧析余彼觉仍有。<a id="a-7Z"></a>应知彼物名胜义谛。<a id="a-7a"></a>如色等物碎至极微。<a id="a-7b"></a>或以胜慧析除味等。<a id="a-7c"></a>彼觉恒有。<a id="a-7d"></a>受等亦然。<a id="a-7e"></a>此真实有故名胜义。<a id="a-7f"></a>依胜义理说有色等。<a id="a-7g"></a>是实非虚名胜义谛。<a id="a-7h"></a>先轨范师作如是说。<a id="a-7i"></a>如出世智及此后得世间正智所取诸法名胜义谛。<a id="a-7j"></a>如此余智所聚诸法名世俗谛。<a id="a-7k"></a>已辩诸谛。<a id="a-7l"></a>应说云何方便勤修趣见谛道。<a id="a-7m"></a>颂曰。</p>
  <p id="a7n">将趣见谛道　　应住戒勤修</p>
  <p id="a7o">闻思修所成　　谓名俱义境</p>
  <p id="a7p">论曰。<a id="a-7q"></a>诸有发心将趣见谛。<a id="a-7r"></a>应先安住清净尸罗然后勤修闻所成等。<a id="a-7s"></a>谓先摄受顺见谛闻。<a id="a-7t"></a>闻已勤求所闻法义。<a id="a-7u"></a>闻法义已无倒思惟。<a id="a-7v"></a>思已方能依定修习。<a id="a-7w"></a>行者如是住戒勤修。<a id="a-7x"></a>依闻所成慧起思所成慧。<a id="a-7y"></a>依思所成慧起修所成慧。<a id="a-7z"></a>此三慧相差别云何。<a id="a-80"></a>毗婆沙师谓。<a id="a-81"></a>三慧相缘名俱义。<a id="a-82"></a>如次有别。<a id="a-83"></a>闻所成慧唯缘名境。<a id="a-84"></a>未能舍文而观义故。<a id="a-85"></a>思所成慧缘名义境。<a id="a-86"></a>有时由文引义。<a id="a-87"></a>有时由义引文。<a id="a-88"></a>未全舍文而观义故。<a id="a-89"></a>修所成慧唯缘义境。<a id="a-8A"></a>已能舍文唯观义故。<a id="a-8B"></a>譬若有人浮深驶水。<a id="a-8C"></a>曾未学者不舍所依。<a id="a-8D"></a>曾学未成或舍或执。<a id="a-8E"></a>曾善学者不待所依。<a id="a-8F"></a>自力浮渡。<a id="a-8G"></a>三慧亦尔。<a id="a-8H"></a>有言。<a id="a-8I"></a>若尔思慧不成。<a id="a-8J"></a>谓此既通缘名缘义。<a id="a-8K"></a>如次应是闻修所成。<a id="a-8L"></a>今详三相无过别者。<a id="a-8M"></a>谓修行者依闻至教所生胜慧名闻所成。<a id="a-8N"></a>依思正理所生胜慧名思所成。<a id="a-8O"></a>依修等持所生胜慧名修所成。<a id="a-8P"></a>说所成言显三胜慧是闻思等三因所成。<a id="a-8Q"></a>犹如世间于命牛等如次说是食草所成。<a id="a-8R"></a>诸有欲于修精勤学者。<a id="a-8S"></a>如何净身器令修速成。<a id="a-8T"></a>颂曰。</p>
  <p id="a8U">具身心远离　　无不足大欲</p>
  <p id="a8V">谓已得未得　　多求名所无</p>
  <p id="a8W">治相违界三　　无漏无贪性</p>
  <p id="a8X">四圣种亦尔　　前三唯喜足</p>
  <p id="a8Y">三生具后业　　为治四爱生</p>
  <p id="a8Z">我所我事欲　　暂息永除故</p>
  <p id="a8a">论曰。<a id="a-8b"></a>身器清净略由三因。<a id="a-8c"></a>何等谓三因。<a id="a-8d"></a>一身心远离。<a id="a-8e"></a>二喜足少欲。<a id="a-8f"></a>三住四圣种。<a id="a-8g"></a>身远离者。<a id="a-8h"></a>离相杂住。<a id="a-8i"></a>心远离者。<a id="a-8j"></a>离不善寻。<a id="a-8k"></a>此二易可成。<a id="a-8l"></a>由喜足少欲。<a id="a-8m"></a>言喜足者无不喜足。<a id="a-8n"></a>少欲者无大欲。<a id="a-8o"></a>所无二种差别云何。<a id="a-8p"></a>对法诸师咸作是说。<a id="a-8q"></a>于已得妙衣服等更多求名不喜足。<a id="a-8r"></a>于未得妙衣等多希求名大欲。<a id="a-8s"></a>岂不更求亦缘未得。<a id="a-8t"></a>此二差别便应不成。<a id="a-8u"></a>是故此中应作是说。<a id="a-8v"></a>于所已得不妙不多怅望不欢名不喜足。<a id="a-8w"></a>于所未得衣服等事求妙求多名为大欲。<a id="a-8x"></a>喜足少欲能治此故与此相违应知差别。<a id="a-8y"></a>喜足少欲通三界无漏。<a id="a-8z"></a>所治二种唯欲界所系。<a id="a-90"></a>喜足少欲体是无贪。<a id="a-91"></a>所治二种欲贪为性。<a id="a-92"></a>能生众圣故名圣种。<a id="a-93"></a>四圣种体亦是无贪。<a id="a-94"></a>四中前三体唯喜足。<a id="a-95"></a>谓于衣服饮食卧具。<a id="a-96"></a>随所得中皆生喜足。<a id="a-97"></a>第四圣种谓乐断修。<a id="a-98"></a>如何亦用无贪为体。<a id="a-99"></a>以能弃舍有欲贪故。<a id="a-9A"></a>为显何义立四圣种。<a id="a-9B"></a>以诸弟子舍俗生具及俗事业。<a id="a-9C"></a>为求解脱归佛出家。<a id="a-9D"></a>法主世尊愍彼安立助道二事。<a id="a-9E"></a>一者生具。<a id="a-9F"></a>二者事业。<a id="a-9G"></a>前三即是助道生具。<a id="a-9H"></a>最后即是助道事业。<a id="a-9I"></a>汝等若能依前生具作后事业解脱非久。<a id="a-9J"></a>何故安立如是二事。<a id="a-9K"></a>为欲对治四种爱生故。<a id="a-9L"></a>契经言。<a id="a-9M"></a>苾刍谛听。<a id="a-9N"></a>爱因衣服应生时生。<a id="a-9O"></a>应住时住。<a id="a-9P"></a>应执时执。<a id="a-9Q"></a>如是爱因饮食卧具及有无有。<a id="a-9R"></a>皆如是说。<a id="a-9S"></a>为治此四说四圣种。<a id="a-9T"></a>即依此义更异门说。<a id="a-9U"></a>谓佛为欲暂息永除我所我事欲故说四圣种。<a id="a-9V"></a>我所事者谓衣服等。<a id="a-9W"></a>我事者谓自身。<a id="a-9X"></a>缘彼贪名为欲。<a id="a-9Y"></a>为暂止息前三贪故说前三圣种。<a id="a-9Z"></a>为永灭除四种贪故说第四圣种。<a id="a-9a"></a>如是已说修所依器。<a id="a-9b"></a>由何门故能正入修。<a id="a-9c"></a>颂曰。</p>
  <p id="a9d">入修要二门　　不净观息念</p>
  <p id="a9e">贪寻增上者　　如次第应修</p>
  <p id="a9f">论曰。<a id="a-9g"></a>正入修门要者有二。<a id="a-9h"></a>一不净观。<a id="a-9i"></a>二持息念。<a id="a-9j"></a>谁于何门能正入修。<a id="a-9k"></a>如次应知。<a id="a-9l"></a>贪寻增者。<a id="a-9m"></a>谓贪猛盛数现在前。<a id="a-9n"></a>如是有情名贪行者。<a id="a-9o"></a>彼观不净能正入修。<a id="a-9p"></a>寻多乱心名寻行者。<a id="a-9q"></a>彼依息念能正入修。<a id="a-9r"></a>有余师言。<a id="a-9s"></a>此持息念非多缘故能止乱寻。<a id="a-9t"></a>不净多缘显形差别引多寻故治彼无能。<a id="a-9u"></a>有余复言。<a id="a-9v"></a>此时息念内门转故能止乱寻。<a id="a-9w"></a>不净多于外门转故。<a id="a-9x"></a>犹如眼识治彼无能。<a id="a-9y"></a>此中先应辩不净观。<a id="a-9z"></a>如是观相云何。<a id="a-A0"></a>颂曰。</p>
  <p id="aA1">为通治四贪　　且辩观骨锁</p>
  <p id="aA2">广至海复略　　名初习业位</p>
  <p id="aA3">除足至头半　　名为已熟修</p>
  <p id="aA4">系心在眉间　　名超作意位</p>
  <p id="aA5">论曰。<a id="a-A6"></a>修不净观正为治贪。<a id="a-A7"></a>然贪差别略有四种。<a id="a-A8"></a>一显色贪。<a id="a-A9"></a>二形色贪。<a id="a-AA"></a>三妙触贪。<a id="a-AB"></a>四供奉贪。<a id="a-AC"></a>缘青瘀等修不净观治第一贪。<a id="a-AD"></a>缘彼食等修不净观治第二贪。<a id="a-AE"></a>缘虫蛆等修不净观治第三贪。<a id="a-AF"></a>缘尸不动修不净观治第四贪。<a id="a-AG"></a>若缘骨锁修不净观。<a id="a-AH"></a>通能对治如是四贪。<a id="a-AI"></a>以骨锁中无四贪境故。<a id="a-AJ"></a>应且辩修骨锁观。<a id="a-AK"></a>此唯胜解作意摄故。<a id="a-AL"></a>少分缘故。<a id="a-AM"></a>不断烦恼。<a id="a-AN"></a>唯能制伏令不现行。<a id="a-AO"></a>然瑜伽师修骨锁观总有三位。<a id="a-AP"></a>一初习业。<a id="a-AQ"></a>二已熟修。<a id="a-AR"></a>三超作意。<a id="a-AS"></a>谓观行者。<a id="a-AT"></a>欲修如是不净观时。<a id="a-AU"></a>应先系心于自身分。<a id="a-AV"></a>或于足指或额或余。<a id="a-AW"></a>随所乐处心得住已。<a id="a-AX"></a>依胜解力于自身分假想思惟。<a id="a-AY"></a>皮肉烂堕渐令骨净。<a id="a-AZ"></a>乃至具观全身骨锁。<a id="a-Aa"></a>见一具已复观第二。<a id="a-Ab"></a>如是渐次广至一房一寺一园一村一国。<a id="a-Ac"></a>乃至遍地以海为边。<a id="a-Ad"></a>于其中间骨锁充满。<a id="a-Ae"></a>为令胜解得增长故。<a id="a-Af"></a>于所广事渐略而观。<a id="a-Ag"></a>乃至唯观一具骨锁。<a id="a-Ah"></a>齐此渐略不净观成名瑜伽师初习业位。<a id="a-Ai"></a>为令略观胜解力增于一具中先除足骨思惟余骨系心而住。<a id="a-Aj"></a>渐次乃至除头半骨思惟半骨系心而住。<a id="a-Ak"></a>齐此转略不净观成名瑜伽师已熟修位。<a id="a-Al"></a>为令略观胜解自在除半头骨系心眉间。<a id="a-Am"></a>专注一缘湛然而住。<a id="a-An"></a>齐此极略不净观成名瑜伽师超作意位。<a id="a-Ao"></a>有不净观由所缘小非自在小应作四句。<a id="a-Ap"></a>此由作意已熟未熟未熟已熟。<a id="a-Aq"></a>及由所缘自身至海有差别故。<a id="a-Ar"></a>此不净观何性。<a id="a-As"></a>几地缘何境。<a id="a-At"></a>何处生。<a id="a-Au"></a>何行相。<a id="a-Av"></a>缘何世。<a id="a-Aw"></a>为有漏。<a id="a-Ax"></a>为无漏。<a id="a-Ay"></a>为离染得。<a id="a-Az"></a>为加行得。<a id="a-B0"></a>颂曰。</p>
  <p id="aB1">无贪性十地　　缘欲色人生</p>
  <p id="aB2">不净自世缘　　有漏通二得</p>
  <p id="aB3">论曰。<a id="a-B4"></a>如先所问今次第答。<a id="a-B5"></a>谓此观以无贪为性通依十地。<a id="a-B6"></a>谓四静虑及四近分中间欲界。<a id="a-B7"></a>唯缘欲界所见色境。<a id="a-B8"></a>所见者何。<a id="a-B9"></a>谓显形色。<a id="a-BA"></a>缘义为境。<a id="a-BB"></a>由此已成。<a id="a-BC"></a>唯人趣生。<a id="a-BD"></a>三洲除北。<a id="a-BE"></a>尚非余趣。<a id="a-BF"></a>况余界生。<a id="a-BG"></a>既立不净名。<a id="a-BH"></a>唯不净行相。<a id="a-BI"></a>随在何世缘自世境。<a id="a-BJ"></a>若不生法通缘三世。<a id="a-BK"></a>既唯胜解作意相应。<a id="a-BL"></a>此观理应唯是有漏。<a id="a-BM"></a>通离染得及加行得。<a id="a-BN"></a>由有曾得未曾得故。<a id="a-BO"></a>说不净观相差别已。<a id="a-BP"></a>次应辩持息念。<a id="a-BQ"></a>此差别相云何。<a id="a-BR"></a>颂曰。</p>
  <p id="aBS">息念慧五地　　缘风依欲身</p>
  <p id="aBT">二得实外无　　有六谓数等</p>
  <p id="aBU">论曰。<a id="a-BV"></a>言息念者。<a id="a-BW"></a>即契经中所说阿那阿波那念。<a id="a-BX"></a>言阿那者。<a id="a-BY"></a>谓持息入。<a id="a-BZ"></a>是引外风令入身义。<a id="a-Ba"></a>阿波那者。<a id="a-Bb"></a>谓持息出。<a id="a-Bc"></a>是引内风令出身义。<a id="a-Bd"></a>慧由念力观此为境故名阿那阿波那念。<a id="a-Be"></a>以慧为性。<a id="a-Bf"></a>而说念者。<a id="a-Bg"></a>念力持故于境分明所作事成。<a id="a-Bh"></a>如念住故。<a id="a-Bi"></a>通于五地。<a id="a-Bj"></a>谓初二三静虑近分中间欲界。<a id="a-Bk"></a>此念唯与舍相应故。<a id="a-Bl"></a>谓苦乐受能顺引寻。<a id="a-Bm"></a>此念治寻故不俱起。<a id="a-Bn"></a>喜乐二受能违专注。<a id="a-Bo"></a>此念于境专注故成。<a id="a-Bp"></a>由此相违故不俱起。<a id="a-Bq"></a>有说。<a id="a-Br"></a>根本下三静虑中亦有舍受。<a id="a-Bs"></a>彼说依八地。<a id="a-Bt"></a>上定现前息无有故。<a id="a-Bu"></a>此定缘风。<a id="a-Bv"></a>依欲身起。<a id="a-Bw"></a>唯人天趣除北俱卢。<a id="a-Bx"></a>通离染得及加行得。<a id="a-By"></a>唯与真实作意相应。<a id="a-Bz"></a>正法有情方能修习。<a id="a-C0"></a>外道无有。<a id="a-C1"></a>无说者故。<a id="a-C2"></a>自不能觉微细法故。<a id="a-C3"></a>此相圆满由具六因。<a id="a-C4"></a>一数二随三止四观五转六净。<a id="a-C5"></a>数谓系心缘入出息不作加行。<a id="a-C6"></a>放舍身心唯念忆持入出息数。<a id="a-C7"></a>从一至十不减不增。<a id="a-C8"></a>恐心于现。<a id="a-C9"></a>极聚散故。<a id="a-CA"></a>然于此中容有三失。<a id="a-CB"></a>一数减失。<a id="a-CC"></a>于二谓一。<a id="a-CD"></a>二数增失。<a id="a-CE"></a>于一谓二。<a id="a-CF"></a>三杂乱失。<a id="a-CG"></a>于入谓出于出谓入。<a id="a-CH"></a>若离如是三种过失名为正数。<a id="a-CI"></a>若十中间心散乱者。<a id="a-CJ"></a>复应从一次第数之。<a id="a-CK"></a>终而复始乃至得定。<a id="a-CL"></a>随谓系心缘入出息不作加行随息而行。<a id="a-CM"></a>念息入出时各远至何所。<a id="a-CN"></a>谓念息入。<a id="a-CO"></a>为行遍身。<a id="a-CP"></a>为行一分。<a id="a-CQ"></a>随彼息入行至喉心脐髋髀胫。<a id="a-CR"></a>乃至足指念恒随逐。<a id="a-CS"></a>若念息出离身为至一磔一寻。<a id="a-CT"></a>随所至方念恒随逐。<a id="a-CU"></a>有余师说。<a id="a-CV"></a>息出极远乃至风轮或吠岚婆。<a id="a-CW"></a>此不应理。<a id="a-CX"></a>此念真实作意俱故。<a id="a-CY"></a>止谓系念唯在鼻端。<a id="a-CZ"></a>或在眉间乃至足指。<a id="a-Ca"></a>随所乐处安止其心。<a id="a-Cb"></a>观息住身如珠中缕。<a id="a-Cc"></a>为冷为暖为损为益。<a id="a-Cd"></a>观谓观察此息风已。<a id="a-Ce"></a>兼观息俱大种造色及依色住心及心所。<a id="a-Cf"></a>具观五蕴以为境界。<a id="a-Cg"></a>转谓移转缘息风觉安置后后胜善根中乃至世间第一法位。<a id="a-Ch"></a>净谓升进入见道等。<a id="a-Ci"></a>有余师说。<a id="a-Cj"></a>念住为初金刚喻定为后名转。<a id="a-Ck"></a>尽智等方名净。<a id="a-Cl"></a>为摄六相故。<a id="a-Cm"></a>说颂言。</p>
  <p id="aCn">持息念应知　　有六种异相</p>
  <p id="aCo">谓数随止观　　转净相差别</p>
  <p id="aCp">息相差别云何应知。<a id="a-Cq"></a>颂曰。</p>
  <p id="aCr">入出息随身　　依二差别转</p>
  <p id="aCs">情数非执受　　等流非下缘</p>
  <p id="aCt">论曰。<a id="a-Cu"></a>随身生地息彼地摄。<a id="a-Cv"></a>以息是身一分摄故。<a id="a-Cw"></a>此入出息转依身心差别。<a id="a-Cx"></a>以生无色界及羯剌蓝等并入无心定及第四定等。<a id="a-Cy"></a>此息于彼皆不转故。<a id="a-Cz"></a>谓要身中有诸孔隙。<a id="a-D0"></a>入出息地心正现前息于尔时方得转故。<a id="a-D1"></a>出第四定等及初生时息最先入。<a id="a-D2"></a>入第四定等及后死时息最后出。<a id="a-D3"></a>息有情数摄。<a id="a-D4"></a>有情身分故。<a id="a-D5"></a>非有执受。<a id="a-D6"></a>与根相离故。<a id="a-D7"></a>是等流性。<a id="a-D8"></a>同类因生故。<a id="a-D9"></a>非所长养。<a id="a-DA"></a>身增长时彼损减故。<a id="a-DB"></a>非异熟生。<a id="a-DC"></a>断已后时更相续故。<a id="a-DD"></a>余异熟色无如是故。<a id="a-DE"></a>唯自上地心之所缘。<a id="a-DF"></a>非下地威仪通果心境故。</p>
 </body>
</html>