<!doctype html>
<html id="z3IBVvo17e" data-ver="830">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍论卷第三</h1>
  <h2 id="a2">分别根品第二之一</h2>
  <p id="a3">如是因界已列诸根。<a id="a-4"></a>即于此中根是何义。<a id="a-5"></a>最胜自在光显名根。<a id="a-6"></a>由此总成根增上义。<a id="a-7"></a>此增上义谁望于谁。<a id="a-8"></a>颂曰。</p>
  <p id="a9">传说五于四　　四根于二种</p>
  <p id="aA">五八染净中　　各别为增上</p>
  <p id="aB">论曰。<a id="a-C"></a>眼等五根各于四事能为增上。<a id="a-D"></a>一庄严身。<a id="a-E"></a>二导养身。<a id="a-F"></a>三生识等。<a id="a-G"></a>四不共事。<a id="a-H"></a>且眼耳根庄严身者。<a id="a-I"></a>谓若盲聋身丑陋故。<a id="a-J"></a>导养身者。<a id="a-K"></a>谓因见闻避险难故。<a id="a-L"></a>生识等者。<a id="a-M"></a>谓发二识及相应故。<a id="a-N"></a>不共事者。<a id="a-O"></a>谓能见色闻声别故。<a id="a-P"></a>鼻舌身根庄严身者。<a id="a-Q"></a>如眼耳说。<a id="a-R"></a>导养身者。<a id="a-S"></a>谓于段食能受用故。<a id="a-T"></a>生识等者。<a id="a-U"></a>谓发三识及相应故。<a id="a-V"></a>不共事者。<a id="a-W"></a>谓嗅尝觉香味触故。<a id="a-X"></a>女男命意。<a id="a-Y"></a>各于二事能为增上。<a id="a-Z"></a>且女男根二增上者。<a id="a-a"></a>一有情异。<a id="a-b"></a>二分别异。<a id="a-c"></a>有情异者。<a id="a-d"></a>由此二根令诸有情女男类别。<a id="a-e"></a>分别异者。<a id="a-f"></a>由此二根形相言音乳房等别。<a id="a-g"></a>有说。<a id="a-h"></a>此于染净增上故言于二。<a id="a-i"></a>所以者何。<a id="a-j"></a>本性损坏扇搋半择及二形人无不律仪无间断善诸杂染法。<a id="a-k"></a>亦无律仪得果离染诸清净法。<a id="a-l"></a>命根二者。<a id="a-m"></a>谓于众同分能续及能持。<a id="a-n"></a>意根二者。<a id="a-o"></a>谓能续后有及自在随行。<a id="a-p"></a>能续后有者。<a id="a-q"></a>如契经言。<a id="a-r"></a>时健达缚于一心内随一现前。<a id="a-s"></a>谓或爱俱。<a id="a-t"></a>或恚俱等。<a id="a-u"></a>自在随行者。<a id="a-v"></a>如契经言。</p>
  <p id="aw">心能导世间　　心能遍摄受</p>
  <p id="ax">如是心一法　　皆自在随行</p>
  <p id="ay">乐等五受。<a id="a-z"></a>信等八根。<a id="a-10"></a>于染净中如次增上。<a id="a-11"></a>乐等五受染增上者。<a id="a-12"></a>贪等随眠所随增故。<a id="a-13"></a>信等八根净增上者。<a id="a-14"></a>诸清净法随生长故。<a id="a-15"></a>有余师说。<a id="a-16"></a>乐等于净亦为增上。<a id="a-17"></a>如契经说。<a id="a-18"></a>乐故心定。<a id="a-19"></a>苦为信依。<a id="a-1A"></a>亦出离依喜及忧舍。<a id="a-1B"></a>毗婆沙师传说如此。<a id="a-1C"></a>有余师说。<a id="a-1D"></a>能导养身非眼等用。<a id="a-1E"></a>是识增上。<a id="a-1F"></a>识了方能避于险难。<a id="a-1G"></a>受段食故。<a id="a-1H"></a>见色等用亦非异识。<a id="a-1I"></a>故不共事于眼等根。<a id="a-1J"></a>不可立为别增上用。<a id="a-1K"></a>故非由此眼等成根。<a id="a-1L"></a>若尔云何。<a id="a-1M"></a>颂曰。</p>
  <p id="a1N">了自境增上　　总立于六根</p>
  <p id="a1O">从身立二根　　女男性增上</p>
  <p id="a1P">于同住杂染　　清净增上故</p>
  <p id="a1Q">应知命五受　　信等立为根</p>
  <p id="a1R">未当知已知　　具知根亦尔</p>
  <p id="a1S">于得后后道　　涅槃等增上</p>
  <p id="a1T">论曰。<a id="a-1U"></a>了自境者。<a id="a-1V"></a>谓六识身。<a id="a-1W"></a>眼等五根于能了别各别境识有增上用。<a id="a-1X"></a>第六意根于能了别一切境识有增上用。<a id="a-1Y"></a>故眼等六各立为根。<a id="a-1Z"></a>岂不色等于能了识亦有增上应立为根。<a id="a-1a"></a>境于识中无增上用。<a id="a-1b"></a>夫增上用谓胜自在。<a id="a-1c"></a>眼于所发了色识中最胜自在故名增上。<a id="a-1d"></a>于了众色为通因故。<a id="a-1e"></a>识随眼根有明昧故。<a id="a-1f"></a>色则不然。<a id="a-1g"></a>二相违故。<a id="a-1h"></a>乃至意根于法亦尔。<a id="a-1i"></a>从身复立女男根者。<a id="a-1j"></a>女男性中有增上故。<a id="a-1k"></a>女男根体不离身根。<a id="a-1l"></a>身一分中立此名故。<a id="a-1m"></a>如其次第。<a id="a-1n"></a>女男身中。<a id="a-1o"></a>此女男根有增上用。<a id="a-1p"></a>此处少异余处身根。<a id="a-1q"></a>故从身根别立为二。<a id="a-1r"></a>女身形类音声作业志乐差别。<a id="a-1s"></a>名为女性。<a id="a-1t"></a>男身形类音声作业志乐不同。<a id="a-1u"></a>名为男性。<a id="a-1v"></a>二性差别由女男根故说女男根于二性增上。<a id="a-1w"></a>于众同分住中命根有增上用。<a id="a-1x"></a>于杂染中乐等五受有增上用。<a id="a-1y"></a>所以者何。<a id="a-1z"></a>由契经说于乐受贪随增。<a id="a-20"></a>于苦受嗔随增。<a id="a-21"></a>于不苦不乐受无明随增故。<a id="a-22"></a>于清净中信等五根有增上用。<a id="a-23"></a>所以者何。<a id="a-24"></a>由此势力伏诸烦恼引圣道故。<a id="a-25"></a>言应知者。<a id="a-26"></a>劝许一一各能为根。<a id="a-27"></a>三无漏根于得后后道涅槃等有增上用。<a id="a-28"></a>言亦尔者。<a id="a-29"></a>类显一一各能为根。<a id="a-2A"></a>谓未知当知根于得已知根道有增上用。<a id="a-2B"></a>已知根于得具知根道有增上用。<a id="a-2C"></a>具知根于得涅槃有增上用。<a id="a-2D"></a>非心未解脱能般涅槃故。<a id="a-2E"></a>等言为显复有异门。<a id="a-2F"></a>云何异门。<a id="a-2G"></a>谓见所断烦恼灭中。<a id="a-2H"></a>未知当知根有增上用。<a id="a-2I"></a>于修所断烦恼灭中。<a id="a-2J"></a>已知根有增上用。<a id="a-2K"></a>于现法乐住中。<a id="a-2L"></a>具知根有增上用。<a id="a-2M"></a>由此能领受解脱喜乐故。<a id="a-2N"></a>若增上故立为根者。<a id="a-2O"></a>无明等性应立为根。<a id="a-2P"></a>无明等因于行等果。<a id="a-2Q"></a>各各别有增上用故。<a id="a-2R"></a>又语具等应立为根。<a id="a-2S"></a>语具手足大小便处。<a id="a-2T"></a>于语执行弃乐事中。<a id="a-2U"></a>如其次第有增上故。<a id="a-2V"></a>如是等事不应立根。<a id="a-2W"></a>由所许根有如是相。<a id="a-2X"></a>颂曰。</p>
  <p id="a2Y">心所依此别　　此住此杂染</p>
  <p id="a2Z">此资粮此净　　由此量立根</p>
  <p id="a2a">论曰。<a id="a-2b"></a>心所依者。<a id="a-2c"></a>眼等六根。<a id="a-2d"></a>此内六处是有情本。<a id="a-2e"></a>此相差别由女男根。<a id="a-2f"></a>复由命根此一期住。<a id="a-2g"></a>此成杂染由五受根。<a id="a-2h"></a>此净资粮由信等五。<a id="a-2i"></a>此成清净由后三根。<a id="a-2j"></a>由此立根事皆究竟。<a id="a-2k"></a>是故不应许无明等及语具等亦立为根。<a id="a-2l"></a>彼无此中增上用故。<a id="a-2m"></a>复有余师别说根相。<a id="a-2n"></a>颂曰。</p>
  <p id="a2o">或流转所依　　及生住受用</p>
  <p id="a2p">建立前十四　　还灭后亦然</p>
  <p id="a2q">论曰。<a id="a-2r"></a>或言显此是余师意。<a id="a-2s"></a>约流转还灭立二十二根。<a id="a-2t"></a>流转所依谓眼等六。<a id="a-2u"></a>生由女男从彼生故。<a id="a-2v"></a>住由命根仗彼住故。<a id="a-2w"></a>受用由五受因彼领纳故。<a id="a-2x"></a>约此建立前十四根。<a id="a-2y"></a>还灭位中即约此四义类别故立后八根。<a id="a-2z"></a>还灭所依谓信等五。<a id="a-30"></a>于三无漏由初故生。<a id="a-31"></a>由次故住。<a id="a-32"></a>由后受用。<a id="a-33"></a>根量由此无减无增。<a id="a-34"></a>即由此缘经立次第。<a id="a-35"></a>不应语具于语为根。<a id="a-36"></a>待学差别语方成故。<a id="a-37"></a>手足不应于执行事各立为根。<a id="a-38"></a>无异性故。<a id="a-39"></a>谓即手足异处异相差别生时名执行故。<a id="a-3A"></a>又离手足亦有执行。<a id="a-3B"></a>如腹行类。<a id="a-3C"></a>是故手足不可于彼建立为根。<a id="a-3D"></a>出大便处于能弃事不应立根。<a id="a-3E"></a>重物于空遍堕落故。<a id="a-3F"></a>又由风力引令出故。<a id="a-3G"></a>出小便处于生乐事不应立根。<a id="a-3H"></a>即女男根起此乐故。<a id="a-3I"></a>又诸喉齿眼睑支节应立为根。<a id="a-3J"></a>于能吞嚼开闭屈申有力用故。<a id="a-3K"></a>或一切因于自所作有力用故皆应立根。<a id="a-3L"></a>彼虽有用非增上故不立根者。<a id="a-3M"></a>此语具等亦非增上不应立根。<a id="a-3N"></a>此中眼等乃至男根如前已说。<a id="a-3O"></a>命根体是不相应故。<a id="a-3P"></a>不相应中自当广辩。<a id="a-3Q"></a>信等体是心所法故。<a id="a-3R"></a>心所法中亦当广辩。<a id="a-3S"></a>乐等五受三无漏根。<a id="a-3T"></a>更无辩处故今应释。<a id="a-3U"></a>颂曰。</p>
  <p id="a3V">身不悦名苦　　即此悦名乐</p>
  <p id="a3W">及三定心悦　　余处此名喜</p>
  <p id="a3X">心不悦名忧　　中舍二无别</p>
  <p id="a3Y">见修无学道　　依九立三根</p>
  <p id="a3Z">论曰。<a id="a-3a"></a>身谓身受。<a id="a-3b"></a>依身起故。<a id="a-3c"></a>即五识相应受。<a id="a-3d"></a>言不悦是损恼义。<a id="a-3e"></a>于身受内能损恼者名为苦根。<a id="a-3f"></a>所言悦者是摄益义。<a id="a-3g"></a>即身受内能摄益者名为乐根。<a id="a-3h"></a>及第三定心相应受能摄益者亦名乐根。<a id="a-3i"></a>第三定中无有身受。<a id="a-3j"></a>五识无故心悦名乐。<a id="a-3k"></a>即此心悦除第三定。<a id="a-3l"></a>于下三地名为喜根。<a id="a-3m"></a>第三静虑心悦安静离喜贪故唯名乐根。<a id="a-3n"></a>下三地中心悦粗动有喜贪故唯名喜根。<a id="a-3o"></a>意识相应能损恼受。<a id="a-3p"></a>是心不悦名曰忧根。<a id="a-3q"></a>中谓非悦非不悦即是不苦不乐受。<a id="a-3r"></a>此处中受名为舍根。<a id="a-3s"></a>如是舍根为是身受为是心受。<a id="a-3t"></a>应言通二。<a id="a-3u"></a>何因此二总立一根。<a id="a-3v"></a>此受在身心同无分别故。<a id="a-3w"></a>在心苦乐多分别生。<a id="a-3x"></a>在身不然。<a id="a-3y"></a>随境力故。<a id="a-3z"></a>阿罗汉等亦如是生故。<a id="a-40"></a>此立根身心各别。<a id="a-41"></a>舍无分别任运而生。<a id="a-42"></a>是故立根身心合一。<a id="a-43"></a>又苦乐受在身在心为损为益。<a id="a-44"></a>其相各异故别立根。<a id="a-45"></a>舍在身心同无分别。<a id="a-46"></a>非损非益其相无异。<a id="a-47"></a>故总立根。<a id="a-48"></a>意乐喜舍信等五根。<a id="a-49"></a>如是九根在于三道。<a id="a-4A"></a>如次建立三无漏根。<a id="a-4B"></a>谓在见道依意等九立未知当知根。<a id="a-4C"></a>若在修道即依此九立已知根。<a id="a-4D"></a>在无学道亦依此九立具知根。<a id="a-4E"></a>如是三名因何而立。<a id="a-4F"></a>谓在见道有未曾知当知行转故。<a id="a-4G"></a>说彼名未知当知。<a id="a-4H"></a>若在修道无未曾知。<a id="a-4I"></a>但为断除余随眠故。<a id="a-4J"></a>即于彼境复数了知。<a id="a-4K"></a>是故说彼名为已知。<a id="a-4L"></a>在无学道知己已知故名为知。<a id="a-4M"></a>有此知者名为具知。<a id="a-4N"></a>或习此知已成性者名为具知。<a id="a-4O"></a>谓得尽智无生智故如实自知。<a id="a-4P"></a>我遍知苦不复遍知。<a id="a-4Q"></a>乃至广说。<a id="a-4R"></a>彼所有根名为未知当知根等。<a id="a-4S"></a>如是已释根体不同。<a id="a-4T"></a>当辩诸门义类差别。<a id="a-4U"></a>此二十二根中几有漏几无漏。<a id="a-4V"></a>颂曰。</p>
  <p id="a4W">唯无漏后三　　有色命忧苦</p>
  <p id="a4X">当知唯有漏　　通二余九根</p>
  <p id="a4Y">论曰。<a id="a-4Z"></a>次前所说最后三根体唯无漏。<a id="a-4a"></a>是无垢义。<a id="a-4b"></a>垢之与漏名异体同。<a id="a-4c"></a>七有色根及命忧苦一向有漏。<a id="a-4d"></a>七有色者。<a id="a-4e"></a>眼等五根及女男根。<a id="a-4f"></a>色蕴摄故。<a id="a-4g"></a>意乐喜舍信等五根。<a id="a-4h"></a>此九皆通有漏无漏。<a id="a-4i"></a>有余师说。<a id="a-4j"></a>信等五根亦唯无漏。<a id="a-4k"></a>故世尊说。<a id="a-4l"></a>若全无此信等五根。<a id="a-4m"></a>我说彼住外异生品。<a id="a-4n"></a>此非诚证。<a id="a-4o"></a>依无漏根说此言故。<a id="a-4p"></a>云何知然。<a id="a-4q"></a>先依无漏信等五根。<a id="a-4r"></a>建立诸圣位差别已说此言故。<a id="a-4s"></a>或诸异生略有二种。<a id="a-4t"></a>一内二外。<a id="a-4u"></a>内谓不断善根。<a id="a-4v"></a>外谓善根已断。<a id="a-4w"></a>依外异生作如是说。<a id="a-4x"></a>若全无此信等五根。<a id="a-4y"></a>我说彼住外异生品。<a id="a-4z"></a>又契经说。<a id="a-50"></a>有诸有情处在世间。<a id="a-51"></a>或生或长。<a id="a-52"></a>有上中下诸根差别。<a id="a-53"></a>是佛犹未转法轮时。<a id="a-54"></a>故知信等亦通有漏。<a id="a-55"></a>又世尊说。<a id="a-56"></a>我若于此信等五根。<a id="a-57"></a>未如实知是集没味过患出离。<a id="a-58"></a>未能超此天人世间及魔梵等。<a id="a-59"></a>乃至未能证得无上正等菩提。<a id="a-5A"></a>乃至广说。<a id="a-5B"></a>非无漏法可作如是品类观察故。<a id="a-5C"></a>信等五根通有漏无漏。<a id="a-5D"></a>如是已说有漏无漏。<a id="a-5E"></a>二十二根中几是异熟几非异熟。<a id="a-5F"></a>颂曰。</p>
  <p id="a5G">命唯是异熟　　忧及后八非</p>
  <p id="a5H">色意余四受　　一一皆通二</p>
  <p id="a5I">论曰。<a id="a-5J"></a>唯一命根定是异熟。<a id="a-5K"></a>若如是者。<a id="a-5L"></a>诸阿罗汉留多寿行此即命根。<a id="a-5M"></a>如是命根谁之异熟。<a id="a-5N"></a>如本论说。<a id="a-5O"></a>云何苾刍留多寿行。<a id="a-5P"></a>谓阿罗汉成就神通得心自在。<a id="a-5Q"></a>若于僧众若于别人以诸命缘衣钵等物随分布施。<a id="a-5R"></a>施已发愿。<a id="a-5S"></a>即入第四边际静虑。<a id="a-5T"></a>从定起已心念口言。<a id="a-5U"></a>诸我能感富异熟业。<a id="a-5V"></a>愿皆转招寿异熟果。<a id="a-5W"></a>时彼能感富异熟业。<a id="a-5X"></a>则皆转招寿异熟果。<a id="a-5Y"></a>复有欲令引取宿业残异熟果。<a id="a-5Z"></a>彼说前生曾所受业有残异熟。<a id="a-5a"></a>由今所修边际定力引取受用。<a id="a-5b"></a>云何苾刍舍多寿行。<a id="a-5c"></a>谓阿罗汉成就神通得心自在。<a id="a-5d"></a>于僧众等如前布施。<a id="a-5e"></a>施已发愿。<a id="a-5f"></a>即入第四边际静虑。<a id="a-5g"></a>从定起已心念口言。<a id="a-5h"></a>诸我能感寿异熟业。<a id="a-5i"></a>愿皆转招富异熟果。<a id="a-5j"></a>时彼能感寿异熟业。<a id="a-5k"></a>则皆转招富异熟果。<a id="a-5l"></a>尊者妙音作如是说。<a id="a-5m"></a>彼起第四边际定力引色界大种令身中现前。<a id="a-5n"></a>而彼大种或顺寿行或违寿行。<a id="a-5o"></a>由此因缘或留寿行或舍寿行。<a id="a-5p"></a>应如是说。<a id="a-5q"></a>彼阿罗汉由此自在三摩地力转去曾得宿业所生诸根大种住时势分。<a id="a-5r"></a>引取未曾定力所起诸根大种住时势分。<a id="a-5s"></a>故此命根非是异熟。<a id="a-5t"></a>所余一切皆是异熟。<a id="a-5u"></a>因论生论。<a id="a-5v"></a>彼阿罗汉有何因缘留多寿行。<a id="a-5w"></a>谓为利益安乐他故。<a id="a-5x"></a>或为圣教久住世故。<a id="a-5y"></a>观知自身寿行将尽。<a id="a-5z"></a>观他无此二种堪能。<a id="a-60"></a>复何因缘舍多寿行。<a id="a-61"></a>彼阿罗汉自观住世于他利益安乐事少。<a id="a-62"></a>或为病等苦逼自身。<a id="a-63"></a>如有颂言。</p>
  <p id="a64">梵行妙成立　　圣道已善修</p>
  <p id="a65">寿尽时欢喜　　犹如舍众病</p>
  <p id="a66">此中应知。<a id="a-67"></a>依何处所谁能如是留舍寿行。<a id="a-68"></a>谓三洲人女男相续。<a id="a-69"></a>不时解脱得边际定诸阿罗汉。<a id="a-6A"></a>由彼身中有自在定无烦恼故。<a id="a-6B"></a>经说。<a id="a-6C"></a>世尊留多命行舍多寿行。<a id="a-6D"></a>命寿何别。<a id="a-6E"></a>有言。<a id="a-6F"></a>无别。<a id="a-6G"></a>如本论言。<a id="a-6H"></a>云何命根。<a id="a-6I"></a>谓三界寿。<a id="a-6J"></a>有余师说。<a id="a-6K"></a>先世业果名为寿行。<a id="a-6L"></a>现在业果名为命行。<a id="a-6M"></a>有说。<a id="a-6N"></a>由此众同分住名为寿行。<a id="a-6O"></a>由此暂住名为命行。<a id="a-6P"></a>多言为显留舍多念命行寿行非一刹那。<a id="a-6Q"></a>命行寿行有留舍故。<a id="a-6R"></a>有说。<a id="a-6S"></a>此言为遮有一命寿实体经多时住。<a id="a-6T"></a>有说。<a id="a-6U"></a>此言为显无一实命寿体。<a id="a-6V"></a>但于多行假立如是命寿二名。<a id="a-6W"></a>若谓不然。<a id="a-6X"></a>不应言行。<a id="a-6Y"></a>世尊何故舍多寿行留多命行。<a id="a-6Z"></a>为显于死得自在故舍多寿行。<a id="a-6a"></a>为显于活得自在故留多命行。<a id="a-6b"></a>唯留三月不增减者。<a id="a-6c"></a>越此更无所化事故。<a id="a-6d"></a>减此利生不究竟故。<a id="a-6e"></a>又为成立先自称言我善修行四神足故。<a id="a-6f"></a>欲住一劫或一劫余。<a id="a-6g"></a>如心所期则便能住。<a id="a-6h"></a>毗婆沙师作如是说。<a id="a-6i"></a>显今能伏蕴死二魔。<a id="a-6j"></a>世尊先于菩提树下。<a id="a-6k"></a>已伏天魔烦恼魔故。<a id="a-6l"></a>傍论已竟。<a id="a-6m"></a>正论应辩。<a id="a-6n"></a>忧根及后信等八根皆非异熟。<a id="a-6o"></a>是有记故。<a id="a-6p"></a>余皆通二。<a id="a-6q"></a>义准已成。<a id="a-6r"></a>谓七色意根除忧余四受十二一一皆通二类。<a id="a-6s"></a>七有色根若所长养则非异熟。<a id="a-6t"></a>余皆异熟。<a id="a-6u"></a>意及四受若善染污。<a id="a-6v"></a>若威仪路及工巧处。<a id="a-6w"></a>并能变化。<a id="a-6x"></a>随其所应亦非异熟。<a id="a-6y"></a>余皆异熟。<a id="a-6z"></a>若说忧根非异熟者。<a id="a-70"></a>此经所说当云何通。<a id="a-71"></a>如契经言。<a id="a-72"></a>有三种业。<a id="a-73"></a>顺喜受业。<a id="a-74"></a>顺忧受业。<a id="a-75"></a>顺舍受业。<a id="a-76"></a>依受相应言顺无过。<a id="a-77"></a>谓业与忧相应故名顺忧受业。<a id="a-78"></a>如触与乐相应说名顺乐受触。<a id="a-79"></a>若尔顺喜顺舍受业亦应如是。<a id="a-7A"></a>一经说故。<a id="a-7B"></a>随汝所欲于我无违。<a id="a-7C"></a>异熟相应理皆无失。<a id="a-7D"></a>无逃难处。<a id="a-7E"></a>作此通经理实何因。<a id="a-7F"></a>忧非异熟。<a id="a-7G"></a>以忧分别差别所生。<a id="a-7H"></a>止息亦然。<a id="a-7I"></a>异熟不尔。<a id="a-7J"></a>若尔喜根应非异熟。<a id="a-7K"></a>亦由分别生及止息故。<a id="a-7L"></a>若许忧根是异熟者。<a id="a-7M"></a>造无间业已因即生忧。<a id="a-7N"></a>此业尔时应名果已熟。<a id="a-7O"></a>亦应如是征难喜根。<a id="a-7P"></a>若许喜根是异熟者。<a id="a-7Q"></a>造胜福业已因即生喜。<a id="a-7R"></a>此业尔时应名果已熟。<a id="a-7S"></a>毗婆沙师咸作是说。<a id="a-7T"></a>已离欲者无忧根故。<a id="a-7U"></a>异熟不然故非异熟。<a id="a-7V"></a>若尔应说离欲有情异熟喜根何相知有。<a id="a-7W"></a>随彼有相此相亦然。<a id="a-7X"></a>谓善喜根此位容有。<a id="a-7Y"></a>无记异熟应类非无。<a id="a-7Z"></a>于此位中忧一切种无容有故定非异熟。<a id="a-7a"></a>眼等八根。<a id="a-7b"></a>若在善趣是善异熟。<a id="a-7c"></a>若在恶趣是恶异熟。<a id="a-7d"></a>意根随在善趣恶趣。<a id="a-7e"></a>是俱异熟。<a id="a-7f"></a>喜乐舍根随在何趣是善异熟。<a id="a-7g"></a>苦根随在善趣恶趣是恶异熟。<a id="a-7h"></a>于善趣中有二形者唯根处所。<a id="a-7i"></a>不善业招善趣色根。<a id="a-7j"></a>善业引故。<a id="a-7k"></a>如是已说是异熟等。<a id="a-7l"></a>二十二根中几有异熟几无异熟。<a id="a-7m"></a>颂曰。</p>
  <p id="a7n">忧定有异熟　　前八后三无</p>
  <p id="a7o">意余受信等　　一一皆通二</p>
  <p id="a7p">论曰。<a id="a-7q"></a>如前所诤忧根。<a id="a-7r"></a>当知定有异熟。<a id="a-7s"></a>依唯越义颂说定声。<a id="a-7t"></a>谓显忧根唯有异熟兼具二义故越次说。<a id="a-7u"></a>具二义者。<a id="a-7v"></a>忧非无记。<a id="a-7w"></a>强思起故。<a id="a-7x"></a>亦非无漏。<a id="a-7y"></a>唯散地故。<a id="a-7z"></a>由此越次先说忧根定有异熟。<a id="a-80"></a>眼等前八及最后三定无异熟。<a id="a-81"></a>八无记故。<a id="a-82"></a>三无漏故。<a id="a-83"></a>余皆通二。<a id="a-84"></a>义准已成。<a id="a-85"></a>谓意根余四受信等言等取精进等四根。<a id="a-86"></a>此十一一皆通二类。<a id="a-87"></a>意乐喜舍若不善善有漏有异熟。<a id="a-88"></a>若无记无漏无异熟。<a id="a-89"></a>苦根若善不善有异熟。<a id="a-8A"></a>若无记无异熟。<a id="a-8B"></a>信等五根若有漏有异熟。<a id="a-8C"></a>若无漏无异熟。<a id="a-8D"></a>如是已说有异熟等。<a id="a-8E"></a>二十二根中几善几不善几无记。<a id="a-8F"></a>颂曰。</p>
  <p id="a8G">唯善后八根　　忧通善不善</p>
  <p id="a8H">意余受三种　　前八唯无记</p>
  <p id="a8I">论曰。<a id="a-8J"></a>信等八根一向是善。<a id="a-8K"></a>数次虽居后乘前故先说。<a id="a-8L"></a>忧根唯通善不善性。<a id="a-8M"></a>意及余受一一通三。<a id="a-8N"></a>眼等八根唯无记性。<a id="a-8O"></a>如是已说善不善等。<a id="a-8P"></a>二十二根中。<a id="a-8Q"></a>几欲界系。<a id="a-8R"></a>几色界系。<a id="a-8S"></a>几无色界系。<a id="a-8T"></a>颂曰。</p>
  <p id="a8U">欲色无色界　　如次除后三</p>
  <p id="a8V">兼女男忧苦　　并除色喜乐</p>
  <p id="a8W">论曰。<a id="a-8X"></a>欲界除后三无漏根。<a id="a-8Y"></a>由彼三根唯不系故。<a id="a-8Z"></a>准知欲界系唯有十九根。<a id="a-8a"></a>色界如前。<a id="a-8b"></a>除三无漏兼除男女忧苦四根。<a id="a-8c"></a>准知十五根亦通色界系。<a id="a-8d"></a>除女男者。<a id="a-8e"></a>色界已离淫欲法故。<a id="a-8f"></a>由女男根身丑陋故。<a id="a-8g"></a>若尔何故说彼为男。<a id="a-8h"></a>于何处说。<a id="a-8i"></a>契经中说。<a id="a-8j"></a>如契经言。<a id="a-8k"></a>无处无容女身为梵。<a id="a-8l"></a>有处有容男身为梵。<a id="a-8m"></a>别有男相。<a id="a-8n"></a>谓欲界中男身所有。<a id="a-8o"></a>无苦根者身净妙故。<a id="a-8p"></a>又彼无有不善法故。<a id="a-8q"></a>无忧根者由奢摩他润相续故。<a id="a-8r"></a>又彼定无恼害事故。<a id="a-8s"></a>无色如前。<a id="a-8t"></a>除三无漏女男忧苦。<a id="a-8u"></a>并除五色及喜乐根。<a id="a-8v"></a>准知余八根通无色界系。<a id="a-8w"></a>谓意命舍信等五根。<a id="a-8x"></a>如是已说欲界系等。<a id="a-8y"></a>二十二根中。<a id="a-8z"></a>几见所断。<a id="a-90"></a>几修所断。<a id="a-91"></a>几非所断。<a id="a-92"></a>颂曰。</p>
  <p id="a93">意三受通三　　忧见修所断</p>
  <p id="a94">九唯修所断　　五修非三非</p>
  <p id="a95">论曰。<a id="a-96"></a>意喜乐舍一一通三。<a id="a-97"></a>皆通见修非所断故。<a id="a-98"></a>忧根唯通见修所断。<a id="a-99"></a>非无漏故。<a id="a-9A"></a>七色命苦唯修所断。<a id="a-9B"></a>不染污故。<a id="a-9C"></a>非六生故。<a id="a-9D"></a>皆有漏故。<a id="a-9E"></a>信等五根或修所断。<a id="a-9F"></a>或非所断。<a id="a-9G"></a>非染污故。<a id="a-9H"></a>皆通有漏及无漏故。<a id="a-9I"></a>最后三根唯非所断。<a id="a-9J"></a>皆无漏故。<a id="a-9K"></a>非无过法是所断故。<a id="a-9L"></a>已说诸门义类差别。<a id="a-9M"></a>何界初得几异熟根。<a id="a-9N"></a>颂曰。</p>
  <p id="a9O">欲胎卵湿生　　初得二异熟</p>
  <p id="a9P">化生六七八　　色六上唯命</p>
  <p id="a9Q">论曰。<a id="a-9R"></a>欲胎卵湿生初受生位。<a id="a-9S"></a>唯得身与命二异熟根。<a id="a-9T"></a>由此三生根渐起故。<a id="a-9U"></a>彼何不得意舍二根。<a id="a-9V"></a>此续生时定染污故。<a id="a-9W"></a>化生初位得六七八。<a id="a-9X"></a>谓无形者初得六根。<a id="a-9Y"></a>如劫初时。<a id="a-9Z"></a>何等为六。<a id="a-9a"></a>所谓眼耳鼻舌身命。<a id="a-9b"></a>若一形者初得七根。<a id="a-9c"></a>如诸天等。<a id="a-9d"></a>若二形者初得八根。<a id="a-9e"></a>岂有二形受化生者。<a id="a-9f"></a>恶趣容有二形化生。<a id="a-9g"></a>说欲界中初得根已。<a id="a-9h"></a>今次当说色无色界。<a id="a-9i"></a>欲界欲胜故但言欲。<a id="a-9j"></a>色界色胜故但言色。<a id="a-9k"></a>契经亦言。<a id="a-9l"></a>寂静解脱过色无色。<a id="a-9m"></a>色界初得六异熟根。<a id="a-9n"></a>如欲化生无形者说。<a id="a-9o"></a>上唯命者。<a id="a-9p"></a>谓无色界定胜生胜故说上言。<a id="a-9q"></a>无色界中最初所得异熟根者。<a id="a-9r"></a>唯命非余。<a id="a-9s"></a>说异熟根最初得已。<a id="a-9t"></a>何界死位几根后灭。<a id="a-9u"></a>颂曰。</p>
  <p id="a9v">正死灭诸根　　无色三色八</p>
  <p id="a9w">欲顿十九八　　渐四善增五</p>
  <p id="a9x">论曰。<a id="a-9y"></a>在无色界将命终时。<a id="a-9z"></a>命意舍三于最后灭。<a id="a-A0"></a>若在色界将命终时。<a id="a-A1"></a>即前三根及眼等五。<a id="a-A2"></a>如是八种于最后灭。<a id="a-A3"></a>一切化生必具诸根而生死故。<a id="a-A4"></a>若在欲界顿命终时。<a id="a-A5"></a>十九八根于最后灭。<a id="a-A6"></a>谓二形者后灭十根即女男根并前八种。<a id="a-A7"></a>若一形者后灭九根。<a id="a-A8"></a>于女男中随除一种。<a id="a-A9"></a>若无形者后灭八根。<a id="a-AA"></a>谓无女男唯有前八。<a id="a-AB"></a>如是所说依顿命终。<a id="a-AC"></a>若渐命终后唯舍四。<a id="a-AD"></a>谓在欲界渐命终时。<a id="a-AE"></a>身命意舍于最后灭。<a id="a-AF"></a>此四必无前后灭义。<a id="a-AG"></a>如是所说。<a id="a-AH"></a>应知但依染无记心而命终者。<a id="a-AI"></a>若在三界善心死时。<a id="a-AJ"></a>信等五根必皆具有。<a id="a-AK"></a>故于前说一切位中。<a id="a-AL"></a>其数皆应加信等五。<a id="a-AM"></a>谓于无色增至八根。<a id="a-AN"></a>乃至欲界渐终至九。<a id="a-AO"></a>中间多少如理应知。<a id="a-AP"></a>分别根中一切根法皆应思择。<a id="a-AQ"></a>二十二根几能证得何沙门果。<a id="a-AR"></a>颂曰。</p>
  <p id="aAS">九得边二果　　七八九中二</p>
  <p id="aAT">十一阿罗汉　　依一容有说</p>
  <p id="aAU">论曰。<a id="a-AV"></a>边谓预流阿罗汉果。<a id="a-AW"></a>于沙门果居初后故。<a id="a-AX"></a>中谓一来及不还果。<a id="a-AY"></a>此观初后在中间故。<a id="a-AZ"></a>初预流果由九根得。<a id="a-Aa"></a>谓意及舍信等五根未知当知已知为九未知根在无间道。<a id="a-Ab"></a>已知根在解脱道。<a id="a-Ac"></a>此二相资得最初果。<a id="a-Ad"></a>如其次第。<a id="a-Ae"></a>于离系得能为引因依因性故。<a id="a-Af"></a>阿罗汉果亦九根得。<a id="a-Ag"></a>谓意信等五已知具知及喜乐舍中随一为九。<a id="a-Ah"></a>已知根在无间道。<a id="a-Ai"></a>具知根在解脱道。<a id="a-Aj"></a>此二相资得最后果。<a id="a-Ak"></a>如其次第。<a id="a-Al"></a>于离系得能为引因依因性故。<a id="a-Am"></a>中间二果随其所应各为七八九根所得。<a id="a-An"></a>所以者何。<a id="a-Ao"></a>且一来果次第证者。<a id="a-Ap"></a>依世间道由七根得。<a id="a-Aq"></a>谓意及舍信等五根。<a id="a-Ar"></a>依出世道由八根得。<a id="a-As"></a>谓即前七根已知根第八。<a id="a-At"></a>倍离欲贪超越证者。<a id="a-Au"></a>如预流果由九根得。<a id="a-Av"></a>若不还果次第证者。<a id="a-Aw"></a>依世间道由七根得。<a id="a-Ax"></a>依出世道由八根得。<a id="a-Ay"></a>如前次第得一来果。<a id="a-Az"></a>全离欲贪超越证者。<a id="a-B0"></a>由九根得。<a id="a-B1"></a>如前超越得一来果。<a id="a-B2"></a>总说虽然而有差别。<a id="a-B3"></a>谓此依地有差别故。<a id="a-B4"></a>乐喜舍中可随取一。<a id="a-B5"></a>前果超越唯一舍根。<a id="a-B6"></a>又次第证不还果者。<a id="a-B7"></a>若于第九解脱道中入根本地依世间道由八根得。<a id="a-B8"></a>彼无间道舍受相应。<a id="a-B9"></a>解脱道中复有喜受。<a id="a-BA"></a>此二相资得第三果。<a id="a-BB"></a>于离系得二因如前。<a id="a-BC"></a>依出世道由九根得。<a id="a-BD"></a>八根如前已知第九。<a id="a-BE"></a>无间解脱此俱有故。<a id="a-BF"></a>岂不根本阿毗达磨。<a id="a-BG"></a>问由几根得阿罗汉。<a id="a-BH"></a>答十一根。<a id="a-BI"></a>云何乃言由九根得。<a id="a-BJ"></a>实得第四但由九根。<a id="a-BK"></a>而本论言十一根者。<a id="a-BL"></a>依一身中容有故说。<a id="a-BM"></a>谓容有一补特伽罗从无学位数数退已。<a id="a-BN"></a>由乐喜舍随一现前。<a id="a-BO"></a>数复证得阿罗汉果。<a id="a-BP"></a>由斯本论说十一根。<a id="a-BQ"></a>然无一时三受俱起。<a id="a-BR"></a>是故今说定由九根。<a id="a-BS"></a>于不还果中何不如是说。<a id="a-BT"></a>以无乐根证不还果。<a id="a-BU"></a>而于后时得有退义。<a id="a-BV"></a>亦无退已。<a id="a-BW"></a>由乐复得非先离欲超证第三有还退义。<a id="a-BX"></a>此离欲果二道所得极坚牢故。<a id="a-BY"></a>今应思择。<a id="a-BZ"></a>成就何根。<a id="a-Ba"></a>彼诸根中几定成就。<a id="a-Bb"></a>颂曰。</p>
  <p id="aBc">成就命意舍　　各定成就三</p>
  <p id="aBd">若成就乐身　　各定成就四</p>
  <p id="aBe">成眼等及喜　　各定成五根</p>
  <p id="aBf">若成就苦根　　彼定成就七</p>
  <p id="aBg">若成女男忧　　信等各成八</p>
  <p id="aBh">二无漏十一　　初无漏十三</p>
  <p id="aBi">论曰。<a id="a-Bj"></a>命意舍中随成就一。<a id="a-Bk"></a>彼定成就如是三根。<a id="a-Bl"></a>非此三中随有所阙。<a id="a-Bm"></a>可有成就所余根者。<a id="a-Bn"></a>除此三根余皆不定。<a id="a-Bo"></a>谓或成就或不成就。<a id="a-Bp"></a>此中眼耳鼻舌四根。<a id="a-Bq"></a>生无色界定不成就。<a id="a-Br"></a>若生欲界未得已失亦不成就。<a id="a-Bs"></a>身根唯有生无色界定不成就。<a id="a-Bt"></a>女男二根生上二界定不成就。<a id="a-Bu"></a>若生欲界未得已失亦不成就。<a id="a-Bv"></a>乐根异生生第四定及无色界定不成就。<a id="a-Bw"></a>喜根异生生三四定及无色界定不成就。<a id="a-Bx"></a>苦根若生色无色界定不成就。<a id="a-By"></a>忧根一切离欲贪者定不成就。<a id="a-Bz"></a>信等五根善根断者定不成就。<a id="a-C0"></a>初无漏根一切异生及已住果定不成就。<a id="a-C1"></a>次无漏根一切异生见道无学定不成就。<a id="a-C2"></a>后无漏根一切异生及有学位定不成就。<a id="a-C3"></a>于非遮位应知如前所说诸根皆定成就。<a id="a-C4"></a>若成乐根定成就四。<a id="a-C5"></a>谓命意舍及此乐根。<a id="a-C6"></a>若成身根亦定成四。<a id="a-C7"></a>谓命意舍及此身根。<a id="a-C8"></a>若成眼根定成就五。<a id="a-C9"></a>谓命意舍身根眼根。<a id="a-CA"></a>耳鼻舌根应知亦五。<a id="a-CB"></a>前四如眼。<a id="a-CC"></a>第五自根。<a id="a-CD"></a>若成喜根亦定成五。<a id="a-CE"></a>谓命意舍乐根喜根。<a id="a-CF"></a>第二静虑地生未得第三静虑。<a id="a-CG"></a>舍下未得上。<a id="a-CH"></a>此成何乐根。<a id="a-CI"></a>当言成就第三静虑染污乐根。<a id="a-CJ"></a>余未得故。<a id="a-CK"></a>若成苦根定成就七。<a id="a-CL"></a>谓身命意四受。<a id="a-CM"></a>除忧。<a id="a-CN"></a>若成女根定成就八。<a id="a-CO"></a>七如苦说。<a id="a-CP"></a>第八女根。<a id="a-CQ"></a>若成男根亦定成八。<a id="a-CR"></a>七如苦说。<a id="a-CS"></a>第八男根。<a id="a-CT"></a>若成忧根亦定成八。<a id="a-CU"></a>七如苦说。<a id="a-CV"></a>第八忧根。<a id="a-CW"></a>若成信等亦各成八。<a id="a-CX"></a>谓命意舍信等五根。<a id="a-CY"></a>若成具知根定成就十一。<a id="a-CZ"></a>谓命与意乐喜舍根信等五根及具知根。<a id="a-Ca"></a>若成已知根亦定成十一。<a id="a-Cb"></a>十根如上及已知根。<a id="a-Cc"></a>若成未知根定成就十三。<a id="a-Cd"></a>谓身命意苦乐喜舍信等五根及未知根。<a id="a-Ce"></a>诸极少者成就几根。<a id="a-Cf"></a>颂曰。</p>
  <p id="aCg">极少八无善　　成受身命意</p>
  <p id="aCh">愚生无色界　　成善命意舍</p>
  <p id="aCi">论曰。<a id="a-Cj"></a>已断善根名为无善。<a id="a-Ck"></a>彼若极少成就八根。<a id="a-Cl"></a>谓五受根及身命意。<a id="a-Cm"></a>受谓能受。<a id="a-Cn"></a>能领纳故。<a id="a-Co"></a>或是受性故名为受。<a id="a-Cp"></a>如圆满性立圆满名。<a id="a-Cq"></a>如断善根极少成八。<a id="a-Cr"></a>愚生无色亦成八根。<a id="a-Cs"></a>愚谓异生。<a id="a-Ct"></a>未见谛故。<a id="a-Cu"></a>何等为八。<a id="a-Cv"></a>谓信等五命意舍根。<a id="a-Cw"></a>信等五根。<a id="a-Cx"></a>一向善故总名为善。<a id="a-Cy"></a>若尔应摄三无漏根。<a id="a-Cz"></a>不尔此中依八根故。<a id="a-D0"></a>又说愚生无色界故。<a id="a-D1"></a>诸极多者成就几根。<a id="a-D2"></a>颂曰。</p>
  <p id="aD3">极多成十九　　二形除三净</p>
  <p id="aD4">圣者未离欲　　除二净一形</p>
  <p id="aD5">论曰。<a id="a-D6"></a>诸二形者具眼等根。<a id="a-D7"></a>除三无漏成余十九。<a id="a-D8"></a>无漏名净。<a id="a-D9"></a>离二缚故。<a id="a-DA"></a>二形必是欲界异生。<a id="a-DB"></a>未离欲贪故有十九。<a id="a-DC"></a>唯此具十九为更有耶。<a id="a-DD"></a>圣者未离欲亦具十九。<a id="a-DE"></a>谓圣有学未离欲贪成就极多亦具十九。<a id="a-DF"></a>除二无漏及除一形。<a id="a-DG"></a>若住见道。<a id="a-DH"></a>除已知根及具知根。<a id="a-DI"></a>若住修道。<a id="a-DJ"></a>除未知根及具知根。<a id="a-DK"></a>女男二根随除一种。<a id="a-DL"></a>以诸圣者无二形故。<a id="a-DM"></a>因分别界根非根差别。<a id="a-DN"></a>乘兹广辩二十二根竟。</p>
 </body>
</html>