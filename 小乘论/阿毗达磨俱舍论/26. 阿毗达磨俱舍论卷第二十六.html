<!doctype html>
<html id="z3IBVwm181" data-ver="946">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍论卷第二十六</h1>
  <h2 id="a2">分别智品第七之一</h2>
  <p id="a3">前品初说诸忍诸智。<a id="a-4"></a>于后复说正见正智。<a id="a-5"></a>为有忍非智耶。<a id="a-6"></a>为有智非见耶。<a id="a-7"></a>颂曰。</p>
  <p id="a8">圣慧忍非智　　尽无生非见</p>
  <p id="a9">余二有漏慧　　皆智六见性</p>
  <p id="aA">论曰。<a id="a-B"></a>慧有二种。<a id="a-C"></a>有漏无漏。<a id="a-D"></a>唯无漏慧立以圣名。<a id="a-E"></a>此圣慧中八忍非智性。<a id="a-F"></a>自所断疑未已断故。<a id="a-G"></a>可见性摄。<a id="a-H"></a>推度性故。<a id="a-I"></a>尽与无生二智。<a id="a-J"></a>非见性。<a id="a-K"></a>已息求心不推度故。<a id="a-L"></a>所余皆通智见二性。<a id="a-M"></a>已断自疑推度性故。<a id="a-N"></a>诸有漏慧皆智性摄。<a id="a-O"></a>于中唯六亦是见性。<a id="a-P"></a>谓五染污见世正见为六。<a id="a-Q"></a>如是所说圣有漏慧皆择法故并慧性摄。<a id="a-R"></a>智有几种。<a id="a-S"></a>相别云何。<a id="a-T"></a>颂曰。</p>
  <p id="aU">智十总有二　　有漏无漏别</p>
  <p id="aV">有漏称世俗　　无漏名法类</p>
  <p id="aW">世俗遍为境　　法智及类智</p>
  <p id="aX">如次欲上界　　苦等谛为境</p>
  <p id="aY">论曰。<a id="a-Z"></a>智有十种摄一切智。<a id="a-a"></a>一世俗智。<a id="a-b"></a>二法智。<a id="a-c"></a>三类智。<a id="a-d"></a>四苦智。<a id="a-e"></a>五集智。<a id="a-f"></a>六灭智。<a id="a-g"></a>七道智。<a id="a-h"></a>八他心智。<a id="a-i"></a>九尽智。<a id="a-j"></a>十无生智。<a id="a-k"></a>如是十智总唯二种。<a id="a-l"></a>有漏无漏性差别故。<a id="a-m"></a>如是二智相别有三。<a id="a-n"></a>谓世俗智法智类智。<a id="a-o"></a>前有漏智总名世俗。<a id="a-p"></a>多取瓶等世俗境故。<a id="a-q"></a>后无漏智分法类别。<a id="a-r"></a>三中世俗遍以一切有为无为为所缘境。<a id="a-s"></a>法类二种如其次第以欲上界四谛为境。<a id="a-t"></a>即于如是二种智中。<a id="a-u"></a>颂曰。</p>
  <p id="av">法类由境别　　立苦等四名</p>
  <p id="aw">皆通尽无生　　初唯苦集类</p>
  <p id="ax">论曰。<a id="a-y"></a>法智类智由境差别分为苦集灭道四智。<a id="a-z"></a>如是六智若无学摄。<a id="a-10"></a>非见性者名尽无生。<a id="a-11"></a>此二初生唯苦集类。<a id="a-12"></a>以缘苦集六种行相观有顶蕴为境界故。<a id="a-13"></a>金刚喻定境同此耶。<a id="a-14"></a>缘苦集因。<a id="a-15"></a>缘灭道异。<a id="a-16"></a>于前所说九种智中颂曰。</p>
  <p id="a17">法类道世俗　　有成他心智</p>
  <p id="a18">于胜地根位　　去来世不知</p>
  <p id="a19">法类不相知　　声闻麟喻佛</p>
  <p id="a1A">如次知见道　　二三念一切</p>
  <p id="a1B">论曰。<a id="a-1C"></a>有法类道及世俗智成他心智。<a id="a-1D"></a>余则不然。<a id="a-1E"></a>此智于境有决定相。<a id="a-1F"></a>谓不知胜及去来心。<a id="a-1G"></a>胜心有三。<a id="a-1H"></a>谓地根位。<a id="a-1I"></a>地谓下地智不知上地心。<a id="a-1J"></a>根谓信解时解脱根智不知见至不时解脱心。<a id="a-1K"></a>位谓不还声闻应果独觉大觉。<a id="a-1L"></a>前前位智不知后后胜位者心。<a id="a-1M"></a>此智不知去来心者。<a id="a-1N"></a>唯以现在他相续中能缘心等为境界故。<a id="a-1O"></a>又法类品不互相知。<a id="a-1P"></a>谓法智摄诸他心智不知类品。<a id="a-1Q"></a>类智所摄诸他心智不知法品。<a id="a-1R"></a>由法类智以欲上界全分对治为所缘故。<a id="a-1S"></a>此他心智见道中无。<a id="a-1T"></a>总观谛理极速转故。<a id="a-1U"></a>然皆容作此智所缘。<a id="a-1V"></a>若诸有情将入见道。<a id="a-1W"></a>声闻独觉预修加行。<a id="a-1X"></a>为欲知彼见道位心。<a id="a-1Y"></a>彼诸有情入见道位。<a id="a-1Z"></a>声闻法分加行若满知彼见道初二念心。<a id="a-1a"></a>若为更知类分心故别修加行。<a id="a-1b"></a>至加行满彼已度至第十六心。<a id="a-1c"></a>虽知此心非知见道。<a id="a-1d"></a>麟喻法分加行若满知彼见道初二念心。<a id="a-1e"></a>若为更知类分心故。<a id="a-1f"></a>别修加行。<a id="a-1g"></a>至加行满知彼第八集类智心。<a id="a-1h"></a>以此但由下加行故。<a id="a-1i"></a>有说。<a id="a-1j"></a>知初二及第十五心。<a id="a-1k"></a>世尊欲知不由加行。<a id="a-1l"></a>于彼见道一切能知。<a id="a-1m"></a>尽无生智二相何别。<a id="a-1n"></a>颂曰。</p>
  <p id="a1o">智于四圣谛　　知我已知等</p>
  <p id="a1p">不应更知等　　如次尽无生</p>
  <p id="a1q">论曰。<a id="a-1r"></a>如本论说。<a id="a-1s"></a>云何尽智。<a id="a-1t"></a>谓无学位若正自知我已知苦。<a id="a-1u"></a>我已断集。<a id="a-1v"></a>我已证灭。<a id="a-1w"></a>我已修道。<a id="a-1x"></a>由此所有智见明觉解慧光观是名尽智。<a id="a-1y"></a>云何无生智。<a id="a-1z"></a>谓正自知我已知苦不应更知。<a id="a-20"></a>广说乃至。<a id="a-21"></a>我已修道不应更修。<a id="a-22"></a>由此所有广说乃至。<a id="a-23"></a>是名无生智。<a id="a-24"></a>如何无漏智。<a id="a-25"></a>可作如是知。<a id="a-26"></a>迦湿弥罗诸论师说。<a id="a-27"></a>从二智出后得智中作如是知故无有失。<a id="a-28"></a>由此后得二智别故。<a id="a-29"></a>表前观中二智差别。<a id="a-2A"></a>有说。<a id="a-2B"></a>无漏智亦作如是知。<a id="a-2C"></a>然说见言乘言便故。<a id="a-2D"></a>或于谛理现照转故。<a id="a-2E"></a>由此本论亦作是言。<a id="a-2F"></a>且诸智亦是见。<a id="a-2G"></a>如是十智相摄云何。<a id="a-2H"></a>谓世俗智摄一全一少分。<a id="a-2I"></a>法类智各摄一全七少分。<a id="a-2J"></a>苦集灭智各摄一全四少分。<a id="a-2K"></a>道智摄一全五少分。<a id="a-2L"></a>他心智摄一全四少分。<a id="a-2M"></a>尽无生智各摄一全六少分。<a id="a-2N"></a>何缘二智建立为十。<a id="a-2O"></a>颂曰。</p>
  <p id="a2P">由自性对治　　行相行相境</p>
  <p id="a2Q">加行办因圆　　故建立十智</p>
  <p id="a2R">论曰。<a id="a-2S"></a>由七缘故立二为十。<a id="a-2T"></a>一自性故立世俗智。<a id="a-2U"></a>非胜义智为自性故。<a id="a-2V"></a>二对治故立法类智。<a id="a-2W"></a>全能对治欲上界故。<a id="a-2X"></a>三行相故立苦集智。<a id="a-2Y"></a>此二智境体无别故。<a id="a-2Z"></a>四行相境故立灭道智。<a id="a-2a"></a>此二行相境俱有别故。<a id="a-2b"></a>五加行故立他心智。<a id="a-2c"></a>非此不知他心所法。<a id="a-2d"></a>本修加行为知他心。<a id="a-2e"></a>虽成满时亦知心所。<a id="a-2f"></a>而约加行故立他心智名。<a id="a-2g"></a>六事办故建立尽智。<a id="a-2h"></a>事办身中最初生故。<a id="a-2i"></a>七因圆故立无生智。<a id="a-2j"></a>一切圣道为因生故。<a id="a-2k"></a>如上所言。<a id="a-2l"></a>法智类智。<a id="a-2m"></a>全能对治欲上界法。<a id="a-2n"></a>为有少分治上欲耶。<a id="a-2o"></a>颂曰。</p>
  <p id="a2p">缘灭道法智　　于修道位中</p>
  <p id="a2q">兼治上修断　　类无能治欲</p>
  <p id="a2r">论曰。<a id="a-2s"></a>修道所摄灭道法智。<a id="a-2t"></a>兼能对治上界修断。<a id="a-2u"></a>欲之灭道胜上界故。<a id="a-2v"></a>已除自怨能兼他故。<a id="a-2w"></a>由此类智无能治欲。<a id="a-2x"></a>于此十智中谁有何行相。<a id="a-2y"></a>颂曰。</p>
  <p id="a2z">法智及类智　　行相俱十六</p>
  <p id="a30">世俗此及余　　四谛智各四</p>
  <p id="a31">他心智无漏　　唯四谓缘道</p>
  <p id="a32">有漏自相缘　　俱但缘一事</p>
  <p id="a33">尽无生十四　　谓离空非我</p>
  <p id="a34">论曰。<a id="a-35"></a>法智类智。<a id="a-36"></a>一一具有非常苦等十六行相。<a id="a-37"></a>十六行相后当广释。<a id="a-38"></a>世智有此及更有余能缘一切法自共相等故。<a id="a-39"></a>苦等四智。<a id="a-3A"></a>一一各有缘自谛境四种行相。<a id="a-3B"></a>他心智中。<a id="a-3C"></a>若无漏者唯有缘道四种行相。<a id="a-3D"></a>由此即是道智摄故。<a id="a-3E"></a>若有漏者取自所缘心心所法自相境故。<a id="a-3F"></a>如境自相行相亦尔。<a id="a-3G"></a>故此非前十六所摄。<a id="a-3H"></a>如是二种于一切时一念但缘一事为境。<a id="a-3I"></a>谓缘心时不缘心所。<a id="a-3J"></a>缘受等时不缘想等。<a id="a-3K"></a>若尔何故薄伽梵说如实了知有贪心等。<a id="a-3L"></a>非俱时取贪等及心。<a id="a-3M"></a>如不俱时取衣及垢。<a id="a-3N"></a>有贪心者。<a id="a-3O"></a>二义有贪。<a id="a-3P"></a>一贪相应。<a id="a-3Q"></a>二贪所系。<a id="a-3R"></a>贪相应心具由二义。<a id="a-3S"></a>余有漏心唯贪所系。<a id="a-3T"></a>有说。<a id="a-3U"></a>经言有贪心者。<a id="a-3V"></a>唯说第一贪相应心。<a id="a-3W"></a>离贪心者。<a id="a-3X"></a>谓治贪心。<a id="a-3Y"></a>若贪不相应名离贪心者。<a id="a-3Z"></a>余惑相应者应得离贪名。<a id="a-3a"></a>若尔有心非贪对治不染污性。<a id="a-3b"></a>应许此心非有贪心离贪心等。<a id="a-3c"></a>是故应许余师所说。<a id="a-3d"></a>为贪所系名有贪心。<a id="a-3e"></a>乃至有痴离痴亦尔。<a id="a-3f"></a>毗婆沙师作如是说。<a id="a-3g"></a>聚心者谓善心。<a id="a-3h"></a>此于所缘不驰散故。<a id="a-3i"></a>散心者谓染心。<a id="a-3j"></a>此与散动相应起故。<a id="a-3k"></a>西方诸师作如是说。<a id="a-3l"></a>眠相应者名为聚心。<a id="a-3m"></a>余染污心说名为散。<a id="a-3n"></a>此不应理。<a id="a-3o"></a>诸染污心若与眠相应。<a id="a-3p"></a>应通聚散故。<a id="a-3q"></a>又应违害本论所言。<a id="a-3r"></a>如实知聚心。<a id="a-3s"></a>具足有四智。<a id="a-3t"></a>谓法智类智世俗智道智。<a id="a-3u"></a>沉心者谓染心。<a id="a-3v"></a>此与懈怠相应起故。<a id="a-3w"></a>策心者谓善心。<a id="a-3x"></a>此与正勤相应起故。<a id="a-3y"></a>小心者谓染心。<a id="a-3z"></a>少净品者所好习故。<a id="a-40"></a>大心者谓善心。<a id="a-41"></a>多净品者所好习故。<a id="a-42"></a>或由根价眷属随转力用少多故名小大。<a id="a-43"></a>染心根少。<a id="a-44"></a>极二相应故。<a id="a-45"></a>善心根多。<a id="a-46"></a>恒三相应故。<a id="a-47"></a>染心价少。<a id="a-48"></a>非功用成故。<a id="a-49"></a>善心价多。<a id="a-4A"></a>大资粮成故。<a id="a-4B"></a>染心眷属少。<a id="a-4C"></a>无未来修故。<a id="a-4D"></a>善心眷属多。<a id="a-4E"></a>有未来修故。<a id="a-4F"></a>染心随转少。<a id="a-4G"></a>唯三蕴故。<a id="a-4H"></a>善心随转多。<a id="a-4I"></a>通四蕴故。<a id="a-4J"></a>染心力用少。<a id="a-4K"></a>所断善根必还续故。<a id="a-4L"></a>善心力用多。<a id="a-4M"></a>忍必永断诸随眠故。<a id="a-4N"></a>由此染善得小大名。<a id="a-4O"></a>掉心者谓染心。<a id="a-4P"></a>掉举相应故。<a id="a-4Q"></a>不掉心者谓善心。<a id="a-4R"></a>能治彼故。<a id="a-4S"></a>不静静心应知亦尔。<a id="a-4T"></a>不定心者谓染心。<a id="a-4U"></a>散动相应故。<a id="a-4V"></a>定心者谓善心。<a id="a-4W"></a>能治彼故。<a id="a-4X"></a>不修心者谓染心。<a id="a-4Y"></a>得修习修俱不摄故。<a id="a-4Z"></a>修心者谓善心。<a id="a-4a"></a>容有二修故。<a id="a-4b"></a>不解脱心者谓染心。<a id="a-4c"></a>自性相续不解脱故。<a id="a-4d"></a>解脱心者谓善心。<a id="a-4e"></a>自性相续容解脱故。<a id="a-4f"></a>如是所释不顺契经。<a id="a-4g"></a>亦不能辩诸句别义。<a id="a-4h"></a>如何此释不顺契经。<a id="a-4i"></a>经言。<a id="a-4j"></a>此心云何内聚。<a id="a-4k"></a>谓心若与惛眠俱行。<a id="a-4l"></a>或内相应有止无观。<a id="a-4m"></a>云何外散。<a id="a-4n"></a>谓心游涉五妙欲境随散随流。<a id="a-4o"></a>或内相应有观无止。<a id="a-4p"></a>岂不前说。<a id="a-4q"></a>染心眠俱便有一心通聚散过。<a id="a-4r"></a>虽说非理。<a id="a-4s"></a>不许眠俱诸染污心是散心故。<a id="a-4t"></a>岂不又说本论相违。<a id="a-4u"></a>宁违论文勿违经说。<a id="a-4v"></a>如何不辩诸句别义。<a id="a-4w"></a>谓依此释不能辩了散等聚等八异相故。<a id="a-4x"></a>依我所释非不能辩此契经中八句别义。<a id="a-4y"></a>谓虽散等同是染心。<a id="a-4z"></a>而为显其过失差别。<a id="a-50"></a>及虽聚等同是善心。<a id="a-51"></a>而为显其功德差别。<a id="a-52"></a>故依八义别立八名。<a id="a-53"></a>既不能通所违经说。<a id="a-54"></a>所辩句义理亦不成。<a id="a-55"></a>又若沉心即掉心者。<a id="a-56"></a>经不应说若于尔时心沈。<a id="a-57"></a>恐沈修安定舍三觉支者名非时修。<a id="a-58"></a>若于尔时心掉。<a id="a-59"></a>恐掉修择进喜名非时修。<a id="a-5A"></a>岂修觉支有散别理。<a id="a-5B"></a>此据作意欲修名修。<a id="a-5C"></a>非现前修故无有失。<a id="a-5D"></a>岂不我说亦不违经。<a id="a-5E"></a>虽诸染心皆名沉掉懈怠增者经说沉心。<a id="a-5F"></a>掉举增者经说掉心。<a id="a-5G"></a>据恒相应我说体一。<a id="a-5H"></a>随自意语谁复能遮。<a id="a-5I"></a>然实此经意不如是。<a id="a-5J"></a>前说。<a id="a-5K"></a>一切贪所系心。<a id="a-5L"></a>皆名有贪心。<a id="a-5M"></a>贪系是何义。<a id="a-5N"></a>若贪得随故。<a id="a-5O"></a>有学无漏心应名有贪。<a id="a-5P"></a>贪得随故。<a id="a-5Q"></a>若贪所缘故。<a id="a-5R"></a>无学有漏心应名有贪。<a id="a-5S"></a>贪所缘故。<a id="a-5T"></a>若不许彼为贪所缘。<a id="a-5U"></a>云何彼心可成有漏。<a id="a-5V"></a>若谓由为共相惑缘应名有痴。<a id="a-5W"></a>痴所缘故。<a id="a-5X"></a>然他心智不缘贪得。<a id="a-5Y"></a>亦不可说缘缘心贪。<a id="a-5Z"></a>宁知他心是有贪等。<a id="a-5a"></a>故非贪系名有贪心。<a id="a-5b"></a>若尔云何。<a id="a-5c"></a>今详经意贪相应故名有贪心。<a id="a-5d"></a>贪不相应名离贪等。<a id="a-5e"></a>若尔何故余契经言。<a id="a-5f"></a>离贪嗔痴心不还堕三有。<a id="a-5g"></a>依离得说故无有过。<a id="a-5h"></a>岂不于前已破此说。<a id="a-5i"></a>余惑相应者。<a id="a-5j"></a>应得离贪名。<a id="a-5k"></a>彼亦与贪不相应故。<a id="a-5l"></a>若依此意。<a id="a-5m"></a>许亦无违。<a id="a-5n"></a>然不说为离贪心者。<a id="a-5o"></a>彼属有嗔有痴等故。<a id="a-5p"></a>且止傍论应述本宗。<a id="a-5q"></a>此所明他心智。<a id="a-5r"></a>为亦能取他心所缘。<a id="a-5s"></a>及亦取他心能缘行相不。<a id="a-5t"></a>俱不能取。<a id="a-5u"></a>知彼心时。<a id="a-5v"></a>不观彼所缘能缘行相故。<a id="a-5w"></a>谓但知彼有染等心。<a id="a-5x"></a>不知彼心所染色等。<a id="a-5y"></a>亦不知彼能缘行相。<a id="a-5z"></a>不尔他心智应亦缘色等。<a id="a-60"></a>又亦应有能自缘失。<a id="a-61"></a>诸他心智有决定相。<a id="a-62"></a>谓唯能取欲色界系及非所系。<a id="a-63"></a>他相续中现在同类心心所法。<a id="a-64"></a>一实自相为所缘境。<a id="a-65"></a>空无相不相应。<a id="a-66"></a>尽无生所不摄。<a id="a-67"></a>不在见道无间道中。<a id="a-68"></a>余所不遮如应容有。<a id="a-69"></a>尽无生智除空非我。<a id="a-6A"></a>各具有余十四行相。<a id="a-6B"></a>由此二智虽胜义摄而涉于世俗欲离空非我。<a id="a-6C"></a>谓由彼力于出观时作如是言。<a id="a-6D"></a>我生已尽梵行已立。<a id="a-6E"></a>所作已办不受后有。<a id="a-6F"></a>为有无漏越此十六更是所余行相摄不。<a id="a-6G"></a>颂曰。</p>
  <p id="a6H">净无越十六　　余说有论故</p>
  <p id="a6I">论曰。<a id="a-6J"></a>迦湿弥罗国诸论师言。<a id="a-6K"></a>无无漏行相越此十六。<a id="a-6L"></a>外国师说。<a id="a-6M"></a>更有所余无漏行相越于十六。<a id="a-6N"></a>云何知然。<a id="a-6O"></a>由本论故。<a id="a-6P"></a>如本论说。<a id="a-6Q"></a>颇有不系心能了别欲界系法耶。<a id="a-6R"></a>曰能了别。<a id="a-6S"></a>谓非常故苦故空故非我故因故集故生故缘故。<a id="a-6T"></a>有是处有是事。<a id="a-6U"></a>如理所引了别。<a id="a-6V"></a>若谓彼文不为显示不系心了别欲界系法时。<a id="a-6W"></a>除前所明八行相外别有有是处有是事行相。<a id="a-6X"></a>但为显示作八行相。<a id="a-6Y"></a>斯有是处斯有是事。<a id="a-6Z"></a>此释不然。<a id="a-6a"></a>余不说故。<a id="a-6b"></a>谓若彼论依此意说。<a id="a-6c"></a>应于余处亦说此言。<a id="a-6d"></a>然彼余文但作是说。<a id="a-6e"></a>颇有见断心能了别欲界系法耶。<a id="a-6f"></a>曰能了别。<a id="a-6g"></a>谓我故我所故。<a id="a-6h"></a>断故常故。<a id="a-6i"></a>无因故无作故损减故。<a id="a-6j"></a>尊故胜故上故。<a id="a-6k"></a>第一故能清净故。<a id="a-6l"></a>能解脱故。<a id="a-6m"></a>能出离故。<a id="a-6n"></a>惑故疑故犹豫故。<a id="a-6o"></a>贪故嗔故慢故痴故。<a id="a-6p"></a>不如理所引了别。<a id="a-6q"></a>此等亦应说有是处等言。<a id="a-6r"></a>既无此言故释非理。<a id="a-6s"></a>十六行相实事有几。<a id="a-6t"></a>何谓行相。<a id="a-6u"></a>能行所行。<a id="a-6v"></a>颂曰。</p>
  <p id="a6w">行相实十六　　此体唯是慧</p>
  <p id="a6x">能行有所缘　　所行诸有法</p>
  <p id="a6y">论曰。<a id="a-6z"></a>有余师说。<a id="a-70"></a>十六行相名虽十六实事唯七。<a id="a-71"></a>谓缘苦谛名实俱四。<a id="a-72"></a>缘余三谛名四实一。<a id="a-73"></a>如是说者实亦十六。<a id="a-74"></a>谓苦圣谛有四相。<a id="a-75"></a>一非常二苦三空四非我。<a id="a-76"></a>待缘故非常。<a id="a-77"></a>逼迫性故苦。<a id="a-78"></a>违我所见故空。<a id="a-79"></a>违我见故非我。<a id="a-7A"></a>集圣谛有四相。<a id="a-7B"></a>一因二集三生四缘。<a id="a-7C"></a>如种理故因。<a id="a-7D"></a>等现理故集。<a id="a-7E"></a>相续理故生。<a id="a-7F"></a>成办理故缘。<a id="a-7G"></a>譬如泥团轮绳水等众缘和合成办瓶等。<a id="a-7H"></a>灭圣谛有四相。<a id="a-7I"></a>一灭二静三妙四离。<a id="a-7J"></a>诸蕴尽故灭。<a id="a-7K"></a>三火息故静。<a id="a-7L"></a>无众患故妙。<a id="a-7M"></a>脱众灾故离。<a id="a-7N"></a>道圣谛有四相。<a id="a-7O"></a>一道二如三行四出。<a id="a-7P"></a>通行义故道。<a id="a-7Q"></a>契正理故如。<a id="a-7R"></a>正趣向故行。<a id="a-7S"></a>能永超故出。<a id="a-7T"></a>又非究竟故非常。<a id="a-7U"></a>如荷重担故苦。<a id="a-7V"></a>内离士夫故空。<a id="a-7W"></a>不自在故非我。<a id="a-7X"></a>牵引义故因。<a id="a-7Y"></a>出现义故集。<a id="a-7Z"></a>滋产义故生。<a id="a-7a"></a>为依义故缘。<a id="a-7b"></a>不续相续断故灭。<a id="a-7c"></a>离三有为相故静。<a id="a-7d"></a>胜义善故妙。<a id="a-7e"></a>极安隐故离。<a id="a-7f"></a>治邪道故道。<a id="a-7g"></a>治不如故如。<a id="a-7h"></a>趣入涅槃宫故行。<a id="a-7i"></a>弃舍一切有故出。<a id="a-7j"></a>如是古释既非一门故随所乐更为别释。<a id="a-7k"></a>生灭故非常。<a id="a-7l"></a>违圣心故苦。<a id="a-7m"></a>于此无我故空。<a id="a-7n"></a>自非我故非我。<a id="a-7o"></a>因集生缘如经所释。<a id="a-7p"></a>谓五取蕴以欲为根。<a id="a-7q"></a>以欲为集。<a id="a-7r"></a>以欲为类。<a id="a-7s"></a>以欲为生。<a id="a-7t"></a>唯此生声应在后说。<a id="a-7u"></a>与论为异。<a id="a-7v"></a>此四体相差别云何。<a id="a-7w"></a>由随位别四欲有异。<a id="a-7x"></a>一执现总我起总自体欲。<a id="a-7y"></a>二执当总我起总后有欲。<a id="a-7z"></a>三执当别我起别后有欲。<a id="a-80"></a>四执续生我起续生时欲。<a id="a-81"></a>或执造业我起造业时欲。<a id="a-82"></a>第一于苦是初因故说名为因。<a id="a-83"></a>如种子于果第二于苦等招集故说名为集。<a id="a-84"></a>如芽等于果。<a id="a-85"></a>第三于苦为别缘故说名为缘。<a id="a-86"></a>如田等于果。<a id="a-87"></a>谓由田水粪等力故令果味势熟德别生。<a id="a-88"></a>第四于苦能近生故说名为生。<a id="a-89"></a>如华蕊于果。<a id="a-8A"></a>或如契经说。<a id="a-8B"></a>有二五二四爱行为四种欲。<a id="a-8C"></a>执现总我有五种异。<a id="a-8D"></a>一执我现决定有。<a id="a-8E"></a>二执我现如是有。<a id="a-8F"></a>三执我现变异有。<a id="a-8G"></a>四执我现有。<a id="a-8H"></a>五执我现无。<a id="a-8I"></a>执当总我亦有五异。<a id="a-8J"></a>一执我当决定有。<a id="a-8K"></a>二执我当如是有。<a id="a-8L"></a>三执我当变异有。<a id="a-8M"></a>四执我当有。<a id="a-8N"></a>五执我当无。<a id="a-8O"></a>执当别我有四种异。<a id="a-8P"></a>一执我当别有。<a id="a-8Q"></a>二执我当决定别有。<a id="a-8R"></a>三执我当如是别有。<a id="a-8S"></a>四执我当变异别有。<a id="a-8T"></a>执续生我等亦有四种异。<a id="a-8U"></a>一执我亦当有。<a id="a-8V"></a>二执我亦当决定有。<a id="a-8W"></a>三执我亦当如是有。<a id="a-8X"></a>四执我亦当变异有。<a id="a-8Y"></a>流转断故灭。<a id="a-8Z"></a>众苦息故静。<a id="a-8a"></a>如说苾刍诸行皆苦。<a id="a-8b"></a>唯有涅槃最为寂静。<a id="a-8c"></a>更无上故妙。<a id="a-8d"></a>不退转故离。<a id="a-8e"></a>如正道故道。<a id="a-8f"></a>如实转故如。<a id="a-8g"></a>定能趣故行。<a id="a-8h"></a>如说此道能至清净余见必无至清净理。<a id="a-8i"></a>永离有故出。<a id="a-8j"></a>又为治常乐我所我见故修非常苦空非我行相。<a id="a-8k"></a>为治无因一因变因知先因见故修因集生缘行相。<a id="a-8l"></a>为治解脱是无见故修灭行相。<a id="a-8m"></a>为治解脱是苦见故修静行相。<a id="a-8n"></a>为治静虑及等至乐是妙见故修妙行相。<a id="a-8o"></a>为治解脱是数退堕非永见故修离行相。<a id="a-8p"></a>为治无道邪道余道退道见故修道如行出行相。<a id="a-8q"></a>如是行相以慧为体。<a id="a-8r"></a>若尔慧应非有行相。<a id="a-8s"></a>以慧与慧不相应故。<a id="a-8t"></a>由此应言诸心心所取境类别皆名行相。<a id="a-8u"></a>慧及诸余心心所法有所缘故皆是能行。<a id="a-8v"></a>一切有法皆是所行。<a id="a-8w"></a>由此三门体有宽陜慧通行相能行所行。<a id="a-8x"></a>余心心所唯能所行。<a id="a-8y"></a>诸余有法唯是所行。<a id="a-8z"></a>已辨十智行相差别。<a id="a-90"></a>当辨性摄依他依身。<a id="a-91"></a>颂曰。</p>
  <p id="a92">性俗三九善　　依地俗一切</p>
  <p id="a93">他心智唯四　　法六余十九</p>
  <p id="a94">现起所依身　　他心依欲色</p>
  <p id="a95">法智但依欲　　余八通三界</p>
  <p id="a96">论曰。<a id="a-97"></a>如是十智三性摄者。<a id="a-98"></a>谓世俗通三性。<a id="a-99"></a>余九智唯是善。<a id="a-9A"></a>依地别者。<a id="a-9B"></a>谓世俗智通依欲界乃至有顶。<a id="a-9C"></a>他心智唯依四根本静虑。<a id="a-9D"></a>法智依此四及未至中间。<a id="a-9E"></a>余依此六地及下三无色。<a id="a-9F"></a>依身别者。<a id="a-9G"></a>谓他心智依欲色界俱可现前。<a id="a-9H"></a>法智但依欲界现起。<a id="a-9I"></a>余八智现起通依三界身。<a id="a-9J"></a>已辩性地身。<a id="a-9K"></a>当辩念住摄。<a id="a-9L"></a>颂曰。</p>
  <p id="a9M">诸智念住摄　　灭智唯最后</p>
  <p id="a9N">他心智后三　　余八智通四</p>
  <p id="a9O">论曰。<a id="a-9P"></a>灭智摄在法念住中。<a id="a-9Q"></a>他心智后三摄。<a id="a-9R"></a>所余八皆通四。<a id="a-9S"></a>如是十智展转相望。<a id="a-9T"></a>一一当言几智为境。<a id="a-9U"></a>颂曰。</p>
  <p id="a9V">诸智互相缘　　法类道各九</p>
  <p id="a9W">苦集智各二　　四皆十灭非</p>
  <p id="a9X">论曰。<a id="a-9Y"></a>法智能缘九智为境。<a id="a-9Z"></a>除类智。<a id="a-9a"></a>类智能缘九智为境。<a id="a-9b"></a>除法智。<a id="a-9c"></a>道智能缘九智为境。<a id="a-9d"></a>除世俗智。<a id="a-9e"></a>非道摄故。<a id="a-9f"></a>苦集二智一一能缘二智为境。<a id="a-9g"></a>谓俗他心。<a id="a-9h"></a>世俗他心尽无生智皆缘十智为境。<a id="a-9i"></a>灭智不缘诸智为境。<a id="a-9j"></a>唯以择灭为所缘故。<a id="a-9k"></a>十智所缘总有几法。<a id="a-9l"></a>何智几法为所缘境。<a id="a-9m"></a>颂曰。</p>
  <p id="a9n">所缘总有十　　谓三界无漏</p>
  <p id="a9o">无为各有二　　俗缘十法五</p>
  <p id="a9p">类七苦集六　　灭缘一道二</p>
  <p id="a9q">他心智缘三　　尽无生各九</p>
  <p id="a9r">论曰。<a id="a-9s"></a>十智所缘总有十法。<a id="a-9t"></a>谓有为法分为八种。<a id="a-9u"></a>三界所系无漏有为。<a id="a-9v"></a>各有相应不相应故。<a id="a-9w"></a>无为分二种。<a id="a-9x"></a>善无记别故。<a id="a-9y"></a>俗智总缘十法为境。<a id="a-9z"></a>法智缘五。<a id="a-A0"></a>谓欲界二无漏道二及善无为。<a id="a-A1"></a>类智缘七。<a id="a-A2"></a>谓色无色无漏道六及善无为。<a id="a-A3"></a>苦集智各缘三界所系六。<a id="a-A4"></a>灭智缘一。<a id="a-A5"></a>谓善无为道智缘二。<a id="a-A6"></a>谓无漏道。<a id="a-A7"></a>他心智缘欲色无漏三相应法。<a id="a-A8"></a>尽无生智缘有为八及善无为。<a id="a-A9"></a>颇有一念智缘一切法不。<a id="a-AA"></a>不尔。<a id="a-AB"></a>岂不非我观智知一切法皆非我耶。<a id="a-AC"></a>此亦不能缘一切法。<a id="a-AD"></a>不缘何法。<a id="a-AE"></a>此体是何。<a id="a-AF"></a>颂曰。</p>
  <p id="aAG">俗智除自品　　总缘一切法</p>
  <p id="aAH">为非我行相　　唯闻思所成</p>
  <p id="aAI">论曰。<a id="a-AJ"></a>以世俗智观一切法为非我时犹除自品。<a id="a-AK"></a>自品谓自体相应俱有法。<a id="a-AL"></a>境有境别故。<a id="a-AM"></a>同一所缘故。<a id="a-AN"></a>相邻近故。<a id="a-AO"></a>非此智所缘。<a id="a-AP"></a>此智唯是欲色界摄。<a id="a-AQ"></a>闻思所成非修所成。<a id="a-AR"></a>修所成慧地别缘故。<a id="a-AS"></a>若异此者应顿离染。<a id="a-AT"></a>已辩所缘。<a id="a-AU"></a>复应思择。<a id="a-AV"></a>谁成就几智耶。<a id="a-AW"></a>颂曰。</p>
  <p id="aAX">异生圣见道　　初念定成一</p>
  <p id="aAY">二定成三智　　后四一一增</p>
  <p id="aAZ">修道定成七　　离欲增他心</p>
  <p id="aAa">无学钝利根　　定成九成十</p>
  <p id="aAb">论曰。<a id="a-Ac"></a>诸异生位及圣见道第一刹那定成一智。<a id="a-Ad"></a>谓世俗智。<a id="a-Ae"></a>第二刹那定成三智。<a id="a-Af"></a>谓加法苦。<a id="a-Ag"></a>第四六十十四刹那。<a id="a-Ah"></a>如次后后增类集灭道智。<a id="a-Ai"></a>诸未增位成数如前。<a id="a-Aj"></a>故修位中亦定成七。<a id="a-Ak"></a>如是诸位。<a id="a-Al"></a>若已离欲各各增一。<a id="a-Am"></a>谓他心智。<a id="a-An"></a>唯除异生生无色者。<a id="a-Ao"></a>时解脱者定成九智。<a id="a-Ap"></a>谓加尽智。<a id="a-Aq"></a>不时解脱定成就十。<a id="a-Ar"></a>谓增无生。<a id="a-As"></a>于何位中顿修几智。<a id="a-At"></a>且于见道十五心中。<a id="a-Au"></a>颂曰。</p>
  <p id="aAv">见道忍智起　　即彼未来修</p>
  <p id="aAw">三类智兼修　　现观边俗智</p>
  <p id="aAx">不生自下地　　苦集四灭后</p>
  <p id="aAy">自谛行相境　　唯加行所得</p>
  <p id="aAz">论曰。<a id="a-B0"></a>见道位中随起忍智。<a id="a-B1"></a>皆即彼类于未来修。<a id="a-B2"></a>然具修自谛诸行相念住。<a id="a-B3"></a>何缘见道唯同类修。<a id="a-B4"></a>先未曾得此种性故。<a id="a-B5"></a>对治所缘俱决定故。<a id="a-B6"></a>唯苦集灭三类智时。<a id="a-B7"></a>能兼修未来现观边俗智。<a id="a-B8"></a>于一一谛现观后边方能兼修故立斯号。<a id="a-B9"></a>由此余位未能兼修。<a id="a-BA"></a>道类智时何不修此。<a id="a-BB"></a>俗智曾于道无事现观故。<a id="a-BC"></a>又必无于道遍事现观故。<a id="a-BD"></a>谓于苦集灭可遍知断证。<a id="a-BE"></a>必无于道可能遍修。<a id="a-BF"></a>虽集灭边未遍断证。<a id="a-BG"></a>而于当位断证已周。<a id="a-BH"></a>道则不然。<a id="a-BI"></a>种性多故。<a id="a-BJ"></a>有言。<a id="a-BK"></a>此是见道眷属。<a id="a-BL"></a>彼修道摄。<a id="a-BM"></a>故不能修。<a id="a-BN"></a>理非极成。<a id="a-BO"></a>不应为证。<a id="a-BP"></a>此世俗智是不生法。<a id="a-BQ"></a>于一切时无容起故。<a id="a-BR"></a>若尔何故说名为修。<a id="a-BS"></a>先未曾得今方得故。<a id="a-BT"></a>既不能起得义何依。<a id="a-BU"></a>但由得故说名为得。<a id="a-BV"></a>由得故得曾所未闻。<a id="a-BW"></a>故所辩修理不成立。<a id="a-BX"></a>如古师说。<a id="a-BY"></a>修义可成。<a id="a-BZ"></a>彼说云何。<a id="a-Ba"></a>由圣道力修世俗智。<a id="a-Bb"></a>于出观后有胜缘谛俗智现前。<a id="a-Bc"></a>得此起依故名得此。<a id="a-Bd"></a>如得金矿名为得金。<a id="a-Be"></a>毗婆沙师不乐此义。<a id="a-Bf"></a>随依何地见道现前能修未来自地下地。<a id="a-Bg"></a>谓依未至见道现前能修未来一地见道二地俗智。<a id="a-Bh"></a>至依第四见道现前能修未来六地见道七地俗智。<a id="a-Bi"></a>苦集边修四念住摄。<a id="a-Bj"></a>灭边修者唯法念住。<a id="a-Bk"></a>随于何谛现观边修。<a id="a-Bl"></a>即以此行相缘此谛为境。<a id="a-Bm"></a>见道力得故。<a id="a-Bn"></a>唯加行所得。<a id="a-Bo"></a>智增故立智名。<a id="a-Bp"></a>若并眷属以欲四蕴色界五蕴为其自性。<a id="a-Bq"></a>次于修道离染位中。<a id="a-Br"></a>颂曰。</p>
  <p id="aBs">修道初刹那　　修六或七智</p>
  <p id="aBt">断八地无间　　及有欲余道</p>
  <p id="aBu">有顶八解脱　　各修于七智</p>
  <p id="aBv">上无间余道　　如次修六八</p>
  <p id="aBw">论曰。<a id="a-Bx"></a>修道初念。<a id="a-By"></a>谓第十六道类智时现修二智。<a id="a-Bz"></a>未离欲者未来修六。<a id="a-C0"></a>谓法及类苦集灭道。<a id="a-C1"></a>离欲修七。<a id="a-C2"></a>谓加他心不修世俗。<a id="a-C3"></a>有顶治故。<a id="a-C4"></a>断欲修断九无间道八解脱道。<a id="a-C5"></a>俗四法智随应现修。<a id="a-C6"></a>断上七地诸无间道四类世俗灭道法智随应现修。<a id="a-C7"></a>断欲加行有欲胜进。<a id="a-C8"></a>俗四法类随应现修。<a id="a-C9"></a>此上未来皆修七智。<a id="a-CA"></a>谓俗法类苦集灭道。<a id="a-CB"></a>断有顶地前八解脱。<a id="a-CC"></a>四类二法随应现修。<a id="a-CD"></a>此于未来亦唯修七。<a id="a-CE"></a>然除世俗加他心智。<a id="a-CF"></a>断有顶地九无间道。<a id="a-CG"></a>四类二法随应现修。<a id="a-CH"></a>未来修法类苦集灭道六。<a id="a-CI"></a>断欲修断第九解脱。<a id="a-CJ"></a>俗四法智随应现修。<a id="a-CK"></a>断上七地诸解脱道。<a id="a-CL"></a>四类世俗灭道法智随应现修。<a id="a-CM"></a>断欲修断第九胜进断上八地诸加行道。<a id="a-CN"></a>俗四法类随应现修。<a id="a-CO"></a>断上七地有顶八品诸胜进道。<a id="a-CP"></a>俗四法类及他心智随应现修。<a id="a-CQ"></a>此上未来皆修八智。<a id="a-CR"></a>谓俗法类四谛他心。<a id="a-CS"></a>次辩离染得无学位。<a id="a-CT"></a>颂曰。</p>
  <p id="aCU">无学初刹那　　修九或修十</p>
  <p id="aCV">钝利根别故　　胜进道亦然</p>
  <p id="aCW">论曰无学初念。<a id="a-CX"></a>谓断有顶第九解脱。<a id="a-CY"></a>苦集类尽随应现修。<a id="a-CZ"></a>缘有顶故。<a id="a-Ca"></a>胜进九十随应现修。<a id="a-Cb"></a>未来随应修九修十。<a id="a-Cc"></a>谓钝根者唯除无生。<a id="a-Cd"></a>利根亦修无生智故。<a id="a-Ce"></a>次辩余位修智多少。<a id="a-Cf"></a>颂曰。</p>
  <p id="aCg">练根无间道　　学六无学七</p>
  <p id="aCh">余学六七八　　应八九一切</p>
  <p id="aCi">杂修通无间　　学七应八九</p>
  <p id="aCj">余道学修八　　应九或一切</p>
  <p id="aCk">圣起余功德　　及异生诸位</p>
  <p id="aCl">所修智多少　　皆如理应思</p>
  <p id="aCm">论曰。<a id="a-Cn"></a>学位练根诸无间道。<a id="a-Co"></a>四法类智随应现修。<a id="a-Cp"></a>未来修六。<a id="a-Cq"></a>四谛法类。<a id="a-Cr"></a>似见道故不修世俗。<a id="a-Cs"></a>能断障故不修他心。<a id="a-Ct"></a>诸解脱道四法类智随应现修。<a id="a-Cu"></a>未离欲者未来修六。<a id="a-Cv"></a>四谛法类。<a id="a-Cw"></a>已离欲者未来修七谓加他心。<a id="a-Cx"></a>有余师言。<a id="a-Cy"></a>解脱道位亦修世俗。<a id="a-Cz"></a>诸加行道俗四法类随应现修。<a id="a-D0"></a>未离欲者未来修七。<a id="a-D1"></a>已离欲八。<a id="a-D2"></a>谓加他心。<a id="a-D3"></a>诸胜进道若未离欲俗四法类随应现修。<a id="a-D4"></a>未来亦七。<a id="a-D5"></a>若已离欲俗四法类及他心智随应现修。<a id="a-D6"></a>未来亦八。<a id="a-D7"></a>无学练根诸无间道。<a id="a-D8"></a>四类二法随应现修。<a id="a-D9"></a>未来修七。<a id="a-DA"></a>四谛法类尽。<a id="a-DB"></a>不修世俗如治有顶故。<a id="a-DC"></a>五前八解脱。<a id="a-DD"></a>四类二法随应现修。<a id="a-DE"></a>未来修八。<a id="a-DF"></a>四谛法类他心及尽。<a id="a-DG"></a>四第九解脱苦集类尽随应现修。<a id="a-DH"></a>未来修九。<a id="a-DI"></a>最后解脱苦集类尽随应现修。<a id="a-DJ"></a>未来修十。<a id="a-DK"></a>诸加行道现修如学。<a id="a-DL"></a>未来修九。<a id="a-DM"></a>诸胜进道钝者九智随应现修。<a id="a-DN"></a>未来亦九。<a id="a-DO"></a>利者十智随应现修。<a id="a-DP"></a>未来亦十。<a id="a-DQ"></a>学位杂修诸无间道。<a id="a-DR"></a>四法类俗随应现修。<a id="a-DS"></a>未来修七。<a id="a-DT"></a>诸解脱道唯四法类。<a id="a-DU"></a>加行增俗。<a id="a-DV"></a>诸胜进道又加他心随应现修。<a id="a-DW"></a>未来皆八。<a id="a-DX"></a>无学杂修诸无间道。<a id="a-DY"></a>现修如学。<a id="a-DZ"></a>未来所修钝八利九。<a id="a-Da"></a>诸解脱道唯四法类。<a id="a-Db"></a>加行增俗随应现修。<a id="a-Dc"></a>未来所修钝九利十。<a id="a-Dd"></a>诸胜进道与练根同。<a id="a-De"></a>学位修通五无间道现修俗智。<a id="a-Df"></a>未来修七。<a id="a-Dg"></a>宿住神境。<a id="a-Dh"></a>二解脱道。<a id="a-Di"></a>五加行道现修俗智。<a id="a-Dj"></a>他心解脱法类道俗及他心智。<a id="a-Dk"></a>一切胜进并苦集灭随应现修。<a id="a-Dl"></a>此上未来皆修八智。<a id="a-Dm"></a>无学修通五无间道。<a id="a-Dn"></a>现修如学未来所修钝八利九。<a id="a-Do"></a>解脱加行现修如学。<a id="a-Dp"></a>未来所修钝九利十。<a id="a-Dq"></a>诸胜进道与练根同。<a id="a-Dr"></a>天眼天耳二解脱道。<a id="a-Ds"></a>无记性故不名为修。<a id="a-Dt"></a>圣起所余四无量等修所成摄有漏德时。<a id="a-Du"></a>现在皆修一世俗智。<a id="a-Dv"></a>有学未来未离欲七。<a id="a-Dw"></a>已离欲八。<a id="a-Dx"></a>无学未来钝九利十。<a id="a-Dy"></a>除微微心。<a id="a-Dz"></a>此于未来唯修俗故。<a id="a-E0"></a>若起所余无漏功德静虑摄者四法类智随应现修。<a id="a-E1"></a>无色摄者唯四类智随应现修。<a id="a-E2"></a>未来所修同前有漏。<a id="a-E3"></a>异生离染现修世俗断欲三定。<a id="a-E4"></a>第九解脱及依根本四静虑定起胜进道离染加行未来修二。<a id="a-E5"></a>谓加他心。<a id="a-E6"></a>所余未来唯修世俗。<a id="a-E7"></a>修五通时诸加行道二解脱道现修俗智。<a id="a-E8"></a>一解脱道现俗他心。<a id="a-E9"></a>诸胜进道二随应现。<a id="a-EA"></a>未来一切皆修二种。<a id="a-EB"></a>五无间道现未唯俗。<a id="a-EC"></a>依本静虑修余功德皆现修俗。<a id="a-ED"></a>未来修二。<a id="a-EE"></a>唯顺决择分必不修他心。<a id="a-EF"></a>以是见道近眷属故。<a id="a-EG"></a>依余地定修余功德。<a id="a-EH"></a>皆唯世俗现未来修。<a id="a-EI"></a>诸未来修为修几地。<a id="a-EJ"></a>诸所起得皆是修耶。<a id="a-EK"></a>颂曰。</p>
  <p id="aEL">诸道依得此　　修此地有漏</p>
  <p id="aEM">为离得起此　　修此下无漏</p>
  <p id="aEN">唯初尽遍修　　九地有漏德</p>
  <p id="aEO">生上不修下　　曾所得非修</p>
  <p id="aEP">论曰。<a id="a-EQ"></a>诸道依此地及得此地时。<a id="a-ER"></a>能修未来此地有漏。<a id="a-ES"></a>圣为离此地及得此地时。<a id="a-ET"></a>并此地中诸道现起。<a id="a-EU"></a>皆能修此及下无漏为离此言通二四道。<a id="a-EV"></a>唯初尽智现在前时。<a id="a-EW"></a>力能遍修九地有漏不净观等无量功德。<a id="a-EX"></a>能缚众惑断无余故。<a id="a-EY"></a>如能缚断所缚气通。<a id="a-EZ"></a>又彼自心今登王位。<a id="a-Ea"></a>一切善法起得来朝。<a id="a-Eb"></a>譬如大王登祚洒顶一切境土皆来朝贡。<a id="a-Ec"></a>然此生上必不修下。<a id="a-Ed"></a>初尽智言显离有顶及五练根位第九解脱道。<a id="a-Ee"></a>诸所言修唯先未得令起今得是能所修。<a id="a-Ef"></a>谓若先时未得今得用功得者方是所修。<a id="a-Eg"></a>若法先时僧得弃舍。<a id="a-Eh"></a>今虽还得而非所修。<a id="a-Ei"></a>非设劬劳而证得故。<a id="a-Ej"></a>若先未得用功现前能修未来。<a id="a-Ek"></a>势力胜故。<a id="a-El"></a>曾得而起不修未来。<a id="a-Em"></a>非多功起势力劣故。<a id="a-En"></a>为唯约得说名为修。<a id="a-Eo"></a>不尔。<a id="a-Ep"></a>云何。<a id="a-Eq"></a>修有四种一得修。<a id="a-Er"></a>二习修。<a id="a-Es"></a>三对治修。<a id="a-Et"></a>四除遣修。<a id="a-Eu"></a>如是四修依何法立。<a id="a-Ev"></a>颂曰。</p>
  <p id="aEw">立得修习修　　依善有为法</p>
  <p id="aEx">依诸有漏法　　立治修遣修</p>
  <p id="aEy">论曰。<a id="a-Ez"></a>得习二修依有为善未来唯得。<a id="a-F0"></a>现具二修。<a id="a-F1"></a>治遣二修依有漏法。<a id="a-F2"></a>故有漏善具足四修。<a id="a-F3"></a>无漏有为余有漏法。<a id="a-F4"></a>如次是具前后二修。<a id="a-F5"></a>外国诸师说修有六。<a id="a-F6"></a>于前四上加防观修。<a id="a-F7"></a>防护诸根观察身故。<a id="a-F8"></a>如契经说。<a id="a-F9"></a>云何修根谓于六根善防善护乃至广说。<a id="a-FA"></a>又契经说。<a id="a-FB"></a>云何修身。<a id="a-FC"></a>谓于自身观发毛爪。<a id="a-FD"></a>乃至广说。<a id="a-FE"></a>迦湿弥罗国诸论师言。<a id="a-FF"></a>防观二修即治遣修摄。</p>
 </body>
</html>