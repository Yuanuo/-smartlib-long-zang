<!doctype html>
<html id="z3IBVw417n" data-ver="846">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍论卷第十二</h1>
  <h2 id="a2">分别世品第三之五</h2>
  <p id="a3">如是已约踰缮那等。<a id="a-4"></a>辩器世间身量差别。<a id="a-5"></a>约年等辩寿量有殊。<a id="a-6"></a>二量不同未说应说。<a id="a-7"></a>此二建立无不依名。<a id="a-8"></a>前二及名未详极少。<a id="a-9"></a>今应先辩三极少量。<a id="a-A"></a>颂曰。</p>
  <p id="aB">极微字刹那　　色名时极少</p>
  <p id="aC">论曰。<a id="a-D"></a>分析诸色至一极微。<a id="a-E"></a>故一极微为色极少。<a id="a-F"></a>如是分析诸名及时至一字刹那。<a id="a-G"></a>为名时极少。<a id="a-H"></a>一字名者。<a id="a-I"></a>如说瞿名。<a id="a-J"></a>何等名为一刹那量。<a id="a-K"></a>众缘和合法得自体顷。<a id="a-L"></a>或有动法行度一极微。<a id="a-M"></a>对法诸师说。<a id="a-N"></a>如壮士一疾弹指顷六十五刹那。<a id="a-O"></a>如是名为一刹那量。<a id="a-P"></a>已知三极少。<a id="a-Q"></a>前二量云何。<a id="a-R"></a>今且辩前踰缮那等。<a id="a-S"></a>颂曰。</p>
  <p id="aT">极微微金水　　兔羊牛隙尘</p>
  <p id="aU">蚁虱麦指节　　后后增七倍</p>
  <p id="aV">二十四指肘　　四肘为弓量</p>
  <p id="aW">五百俱卢舍　　此八踰缮那</p>
  <p id="aX">论曰。<a id="a-Y"></a>极微为初。<a id="a-Z"></a>指节为后。<a id="a-a"></a>应知后后皆七倍增。<a id="a-b"></a>谓七极微为一微量。<a id="a-c"></a>积微至七为一金尘。<a id="a-d"></a>积七金尘为水尘量。<a id="a-e"></a>水尘积至七为一兔毛尘。<a id="a-f"></a>积七兔毛尘为羊毛尘量。<a id="a-g"></a>积羊毛尘七为一牛毛尘。<a id="a-h"></a>积七牛毛尘为隙游尘量。<a id="a-i"></a>隙尘七为虮。<a id="a-j"></a>七虮为一虱。<a id="a-k"></a>七虱为穬麦。<a id="a-l"></a>七麦为指节。<a id="a-m"></a>三节为一指。<a id="a-n"></a>世所极成。<a id="a-o"></a>是故于颂中不别分别。<a id="a-p"></a>二十四指横布为肘。<a id="a-q"></a>竖积四肘为弓。<a id="a-r"></a>谓寻。<a id="a-s"></a>竖积五百弓为一俱卢舍。<a id="a-t"></a>一俱卢舍许是从村至阿练若中间道量。<a id="a-u"></a>说八俱卢舍为一踰缮那。<a id="a-v"></a>如是已说踰缮那等。<a id="a-w"></a>今当辩后年等量别。<a id="a-x"></a>颂曰。</p>
  <p id="ay">百二十刹那　　为怛刹那量</p>
  <p id="az">腊缚此六十　　此三十须臾</p>
  <p id="a10">此三十昼夜　　三十昼夜月</p>
  <p id="a11">十二月为年　　于中半减夜</p>
  <p id="a12">论曰。<a id="a-13"></a>刹那百二十为一怛刹那。<a id="a-14"></a>六十怛刹那为一腊缚。<a id="a-15"></a>三十腊缚为一牟呼栗多。<a id="a-16"></a>三十牟呼栗多为一昼夜。<a id="a-17"></a>此昼夜有时增有时减有时等。<a id="a-18"></a>三十昼夜为一月。<a id="a-19"></a>总十二月为一年。<a id="a-1A"></a>于一年中分为三际。<a id="a-1B"></a>谓寒热雨各有四月。<a id="a-1C"></a>十二月中六月减夜。<a id="a-1D"></a>以一年内夜总减六。<a id="a-1E"></a>云何如是。<a id="a-1F"></a>故有颂言。</p>
  <p id="a1G">寒热雨际中　　一月半已度</p>
  <p id="a1H">于所余半月　　智者知夜减</p>
  <p id="a1I">如是已辩刹那至年。<a id="a-1J"></a>劫量不同今次当辩。<a id="a-1K"></a>颂曰。</p>
  <p id="a1L">应知有四劫　　谓坏成中大</p>
  <p id="a1M">坏从狱不生　　至外器都尽</p>
  <p id="a1N">成劫从风起　　至地狱初生</p>
  <p id="a1O">中劫从无量　　减至寿唯十</p>
  <p id="a1P">次增减十八　　后增至八万</p>
  <p id="a1Q">如是成已住　　名中二十劫</p>
  <p id="a1R">成坏坏已空　　时皆等住劫</p>
  <p id="a1S">八十中大劫　　大劫三无数</p>
  <p id="a1T">论曰。<a id="a-1U"></a>言坏劫者。<a id="a-1V"></a>谓从地狱有情不复生至外器都尽。<a id="a-1W"></a>坏有二种。<a id="a-1X"></a>一趣坏。<a id="a-1Y"></a>二界坏。<a id="a-1Z"></a>复有二种。<a id="a-1a"></a>一有情坏。<a id="a-1b"></a>二外器坏。<a id="a-1c"></a>谓此世间过于二十中劫住已。<a id="a-1d"></a>从此复有等住二十坏劫便至。<a id="a-1e"></a>若时地狱有情命终无复新生。<a id="a-1f"></a>为坏劫始。<a id="a-1g"></a>乃至地狱无一有情。<a id="a-1h"></a>尔时名为地狱已坏。<a id="a-1i"></a>诸有地狱定受业者。<a id="a-1j"></a>业力引置他方狱中。<a id="a-1k"></a>由此准知傍生鬼趣。<a id="a-1l"></a>然各先坏本处住者。<a id="a-1m"></a>人天杂居者与人天同坏。<a id="a-1n"></a>若时人趣此洲一人无师法然得初静虑。<a id="a-1o"></a>从静虑起唱如是言。<a id="a-1p"></a>离生喜乐甚乐甚静。<a id="a-1q"></a>余人闻已皆入静虑。<a id="a-1r"></a>命终并得生梵世中。<a id="a-1s"></a>乃至此洲有情都尽。<a id="a-1t"></a>是名已坏赡部洲人。<a id="a-1u"></a>东西二洲例此应说。<a id="a-1v"></a>北洲命尽生欲界天。<a id="a-1w"></a>由彼无能入定离欲。<a id="a-1x"></a>乃至人趣无一有情。<a id="a-1y"></a>尔时名为人趣已坏。<a id="a-1z"></a>若时天趣四大王天随一法然得初静虑。<a id="a-20"></a>乃至并得生梵世中。<a id="a-21"></a>尔时彼天有情都尽。<a id="a-22"></a>是名已坏大王众天。<a id="a-23"></a>余五欲天例同此说。<a id="a-24"></a>乃至欲界无一有情。<a id="a-25"></a>名欲界中有情已坏。<a id="a-26"></a>若时梵世随一有情无师法然得二静虑。<a id="a-27"></a>从彼定起唱如是言。<a id="a-28"></a>定生喜乐甚乐甚静。<a id="a-29"></a>余天闻已皆入彼静虑。<a id="a-2A"></a>命终并得生极光净天。<a id="a-2B"></a>乃至梵世中有情都尽。<a id="a-2C"></a>如是名已坏有情世间。<a id="a-2D"></a>唯器世间空旷而住。<a id="a-2E"></a>余十方界一切有情感此三千世界业尽。<a id="a-2F"></a>于此渐有七日轮现。<a id="a-2G"></a>诸海干竭众山洞然。<a id="a-2H"></a>洲渚三轮并从焚燎。<a id="a-2I"></a>风吹猛焰烧上天宫。<a id="a-2J"></a>乃至梵宫无遗灰烬。<a id="a-2K"></a>自地火焰烧自地宫。<a id="a-2L"></a>非他地灾能坏他地。<a id="a-2M"></a>由相引起故作是言。<a id="a-2N"></a>下火风飘梵烧上地。<a id="a-2O"></a>谓欲界火猛焰上升为缘引生色界火焰。<a id="a-2P"></a>余灾亦尔。<a id="a-2Q"></a>如应当知。<a id="a-2R"></a>如是始从地狱渐减乃至器尽总名坏劫。<a id="a-2S"></a>所言成劫。<a id="a-2T"></a>谓从风起乃至地狱始有情生。<a id="a-2U"></a>谓此世间灾所坏已。<a id="a-2V"></a>二十中劫唯有虚空。<a id="a-2W"></a>过此长时次应复有等住二十成劫便至。<a id="a-2X"></a>一切有情业增上力。<a id="a-2Y"></a>空中渐有微细风生。<a id="a-2Z"></a>是器世间将成前相。<a id="a-2a"></a>风渐增盛成立如前所说风轮水金轮等。<a id="a-2b"></a>然初成立大梵王宫乃至夜摩宫。<a id="a-2c"></a>后起风轮等。<a id="a-2d"></a>是谓成立外器世间。<a id="a-2e"></a>初一有情极光净殁生大梵处为大梵王。<a id="a-2f"></a>后诸有情亦从彼殁有生梵辅。<a id="a-2g"></a>有生梵众。<a id="a-2h"></a>有生他化自在天宫。<a id="a-2i"></a>渐渐下生乃至人趣俱卢牛货胜身赡部。<a id="a-2j"></a>后生饿鬼傍生地狱。<a id="a-2k"></a>法尔后坏必最初成。<a id="a-2l"></a>若初一有情生无间狱二十中成劫应知已满。<a id="a-2m"></a>此后复有二十中劫名成已住。<a id="a-2n"></a>次第而起。<a id="a-2o"></a>谓从风起造器世间。<a id="a-2p"></a>乃至后时有情渐住。<a id="a-2q"></a>此洲人寿经无量时至住劫初寿方渐减。<a id="a-2r"></a>从无量减至极十年即名为初一住中劫。<a id="a-2s"></a>此后十八皆有增减。<a id="a-2t"></a>谓从十年增至八万。<a id="a-2u"></a>复从八万减至十年。<a id="a-2v"></a>尔乃名为第二中劫次后十七例皆如是。<a id="a-2w"></a>于十八后从十岁增极至八万岁名第二十劫。<a id="a-2x"></a>一切劫增无过八万。<a id="a-2y"></a>一切劫减唯极十年。<a id="a-2z"></a>十八劫中一增一减时。<a id="a-30"></a>量方等初减后增故。<a id="a-31"></a>二十劫时量皆等。<a id="a-32"></a>此总名为成已住劫。<a id="a-33"></a>所余成坏及坏已空并无减增二十差别。<a id="a-34"></a>然由时量与住劫同。<a id="a-35"></a>准住各成二十中劫。<a id="a-36"></a>成中初劫起器世间。<a id="a-37"></a>后十九中有情渐住。<a id="a-38"></a>坏中后劫减器世间。<a id="a-39"></a>前十九中有情渐舍。<a id="a-3A"></a>如是所说成住坏空。<a id="a-3B"></a>各二十中积成八十。<a id="a-3C"></a>总此八十成大劫量。<a id="a-3D"></a>劫性是何。<a id="a-3E"></a>谓唯五蕴。<a id="a-3F"></a>经说三劫阿僧企耶精进修行方得成佛。<a id="a-3G"></a>于前所说四种劫中。<a id="a-3H"></a>积何劫成三劫无数。<a id="a-3I"></a>累前大劫为十百千。<a id="a-3J"></a>乃至积成三劫无数。<a id="a-3K"></a>既称无数何复言三。<a id="a-3L"></a>非无数言显不可数。<a id="a-3M"></a>解脱经说六十数中。<a id="a-3N"></a>阿僧企耶是其一数。<a id="a-3O"></a>云何六十。<a id="a-3P"></a>如彼经言。<a id="a-3Q"></a>有一无余数始为一。<a id="a-3R"></a>一十为十。<a id="a-3S"></a>十十为百。<a id="a-3T"></a>十百为千。<a id="a-3U"></a>十千为万。<a id="a-3V"></a>十万为洛叉。<a id="a-3W"></a>十洛叉为度洛叉。<a id="a-3X"></a>十度洛叉为俱胝。<a id="a-3Y"></a>十俱胝为末陀。<a id="a-3Z"></a>十末陀为阿庾多。<a id="a-3a"></a>十阿庾多为大阿庾多。<a id="a-3b"></a>十大阿庾多为那庾多。<a id="a-3c"></a>十那庾多为大那庾多。<a id="a-3d"></a>十大那庾多为钵罗庾多。<a id="a-3e"></a>十钵罗庾多为大钵罗庾多。<a id="a-3f"></a>十大钵罗庾多为矜羯罗。<a id="a-3g"></a>十矜羯罗为大矜羯罗。<a id="a-3h"></a>十大矜羯罗为频跋罗。<a id="a-3i"></a>十频跋罗为大频跋罗。<a id="a-3j"></a>十大频跋罗为阿刍婆。<a id="a-3k"></a>十阿刍婆为大阿刍婆。<a id="a-3l"></a>十大阿刍婆为毗婆诃。<a id="a-3m"></a>十毗婆诃为大毗婆诃。<a id="a-3n"></a>十大毗婆诃为嗢蹭伽。<a id="a-3o"></a>十嗢蹭伽为大嗢蹭伽。<a id="a-3p"></a>十大嗢蹭伽为婆喝那。<a id="a-3q"></a>十婆喝那为大婆喝那。<a id="a-3r"></a>十大婆喝那为地致婆。<a id="a-3s"></a>十地致婆为大地致婆。<a id="a-3t"></a>十大地致婆为醯都。<a id="a-3u"></a>十醯都为大醯都。<a id="a-3v"></a>十大醯都为羯腊婆。<a id="a-3w"></a>十羯腊婆为大羯腊婆。<a id="a-3x"></a>十大羯腊婆为印达罗。<a id="a-3y"></a>十印达罗为大印达罗。<a id="a-3z"></a>十大印达罗为三磨钵耽。<a id="a-40"></a>十三磨钵耽为大三磨钵耽。<a id="a-41"></a>十大三磨钵耽为揭底。<a id="a-42"></a>十揭底为大揭底。<a id="a-43"></a>十大揭底为拈筏罗阇。<a id="a-44"></a>十拈筏罗阇为大拈筏罗阇。<a id="a-45"></a>十大拈筏罗阇为姥达罗。<a id="a-46"></a>十姥达罗为大姥达罗。<a id="a-47"></a>十大姥达罗为跋蓝。<a id="a-48"></a>十跋蓝为大跋蓝。<a id="a-49"></a>十大跋蓝为珊若。<a id="a-4A"></a>十珊若为大珊若。<a id="a-4B"></a>十大珊若为毗步多。<a id="a-4C"></a>十毗步多为大毗步多。<a id="a-4D"></a>十大毗步多为跋逻搀。<a id="a-4E"></a>十跋逻搀为大跋逻搀十大跋逻搀为阿僧企耶。<a id="a-4F"></a>于此数中忘失余八。<a id="a-4G"></a>若数大劫至此数中阿僧企耶名劫无数。<a id="a-4H"></a>此劫无数复积至三。<a id="a-4I"></a>经中说为三劫无数。<a id="a-4J"></a>非诸算计不能数知。<a id="a-4K"></a>故得说为三劫无数。<a id="a-4L"></a>何缘菩萨发愿长时精进修行方期佛果。<a id="a-4M"></a>如何不许愿长时修。<a id="a-4N"></a>无上菩提甚难可得。<a id="a-4O"></a>非多愿行无容得成。<a id="a-4P"></a>菩萨要经三劫无数。<a id="a-4Q"></a>修大福德智慧资粮六波罗蜜多多百千苦行方证无上正等菩提。<a id="a-4R"></a>是故定应发长时愿。<a id="a-4S"></a>若余方便亦得涅槃。<a id="a-4T"></a>何用为菩提久修多苦行。<a id="a-4U"></a>为欲利乐一切有情故求菩提发长时愿。<a id="a-4V"></a>云何令我具大堪能。<a id="a-4W"></a>于苦瀑流济诸含识。<a id="a-4X"></a>故舍涅槃道求无上菩提。<a id="a-4Y"></a>济他有情于己何益。<a id="a-4Z"></a>菩萨济物遂己悲心。<a id="a-4a"></a>故以济他即为己益。<a id="a-4b"></a>谁信菩萨有如是事。<a id="a-4c"></a>有怀润己无大慈悲。<a id="a-4d"></a>于如是有情此事实难信。<a id="a-4e"></a>无心润己有大慈悲。<a id="a-4f"></a>于如是有情此事非难信。<a id="a-4g"></a>如有久习无哀愍者。<a id="a-4h"></a>虽无益己而乐损他。<a id="a-4i"></a>世所同悉如是。<a id="a-4j"></a>菩萨久习慈悲。<a id="a-4k"></a>虽无利己而乐他益。<a id="a-4l"></a>如何不信。<a id="a-4m"></a>又如有情由数习力于无我行不了有为。<a id="a-4n"></a>执以为我而生爱着。<a id="a-4o"></a>由此为因甘负众苦。<a id="a-4p"></a>智者同悉如是。<a id="a-4q"></a>菩萨数习力故。<a id="a-4r"></a>舍自我爱增恋他心。<a id="a-4s"></a>由此为因甘负众苦。<a id="a-4t"></a>如何不信。<a id="a-4u"></a>又由种姓异有此志愿起。<a id="a-4v"></a>以他苦为己苦。<a id="a-4w"></a>用他乐为己乐。<a id="a-4x"></a>不以自苦乐为己苦乐事。<a id="a-4y"></a>不见异益他而别有自益。<a id="a-4z"></a>依如是义故。<a id="a-50"></a>有颂言。</p>
  <p id="a51">下士勤方便　　恒求自身乐</p>
  <p id="a52">中士求灭苦　　非乐苦依故</p>
  <p id="a53">上士恒勤求　　自苦他安乐</p>
  <p id="a54">及他苦永灭　　以他为己故</p>
  <p id="a55">如是已辩劫量差别。<a id="a-56"></a>诸佛独觉出现世间。<a id="a-57"></a>为劫增时为劫减位。<a id="a-58"></a>颂曰。</p>
  <p id="a59">减八万至百　　诸佛现世间</p>
  <p id="a5A">独觉增减时　　麟角喻百劫</p>
  <p id="a5B">论曰。<a id="a-5C"></a>从此洲人寿八万岁。<a id="a-5D"></a>渐减乃至寿极百年。<a id="a-5E"></a>于此中间诸佛出现。<a id="a-5F"></a>何缘增位无佛出耶。<a id="a-5G"></a>有情乐增难教厌故。<a id="a-5H"></a>何缘减百无佛出耶。<a id="a-5I"></a>五浊极增难可化故。<a id="a-5J"></a>言五浊者。<a id="a-5K"></a>一寿浊。<a id="a-5L"></a>二劫浊。<a id="a-5M"></a>三烦恼浊。<a id="a-5N"></a>四见浊。<a id="a-5O"></a>五有情浊。<a id="a-5P"></a>劫减将末。<a id="a-5Q"></a>寿等鄙下如滓秽故。<a id="a-5R"></a>说名为浊。<a id="a-5S"></a>由前二浊。<a id="a-5T"></a>如其次第。<a id="a-5U"></a>寿命资具极被衰损。<a id="a-5V"></a>由次二浊。<a id="a-5W"></a>善品衰损。<a id="a-5X"></a>以耽欲乐自苦行故。<a id="a-5Y"></a>或损在家出家善故。<a id="a-5Z"></a>由后一浊衰损自身。<a id="a-5a"></a>谓坏自身身量色力念智勤勇及无病故。<a id="a-5b"></a>独觉出现通劫增减。<a id="a-5c"></a>然诸独觉有二种殊。<a id="a-5d"></a>一者部行。<a id="a-5e"></a>二麟角喻。<a id="a-5f"></a>部行独觉先是声闻得胜果时转名独胜。<a id="a-5g"></a>有余说。<a id="a-5h"></a>彼先是异生。<a id="a-5i"></a>曾修声闻顺决择分。<a id="a-5j"></a>今自证道得独胜名。<a id="a-5k"></a>由本事中说。<a id="a-5l"></a>一山处总有五百苦行外仙。<a id="a-5m"></a>有一猕猴曾与独觉相近而住。<a id="a-5n"></a>见彼威仪。<a id="a-5o"></a>展转游行至外仙所。<a id="a-5p"></a>现先所见独觉威仪。<a id="a-5q"></a>诸仙睹之咸生敬慕。<a id="a-5r"></a>须臾皆证独觉菩提。<a id="a-5s"></a>若先是圣人不应修苦行。<a id="a-5t"></a>麟角喻者。<a id="a-5u"></a>谓必独居。<a id="a-5v"></a>二独觉中麟角喻者。<a id="a-5w"></a>要百大劫修菩提资粮。<a id="a-5x"></a>然后方成麟角喻独觉。<a id="a-5y"></a>言独觉者。<a id="a-5z"></a>谓现身中离禀至教唯自悟道。<a id="a-60"></a>以能自调不调他故。<a id="a-61"></a>何缘独觉言不调他。<a id="a-62"></a>非彼无能演说正法。<a id="a-63"></a>以彼亦得无碍解故。<a id="a-64"></a>又能忆念过去所闻诸佛所宣圣教理故。<a id="a-65"></a>又不可说彼无慈悲。<a id="a-66"></a>为摄有情现神通故。<a id="a-67"></a>又不可说无受法机。<a id="a-68"></a>尔时有情亦有能起世间离欲对治道故。<a id="a-69"></a>虽有此理。<a id="a-6A"></a>由彼宿习少欣乐胜解无说希望故。<a id="a-6B"></a>又知有情难受深法。<a id="a-6C"></a>以顺流既久难令逆流故。<a id="a-6D"></a>又避摄众故。<a id="a-6E"></a>不为他宣说正法。<a id="a-6F"></a>怖諠杂故。<a id="a-6G"></a>轮王出世为在何时。<a id="a-6H"></a>几种几俱何威何相。<a id="a-6I"></a>颂曰。</p>
  <p id="a6J">轮王八万上　　金银铜铁轮</p>
  <p id="a6K">一二三四洲　　逆次独如佛</p>
  <p id="a6L">他迎自往伏　　诤阵胜无害</p>
  <p id="a6M">相不正圆明　　故与佛非等</p>
  <p id="a6N">论曰。<a id="a-6O"></a>从此洲人寿无量岁。<a id="a-6P"></a>乃至八万岁有转轮王生。<a id="a-6Q"></a>减八万时。<a id="a-6R"></a>有情富乐寿量损减。<a id="a-6S"></a>众恶渐盛。<a id="a-6T"></a>非大人器故无轮王。<a id="a-6U"></a>此王由轮旋转应导威伏一切名转轮王。<a id="a-6V"></a>施设足中说有四种。<a id="a-6W"></a>金银铜铁轮应别故。<a id="a-6X"></a>如其次第胜上中下。<a id="a-6Y"></a>逆次能王领一二三四洲。<a id="a-6Z"></a>谓铁轮王王一洲界。<a id="a-6a"></a>铜轮王二。<a id="a-6b"></a>银轮王三。<a id="a-6c"></a>若金轮王王四洲界。<a id="a-6d"></a>契经就胜但说金轮。<a id="a-6e"></a>故契经言。<a id="a-6f"></a>若王生在刹帝利种绍洒顶位。<a id="a-6g"></a>于十五日受斋戒时。<a id="a-6h"></a>沐浴首身受胜斋戒。<a id="a-6i"></a>升高台殿臣僚辅翼。<a id="a-6j"></a>东方忽有金轮宝现。<a id="a-6k"></a>其轮千辐具足毂辋。<a id="a-6l"></a>众相圆净如巧匠成。<a id="a-6m"></a>舒妙光明来应王所。<a id="a-6n"></a>此王定是转金轮王。<a id="a-6o"></a>转余轮王应知亦尔。<a id="a-6p"></a>轮王如佛无二俱生。<a id="a-6q"></a>故契经言。<a id="a-6r"></a>无处无位非前非后有二如来应正等觉出现于世。<a id="a-6s"></a>有处有位唯一如来。<a id="a-6t"></a>如说如来轮王亦尔。<a id="a-6u"></a>应审思择。<a id="a-6v"></a>此唯一言为据一三千。<a id="a-6w"></a>为约一切界。<a id="a-6x"></a>有说。<a id="a-6y"></a>余界定无佛生。<a id="a-6z"></a>所以者何。<a id="a-70"></a>勿薄伽梵功能有碍。<a id="a-71"></a>唯一世尊普于十方能教化故。<a id="a-72"></a>若有一处一佛于中无教化能。<a id="a-73"></a>余亦应尔。<a id="a-74"></a>又世尊告舍利子言。<a id="a-75"></a>设复有人来至汝所。<a id="a-76"></a>问言颇有梵志沙门。<a id="a-77"></a>正于今时与乔答摩氏平等平等得无上觉耶。<a id="a-78"></a>汝得彼问当云何答。<a id="a-79"></a>时舍利子白世尊言。<a id="a-7A"></a>我得彼问当如是答。<a id="a-7B"></a>今时无有梵志沙门得无上菩提与我世尊等。<a id="a-7C"></a>所以然者。<a id="a-7D"></a>我从世尊亲闻亲持。<a id="a-7E"></a>无处无位非前非后有二如来应正等觉出现于世。<a id="a-7F"></a>有处有位唯一如来。<a id="a-7G"></a>若尔何缘梵王经说我今于此三千大千诸世界中得自在转。<a id="a-7H"></a>彼有密意。<a id="a-7I"></a>密意者何。<a id="a-7J"></a>谓若世尊不起加行。<a id="a-7K"></a>唯能观此三千大千。<a id="a-7L"></a>若时世尊发起加行。<a id="a-7M"></a>无边世界皆佛眼境。<a id="a-7N"></a>天耳通等例此应知。<a id="a-7O"></a>有余部师说。<a id="a-7P"></a>余世界亦别有佛出现世间。<a id="a-7Q"></a>所以者何。<a id="a-7R"></a>有多菩萨。<a id="a-7S"></a>现俱修习菩提资粮。<a id="a-7T"></a>一界一时可无多佛。<a id="a-7U"></a>多界多佛何理能遮。<a id="a-7V"></a>故无边界中有无边佛现。<a id="a-7W"></a>若唯一佛设住一劫时。<a id="a-7X"></a>尚不遍为一世界佛事。<a id="a-7Y"></a>况同人寿能益无边。<a id="a-7Z"></a>然诸有情居无边界。<a id="a-7a"></a>时处根性差别无边。<a id="a-7b"></a>佛应遍观此有情类。<a id="a-7c"></a>如是时处应见世尊。<a id="a-7d"></a>佛便应机现通说法。<a id="a-7e"></a>令其过失未生不生。<a id="a-7f"></a>诸有已生能令断灭。<a id="a-7g"></a>令其功德未生得生。<a id="a-7h"></a>诸有已生能令圆满。<a id="a-7i"></a>如何一佛此事顿成。<a id="a-7j"></a>是故同时定有多佛。<a id="a-7k"></a>然彼所引无处无位非前非后。<a id="a-7l"></a>有二如来出于世等。<a id="a-7m"></a>应共思择。<a id="a-7n"></a>此言为说一界多界。<a id="a-7o"></a>若说多界则转轮王余世界中亦应非有。<a id="a-7p"></a>以说如佛遮俱生故。<a id="a-7q"></a>若许轮王余界别有如何不许别界佛耶。<a id="a-7r"></a>佛出世间具吉祥福。<a id="a-7s"></a>多界多佛何过而遮。<a id="a-7t"></a>谓多界中诸佛俱现。<a id="a-7u"></a>便能饶益无量有情令得增上生及决定胜道。<a id="a-7v"></a>若尔何故一世界中无二如来俱时出现。<a id="a-7w"></a>以无用故。<a id="a-7x"></a>谓一界中一佛足能饶益一切。<a id="a-7y"></a>又愿力故。<a id="a-7z"></a>谓诸如来为菩萨时先发誓愿。<a id="a-80"></a>愿我当在无救无依盲闇界中成等正觉。<a id="a-81"></a>利益安乐一切有情。<a id="a-82"></a>为救为依为眼为导。<a id="a-83"></a>又令敬重故。<a id="a-84"></a>谓一界中唯有一如来便深敬重。<a id="a-85"></a>又令速行故。<a id="a-86"></a>谓令如是知一切智尊甚为难遇。<a id="a-87"></a>彼所立教应速修行勿般涅槃。<a id="a-88"></a>或往余处。<a id="a-89"></a>便令我等无救无依。<a id="a-8A"></a>故一界中无二佛现。<a id="a-8B"></a>如是所说四种轮王威定诸方亦有差别。<a id="a-8C"></a>谓金轮者诸小国王各自来迎作如是请。<a id="a-8D"></a>我等国土宽广丰饶。<a id="a-8E"></a>安隐富乐多诸人众。<a id="a-8F"></a>唯愿天尊亲垂教敕。<a id="a-8G"></a>我等皆是天尊翼从。<a id="a-8H"></a>若银轮王自往彼土。<a id="a-8I"></a>威严近至彼方臣伏。<a id="a-8J"></a>若铜轮王至彼国已。<a id="a-8K"></a>宣威竞德彼方推胜。<a id="a-8L"></a>若铁轮王亦至彼国。<a id="a-8M"></a>现威列阵克胜便止。<a id="a-8N"></a>一切轮王皆无伤害。<a id="a-8O"></a>令伏得胜已各安其所居。<a id="a-8P"></a>劝化令修十善业道。<a id="a-8Q"></a>故轮王死定得生天。<a id="a-8R"></a>经说轮王出现于世便有七宝出现世间。<a id="a-8S"></a>其七者何。<a id="a-8T"></a>一者轮宝。<a id="a-8U"></a>二者象宝。<a id="a-8V"></a>三者马宝。<a id="a-8W"></a>四者珠宝。<a id="a-8X"></a>五者女宝。<a id="a-8Y"></a>六者主藏臣宝。<a id="a-8Z"></a>七者主兵臣宝。<a id="a-8a"></a>象等五宝有情数摄。<a id="a-8b"></a>如何他业生他有情。<a id="a-8c"></a>非他有情从他业起。<a id="a-8d"></a>然由先造互相属业。<a id="a-8e"></a>于中若一禀自业生。<a id="a-8f"></a>余亦俱时乘自业起。<a id="a-8g"></a>如是所说诸转轮王。<a id="a-8h"></a>非唯有七宝与余王别。<a id="a-8i"></a>亦有三十二大士相殊。<a id="a-8j"></a>若尔轮王与佛何异。<a id="a-8k"></a>佛大士相处正明圆。<a id="a-8l"></a>王相不然故有差别。<a id="a-8m"></a>劫初人众为有王无。<a id="a-8n"></a>颂曰。</p>
  <p id="a8o">劫初如色天　　后渐增贪味</p>
  <p id="a8p">由堕贮贼起　　为防雇守田</p>
  <p id="a8q">论曰。<a id="a-8r"></a>劫初时人皆如色界。<a id="a-8s"></a>故契经说。<a id="a-8t"></a>劫初时人有色意成。<a id="a-8u"></a>肢体圆满诸根无缺。<a id="a-8v"></a>形色端严身带光明。<a id="a-8w"></a>腾空自在饮食喜乐长寿久住。<a id="a-8x"></a>有如是类地味渐生。<a id="a-8y"></a>其味甘美其香郁馥。<a id="a-8z"></a>时有一人禀性耽味。<a id="a-90"></a>嗅香起爱取尝便食。<a id="a-91"></a>余人随学竞取食之。<a id="a-92"></a>尔时方名初受段食。<a id="a-93"></a>资段食故身渐坚重。<a id="a-94"></a>光明隐没黑闇便生。<a id="a-95"></a>日月众星从兹出现。<a id="a-96"></a>由渐耽味地味便隐。<a id="a-97"></a>从斯复有地皮饼生。<a id="a-98"></a>竞耽食之。<a id="a-99"></a>地饼复隐。<a id="a-9A"></a>尔时复有林藤出现。<a id="a-9B"></a>竞耽食故林藤复隐。<a id="a-9C"></a>有非耕种香稻自生。<a id="a-9D"></a>众共取之以充所食。<a id="a-9E"></a>此食粗故残秽在身为欲蠲除便生二道。<a id="a-9F"></a>因斯遂有男女根生。<a id="a-9G"></a>由二根殊形相亦异。<a id="a-9H"></a>宿习力故便相瞻视。<a id="a-9I"></a>因此遂生非理作意。<a id="a-9J"></a>欲贪鬼魅惑乱身心。<a id="a-9K"></a>失意猖狂行非梵行。<a id="a-9L"></a>人中欲鬼初发此时。<a id="a-9M"></a>尔时诸人随食早晚随取香稻无所贮积。<a id="a-9N"></a>后时有人禀性懒惰。<a id="a-9O"></a>长取香稻贮拟后食。<a id="a-9P"></a>余人随学渐多停贮。<a id="a-9Q"></a>由此于稻生我所心。<a id="a-9R"></a>各纵贪情多收无厌。<a id="a-9S"></a>故随收处无复再生。<a id="a-9T"></a>遂共分田虑防远尽。<a id="a-9U"></a>于己田分生吝护心。<a id="a-9V"></a>于他分田有怀侵夺。<a id="a-9W"></a>劫盗过起始于此时。<a id="a-9X"></a>为欲遮防共聚详议。<a id="a-9Y"></a>铨量众内一有德人。<a id="a-9Z"></a>各以所收六分之一。<a id="a-9a"></a>雇令防护封为田主。<a id="a-9b"></a>因斯故立刹帝利名。<a id="a-9c"></a>大众钦承恩流率土。<a id="a-9d"></a>故复名大三末多王。<a id="a-9e"></a>自后诸王此王为首。<a id="a-9f"></a>时人或有情厌居家。<a id="a-9g"></a>乐在空闲精修戒行。<a id="a-9h"></a>因斯故得婆罗门名。<a id="a-9i"></a>后时有王贪吝财物。<a id="a-9j"></a>不能均给国土人民。<a id="a-9k"></a>故贫匮人多行贼事。<a id="a-9l"></a>王为禁止行轻重罚。<a id="a-9m"></a>为杀害业始于此时。<a id="a-9n"></a>时有罪人心怖刑罚。<a id="a-9o"></a>覆藏其过异想发言。<a id="a-9p"></a>虚诳语生此时为首。<a id="a-9q"></a>于劫减位有小三灾。<a id="a-9r"></a>其相云何。<a id="a-9s"></a>颂曰。</p>
  <p id="a9t">业道增寿减　　至十三灾现</p>
  <p id="a9u">刀疾饥如次　　七日月年止</p>
  <p id="a9v">论曰。<a id="a-9w"></a>从诸有情起虚诳语。<a id="a-9x"></a>诸恶业道后后转增。<a id="a-9y"></a>故此洲人寿量渐减。<a id="a-9z"></a>乃至极十小三灾现。<a id="a-A0"></a>故诸灾患二法为本。<a id="a-A1"></a>一耽美食。<a id="a-A2"></a>二性懒惰。<a id="a-A3"></a>此小三灾中劫末起。<a id="a-A4"></a>三灾者。<a id="a-A5"></a>一刀兵二疾疫。<a id="a-A6"></a>三饥馑。<a id="a-A7"></a>谓中劫末十岁时。<a id="a-A8"></a>人为非法贪染污相续。<a id="a-A9"></a>不平等爱映蔽其心。<a id="a-AA"></a>邪法萦缠嗔毒增上。<a id="a-AB"></a>相见便起猛利害心。<a id="a-AC"></a>如今猎师见野禽兽。<a id="a-AD"></a>随手所执皆成利刀。<a id="a-AE"></a>各逞凶狂互相残害。<a id="a-AF"></a>又中劫末十岁时人。<a id="a-AG"></a>由具如前诸过失故。<a id="a-AH"></a>非人吐毒疾疫流行。<a id="a-AI"></a>遇辄命终难可救疗。<a id="a-AJ"></a>又中劫末十岁时人。<a id="a-AK"></a>亦具如前诸过失故。<a id="a-AL"></a>天龙忿责不降甘雨。<a id="a-AM"></a>由是世间久遭饥馑。<a id="a-AN"></a>既无支济多分命终。<a id="a-AO"></a>是故说言。<a id="a-AP"></a>由饥馑故便有聚集白骨运筹。<a id="a-AQ"></a>由二种因名有聚集。<a id="a-AR"></a>一人聚集。<a id="a-AS"></a>谓彼时人由极饥羸聚集而死。<a id="a-AT"></a>二种聚集。<a id="a-AU"></a>谓彼时人为益后人辍其所食置于小箧拟为种子。<a id="a-AV"></a>故饥馑时名有聚集。<a id="a-AW"></a>言有白骨亦由二因。<a id="a-AX"></a>一彼时人身形枯燥命终未久白骨便现。<a id="a-AY"></a>二彼时人饥馑所逼聚集白骨煎汁饮之。<a id="a-AZ"></a>有运筹言亦二因故。<a id="a-Aa"></a>一由粮少行筹食之。<a id="a-Ab"></a>谓一家中从长至幼随筹至日得少粗餐。<a id="a-Ac"></a>二谓以筹挑故场蕴。<a id="a-Ad"></a>得少谷粒多用水煎。<a id="a-Ae"></a>分共饮之以济余命。<a id="a-Af"></a>然有至教说治彼方。<a id="a-Ag"></a>谓若有能一昼一夜持不杀戒。<a id="a-Ah"></a>于未来生决定不逢刀兵灾起。<a id="a-Ai"></a>若能以一诃梨怛鸡。<a id="a-Aj"></a>起殷净心奉施僧众。<a id="a-Ak"></a>于当来世决定不逢疾疫灾起。<a id="a-Al"></a>若有能以一抟之食起殷净心奉施僧众。<a id="a-Am"></a>于当来世决定不逢饥馑灾起。<a id="a-An"></a>此三灾起各经几时。<a id="a-Ao"></a>刀兵灾起极唯七日。<a id="a-Ap"></a>疾疫灾起七月七日。<a id="a-Aq"></a>饥馑七年七月七日。<a id="a-Ar"></a>度此便止。<a id="a-As"></a>人寿渐增。<a id="a-At"></a>东西二洲有似灾起。<a id="a-Au"></a>谓嗔增盛身力羸劣。<a id="a-Av"></a>数加饥渴。<a id="a-Aw"></a>北洲总无。<a id="a-Ax"></a>前说火灾梵烧世界。<a id="a-Ay"></a>余灾亦尔。<a id="a-Az"></a>如应当知。<a id="a-B0"></a>何者为余。<a id="a-B1"></a>今当具辩。<a id="a-B2"></a>颂曰。</p>
  <p id="aB3">三灾火水风　　上三定为顶</p>
  <p id="aB4">如次内灾等　　四无不动故</p>
  <p id="aB5">然彼器非常　　情俱生灭故</p>
  <p id="aB6">要七火一水　　七水火后风</p>
  <p id="aB7">论曰。<a id="a-B8"></a>此大三灾逼有情类。<a id="a-B9"></a>令舍下地集上天中。<a id="a-BA"></a>初火灾兴由七日现。<a id="a-BB"></a>次水灾起由雨霖淫。<a id="a-BC"></a>后风灾生由风相击。<a id="a-BD"></a>此三灾力坏器世间。<a id="a-BE"></a>乃至极微亦无余在。<a id="a-BF"></a>一类外道执极微常。<a id="a-BG"></a>彼谓。<a id="a-BH"></a>尔时余极微在。<a id="a-BI"></a>何缘彼执犹有余极微。<a id="a-BJ"></a>勿后粗事生无种子故。<a id="a-BK"></a>岂不前说。<a id="a-BL"></a>由诸有情业所生风能为种子。<a id="a-BM"></a>或此即以前灾顶风为缘。<a id="a-BN"></a>引生风为种子。<a id="a-BO"></a>又化地部契经中言。<a id="a-BP"></a>风从他方飘种来此。<a id="a-BQ"></a>虽尔不许芽等生时是种等因亲所引起。<a id="a-BR"></a>若尔芽等从何而生。<a id="a-BS"></a>从自分生。<a id="a-BT"></a>如是自分复从自分。<a id="a-BU"></a>展转乃至最细有分从极微生。<a id="a-BV"></a>于芽等生中种等有何力。<a id="a-BW"></a>除能引集芽等极微种等更无生芽等力。<a id="a-BX"></a>何缘定作如是执耶。<a id="a-BY"></a>从异类生定不应理。<a id="a-BZ"></a>不应何理。<a id="a-Ba"></a>应无定故。<a id="a-Bb"></a>功能定故无不定失。<a id="a-Bc"></a>如声熟变等从异类定生。<a id="a-Bd"></a>德法有殊。<a id="a-Be"></a>实法不尔。<a id="a-Bf"></a>现见实法唯从同类生。<a id="a-Bg"></a>如藤生枝及缕生衣等。<a id="a-Bh"></a>此非应理。<a id="a-Bi"></a>非理者何。<a id="a-Bj"></a>引不极成为能立故。<a id="a-Bk"></a>今此所引何不极成。<a id="a-Bl"></a>非许藤枝缕衣别故。<a id="a-Bm"></a>即藤缕合安布不同得枝衣名。<a id="a-Bn"></a>如蚁行等。<a id="a-Bo"></a>云何知尔。<a id="a-Bp"></a>一缕合中曾不得衣。<a id="a-Bq"></a>唯得缕故。<a id="a-Br"></a>有谁为障令不得衣。<a id="a-Bs"></a>若一缕中无全衣转。<a id="a-Bt"></a>则应一缕上有衣分无衣。<a id="a-Bu"></a>应许全衣唯集诸分。<a id="a-Bv"></a>非更别有有分名衣。<a id="a-Bw"></a>又如何知衣分异缕。<a id="a-Bx"></a>若谓衣要待多所依合。<a id="a-By"></a>于唯多经合应亦得衣。<a id="a-Bz"></a>或应毕竟无得衣理。<a id="a-C0"></a>中及余边不对根故。<a id="a-C1"></a>若谓渐次皆可对根。<a id="a-C2"></a>则应眼身唯得诸分。<a id="a-C3"></a>不应说彼得有分衣故。<a id="a-C4"></a>即于诸分渐次了别。<a id="a-C5"></a>总起有分觉。<a id="a-C6"></a>如旋火轮。<a id="a-C7"></a>谓若离缕异色类业衣色等三不可得故。<a id="a-C8"></a>若锦衣上色等属衣。<a id="a-C9"></a>则应许实从异类起。<a id="a-CA"></a>一一缕色等无种种异故。<a id="a-CB"></a>或于一分无异色等边应不见衣。<a id="a-CC"></a>由彼显衣故。<a id="a-CD"></a>或即彼分应见异色等。<a id="a-CE"></a>以衣必有异色等相故。<a id="a-CF"></a>彼许有分体唯是一而有种种色类业殊。<a id="a-CG"></a>审有如斯甚为灵异。<a id="a-CH"></a>又于一火光明界中。<a id="a-CI"></a>远近不同烧照有异。<a id="a-CJ"></a>触色差别应不得成。<a id="a-CK"></a>各别极微虽越根境而共聚集可现根证。<a id="a-CL"></a>如彼所宗合能生果。<a id="a-CM"></a>或如眼等合能发识。<a id="a-CN"></a>又如翳目视散发时。<a id="a-CO"></a>若多相邻彼则能见。<a id="a-CP"></a>一一远住便无见能。<a id="a-CQ"></a>极微对根理亦应尔。<a id="a-CR"></a>又即于色等立极微名故。<a id="a-CS"></a>色等坏时极微亦坏。<a id="a-CT"></a>极微实摄。<a id="a-CU"></a>色等德收。<a id="a-CV"></a>异体不应定俱时灭。<a id="a-CW"></a>此二体别理必不然。<a id="a-CX"></a>以审观时非离色等有别地等。<a id="a-CY"></a>故非体别。<a id="a-CZ"></a>又彼宗中自许地等眼身所取宁异色触。<a id="a-Ca"></a>又烧毛氎红花等时。<a id="a-Cb"></a>彼觉则无故。<a id="a-Cc"></a>毛等觉但缘色等差别而起。<a id="a-Cd"></a>熟变生时形量等故。<a id="a-Ce"></a>犹如行伍记识瓶盆。<a id="a-Cf"></a>若不观形不记识故。<a id="a-Cg"></a>谁当采录愚类狂言。<a id="a-Ch"></a>故对彼宗广诤应止。<a id="a-Ci"></a>此三灾顶为在何处。<a id="a-Cj"></a>第二静虑为火灾顶。<a id="a-Ck"></a>此下为火所焚烧故。<a id="a-Cl"></a>第三静虑为水灾顶。<a id="a-Cm"></a>此下为水所浸烂故。<a id="a-Cn"></a>第四静虑为风灾顶。<a id="a-Co"></a>此下为风所飘散故。<a id="a-Cp"></a>随何灾上名彼灾顶。<a id="a-Cq"></a>何缘下三定遭火水风灾。<a id="a-Cr"></a>初二三定中内灾等彼故。<a id="a-Cs"></a>谓初静虑寻伺为内灾。<a id="a-Ct"></a>能烧恼心等外火灾故。<a id="a-Cu"></a>第二静虑喜受为内灾。<a id="a-Cv"></a>与轻安俱润身如水故。<a id="a-Cw"></a>遍身粗重由此皆除故。<a id="a-Cx"></a>经说苦根第二静虑灭。<a id="a-Cy"></a>第三静虑动息为内灾。<a id="a-Cz"></a>息亦是风。<a id="a-D0"></a>等外风炎故。<a id="a-D1"></a>若入此静虑有如是内灾。<a id="a-D2"></a>生此静虑时遭是外灾坏。<a id="a-D3"></a>何缘不立地亦为灾。<a id="a-D4"></a>以器世间即是地故。<a id="a-D5"></a>但可火等与地相违。<a id="a-D6"></a>不可说言地还违地。<a id="a-D7"></a>第四静虑何为外灾。<a id="a-D8"></a>彼无外灾。<a id="a-D9"></a>离内灾故。<a id="a-DA"></a>由此佛说彼名不动。<a id="a-DB"></a>内外三灾所不及故。<a id="a-DC"></a>有说。<a id="a-DD"></a>彼地有净居天故。<a id="a-DE"></a>彼不遭诸灾所坏。<a id="a-DF"></a>由彼不可生无色天。<a id="a-DG"></a>亦复不应更往余处。<a id="a-DH"></a>若尔彼地器应是常。<a id="a-DI"></a>不尔。<a id="a-DJ"></a>与有情俱生俱灭故。<a id="a-DK"></a>谓彼天处无总地形。<a id="a-DL"></a>但如众星居处各别。<a id="a-DM"></a>有情于彼生时死时。<a id="a-DN"></a>所住天宫随起随灭。<a id="a-DO"></a>是故彼器体亦非常。<a id="a-DP"></a>所说三灾云何次第。<a id="a-DQ"></a>要先无间起七火灾。<a id="a-DR"></a>其次定应一水灾起。<a id="a-DS"></a>此后无间复七火灾。<a id="a-DT"></a>度七火灾。<a id="a-DU"></a>还有一水。<a id="a-DV"></a>如是乃至满七水灾。<a id="a-DW"></a>复七火灾。<a id="a-DX"></a>后风灾起。<a id="a-DY"></a>如是总有八七火灾一七水灾一风灾起。<a id="a-DZ"></a>何缘如是。<a id="a-Da"></a>由彼有情所修定因于上渐胜故。<a id="a-Db"></a>感身寿其量渐长。<a id="a-Dc"></a>由是所居亦渐久住。<a id="a-Dd"></a>由此善释施设足文遍净天寿六十四劫。</p>
 </body>
</html>