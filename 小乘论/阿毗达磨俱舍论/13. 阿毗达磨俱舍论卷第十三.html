<!doctype html>
<html id="z3IBVw517o" data-ver="808">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍论卷第十三</h1>
  <h2 id="a2">分别业品第四之一</h2>
  <p id="a3">如前所说有情世间及器世间各多差别。<a id="a-4"></a>如是差别由谁而生。<a id="a-5"></a>颂曰。</p>
  <p id="a6">世别由业生　　思及思所作</p>
  <p id="a7">思即是意业　　所作谓身语</p>
  <p id="a8">论曰。<a id="a-9"></a>非由一主先觉而生。<a id="a-A"></a>但由有情业差别起。<a id="a-B"></a>若尔何故。<a id="a-C"></a>俱从业生郁金栴檀等甚可爱乐。<a id="a-D"></a>而内身形等与彼相违。<a id="a-E"></a>以诸有情业类如是。<a id="a-F"></a>若造杂业感内身形。<a id="a-G"></a>于九疮门常流不净。<a id="a-H"></a>为对治彼感外具生色香味触甚可爱乐。<a id="a-I"></a>诸天众等造纯净业故彼所招二事俱妙。<a id="a-J"></a>此所由业其体是何。<a id="a-K"></a>谓心所思及思所作。<a id="a-L"></a>故契经说。<a id="a-M"></a>有二种业。<a id="a-N"></a>一者思业。<a id="a-O"></a>二思已业。<a id="a-P"></a>思已业者谓思所作。<a id="a-Q"></a>如是二业分别为三。<a id="a-R"></a>谓即有情身语意业。<a id="a-S"></a>如何建立此三业耶。<a id="a-T"></a>为约所依。<a id="a-U"></a>为据自性。<a id="a-V"></a>为就等起。<a id="a-W"></a>纵尔何违。<a id="a-X"></a>若约所依应唯一业。<a id="a-Y"></a>以一切业并依身故。<a id="a-Z"></a>若据自性应唯语是业。<a id="a-a"></a>以三种中唯语即业故。<a id="a-b"></a>若就等起亦应唯一业。<a id="a-c"></a>以一切业皆意等起故。<a id="a-d"></a>毗婆沙师说。<a id="a-e"></a>立三业如其次第由上三因。<a id="a-f"></a>然心所思即是意业。<a id="a-g"></a>思所作业分为身语二业。<a id="a-h"></a>是思所等起故。<a id="a-i"></a>身语二业自性云何。<a id="a-j"></a>颂曰。</p>
  <p id="ak">此身语二业　　俱表无表性</p>
  <p id="al">论曰。<a id="a-m"></a>应知如是所说诸业中。<a id="a-n"></a>身语二业俱表无表性。<a id="a-o"></a>且身语表其相云何。<a id="a-p"></a>颂曰。</p>
  <p id="aq">身表许别形　　非行动为体</p>
  <p id="ar">以诸有为法　　有刹那尽故</p>
  <p id="as">应无无因故　　生因应能灭</p>
  <p id="at">形亦非实有　　应二根取故</p>
  <p id="au">无别极微故　　语表许言声</p>
  <p id="av">论曰。<a id="a-w"></a>由思力故。<a id="a-x"></a>别起如是如是身形名身表业。<a id="a-y"></a>有余部说。<a id="a-z"></a>动名身表。<a id="a-10"></a>以身动时由业动故。<a id="a-11"></a>为破此故。<a id="a-12"></a>说非行动。<a id="a-13"></a>以一切有为皆有刹那故刹那何。<a id="a-14"></a>谓得体无间灭。<a id="a-15"></a>有此刹那法名有刹那。<a id="a-16"></a>如有杖人名为有杖。<a id="a-17"></a>诸有为法才得自体。<a id="a-18"></a>从此无间必灭归无。<a id="a-19"></a>若此处生即此处灭。<a id="a-1A"></a>无容从此转至余方。<a id="a-1B"></a>故不可言动名身表。<a id="a-1C"></a>若有为法皆有刹那。<a id="a-1D"></a>不至余方义可成立。<a id="a-1E"></a>诸有为法皆有刹那。<a id="a-1F"></a>其理极成。<a id="a-1G"></a>后必尽故。<a id="a-1H"></a>谓有为法灭不待因。<a id="a-1I"></a>所以者何。<a id="a-1J"></a>待因谓果。<a id="a-1K"></a>灭无非果故不待因灭既不待因。<a id="a-1L"></a>才生已即灭。<a id="a-1M"></a>若初不灭后亦应然。<a id="a-1N"></a>以后与初有性等故。<a id="a-1O"></a>既后有尽知前有灭若后有异方可灭者。<a id="a-1P"></a>不应即此而名有异。<a id="a-1Q"></a>即此相异。<a id="a-1R"></a>理必不然。<a id="a-1S"></a>岂不世间现见薪等由与火合故致灭无。<a id="a-1T"></a>定无余量过现量者。<a id="a-1U"></a>故非法灭皆不待因。<a id="a-1V"></a>如何知薪等由火合故灭。<a id="a-1W"></a>以薪等火合后便不见故。<a id="a-1X"></a>应共审思。<a id="a-1Y"></a>如是薪等为由火合灭故不见。<a id="a-1Z"></a>为前薪等生已自灭后不更生无故不见。<a id="a-1a"></a>如风手合灯焰铃声。<a id="a-1b"></a>故此义成应由比量。<a id="a-1c"></a>何谓比量。<a id="a-1d"></a>谓如前说。<a id="a-1e"></a>灭无非果故不待因。<a id="a-1f"></a>又若待因薪等方灭。<a id="a-1g"></a>应一切灭无不待因。<a id="a-1h"></a>如生待因无无因者。<a id="a-1i"></a>然世现见觉焰音声。<a id="a-1j"></a>不待余因刹那自灭。<a id="a-1k"></a>故薪等灭亦不待因。<a id="a-1l"></a>有执觉声前因后灭。<a id="a-1m"></a>彼亦非理。<a id="a-1n"></a>二不俱故。<a id="a-1o"></a>疑智苦乐及贪嗔等自相相违理无俱义。<a id="a-1p"></a>若复有位明了觉声无间便生不明了者。<a id="a-1q"></a>如何同类不明了法能灭明了同类法耶。<a id="a-1r"></a>最后觉声复由谁灭。<a id="a-1s"></a>有执。<a id="a-1t"></a>灯焰灭以住无为因。<a id="a-1u"></a>有执。<a id="a-1v"></a>焰灭时由法非法力。<a id="a-1w"></a>彼俱非理。<a id="a-1x"></a>无非因故。<a id="a-1y"></a>非法非法为生灭因。<a id="a-1z"></a>以刹那刹那顺违相反故。<a id="a-20"></a>或于一切有为法中。<a id="a-21"></a>皆可计度有此因义。<a id="a-22"></a>既尔本诤便应止息。<a id="a-23"></a>许不待余因皆有刹那故。<a id="a-24"></a>又若薪等灭火合为因。<a id="a-25"></a>于熟变生中有下中上。<a id="a-26"></a>应生因体即成灭因。<a id="a-27"></a>所以者何。<a id="a-28"></a>谓由火合能令薪等有熟变生。<a id="a-29"></a>中上熟生下中熟灭。<a id="a-2A"></a>或即或似生上中因即能为因灭下中熟则生因体应即灭因。<a id="a-2B"></a>或灭生因应相无别。<a id="a-2C"></a>不应由即此或似此彼有。<a id="a-2D"></a>彼复由即此或似此非有。<a id="a-2E"></a>设于火焰差别生中容计能生能灭因异。<a id="a-2F"></a>于灰雪酢日水地合。<a id="a-2G"></a>能令薪等熟变生中。<a id="a-2H"></a>如何计度生灭因异。<a id="a-2I"></a>若尔现见煎水减尽。<a id="a-2J"></a>火合于中为何所作。<a id="a-2K"></a>由事火合火界力增。<a id="a-2L"></a>由火界增能令水聚于后后位生渐渐微。<a id="a-2M"></a>乃至最微后便不续。<a id="a-2N"></a>是名火合于中所作。<a id="a-2O"></a>故无有因令诸法灭。<a id="a-2P"></a>法自然灭。<a id="a-2Q"></a>是坏性故。<a id="a-2R"></a>自然灭故。<a id="a-2S"></a>才生即灭。<a id="a-2T"></a>由才生即灭。<a id="a-2U"></a>刹那灭义成。<a id="a-2V"></a>有刹那故定无行动。<a id="a-2W"></a>然于无间异方生中如烧草焰行起行增上慢。<a id="a-2X"></a>既由斯理行动定无。<a id="a-2Y"></a>身表是形理得成立。<a id="a-2Z"></a>然经部说。<a id="a-2a"></a>形非实有。<a id="a-2b"></a>谓显色聚一面多生。<a id="a-2c"></a>即于其中假立长色。<a id="a-2d"></a>待此长色于余色聚一面少中假立短色。<a id="a-2e"></a>于四方面并多生中假立方色。<a id="a-2f"></a>于一切处遍满生中假立圆色。<a id="a-2g"></a>所余形色随应当知如见火[火*曹]。<a id="a-2h"></a>于一方面无间速运。<a id="a-2i"></a>便谓为长。<a id="a-2j"></a>见彼周旋谓为圆色。<a id="a-2k"></a>故形无实别类色体。<a id="a-2l"></a>若谓实有别类形色。<a id="a-2m"></a>则应一色二根所取。<a id="a-2n"></a>谓于色聚长等差别。<a id="a-2o"></a>眼见身触俱能了知。<a id="a-2p"></a>由此应成二根取过。<a id="a-2q"></a>理无色处二根所取。<a id="a-2r"></a>然如依触取长等相。<a id="a-2s"></a>如是依显能取于形。<a id="a-2t"></a>岂不触形俱行一聚。<a id="a-2u"></a>故因取触能忆念形。<a id="a-2v"></a>非于触中亲取形色。<a id="a-2w"></a>如见火色便忆火暖。<a id="a-2x"></a>及嗅花香能念花色。<a id="a-2y"></a>此中二法定不相离故因取一可得念余。<a id="a-2z"></a>无触与形定不相离。<a id="a-30"></a>如何取触能定忆形。<a id="a-31"></a>若触与形非定同聚。<a id="a-32"></a>然由取触能忆念形。<a id="a-33"></a>显色亦应因触定忆。<a id="a-34"></a>或应形色如显无定。<a id="a-35"></a>则取触位。<a id="a-36"></a>应不了形。<a id="a-37"></a>而实不然。<a id="a-38"></a>故不应说因取于触能忆念形。<a id="a-39"></a>或锦等中见多形故。<a id="a-3A"></a>便应一处有多实形。<a id="a-3B"></a>理不应然。<a id="a-3C"></a>如众显色。<a id="a-3D"></a>是故形色非实有体。<a id="a-3E"></a>又诸所有有对实色。<a id="a-3F"></a>必应有实别类极微。<a id="a-3G"></a>然无极微名为长等。<a id="a-3H"></a>故即多物如是安布差别相中假立长等。<a id="a-3I"></a>若谓即以形色极微如是安布名为长等。<a id="a-3J"></a>此唯朋党。<a id="a-3K"></a>非极成故。<a id="a-3L"></a>谓若形色有别极微自相极成。<a id="a-3M"></a>可得聚集如是安布以为长等。<a id="a-3N"></a>非诸形色有别极微自相极成犹如显色。<a id="a-3O"></a>云何得有聚集安布。<a id="a-3P"></a>岂不现见诸土器等有显相同而形相异。<a id="a-3Q"></a>为不已辩。<a id="a-3R"></a>即于多物安布差别。<a id="a-3S"></a>假立长等。<a id="a-3T"></a>如众蚁等有相不殊。<a id="a-3U"></a>然有行轮安布形别。<a id="a-3V"></a>形依显等理亦应然。<a id="a-3W"></a>岂不闇中或于远处观杌等物了形非显。<a id="a-3X"></a>宁即显等安布为形。<a id="a-3Y"></a>以闇远中观显不了。<a id="a-3Z"></a>是故但起长等分别。<a id="a-3a"></a>如于远闇观众树人。<a id="a-3b"></a>但了行军不知别相。<a id="a-3c"></a>理必应尔。<a id="a-3d"></a>以或有时不了显形唯知总聚。<a id="a-3e"></a>既已遮遣行动及形。<a id="a-3f"></a>汝等经部宗立何为身表。<a id="a-3g"></a>立形为身表。<a id="a-3h"></a>但假而非实。<a id="a-3i"></a>既执但用假为身表。<a id="a-3j"></a>复立何法为身业耶。<a id="a-3k"></a>若业依身立为身业。<a id="a-3l"></a>谓能种种运动身思。<a id="a-3m"></a>依身门行故名身业。<a id="a-3n"></a>语业意业随其所应立差别名当知亦尔。<a id="a-3o"></a>若尔何故契经中说有二种业。<a id="a-3p"></a>一者思业。<a id="a-3q"></a>二思已业。<a id="a-3r"></a>此二何异。<a id="a-3s"></a>谓前加行起思惟思。<a id="a-3t"></a>我当应为如是如是所应作事名为思业。<a id="a-3u"></a>既思惟已起作事思。<a id="a-3v"></a>随前所思作所作事。<a id="a-3w"></a>动身发语名思已业。<a id="a-3x"></a>若尔表业则为定无。<a id="a-3y"></a>表业既无。<a id="a-3z"></a>欲无表业亦应非有。<a id="a-40"></a>便成大过。<a id="a-41"></a>如是大过有理能遮。<a id="a-42"></a>谓从如前所说二表殊胜思故。<a id="a-43"></a>起思差别名为无表。<a id="a-44"></a>此有何过。<a id="a-45"></a>此应名为随心转业。<a id="a-46"></a>如定无表心俱转故。<a id="a-47"></a>无如是过。<a id="a-48"></a>审决胜思动发胜思所引生故。<a id="a-49"></a>设许有表。<a id="a-4A"></a>亦待如前所说思力。<a id="a-4B"></a>以性钝故。<a id="a-4C"></a>毗婆沙师说。<a id="a-4D"></a>形是实故。<a id="a-4E"></a>身表业形色为体。<a id="a-4F"></a>语表业体谓即言声。<a id="a-4G"></a>无表业相如前已说。<a id="a-4H"></a>经部亦说。<a id="a-4I"></a>此非实有。<a id="a-4J"></a>由先誓限唯不作故。<a id="a-4K"></a>彼亦依过去大种施设。<a id="a-4L"></a>然过去大种体非有故。<a id="a-4M"></a>又诸无表无色相故。<a id="a-4N"></a>毗婆沙说。<a id="a-4O"></a>此亦实有。<a id="a-4P"></a>云何知然。<a id="a-4Q"></a>颂曰。</p>
  <p id="a4R">说三无漏色　　增非作等故</p>
  <p id="a4S">论曰。<a id="a-4T"></a>以契经说色有三种。<a id="a-4U"></a>此三为处摄一切色。<a id="a-4V"></a>一者有色有见有对。<a id="a-4W"></a>二者有色无见有对。<a id="a-4X"></a>三者有色无见无对。<a id="a-4Y"></a>又契经中说有无漏色。<a id="a-4Z"></a>如契经说。<a id="a-4a"></a>无漏法云何。<a id="a-4b"></a>谓于过去未来现在诸所有色不起爱恚。<a id="a-4c"></a>乃至识亦然。<a id="a-4d"></a>是名无漏法除无表色。<a id="a-4e"></a>何法名为无见无对及无漏色。<a id="a-4f"></a>又契经说有福增长。<a id="a-4g"></a>如契经言。<a id="a-4h"></a>诸有净信。<a id="a-4i"></a>若善男子或善女人成就有依七福业事。<a id="a-4j"></a>若行若住若寐若觉。<a id="a-4k"></a>恒时相续福业渐增福业续起。<a id="a-4l"></a>无依亦尔。<a id="a-4m"></a>除无表业。<a id="a-4n"></a>若起余心或无心时。<a id="a-4o"></a>依何法说福业增长。<a id="a-4p"></a>又非自作。<a id="a-4q"></a>但遣他为。<a id="a-4r"></a>若无无表业不应成业道。<a id="a-4s"></a>以遣他表非彼业道摄。<a id="a-4t"></a>此业未能正作所作故。<a id="a-4u"></a>使作所作已。<a id="a-4v"></a>此性无异故。<a id="a-4w"></a>又契经说。<a id="a-4x"></a>苾刍当知。<a id="a-4y"></a>法谓外处。<a id="a-4z"></a>是十一处所不摄法无见无对。<a id="a-50"></a>不言无色。<a id="a-51"></a>若不观于法处所摄无表色者。<a id="a-52"></a>此言阙减便成无用。<a id="a-53"></a>又若无无表应无八道支。<a id="a-54"></a>以在定时语等无故。<a id="a-55"></a>若尔何故契经中言。<a id="a-56"></a>彼如是知彼如是见。<a id="a-57"></a>修习正见正思惟正精进正念正定皆至圆满。<a id="a-58"></a>正语业命先时已得清净鲜白。<a id="a-59"></a>此依先时已得世间离染道说。<a id="a-5A"></a>无相违过。<a id="a-5B"></a>又若拨无无表色者。<a id="a-5C"></a>则亦应无有别解脱律仪。<a id="a-5D"></a>非受戒后有戒相续虽起异缘心而名苾刍等。<a id="a-5E"></a>又契经说。<a id="a-5F"></a>离杀等戒名为堤塘戒。<a id="a-5G"></a>能长时相续堰遏犯戒过故。<a id="a-5H"></a>非无有体可名堤塘。<a id="a-5I"></a>由此等证知实有无表色。<a id="a-5J"></a>经部师说。<a id="a-5K"></a>此证虽多种种希奇。<a id="a-5L"></a>然不应理。<a id="a-5M"></a>所以然者。<a id="a-5N"></a>所引证中且初经言有三色者。<a id="a-5O"></a>瑜伽师说。<a id="a-5P"></a>修静虑时定力所生定境界色。<a id="a-5Q"></a>非眼根境故名无见。<a id="a-5R"></a>不障处所故名无对。<a id="a-5S"></a>若谓既尔如何名色。<a id="a-5T"></a>释如是难与无表同。<a id="a-5U"></a>又经所言无漏色者。<a id="a-5V"></a>瑜伽师说。<a id="a-5W"></a>即由定力所生色中依无漏定者即说为无漏。<a id="a-5X"></a>有余师言。<a id="a-5Y"></a>无学身色及诸外色皆是无漏。<a id="a-5Z"></a>非漏依故得无漏名。<a id="a-5a"></a>何故经言有漏法者诸所有眼乃至广说。<a id="a-5b"></a>此非漏对治故得有漏名。<a id="a-5c"></a>是则此应言有漏亦无漏。<a id="a-5d"></a>若尔何过。<a id="a-5e"></a>有相杂失。<a id="a-5f"></a>若依此理说为有漏。<a id="a-5g"></a>曾不依此说为无漏。<a id="a-5h"></a>无漏亦然。<a id="a-5i"></a>有何相杂。<a id="a-5j"></a>若色处等一向有漏。<a id="a-5k"></a>此经何缘差别而说。<a id="a-5l"></a>如说有漏有取诸色心栽覆事。<a id="a-5m"></a>声等亦尔。<a id="a-5n"></a>又经所说福增长言。<a id="a-5o"></a>先轨范师作如是释。<a id="a-5p"></a>由法尔力福业增长。<a id="a-5q"></a>如如施主所施财物。<a id="a-5r"></a>如是如是受者受用。<a id="a-5s"></a>由诸受者受用施物功德摄益有差别故。<a id="a-5t"></a>于后施主心虽异缘而前缘施思所熏习。<a id="a-5u"></a>微细相续渐渐转变差别而生。<a id="a-5v"></a>由此当来能感多果。<a id="a-5w"></a>故密意说恒时相续福业渐增福业续起。<a id="a-5x"></a>若谓如何由余相续德益差别令余相续心虽异缘而有转变。<a id="a-5y"></a>释此疑难与无表同。<a id="a-5z"></a>彼复如何由余相续德益差别。<a id="a-60"></a>令余相续别有真实无表法生。<a id="a-61"></a>若于无依诸福业事如何相续福业增长。<a id="a-62"></a>亦由数习缘彼思故。<a id="a-63"></a>乃至梦中亦恒随转。<a id="a-64"></a>无表论者。<a id="a-65"></a>于无依福既无表业。<a id="a-66"></a>宁有无表。<a id="a-67"></a>有说。<a id="a-68"></a>有依诸福业事。<a id="a-69"></a>亦由数习缘彼境思故说恒时相续增长。<a id="a-6A"></a>若尔经说。<a id="a-6B"></a>诸有苾刍具净尸罗成调善法受他所施诸饮食已。<a id="a-6C"></a>入无量心定身证具足住。<a id="a-6D"></a>由此因缘应知施主无量福善滋润相续。<a id="a-6E"></a>无量安乐流注其身。<a id="a-6F"></a>施主尔时福恒增长。<a id="a-6G"></a>岂定常有缘彼胜思。<a id="a-6H"></a>是故所言思所熏习微细相续渐渐转变差别而生。<a id="a-6I"></a>定为应理。<a id="a-6J"></a>又非自作但遣他为业道如何得成满者。<a id="a-6K"></a>应如是说。<a id="a-6L"></a>由本加行。<a id="a-6M"></a>使者依教所作成时。<a id="a-6N"></a>法尔能令教者微细相续转变差别而生。<a id="a-6O"></a>由此当来能感多果。<a id="a-6P"></a>诸有自作事究竟时。<a id="a-6Q"></a>当知亦由如是道理。<a id="a-6R"></a>应知即此微细相续转变差别名为业道。<a id="a-6S"></a>此即于果假立因名。<a id="a-6T"></a>是身语业所引果故。<a id="a-6U"></a>如执别有无表。<a id="a-6V"></a>论宗无表亦名身语业道。<a id="a-6W"></a>然大德说。<a id="a-6X"></a>于取蕴中由三时起思为杀罪所触。<a id="a-6Y"></a>谓我当杀正杀杀已。<a id="a-6Z"></a>非但由此业道究竟。<a id="a-6a"></a>勿自母等实未被害由谓已害成无间业。<a id="a-6b"></a>然于自造不误杀事。<a id="a-6c"></a>起如是思杀罪便触。<a id="a-6d"></a>若依此说非不应理。<a id="a-6e"></a>何于无表偏怀憎嫉定拨为无。<a id="a-6f"></a>而许所熏微细相续转变差别。<a id="a-6g"></a>然此与彼俱难了知。<a id="a-6h"></a>今于此中无所憎嫉。<a id="a-6i"></a>然许业道是心种类。<a id="a-6j"></a>由身加行事究竟时。<a id="a-6k"></a>离于心身于能教者身中别有无表法生。<a id="a-6l"></a>如是所宗不令生喜。<a id="a-6m"></a>若由此引彼加行生事究竟时。<a id="a-6n"></a>即此由彼相续转变差别而生。<a id="a-6o"></a>如是所宗可令生喜。<a id="a-6p"></a>但由心等相续转变差别。<a id="a-6q"></a>能生未来果故。<a id="a-6r"></a>又先已说。<a id="a-6s"></a>先说者何。<a id="a-6t"></a>谓表业既无宁有无表等。<a id="a-6u"></a>又说法处不言无色。<a id="a-6v"></a>由有如前所说定境无见无对法处摄色。<a id="a-6w"></a>又言道支应无八者。<a id="a-6x"></a>且彼应说。<a id="a-6y"></a>正在道时如何得有正语业命。<a id="a-6z"></a>为于此位有发正言起正作业求衣等不。<a id="a-70"></a>不尔。<a id="a-71"></a>云何。<a id="a-72"></a>由彼获得如是种类无漏无表故。<a id="a-73"></a>出观后由前势力能起三正不起三邪。<a id="a-74"></a>以于因中立果名故。<a id="a-75"></a>于无表立语业命名。<a id="a-76"></a>若尔云何不受此义。<a id="a-77"></a>虽无无表而在道时。<a id="a-78"></a>获得如斯意乐依止。<a id="a-79"></a>故出观后由前势力。<a id="a-7A"></a>能起三正不起三邪。<a id="a-7B"></a>以于因中立果名故。<a id="a-7C"></a>可具安立八圣道支。<a id="a-7D"></a>有余师言。<a id="a-7E"></a>唯说不作邪语等事以为道支。<a id="a-7F"></a>谓在定时由圣道力便能获得决定不作。<a id="a-7G"></a>此定不作依无漏道而得安立故名无漏。<a id="a-7H"></a>非一切处要依真实别有法体方立名数。<a id="a-7I"></a>如八世法。<a id="a-7J"></a>谓得不得及与毁誉称讥苦乐。<a id="a-7K"></a>非此不得衣食等事别有实体。<a id="a-7L"></a>此亦应然。<a id="a-7M"></a>别解脱律仪亦应准此。<a id="a-7N"></a>谓由思愿力先立要期。<a id="a-7O"></a>能定遮防身语恶业。<a id="a-7P"></a>由斯故建立别解脱律仪。<a id="a-7Q"></a>若起异缘心应无律仪者。<a id="a-7R"></a>此难非理。<a id="a-7S"></a>由熏习力欲起过时忆便止故。<a id="a-7T"></a>戒为堤塘义亦应准此。<a id="a-7U"></a>谓先立誓限定不作恶。<a id="a-7V"></a>后数忆念惭愧现前。<a id="a-7W"></a>能自制持令不犯戒。<a id="a-7X"></a>故堤塘义由心受持。<a id="a-7Y"></a>若由无表能遮犯戒。<a id="a-7Z"></a>应无失念而破戒者。<a id="a-7a"></a>且止此等众多诤论。<a id="a-7b"></a>毗婆沙师说。<a id="a-7c"></a>有实物名无表色。<a id="a-7d"></a>是我所宗。<a id="a-7e"></a>前说无表大种所造性。<a id="a-7f"></a>为表大种造。<a id="a-7g"></a>为有异耶。<a id="a-7h"></a>颂曰。</p>
  <p id="a7i">此能造大种　　异于表所依</p>
  <p id="a7j">论曰。<a id="a-7k"></a>无表与表异大种生。<a id="a-7l"></a>所以者何。<a id="a-7m"></a>从一和合有细粗果不应理故。<a id="a-7n"></a>如表与大心同时生。<a id="a-7o"></a>无表亦然。<a id="a-7p"></a>为有差别。<a id="a-7q"></a>一切所造色多与大种俱时而生。<a id="a-7r"></a>然现在未来亦有少分依过去者。<a id="a-7s"></a>少分者何。<a id="a-7t"></a>颂曰。</p>
  <p id="a7u">欲后念无表　　依过大种生</p>
  <p id="a7v">论曰。<a id="a-7w"></a>唯欲界系初刹那后所有无表从过大生。<a id="a-7x"></a>此为所依无表得起。<a id="a-7y"></a>现身大种但能为依。<a id="a-7z"></a>为转随转因。<a id="a-80"></a>随其次第如轮行于地手地为依。<a id="a-81"></a>何地身语业何地大所造。<a id="a-82"></a>颂曰。</p>
  <p id="a83">有漏自地依　　无漏随生处</p>
  <p id="a84">论曰。<a id="a-85"></a>欲界所系身语二业。<a id="a-86"></a>唯欲界系大种所造。<a id="a-87"></a>如是乃至第四静虑身语二业。<a id="a-88"></a>唯是彼地大种所造。<a id="a-89"></a>若身语业是无漏者。<a id="a-8A"></a>随生此地应起现前。<a id="a-8B"></a>即是此地大种所造。<a id="a-8C"></a>以无漏法不堕界故。<a id="a-8D"></a>必无大种是无漏故。<a id="a-8E"></a>由所依力无漏生故。<a id="a-8F"></a>此表无表其类是何。<a id="a-8G"></a>复是何类大种所造。<a id="a-8H"></a>颂曰。</p>
  <p id="a8I">无表无执受　　亦等流情数</p>
  <p id="a8J">散依等流性　　有受异大生</p>
  <p id="a8K">定生依长养　　无受无异大</p>
  <p id="a8L">表唯等流性　　属身有执受</p>
  <p id="a8M">论曰。<a id="a-8N"></a>今此颂中先辩无表是无执受。<a id="a-8O"></a>无变碍故。<a id="a-8P"></a>亦等流性。<a id="a-8Q"></a>亦言显此有是刹那。<a id="a-8R"></a>谓初无漏。<a id="a-8S"></a>余皆等流性。<a id="a-8T"></a>谓同类因生。<a id="a-8U"></a>此唯有情。<a id="a-8V"></a>依内起故。<a id="a-8W"></a>于中欲界所有无表。<a id="a-8X"></a>等流有受别异大生。<a id="a-8Y"></a>异大生言。<a id="a-8Z"></a>显身语七一一是别大种所造。<a id="a-8a"></a>定生无表差别有二。<a id="a-8b"></a>谓诸静虑无漏律仪。<a id="a-8c"></a>此二俱依定所长养无受。<a id="a-8d"></a>无异大种所生。<a id="a-8e"></a>无异大言。<a id="a-8f"></a>显此无表七支同一具四大种所生。<a id="a-8g"></a>所以者何。<a id="a-8h"></a>所依大种如心唯一无差别故。<a id="a-8i"></a>应知有表唯是等流。<a id="a-8j"></a>此若属身是有执受。<a id="a-8k"></a>余义皆与散无表同。<a id="a-8l"></a>表业生时为要破坏本身形量。<a id="a-8m"></a>为不尔耶。<a id="a-8n"></a>若尔何失。<a id="a-8o"></a>若破坏者。<a id="a-8p"></a>异熟色断应可更续。<a id="a-8q"></a>是则违越毗婆沙宗。<a id="a-8r"></a>若不破坏如何得有一身处所二形量成。<a id="a-8s"></a>有别新生等流大种。<a id="a-8t"></a>造有表业不破本身。<a id="a-8u"></a>若尔随依何身分处起有表业应大于本。<a id="a-8v"></a>新生大种遍增益故。<a id="a-8w"></a>若不遍增益。<a id="a-8x"></a>如何遍生表。<a id="a-8y"></a>身有孔隙故得相容。<a id="a-8z"></a>已辩业门二三五别。<a id="a-90"></a>此性界地差别云何。<a id="a-91"></a>颂曰。</p>
  <p id="a92">无表记余三　　不善唯在欲</p>
  <p id="a93">无表遍欲色　　表唯有伺二</p>
  <p id="a94">欲无有覆表　　以无等起故</p>
  <p id="a95">论曰。<a id="a-96"></a>无表唯通善不善性无有无记。<a id="a-97"></a>所以者何。<a id="a-98"></a>以无记心势力微劣。<a id="a-99"></a>不能引发强业令生。<a id="a-9A"></a>可因灭时果仍续起。<a id="a-9B"></a>所言余者谓表及思。<a id="a-9C"></a>三谓皆通善恶无记。<a id="a-9D"></a>于中不善在欲非余。<a id="a-9E"></a>已断不善根无惭无愧故。<a id="a-9F"></a>善及无记诸地皆有。<a id="a-9G"></a>以于颂中不别遮故。<a id="a-9H"></a>欲色二界皆有无表。<a id="a-9I"></a>以无色中无大种故。<a id="a-9J"></a>随于何处有身语转。<a id="a-9K"></a>唯是处有身语律仪。<a id="a-9L"></a>若尔身生欲色二界入无色定应有律仪。<a id="a-9M"></a>如起无漏心有无漏无表。<a id="a-9N"></a>不尔以彼不堕界故。<a id="a-9O"></a>于无色界若有无表。<a id="a-9P"></a>应有无表非大种生。<a id="a-9Q"></a>不可说言有漏无表以别界地大种为依。<a id="a-9R"></a>又背诸色入无色定故彼定中不能生色。<a id="a-9S"></a>由彼定有伏色想故。<a id="a-9T"></a>毗婆沙师作如是说。<a id="a-9U"></a>为治恶戒故起尸罗。<a id="a-9V"></a>唯欲界中有诸恶戒。<a id="a-9W"></a>无色于欲具四种远。<a id="a-9X"></a>一所依远。<a id="a-9Y"></a>二行相远。<a id="a-9Z"></a>三所缘远。<a id="a-9a"></a>四对治远。<a id="a-9b"></a>故无色中无无表色。<a id="a-9c"></a>表色唯在二有伺地。<a id="a-9d"></a>谓通欲界初静虑中。<a id="a-9e"></a>非上地中可言有表。<a id="a-9f"></a>有覆无记表。<a id="a-9g"></a>欲界定无。<a id="a-9h"></a>唯于梵世中可得说有。<a id="a-9i"></a>曾闻大梵有诳谄言。<a id="a-9j"></a>谓自众中为避马胜所征问故。<a id="a-9k"></a>矫自叹等。<a id="a-9l"></a>上地既无言何得有声处。<a id="a-9m"></a>有外大种为因发声。<a id="a-9n"></a>有余师言。<a id="a-9o"></a>上三静虑亦有无覆无记表业。<a id="a-9p"></a>无善无染。<a id="a-9q"></a>所以者何。<a id="a-9r"></a>非上地生能起下地善及染心发身语表。<a id="a-9s"></a>劣故断故。<a id="a-9t"></a>前说为善。<a id="a-9u"></a>复以何因二定以上都无表业。<a id="a-9v"></a>于欲界中无有有覆无记表业。<a id="a-9w"></a>以无发业等起心故。<a id="a-9x"></a>有寻伺心能发表业。<a id="a-9y"></a>二定以上都无此心。<a id="a-9z"></a>又发表心唯修所断。<a id="a-A0"></a>见所断惑内门转故。<a id="a-A1"></a>以欲界中决定无有有覆无记修所断惑。<a id="a-A2"></a>是故表业上三地都无。<a id="a-A3"></a>欲界中无有覆无记表。<a id="a-A4"></a>为但由等起令诸法成善不善性等。<a id="a-A5"></a>不尔。<a id="a-A6"></a>云何。<a id="a-A7"></a>由四种因成善性等。<a id="a-A8"></a>一由胜义。<a id="a-A9"></a>二由自性。<a id="a-AA"></a>三由相应。<a id="a-AB"></a>四由等起。<a id="a-AC"></a>何法何性由何因成。<a id="a-AD"></a>颂曰。</p>
  <p id="aAE">胜义善解脱　　自性惭愧根</p>
  <p id="aAF">相应彼相应　　等起色业等</p>
  <p id="aAG">翻此名不善　　胜无记二常</p>
  <p id="aAH">论曰。<a id="a-AI"></a>胜义善者。<a id="a-AJ"></a>谓真解脱。<a id="a-AK"></a>以涅槃中最极安隐众苦永寂犹如无病。<a id="a-AL"></a>自性善者。<a id="a-AM"></a>谓惭愧根。<a id="a-AN"></a>以有为中唯惭与愧及无贪等三种善根。<a id="a-AO"></a>不待相应及余等起。<a id="a-AP"></a>体性是善犹如良药。<a id="a-AQ"></a>相应善者。<a id="a-AR"></a>谓彼相应。<a id="a-AS"></a>以心心所要与惭愧善根相应方成善性。<a id="a-AT"></a>若不与彼惭等相应。<a id="a-AU"></a>善性不成。<a id="a-AV"></a>如杂药水。<a id="a-AW"></a>等起善者。<a id="a-AX"></a>谓身语业不相应行。<a id="a-AY"></a>以是自性及相应善所等起故。<a id="a-AZ"></a>如良药汁所引生乳。<a id="a-Aa"></a>若异类心所起得等云何成善。<a id="a-Ab"></a>此义应思。<a id="a-Ac"></a>如说善性四种差别。<a id="a-Ad"></a>不善四种与此相违。<a id="a-Ae"></a>云何相违。<a id="a-Af"></a>胜义不善。<a id="a-Ag"></a>谓生死法。<a id="a-Ah"></a>由生死中诸法皆以苦为自性极不安隐犹如痼疾。<a id="a-Ai"></a>自性不善。<a id="a-Aj"></a>谓无惭愧三不善根。<a id="a-Ak"></a>由有漏中唯无惭愧及贪嗔等三不善根。<a id="a-Al"></a>不待相应及余等起。<a id="a-Am"></a>体是不善犹如毒药。<a id="a-An"></a>相应不善。<a id="a-Ao"></a>谓彼相应。<a id="a-Ap"></a>由心心所法要与无惭愧不善根相应。<a id="a-Aq"></a>方成不善性。<a id="a-Ar"></a>异则不然。<a id="a-As"></a>如杂毒水。<a id="a-At"></a>等起不善。<a id="a-Au"></a>谓身语业不相应行。<a id="a-Av"></a>以是自性相应不善所等起故。<a id="a-Aw"></a>如毒药汁所引生乳。<a id="a-Ax"></a>若尔便无一有漏法是无记或善。<a id="a-Ay"></a>皆生死摄故。<a id="a-Az"></a>若据胜义诚如所言。<a id="a-B0"></a>然于此中约异熟说。<a id="a-B1"></a>诸有漏法若不能记异熟果者立无记名。<a id="a-B2"></a>于中若能记爱异熟说名为善故无有过。<a id="a-B3"></a>胜义无记。<a id="a-B4"></a>谓二无为。<a id="a-B5"></a>以太虚空及非择灭。<a id="a-B6"></a>唯无记性更无异门。<a id="a-B7"></a>于此应思。<a id="a-B8"></a>若等起力令身语业成善不善。<a id="a-B9"></a>则诸大种例亦应然。<a id="a-BA"></a>以作者心本欲起业。<a id="a-BB"></a>非四大种故不成例。<a id="a-BC"></a>若尔定心随转无表。<a id="a-BD"></a>非正在定作意引生。<a id="a-BE"></a>亦非散心加行引发。<a id="a-BF"></a>不同类故。<a id="a-BG"></a>如何成善。<a id="a-BH"></a>或天眼耳应成善性。<a id="a-BI"></a>于如是义应设劬劳。<a id="a-BJ"></a>如上所言。<a id="a-BK"></a>见所断惑内门转故不能发表。<a id="a-BL"></a>若尔何缘契经中说由邪见故起邪思惟邪语邪业及邪命等。<a id="a-BM"></a>此不相违。<a id="a-BN"></a>何以故。<a id="a-BO"></a>颂曰。</p>
  <p id="aBP">等起有二种　　因及彼刹那</p>
  <p id="aBQ">如次第应知　　名转名随转</p>
  <p id="aBR">见断识唯转　　唯随转五识</p>
  <p id="aBS">修断意通二　　无漏异熟非</p>
  <p id="aBT">于转善等性　　随转各容三</p>
  <p id="aBU">牟尼善必同　　无记随惑善</p>
  <p id="aBV">论曰。<a id="a-BW"></a>表无表业等起有二。<a id="a-BX"></a>谓因等起。<a id="a-BY"></a>刹那等起。<a id="a-BZ"></a>在先为因故。<a id="a-Ba"></a>彼刹那有故。<a id="a-Bb"></a>如次初名转。<a id="a-Bc"></a>第二名随转。<a id="a-Bd"></a>谓因等起将作业时。<a id="a-Be"></a>能引发故说名为转。<a id="a-Bf"></a>刹那等起正作业时。<a id="a-Bg"></a>不相离故名为随转。<a id="a-Bh"></a>随转于业有何功能。<a id="a-Bi"></a>虽有先因为能引发。<a id="a-Bj"></a>若无随转者如死业应无。<a id="a-Bk"></a>若尔无心如何发戒。<a id="a-Bl"></a>诸有心者业起分明故随转心于业有用。<a id="a-Bm"></a>见所断识于发表中唯能为转。<a id="a-Bn"></a>于能起表寻伺生中为资粮故不为随转。<a id="a-Bo"></a>于外门心正起业时此无有故。<a id="a-Bp"></a>又见所断若发表色此色则应是见所断。<a id="a-Bq"></a>若许见断斯有何失。<a id="a-Br"></a>是则违越阿毗达磨。<a id="a-Bs"></a>又明无明不相违故。<a id="a-Bt"></a>有漏业色非见所断。<a id="a-Bu"></a>如是道理应更成立。<a id="a-Bv"></a>若尔大种亦应见断。<a id="a-Bw"></a>俱见断心力所起故。<a id="a-Bx"></a>无如是过失如非善不善。<a id="a-By"></a>或复许尔理亦无违。<a id="a-Bz"></a>不应许然。<a id="a-C0"></a>以诸大种定非见断及非所断。<a id="a-C1"></a>以一切种不染污法与明无明不相违故。<a id="a-C2"></a>彼经但据前因等起而作是说。<a id="a-C3"></a>故不相违。<a id="a-C4"></a>若五识身唯作随转。<a id="a-C5"></a>无分别故。<a id="a-C6"></a>外门起故。<a id="a-C7"></a>修断意识通为二种。<a id="a-C8"></a>有分别故。<a id="a-C9"></a>外门起故。<a id="a-CA"></a>一切无漏异熟生心非转随转。<a id="a-CB"></a>唯在定故。<a id="a-CC"></a>不由加行任运转故。<a id="a-CD"></a>如是即成四句差别。<a id="a-CE"></a>有转非随转。<a id="a-CF"></a>谓见所断心。<a id="a-CG"></a>有随转非转。<a id="a-CH"></a>谓眼等五识。<a id="a-CI"></a>有转亦随转。<a id="a-CJ"></a>谓修所断三性意识。<a id="a-CK"></a>有非转随转。<a id="a-CL"></a>谓诸无漏异熟生心。<a id="a-CM"></a>转随转心定同性不。<a id="a-CN"></a>此不决定。<a id="a-CO"></a>其事云何。<a id="a-CP"></a>谓前转心若是善性。<a id="a-CQ"></a>后随转识通善等三。<a id="a-CR"></a>不善无记随转亦尔。<a id="a-CS"></a>唯牟尼尊转随转识多分同性少有不同。<a id="a-CT"></a>谓转若善心随转亦善。<a id="a-CU"></a>转心若无记随转亦然。<a id="a-CV"></a>而或有时善随无记转。<a id="a-CW"></a>曾无无记为善随转时。<a id="a-CX"></a>以佛世尊于说法等心或增长无萎歇故。<a id="a-CY"></a>有余部说。<a id="a-CZ"></a>诸佛世尊常在定故。<a id="a-Ca"></a>心唯是善无无记心。<a id="a-Cb"></a>故契经说。</p>
  <p id="aCc">那伽行在定　　那伽住在定</p>
  <p id="aCd">那伽坐在定　　那伽卧在定</p>
  <p id="aCe">毗婆沙师作如是释。<a id="a-Cf"></a>此显佛意。<a id="a-Cg"></a>若不乐散心则于四威仪能常在定。<a id="a-Ch"></a>然于余位非无威仪及异熟生通果心起。<a id="a-Ci"></a>诸有表业成善等性。<a id="a-Cj"></a>为如转心。<a id="a-Ck"></a>为如随转。<a id="a-Cl"></a>设尔何失。<a id="a-Cm"></a>若如转者。<a id="a-Cn"></a>则欲界中应有有覆无记表业。<a id="a-Co"></a>身见边见能为转故。<a id="a-Cp"></a>或应简别非一切种见所断心皆能为转。<a id="a-Cq"></a>若如随转恶无记心俱得别解脱表应非善性。<a id="a-Cr"></a>于此征难应设劬劳。<a id="a-Cs"></a>应言如转心表成善等性。<a id="a-Ct"></a>然非如彼见断转心。<a id="a-Cu"></a>修断转心为间隔故。<a id="a-Cv"></a>若表不由随转心力成善等者。<a id="a-Cw"></a>则不应言彼经但据前因等起非据刹那。<a id="a-Cx"></a>故欲界中定无有覆无记表业。<a id="a-Cy"></a>但应说言。<a id="a-Cz"></a>彼经唯据余心所间因等起说故。<a id="a-D0"></a>见断心虽能为转。<a id="a-D1"></a>而于欲界定无有覆无记表业。</p>
 </body>
</html>