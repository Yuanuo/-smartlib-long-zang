<!doctype html>
<html id="z3IBVvx17j" data-ver="801">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍论卷第八</h1>
  <h2 id="a2">分别世品第三之一</h2>
  <p id="a3">已依三界分别心等。<a id="a-4"></a>今次应说。<a id="a-5"></a>三界是何。<a id="a-6"></a>各于其中处别有几。<a id="a-7"></a>颂曰。</p>
  <p id="a8">地狱傍生鬼　　人及六欲天</p>
  <p id="a9">名欲界二十　　由地狱洲异</p>
  <p id="aA">此上十七处　　名色界于中</p>
  <p id="aB">三静虑各三　　第四静虑八</p>
  <p id="aC">无色界无处　　由生有四种</p>
  <p id="aD">依同分及命　　令心等相续</p>
  <p id="aE">论曰。<a id="a-F"></a>地狱等四及六欲天并器世间。<a id="a-G"></a>是名欲界。<a id="a-H"></a>六欲天者。<a id="a-I"></a>一四大王众天。<a id="a-J"></a>二三十三天。<a id="a-K"></a>三夜摩天。<a id="a-L"></a>四睹史多天。<a id="a-M"></a>五乐变化天。<a id="a-N"></a>六他化自在天。<a id="a-O"></a>如是欲界处别有几。<a id="a-P"></a>地狱洲异故成二十八大地狱名地狱异。<a id="a-Q"></a>一等活地狱。<a id="a-R"></a>二黑绳地狱。<a id="a-S"></a>三众合地狱。<a id="a-T"></a>四号叫地狱。<a id="a-U"></a>五大叫地狱。<a id="a-V"></a>六炎热地狱。<a id="a-W"></a>七大热地狱。<a id="a-X"></a>八无间地狱。<a id="a-Y"></a>言洲异者。<a id="a-Z"></a>谓四大洲。<a id="a-a"></a>一南赡部洲。<a id="a-b"></a>二东胜身洲。<a id="a-c"></a>三西牛货洲。<a id="a-d"></a>四北俱卢洲。<a id="a-e"></a>如是十二并六欲天傍生饿鬼处成二十。<a id="a-f"></a>若有情界从自在天至无间狱。<a id="a-g"></a>若器世界乃至风轮皆欲界摄。<a id="a-h"></a>此欲界上处有十七。<a id="a-i"></a>谓三静虑处各有三。<a id="a-j"></a>第四静虑处独有八。<a id="a-k"></a>器及有情总名色界。<a id="a-l"></a>第一静虑处有三者。<a id="a-m"></a>一梵众天。<a id="a-n"></a>二梵辅天。<a id="a-o"></a>三大梵天。<a id="a-p"></a>第二静虑处有三者。<a id="a-q"></a>一少光天。<a id="a-r"></a>二无量光天。<a id="a-s"></a>三极光净天。<a id="a-t"></a>第三静虑处有三者。<a id="a-u"></a>一少净天。<a id="a-v"></a>二无量净天。<a id="a-w"></a>三遍净天。<a id="a-x"></a>第四静虑处有八者。<a id="a-y"></a>一无云天。<a id="a-z"></a>二福生天。<a id="a-10"></a>三广果天。<a id="a-11"></a>四无烦天。<a id="a-12"></a>五无热天。<a id="a-13"></a>六善现天。<a id="a-14"></a>七善见天。<a id="a-15"></a>八色究竟天。<a id="a-16"></a>迦湿弥罗国诸大论师皆言。<a id="a-17"></a>色界处但有十六。<a id="a-18"></a>彼谓。<a id="a-19"></a>即于梵辅天处有高台阁。<a id="a-1A"></a>名大梵天。<a id="a-1B"></a>一主所居非有别地。<a id="a-1C"></a>如尊处座四众围绕。<a id="a-1D"></a>无色界中都无有处。<a id="a-1E"></a>以无色法无有方所。<a id="a-1F"></a>过去未来无表无色不住方所。<a id="a-1G"></a>理决然故。<a id="a-1H"></a>但异熟生差别有四。<a id="a-1I"></a>一空无边处。<a id="a-1J"></a>二识无边处。<a id="a-1K"></a>三无所有处。<a id="a-1L"></a>四非想非非想处。<a id="a-1M"></a>如是四种名无色界。<a id="a-1N"></a>此四非由处有上下。<a id="a-1O"></a>但由生故胜劣有殊。<a id="a-1P"></a>复如何知彼无方处。<a id="a-1Q"></a>谓于是处得彼定者。<a id="a-1R"></a>命终即于是处生故。<a id="a-1S"></a>复从彼没生欲色时。<a id="a-1T"></a>即于是处中有起故。<a id="a-1U"></a>如有色界一切有情要依色身心等相续。<a id="a-1V"></a>于无色界受生有情。<a id="a-1W"></a>以何为依心等相续。<a id="a-1X"></a>对法诸师说。<a id="a-1Y"></a>彼心等依众同分及与命根而得相续。<a id="a-1Z"></a>若尔有色有情心等何不但依此二相续。<a id="a-1a"></a>有色界生此二劣故。<a id="a-1b"></a>无色此二因何故强。<a id="a-1c"></a>彼界二从胜定生故。<a id="a-1d"></a>由彼等至能伏色想。<a id="a-1e"></a>若尔于彼心等相续。<a id="a-1f"></a>但依胜定何用别依。<a id="a-1g"></a>又今应说。<a id="a-1h"></a>如有色界受生有情同分命根依色而转。<a id="a-1i"></a>无色此二以何为依。<a id="a-1j"></a>此二更互相依而转。<a id="a-1k"></a>有色此二何不相依。<a id="a-1l"></a>有色界生此二劣故。<a id="a-1m"></a>无色此二因何故强。<a id="a-1n"></a>彼界此二种从胜定生故。<a id="a-1o"></a>前说彼定能伏色想。<a id="a-1p"></a>是则还同心相续难。<a id="a-1q"></a>或心心所唯互相依故。<a id="a-1r"></a>经部师说。<a id="a-1s"></a>无色界心等相续无别有依。<a id="a-1t"></a>谓若有因未离色爱引起心等。<a id="a-1u"></a>所引心等与色俱生。<a id="a-1v"></a>依色而转。<a id="a-1w"></a>若因于色已得离爱。<a id="a-1x"></a>厌背色故。<a id="a-1y"></a>所引心等非色俱生不依色转。<a id="a-1z"></a>何故名为欲等三界。<a id="a-20"></a>能持自相故名为界。<a id="a-21"></a>或种族义如前已释。<a id="a-22"></a>欲所属界说名欲界。<a id="a-23"></a>色所属界说名色界。<a id="a-24"></a>略去中言故作是说。<a id="a-25"></a>如胡椒饮如金刚环。<a id="a-26"></a>于彼界中色非有故名为无色。<a id="a-27"></a>所言色者。<a id="a-28"></a>是变碍义。<a id="a-29"></a>或示现义。<a id="a-2A"></a>彼体非色立无色名。<a id="a-2B"></a>非彼但用色无为体。<a id="a-2C"></a>无色所属界说名无色界。<a id="a-2D"></a>略去中言喻如前说。<a id="a-2E"></a>又欲之界名为欲界。<a id="a-2F"></a>此界力能任持欲故。<a id="a-2G"></a>色无色界应知亦然。<a id="a-2H"></a>此中欲言为说何法略说段食淫所引贪。<a id="a-2I"></a>如经颂言。</p>
  <p id="a2J">世诸妙境非真欲　　真欲谓人分别贪</p>
  <p id="a2K">妙境如本住世间　　智者于中已除欲</p>
  <p id="a2L">邪命外道便诘尊者舍利子言。</p>
  <p id="a2M">若世妙境非真欲　　说欲是人分别贪</p>
  <p id="a2N">比丘应名受欲人　　起恶分别寻思故</p>
  <p id="a2O">时舍利子反质彼言。</p>
  <p id="a2P">若世妙境是真欲　　说欲非人分别贪</p>
  <p id="a2Q">汝师应名受欲人　　恒观可意妙色故</p>
  <p id="a2R">若法于彼三界现行。<a id="a-2S"></a>此法即说三界系不。<a id="a-2T"></a>不尔。<a id="a-2U"></a>云何于中随增三界贪者是三界系。<a id="a-2V"></a>此中何法名三界贪。<a id="a-2W"></a>谓三界中各随增者。<a id="a-2X"></a>今此所言同缚马答。<a id="a-2Y"></a>犹如有问缚马者谁。<a id="a-2Z"></a>答言马主。<a id="a-2a"></a>即彼复问马主是谁。<a id="a-2b"></a>答言缚者。<a id="a-2c"></a>如是二答皆不令解。<a id="a-2d"></a>今此所言不同彼答。<a id="a-2e"></a>谓于前说欲界诸处未离贪者贪名欲贪。<a id="a-2f"></a>此所随增名欲界系。<a id="a-2g"></a>于前所说色无色中随其所应当知亦尔。<a id="a-2h"></a>或不定地贪名欲贪。<a id="a-2i"></a>此所随增名欲界系。<a id="a-2j"></a>诸静虑地贪名色贪。<a id="a-2k"></a>此所随增名色界系。<a id="a-2l"></a>诸无色地贪名无色贪。<a id="a-2m"></a>此所随增名为无色界系。<a id="a-2n"></a>于欲化心上如何起欲贪。<a id="a-2o"></a>从他所闻。<a id="a-2p"></a>或自退失生爱味故。<a id="a-2q"></a>或观化者自在势力于彼化心生贪爱故。<a id="a-2r"></a>若心能化香味二法。<a id="a-2s"></a>此能化心是欲界系。<a id="a-2t"></a>色界心不能化作香味故。<a id="a-2u"></a>如是三界唯有一耶。<a id="a-2v"></a>三界无边如虚空量。<a id="a-2w"></a>故虽无有始起有情。<a id="a-2x"></a>无量无边佛出于世。<a id="a-2y"></a>一一化度无数有情令证无余般涅槃界而不穷尽犹若虚空。<a id="a-2z"></a>世界当言云何安住。<a id="a-30"></a>当言傍住故。<a id="a-31"></a>契经言。<a id="a-32"></a>譬如天雨滴如车轴。<a id="a-33"></a>无间无断从空下澍。<a id="a-34"></a>如是东方无间无断无量世界或坏或成。<a id="a-35"></a>如于东方。<a id="a-36"></a>南西北方亦复如是。<a id="a-37"></a>不说上下。<a id="a-38"></a>有说亦有上下二方。<a id="a-39"></a>余部经中说十方故。<a id="a-3A"></a>色究竟上复有欲界。<a id="a-3B"></a>于欲界下有色究竟。<a id="a-3C"></a>若有离一欲界贪时。<a id="a-3D"></a>诸欲界贪皆得灭离。<a id="a-3E"></a>离色无色应知亦尔。<a id="a-3F"></a>依初静虑起通慧时。<a id="a-3G"></a>所发神通但能往至自所生界梵世非余。<a id="a-3H"></a>所余通慧应知亦尔。<a id="a-3I"></a>已说三界。<a id="a-3J"></a>五趣云何。<a id="a-3K"></a>颂曰。</p>
  <p id="a3L">于中地狱等　　自名说五趣</p>
  <p id="a3M">唯无覆无记　　有情非中有</p>
  <p id="a3N">论曰。<a id="a-3O"></a>于三界中说有五趣。<a id="a-3P"></a>即地狱等如自名说。<a id="a-3Q"></a>谓前所说地狱傍生鬼及人天是名五趣。<a id="a-3R"></a>唯于欲界有四趣全。<a id="a-3S"></a>三界各有天趣一分。<a id="a-3T"></a>为有三界非趣所摄。<a id="a-3U"></a>而于界中说有五趣。<a id="a-3V"></a>有谓善染外器中有虽是界性而非趣摄。<a id="a-3W"></a>五趣体唯无覆无记。<a id="a-3X"></a>若异此者趣应相杂。<a id="a-3Y"></a>于一趣中具有五趣业烦恼故。<a id="a-3Z"></a>五趣唯是有情数摄。<a id="a-3a"></a>体非中有。<a id="a-3b"></a>施设足论作如是说。<a id="a-3c"></a>四生摄五趣非五摄四生。<a id="a-3d"></a>不摄者何。<a id="a-3e"></a>所谓中有。<a id="a-3f"></a>法蕴足论亦作是言。<a id="a-3g"></a>眼界云何。<a id="a-3h"></a>谓四大种所造净色是眼。<a id="a-3i"></a>眼根眼处眼界地狱傍生鬼人天趣修成中有。<a id="a-3j"></a>契经亦简中有异趣。<a id="a-3k"></a>是何契经。<a id="a-3l"></a>谓七有经。<a id="a-3m"></a>彼说七有。<a id="a-3n"></a>谓地狱有傍生有饿鬼有天有人有业有中有。<a id="a-3o"></a>彼经中说五趣及因并趣方便。<a id="a-3p"></a>故趣唯是无覆无记其理极成。<a id="a-3q"></a>简业有因异诸趣故。<a id="a-3r"></a>迦湿弥罗国诵如是契经。<a id="a-3s"></a>尊者舍利子作是言。<a id="a-3t"></a>具寿。<a id="a-3u"></a>若有地狱诸漏现前故造作增长顺地狱受业。<a id="a-3v"></a>彼身语意曲秽浊故于奈落迦中受五蕴异熟。<a id="a-3w"></a>异熟起已名那落迦。<a id="a-3x"></a>除五蕴法彼那落迦都不可得。<a id="a-3y"></a>故趣唯是无覆无记若如是者。<a id="a-3z"></a>品类足论当云何通。<a id="a-40"></a>彼说五趣一切随眠所随增故。<a id="a-41"></a>彼说五趣续生心中容有五部一切烦恼趣及入心。<a id="a-42"></a>总说为趣。<a id="a-43"></a>无相违失。<a id="a-44"></a>譬如村落及村落边总名村落。<a id="a-45"></a>有说。<a id="a-46"></a>趣体亦通善染。<a id="a-47"></a>然七有经简业有者。<a id="a-48"></a>非别说故定非彼摄。<a id="a-49"></a>如五浊中烦恼与见别说为浊。<a id="a-4A"></a>非别说故。<a id="a-4B"></a>彼见定非烦恼所摄。<a id="a-4C"></a>如是业有虽亦是趣。<a id="a-4D"></a>为显趣因。<a id="a-4E"></a>是故别说。<a id="a-4F"></a>若尔中有亦应是趣。<a id="a-4G"></a>不尔。<a id="a-4H"></a>趣义不相应故。<a id="a-4I"></a>趣谓所往不可说言中有是所往。<a id="a-4J"></a>即死处生故。<a id="a-4K"></a>若尔无色亦应非趣。<a id="a-4L"></a>即于死处而受生故。<a id="a-4M"></a>既尔中有名中有故不应名趣。<a id="a-4N"></a>二趣中故名为中有。<a id="a-4O"></a>此若趣摄非中间故。<a id="a-4P"></a>是则不应说名中有。<a id="a-4Q"></a>然彼尊者舍利子言异熟起已名地狱者。<a id="a-4R"></a>说异熟起方名地狱。<a id="a-4S"></a>非说地狱唯是异熟。<a id="a-4T"></a>然复说言除五蕴法彼那落迦不可得者。<a id="a-4U"></a>为遮实有能往诸趣补特伽罗故作是说。<a id="a-4V"></a>非遮余蕴故作是言。<a id="a-4W"></a>毗婆沙师说。<a id="a-4X"></a>趣唯是无覆无记。<a id="a-4Y"></a>有说。<a id="a-4Z"></a>一向是异熟生。<a id="a-4a"></a>有余师言。<a id="a-4b"></a>亦通长养。<a id="a-4c"></a>即于三界及五趣中。<a id="a-4d"></a>如其次第识住有七。<a id="a-4e"></a>其七者何颂曰。</p>
  <p id="a4f">身异及想异　　身异同一想</p>
  <p id="a4g">翻此身想一　　并无色下三</p>
  <p id="a4h">故识住有七　　余非有损坏</p>
  <p id="a4i">论曰。<a id="a-4j"></a>契经中说。<a id="a-4k"></a>有色有情身异想异如人一分天。<a id="a-4l"></a>是第一识住。<a id="a-4m"></a>一分天者。<a id="a-4n"></a>谓欲界天及初静虑除劫初起。<a id="a-4o"></a>言身异者。<a id="a-4p"></a>谓彼色身种种显形状貌异故。<a id="a-4q"></a>彼由身异。<a id="a-4r"></a>或有异身故彼有情说名身异。<a id="a-4s"></a>言想异者。<a id="a-4t"></a>谓彼苦乐不苦不乐想差别故。<a id="a-4u"></a>彼由想异。<a id="a-4v"></a>或有异想故彼有情说名想异。<a id="a-4w"></a>有色有情身异想一如梵众天谓劫初起。<a id="a-4x"></a>是第二识住。<a id="a-4y"></a>所以者何。<a id="a-4z"></a>以劫初起。<a id="a-50"></a>彼诸梵众起如是想。<a id="a-51"></a>我等皆是大梵所生。<a id="a-52"></a>大梵尔时亦起此想。<a id="a-53"></a>是诸梵众皆我所生。<a id="a-54"></a>同想一因故名想一。<a id="a-55"></a>大梵王身其量高广。<a id="a-56"></a>容貌威德言语光明衣冠等事。<a id="a-57"></a>一一皆与梵众不同故名身异。<a id="a-58"></a>经说。<a id="a-59"></a>梵众作是念言。<a id="a-5A"></a>我等曾见如是有情长寿久住。<a id="a-5B"></a>乃至起愿。<a id="a-5C"></a>云何当令诸余有情生我同分。<a id="a-5D"></a>于彼正起此心愿时。<a id="a-5E"></a>我等便生彼同分内。<a id="a-5F"></a>梵众何处曾见梵王。<a id="a-5G"></a>有余师言。<a id="a-5H"></a>住极光净。<a id="a-5I"></a>从彼天没来生此故。<a id="a-5J"></a>云何今时不得第二静虑。<a id="a-5K"></a>而能忆念彼地宿住事耶。<a id="a-5L"></a>若彼已得第二静虑。<a id="a-5M"></a>云何缘大梵犹起戒禁取。<a id="a-5N"></a>有余师说。<a id="a-5O"></a>住中有中。<a id="a-5P"></a>彼住中有中无长时住义。<a id="a-5Q"></a>以于受生无障碍故。<a id="a-5R"></a>如何梵众可作念言。<a id="a-5S"></a>我等曾见如是有情长寿久住。<a id="a-5T"></a>是故梵众即住自天忆念此生前所更事。<a id="a-5U"></a>谓先见彼长寿久住。<a id="a-5V"></a>后重见时起如是念。<a id="a-5W"></a>有色有情身一想异如极光净天。<a id="a-5X"></a>是第三识住。<a id="a-5Y"></a>此中举后兼以摄初。<a id="a-5Z"></a>应知具摄第二静虑。<a id="a-5a"></a>若不尔者。<a id="a-5b"></a>彼少光天无量光天何识住摄。<a id="a-5c"></a>彼天显形状貌不异故名身一。<a id="a-5d"></a>乐非苦乐二想交参故名想异。<a id="a-5e"></a>传说。<a id="a-5f"></a>彼天厌根本地喜根已起近分地舍根现前。<a id="a-5g"></a>厌近分地舍根已起根本地喜根现前。<a id="a-5h"></a>如富贵人厌欲乐已便受法乐。<a id="a-5i"></a>厌法乐已复受欲乐。<a id="a-5j"></a>岂不遍净想亦应然。<a id="a-5k"></a>非遍净天曾有厌乐。<a id="a-5l"></a>以乐寂静曾无厌时。<a id="a-5m"></a>喜则不然扰动心故。<a id="a-5n"></a>经部师说。<a id="a-5o"></a>有余契经释彼天中有想异义。<a id="a-5p"></a>谓极光净有天新生。<a id="a-5q"></a>未善了知世间成坏。<a id="a-5r"></a>彼见下地火焰洞然。<a id="a-5s"></a>见已便生惊怖厌离。<a id="a-5t"></a>勿彼火焰烧尽梵宫令彼皆空上侵我处。<a id="a-5u"></a>彼极光净有旧生天。<a id="a-5v"></a>已善了知世间成坏。<a id="a-5w"></a>便慰喻彼惊怖天言。<a id="a-5x"></a>净仙净仙。<a id="a-5y"></a>勿怖勿怖。<a id="a-5z"></a>昔彼火焰烧尽梵宫。<a id="a-60"></a>令其皆空即于彼灭。<a id="a-61"></a>彼于火焰有来不来想及怖不怖想故名想异。<a id="a-62"></a>非由有乐非苦乐想有交参故得想异名。<a id="a-63"></a>有色有情身一想一如遍净天。<a id="a-64"></a>是第四识住。<a id="a-65"></a>唯有乐想故名想一。<a id="a-66"></a>初静虑中由染污想故言想一。<a id="a-67"></a>第二静虑由二善想故言想异。<a id="a-68"></a>第三静虑由异熟想故言想一。<a id="a-69"></a>下三无色名别。<a id="a-6A"></a>如经即三识住是名为七。<a id="a-6B"></a>此中何法名为识住。<a id="a-6C"></a>谓彼所系五蕴四蕴。<a id="a-6D"></a>如其所应是名识住。<a id="a-6E"></a>所余何故非识住耶。<a id="a-6F"></a>于余处皆有损坏识法故。<a id="a-6G"></a>余处者何。<a id="a-6H"></a>谓诸恶处第四静虑及与有顶。<a id="a-6I"></a>所以者何。<a id="a-6J"></a>由彼处有损坏识法故非识住。<a id="a-6K"></a>何等名为损坏识法。<a id="a-6L"></a>谓诸恶处有重苦受能损于识。<a id="a-6M"></a>第四静虑有无想定及无想事。<a id="a-6N"></a>有顶天中有灭尽定能坏于识令相续断故非识住。<a id="a-6O"></a>复说。<a id="a-6P"></a>若处余处有情心乐来止。<a id="a-6Q"></a>若至于此不更求出。<a id="a-6R"></a>说名识住。<a id="a-6S"></a>于诸恶处二义俱无。<a id="a-6T"></a>第四静虑心恒求出。<a id="a-6U"></a>谓诸异生求入无想。<a id="a-6V"></a>若诸圣者乐入净居或无色处。<a id="a-6W"></a>若净居天乐证寂灭。<a id="a-6X"></a>有顶昧劣故非识住。<a id="a-6Y"></a>如是分别七识住已。<a id="a-6Z"></a>因兹复说九有情居。<a id="a-6a"></a>其九者何。<a id="a-6b"></a>颂曰。</p>
  <p id="a6c">应知兼有顶　　及无想有情</p>
  <p id="a6d">是九有情居　　余非不乐住</p>
  <p id="a6e">论曰。<a id="a-6f"></a>前七识住及第一有无想有情。<a id="a-6g"></a>是名为九。<a id="a-6h"></a>诸有情类唯于此九欣乐住故。<a id="a-6i"></a>立有情居。<a id="a-6j"></a>余处皆非。<a id="a-6k"></a>不乐住故。<a id="a-6l"></a>言余处者。<a id="a-6m"></a>谓诸恶处。<a id="a-6n"></a>非有情类自乐居中。<a id="a-6o"></a>恶业罗刹逼之令住故。<a id="a-6p"></a>彼如牢狱不立有情居。<a id="a-6q"></a>第四静虑除无想天。<a id="a-6r"></a>余非有情居。<a id="a-6s"></a>如识住中释。<a id="a-6t"></a>前所引经说七识住。<a id="a-6u"></a>复有余经说四识住。<a id="a-6v"></a>其四者何。<a id="a-6w"></a>颂曰。</p>
  <p id="a6x">四识住当知　　四蕴唯自地</p>
  <p id="a6y">说独识非住　　有漏四句摄</p>
  <p id="a6z">论曰。<a id="a-70"></a>如契经言。<a id="a-71"></a>识随色住。<a id="a-72"></a>识随受住。<a id="a-73"></a>识随想住。<a id="a-74"></a>识随行住。<a id="a-75"></a>是名四种。<a id="a-76"></a>如是四种其体云何。<a id="a-77"></a>谓随次第有漏四蕴。<a id="a-78"></a>又此唯在自地非余。<a id="a-79"></a>识所依著名识住故。<a id="a-7A"></a>非于异地色等蕴中识随爱力依着于彼。<a id="a-7B"></a>如何不说识为识住。<a id="a-7C"></a>由离能住立所住故。<a id="a-7D"></a>非能住识可名所住。<a id="a-7E"></a>如非即王可名王座。<a id="a-7F"></a>或若有法识所乘御如人船理说名识住。<a id="a-7G"></a>非识即能乘御自体。<a id="a-7H"></a>是故不说识为识住。<a id="a-7I"></a>毗婆沙师所说如是。<a id="a-7J"></a>若尔何故余契经言。<a id="a-7K"></a>于识食中有喜有染。<a id="a-7L"></a>有喜染故识住其中识所乘御。<a id="a-7M"></a>又如何言前七识住五蕴为体。<a id="a-7N"></a>虽有是说。<a id="a-7O"></a>而于生处所摄蕴中不别分析。<a id="a-7P"></a>总生喜染故。<a id="a-7Q"></a>识转时亦名识住。<a id="a-7R"></a>非独说识。<a id="a-7S"></a>然色等蕴一一能生种种喜染令识依着。<a id="a-7T"></a>独识不然故言非住。<a id="a-7U"></a>是故于此四识住中识非识住。<a id="a-7V"></a>于余可说。<a id="a-7W"></a>又佛意说。<a id="a-7X"></a>此四识住犹如良田。<a id="a-7Y"></a>总说一切有取诸识犹如种子。<a id="a-7Z"></a>不可种子立为良田。<a id="a-7a"></a>仰测世尊教意如是。<a id="a-7b"></a>又法与识可俱时生为识良田。<a id="a-7c"></a>可立识住。<a id="a-7d"></a>识蕴不尔。<a id="a-7e"></a>故非识住。<a id="a-7f"></a>如是所说七种四种识住虽殊而皆有漏。<a id="a-7g"></a>为七摄四四摄七耶。<a id="a-7h"></a>非遍相摄。<a id="a-7i"></a>可为四句。<a id="a-7j"></a>谓审观察应知二门体互宽陜得成四句。<a id="a-7k"></a>或有七摄非四摄等。<a id="a-7l"></a>第一句者。<a id="a-7m"></a>谓七中识。<a id="a-7n"></a>第二句者。<a id="a-7o"></a>谓诸恶处第四静虑及有顶中除识余蕴。<a id="a-7p"></a>第三句者。<a id="a-7q"></a>七中四蕴。<a id="a-7r"></a>第四句者。<a id="a-7s"></a>谓除前相。<a id="a-7t"></a>于前所说诸界趣中。<a id="a-7u"></a>应知其生略有四种。<a id="a-7v"></a>何等为四。<a id="a-7w"></a>何处有何。<a id="a-7x"></a>颂曰。</p>
  <p id="a7y">于中有四生　　有情谓卵等</p>
  <p id="a7z">人傍生具四　　地狱及诸天</p>
  <p id="a80">中有唯化生　　鬼通胎化二</p>
  <p id="a81">论曰。<a id="a-82"></a>谓有情类卵生胎生湿生化生。<a id="a-83"></a>是名为四。<a id="a-84"></a>生谓生类。<a id="a-85"></a>诸有情中虽余类杂而生类等。<a id="a-86"></a>云何卵生。<a id="a-87"></a>谓有情类生从卵[穀-禾+卵]是名卵生。<a id="a-88"></a>如鹅孔雀鹦鹉雁等。<a id="a-89"></a>云何胎生。<a id="a-8A"></a>谓有情类生从胎藏是名胎生。<a id="a-8B"></a>如象马牛猪羊驴等。<a id="a-8C"></a>云何湿生。<a id="a-8D"></a>谓有情类生从湿气是名湿生。<a id="a-8E"></a>如虫飞蛾蚊蚰蜒等。<a id="a-8F"></a>云何化生。<a id="a-8G"></a>谓有情类生无所托是名化生。<a id="a-8H"></a>如那落迦天中有等。<a id="a-8I"></a>具根无缺支分顿生。<a id="a-8J"></a>无而欻有故名为化。<a id="a-8K"></a>人傍生趣各具四种。<a id="a-8L"></a>人卵生者。<a id="a-8M"></a>谓如世罗邬波世罗生从鹤卵。<a id="a-8N"></a>鹿母所生三十二子。<a id="a-8O"></a>般遮罗王五百子等。<a id="a-8P"></a>人胎生者。<a id="a-8Q"></a>如今世人。<a id="a-8R"></a>人湿生者。<a id="a-8S"></a>如曼驮多遮卢邬波遮卢。<a id="a-8T"></a>鸽鬘庵罗卫等。<a id="a-8U"></a>人化生者。<a id="a-8V"></a>唯劫初人。<a id="a-8W"></a>傍生三种共所现见。<a id="a-8X"></a>化生如龙揭路荼等。<a id="a-8Y"></a>一切地狱诸天中有皆唯化生。<a id="a-8Z"></a>鬼趣唯通胎化二种。<a id="a-8a"></a>鬼胎生者。<a id="a-8b"></a>如饿鬼女白目连云。</p>
  <p id="a8c">我夜生五子　　随生皆自食</p>
  <p id="a8d">昼生五亦然　　虽尽而无饱</p>
  <p id="a8e">一切生中何生最胜。<a id="a-8f"></a>应言最胜唯是化生。<a id="a-8g"></a>若尔何缘后身菩萨得生自在而受胎生。<a id="a-8h"></a>现受胎生有大利故。<a id="a-8i"></a>谓为引导诸大释种亲属相因令入正法。<a id="a-8j"></a>又引余类令知菩萨是轮王种生敬慕心。<a id="a-8k"></a>因得舍邪趣于正法。<a id="a-8l"></a>又令所化生增上心。<a id="a-8m"></a>彼既是人。<a id="a-8n"></a>能成大义。<a id="a-8o"></a>我曹亦尔。<a id="a-8p"></a>何为不能因发正勤专修正法。<a id="a-8q"></a>又若不尔族姓难知。<a id="a-8r"></a>恐疑幻化为天为鬼。<a id="a-8s"></a>如外道论矫设谤言。<a id="a-8t"></a>过百劫后当有大幻出现于世啖食世间。<a id="a-8u"></a>故受胎生息诸疑谤。<a id="a-8v"></a>有余师说。<a id="a-8w"></a>为留身界故受胎生。<a id="a-8x"></a>令无量人及诸异类一兴供养千返生天及证解脱。<a id="a-8y"></a>若受化生无外种故。<a id="a-8z"></a>身才殒逝无复遗形。<a id="a-90"></a>如灭灯光即无所见。<a id="a-91"></a>若人信佛有持愿通能久留身。<a id="a-92"></a>此不成释因论生论。<a id="a-93"></a>若化生身如灭灯光死无遗者。<a id="a-94"></a>何故契经说化生揭路荼取化生龙为充所食。<a id="a-95"></a>以不知故为食取龙。<a id="a-96"></a>不说充饥。<a id="a-97"></a>斯有何失。<a id="a-98"></a>或龙未死暂得充饥。<a id="a-99"></a>死已还饥。<a id="a-9A"></a>暂食何咎。<a id="a-9B"></a>于四生内何者最多。<a id="a-9C"></a>唯化生。<a id="a-9D"></a>何以故。<a id="a-9E"></a>三趣少分及二趣全一切中有皆化生故。<a id="a-9F"></a>此中何法说名中有。<a id="a-9G"></a>何缘中有非即名生。<a id="a-9H"></a>颂曰。</p>
  <p id="a9I">死生二有中　　五蕴名中有</p>
  <p id="a9J">未至应至处　　故中有非生</p>
  <p id="a9K">论曰。<a id="a-9L"></a>于死有后在生有前。<a id="a-9M"></a>即彼中间有自体起。<a id="a-9N"></a>为至生处故起此身。<a id="a-9O"></a>二趣中间故名中有。<a id="a-9P"></a>此身已起何不名生。<a id="a-9Q"></a>生谓当来所应至处。<a id="a-9R"></a>依所至义建立生名。<a id="a-9S"></a>此中有身其体虽起而未至彼。<a id="a-9T"></a>故不名生。<a id="a-9U"></a>何谓当来所应至处。<a id="a-9V"></a>所引异熟究竟分明。<a id="a-9W"></a>是谓当来所应至处。<a id="a-9X"></a>有余部说。<a id="a-9Y"></a>从死至生处容间绝。<a id="a-9Z"></a>故无中有。<a id="a-9a"></a>此不应许。<a id="a-9b"></a>所以者何。<a id="a-9c"></a>依理教故。<a id="a-9d"></a>理教者何。<a id="a-9e"></a>颂曰。</p>
  <p id="a9f">如谷等相续　　处无间续生</p>
  <p id="a9g">像实有不成　　不等故非譬</p>
  <p id="a9h">一处无二并　　非相续二生</p>
  <p id="a9i">说有健达缚　　及五七经故</p>
  <p id="a9j">论曰。<a id="a-9k"></a>且依正理中有非无。<a id="a-9l"></a>现见世间相续转法。<a id="a-9m"></a>要处无间刹那续生。<a id="a-9n"></a>且如世间谷等相续。<a id="a-9o"></a>有情相续理亦应然。<a id="a-9p"></a>刹那续生处必无间。<a id="a-9q"></a>岂不现见有法续生而于其中处亦有间。<a id="a-9r"></a>如依镜等从质像生。<a id="a-9s"></a>如是有情死有生有。<a id="a-9t"></a>处虽有间何妨续生。<a id="a-9u"></a>实有诸像理不成故。<a id="a-9v"></a>又非等故为喻不成。<a id="a-9w"></a>谓别色生说名为像。<a id="a-9x"></a>其体实有理所不成。<a id="a-9y"></a>设成非等。<a id="a-9z"></a>故不成喻。<a id="a-A0"></a>言像不成故非喻者。<a id="a-A1"></a>以一处所无二并故。<a id="a-A2"></a>谓于一处镜色及像并见现前。<a id="a-A3"></a>二色不应同处并有。<a id="a-A4"></a>依异大故。<a id="a-A5"></a>又陜水上两岸色形。<a id="a-A6"></a>同处一时俱现二像。<a id="a-A7"></a>居两岸者互见分明。<a id="a-A8"></a>曾无一处并见二色。<a id="a-A9"></a>不应谓此二色俱生。<a id="a-AA"></a>又影与光未尝同处。<a id="a-AB"></a>然曾见镜悬置影中。<a id="a-AC"></a>光像显然现于镜面。<a id="a-AD"></a>不应于此谓二并生。<a id="a-AE"></a>或言一处无二并者。<a id="a-AF"></a>镜面月像谓之为二。<a id="a-AG"></a>近远别见如观井水。<a id="a-AH"></a>若有并生如何别见。<a id="a-AI"></a>故知诸像于理实无。<a id="a-AJ"></a>然诸因缘和合势力令如是见。<a id="a-AK"></a>以诸法性功能差别难可思议。<a id="a-AL"></a>已辩不成所以非喻。<a id="a-AM"></a>言非等故亦非喻者。<a id="a-AN"></a>以质与像非相续故。<a id="a-AO"></a>谓质与像非一相续。<a id="a-AP"></a>唯依镜等有像现故。<a id="a-AQ"></a>像与本质俱时有故。<a id="a-AR"></a>如死生有是一相续前后无间余处续生。<a id="a-AS"></a>质像相望无此相续。<a id="a-AT"></a>以不相似故不成喻。<a id="a-AU"></a>又所现像由二生故。<a id="a-AV"></a>谓二缘故诸像得生。<a id="a-AW"></a>一者本质。<a id="a-AX"></a>二者镜等。<a id="a-AY"></a>二中胜者像依彼生。<a id="a-AZ"></a>生有无容由二缘起。<a id="a-Aa"></a>唯有死有无别胜依。<a id="a-Ab"></a>故所引喻非等于法。<a id="a-Ac"></a>亦不可说以外非情精血等缘为胜依性。<a id="a-Ad"></a>由化生者空中欻生。<a id="a-Ae"></a>于中计何为胜依性。<a id="a-Af"></a>已依正理对破彼宗从死至生处容间绝。<a id="a-Ag"></a>是故中有决定非无。<a id="a-Ah"></a>次依圣教证有中有。<a id="a-Ai"></a>谓契经言。<a id="a-Aj"></a>有有七种。<a id="a-Ak"></a>即五趣有业有中有。<a id="a-Al"></a>若此契经彼部不诵。<a id="a-Am"></a>岂亦不诵健达缚经。<a id="a-An"></a>如契经言。<a id="a-Ao"></a>入母胎者要由三事俱现在前。<a id="a-Ap"></a>一者母身是时调适。<a id="a-Aq"></a>二者父母交爱和合。<a id="a-Ar"></a>三健达缚正现在前。<a id="a-As"></a>除中有身何健达缚。<a id="a-At"></a>前蕴已坏何现在前。<a id="a-Au"></a>若此契经彼亦不诵。<a id="a-Av"></a>复云何释掌马族经。<a id="a-Aw"></a>如彼经言。<a id="a-Ax"></a>汝今知不。<a id="a-Ay"></a>此健达缚正现前者。<a id="a-Az"></a>为婆罗门。<a id="a-B0"></a>为刹帝利。<a id="a-B1"></a>为是吠舍。<a id="a-B2"></a>为戍达罗。<a id="a-B3"></a>为东方来。<a id="a-B4"></a>为南西北。<a id="a-B5"></a>前蕴已坏不可言来。<a id="a-B6"></a>此所言来固唯中有。<a id="a-B7"></a>若复不诵如是契经。<a id="a-B8"></a>五不还经当云何释。<a id="a-B9"></a>如契经说。<a id="a-BA"></a>有五不还。<a id="a-BB"></a>一者中般。<a id="a-BC"></a>二者生般。<a id="a-BD"></a>三无行般。<a id="a-BE"></a>四有行般。<a id="a-BF"></a>五者上流。<a id="a-BG"></a>中有若无何名中般。<a id="a-BH"></a>有余师执。<a id="a-BI"></a>有天名中。<a id="a-BJ"></a>住彼般涅槃。<a id="a-BK"></a>是故名中般。<a id="a-BL"></a>是则应许有生等天。<a id="a-BM"></a>既不许然故执非善。<a id="a-BN"></a>又经说有七善士趣。<a id="a-BO"></a>谓于前五中般分三。<a id="a-BP"></a>由处及时近中远故。<a id="a-BQ"></a>譬如札火小星迸时才起近即灭。<a id="a-BR"></a>初善士亦尔。<a id="a-BS"></a>譬如铁火小星迸时起至中乃灭。<a id="a-BT"></a>二善士亦尔。<a id="a-BU"></a>譬如铁火大星迸时远未堕而灭。<a id="a-BV"></a>三善士亦尔。<a id="a-BW"></a>非彼所执别有中天。<a id="a-BX"></a>有此时处三品差别。<a id="a-BY"></a>故彼所执定非应理。<a id="a-BZ"></a>有余复说。<a id="a-Ba"></a>或寿量中间。<a id="a-Bb"></a>或近天中间。<a id="a-Bc"></a>断余烦恼成阿罗汉。<a id="a-Bd"></a>是名中般。<a id="a-Be"></a>由至界位或想或寻而般涅槃。<a id="a-Bf"></a>故有三品。<a id="a-Bg"></a>或取色界众同分已即般涅槃。<a id="a-Bh"></a>是名第一。<a id="a-Bi"></a>从是次后受天乐已方般涅槃。<a id="a-Bj"></a>是名第二。<a id="a-Bk"></a>复从此后入天法会乃般涅槃。<a id="a-Bl"></a>是名第三。<a id="a-Bm"></a>入法会已复经多时方般涅槃。<a id="a-Bn"></a>是名生般。<a id="a-Bo"></a>或减多寿方般涅槃。<a id="a-Bp"></a>非创生时故名生般。<a id="a-Bq"></a>如是所说与火星喻皆不相应。<a id="a-Br"></a>所以者何。<a id="a-Bs"></a>以彼处行无差别故。<a id="a-Bt"></a>又无色界亦应说有中般涅槃。<a id="a-Bu"></a>由彼亦有寿量中间般涅槃故。<a id="a-Bv"></a>然不说彼有中般者。<a id="a-Bw"></a>如嗢拖南伽他中说。</p>
  <p id="aBx">总集众圣贤　　四静虑各十</p>
  <p id="aBy">三无色各七　　唯六谓非想</p>
  <p id="aBz">故彼所执皆是虚妄。<a id="a-C0"></a>若复不诵如是等经。<a id="a-C1"></a>无上法王久已灭度。<a id="a-C2"></a>诸大法将亦般涅槃。<a id="a-C3"></a>圣教支离已成多部。<a id="a-C4"></a>其于文义异执交驰。<a id="a-C5"></a>取舍任情于今转盛。<a id="a-C6"></a>哀哉汝等固守愚迷违理拒教。<a id="a-C7"></a>可伤之甚。<a id="a-C8"></a>诸有冯前理教为量。<a id="a-C9"></a>中有于彼实有极成。<a id="a-CA"></a>若尔云何契经中说造极恶业度使魔罗。<a id="a-CB"></a>现身颠坠无间地狱。<a id="a-CC"></a>此经意说。<a id="a-CD"></a>彼命未舍。<a id="a-CE"></a>地狱猛焰已烧其身。<a id="a-CF"></a>因此命终受彼中有。<a id="a-CG"></a>乘兹仍堕无间地狱。<a id="a-CH"></a>由彼恶业势力增强。<a id="a-CI"></a>不待命终苦相已至。<a id="a-CJ"></a>先受现受后受生受。<a id="a-CK"></a>何故经说。<a id="a-CL"></a>一类有情于五无间业作及增长已。<a id="a-CM"></a>无间必定生那落迦。<a id="a-CN"></a>此经意遮彼往异趣。<a id="a-CO"></a>及显彼业定顺生受。<a id="a-CP"></a>若但执文。<a id="a-CQ"></a>应要具五方生地狱。<a id="a-CR"></a>非随阙一。<a id="a-CS"></a>或余业因便成大过。<a id="a-CT"></a>又言。<a id="a-CU"></a>无间生那落迦。<a id="a-CV"></a>应作即生不待身坏。<a id="a-CW"></a>或谁不许中有是生。<a id="a-CX"></a>那落迦名亦通中有。<a id="a-CY"></a>死有无间中有起时亦得名生。<a id="a-CZ"></a>生方便故。<a id="a-Ca"></a>经言无间生那落迦。<a id="a-Cb"></a>不言尔时即是生有。<a id="a-Cc"></a>若尔。<a id="a-Cd"></a>经颂复云何通。<a id="a-Ce"></a>如经颂言。</p>
  <p id="aCf">再生汝今过盛位　　至衰将近琰魔王</p>
  <p id="aCg">欲往前路无资粮　　求住中间无所止</p>
  <p id="aCh">若有中有。<a id="a-Ci"></a>如何世尊言彼中间无有所止。<a id="a-Cj"></a>此颂意显彼于人中速归磨灭无暂停义。<a id="a-Ck"></a>或彼中有为至所生亦无暂停。<a id="a-Cl"></a>行无碍故。<a id="a-Cm"></a>宁知经意如此非余。<a id="a-Cn"></a>汝复焉知。<a id="a-Co"></a>如余非此。<a id="a-Cp"></a>二责既等。<a id="a-Cq"></a>何乃偏征。<a id="a-Cr"></a>二释于经并无违害。<a id="a-Cs"></a>如何偏证中有是无。<a id="a-Ct"></a>凡引证言理无异趣。<a id="a-Cu"></a>此有异趣为证不成。</p>
 </body>
</html>