<!doctype html>
<html id="z3IBVwC17t" data-ver="845">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍论卷第十八</h1>
  <h2 id="a2">分别业品第四之六</h2>
  <p id="a3">于前所辩三重障中。<a id="a-4"></a>说五无间为业障体。<a id="a-5"></a>五无间业其体是何。<a id="a-6"></a>颂曰。</p>
  <p id="a7">此五无间中　　四身一语业</p>
  <p id="a8">三杀一诳语　　一杀生加行</p>
  <p id="a9">论曰。<a id="a-A"></a>五无间中四是身业。<a id="a-B"></a>一是语业。<a id="a-C"></a>三是杀生。<a id="a-D"></a>一虚诳语根本业道。<a id="a-E"></a>一是杀生业道加行。<a id="a-F"></a>以如来身不可害故。<a id="a-G"></a>破僧无间是虚诳语。<a id="a-H"></a>既是虚诳语何缘名破僧。<a id="a-I"></a>因受果名。<a id="a-J"></a>或能破故。<a id="a-K"></a>若尔僧破其体是何。<a id="a-L"></a>能所破人谁所成就。<a id="a-M"></a>颂曰。</p>
  <p id="aN">僧破不和合　　心不相应行</p>
  <p id="aO">无覆无记性　　所破僧所成</p>
  <p id="aP">论曰。<a id="a-Q"></a>僧破体是不和合性。<a id="a-R"></a>无覆无记心不相应行蕴所摄。<a id="a-S"></a>岂成无间。<a id="a-T"></a>如是僧破因诳语生。<a id="a-U"></a>故说破僧是无间果。<a id="a-V"></a>非能破者成此僧破。<a id="a-W"></a>但是所破僧众所成。<a id="a-X"></a>此能破人何所成就。<a id="a-Y"></a>破僧异熟何处几时。<a id="a-Z"></a>颂曰。</p>
  <p id="aa">能破者唯成　　此虚诳语罪</p>
  <p id="ab">无间一劫熟　　随罪增苦增</p>
  <p id="ac">论曰。<a id="a-d"></a>能破僧人成破僧罪。<a id="a-e"></a>此破僧罪诳语为性。<a id="a-f"></a>即僧破俱生语表无表业。<a id="a-g"></a>此必无间大地狱中经一中劫受极重苦。<a id="a-h"></a>余逆不必生于无间。<a id="a-i"></a>若作多逆罪皆于次生熟如何多逆同感一生。<a id="a-j"></a>随彼罪增苦还增剧。<a id="a-k"></a>谓由多逆感地狱中大柔软身多猛苦具。<a id="a-l"></a>受二三四五倍重苦。<a id="a-m"></a>谁于何处能破于谁。<a id="a-n"></a>破在何时。<a id="a-o"></a>经几时破。<a id="a-p"></a>颂曰。</p>
  <p id="aq">苾刍见净行　　破异处愚夫</p>
  <p id="ar">忍异师道时　　名破不经宿</p>
  <p id="as">论曰。<a id="a-t"></a>能破僧者要大苾刍。<a id="a-u"></a>必非在家苾刍尼等。<a id="a-v"></a>唯见行者非爱行人。<a id="a-w"></a>住净行人非犯戒者。<a id="a-x"></a>以犯戒者言无威故。<a id="a-y"></a>要异处破。<a id="a-z"></a>非对大师。<a id="a-10"></a>以诸如来不可轻逼。<a id="a-11"></a>言词威肃对必无能。<a id="a-12"></a>唯破异生非破圣者。<a id="a-13"></a>以诸圣者证法性故。<a id="a-14"></a>有说。<a id="a-15"></a>得忍亦不可破。<a id="a-16"></a>为含二义说愚夫言。<a id="a-17"></a>要所破僧忍师异佛。<a id="a-18"></a>忍异佛说有余圣道。<a id="a-19"></a>应说僧破在如是时。<a id="a-1A"></a>此夜必和不经宿住。<a id="a-1B"></a>如是名曰破法轮僧。<a id="a-1C"></a>能障圣道轮坏僧和合故。<a id="a-1D"></a>何洲人几破法轮僧。<a id="a-1E"></a>破羯磨僧何洲人几。<a id="a-1F"></a>颂曰。</p>
  <p id="a1G">赡部洲九等　　方破法轮僧</p>
  <p id="a1H">唯破羯磨僧　　通三洲八等</p>
  <p id="a1I">论曰。<a id="a-1J"></a>唯赡部洲人。<a id="a-1K"></a>少至九。<a id="a-1L"></a>或复过此能破法轮。<a id="a-1M"></a>非于余洲。<a id="a-1N"></a>以无佛故。<a id="a-1O"></a>有世尊处方有异师。<a id="a-1P"></a>要八苾刍分为二众。<a id="a-1Q"></a>以为所破。<a id="a-1R"></a>能破第九。<a id="a-1S"></a>故众极少犹须九人。<a id="a-1T"></a>等言为明过此无限。<a id="a-1U"></a>唯破羯磨通在三洲。<a id="a-1V"></a>极少八人。<a id="a-1W"></a>多亦无限。<a id="a-1X"></a>通三洲者。<a id="a-1Y"></a>有圣教故。<a id="a-1Z"></a>要一界中僧分二部。<a id="a-1a"></a>别作羯磨故须八人。<a id="a-1b"></a>过此无遮故亦言等。<a id="a-1c"></a>于何时分无破法轮。<a id="a-1d"></a>颂曰。</p>
  <p id="a1e">初后疱双前　　佛灭未结界</p>
  <p id="a1f">于如是六位　　无破法轮僧</p>
  <p id="a1g">论曰。<a id="a-1h"></a>初谓世尊转法轮未久。<a id="a-1i"></a>后谓善逝将般涅槃时。<a id="a-1j"></a>此二时中僧一味故。<a id="a-1k"></a>于正戒见疱未起时。<a id="a-1l"></a>要二疱生方可破故。<a id="a-1m"></a>未立止观第一双时。<a id="a-1n"></a>法尔由彼速还合故。<a id="a-1o"></a>佛灭后时无真大师为敌对故。<a id="a-1p"></a>未结界时无一界中分二部故。<a id="a-1q"></a>于此六位无破法轮。<a id="a-1r"></a>非破法轮诸佛皆有。<a id="a-1s"></a>必依宿业有此事故。<a id="a-1t"></a>且止傍论应辩逆缘。<a id="a-1u"></a>颂曰。</p>
  <p id="a1v">弃坏恩德田　　转形亦成逆</p>
  <p id="a1w">母谓因彼血　　误等无或有</p>
  <p id="a1x">打心出佛血　　害后无学无</p>
  <p id="a1y">论曰。<a id="a-1z"></a>何缘害母等成无间非余。<a id="a-20"></a>由弃恩田坏德田故。<a id="a-21"></a>谓害父母是弃恩田。<a id="a-22"></a>如何有恩。<a id="a-23"></a>身生本故。<a id="a-24"></a>如何弃彼。<a id="a-25"></a>谓舍彼恩。<a id="a-26"></a>德田谓余阿罗汉等。<a id="a-27"></a>具诸胜德及能生故。<a id="a-28"></a>坏德所依故成逆罪。<a id="a-29"></a>父母形转杀成逆耶。<a id="a-2A"></a>逆罪亦成。<a id="a-2B"></a>依止一故。<a id="a-2C"></a>由如是义故。<a id="a-2D"></a>有问。<a id="a-2E"></a>言颇有令男离命根。<a id="a-2F"></a>非父阿罗汉而为无间罪触不。<a id="a-2G"></a>曰有。<a id="a-2H"></a>谓母转形。<a id="a-2I"></a>颇有令女离命根非母阿罗汉而为无间罪触不。<a id="a-2J"></a>曰有。<a id="a-2K"></a>谓父转形。<a id="a-2L"></a>设有女人羯剌蓝堕。<a id="a-2M"></a>余女收取置产门中生子。<a id="a-2N"></a>杀何成害母逆。<a id="a-2O"></a>因彼血者身生本故。<a id="a-2P"></a>诸有所作应咨后母。<a id="a-2Q"></a>能饮能养能长成故。<a id="a-2R"></a>若于父母起杀加行。<a id="a-2S"></a>误杀余人无无间罪。<a id="a-2T"></a>于非父母起杀加行。<a id="a-2U"></a>误杀父母亦不成逆。<a id="a-2V"></a>如子执杖击父母。<a id="a-2W"></a>蚊母隐在床谓余而杀。<a id="a-2X"></a>若一加行害母及余二无表生。<a id="a-2Y"></a>表唯逆罪。<a id="a-2Z"></a>以无间业势力强故。<a id="a-2a"></a>尊者妙音说有二表。<a id="a-2b"></a>表是积集极微成故。<a id="a-2c"></a>若害阿罗汉无阿罗汉想。<a id="a-2d"></a>于彼依止起定杀心。<a id="a-2e"></a>无简别故亦成逆罪。<a id="a-2f"></a>若有害父父是阿罗汉得一逆罪。<a id="a-2g"></a>以依止一故。<a id="a-2h"></a>若尔喻说当云何通。<a id="a-2i"></a>佛告始欠持。<a id="a-2j"></a>汝已造二逆。<a id="a-2k"></a>所谓害父杀阿罗汉。<a id="a-2l"></a>彼显一逆由二缘成。<a id="a-2m"></a>或以二门诃责彼罪。<a id="a-2n"></a>若于佛所恶心出血。<a id="a-2o"></a>一切皆得无间罪耶。<a id="a-2p"></a>要以杀心方成逆罪。<a id="a-2q"></a>打心出血无间则无。<a id="a-2r"></a>若杀加行时彼非阿罗汉将死方得阿罗汉果。<a id="a-2s"></a>能杀彼者有逆罪耶。<a id="a-2t"></a>无。<a id="a-2u"></a>于无学身无杀加行故。<a id="a-2v"></a>若造无间加行不可转。<a id="a-2w"></a>为有离染及得圣果耶。<a id="a-2x"></a>颂曰。</p>
  <p id="a2y">造逆定加行　　无离染得果</p>
  <p id="a2z">论曰。<a id="a-30"></a>无间加行若必定成中间决无离染得果。<a id="a-31"></a>余恶业道加行中间。<a id="a-32"></a>若圣道生业道不起。<a id="a-33"></a>依止与彼定相违故。<a id="a-34"></a>于诸恶行无间业中何罪最重。<a id="a-35"></a>于诸妙行世善业中何最大果。<a id="a-36"></a>颂曰。</p>
  <p id="a37">破僧虚诳语　　于罪中最大</p>
  <p id="a38">感第一有思　　世善中大果</p>
  <p id="a39">论曰。<a id="a-3A"></a>虽了法非法。<a id="a-3B"></a>为欲破僧而起虚诳语颠倒显示。<a id="a-3C"></a>此无间中为最大罪。<a id="a-3D"></a>由此伤毁佛法身故。<a id="a-3E"></a>障世生天解脱道故。<a id="a-3F"></a>谓僧已破乃至未合。<a id="a-3G"></a>一切世间入圣得果离染尽漏皆悉被遮。<a id="a-3H"></a>习定温诵思等业息。<a id="a-3I"></a>大千世界法轮不转。<a id="a-3J"></a>天人龙等身心扰乱故招无间一劫异熟。<a id="a-3K"></a>由此破僧罪为最重。<a id="a-3L"></a>余无间罪如其次第第五三一后后渐轻。<a id="a-3M"></a>第二最轻。<a id="a-3N"></a>恩等少故。<a id="a-3O"></a>若尔何故三罚业中。<a id="a-3P"></a>佛说意罚为最大罪。<a id="a-3Q"></a>又说罪中邪见最大。<a id="a-3R"></a>据五无间说破僧重。<a id="a-3S"></a>约三罚业说意罪大。<a id="a-3T"></a>就五僻见说邪见重。<a id="a-3U"></a>或依大果害多有情断诸善根。<a id="a-3V"></a>如次说重。<a id="a-3W"></a>感第一有异熟果思。<a id="a-3X"></a>于世善中为最大果。<a id="a-3Y"></a>感八万大劫极静异熟故。<a id="a-3Z"></a>约异熟果故说此言。<a id="a-3a"></a>据离系果则金刚喻定相应思能得大果。<a id="a-3b"></a>诸结永断为此果故。<a id="a-3c"></a>为简此故说世善言。<a id="a-3d"></a>为唯无间罪定生地狱。<a id="a-3e"></a>诸无间同类亦定生彼。<a id="a-3f"></a>有余师说。<a id="a-3g"></a>非无间生。<a id="a-3h"></a>同类者何。<a id="a-3i"></a>颂曰。</p>
  <p id="a3j">污母无学尼　　杀住定菩萨</p>
  <p id="a3k">及有学圣者　　夺僧和合缘</p>
  <p id="a3l">破坏窣堵波　　是无间同类</p>
  <p id="a3m">论曰。<a id="a-3n"></a>如是五种随其次第是五无间同类业体。<a id="a-3o"></a>谓有于母阿罗汉尼行极污染谓非梵行。<a id="a-3p"></a>或有杀害住定菩萨。<a id="a-3q"></a>或杀学圣者。<a id="a-3r"></a>或夺僧合缘。<a id="a-3s"></a>或破窣堵波。<a id="a-3t"></a>是五逆同类。<a id="a-3u"></a>有异熟业于三时中极能为障。<a id="a-3v"></a>言三时者。<a id="a-3w"></a>颂曰。</p>
  <p id="a3x">将得忍不还　　无学业为障</p>
  <p id="a3y">论曰。<a id="a-3z"></a>若从顶位将得忍时感恶趣业皆极为障。<a id="a-40"></a>以忍超彼异熟地故。<a id="a-41"></a>如人将离本所居国一切债主皆极为障。<a id="a-42"></a>若有将得不还果时。<a id="a-43"></a>欲界系业皆极为障。<a id="a-44"></a>唯除随顺现法受业。<a id="a-45"></a>若有将得无学果时。<a id="a-46"></a>色无色业皆极为障。<a id="a-47"></a>亦除顺现。<a id="a-48"></a>二喻如前。<a id="a-49"></a>如上所言住定菩萨为从何位得住定名。<a id="a-4A"></a>彼复于何说名为定。<a id="a-4B"></a>颂曰。</p>
  <p id="a4C">从修妙相业　　菩萨得定名</p>
  <p id="a4D">生善趣贵家　　具男念坚故</p>
  <p id="a4E">论曰。<a id="a-4F"></a>从修能感妙三十二大丈夫相异熟果业。<a id="a-4G"></a>菩萨方得立住定名。<a id="a-4H"></a>以从此时乃至成佛常生善趣及贵家等。<a id="a-4I"></a>生善趣者。<a id="a-4J"></a>谓生人天。<a id="a-4K"></a>趣妙可称故名善趣。<a id="a-4L"></a>于善趣内常生贵家。<a id="a-4M"></a>谓婆罗门或刹帝利巨富长者大婆罗家。<a id="a-4N"></a>于贵家中根有具缺。<a id="a-4O"></a>然彼菩萨恒具胜根。<a id="a-4P"></a>恒受男身尚不为女。<a id="a-4Q"></a>何况有受扇搋等身。<a id="a-4R"></a>生生常能忆念宿命。<a id="a-4S"></a>所作善事常无退屈。<a id="a-4T"></a>谓于利乐有情事中。<a id="a-4U"></a>众苦逼身皆能堪忍。<a id="a-4V"></a>虽他种种恶行违逆。<a id="a-4W"></a>而彼菩萨心无厌倦。<a id="a-4X"></a>如世传有无价驮娑。<a id="a-4Y"></a>当知此言目彼菩萨。<a id="a-4Z"></a>由彼大士虽已成就一切殊胜圆满功德。<a id="a-4a"></a>而由久习无缘大悲。<a id="a-4b"></a>任运恒时系属他故。<a id="a-4c"></a>普于一切有情类中。<a id="a-4d"></a>以无慢心皆摄同己。<a id="a-4e"></a>或常观己如彼仆使。<a id="a-4f"></a>故于一切难求事中皆能堪忍。<a id="a-4g"></a>及于一切劳迫事中皆能荷负。<a id="a-4h"></a>修妙相业其相云何。<a id="a-4i"></a>颂曰。</p>
  <p id="a4j">赡部男对佛　　佛思思所成</p>
  <p id="a4k">余百劫方修　　各百福严饰</p>
  <p id="a4l">论曰。<a id="a-4m"></a>菩萨要在赡部洲中。<a id="a-4n"></a>方能造修引妙相业。<a id="a-4o"></a>此洲觉慧最明利故。<a id="a-4p"></a>唯是男子非女等身。<a id="a-4q"></a>尔时已超女等位故。<a id="a-4r"></a>唯现对佛。<a id="a-4s"></a>缘佛起思是思所成。<a id="a-4t"></a>非闻修类。<a id="a-4u"></a>唯余百劫造修非多。<a id="a-4v"></a>诸佛因中法应如是。<a id="a-4w"></a>唯薄伽梵释迦牟尼。<a id="a-4x"></a>精进炽然能超九劫。<a id="a-4y"></a>九十一劫妙相业成。<a id="a-4z"></a>是故如来告聚落主。<a id="a-50"></a>我忆九十一劫以来。<a id="a-51"></a>不见一家因施我食有少伤损。<a id="a-52"></a>唯成大利。<a id="a-53"></a>从此自性恒忆宿生。<a id="a-54"></a>是故但言九十一劫。<a id="a-55"></a>宿旧师说。<a id="a-56"></a>菩萨出初无数劫来。<a id="a-57"></a>离四过失得二功德。<a id="a-58"></a>如前所辩。<a id="a-59"></a>一一妙相百福庄严。<a id="a-5A"></a>何等名为一一福量。<a id="a-5B"></a>有说。<a id="a-5C"></a>唯除近佛菩萨所余一切有情所修富乐果业名一福量。<a id="a-5D"></a>有说。<a id="a-5E"></a>世界将欲成时。<a id="a-5F"></a>一切有情感大千土业增上力为一福量。<a id="a-5G"></a>有说。<a id="a-5H"></a>此量唯佛乃知。<a id="a-5I"></a>今我大师昔菩萨位于三无数劫供养几佛耶。<a id="a-5J"></a>颂曰。</p>
  <p id="a5K">于三无数劫　　各供养七万</p>
  <p id="a5L">又如次供养　　五六七千佛</p>
  <p id="a5M">论曰。<a id="a-5N"></a>初无数劫中供养七万五千佛。<a id="a-5O"></a>次无数劫中供养七万六千佛。<a id="a-5P"></a>后无数劫中供养七万七千佛。<a id="a-5Q"></a>三无数劫一一满时。<a id="a-5R"></a>及初发心各逢何佛。<a id="a-5S"></a>颂曰。</p>
  <p id="a5T">三无数劫满　　逆次逢胜观</p>
  <p id="a5U">然灯宝髻佛　　初释迦牟尼</p>
  <p id="a5V">论曰。<a id="a-5W"></a>言逆次者。<a id="a-5X"></a>自后向前。<a id="a-5Y"></a>谓于第三无数劫满所逢事佛名为胜观。<a id="a-5Z"></a>第二劫满所逢事佛名曰然灯。<a id="a-5a"></a>第一劫满所逢事佛名为宝髻。<a id="a-5b"></a>最初发心位逢释迦牟尼。<a id="a-5c"></a>谓我世尊昔菩萨位最初逢一佛号释迦牟尼。<a id="a-5d"></a>遂对其前发弘誓愿。<a id="a-5e"></a>愿我当作佛一如今世尊。<a id="a-5f"></a>彼佛亦于末劫出世。<a id="a-5g"></a>灭后正法亦住千年。<a id="a-5h"></a>故今如来一一同彼。<a id="a-5i"></a>我释迦菩萨于何位中何波罗蜜多修习圆满。<a id="a-5j"></a>颂曰。</p>
  <p id="a5k">但由悲普施　　被折身无忿</p>
  <p id="a5l">赞叹底沙佛　　次无上菩提</p>
  <p id="a5m">六波罗蜜多　　于如是四位</p>
  <p id="a5n">一二又一二　　如次修圆满</p>
  <p id="a5o">论曰。<a id="a-5p"></a>若时菩萨普于一切能施一切乃至眼髓。<a id="a-5q"></a>所行惠舍但由悲心。<a id="a-5r"></a>非自希求胜生差别。<a id="a-5s"></a>齐此布施波罗蜜多修习圆满。<a id="a-5t"></a>若时菩萨被析身支。<a id="a-5u"></a>虽未离欲贪而心无少忿。<a id="a-5v"></a>齐此戒忍波罗蜜多。<a id="a-5w"></a>修习圆满。<a id="a-5x"></a>若时菩萨勇猛精进因行。<a id="a-5y"></a>遇见底沙如来坐宝龛中入火界定威光赫奕特异于常。<a id="a-5z"></a>专诚瞻仰忘下一足。<a id="a-60"></a>经七昼夜无怠。<a id="a-61"></a>净心以妙伽他赞彼佛曰。</p>
  <p id="a62">天地此界多闻室　　逝宫天处十方无</p>
  <p id="a63">丈夫牛王大沙门　　寻地山林遍无等</p>
  <p id="a64">如是赞已便超九劫。<a id="a-65"></a>齐此精进波罗蜜多修习圆满。<a id="a-66"></a>若时菩萨处金刚座。<a id="a-67"></a>将登无上正等菩提。<a id="a-68"></a>次无上觉前住金刚喻定。<a id="a-69"></a>齐此定慧波罗蜜多修习圆满。<a id="a-6A"></a>能到自所往圆德彼岸。<a id="a-6B"></a>故此六名曰波罗蜜多。<a id="a-6C"></a>契经说。<a id="a-6D"></a>有三福业事。<a id="a-6E"></a>一施类福业事。<a id="a-6F"></a>二戒类福业事。<a id="a-6G"></a>三修类福业事。<a id="a-6H"></a>此云何立福业事名。<a id="a-6I"></a>颂曰。</p>
  <p id="a6J">施戒修三类　　各随其所应</p>
  <p id="a6K">受福业事名　　差别如业道</p>
  <p id="a6L">论曰。<a id="a-6M"></a>三类皆福。<a id="a-6N"></a>或业或事。<a id="a-6O"></a>随其所应如业道说。<a id="a-6P"></a>谓如分别十业道中有业亦道有道非业。<a id="a-6Q"></a>此中有福亦业亦事。<a id="a-6R"></a>有福业非事。<a id="a-6S"></a>有福事非业。<a id="a-6T"></a>有唯是福非业非事。<a id="a-6U"></a>且施类中身语二业具福业事三种义名。<a id="a-6V"></a>彼等起思唯名福业。<a id="a-6W"></a>思俱有法唯受福名。<a id="a-6X"></a>戒类既唯身语业性故。<a id="a-6Y"></a>皆具受福业事名。<a id="a-6Z"></a>修类中慈唯名福事。<a id="a-6a"></a>业之事故。<a id="a-6b"></a>慈相应思以慈为门。<a id="a-6c"></a>而造作故。<a id="a-6d"></a>慈俱思戒唯名福业。<a id="a-6e"></a>余俱有法唯受福名。<a id="a-6f"></a>或福业名显作福义。<a id="a-6g"></a>谓福加行事显所依。<a id="a-6h"></a>谓施戒修是福业之事。<a id="a-6i"></a>为成彼三起福加行故。<a id="a-6j"></a>有说。<a id="a-6k"></a>唯思是真福业。<a id="a-6l"></a>福业之事谓施戒修。<a id="a-6m"></a>以三为门福业转故。<a id="a-6n"></a>何法名施。<a id="a-6o"></a>施招何果。<a id="a-6p"></a>颂曰。</p>
  <p id="a6q">由此舍名施　　谓为供为益</p>
  <p id="a6r">身语及能发　　此招大富果</p>
  <p id="a6s">论曰。<a id="a-6t"></a>虽所舍物亦得施名。<a id="a-6u"></a>而于此中舍具名施。<a id="a-6v"></a>谓由此具舍事得成故。<a id="a-6w"></a>舍所由是真施体。<a id="a-6x"></a>或由怖畏希求贪等舍事亦成。<a id="a-6y"></a>非此意说。<a id="a-6z"></a>简彼故说为供益言。<a id="a-70"></a>谓为于他供养饶益而有所舍。<a id="a-71"></a>此具名施。<a id="a-72"></a>具名何谓。<a id="a-73"></a>谓身语业及此能发。<a id="a-74"></a>能发谓何。<a id="a-75"></a>谓无贪俱能起此聚。<a id="a-76"></a>如有颂曰。</p>
  <p id="a77">若人以净心　　辍己而行施</p>
  <p id="a78">此刹那善蕴　　总立以施名</p>
  <p id="a79">应知如是施类福业事。<a id="a-7A"></a>能招当现大财富为果。<a id="a-7B"></a>言施类福者。<a id="a-7C"></a>显施为体义。<a id="a-7D"></a>如叶类器草类舍等。<a id="a-7E"></a>戒修类言准此应释。<a id="a-7F"></a>为何所益而行施耶。<a id="a-7G"></a>颂曰。</p>
  <p id="a7H">为益自他俱　　不为二行施</p>
  <p id="a7I">论曰。<a id="a-7J"></a>此中一切未离欲贪及离欲贪诸异生类。<a id="a-7K"></a>持己所有奉施制多。<a id="a-7L"></a>此施名为唯为自益非他。<a id="a-7M"></a>由此有获益故。<a id="a-7N"></a>若诸圣者已离欲贪。<a id="a-7O"></a>施诸有情除顺现受。<a id="a-7P"></a>此施名曰唯为益他。<a id="a-7Q"></a>以他由此获饶益故。<a id="a-7R"></a>非为自益。<a id="a-7S"></a>超果地故。<a id="a-7T"></a>若彼一切未离欲贪。<a id="a-7U"></a>及离欲贪诸异生类。<a id="a-7V"></a>持己所有施诸有情。<a id="a-7W"></a>此施名为为二俱益。<a id="a-7X"></a>若彼圣者已离欲贪。<a id="a-7Y"></a>奉施制多除顺现受。<a id="a-7Z"></a>此施名曰不为益二。<a id="a-7a"></a>以此唯为恭敬报恩。<a id="a-7b"></a>前已总明施招大富。<a id="a-7c"></a>今次当辩施果别因。<a id="a-7d"></a>颂曰。</p>
  <p id="a7e">由主财田异　　故施果差别</p>
  <p id="a7f">论曰。<a id="a-7g"></a>施有差别由三种因。<a id="a-7h"></a>谓主财田有差别故。<a id="a-7i"></a>施差别故果有差别。<a id="a-7j"></a>且由施主差别云何。<a id="a-7k"></a>颂曰。</p>
  <p id="a7l">主异由信等　　行敬重等施</p>
  <p id="a7m">得尊重广爱　　应时难夺果</p>
  <p id="a7n">论曰。<a id="a-7o"></a>由施主成信戒闻等差别功德。<a id="a-7p"></a>故名主异。<a id="a-7q"></a>由主异故施成差别。<a id="a-7r"></a>由施差别与果有异。<a id="a-7s"></a>诸有施主具如是德。<a id="a-7t"></a>能如法行敬重等四施。<a id="a-7u"></a>如次便得尊重等四果。<a id="a-7v"></a>谓若施主行敬重施。<a id="a-7w"></a>便感常为他所尊重。<a id="a-7x"></a>若自手施。<a id="a-7y"></a>便能感得于广大财爱乐受用。<a id="a-7z"></a>若应时施感应时财。<a id="a-80"></a>所须应时不过时故。<a id="a-81"></a>若无损施便感资财。<a id="a-82"></a>不为他侵及火等坏。<a id="a-83"></a>由所施财差别云何。<a id="a-84"></a>颂曰。</p>
  <p id="a85">财异由色等　　得妙色好名</p>
  <p id="a86">众爱柔软身　　有随时乐触</p>
  <p id="a87">论曰。<a id="a-88"></a>由所施财或阙或具色香味触。<a id="a-89"></a>如次便得或阙或具妙色等果。<a id="a-8A"></a>谓所施财色具足故便感妙色。<a id="a-8B"></a>香具足故便感好名。<a id="a-8C"></a>如香芬馥遍诸方故。<a id="a-8D"></a>味具足故便感众爱。<a id="a-8E"></a>如味美妙众所爱故。<a id="a-8F"></a>触具足故感柔软身及有随时生乐受触。<a id="a-8G"></a>如女宝等。<a id="a-8H"></a>果有减者由因阙故。<a id="a-8I"></a>如是亦由具色香等故名财异。<a id="a-8J"></a>由财异故。<a id="a-8K"></a>施体及果皆有差别。<a id="a-8L"></a>由所施田差别云何。<a id="a-8M"></a>颂曰。</p>
  <p id="a8N">田异由趣苦　　恩德有差别</p>
  <p id="a8O">论曰。<a id="a-8P"></a>由所施田趣苦恩德各有差别。<a id="a-8Q"></a>故名田异。<a id="a-8R"></a>由田异故施果有殊。<a id="a-8S"></a>由趣别者。<a id="a-8T"></a>如世尊说。<a id="a-8U"></a>若施傍生受百倍果。<a id="a-8V"></a>施犯戒人受千倍果。<a id="a-8W"></a>由苦别者。<a id="a-8X"></a>如七有依福业事中先说应施客行病侍园林常食及寒风热随时食等。<a id="a-8Y"></a>复说。<a id="a-8Z"></a>若有具足净信男子女人成此所说七种有依福业事者。<a id="a-8a"></a>所获福德不可取量。<a id="a-8b"></a>由恩别者。<a id="a-8c"></a>如父母师及余有恩。<a id="a-8d"></a>如熊鹿等本生经说诸有恩类。<a id="a-8e"></a>由德别者。<a id="a-8f"></a>如契经言。<a id="a-8g"></a>若施持戒人受亿倍果等。<a id="a-8h"></a>于诸施福最胜者何。<a id="a-8i"></a>颂曰。</p>
  <p id="a8j">脱于胜菩萨　　第八施最胜</p>
  <p id="a8k">论曰。<a id="a-8l"></a>薄伽梵说。<a id="a-8m"></a>若离染者于离染者施诸资财。<a id="a-8n"></a>于财施中此为最胜。<a id="a-8o"></a>若诸菩萨所行惠施。<a id="a-8p"></a>是普利乐诸有情因。<a id="a-8q"></a>虽不名为脱施于脱。<a id="a-8r"></a>而于施福亦为最胜。<a id="a-8s"></a>除此更有八种施中。<a id="a-8t"></a>第八施福亦为最胜。<a id="a-8u"></a>八施者何。<a id="a-8v"></a>一随至施。<a id="a-8w"></a>二怖畏施。<a id="a-8x"></a>三报恩施。<a id="a-8y"></a>四求报施。<a id="a-8z"></a>五习先施。<a id="a-90"></a>六希天施。<a id="a-91"></a>七要名施。<a id="a-92"></a>八为庄严心为资助心为资瑜伽为得上义而行惠施。<a id="a-93"></a>随至施者。<a id="a-94"></a>宿旧师言。<a id="a-95"></a>随近己至方能施与。<a id="a-96"></a>怖畏施者。<a id="a-97"></a>谓见此财坏相现前宁施不失。<a id="a-98"></a>习先施者。<a id="a-99"></a>谓习先人父祖家法而行惠施。<a id="a-9A"></a>余施易了故不别释。<a id="a-9B"></a>如契经说。<a id="a-9C"></a>施预流向。<a id="a-9D"></a>其果无量。<a id="a-9E"></a>施预流果果量更增。<a id="a-9F"></a>乃至广说颇有施非圣果亦无量耶。<a id="a-9G"></a>颂曰。</p>
  <p id="a9H">父母病法师　　最后生菩萨</p>
  <p id="a9I">设非证圣者　　施果亦无量</p>
  <p id="a9J">论曰。<a id="a-9K"></a>如是五种设是异生。<a id="a-9L"></a>但施亦能招无量果。<a id="a-9M"></a>住最后有名最后生。<a id="a-9N"></a>法师四田中是何田所摄。<a id="a-9O"></a>是恩田摄。<a id="a-9P"></a>所以者何。<a id="a-9Q"></a>为诸世间大善友故。<a id="a-9R"></a>无明所盲者能施慧眼故。<a id="a-9S"></a>开示世间安危事故。<a id="a-9T"></a>令有情生起无漏法身故。<a id="a-9U"></a>以要说者。<a id="a-9V"></a>善说法师乃至能为佛所作事故。<a id="a-9W"></a>于彼行施便招无量果。<a id="a-9X"></a>欲知诸业轻重相者。<a id="a-9Y"></a>应知轻重略由六因。<a id="a-9Z"></a>其六者何。<a id="a-9a"></a>颂曰。</p>
  <p id="a9b">后起田根本　　加行思意乐</p>
  <p id="a9c">由此下上故　　业成下上品</p>
  <p id="a9d">论曰。<a id="a-9e"></a>后起者谓作已随作。<a id="a-9f"></a>田谓于彼作损作益。<a id="a-9g"></a>根本者谓根本业道。<a id="a-9h"></a>加行者谓引彼身语。<a id="a-9i"></a>思谓由彼业道究竟。<a id="a-9j"></a>意乐者谓所有意趣。<a id="a-9k"></a>我应造作如是如是。<a id="a-9l"></a>我当造作如是如是。<a id="a-9m"></a>或有诸业唯由后起所摄受故得成重品。<a id="a-9n"></a>定安立彼异熟果故。<a id="a-9o"></a>或有诸业由田成重。<a id="a-9p"></a>或有于田由根本力成重非余。<a id="a-9q"></a>如父母田行杀罪重非盗等业。<a id="a-9r"></a>由余成重。<a id="a-9s"></a>例此应思。<a id="a-9t"></a>若有六因皆是上品。<a id="a-9u"></a>此业最重。<a id="a-9v"></a>翻此最轻。<a id="a-9w"></a>除此中间非最轻重。<a id="a-9x"></a>如契经说。<a id="a-9y"></a>有二种业。<a id="a-9z"></a>一造作业。<a id="a-A0"></a>二增长业。<a id="a-A1"></a>何因说业名增长耶。<a id="a-A2"></a>由五种因。<a id="a-A3"></a>何等为五。<a id="a-A4"></a>颂曰。</p>
  <p id="aA5">由审思圆满　　无恶作对治</p>
  <p id="aA6">有伴异熟故　　此业名增长</p>
  <p id="aA7">论曰。<a id="a-A8"></a>由审思故者。<a id="a-A9"></a>谓彼所作业非先全不思。<a id="a-AA"></a>非率尔思作。<a id="a-AB"></a>由圆满故者。<a id="a-AC"></a>谓诸有情中。<a id="a-AD"></a>或由一恶行便堕恶趣。<a id="a-AE"></a>或乃至三。<a id="a-AF"></a>或由一业道便堕恶趣。<a id="a-AG"></a>或乃至十。<a id="a-AH"></a>此中若有齐此量业应堕恶趣。<a id="a-AI"></a>未圆满时但名造作不名增长。<a id="a-AJ"></a>若此已圆满亦得增长名。<a id="a-AK"></a>由无恶作对治故者。<a id="a-AL"></a>谓无追悔无对治业。<a id="a-AM"></a>由有伴故者。<a id="a-AN"></a>谓作不善业不善为助伴。<a id="a-AO"></a>由异熟故者。<a id="a-AP"></a>谓定与异熟善翻此应知。<a id="a-AQ"></a>异此诸业唯名造作。<a id="a-AR"></a>如前所明。<a id="a-AS"></a>未离欲等持己所有奉施制多。<a id="a-AT"></a>此施名为唯为自益。<a id="a-AU"></a>既无受者福如何成。<a id="a-AV"></a>颂曰。</p>
  <p id="aAW">制多舍类福　　如慈等无受</p>
  <p id="aAX">论曰。<a id="a-AY"></a>福有二类。<a id="a-AZ"></a>一舍二受。<a id="a-Aa"></a>舍类福者。<a id="a-Ab"></a>谓由善心但舍资财施福便起。<a id="a-Ac"></a>受类福者。<a id="a-Ad"></a>谓所施田受用施物施福方起。<a id="a-Ae"></a>于制多所奉施供具虽无受类有舍类福。<a id="a-Af"></a>彼既不受福由何生。<a id="a-Ag"></a>复以何因知福生者要由彼受不受不生。<a id="a-Ah"></a>不受于他无摄益故。<a id="a-Ai"></a>此非定证。<a id="a-Aj"></a>若福要由摄益他成。<a id="a-Ak"></a>则修慈等及正见等应不生福。<a id="a-Al"></a>是故应许供养制多有多福生。<a id="a-Am"></a>如修慈等。<a id="a-An"></a>谓如有一修慈等定。<a id="a-Ao"></a>虽无受者及摄益他。<a id="a-Ap"></a>而从自心生无量福。<a id="a-Aq"></a>如是有德者虽已灭过去而追伸敬养福由自心生。<a id="a-Ar"></a>岂不唐捐此施敬业。<a id="a-As"></a>不尔发业心方胜故。<a id="a-At"></a>谓如有一欲害怨家。<a id="a-Au"></a>彼命虽终犹怀怨想发起种种恶身语业。<a id="a-Av"></a>生多非福非但起心。<a id="a-Aw"></a>如是大师虽已过去追伸敬养起身语业。<a id="a-Ax"></a>方生多福非但起心。<a id="a-Ay"></a>若于善田殖施业种可招爱果。<a id="a-Az"></a>若于恶田虽施但应招非爱果。<a id="a-B0"></a>此不应尔。<a id="a-B1"></a>所以者何。<a id="a-B2"></a>颂曰。</p>
  <p id="aB3">恶田有爱果　　种果无倒故</p>
  <p id="aB4">论曰。<a id="a-B5"></a>现见田中种果无倒。<a id="a-B6"></a>从末度迦种末度迦果生。<a id="a-B7"></a>其味极美。<a id="a-B8"></a>从赁婆种赁婆果生。<a id="a-B9"></a>其味极苦。<a id="a-BA"></a>非由田力种果有倒。<a id="a-BB"></a>如是施主虽于恶田而益他心殖诸施种。<a id="a-BC"></a>但招爱果不招非爱。<a id="a-BD"></a>然由田过令所殖种或生果少或果全无。<a id="a-BE"></a>施类福业事傍论已了。<a id="a-BF"></a>今次应辩戒类福业事。<a id="a-BG"></a>颂曰。</p>
  <p id="aBH">离犯戒及遮　　名戒各有二</p>
  <p id="aBI">非犯戒因坏　　依治灭净等</p>
  <p id="aBJ">论曰。<a id="a-BK"></a>诸不善色名为犯戒。<a id="a-BL"></a>此中性罪立犯戒名。<a id="a-BM"></a>遮谓所遮非时食等。<a id="a-BN"></a>虽非性罪而佛为护法及有情别意遮止。<a id="a-BO"></a>受戒者犯亦名犯戒。<a id="a-BP"></a>简性罪故但立遮名。<a id="a-BQ"></a>离性及遮俱说名戒。<a id="a-BR"></a>此各有二。<a id="a-BS"></a>谓表无表。<a id="a-BT"></a>以身语业为自性故。<a id="a-BU"></a>已略辩戒自性差别。<a id="a-BV"></a>若具四德得清净名。<a id="a-BW"></a>与此相违名不清净。<a id="a-BX"></a>言四德者。<a id="a-BY"></a>一者不为犯戒所坏。<a id="a-BZ"></a>犯戒谓前诸不善色。<a id="a-Ba"></a>二者不为彼因所坏。<a id="a-Bb"></a>彼因谓贪等烦恼随烦恼。<a id="a-Bc"></a>三者依治。<a id="a-Bd"></a>谓依念住等。<a id="a-Be"></a>此能对治犯戒及因故。<a id="a-Bf"></a>四者依灭。<a id="a-Bg"></a>谓依涅槃回向涅槃非胜生故。<a id="a-Bh"></a>等言为显复有异说。<a id="a-Bi"></a>有说。<a id="a-Bj"></a>戒净由五种因。<a id="a-Bk"></a>一根本净。<a id="a-Bl"></a>二眷属净。<a id="a-Bm"></a>三非寻害。<a id="a-Bn"></a>四念摄受。<a id="a-Bo"></a>五回向寂。<a id="a-Bp"></a>有余师说。<a id="a-Bq"></a>戒有四种。<a id="a-Br"></a>一怖畏戒。<a id="a-Bs"></a>谓怖不活恶名治罚恶趣畏故受护尸罗。<a id="a-Bt"></a>二希望戒。<a id="a-Bu"></a>谓贪诸有胜位多财恭敬称誉受持净戒。<a id="a-Bv"></a>三顺觉支戒。<a id="a-Bw"></a>谓为求解脱及正见等受持净戒。<a id="a-Bx"></a>四清净戒。<a id="a-By"></a>谓无漏戒。<a id="a-Bz"></a>彼能永离业惑垢故。<a id="a-C0"></a>已辩戒类。<a id="a-C1"></a>修类当辩。<a id="a-C2"></a>颂曰。</p>
  <p id="aC3">等引善名修　　极能熏心故</p>
  <p id="aC4">论曰。<a id="a-C5"></a>言等引善其体是何。<a id="a-C6"></a>谓三摩地自性俱有。<a id="a-C7"></a>修名何义。<a id="a-C8"></a>谓熏习心以定地善于心相续极能熏习令成德类。<a id="a-C9"></a>如花熏苣蕂。<a id="a-CA"></a>是故独名修。<a id="a-CB"></a>前辩施福能招大富。<a id="a-CC"></a>戒修二类所感云何。<a id="a-CD"></a>颂曰。</p>
  <p id="aCE">戒修胜如次　　感生天解脱</p>
  <p id="aCF">论曰。<a id="a-CG"></a>戒感生天。<a id="a-CH"></a>修感解脱。<a id="a-CI"></a>胜言为显就胜为言。<a id="a-CJ"></a>谓施亦能感生天果就胜说戒。<a id="a-CK"></a>持戒亦能感离系果就胜说修。<a id="a-CL"></a>经说四人能生梵福。<a id="a-CM"></a>一为供养如来[馬*犬]都建窣堵波于未曾处。<a id="a-CN"></a>二为供养四方僧伽造寺施园四事供给。<a id="a-CO"></a>三佛弟子破已能和。<a id="a-CP"></a>四于有情普修慈等。<a id="a-CQ"></a>如是梵福其量云何。<a id="a-CR"></a>颂曰。</p>
  <p id="aCS">感劫生天等　　为一梵福量</p>
  <p id="aCT">论曰。<a id="a-CU"></a>先轨范师作如是说。<a id="a-CV"></a>随福能感一劫生天受诸快乐是一福量。<a id="a-CW"></a>由彼所感受快乐时同梵辅天一劫寿故。<a id="a-CX"></a>以于余部有伽他言。</p>
  <p id="aCY">有信正见人　　修十胜行者</p>
  <p id="aCZ">便为生梵福　　感劫天乐故</p>
  <p id="aCa">毗婆沙师作如是说。<a id="a-Cb"></a>即于分别妙相业中。<a id="a-Cc"></a>所辩福量此即同彼。<a id="a-Cd"></a>等言为显如是异说。<a id="a-Ce"></a>财施已说。<a id="a-Cf"></a>法施云何。<a id="a-Cg"></a>颂曰。</p>
  <p id="aCh">法施谓如实　　无染辩经等</p>
  <p id="aCi">论曰。<a id="a-Cj"></a>若能如实为诸有情以无染心辩契经等令生正解名为法施。<a id="a-Ck"></a>故有颠倒或染污心求利名誉恭敬辩者。<a id="a-Cl"></a>是人便损自他大福。<a id="a-Cm"></a>前已别释三福业事。<a id="a-Cn"></a>今释经中顺三分善。<a id="a-Co"></a>颂曰。</p>
  <p id="aCp">顺福顺解脱　　顺决择分三</p>
  <p id="aCq">感爱果涅槃　　圣道善如次</p>
  <p id="aCr">论曰。<a id="a-Cs"></a>言顺福分者。<a id="a-Ct"></a>谓感世间可爱果善。<a id="a-Cu"></a>顺解脱分者。<a id="a-Cv"></a>谓定能感涅槃果善。<a id="a-Cw"></a>此善生已。<a id="a-Cx"></a>令彼有情名为身中有涅槃法。<a id="a-Cy"></a>若有闻说生死有过诸法无我涅槃有德。<a id="a-Cz"></a>身毛为竖悲泣堕泪。<a id="a-D0"></a>当知彼已殖顺解脱分善。<a id="a-D1"></a>如见得雨场有芽生知其穴中先有种子。<a id="a-D2"></a>顺决择分者。<a id="a-D3"></a>谓近能感圣道果善。<a id="a-D4"></a>即暖等四。<a id="a-D5"></a>后当广说。<a id="a-D6"></a>如世间所说书印算文数。<a id="a-D7"></a>此五自体云何应知。<a id="a-D8"></a>颂曰。</p>
  <p id="aD9">诸如理所起　　三业并能发</p>
  <p id="aDA">如次为书印　　算文数自体</p>
  <p id="aDB">论曰。<a id="a-DC"></a>如理起者。<a id="a-DD"></a>正加行生。<a id="a-DE"></a>三业应知即身语意。<a id="a-DF"></a>能发即是能起此三。<a id="a-DG"></a>如其所应受想等法。<a id="a-DH"></a>此中书印以前身业及彼能发五蕴为体。<a id="a-DI"></a>次算及文以前语业及彼能发五蕴为体。<a id="a-DJ"></a>后数应知。<a id="a-DK"></a>以前意业及彼能发四蕴为体。<a id="a-DL"></a>但由意思能数法故今应略辩诸法异名。<a id="a-DM"></a>颂曰。</p>
  <p id="aDN">善无漏名妙　　染有罪覆劣</p>
  <p id="aDO">善有为应习　　解脱名无上</p>
  <p id="aDP">论曰。<a id="a-DQ"></a>善无漏法亦名为妙。<a id="a-DR"></a>诸染污法亦名有罪有覆及劣。<a id="a-DS"></a>准此妙劣余中已成。<a id="a-DT"></a>故颂不辩。<a id="a-DU"></a>诸有为善亦名应习。<a id="a-DV"></a>余非应习义准已成。<a id="a-DW"></a>何故无为不名应习。<a id="a-DX"></a>不可数习令增长故。<a id="a-DY"></a>又习为果。<a id="a-DZ"></a>此无果故。<a id="a-Da"></a>解脱涅槃亦名无上。<a id="a-Db"></a>以无一法能胜涅槃是善是常超众法故。<a id="a-Dc"></a>余法有上义准已成。</p>
 </body>
</html>