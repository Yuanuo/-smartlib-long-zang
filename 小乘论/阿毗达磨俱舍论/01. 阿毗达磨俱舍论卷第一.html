<!doctype html>
<html id="z3IBVvk17c" data-ver="1099">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍论卷第一</h1>
  <h2 id="a2">分别界品第一</h2>
  <p id="a3">诸一切种诸冥灭　　拔众生出生死泥</p>
  <p id="a4">敬礼如是如理师　　对法藏论我当说</p>
  <p id="a5">论曰。<a id="a-6"></a>今欲造论。<a id="a-7"></a>为显自师其体尊高超诸圣众。<a id="a-8"></a>故先赞德方申敬礼。<a id="a-9"></a>诸言所表谓佛世尊。<a id="a-A"></a>此能破闇故称冥灭。<a id="a-B"></a>言一切种诸冥灭者。<a id="a-C"></a>谓灭诸境一切品冥。<a id="a-D"></a>以诸无知能覆实义及障真见。<a id="a-E"></a>故说为冥。<a id="a-F"></a>唯佛世尊得永对治于一切境一切种冥。<a id="a-G"></a>证不生法故称为灭。<a id="a-H"></a>声闻独觉虽灭诸冥。<a id="a-I"></a>以染无知毕竟未断故非一切种。<a id="a-J"></a>所以者何。<a id="a-K"></a>由于佛法极远时处及诸义类无边差别。<a id="a-L"></a>不染无知犹未断故。<a id="a-M"></a>已赞世尊自利德满。<a id="a-N"></a>次当赞佛利他德圆。<a id="a-O"></a>拔众生出生死泥者。<a id="a-P"></a>由彼生死是诸众生沉溺处故难可出故。<a id="a-Q"></a>所以譬泥。<a id="a-R"></a>众生于中沦没无救。<a id="a-S"></a>世尊哀愍随授所应正法教手拔济令出。<a id="a-T"></a>已赞佛德。<a id="a-U"></a>次申敬礼。<a id="a-V"></a>敬礼如是如理师者。<a id="a-W"></a>稽首接足故称敬礼。<a id="a-X"></a>诸有具前自他利德。<a id="a-Y"></a>故云如是。<a id="a-Z"></a>如实无倒教授诫勖。<a id="a-a"></a>名如理师。<a id="a-b"></a>如理师言显利他德。<a id="a-c"></a>能方便说如理正教。<a id="a-d"></a>从生死泥拔众生出。<a id="a-e"></a>不由威力与愿神通。<a id="a-f"></a>礼如理师欲何所作。<a id="a-g"></a>对法藏论我当说者。<a id="a-h"></a>教诫学徒故称为论。<a id="a-i"></a>其论者何。<a id="a-j"></a>谓对法藏。<a id="a-k"></a>何谓对法。<a id="a-l"></a>颂曰。</p>
  <p id="am">净慧随行名对法　　及能得此诸慧论</p>
  <p id="an">论曰。<a id="a-o"></a>慧谓择法。<a id="a-p"></a>净谓无漏。<a id="a-q"></a>净慧眷属名曰随行。<a id="a-r"></a>如是总说无漏五蕴名为对法。<a id="a-s"></a>此则胜义阿毗达磨。<a id="a-t"></a>若说世俗阿毗达磨即能得此。<a id="a-u"></a>诸慧及论。<a id="a-v"></a>慧谓得此有漏修慧思闻生得慧及随行。<a id="a-w"></a>论谓传生无漏慧教。<a id="a-x"></a>此诸慧论。<a id="a-y"></a>是彼资粮故亦得名阿毗达磨。<a id="a-z"></a>释此名者能持自相。<a id="a-10"></a>故名为法。<a id="a-11"></a>若胜义法唯是涅槃。<a id="a-12"></a>若法相法通四圣谛。<a id="a-13"></a>此能对向或能对观。<a id="a-14"></a>故称对法。<a id="a-15"></a>已释对法。<a id="a-16"></a>何故此论名对法藏。<a id="a-17"></a>颂曰。</p>
  <p id="a18">摄彼胜义依彼故　　此立对法俱舍名</p>
  <p id="a19">论曰。<a id="a-1A"></a>由彼对法论中胜义入此摄故。<a id="a-1B"></a>此得藏名。<a id="a-1C"></a>或此依彼。<a id="a-1D"></a>从彼引生。<a id="a-1E"></a>是彼所藏。<a id="a-1F"></a>故亦名藏。<a id="a-1G"></a>是故此论名对法藏。<a id="a-1H"></a>何因说彼阿毗达磨。<a id="a-1I"></a>谁复先说阿毗达磨。<a id="a-1J"></a>而今造论恭敬解释。<a id="a-1K"></a>颂曰。</p>
  <p id="a1L">若离择法定无余　　能灭诸惑胜方便</p>
  <p id="a1M">由惑世间漂有海　　因此传佛说对法</p>
  <p id="a1N">论曰。<a id="a-1O"></a>若离择法无胜方便能灭诸惑。<a id="a-1P"></a>诸惑能令世间漂转生死大海。<a id="a-1Q"></a>因此传佛说彼对法。<a id="a-1R"></a>欲令世间得择法故。<a id="a-1S"></a>离说对法。<a id="a-1T"></a>弟子不能于诸法相如理简择。<a id="a-1U"></a>然佛世尊处处散说阿毗达磨。<a id="a-1V"></a>大德迦多衍尼子等诸大声闻结集安置。<a id="a-1W"></a>犹如大德法救所集无常品等邬拖南颂。<a id="a-1X"></a>毗婆沙师传说如此。<a id="a-1Y"></a>何法名为彼所简择。<a id="a-1Z"></a>因此传佛说对法耶。<a id="a-1a"></a>颂曰。</p>
  <p id="a1b">有漏无漏法　　除道余有为</p>
  <p id="a1c">于彼漏随增　　故说名有漏</p>
  <p id="a1d">无漏谓道谛　　及三种无为</p>
  <p id="a1e">谓虚空二灭　　此中空无碍</p>
  <p id="a1f">择灭谓离系　　随系事各别</p>
  <p id="a1g">毕竟碍当生　　别得非择灭</p>
  <p id="a1h">论曰。<a id="a-1i"></a>说一切法略有二种。<a id="a-1j"></a>谓有漏无漏。<a id="a-1k"></a>有漏法云何。<a id="a-1l"></a>谓除道谛余有为法。<a id="a-1m"></a>所以者何。<a id="a-1n"></a>诸漏于中等随增故。<a id="a-1o"></a>缘灭道谛诸漏虽生。<a id="a-1p"></a>而不随增故非有漏。<a id="a-1q"></a>不随增义随眠品中自当显说。<a id="a-1r"></a>已辩有漏。<a id="a-1s"></a>无漏云何。<a id="a-1t"></a>谓道圣谛及三无为。<a id="a-1u"></a>何等为三。<a id="a-1v"></a>虚空二灭。<a id="a-1w"></a>二灭者何。<a id="a-1x"></a>择非择灭。<a id="a-1y"></a>此虚空等三种无为及道圣谛。<a id="a-1z"></a>名无漏法。<a id="a-20"></a>所以者何。<a id="a-21"></a>诸漏于中不随增故。<a id="a-22"></a>于略所说三无为中。<a id="a-23"></a>虚空但以无碍为性。<a id="a-24"></a>由无障故色于中行。<a id="a-25"></a>择灭即以离系为性。<a id="a-26"></a>诸有漏法远离系缚证得解脱。<a id="a-27"></a>名为择灭。<a id="a-28"></a>择谓简择即慧差别。<a id="a-29"></a>各别简择四圣谛故。<a id="a-2A"></a>择力所得灭名为择灭。<a id="a-2B"></a>如牛所驾车名曰牛车。<a id="a-2C"></a>略去中言故作是说。<a id="a-2D"></a>一切有漏法同一择灭耶。<a id="a-2E"></a>不尔。<a id="a-2F"></a>云何随系事别。<a id="a-2G"></a>谓随系事量。<a id="a-2H"></a>离系事亦尔。<a id="a-2I"></a>若不尔者于证见苦所断烦恼灭时。<a id="a-2J"></a>应证一切所断诸烦恼灭。<a id="a-2K"></a>若如是者。<a id="a-2L"></a>修余对治则为无用。<a id="a-2M"></a>依何义说灭无同类。<a id="a-2N"></a>依灭自无同类因义亦不与他。<a id="a-2O"></a>故作是说。<a id="a-2P"></a>非无同类。<a id="a-2Q"></a>已说择灭。<a id="a-2R"></a>永碍当生得非择灭。<a id="a-2S"></a>谓能永碍未来法生。<a id="a-2T"></a>得灭异前名非择灭。<a id="a-2U"></a>得不因择但由阙缘。<a id="a-2V"></a>如眼与意专一色时余色声香味触等谢。<a id="a-2W"></a>缘彼境界五识身等。<a id="a-2X"></a>住未来世毕竟不生。<a id="a-2Y"></a>由彼不能缘过去境。<a id="a-2Z"></a>缘不具故得非择灭。<a id="a-2a"></a>于法得灭应作四句。<a id="a-2b"></a>或于诸法唯得择灭。<a id="a-2c"></a>谓诸有漏过现生法。<a id="a-2d"></a>或于诸法唯非择灭。<a id="a-2e"></a>谓不生法无漏有为。<a id="a-2f"></a>或于诸法俱得二灭。<a id="a-2g"></a>谓彼不生诸有漏法。<a id="a-2h"></a>或于诸法不得二灭。<a id="a-2i"></a>谓诸无漏过现生法。<a id="a-2j"></a>如是已说三种无为。<a id="a-2k"></a>前说除道余有为法。<a id="a-2l"></a>是名有漏。<a id="a-2m"></a>何谓有为。<a id="a-2n"></a>颂曰。</p>
  <p id="a2o">又诸有为法　　谓色等五蕴</p>
  <p id="a2p">亦世路言依　　有离有事等</p>
  <p id="a2q">论曰。<a id="a-2r"></a>色等五蕴谓初色蕴乃至识蕴。<a id="a-2s"></a>如是五法具摄有为。<a id="a-2t"></a>众缘聚集共所作故。<a id="a-2u"></a>无有少法一缘所生。<a id="a-2v"></a>是彼类故。<a id="a-2w"></a>未来无妨。<a id="a-2x"></a>如乳如薪。<a id="a-2y"></a>此有为法亦名世路。<a id="a-2z"></a>已行正行当行性故。<a id="a-30"></a>或为无常所吞食故。<a id="a-31"></a>或名言依。<a id="a-32"></a>言谓语言。<a id="a-33"></a>此所依者即名俱义。<a id="a-34"></a>如是言依具摄一切有为诸法。<a id="a-35"></a>若不尔者应违品类足论所说。<a id="a-36"></a>彼说言依十八界摄。<a id="a-37"></a>或名有离。<a id="a-38"></a>离谓永离。<a id="a-39"></a>即是涅槃。<a id="a-3A"></a>一切有为有彼离故。<a id="a-3B"></a>或名有事。<a id="a-3C"></a>以有因故。<a id="a-3D"></a>事是因义。<a id="a-3E"></a>毗婆沙师传说如此。<a id="a-3F"></a>如是等类是有为法差别众名。<a id="a-3G"></a>于此所说有为法中。<a id="a-3H"></a>颂曰。</p>
  <p id="a3I">有漏名取蕴　　亦说为有诤</p>
  <p id="a3J">及苦集世间　　见处三有等</p>
  <p id="a3K">论曰。<a id="a-3L"></a>此何所立。<a id="a-3M"></a>谓立取蕴亦名为蕴。<a id="a-3N"></a>或有唯蕴而非取蕴。<a id="a-3O"></a>谓无漏行。<a id="a-3P"></a>烦恼名取。<a id="a-3Q"></a>蕴从取生故名取蕴。<a id="a-3R"></a>如草糠火。<a id="a-3S"></a>或蕴属取故名取蕴。<a id="a-3T"></a>如帝王臣。<a id="a-3U"></a>或蕴生取故名取蕴。<a id="a-3V"></a>如花果树。<a id="a-3W"></a>此有漏法亦名有诤。<a id="a-3X"></a>烦恼名诤。<a id="a-3Y"></a>触动善品故。<a id="a-3Z"></a>损害自他故。<a id="a-3a"></a>诤随增故。<a id="a-3b"></a>名为有诤。<a id="a-3c"></a>犹如有漏。<a id="a-3d"></a>亦名为苦。<a id="a-3e"></a>违圣心故。<a id="a-3f"></a>亦名为集。<a id="a-3g"></a>能招苦故。<a id="a-3h"></a>亦名世间。<a id="a-3i"></a>可毁坏故。<a id="a-3j"></a>有对治故。<a id="a-3k"></a>亦名见处。<a id="a-3l"></a>见住其中随增眠故。<a id="a-3m"></a>亦名三有。<a id="a-3n"></a>有因有依三有摄故。<a id="a-3o"></a>如是等类是有漏法随义别名。<a id="a-3p"></a>如上所言。<a id="a-3q"></a>色等五蕴名有为法。<a id="a-3r"></a>色蕴者何。<a id="a-3s"></a>颂曰。</p>
  <p id="a3t">色者唯五根　　五境及无表</p>
  <p id="a3u">论曰。<a id="a-3v"></a>言五根者。<a id="a-3w"></a>所谓眼耳鼻舌身根。<a id="a-3x"></a>言五境者。<a id="a-3y"></a>即是眼等五根境界。<a id="a-3z"></a>所谓色声香味所触。<a id="a-40"></a>及无表者。<a id="a-41"></a>谓无表色。<a id="a-42"></a>唯依此量立色蕴名。<a id="a-43"></a>此中先应说五根相。<a id="a-44"></a>颂曰。</p>
  <p id="a45">彼识依净色　　名眼等五根</p>
  <p id="a46">论曰。<a id="a-47"></a>彼谓前说色等五境。<a id="a-48"></a>识即色声香味触识。<a id="a-49"></a>彼识所依五种净色。<a id="a-4A"></a>如其次第应知。<a id="a-4B"></a>即是眼等五根。<a id="a-4C"></a>如世尊说。<a id="a-4D"></a>苾刍当知。<a id="a-4E"></a>眼谓内处四大所造净色为性。<a id="a-4F"></a>如是广说。<a id="a-4G"></a>或复彼者。<a id="a-4H"></a>谓前所说眼等五根。<a id="a-4I"></a>识即眼耳鼻舌身识。<a id="a-4J"></a>彼识所依五种净色名眼等根。<a id="a-4K"></a>是眼等识所依止义。<a id="a-4L"></a>如是便顺品类足论。<a id="a-4M"></a>如彼论说。<a id="a-4N"></a>云何眼根。<a id="a-4O"></a>眼识所依净色为性。<a id="a-4P"></a>如是广说。<a id="a-4Q"></a>已说五根。<a id="a-4R"></a>次说五境。<a id="a-4S"></a>颂曰。</p>
  <p id="a4T">色二或二十　　声唯有八种</p>
  <p id="a4U">味六香四种　　触十一为性</p>
  <p id="a4V">论曰。<a id="a-4W"></a>言色二者。<a id="a-4X"></a>一显二形。<a id="a-4Y"></a>显色有四。<a id="a-4Z"></a>青黄赤白。<a id="a-4a"></a>余显是此四色差别。<a id="a-4b"></a>形色有八。<a id="a-4c"></a>谓长为初不正为后。<a id="a-4d"></a>或二十者。<a id="a-4e"></a>即此色处复说二十。<a id="a-4f"></a>谓青黄赤白长短方圆高下正不正。<a id="a-4g"></a>云烟尘雾影光明闇。<a id="a-4h"></a>有余师说。<a id="a-4i"></a>空一显色第二十一。<a id="a-4j"></a>此中正者。<a id="a-4k"></a>谓形平等。<a id="a-4l"></a>形不平等名为不正。<a id="a-4m"></a>地水气腾说之为雾。<a id="a-4n"></a>日焰名光。<a id="a-4o"></a>月星火药宝珠电等诸焰名明。<a id="a-4p"></a>障光明生于中余色可见名影。<a id="a-4q"></a>翻此为闇。<a id="a-4r"></a>余色易了故今不释。<a id="a-4s"></a>或有色处有显无形。<a id="a-4t"></a>谓青黄赤白影光明闇。<a id="a-4u"></a>或有色处有形无显。<a id="a-4v"></a>谓长等一分身表业性。<a id="a-4w"></a>或有色处有显有形。<a id="a-4x"></a>谓所余色。<a id="a-4y"></a>有余师说。<a id="a-4z"></a>唯光明色有显无形。<a id="a-50"></a>现见世间青等色处有长等故。<a id="a-51"></a>如何一事具有显形。<a id="a-52"></a>由于此中俱可知故。<a id="a-53"></a>此中有者是有智义非有境义。<a id="a-54"></a>若尔身表中亦应有显智。<a id="a-55"></a>已说色处。<a id="a-56"></a>当说声处。<a id="a-57"></a>声唯八种。<a id="a-58"></a>谓有执受。<a id="a-59"></a>或无执受大种为因。<a id="a-5A"></a>及有情名非有情名差别为四。<a id="a-5B"></a>此复可意及不可意差别成八。<a id="a-5C"></a>执受大种为因声者。<a id="a-5D"></a>谓言手等所发音声。<a id="a-5E"></a>风林河等所发音声。<a id="a-5F"></a>名无执受大种为因。<a id="a-5G"></a>有情名声。<a id="a-5H"></a>谓语表业。<a id="a-5I"></a>余声则是非有情名。<a id="a-5J"></a>有说。<a id="a-5K"></a>有声通有执受及无执受大种为因。<a id="a-5L"></a>如手鼓等合所生声。<a id="a-5M"></a>如不许一显色极微二四大造。<a id="a-5N"></a>声亦应尔。<a id="a-5O"></a>已说声处。<a id="a-5P"></a>当说味处。<a id="a-5Q"></a>味有六种。<a id="a-5R"></a>甘醋碱辛苦淡别故。<a id="a-5S"></a>已说味处。<a id="a-5T"></a>当说香处。<a id="a-5U"></a>香有四种。<a id="a-5V"></a>好香恶香等不等香有差别故。<a id="a-5W"></a>本论中说。<a id="a-5X"></a>香有三种。<a id="a-5Y"></a>好香恶香及平等香。<a id="a-5Z"></a>已说香处。<a id="a-5a"></a>当说触处。<a id="a-5b"></a>触有十一。<a id="a-5c"></a>谓四大种滑性涩性重性轻性及冷饥渴。<a id="a-5d"></a>此中大种后当广说。<a id="a-5e"></a>柔软名滑。<a id="a-5f"></a>粗强为涩。<a id="a-5g"></a>可称名重。<a id="a-5h"></a>翻此为轻。<a id="a-5i"></a>暖欲名冷。<a id="a-5j"></a>食欲名饥。<a id="a-5k"></a>饮欲名渴。<a id="a-5l"></a>此三于因立果名故。<a id="a-5m"></a>作如是说。<a id="a-5n"></a>如有颂言。</p>
  <p id="a5o">诸佛出现乐　　演说正法乐</p>
  <p id="a5p">僧众和合乐　　同修勇进乐</p>
  <p id="a5q">于色界中无饥渴触有所余触。<a id="a-5r"></a>彼界衣服别不可称。<a id="a-5s"></a>聚则可称。<a id="a-5t"></a>冷暖于彼虽无能损而有能益。<a id="a-5u"></a>传说如此。<a id="a-5v"></a>此中已说多种色处。<a id="a-5w"></a>有时眼识缘一事生。<a id="a-5x"></a>谓于尔时各别了别。<a id="a-5y"></a>有时眼识缘多事生。<a id="a-5z"></a>谓于尔时不别了别。<a id="a-60"></a>如远观察军众山林无量显形珠宝聚等。<a id="a-61"></a>应知耳等诸识亦尔。<a id="a-62"></a>有余师说。<a id="a-63"></a>身识极多缘五触起。<a id="a-64"></a>谓四大种滑等随一。<a id="a-65"></a>有说。<a id="a-66"></a>极多总缘一切十一触起。<a id="a-67"></a>若尔五识总缘境故。<a id="a-68"></a>应五识身取共相境非自相境。<a id="a-69"></a>约处自相。<a id="a-6A"></a>许五识身取自相境非事自相斯有何失。<a id="a-6B"></a>今应思择。<a id="a-6C"></a>身舌二根两境俱至。<a id="a-6D"></a>何识先起。<a id="a-6E"></a>随境强盛彼识先生。<a id="a-6F"></a>境若均平舌识先起。<a id="a-6G"></a>食饮引身令相续故。<a id="a-6H"></a>已说根境及取境相。<a id="a-6I"></a>无表色相今次当说。<a id="a-6J"></a>颂曰。</p>
  <p id="a6K">乱心无心等　　随流净不净</p>
  <p id="a6L">大种所造性　　由此说无表</p>
  <p id="a6M">论曰。<a id="a-6N"></a>乱心者。<a id="a-6O"></a>谓此余心。<a id="a-6P"></a>无心者。<a id="a-6Q"></a>谓入无想及灭尽定。<a id="a-6R"></a>等言显示不乱有心。<a id="a-6S"></a>相似相续说名随流。<a id="a-6T"></a>善与不善名净不净。<a id="a-6U"></a>为简诸得相似相续。<a id="a-6V"></a>是故复言大种所造。<a id="a-6W"></a>毗婆沙说。<a id="a-6X"></a>造是因义。<a id="a-6Y"></a>谓作生等五种因故。<a id="a-6Z"></a>显立名因故言由此。<a id="a-6a"></a>无表虽以色业为性如有表业。<a id="a-6b"></a>而非表示令他了知。<a id="a-6c"></a>故名无表。<a id="a-6d"></a>说者显此是师宗言。<a id="a-6e"></a>略说表业及定所生善不善色名为无表。<a id="a-6f"></a>既言无表大种所造。<a id="a-6g"></a>大种云何。<a id="a-6h"></a>颂曰。</p>
  <p id="a6i">大种谓四界　　即地水火风</p>
  <p id="a6j">能成持等业　　坚湿暖动性</p>
  <p id="a6k">论曰。<a id="a-6l"></a>地水火风能持自相及所造色。<a id="a-6m"></a>故名为界。<a id="a-6n"></a>如是四界亦名大种。<a id="a-6o"></a>一切余色所依性故。<a id="a-6p"></a>体宽广故。<a id="a-6q"></a>或于地等增盛聚中。<a id="a-6r"></a>形相大故。<a id="a-6s"></a>或起种种大事用故。<a id="a-6t"></a>此四大种能成何业。<a id="a-6u"></a>如其次第能成持摄熟长四业。<a id="a-6v"></a>地界能持。<a id="a-6w"></a>水界能摄。<a id="a-6x"></a>火界能熟。<a id="a-6y"></a>风界能长。<a id="a-6z"></a>长谓增盛。<a id="a-70"></a>或复流引。<a id="a-71"></a>业用既尔。<a id="a-72"></a>自性云何。<a id="a-73"></a>如其次第即用坚湿暖动为性。<a id="a-74"></a>地界坚性。<a id="a-75"></a>水界湿性。<a id="a-76"></a>火界暖性。<a id="a-77"></a>风界动性。<a id="a-78"></a>由此能引大种造色。<a id="a-79"></a>令其相续生至余方。<a id="a-7A"></a>如吹灯光。<a id="a-7B"></a>故名为动。<a id="a-7C"></a>品类足论及契经言。<a id="a-7D"></a>云何名风界。<a id="a-7E"></a>谓轻等动性。<a id="a-7F"></a>复说轻性为所造色。<a id="a-7G"></a>故应风界动为自性。<a id="a-7H"></a>举业显体故亦言轻。<a id="a-7I"></a>云何地等地等界别。<a id="a-7J"></a>颂曰。</p>
  <p id="a7K">地谓显形色　　随世想立名</p>
  <p id="a7L">水火亦复然　　风即界亦尔</p>
  <p id="a7M">论曰。<a id="a-7N"></a>地谓显形。<a id="a-7O"></a>色处为体。<a id="a-7P"></a>随世间想假立此名。<a id="a-7Q"></a>由诸世间相示地者。<a id="a-7R"></a>以显形色。<a id="a-7S"></a>而相示故。<a id="a-7T"></a>水火亦然。<a id="a-7U"></a>风即风界。<a id="a-7V"></a>世间于动立风名故或如地等随世想名。<a id="a-7W"></a>风亦显形。<a id="a-7X"></a>故言亦尔。<a id="a-7Y"></a>如世间说黑风团风。<a id="a-7Z"></a>此用显形。<a id="a-7a"></a>表示风故。<a id="a-7b"></a>何故此蕴无表为后说为色耶。<a id="a-7c"></a>由变坏故。<a id="a-7d"></a>如世尊说。<a id="a-7e"></a>苾刍当知。<a id="a-7f"></a>由变坏故名色取蕴。<a id="a-7g"></a>谁能变坏。<a id="a-7h"></a>谓手触故即便变坏。<a id="a-7i"></a>乃至广说。<a id="a-7j"></a>变坏即是可恼坏义。<a id="a-7k"></a>故义品中作如是说。</p>
  <p id="a7l">趣求诸欲人　　常起于希望</p>
  <p id="a7m">诸欲若不遂　　恼坏如箭中</p>
  <p id="a7n">色复云何欲所恼坏。<a id="a-7o"></a>欲所扰恼变坏生故。<a id="a-7p"></a>有说。<a id="a-7q"></a>变碍故名为色。<a id="a-7r"></a>若尔极微应不名色。<a id="a-7s"></a>无变碍故。<a id="a-7t"></a>此难不然。<a id="a-7u"></a>无一极微各处而住。<a id="a-7v"></a>众微聚集变碍义成。<a id="a-7w"></a>过去未来应不名色。<a id="a-7x"></a>此亦曾当有变碍故。<a id="a-7y"></a>及彼类故。<a id="a-7z"></a>如所烧薪。<a id="a-80"></a>诸无表色应不名色。<a id="a-81"></a>有释。<a id="a-82"></a>表色有变碍故。<a id="a-83"></a>无表随彼亦受色名。<a id="a-84"></a>譬如树动影亦随动。<a id="a-85"></a>此释不然。<a id="a-86"></a>无变碍故。<a id="a-87"></a>又表灭时无表应灭。<a id="a-88"></a>如树灭时影必随灭。<a id="a-89"></a>有释所依大种变碍故。<a id="a-8A"></a>无表业亦得色名。<a id="a-8B"></a>若尔所依有变碍故。<a id="a-8C"></a>眼识等五应亦名色。<a id="a-8D"></a>此难不齐。<a id="a-8E"></a>无表依止大种转时。<a id="a-8F"></a>如影依树光依珠宝。<a id="a-8G"></a>眼等五识依眼等时则不如是。<a id="a-8H"></a>唯能为作助生缘故。<a id="a-8I"></a>此影依树光依宝言。<a id="a-8J"></a>且非符顺毗婆沙义。<a id="a-8K"></a>彼宗影等显色极微。<a id="a-8L"></a>各自依止四大种故。<a id="a-8M"></a>设许影光依止树宝。<a id="a-8N"></a>而无表色不同彼依。<a id="a-8O"></a>彼许所依大种虽灭而无表色不随灭故。<a id="a-8P"></a>是故所言未为释难。<a id="a-8Q"></a>复有别释彼所难言。<a id="a-8R"></a>眼识等五所依不定。<a id="a-8S"></a>或有变碍。<a id="a-8T"></a>谓眼等根。<a id="a-8U"></a>或无变碍。<a id="a-8V"></a>谓无间意。<a id="a-8W"></a>无表所依则不如是。<a id="a-8X"></a>故前所难定为不齐。<a id="a-8Y"></a>变碍名色理得成就。<a id="a-8Z"></a>颂曰。</p>
  <p id="a8a">此中根与境　　许即十处界</p>
  <p id="a8b">论曰。<a id="a-8c"></a>此前所说色蕴性中。<a id="a-8d"></a>许即根境为十处界。<a id="a-8e"></a>谓于处门立为十处。<a id="a-8f"></a>眼处色处广说乃至身处触处。<a id="a-8g"></a>若于界门立为十界。<a id="a-8h"></a>眼界色界广说乃至身界触界。<a id="a-8i"></a>已说色蕴并立处界。<a id="a-8j"></a>当说受等三蕴处界。<a id="a-8k"></a>颂曰。</p>
  <p id="a8l">受领纳随触　　想取像为体</p>
  <p id="a8m">四余名行蕴　　如是受等三</p>
  <p id="a8n">及无表无为　　名法处法界</p>
  <p id="a8o">论曰。<a id="a-8p"></a>受蕴谓三。<a id="a-8q"></a>领纳随触。<a id="a-8r"></a>即乐及苦不苦不乐。<a id="a-8s"></a>此复分别成六受身。<a id="a-8t"></a>谓眼触所生受乃至意触所生受。<a id="a-8u"></a>想蕴谓能取像为体。<a id="a-8v"></a>即能执取青黄长短男女怨亲苦乐等相。<a id="a-8w"></a>此复分别成六想身。<a id="a-8x"></a>应如受说。<a id="a-8y"></a>除前及后色受想识。<a id="a-8z"></a>余一切行名为行蕴。<a id="a-90"></a>然薄伽梵于契经中说六思身为行蕴者。<a id="a-91"></a>由最胜故。<a id="a-92"></a>所以者何。<a id="a-93"></a>行名造作。<a id="a-94"></a>思是业性造作义强。<a id="a-95"></a>故为最胜。<a id="a-96"></a>是故佛说若能造作有漏有为名行取蕴。<a id="a-97"></a>若不尔者。<a id="a-98"></a>余心所法及不相应。<a id="a-99"></a>非蕴摄故。<a id="a-9A"></a>应非苦集。<a id="a-9B"></a>则不可为应知应断。<a id="a-9C"></a>如世尊说。<a id="a-9D"></a>若于一法未达未知。<a id="a-9E"></a>我说不能作苦边际。<a id="a-9F"></a>未断未灭说亦如是。<a id="a-9G"></a>是故定应许除四蕴余有为行皆行蕴摄。<a id="a-9H"></a>即此所说受想行蕴。<a id="a-9I"></a>及无表色。<a id="a-9J"></a>三种无为。<a id="a-9K"></a>如是七法。<a id="a-9L"></a>于处门中立为法处。<a id="a-9M"></a>于界门中立为法界。<a id="a-9N"></a>已说受等三蕴处界。<a id="a-9O"></a>当说识蕴并立处界。<a id="a-9P"></a>颂曰。</p>
  <p id="a9Q">识谓各了别　　此即名意处</p>
  <p id="a9R">及七界应知　　六识转为意</p>
  <p id="a9S">论曰。<a id="a-9T"></a>各各了别彼彼境界。<a id="a-9U"></a>总取境相故名识蕴。<a id="a-9V"></a>此复差别有六识身。<a id="a-9W"></a>谓眼识身至意识身。<a id="a-9X"></a>应知如是所说识蕴。<a id="a-9Y"></a>于处门中立为意处。<a id="a-9Z"></a>于界门中立为七界。<a id="a-9a"></a>谓眼识界至意识界。<a id="a-9b"></a>即此六识转为意界。<a id="a-9c"></a>如是此中所说五蕴。<a id="a-9d"></a>即十二处并十八界。<a id="a-9e"></a>谓除无表诸余色蕴即名十处。<a id="a-9f"></a>亦名十界。<a id="a-9g"></a>受想行蕴无表无为总名法处。<a id="a-9h"></a>亦名法界。<a id="a-9i"></a>应知识蕴即名意处。<a id="a-9j"></a>亦名七界。<a id="a-9k"></a>谓六识界及与意界。<a id="a-9l"></a>岂不识蕴唯六识身。<a id="a-9m"></a>异此说何复为意界。<a id="a-9n"></a>更无异法。<a id="a-9o"></a>即于此中颂曰。</p>
  <p id="a9p">由即六识身　　无间灭为意</p>
  <p id="a9q">论曰。<a id="a-9r"></a>即六识身无间灭已。<a id="a-9s"></a>能生后识故名意界。<a id="a-9t"></a>谓如此子即名余父。<a id="a-9u"></a>又如此果即名余种。<a id="a-9v"></a>若尔实界应唯十七或唯十二。<a id="a-9w"></a>六识与意更相摄故。<a id="a-9x"></a>何缘得立十八界耶。<a id="a-9y"></a>颂曰。</p>
  <p id="a9z">成第六依故　　十八界应知</p>
  <p id="aA0">论曰。<a id="a-A1"></a>如五识界。<a id="a-A2"></a>别有眼等五界为依。<a id="a-A3"></a>第六意识无别所依。<a id="a-A4"></a>为成此依故说意界。<a id="a-A5"></a>如是所依能依境界。<a id="a-A6"></a>应知各六界成十八。<a id="a-A7"></a>若尔无学最后念心应非意界。<a id="a-A8"></a>此无间灭后识不生。<a id="a-A9"></a>非意界故。<a id="a-AA"></a>不尔。<a id="a-AB"></a>此已住意性故。<a id="a-AC"></a>阙余缘故后识不生。<a id="a-AD"></a>此中蕴摄一切有为。<a id="a-AE"></a>取蕴唯摄一切有漏。<a id="a-AF"></a>处界总摄一切法尽。<a id="a-AG"></a>别摄如是。<a id="a-AH"></a>总摄云何。<a id="a-AI"></a>颂曰。</p>
  <p id="aAJ">总摄一切法　　由一蕴处界</p>
  <p id="aAK">摄自性非余　　以离他性故</p>
  <p id="aAL">论曰。<a id="a-AM"></a>由一色蕴意处法界。<a id="a-AN"></a>应知总摄一切法尽。<a id="a-AO"></a>谓于诸处就胜义说。<a id="a-AP"></a>唯摄自性不摄他性。<a id="a-AQ"></a>所以者何。<a id="a-AR"></a>法与他性恒相离故。<a id="a-AS"></a>此离于彼。<a id="a-AT"></a>而言摄者。<a id="a-AU"></a>其理不然。<a id="a-AV"></a>且如眼根。<a id="a-AW"></a>唯摄色蕴眼处眼界苦集谛等。<a id="a-AX"></a>是彼性故。<a id="a-AY"></a>不摄余蕴余处界等。<a id="a-AZ"></a>离彼性故。<a id="a-Aa"></a>若于诸处就世俗说。<a id="a-Ab"></a>应知亦以余法摄余。<a id="a-Ac"></a>如四摄事摄徒众等。<a id="a-Ad"></a>眼耳鼻三处各有二。<a id="a-Ae"></a>何缘界体非二十一。<a id="a-Af"></a>此难非理。<a id="a-Ag"></a>所以者何。<a id="a-Ah"></a>颂曰。</p>
  <p id="aAi">类境识同故　　虽二界体一</p>
  <p id="aAj">论曰。<a id="a-Ak"></a>类同者。<a id="a-Al"></a>谓二处同是眼自性故。<a id="a-Am"></a>境同者。<a id="a-An"></a>谓二处同用色为境故。<a id="a-Ao"></a>识同者。<a id="a-Ap"></a>谓二处同为眼识依故。<a id="a-Aq"></a>由此眼界虽二而一。<a id="a-Ar"></a>耳鼻亦应如是安立。<a id="a-As"></a>若尔何缘生依二处。<a id="a-At"></a>颂曰。</p>
  <p id="aAu">然为令端严　　眼等各生二</p>
  <p id="aAv">论曰。<a id="a-Aw"></a>为所依身相端严故。<a id="a-Ax"></a>界体虽一而两处生。<a id="a-Ay"></a>若眼耳根处唯生一。<a id="a-Az"></a>鼻无二穴身不端严。<a id="a-B0"></a>此释不然。<a id="a-B1"></a>若本来尔谁言丑陋。<a id="a-B2"></a>又猫鸱等虽生二处有何端严。<a id="a-B3"></a>若尔三根何缘生二。<a id="a-B4"></a>为所发识明了端严。<a id="a-B5"></a>现见世间。<a id="a-B6"></a>闭一目等了别色等便不分明。<a id="a-B7"></a>是故三根各生二处。<a id="a-B8"></a>已说诸蕴及处界摄。<a id="a-B9"></a>当说其义。<a id="a-BA"></a>此蕴处界别义云何。<a id="a-BB"></a>颂曰。</p>
  <p id="aBC">聚生门种族　　是蕴处界义</p>
  <p id="aBD">论曰。<a id="a-BE"></a>诸有为法和合聚义是蕴义。<a id="a-BF"></a>如契经言。<a id="a-BG"></a>诸所有色。<a id="a-BH"></a>若过去若未来若现在。<a id="a-BI"></a>若内若外。<a id="a-BJ"></a>若粗若细。<a id="a-BK"></a>若劣若胜。<a id="a-BL"></a>若远若近。<a id="a-BM"></a>如是一切略为一聚。<a id="a-BN"></a>说名色蕴。<a id="a-BO"></a>由此聚义蕴义得成。<a id="a-BP"></a>于此经中。<a id="a-BQ"></a>无常已灭名过去。<a id="a-BR"></a>若未已生名未来。<a id="a-BS"></a>已生未谢名现在。<a id="a-BT"></a>自身名内。<a id="a-BU"></a>所余名外。<a id="a-BV"></a>或约处辩。<a id="a-BW"></a>有对名粗。<a id="a-BX"></a>无对名细。<a id="a-BY"></a>或相待立。<a id="a-BZ"></a>若言相待。<a id="a-Ba"></a>粗细不成。<a id="a-Bb"></a>此难不然。<a id="a-Bc"></a>所待异故。<a id="a-Bd"></a>待彼为粗未尝为细。<a id="a-Be"></a>待彼为细未尝为粗。<a id="a-Bf"></a>犹如父子苦集谛等染污名劣。<a id="a-Bg"></a>不染名胜。<a id="a-Bh"></a>去来名远。<a id="a-Bi"></a>现在名近。<a id="a-Bj"></a>乃至识蕴应知亦然。<a id="a-Bk"></a>而有差别。<a id="a-Bl"></a>谓依五根名粗。<a id="a-Bm"></a>唯依意根名细。<a id="a-Bn"></a>或约地辩。<a id="a-Bo"></a>毗婆沙师所说如是。<a id="a-Bp"></a>大德法救复作是言。<a id="a-Bq"></a>五根所取名粗色。<a id="a-Br"></a>所余名细色。<a id="a-Bs"></a>非可意者名劣色。<a id="a-Bt"></a>所余名胜色。<a id="a-Bu"></a>不可见处名远色。<a id="a-Bv"></a>在可见处名近色。<a id="a-Bw"></a>过去等色如自名显受等亦然。<a id="a-Bx"></a>随所依力应知远近粗细同前。<a id="a-By"></a>心心所法生长门义是处义。<a id="a-Bz"></a>训释词者。<a id="a-C0"></a>谓能生长心心所法故名为处。<a id="a-C1"></a>是能生长彼作用义。<a id="a-C2"></a>法种族义是界义。<a id="a-C3"></a>如一山中有多铜铁金银等族说名多界。<a id="a-C4"></a>如是一身。<a id="a-C5"></a>或一相续有十八类诸法种族名十八界。<a id="a-C6"></a>此中种族是生本义。<a id="a-C7"></a>如是眼等谁之生本。<a id="a-C8"></a>谓自种类同类因故。<a id="a-C9"></a>若尔无为应不名界。<a id="a-CA"></a>心心所法生之本故。<a id="a-CB"></a>有说。<a id="a-CC"></a>界声表种类义。<a id="a-CD"></a>谓十八法种类自性各别不同名十八界。<a id="a-CE"></a>若言聚义是蕴义者。<a id="a-CF"></a>蕴应假有。<a id="a-CG"></a>多实积集共所成故。<a id="a-CH"></a>如聚如我。<a id="a-CI"></a>此难不然。<a id="a-CJ"></a>一实极微亦名蕴故。<a id="a-CK"></a>若尔不应言聚义是蕴义。<a id="a-CL"></a>非一实物有聚义故。<a id="a-CM"></a>有说。<a id="a-CN"></a>能荷重担义是蕴义。<a id="a-CO"></a>由此世间说肩名蕴。<a id="a-CP"></a>物所聚故。<a id="a-CQ"></a>或有说者。<a id="a-CR"></a>可分段义是蕴义。<a id="a-CS"></a>故世有言。<a id="a-CT"></a>汝三蕴还我当与汝。<a id="a-CU"></a>此释越经。<a id="a-CV"></a>经说聚义是蕴义故。<a id="a-CW"></a>如契经言。<a id="a-CX"></a>诸所有色若过去等。<a id="a-CY"></a>广说如前。<a id="a-CZ"></a>若谓此经显过去等一一色等各别名蕴。<a id="a-Ca"></a>是故一切过去色等一一实物各各名蕴。<a id="a-Cb"></a>此执非理。<a id="a-Cc"></a>故彼经言。<a id="a-Cd"></a>如是一切略为一聚说名蕴故。<a id="a-Ce"></a>是故如聚。<a id="a-Cf"></a>蕴定假有。<a id="a-Cg"></a>若尔应许诸有色处亦是假有。<a id="a-Ch"></a>眼等极微。<a id="a-Ci"></a>要多积聚成生门故。<a id="a-Cj"></a>此难非理。<a id="a-Ck"></a>多积聚中一一极微。<a id="a-Cl"></a>有因用故。<a id="a-Cm"></a>若不尔者。<a id="a-Cn"></a>根境相助共生识等。<a id="a-Co"></a>应非别处。<a id="a-Cp"></a>是则应无十二处别。<a id="a-Cq"></a>然毗婆沙作如是说。<a id="a-Cr"></a>对法诸师若观假蕴。<a id="a-Cs"></a>彼说极微一界一处一蕴少分。<a id="a-Ct"></a>若不观者。<a id="a-Cu"></a>彼说极微即是一界一处一蕴。<a id="a-Cv"></a>此应于分假谓有分。<a id="a-Cw"></a>如烧少衣亦说烧衣。<a id="a-Cx"></a>何故世尊于所知境。<a id="a-Cy"></a>由蕴等门作三种说。<a id="a-Cz"></a>颂曰。</p>
  <p id="aD0">愚根乐三故　　说蕴处界三</p>
  <p id="aD1">论曰。<a id="a-D2"></a>所化有情有三品故。<a id="a-D3"></a>世尊为说蕴等三门。<a id="a-D4"></a>传说。<a id="a-D5"></a>有情愚有三种。<a id="a-D6"></a>或愚心所总执为我。<a id="a-D7"></a>或唯愚色。<a id="a-D8"></a>或愚色心。<a id="a-D9"></a>根亦有三。<a id="a-DA"></a>谓利中钝。<a id="a-DB"></a>乐亦三种。<a id="a-DC"></a>谓乐略中及广文故。<a id="a-DD"></a>如其次第世尊为说蕴处界三。<a id="a-DE"></a>何缘世尊说余心所总置行蕴。<a id="a-DF"></a>别分受想为二蕴耶。<a id="a-DG"></a>颂曰。</p>
  <p id="aDH">诤根生死因　　及次第因故</p>
  <p id="aDI">于诸心所法　　受想别为蕴</p>
  <p id="aDJ">论曰。<a id="a-DK"></a>诤根有二。<a id="a-DL"></a>谓着诸欲及着诸见。<a id="a-DM"></a>此二受想。<a id="a-DN"></a>如其次第为最胜因。<a id="a-DO"></a>味受力故贪着诸欲。<a id="a-DP"></a>倒想力故贪着诸见。<a id="a-DQ"></a>又生死法以受及想为最胜因。<a id="a-DR"></a>由耽着受起倒想故。<a id="a-DS"></a>生死轮回。<a id="a-DT"></a>由此二因及后当说次第因故。<a id="a-DU"></a>应知别立受想为蕴。<a id="a-DV"></a>其次第因。<a id="a-DW"></a>邻次当辩。<a id="a-DX"></a>何故无为说在处界。<a id="a-DY"></a>非蕴摄耶。<a id="a-DZ"></a>颂曰。</p>
  <p id="aDa">蕴不摄无为　　义不相应故</p>
  <p id="aDb">论曰。<a id="a-Dc"></a>三无为法不可说在色等蕴中。<a id="a-Dd"></a>与色等义不相应故。<a id="a-De"></a>谓体非色乃至非识。<a id="a-Df"></a>亦不可说为第六蕴。<a id="a-Dg"></a>彼与蕴义不相应故。<a id="a-Dh"></a>聚义是蕴。<a id="a-Di"></a>如前具说。<a id="a-Dj"></a>谓无为法。<a id="a-Dk"></a>非如色等有过去等品类差别可略一聚名无为蕴。<a id="a-Dl"></a>又言取蕴为显染依。<a id="a-Dm"></a>染净二依蕴言所显。<a id="a-Dn"></a>无为于此二义都无。<a id="a-Do"></a>义不相应故不立蕴。<a id="a-Dp"></a>有说。<a id="a-Dq"></a>如瓶破非瓶。<a id="a-Dr"></a>如是蕴息应非蕴。<a id="a-Ds"></a>彼于处界例应成失。<a id="a-Dt"></a>如是已说诸蕴废立。<a id="a-Du"></a>当说次第。<a id="a-Dv"></a>颂曰。</p>
  <p id="aDw">随粗染器等　　界别次第立</p>
  <p id="aDx">论曰。<a id="a-Dy"></a>色有对故诸蕴中粗。<a id="a-Dz"></a>无色中粗唯受行相。<a id="a-E0"></a>故世说我手等痛言。<a id="a-E1"></a>待二想粗。<a id="a-E2"></a>男女等想易了知故。<a id="a-E3"></a>行粗过识。<a id="a-E4"></a>贪嗔等行易了知故。<a id="a-E5"></a>识最为细。<a id="a-E6"></a>总取境相难分别故。<a id="a-E7"></a>由此随粗立蕴次第。<a id="a-E8"></a>或从无始生死已来。<a id="a-E9"></a>男女于色更相爱乐。<a id="a-EA"></a>此由耽着乐受味故。<a id="a-EB"></a>耽受复因倒想生故。<a id="a-EC"></a>此倒想生由烦恼故。<a id="a-ED"></a>如是烦恼依识而生。<a id="a-EE"></a>此及前三皆染污识。<a id="a-EF"></a>由此随染立蕴次第。<a id="a-EG"></a>或色如器。<a id="a-EH"></a>受类饮食。<a id="a-EI"></a>想同助味。<a id="a-EJ"></a>行似厨人。<a id="a-EK"></a>识喻食者。<a id="a-EL"></a>故随器等立蕴次第。<a id="a-EM"></a>或随界别立蕴次第。<a id="a-EN"></a>谓欲界中有诸妙欲。<a id="a-EO"></a>色相显了。<a id="a-EP"></a>色界静虑有胜喜等。<a id="a-EQ"></a>受相显了。<a id="a-ER"></a>三无色中取空等相。<a id="a-ES"></a>想相显了。<a id="a-ET"></a>第一有中思最为胜。<a id="a-EU"></a>行相显了。<a id="a-EV"></a>此即识住。<a id="a-EW"></a>识住其中显似世间田种次第。<a id="a-EX"></a>是故诸蕴次第如是。<a id="a-EY"></a>由此五蕴无增减过。<a id="a-EZ"></a>即由如是诸次第因。<a id="a-Ea"></a>离行别立受想二蕴。<a id="a-Eb"></a>谓受与想。<a id="a-Ec"></a>于诸行中相粗生染。<a id="a-Ed"></a>类食同助。<a id="a-Ee"></a>二界中强故别立蕴。<a id="a-Ef"></a>处界门中应先辨说六根次第。<a id="a-Eg"></a>由斯境识次第可知。<a id="a-Eh"></a>颂曰。</p>
  <p id="aEi">前五境唯现　　四境唯所造</p>
  <p id="aEj">余用远速明　　或随处次第</p>
  <p id="aEk">论曰。<a id="a-El"></a>于六根中。<a id="a-Em"></a>眼等前五唯取现境。<a id="a-En"></a>是故先说。<a id="a-Eo"></a>意境不定。<a id="a-Ep"></a>三世无为。<a id="a-Eq"></a>或唯取一或二三四。<a id="a-Er"></a>所言四境唯所造者。<a id="a-Es"></a>前流至此。<a id="a-Et"></a>五中前四境唯所造。<a id="a-Eu"></a>是故先说。<a id="a-Ev"></a>身境不定。<a id="a-Ew"></a>或取大种。<a id="a-Ex"></a>或取造色。<a id="a-Ey"></a>或二俱取。<a id="a-Ez"></a>余谓前四。<a id="a-F0"></a>如其所应用远速明。<a id="a-F1"></a>是故先说。<a id="a-F2"></a>谓眼耳根取远境故。<a id="a-F3"></a>在二先说。<a id="a-F4"></a>二中眼用远故先说。<a id="a-F5"></a>远见山河不闻声故。<a id="a-F6"></a>又眼用速。<a id="a-F7"></a>先远见人撞击钟鼓后闻声故。<a id="a-F8"></a>鼻舌两根用俱非远。<a id="a-F9"></a>先说鼻者。<a id="a-FA"></a>由速明故。<a id="a-FB"></a>如对香美诸饮食时。<a id="a-FC"></a>鼻先嗅香舌后尝味。<a id="a-FD"></a>或于身中随所依处上下差别说根次第。<a id="a-FE"></a>谓眼所依最居其上。<a id="a-FF"></a>次耳鼻舌身多居下。<a id="a-FG"></a>意无方处。<a id="a-FH"></a>有即依止诸根生者。<a id="a-FI"></a>故最后说。<a id="a-FJ"></a>何缘十处皆色蕴摄。<a id="a-FK"></a>唯于一种立色处名。<a id="a-FL"></a>又十二处体皆是法。<a id="a-FM"></a>唯于一种立法处名。<a id="a-FN"></a>颂曰。</p>
  <p id="aFO">为差别最胜　　摄多增上法</p>
  <p id="aFP">故一处名色　　一名为法处</p>
  <p id="aFQ">论曰。<a id="a-FR"></a>为差别者。<a id="a-FS"></a>为令了知境有境性种种差别。<a id="a-FT"></a>故于色蕴就差别相建立十处不总为一。<a id="a-FU"></a>若无眼等差别想名。<a id="a-FV"></a>而体是色立名色处。<a id="a-FW"></a>此为眼等名所简别。<a id="a-FX"></a>虽标总称而即别名。<a id="a-FY"></a>又诸色中色处最胜。<a id="a-FZ"></a>故立通名。<a id="a-Fa"></a>由有对故。<a id="a-Fb"></a>手等触时即便变坏。<a id="a-Fc"></a>及有见故。<a id="a-Fd"></a>可示在此在彼差别。<a id="a-Fe"></a>又诸世间唯于此处同说为色。<a id="a-Ff"></a>非于眼等。<a id="a-Fg"></a>又为差别立一法处。<a id="a-Fh"></a>非于一切。<a id="a-Fi"></a>如色应知。<a id="a-Fj"></a>又于此中摄受想等众多法故。<a id="a-Fk"></a>应立通名。<a id="a-Fl"></a>又增上法。<a id="a-Fm"></a>所谓涅槃。<a id="a-Fn"></a>此中摄故独立为法。<a id="a-Fo"></a>有余师说。<a id="a-Fp"></a>色处中有二十种色最粗显故。<a id="a-Fq"></a>肉天圣慧三眼境故。<a id="a-Fr"></a>独立色名。<a id="a-Fs"></a>法处中有诸法名故。<a id="a-Ft"></a>诸法智故。<a id="a-Fu"></a>独立法名。<a id="a-Fv"></a>诸契经中。<a id="a-Fw"></a>有余种种蕴及处界名想可得。<a id="a-Fx"></a>为即此摄。<a id="a-Fy"></a>为离此耶。<a id="a-Fz"></a>彼皆此摄。<a id="a-G0"></a>如应当知。<a id="a-G1"></a>且辩摄余诸蕴名想。<a id="a-G2"></a>颂曰。</p>
  <p id="aG3">牟尼说法蕴　　数有八十千</p>
  <p id="aG4">彼体语或名　　此色行蕴摄</p>
  <p id="aG5">论曰。<a id="a-G6"></a>诸说佛教语为体者。<a id="a-G7"></a>彼说法蕴皆色蕴摄。<a id="a-G8"></a>诸说佛教名为体者。<a id="a-G9"></a>彼说法蕴皆行蕴摄。<a id="a-GA"></a>此诸法蕴其量云何。<a id="a-GB"></a>颂曰。</p>
  <p id="aGC">有言诸法蕴　　量如彼论说</p>
  <p id="aGD">或随蕴等言　　如实行对治</p>
  <p id="aGE">论曰。<a id="a-GF"></a>有诸师言。<a id="a-GG"></a>八万法蕴一一量等法蕴足论。<a id="a-GH"></a>谓彼一一有六千颂。<a id="a-GI"></a>如对法中法蕴足说。<a id="a-GJ"></a>或说。<a id="a-GK"></a>法蕴随蕴等言一一差别数有八万。<a id="a-GL"></a>谓蕴、<a id="a-GM"></a>处、<a id="a-GN"></a>界．缘起．谛．食．静虑．无量．无色．解脱．胜处．遍处．觉品．神通．无诤．愿智．无碍解等。<a id="a-GO"></a>一一教门名一法蕴。<a id="a-GP"></a>如实说者。<a id="a-GQ"></a>所化有情有贪嗔等八万行别。<a id="a-GR"></a>为对治彼八万行故。<a id="a-GS"></a>世尊宣说八万法蕴。<a id="a-GT"></a>如彼所说八万法蕴皆此五中二蕴所摄。<a id="a-GU"></a>如是余处诸蕴处界类亦应然。<a id="a-GV"></a>颂曰。</p>
  <p id="aGW">如是余蕴等　　各随其所应</p>
  <p id="aGX">摄在前说中　　应审观自相</p>
  <p id="aGY">论曰。<a id="a-GZ"></a>余契经中诸蕴处界。<a id="a-Ga"></a>随应摄在前所说中。<a id="a-Gb"></a>如此论中所说蕴等。<a id="a-Gc"></a>应审观彼一一自相。<a id="a-Gd"></a>且诸经中说余五蕴。<a id="a-Ge"></a>谓戒定慧解脱解脱智见五蕴。<a id="a-Gf"></a>彼中戒蕴此色蕴摄。<a id="a-Gg"></a>彼余四蕴此行蕴摄。<a id="a-Gh"></a>又诸经说十遍处等。<a id="a-Gi"></a>前八遍处。<a id="a-Gj"></a>无贪性故此法处摄。<a id="a-Gk"></a>若兼助伴五蕴性故。<a id="a-Gl"></a>即此意处法处所摄。<a id="a-Gm"></a>摄八胜处应知亦尔。<a id="a-Gn"></a>空识遍处。<a id="a-Go"></a>空无边等四无色处四蕴性故。<a id="a-Gp"></a>即此意处法处所摄。<a id="a-Gq"></a>五解脱处慧为性故。<a id="a-Gr"></a>此法处摄。<a id="a-Gs"></a>若兼助伴。<a id="a-Gt"></a>即此声意法处所摄。<a id="a-Gu"></a>复有二处。<a id="a-Gv"></a>谓无想有情天处。<a id="a-Gw"></a>及非想非非想处。<a id="a-Gx"></a>初处即此十处所摄。<a id="a-Gy"></a>无香味故。<a id="a-Gz"></a>后处即此意法处摄。<a id="a-H0"></a>四蕴性故。<a id="a-H1"></a>又多界经说界差别。<a id="a-H2"></a>有六十二。<a id="a-H3"></a>随其所应当知皆此十八界摄。<a id="a-H4"></a>且彼经中所说六界。<a id="a-H5"></a>地水火风四界已说。<a id="a-H6"></a>空识二界未说其相。<a id="a-H7"></a>为即虚空名为空界。<a id="a-H8"></a>为一切识名识界耶。<a id="a-H9"></a>不尔云何。<a id="a-HA"></a>颂曰。</p>
  <p id="aHB">空界谓窍隙　　传说是明闇</p>
  <p id="aHC">识界有漏识　　有情生所依</p>
  <p id="aHD">论曰。<a id="a-HE"></a>诸有门窗及口鼻等。<a id="a-HF"></a>内外窍隙名为空界。<a id="a-HG"></a>如是窍隙云何应知。<a id="a-HH"></a>传说。<a id="a-HI"></a>窍隙即是明闇。<a id="a-HJ"></a>非离明闇窍隙可取。<a id="a-HK"></a>故说空界明闇为体。<a id="a-HL"></a>应知此体不离昼夜。<a id="a-HM"></a>即此说名邻阿伽色。<a id="a-HN"></a>传说。<a id="a-HO"></a>阿伽谓积集色。<a id="a-HP"></a>极能为碍故名阿伽。<a id="a-HQ"></a>此空界色与彼相邻。<a id="a-HR"></a>是故说名邻阿伽色。<a id="a-HS"></a>有说。<a id="a-HT"></a>阿伽即空界色。<a id="a-HU"></a>此中无碍故名阿伽。<a id="a-HV"></a>即阿伽色余碍相邻。<a id="a-HW"></a>是故说名邻阿伽色。<a id="a-HX"></a>诸有漏识名为识界。<a id="a-HY"></a>云何不说诸无漏识为识界耶。<a id="a-HZ"></a>由许六界是诸有情生所依故。<a id="a-Ha"></a>如是诸界从续生心。<a id="a-Hb"></a>至命终心恒持生故。<a id="a-Hc"></a>诸无漏法则不如是。<a id="a-Hd"></a>彼六界中。<a id="a-He"></a>前四即此触界所摄。<a id="a-Hf"></a>第五即此色界所摄。<a id="a-Hg"></a>第六即此七心界摄。<a id="a-Hh"></a>彼经余界如其所应。<a id="a-Hi"></a>皆即此中十八界摄。</p>
 </body>
</html>