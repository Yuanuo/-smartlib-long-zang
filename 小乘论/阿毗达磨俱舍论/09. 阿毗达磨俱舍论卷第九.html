<!doctype html>
<html id="z3IBVvy17k" data-ver="956">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍论卷第九</h1>
  <h2 id="a2">分别世品第三之二</h2>
  <p id="a3">当往何趣。<a id="a-4"></a>所起中有形状如何。<a id="a-5"></a>颂曰。</p>
  <p id="a6">此一业引故　　如当本有形</p>
  <p id="a7">本有谓死前　　居生刹那后</p>
  <p id="a8">论曰。<a id="a-9"></a>若业能引当所往趣。<a id="a-A"></a>彼业即招能往中有。<a id="a-B"></a>故此中有若往彼趣。<a id="a-C"></a>即如所趣当本有形。<a id="a-D"></a>若尔于一狗等腹中容有五趣中有顿起。<a id="a-E"></a>既有地狱中有现前。<a id="a-F"></a>如何不能焚烧母腹。<a id="a-G"></a>彼居本有亦不恒烧。<a id="a-H"></a>如暂游园。<a id="a-I"></a>况在中有。<a id="a-J"></a>设许能烧如不可见亦不可触。<a id="a-K"></a>以中有身极微细故。<a id="a-L"></a>所难非理。<a id="a-M"></a>诸趣中有虽居一腹非互触烧。<a id="a-N"></a>业所遮故。<a id="a-O"></a>欲中有量虽如小儿年五六岁而根明利。<a id="a-P"></a>菩萨中有如盛年时形量周圆具诸相好。<a id="a-Q"></a>故住中有将入胎时照百俱胝四大洲等。<a id="a-R"></a>若尔何故菩萨母梦中见白象子来入己右胁。<a id="a-S"></a>此吉瑞相非关中有。<a id="a-T"></a>菩萨久舍傍生趣故。<a id="a-U"></a>如讫栗枳王梦所见十事。</p>
  <p id="aV">谓大象井麨　　栴檀妙园林</p>
  <p id="aW">小象二猕猴　　广坚衣斗诤</p>
  <p id="aX">如是所梦。<a id="a-Y"></a>但表当来余事先兆。<a id="a-Z"></a>非如所见。<a id="a-a"></a>又诸中有从生门入。<a id="a-b"></a>非破母腹而得入胎。<a id="a-c"></a>故双生者前小后大。<a id="a-d"></a>法善现说复云何通。</p>
  <p id="ae">白象相端严　　具六牙四足</p>
  <p id="af">正知入母腹　　寝如仙隐林</p>
  <p id="ag">不必须通。<a id="a-h"></a>非三藏故。<a id="a-i"></a>诸讽颂言。<a id="a-j"></a>或过实故。<a id="a-k"></a>若必须通如菩萨母所见梦相。<a id="a-l"></a>造颂无失。<a id="a-m"></a>色界中有量圆满如本有。<a id="a-n"></a>与衣俱生。<a id="a-o"></a>惭愧增故。<a id="a-p"></a>菩萨中有亦与衣俱。<a id="a-q"></a>鲜白苾刍尼由本愿力故。<a id="a-r"></a>彼于世世有自然衣。<a id="a-s"></a>恒不离身随时改变。<a id="a-t"></a>乃至最后般涅槃时。<a id="a-u"></a>即以此衣缠尸焚葬。<a id="a-v"></a>所余欲界中有无衣。<a id="a-w"></a>由皆增长无惭愧故。<a id="a-x"></a>所似本有其体是何。<a id="a-y"></a>谓死有前生有后蕴。<a id="a-z"></a>总说有体是五取蕴。<a id="a-10"></a>于中位别分析为四。<a id="a-11"></a>一者中有。<a id="a-12"></a>义如前说。<a id="a-13"></a>二者生有。<a id="a-14"></a>谓于诸趣结生刹那。<a id="a-15"></a>三者本有。<a id="a-16"></a>除生刹那死前余位。<a id="a-17"></a>四者死有。<a id="a-18"></a>谓最后念。<a id="a-19"></a>次中有前。<a id="a-1A"></a>有色有情具足四有。<a id="a-1B"></a>若在无色中阙具三。<a id="a-1C"></a>已说形量。<a id="a-1D"></a>余义当辩。<a id="a-1E"></a>颂曰。</p>
  <p id="a1F">同净天眼见　　业通疾具根</p>
  <p id="a1G">无对不可转　　食香非久住</p>
  <p id="a1H">倒心趣欲境　　湿化染香处</p>
  <p id="a1I">天首上三横　　地狱头归下</p>
  <p id="a1J">论曰。<a id="a-1K"></a>此中有身同类相见。<a id="a-1L"></a>若有修得极净天眼。<a id="a-1M"></a>亦能得见。<a id="a-1N"></a>诸生得眼皆不能观。<a id="a-1O"></a>以极细故。<a id="a-1P"></a>有余师说。<a id="a-1Q"></a>天中有眼具足能见。<a id="a-1R"></a>五趣中有。<a id="a-1S"></a>人鬼傍生地狱中有见四三二一。<a id="a-1T"></a>谓自下除上。<a id="a-1U"></a>一切通中业通最疾。<a id="a-1V"></a>陵虚自在是谓通义。<a id="a-1W"></a>通由业得名为业通。<a id="a-1X"></a>此通势用速故名疾。<a id="a-1Y"></a>中有具得最疾业通。<a id="a-1Z"></a>上至世尊无能遮抑。<a id="a-1a"></a>以业势力最强盛故。<a id="a-1b"></a>一切中有皆具五根。<a id="a-1c"></a>对谓对碍。<a id="a-1d"></a>此金刚等所不能遮故名无对。<a id="a-1e"></a>曾闻析破炎赤铁团见于其中有虫生故。<a id="a-1f"></a>应往彼趣中有已生。<a id="a-1g"></a>一切种力皆不能转。<a id="a-1h"></a>谓不可令人中有没余中有起。<a id="a-1i"></a>余类亦然。<a id="a-1j"></a>为往彼趣中有已起。<a id="a-1k"></a>但应往彼。<a id="a-1l"></a>定不往余。<a id="a-1m"></a>欲中有身资段食不。<a id="a-1n"></a>虽资段食然细非粗。<a id="a-1o"></a>其细者何。<a id="a-1p"></a>谓唯香气。<a id="a-1q"></a>由斯故得健达缚名。<a id="a-1r"></a>诸字界中义非一故。<a id="a-1s"></a>而音短者如设建途及羯建途。<a id="a-1t"></a>略故无过。<a id="a-1u"></a>诸少福者唯食恶香。<a id="a-1v"></a>其多福者好香为食。<a id="a-1w"></a>如是中有为住几时。<a id="a-1x"></a>大德说言。<a id="a-1y"></a>此无定限。<a id="a-1z"></a>生缘未合中有恒存。<a id="a-20"></a>由彼命根非别业引。<a id="a-21"></a>与所趣人等众同分一故。<a id="a-22"></a>若异此者中有命根最后灭时应立死有。<a id="a-23"></a>设有肉聚等妙高山。<a id="a-24"></a>至夏雨时变成虫聚。<a id="a-25"></a>应言诸中有渐待此时。<a id="a-26"></a>为说从何方顿来至此。<a id="a-27"></a>虽无经论诚文判释。<a id="a-28"></a>然依正理应作是言。<a id="a-29"></a>有杂类生数无边际贪着香味寿量短促。<a id="a-2A"></a>彼诸有情因嗅此气贪香味故俱时命终。<a id="a-2B"></a>由爱觉先感虫身业同时于此受细虫身。<a id="a-2C"></a>或多有情应俱生此。<a id="a-2D"></a>多缘未合住中有中。<a id="a-2E"></a>今遇多缘方顿生此。<a id="a-2F"></a>应俱生者定不异时。<a id="a-2G"></a>如有能招转轮王业。<a id="a-2H"></a>要至人寿八万岁时或过此时方顿与果。<a id="a-2I"></a>非于余位。<a id="a-2J"></a>此亦应然。<a id="a-2K"></a>故世尊言。<a id="a-2L"></a>诸有情类业果差别不可思议。<a id="a-2M"></a>尊者世友言。<a id="a-2N"></a>此极多七日。<a id="a-2O"></a>若生缘未合。<a id="a-2P"></a>便数死数生。<a id="a-2Q"></a>有余师言。<a id="a-2R"></a>极七七日。<a id="a-2S"></a>毗婆沙说。<a id="a-2T"></a>此住少时。<a id="a-2U"></a>以中有中乐求生有故非久住。<a id="a-2V"></a>速往结生。<a id="a-2W"></a>其有生缘未即和合。<a id="a-2X"></a>若定此处此类应生。<a id="a-2Y"></a>业力即令此缘和合。<a id="a-2Z"></a>若非定托此和合缘。<a id="a-2a"></a>便即寄生余处余类。<a id="a-2b"></a>有说转受相似类生。<a id="a-2c"></a>且如家牛及狗熊马欲增次属夏秋冬春。<a id="a-2d"></a>野牛野干罴驴无定。<a id="a-2e"></a>前四中有若不遇时。<a id="a-2f"></a>如次转生后四同类。<a id="a-2g"></a>岂不中有必无与生众同分别。<a id="a-2h"></a>一业引故。<a id="a-2i"></a>如何可言转受相似。</p>
  <p id="a2j">如是中有为至所生。<a id="a-2k"></a>先起倒心驰趣欲境。<a id="a-2l"></a>彼由业力所起眼根虽住远方能见生处父母交会而起倒心。<a id="a-2m"></a>若男缘母起于男欲。<a id="a-2n"></a>若女缘父起于女欲。<a id="a-2o"></a>翻此缘二俱起嗔心。<a id="a-2p"></a>故施设论有如是说。<a id="a-2q"></a>时健达缚于二心中随一现行。<a id="a-2r"></a>谓爱或恚。<a id="a-2s"></a>彼由起此二种倒心。<a id="a-2t"></a>便谓己身与所爱合。<a id="a-2u"></a>所憎不净泄至胎时。<a id="a-2v"></a>谓是已有便生喜慰。<a id="a-2w"></a>从兹蕴厚中有便没生有起已名已结生。<a id="a-2x"></a>若男处胎依母右胁向背蹲坐。<a id="a-2y"></a>若女处胎依母左胁向腹而住。<a id="a-2z"></a>若非男女住母胎时。<a id="a-30"></a>随所起贪如应而住。<a id="a-31"></a>必无中有非女非男。<a id="a-32"></a>以中有身必具根故。<a id="a-33"></a>由处中有或女或男故入母胎随应而住。<a id="a-34"></a>后胎增长或作不男。<a id="a-35"></a>于此义中复应思择。<a id="a-36"></a>为由业力精血大种即成根依。<a id="a-37"></a>为业别生根依大种依精血住。<a id="a-38"></a>有言。<a id="a-39"></a>精血即成根依谓前无根中有俱灭。<a id="a-3A"></a>后有根者无间续生。<a id="a-3B"></a>如种与芽灭生道理。<a id="a-3C"></a>由斯初位名羯剌蓝。<a id="a-3D"></a>亦妙顺成此经文句。<a id="a-3E"></a>父母不净生羯剌蓝。<a id="a-3F"></a>又告苾刍。<a id="a-3G"></a>汝等长夜执受血滴增羯吒私。<a id="a-3H"></a>有余师言。<a id="a-3I"></a>别生大种。<a id="a-3J"></a>如依叶粪别有虫生。<a id="a-3K"></a>不净聚中生羯剌蓝。<a id="a-3L"></a>故说父母不净生羯剌蓝。<a id="a-3M"></a>故与彼经无相违失。<a id="a-3N"></a>如是且说胎卵二生。<a id="a-3O"></a>余随所应今次当说。<a id="a-3P"></a>若湿生者染香故生。<a id="a-3Q"></a>谓远嗅知生处香气便生爱染往彼受生。<a id="a-3R"></a>随业所应香有净秽。<a id="a-3S"></a>若化生者染处故生。<a id="a-3T"></a>谓远观知当所生处。<a id="a-3U"></a>便生爱染往彼受生。<a id="a-3V"></a>随业所应处有净秽。<a id="a-3W"></a>岂于地狱亦生爱染。<a id="a-3X"></a>由心倒故起染无失。<a id="a-3Y"></a>谓彼中有。<a id="a-3Z"></a>或见自身冷雨寒风之所逼切。<a id="a-3a"></a>见热地狱火焰炽然。<a id="a-3b"></a>情欣暖触投身于彼。<a id="a-3c"></a>或见自身热风盛火之所逼害。<a id="a-3d"></a>见寒地狱心欲清凉投身于彼。<a id="a-3e"></a>先旧诸师作如是说。<a id="a-3f"></a>由见先造感彼业时己身伴类驰往赴彼。<a id="a-3g"></a>又天中有首正上升如从坐起。<a id="a-3h"></a>人鬼傍生中有行相还如人等。<a id="a-3i"></a>地狱中有头下足上颠坠其中。<a id="a-3j"></a>故伽他说。</p>
  <p id="a3k">颠坠于地狱　　足上头归下</p>
  <p id="a3l">由毁谤诸仙　　乐寂修苦行</p>
  <p id="a3m">前说倒心入母胎藏。<a id="a-3n"></a>一切中有皆定尔耶。<a id="a-3o"></a>不尔。<a id="a-3p"></a>经言。<a id="a-3q"></a>入胎有四。<a id="a-3r"></a>其四者何。<a id="a-3s"></a>颂曰。</p>
  <p id="a3t">一于入正知　　二三兼住出</p>
  <p id="a3u">四于一切位　　及卵恒无知</p>
  <p id="a3v">前三种入胎　　谓轮王二佛</p>
  <p id="a3w">业智俱胜故　　如次四余生</p>
  <p id="a3x">论曰。<a id="a-3y"></a>有诸有情。<a id="a-3z"></a>多集福业勤修念慧。<a id="a-40"></a>故死生时念力所持正知无乱。<a id="a-41"></a>于中或有正知入胎。<a id="a-42"></a>或有正知住胎兼入。<a id="a-43"></a>或正知出兼知入住。<a id="a-44"></a>兼言为显后必带前。<a id="a-45"></a>有诸有情福智俱少。<a id="a-46"></a>入住出位皆不正知。<a id="a-47"></a>入不正知住出必尔。<a id="a-48"></a>顺结颂法故逆说四。<a id="a-49"></a>诸卵生者入胎等位皆恒无知。<a id="a-4A"></a>如何卵生从卵而出言入胎藏。<a id="a-4B"></a>以卵生者先必入胎。<a id="a-4C"></a>或据当来名卵生者。<a id="a-4D"></a>如契经说造作有为。<a id="a-4E"></a>世间亦言煮饭磨麨故说卵生入胎无失。<a id="a-4F"></a>云何三位正不正知。<a id="a-4G"></a>且诸有情若福微薄入母胎位起倒想解。<a id="a-4H"></a>见大风雨毒热严寒或大军众声威乱逼。<a id="a-4I"></a>遂见自入密草稠林叶窟茅庐投树墙下。<a id="a-4J"></a>住时见已住在此中。<a id="a-4K"></a>出位见身从此处出。<a id="a-4L"></a>若福增多入母胎位起倒想解。<a id="a-4M"></a>自见己身入妙园林升花台殿居胜床等。<a id="a-4N"></a>住出如前。<a id="a-4O"></a>是谓三时不正知者。<a id="a-4P"></a>若于三位皆能正知。<a id="a-4Q"></a>于入等时无倒想解。<a id="a-4R"></a>谓入胎位知自入胎。<a id="a-4S"></a>住出胎时自知住出。<a id="a-4T"></a>又别显示四入胎者。<a id="a-4U"></a>且前三种谓转轮王独觉大觉。<a id="a-4V"></a>如其次第。<a id="a-4W"></a>初入胎者。<a id="a-4X"></a>谓转轮王。<a id="a-4Y"></a>入位正知非住非出。<a id="a-4Z"></a>二入胎者。<a id="a-4a"></a>谓独胜觉。<a id="a-4b"></a>入住正知非于出位。<a id="a-4c"></a>三入胎者。<a id="a-4d"></a>谓无上觉。<a id="a-4e"></a>入住出位皆能正知。<a id="a-4f"></a>此初三人以当名显。<a id="a-4g"></a>何缘如是三品不同。<a id="a-4h"></a>由业智俱如次胜故。<a id="a-4i"></a>第一业胜。<a id="a-4j"></a>谓转轮王宿世曾修广大福故。<a id="a-4k"></a>第二智胜。<a id="a-4l"></a>谓独胜觉久习多闻。<a id="a-4m"></a>胜思择故。<a id="a-4n"></a>第三俱胜。<a id="a-4o"></a>谓无上觉。<a id="a-4p"></a>旷劫修行胜福智故。<a id="a-4q"></a>除前三种余胎卵生福智俱劣合成第四。<a id="a-4r"></a>此中外道执我者言。<a id="a-4s"></a>若许有情转趣余世。<a id="a-4t"></a>即我所执有我义成。<a id="a-4u"></a>今为遮彼。<a id="a-4v"></a>颂曰。</p>
  <p id="a4w">无我唯诸蕴　　烦恼业所为</p>
  <p id="a4x">由中有相续　　入胎如灯焰</p>
  <p id="a4y">如引次第增　　相续由惑业</p>
  <p id="a4z">更趣于余世　　故有轮无初</p>
  <p id="a50">论曰。<a id="a-51"></a>汝等所执我为何相。<a id="a-52"></a>能舍此蕴能续余蕴。<a id="a-53"></a>内用士夫此定非有如色眼等不可得故。<a id="a-54"></a>世尊亦言。<a id="a-55"></a>有业有异熟作者不可得。<a id="a-56"></a>谓能舍此蕴及能续余蕴。<a id="a-57"></a>唯除法假。<a id="a-58"></a>法假谓何。<a id="a-59"></a>依此有彼有。<a id="a-5A"></a>此生故彼生。<a id="a-5B"></a>广说缘起。<a id="a-5C"></a>若尔何等我非所遮。<a id="a-5D"></a>唯有诸蕴。<a id="a-5E"></a>谓唯于蕴假立我名非所遮遣。<a id="a-5F"></a>若尔应许诸蕴即能从此世间转至余世。<a id="a-5G"></a>蕴刹那灭于轮转无能。<a id="a-5H"></a>数习烦恼业所为故。<a id="a-5I"></a>令中有蕴相续入胎。<a id="a-5J"></a>譬如灯焰虽刹那灭。<a id="a-5K"></a>而能相续转至余方。<a id="a-5L"></a>诸蕴亦然。<a id="a-5M"></a>名转无失。<a id="a-5N"></a>故虽无我而由惑业诸蕴相续入胎义成。<a id="a-5O"></a>如业所引次第转增诸蕴相续。<a id="a-5P"></a>复由烦恼业力所为转趣余世。<a id="a-5Q"></a>谓非一切所引诸蕴增长相续修促量齐。<a id="a-5R"></a>引寿业因有差别故。<a id="a-5S"></a>随能引业势力增征。<a id="a-5T"></a>齐尔所时次第增长。<a id="a-5U"></a>云何次第。<a id="a-5V"></a>如圣说言。</p>
  <p id="a5W">最初羯剌蓝　　次生頞部昙</p>
  <p id="a5X">从此生闭尸　　闭尸生键南</p>
  <p id="a5Y">次钵罗奢佉　　后发毛爪等</p>
  <p id="a5Z">及色根形相　　渐次而转增</p>
  <p id="a5a">谓母腹中分位有五。<a id="a-5b"></a>一羯剌蓝位。<a id="a-5c"></a>二頞部昙位。<a id="a-5d"></a>三闭尸位。<a id="a-5e"></a>四键南位。<a id="a-5f"></a>五钵罗奢佉位。<a id="a-5g"></a>此胎中箭渐次转增。<a id="a-5h"></a>乃至色根形相满位。<a id="a-5i"></a>由业所起异熟风力转胎中箭令趣产门。<a id="a-5j"></a>如强粪团过量閟涩。<a id="a-5k"></a>从此转堕剧苦难任。<a id="a-5l"></a>其母或时威仪饮食执作过分。<a id="a-5m"></a>或由其子宿罪业力死于胎内。<a id="a-5n"></a>时有女人或诸医者。<a id="a-5o"></a>妙通产法善养婴儿。<a id="a-5p"></a>温以稣油睒未梨汁用涂其手执小利刀。<a id="a-5q"></a>内如粪坑最极猥贱杂秽充塞。<a id="a-5r"></a>黑闇所居无量千虫之所依止。<a id="a-5s"></a>常流恶汁恒须对治。<a id="a-5t"></a>精血垢腻溃烂臭滑。<a id="a-5u"></a>不净流溢鄙秽叵观。<a id="a-5v"></a>穿漏薄皮以覆其上。<a id="a-5w"></a>宿业所引。<a id="a-5x"></a>身疮孔中分解肢节牵出于外。<a id="a-5y"></a>然此胎子乘宿所为顺后受业所趣难了。<a id="a-5z"></a>或复无难安隐得生。<a id="a-60"></a>体如新疮细软难触。<a id="a-61"></a>或母爱子或余女人以如刀灰粗涩两手执取洗拭而安处之。<a id="a-62"></a>次含清酥饮以母乳渐令习受细粗饮食。<a id="a-63"></a>次第转增至根熟位。<a id="a-64"></a>复起烦恼积集诸业。<a id="a-65"></a>由此身坏。<a id="a-66"></a>复有如前中有相续更趣余世。<a id="a-67"></a>如是惑业为因故生。<a id="a-68"></a>生复为因起于惑业。<a id="a-69"></a>从此惑业更复有生。<a id="a-6A"></a>故知有轮旋环无始。<a id="a-6B"></a>若执有始始应无因。<a id="a-6C"></a>始既无因余应自起。<a id="a-6D"></a>现见芽等因种等生。<a id="a-6E"></a>由处及时俱决定故。<a id="a-6F"></a>又由火等熟变等生。<a id="a-6G"></a>由此定无无因起法。<a id="a-6H"></a>说常因论如前已遣。<a id="a-6I"></a>是故生死决定无初。<a id="a-6J"></a>然有后边由因尽故。<a id="a-6K"></a>生依因故。<a id="a-6L"></a>因灭坏时生果必亡。<a id="a-6M"></a>理定应尔。<a id="a-6N"></a>如种灭坏芽必不生。<a id="a-6O"></a>如是蕴相续说三生为位。<a id="a-6P"></a>颂曰。</p>
  <p id="a6Q">如是诸缘起　　十二支三际</p>
  <p id="a6R">前后际各二　　中八据圆满</p>
  <p id="a6S">论曰。<a id="a-6T"></a>十二支者。<a id="a-6U"></a>一无明二行三识四名色五六处六触七受八爱九取十有十一生十二老死。<a id="a-6V"></a>言三际者。<a id="a-6W"></a>一前际二后际三中际。<a id="a-6X"></a>即是过未及现三生。<a id="a-6Y"></a>云何十二支于三际建立。<a id="a-6Z"></a>谓前后际各立二支。<a id="a-6a"></a>中际八支。<a id="a-6b"></a>故成十二。<a id="a-6c"></a>无明行在前际。<a id="a-6d"></a>生老死在后际。<a id="a-6e"></a>所余八在中际。<a id="a-6f"></a>此中际八一切有情此一生中皆具有不。<a id="a-6g"></a>非皆具有。<a id="a-6h"></a>若尔何故说有八支。<a id="a-6i"></a>据圆满者。<a id="a-6j"></a>此中意说。<a id="a-6k"></a>补特伽罗历一切位名圆满者。<a id="a-6l"></a>非诸中夭及色无色。<a id="a-6m"></a>但据欲界补特伽罗。<a id="a-6n"></a>大缘起经说具有故。<a id="a-6o"></a>彼说。<a id="a-6p"></a>佛告阿难陀言。<a id="a-6q"></a>识若不入胎得增广大不。<a id="a-6r"></a>不也世尊。<a id="a-6s"></a>乃至广说。<a id="a-6t"></a>有时但说二分缘起。<a id="a-6u"></a>一前际摄。<a id="a-6v"></a>二后际摄。<a id="a-6w"></a>前七支前际摄。<a id="a-6x"></a>谓无明乃至受。<a id="a-6y"></a>后五支后际摄。<a id="a-6z"></a>谓从爱至老死。<a id="a-70"></a>前后因果二分摄故。<a id="a-71"></a>无明等支何法为体。<a id="a-72"></a>颂曰。</p>
  <p id="a73">宿惑位无明　　宿诸业名行</p>
  <p id="a74">识正结生蕴　　六处前名色</p>
  <p id="a75">从生眼等根　　三和前六处</p>
  <p id="a76">于三受因异　　未了知名触</p>
  <p id="a77">在淫爱前受　　贪资具淫爱</p>
  <p id="a78">为得诸境界　　遍驰求名取</p>
  <p id="a79">有谓正能造　　牵当有果业</p>
  <p id="a7A">结当有名生　　至当受老死</p>
  <p id="a7B">论曰。<a id="a-7C"></a>于宿生中诸烦恼位至今果熟总谓无明。<a id="a-7D"></a>彼与无明俱时行故。<a id="a-7E"></a>由无明力彼现行故。<a id="a-7F"></a>如说王行非无导从王俱胜故总谓王行。<a id="a-7G"></a>于宿生中福等业位至今果熟总得行名。<a id="a-7H"></a>初句位言流至老死。<a id="a-7I"></a>于母胎等正结生时一刹那位五蕴名识。<a id="a-7J"></a>结生识后六处生前中间诸位总称名色。<a id="a-7K"></a>此中应说四处生前而言六者据满立故。<a id="a-7L"></a>眼等已生至根境识未和合位得六处名。<a id="a-7M"></a>已至三和未了三受因差别位总名为触。<a id="a-7N"></a>已了三受因差别相未起淫贪此位名受。<a id="a-7O"></a>贪妙资具淫爱现行未广追求此位名爱。<a id="a-7P"></a>为得种种上妙境界周遍驰求。<a id="a-7Q"></a>此位名取。<a id="a-7R"></a>因驰求故积集能牵当有果业此位名有。<a id="a-7S"></a>由是业力从此舍命正结当有此位名生。<a id="a-7T"></a>当有生支即如今识生刹那后渐增乃至当来受位总名老死。<a id="a-7U"></a>如是老死即如今世名色六处触受四支。<a id="a-7V"></a>辩十二支体别如是。<a id="a-7W"></a>又诸缘起差别说四。<a id="a-7X"></a>一者刹那。<a id="a-7Y"></a>二者连缚。<a id="a-7Z"></a>三者分位。<a id="a-7a"></a>四者远续。<a id="a-7b"></a>云何刹那。<a id="a-7c"></a>谓刹那顷由贪行杀具十二支。<a id="a-7d"></a>痴谓无明。<a id="a-7e"></a>思即是行。<a id="a-7f"></a>于诸境事了别名识。<a id="a-7g"></a>识俱三蕴总称名色。<a id="a-7h"></a>住名色根说为六处。<a id="a-7i"></a>六处对余和合有触。<a id="a-7j"></a>领触名受。<a id="a-7k"></a>贪即是爱。<a id="a-7l"></a>与此相应诸缠名取。<a id="a-7m"></a>所起身语二业名有。<a id="a-7n"></a>如是诸法起即名生。<a id="a-7o"></a>熟变名老灭坏名死。<a id="a-7p"></a>复有说者。<a id="a-7q"></a>刹那连缚如品类足。<a id="a-7r"></a>俱遍有为。<a id="a-7s"></a>十二支位所有五蕴皆分位摄。<a id="a-7t"></a>即此悬远相续无始说名远续。<a id="a-7u"></a>世尊于此意说者何。<a id="a-7v"></a>颂曰。</p>
  <p id="a7w">传许约位说　　从胜立支名</p>
  <p id="a7x">论曰。<a id="a-7y"></a>传许。<a id="a-7z"></a>世尊唯约分位说诸缘起有十二支。<a id="a-80"></a>若支支中皆具五蕴。<a id="a-81"></a>何缘但立无明等名。<a id="a-82"></a>以诸位中无明等胜故。<a id="a-83"></a>就胜立无明等名。<a id="a-84"></a>谓若位中无明最胜。<a id="a-85"></a>此位五蕴总名无明。<a id="a-86"></a>乃至位中老死最胜。<a id="a-87"></a>此位五蕴总名老死。<a id="a-88"></a>故体虽总名别无失。<a id="a-89"></a>何缘经说此十二支与品类足所说有异。<a id="a-8A"></a>如彼论说。<a id="a-8B"></a>云何为缘起。<a id="a-8C"></a>谓一切有为乃至广说。<a id="a-8D"></a>素怛缆言因别意趣。<a id="a-8E"></a>阿毗达磨依法相说如是宣说。<a id="a-8F"></a>分位刹那远续连缚唯有情数。<a id="a-8G"></a>情非情等是谓差别。<a id="a-8H"></a>契经何故唯说有情。<a id="a-8I"></a>颂曰。</p>
  <p id="a8J">于前后中际　　为遣他愚惑</p>
  <p id="a8K">论曰。<a id="a-8L"></a>为三际中遣他愚惑。<a id="a-8M"></a>三际差别唯在有情。<a id="a-8N"></a>如何有情前际愚惑。<a id="a-8O"></a>谓于前际生如是疑。<a id="a-8P"></a>我于过去世为曾有非有。<a id="a-8Q"></a>何等我曾有。<a id="a-8R"></a>云何我曾有。<a id="a-8S"></a>如何有情后际愚惑。<a id="a-8T"></a>谓于后际生如是疑。<a id="a-8U"></a>我于未来世为当有非有。<a id="a-8V"></a>何等我当有。<a id="a-8W"></a>云何我当有。<a id="a-8X"></a>如何有情中际愚惑。<a id="a-8Y"></a>谓于中际生如是疑。<a id="a-8Z"></a>何等是我。<a id="a-8a"></a>此我云何。<a id="a-8b"></a>我谁所有。<a id="a-8c"></a>我当有谁。<a id="a-8d"></a>为除如是三际愚惑故。<a id="a-8e"></a>经唯说有情缘起。<a id="a-8f"></a>如其次第说无明行及生老死并识至有。<a id="a-8g"></a>所以者何。<a id="a-8h"></a>以契经说。<a id="a-8i"></a>苾刍谛听。<a id="a-8j"></a>若有苾刍。<a id="a-8k"></a>于诸缘起缘已生法。<a id="a-8l"></a>能以如实正慧观见。<a id="a-8m"></a>彼必不于三际愚惑谓我于过去世为曾有非有等。<a id="a-8n"></a>有余师说爱取有三亦为除他后际愚惑。<a id="a-8o"></a>此三皆是后际因故。<a id="a-8p"></a>又应知。<a id="a-8q"></a>此说缘起门虽有十二支而三二为性。<a id="a-8r"></a>三谓惑业事。<a id="a-8s"></a>二谓果与因。<a id="a-8t"></a>其义云何。<a id="a-8u"></a>颂曰。</p>
  <p id="a8v">三烦恼二业　　七事亦名果</p>
  <p id="a8w">略果及略因　　由中可比二</p>
  <p id="a8x">论曰。<a id="a-8y"></a>无明爱取烦恼为性。<a id="a-8z"></a>行及有支以业为性。<a id="a-90"></a>余识等七以事为性。<a id="a-91"></a>是烦恼业所依事故。<a id="a-92"></a>如是七事即亦名果。<a id="a-93"></a>义准余五即亦名因以烦恼业为自性故。<a id="a-94"></a>何缘中际广说果因。<a id="a-95"></a>开事为五惑为二故。<a id="a-96"></a>后际略果。<a id="a-97"></a>事唯二故。<a id="a-98"></a>前际略因。<a id="a-99"></a>惑唯一故。<a id="a-9A"></a>由中际广可以比度前后二际。<a id="a-9B"></a>广义已成故不别说。<a id="a-9C"></a>说便无用。<a id="a-9D"></a>若缘起支唯十二者。<a id="a-9E"></a>不说老死果。<a id="a-9F"></a>生死应有终。<a id="a-9G"></a>不说无明因。<a id="a-9H"></a>生死应有始。<a id="a-9I"></a>或应更立余缘起支。<a id="a-9J"></a>余复有余成无穷失。<a id="a-9K"></a>不应更立。<a id="a-9L"></a>然无前过。<a id="a-9M"></a>此中世尊由义已显。<a id="a-9N"></a>云何已显。<a id="a-9O"></a>颂曰。</p>
  <p id="a9P">从惑生惑业　　从业生于事</p>
  <p id="a9Q">从事事惑生　　有支理唯此</p>
  <p id="a9R">论曰。<a id="a-9S"></a>从惑生惑谓爱生取。<a id="a-9T"></a>从惑生业谓取生有。<a id="a-9U"></a>无明生行。<a id="a-9V"></a>从业生事谓行生识及有生生。<a id="a-9W"></a>从事生事谓从识支生于名色。<a id="a-9X"></a>乃至从触生于受支及从生支生于老死。<a id="a-9Y"></a>从事生惑谓受生爱。<a id="a-9Z"></a>由立有支其理唯此。<a id="a-9a"></a>已显老死为事惑因。<a id="a-9b"></a>及显无明为事惑果。<a id="a-9c"></a>无明老死事惑性故。<a id="a-9d"></a>岂假更立余缘起支。<a id="a-9e"></a>故经言如是纯大苦蕴集。<a id="a-9f"></a>若不尔者此言何用。</p>
  <p id="a9g">有余释言。<a id="a-9h"></a>余契经说。<a id="a-9i"></a>非理作意为无明因。<a id="a-9j"></a>无明复生非理作意。<a id="a-9k"></a>非理作意亦取支摄。<a id="a-9l"></a>故亦说在此契经中。<a id="a-9m"></a>此非理作意如何取支摄。<a id="a-9n"></a>若言由此与彼相应。<a id="a-9o"></a>则爱无明亦应彼摄。<a id="a-9p"></a>设许彼摄。<a id="a-9q"></a>云何能证非理作意为无明因。<a id="a-9r"></a>若但彼摄即证因果。<a id="a-9s"></a>爱与无明亦彼摄故。<a id="a-9t"></a>应不别立为缘起支。</p>
  <p id="a9u">余复释言。<a id="a-9v"></a>余契经说。<a id="a-9w"></a>非理作意为无明因。<a id="a-9x"></a>无明复生非理作意。<a id="a-9y"></a>非理作意说在触时故。<a id="a-9z"></a>余经说。<a id="a-A0"></a>眼色为缘生痴所生染浊作意。<a id="a-A1"></a>此于受位必引无明故。<a id="a-A2"></a>余经言。<a id="a-A3"></a>由无明触所生诸受为缘生爱。<a id="a-A4"></a>是故触时非理作意与受俱转无明为缘。<a id="a-A5"></a>由此无明无无因过。<a id="a-A6"></a>亦不须立余缘起支。<a id="a-A7"></a>又缘起支无无穷失。<a id="a-A8"></a>非理作意从痴生故。<a id="a-A9"></a>如契经说。<a id="a-AA"></a>眼色为缘生痴所生染浊作意。<a id="a-AB"></a>余经虽有如是诚言。<a id="a-AC"></a>然此经中应更须说。<a id="a-AD"></a>不须更说。<a id="a-AE"></a>如何证知。<a id="a-AF"></a>由理证知。<a id="a-AG"></a>何等为理。<a id="a-AH"></a>非离无明受能为爱缘。<a id="a-AI"></a>以阿罗汉受不生爱故。<a id="a-AJ"></a>又非无倒触能为染受缘。<a id="a-AK"></a>亦非离无明触可成颠倒。<a id="a-AL"></a>阿罗汉触非颠倒故。<a id="a-AM"></a>由如是理为证。<a id="a-AN"></a>故知若尔便应有太过失。<a id="a-AO"></a>诸由正理可得证知。<a id="a-AP"></a>一切皆应不须更说。<a id="a-AQ"></a>故彼所说不成释难。<a id="a-AR"></a>然上所言。<a id="a-AS"></a>经不别说老死有果无明有因生死便成有终始者。<a id="a-AT"></a>此难非理。<a id="a-AU"></a>经意别故。<a id="a-AV"></a>亦非所说理不圆满。<a id="a-AW"></a>所以者何。<a id="a-AX"></a>此经但欲除所化者三际愚故。<a id="a-AY"></a>由所化者唯生是疑。<a id="a-AZ"></a>云何有情三世连续。<a id="a-Aa"></a>谓从前世今世得生。<a id="a-Ab"></a>今世复能生于后世。<a id="a-Ac"></a>如来但为除彼疑情。<a id="a-Ad"></a>说十二支如前已辩。<a id="a-Ae"></a>谓前后中际为遣他愚惑。<a id="a-Af"></a>如世尊告诸苾刍言。<a id="a-Ag"></a>吾当为汝说缘起法缘已生法。<a id="a-Ah"></a>此二何异。<a id="a-Ai"></a>且本论文此二无别。<a id="a-Aj"></a>以俱言摄一切法故。<a id="a-Ak"></a>如何未来未已起法可同过现说缘已生。<a id="a-Al"></a>云何未来未已作法。<a id="a-Am"></a>得同过现说名有为。<a id="a-An"></a>由能作思力已造故。<a id="a-Ao"></a>若尔无漏如何有为。<a id="a-Ap"></a>彼亦善思力已造故。<a id="a-Aq"></a>若尔就得涅槃应然。<a id="a-Ar"></a>理实应言依种类说。<a id="a-As"></a>如未变坏亦得色名。<a id="a-At"></a>由种类同所说无失。<a id="a-Au"></a>然今正释契经意者。<a id="a-Av"></a>颂曰。</p>
  <p id="aAw">此中意正说　　因起果已生</p>
  <p id="aAx">论曰。<a id="a-Ay"></a>诸支因分说名缘起由此为缘能起果故。<a id="a-Az"></a>诸支果分说缘已生。<a id="a-B0"></a>由此皆从缘所生故。<a id="a-B1"></a>如是一切二义俱成。<a id="a-B2"></a>诸支皆有因果性故。<a id="a-B3"></a>若尔安立应不俱成。<a id="a-B4"></a>不尔所观有差别故。<a id="a-B5"></a>谓若观此名缘已生。<a id="a-B6"></a>非即观斯复名缘起。<a id="a-B7"></a>犹如因果父子等名。<a id="a-B8"></a>尊者望满意谓。<a id="a-B9"></a>诸法有是缘起非缘已生。<a id="a-BA"></a>应作四句。<a id="a-BB"></a>第一句者。<a id="a-BC"></a>谓未来法。<a id="a-BD"></a>第二句者。<a id="a-BE"></a>谓阿罗汉最后心位过现诸法。<a id="a-BF"></a>第三句者。<a id="a-BG"></a>余过现法。<a id="a-BH"></a>第四句者。<a id="a-BI"></a>诸无为法。<a id="a-BJ"></a>经部诸师作如是白。<a id="a-BK"></a>此中所说为述己情为是经义。<a id="a-BL"></a>若是经义。<a id="a-BM"></a>经义不然。<a id="a-BN"></a>所以者何。<a id="a-BO"></a>且前所说分位缘起十二五蕴为十二支违背契经。<a id="a-BP"></a>经异说故。<a id="a-BQ"></a>如契经说。<a id="a-BR"></a>云何为无明。<a id="a-BS"></a>谓前际无智乃至广说。<a id="a-BT"></a>此了义说不可抑令成不了义。<a id="a-BU"></a>故前所说分位缘起。<a id="a-BV"></a>经义相违。<a id="a-BW"></a>非一切经皆了义说。<a id="a-BX"></a>亦有随胜说。<a id="a-BY"></a>如象迹喻经。<a id="a-BZ"></a>云何内地界。<a id="a-Ba"></a>谓发毛爪等。<a id="a-Bb"></a>虽彼非无余色等法而就胜说。<a id="a-Bc"></a>此亦应尔。<a id="a-Bd"></a>所引非证。<a id="a-Be"></a>非彼经中欲以地界辩发毛等成非具说。<a id="a-Bf"></a>然彼经中以发毛等分别地界。<a id="a-Bg"></a>非有地界越发毛等。<a id="a-Bh"></a>故彼契经是具足说。<a id="a-Bi"></a>此经所说无明等支。<a id="a-Bj"></a>亦应如彼成具足说。<a id="a-Bk"></a>除所说外无复有余。<a id="a-Bl"></a>岂不地界越发毛等洟泪等中其体亦有。<a id="a-Bm"></a>洟等皆亦说在彼经。<a id="a-Bn"></a>如说复有身中余物。<a id="a-Bo"></a>设复同彼有余无明。<a id="a-Bp"></a>今应显示。<a id="a-Bq"></a>若引异类置无明中此有何益。<a id="a-Br"></a>虽于诸位皆有五蕴然随此有无彼定有无者。<a id="a-Bs"></a>可立此法为彼法支。<a id="a-Bt"></a>或有五蕴而无有行随福非福不动行识乃至爱等。<a id="a-Bu"></a>是故经义即如所说。<a id="a-Bv"></a>所说四句理亦不然。<a id="a-Bw"></a>若未来诸法非缘已生者。<a id="a-Bx"></a>便违契经。<a id="a-By"></a>经说。<a id="a-Bz"></a>云何缘已生法。<a id="a-C0"></a>谓无明行至生老死。<a id="a-C1"></a>或应不许二在未来。<a id="a-C2"></a>是则坏前所立三际。<a id="a-C3"></a>有说。<a id="a-C4"></a>缘起是无为法。<a id="a-C5"></a>以契经言如来出世若不出世。<a id="a-C6"></a>如是缘起法性常住。<a id="a-C7"></a>由如是意理则可然。<a id="a-C8"></a>若由别意理则不然。<a id="a-C9"></a>云何如是意。<a id="a-CA"></a>云何为别意而说可然及不可然。<a id="a-CB"></a>谓若意说。<a id="a-CC"></a>如来出世若不出世。<a id="a-CD"></a>行等常缘无明等起非缘余法。<a id="a-CE"></a>或复无缘故言常住。<a id="a-CF"></a>如是意说。<a id="a-CG"></a>理则可然。<a id="a-CH"></a>若谓意说有别法体名为缘起湛然常住。<a id="a-CI"></a>此别意说理则不然。<a id="a-CJ"></a>所以者何。<a id="a-CK"></a>生起俱是有为相故。<a id="a-CL"></a>非别常法为无常相可应正理。<a id="a-CM"></a>又起必应依起者立。<a id="a-CN"></a>此常住法彼无明等何相关预而说此法依彼而立为彼缘起。<a id="a-CO"></a>又名缘起而谓目常。<a id="a-CP"></a>如是句义无相应理。<a id="a-CQ"></a>此中缘起是何句义。<a id="a-CR"></a>钵刺底是至义。<a id="a-CS"></a>医底界是行义。<a id="a-CT"></a>由先助力界义转变。<a id="a-CU"></a>故行由至转变成缘。<a id="a-CV"></a>参是和合义。<a id="a-CW"></a>嗢是上升义。<a id="a-CX"></a>钵地界是有义。<a id="a-CY"></a>有藉合升转变成起。<a id="a-CZ"></a>由此有法至于缘已和合升起。<a id="a-Ca"></a>是缘起义。<a id="a-Cb"></a>如是句义理不应然所以者何。<a id="a-Cc"></a>依一作者有二作用。<a id="a-Cd"></a>于前作用应有已言。<a id="a-Ce"></a>如有一人浴已方食。<a id="a-Cf"></a>无少行法有在起前。<a id="a-Cg"></a>先至于缘后时方起。<a id="a-Ch"></a>非无作者可有作用。<a id="a-Ci"></a>故说颂曰。</p>
  <p id="aCj">至缘若起先　　非有不应理</p>
  <p id="aCk">若俱便坏已　　彼应先说故</p>
  <p id="aCl">无如是过。<a id="a-Cm"></a>且应反诘声论诸师。<a id="a-Cn"></a>法何时起。<a id="a-Co"></a>为在现在为在未来。<a id="a-Cp"></a>设尔何失。<a id="a-Cq"></a>起若现在起非已生。<a id="a-Cr"></a>如何成现。<a id="a-Cs"></a>现是已生复如何起。<a id="a-Ct"></a>已生复起便致无穷。<a id="a-Cu"></a>起若未来尔时未有何成作者。<a id="a-Cv"></a>作者既无何有作用。<a id="a-Cw"></a>故于起位即亦至缘。<a id="a-Cx"></a>起位者何。<a id="a-Cy"></a>谓未来世诸行正起。<a id="a-Cz"></a>即于此位亦说至缘。<a id="a-D0"></a>又声论师妄所安立作者作用理实不成。<a id="a-D1"></a>有是作者起是作用。<a id="a-D2"></a>非于此中见有作者。<a id="a-D3"></a>异起作用真实可得。<a id="a-D4"></a>故此义言于俗无谬。<a id="a-D5"></a>此缘起义即是所说。<a id="a-D6"></a>依此有彼有。<a id="a-D7"></a>此生故彼生。<a id="a-D8"></a>故应引彼释缘起义。<a id="a-D9"></a>故说颂言。</p>
  <p id="aDA">如非有而起　　至缘应亦然</p>
  <p id="aDB">生已起无穷　　或先有非有</p>
  <p id="aDC">俱亦有言已　　闇至已灯灭</p>
  <p id="aDD">及开口已眠　　若后眠应闭</p>
  <p id="aDE">有执。<a id="a-DF"></a>更以余义释难。<a id="a-DG"></a>钵刺底是种种义。<a id="a-DH"></a>医底界是不住义。<a id="a-DI"></a>不住由种种助故变成缘。<a id="a-DJ"></a>参是聚集义。<a id="a-DK"></a>嗢是上升义。<a id="a-DL"></a>钵地界是行义。<a id="a-DM"></a>由嗢为先行变成起。<a id="a-DN"></a>此说种种缘和合已令诸行法聚集升起。<a id="a-DO"></a>是缘起义。</p>
  <p id="aDP">如是所释于此可然。<a id="a-DQ"></a>眼色各为缘起于眼识等。<a id="a-DR"></a>此中种种聚集岂成。<a id="a-DS"></a>何故世尊说前二句。<a id="a-DT"></a>谓依此有彼有。<a id="a-DU"></a>及此生故彼生。<a id="a-DV"></a>为于缘起知决定故。<a id="a-DW"></a>如余处说。<a id="a-DX"></a>依无明有诸行得有。<a id="a-DY"></a>非离无明可有诸行。<a id="a-DZ"></a>又为显示诸支传生。<a id="a-Da"></a>谓依此支有彼支得有。<a id="a-Db"></a>由彼支生故余支得生。<a id="a-Dc"></a>又为显示三际传生。<a id="a-Dd"></a>谓依前际有中际得有。<a id="a-De"></a>由中际生故后际得生。<a id="a-Df"></a>又为显示亲传二缘。<a id="a-Dg"></a>谓有无明无间生行。<a id="a-Dh"></a>或展转力诸行方生。<a id="a-Di"></a>有余师释。<a id="a-Dj"></a>如是二句为破无因常因二论。<a id="a-Dk"></a>谓非无因诸行可有。<a id="a-Dl"></a>亦非由常自性我等无生因故诸行得生。<a id="a-Dm"></a>若尔便成前句无用。<a id="a-Dn"></a>但由后句此生故彼生。<a id="a-Do"></a>能具破前无因常因故。<a id="a-Dp"></a>然或有执有我为依行等得有。<a id="a-Dq"></a>由无明等因分生故行等得生。<a id="a-Dr"></a>是故世尊为除彼执决判果有即由生因。<a id="a-Ds"></a>若此生故彼生。<a id="a-Dt"></a>即依此有彼有。<a id="a-Du"></a>非谓果有别依余因。<a id="a-Dv"></a>谓无明缘行。<a id="a-Dw"></a>乃至如是纯大苦蕴集轨范诸师释。<a id="a-Dx"></a>此二句为显因果不断及生。<a id="a-Dy"></a>谓依无明不断诸行不断。<a id="a-Dz"></a>即由无明生故诸行得生。<a id="a-E0"></a>如是展转皆应广说。<a id="a-E1"></a>有释。<a id="a-E2"></a>为显因果住生。<a id="a-E3"></a>谓乃至因相续有果相续亦有。<a id="a-E4"></a>及即由因分生故诸果分亦生。<a id="a-E5"></a>此欲辩生。<a id="a-E6"></a>何缘说住。<a id="a-E7"></a>又佛何故破次第说。<a id="a-E8"></a>先说住已而后说生。<a id="a-E9"></a>复有释言。<a id="a-EA"></a>依此有彼有者。<a id="a-EB"></a>依果有因有灭。<a id="a-EC"></a>此生故彼生者。<a id="a-ED"></a>恐疑果无因生。<a id="a-EE"></a>是故复言由因生故果方得起。<a id="a-EF"></a>非谓无因。<a id="a-EG"></a>经义若然应作是说。<a id="a-EH"></a>依此有彼灭无。<a id="a-EI"></a>又应先言因生故果生。<a id="a-EJ"></a>已后乃可说依果有因灭无。<a id="a-EK"></a>如是次第方名善说。<a id="a-EL"></a>若异此者。<a id="a-EM"></a>欲辩缘起。<a id="a-EN"></a>依何次第。<a id="a-EO"></a>先说因灭。<a id="a-EP"></a>故彼所释非此经义。</p>
  <p id="aEQ">复次云何无明缘行。<a id="a-ER"></a>广说乃至生缘老死。<a id="a-ES"></a>我今略显符顺经义。<a id="a-ET"></a>谓诸愚夫于缘生法不知唯行。<a id="a-EU"></a>妄起我见及我慢执。<a id="a-EV"></a>为自受乐非苦乐故。<a id="a-EW"></a>造作身等各三种业。<a id="a-EX"></a>谓为自身受当乐故造诸福业。<a id="a-EY"></a>受当来乐非苦乐故造不动业。<a id="a-EZ"></a>受现乐故造非福业。<a id="a-Ea"></a>如是名为无明缘行。<a id="a-Eb"></a>由引业力识相续流如火焰行。<a id="a-Ec"></a>往彼彼趣凭附中有驰赴所生结生有身。<a id="a-Ed"></a>名行缘识。<a id="a-Ee"></a>若作此释善顺契经分别识支通于六识。<a id="a-Ef"></a>识为先故。<a id="a-Eg"></a>于此趣中有名色生。<a id="a-Eh"></a>具足五蕴展转相续。<a id="a-Ei"></a>遍一期生。<a id="a-Ej"></a>于大因缘辩缘起等诸经皆有如是说故。<a id="a-Ek"></a>如是名色渐成熟时具眼等根说为六处。<a id="a-El"></a>次与境合便有识生。<a id="a-Em"></a>三和故有顺乐等触。<a id="a-En"></a>依此便生乐等三受。<a id="a-Eo"></a>从此三受引生三爱。<a id="a-Ep"></a>谓由苦逼有于乐受发生欲爱。<a id="a-Eq"></a>或有于乐非苦乐受发生色爱。<a id="a-Er"></a>或有唯于非苦乐受生无色爱。<a id="a-Es"></a>从欣受爱起欲等取。<a id="a-Et"></a>此中欲者谓五妙欲。<a id="a-Eu"></a>见谓六十二见。<a id="a-Ev"></a>如梵网经广说。<a id="a-Ew"></a>戒谓远离恶戒。<a id="a-Ex"></a>禁谓狗牛等禁。<a id="a-Ey"></a>如诸离系及婆罗门播输钵多般利伐罗勺迦等异类外道受持种种露形拔发披乌鹿皮持髻涂灰执三杖剪须发等无义苦行。<a id="a-Ez"></a>我语谓内身依之说我故。<a id="a-F0"></a>有余师说。<a id="a-F1"></a>我见我慢名为我语。<a id="a-F2"></a>云何此二独名我语。<a id="a-F3"></a>由此二种说有我故。<a id="a-F4"></a>我非有故说名我语。<a id="a-F5"></a>如契经说。<a id="a-F6"></a>苾刍当知。<a id="a-F7"></a>愚昧无闻诸异生类随假言说起于我执。<a id="a-F8"></a>于中实无我及我所。<a id="a-F9"></a>于前四种。<a id="a-FA"></a>取谓欲贪。<a id="a-FB"></a>故薄伽梵诸经中释。<a id="a-FC"></a>云何为取。<a id="a-FD"></a>所谓欲贪。<a id="a-FE"></a>由取为缘积集种种招后有业说名为有。<a id="a-FF"></a>如世尊告阿难陀言。<a id="a-FG"></a>招后有业说名为有。<a id="a-FH"></a>有为缘故。<a id="a-FI"></a>识相续流趣未来生。<a id="a-FJ"></a>如前道理具足五蕴说名为生。<a id="a-FK"></a>以生为缘便有老死。<a id="a-FL"></a>其相差别广说如经。<a id="a-FM"></a>如是纯言显唯有行无我我所。<a id="a-FN"></a>大苦蕴言显苦积集无初无后。<a id="a-FO"></a>集言为显诸苦蕴生。<a id="a-FP"></a>毗婆沙宗如前已说。</p>
 </body>
</html>