<!doctype html>
<html id="z3IBVwL17y" data-ver="796">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍论卷第二十三</h1>
  <h2 id="a2">分别贤圣品第六之二</h2>
  <p id="a3">如是已说入修二门。<a id="a-4"></a>由此二门心便得定。<a id="a-5"></a>心得定已复何所修。<a id="a-6"></a>颂曰。</p>
  <p id="a7">依已修成止　　为观修念住</p>
  <p id="a8">以自相共相　　观身受心法</p>
  <p id="a9">自性闻等慧　　余相杂所缘</p>
  <p id="aA">说次第随生　　治倒故唯四</p>
  <p id="aB">论曰。<a id="a-C"></a>依已修成满胜奢摩他。<a id="a-D"></a>为毗钵舍那修四念住。<a id="a-E"></a>如何修习四念住耶。<a id="a-F"></a>谓以自共相观身受心法。<a id="a-G"></a>身受心法各别自性名为自相。<a id="a-H"></a>一切有为皆非常性。<a id="a-I"></a>一切有漏皆是苦性。<a id="a-J"></a>及一切法空非我性名为共相。<a id="a-K"></a>身自性者。<a id="a-L"></a>大种造色。<a id="a-M"></a>受心自性如自名显。<a id="a-N"></a>法自性者。<a id="a-O"></a>除三余法。<a id="a-P"></a>传说。<a id="a-Q"></a>在定以极微刹那。<a id="a-R"></a>各别观身名身念住满。<a id="a-S"></a>余三满相如应当知。<a id="a-T"></a>何等名为四念住体。<a id="a-U"></a>此四念住体各有三。<a id="a-V"></a>自性相杂所缘别故。<a id="a-W"></a>自性念住以慧为体。<a id="a-X"></a>此慧有三种。<a id="a-Y"></a>谓闻等所成。<a id="a-Z"></a>即此亦名三种念住。<a id="a-a"></a>相杂念住以慧所余俱有为体。<a id="a-b"></a>所缘念住以慧所缘诸法为体。<a id="a-c"></a>宁知自性是慧非余。<a id="a-d"></a>经说。<a id="a-e"></a>于身住循身观名身念住。<a id="a-f"></a>余三亦然。<a id="a-g"></a>诸循观名唯目慧体。<a id="a-h"></a>非慧无有循观用故。<a id="a-i"></a>何缘于慧立念住名。<a id="a-j"></a>毗婆沙师说。<a id="a-k"></a>此品念增故。<a id="a-l"></a>是念力持慧得转义。<a id="a-m"></a>如斧破木由楔力持。<a id="a-n"></a>理实应言慧令念住。<a id="a-o"></a>是故于慧立念住名。<a id="a-p"></a>随慧所观能明记故。<a id="a-q"></a>由此无灭作如是言。<a id="a-r"></a>若有能于身住循身观。<a id="a-s"></a>缘身念得住乃至广说。<a id="a-t"></a>世尊亦说。<a id="a-u"></a>若有于身住循身观者念便住不谬。<a id="a-v"></a>然有经言。<a id="a-w"></a>此四念住由何故集。<a id="a-x"></a>由何故灭。<a id="a-y"></a>食触名色作意集故。<a id="a-z"></a>如次令身受心法集。<a id="a-10"></a>食触名色作意灭故。<a id="a-11"></a>如次令身受心法灭。<a id="a-12"></a>应知彼说所缘念住以念于彼得安住故。<a id="a-13"></a>又念住别名随所缘缘自他俱相续异故。<a id="a-14"></a>一一念住各有三种。<a id="a-15"></a>此四念住说次随生。<a id="a-16"></a>生复何缘次第如是。<a id="a-17"></a>随境粗者应先观故。<a id="a-18"></a>或诸欲贪于身处转。<a id="a-19"></a>故四念住观身在初。<a id="a-1A"></a>然贪于身由欣乐受。<a id="a-1B"></a>欣乐于受由心不调。<a id="a-1C"></a>心之不调由惑未断。<a id="a-1D"></a>故观受等如是次第。<a id="a-1E"></a>此四念住如次治彼净乐常我四种颠倒。<a id="a-1F"></a>故唯有四不增不减。<a id="a-1G"></a>四中三种唯不杂缘。<a id="a-1H"></a>第四所缘通杂不杂。<a id="a-1I"></a>若唯观法名不杂缘。<a id="a-1J"></a>若于身等二三或四。<a id="a-1K"></a>总而观察名为杂缘。<a id="a-1L"></a>如是熟修杂缘身等法念住已。<a id="a-1M"></a>复何所修。<a id="a-1N"></a>颂曰。</p>
  <p id="a1O">彼居法念住　　总观四所缘</p>
  <p id="a1P">修非常及苦　　空非我行相</p>
  <p id="a1Q">论曰。<a id="a-1R"></a>彼观行者。<a id="a-1S"></a>居缘总杂法念住中。<a id="a-1T"></a>总观所缘身等四境修四行相。<a id="a-1U"></a>所谓非常苦空非我。<a id="a-1V"></a>修此观已生何善根。<a id="a-1W"></a>颂曰。</p>
  <p id="a1X">从此生暖法　　具观四圣谛</p>
  <p id="a1Y">修十六行相　　次生顶亦然</p>
  <p id="a1Z">如是二善根　　皆初法后四</p>
  <p id="a1a">次忍唯法念　　下中品同顶</p>
  <p id="a1b">上唯观欲苦　　一行一刹那</p>
  <p id="a1c">世第一亦然　　皆慧五除得</p>
  <p id="a1d">论曰。<a id="a-1e"></a>修习总缘共相法念住。<a id="a-1f"></a>渐次成熟乃至上上品。<a id="a-1g"></a>从此念住后。<a id="a-1h"></a>有顺决择分初善根生。<a id="a-1i"></a>名为暖法。<a id="a-1j"></a>此法如暖立暖法名。<a id="a-1k"></a>是能烧惑薪圣道火前相。<a id="a-1l"></a>如火前相故名为暖。<a id="a-1m"></a>此暖善根分位长故。<a id="a-1n"></a>能具观察四圣谛境。<a id="a-1o"></a>及能具修十六行相。<a id="a-1p"></a>观苦圣谛修四行相。<a id="a-1q"></a>一非常二苦三空四非我。<a id="a-1r"></a>观集圣谛修四行相。<a id="a-1s"></a>一因二集三生四缘。<a id="a-1t"></a>观灭圣谛修四行相。<a id="a-1u"></a>一灭二静三妙四离。<a id="a-1v"></a>观道圣谛修四行相。<a id="a-1w"></a>一道二如三行四出。<a id="a-1x"></a>此相差别如后当辩。<a id="a-1y"></a>此暖善根下中上品渐次增长至成满时有善根生。<a id="a-1z"></a>名为顶法。<a id="a-20"></a>此转胜故更立异名。<a id="a-21"></a>动善根中此法最胜如人顶故名为顶法。<a id="a-22"></a>或由此是进退两际如山顶故。<a id="a-23"></a>说名为顶。<a id="a-24"></a>此亦如暖具观四谛。<a id="a-25"></a>及能具修十六行相。<a id="a-26"></a>如是暖顶二种善根。<a id="a-27"></a>初安足时唯法念住。<a id="a-28"></a>以何义故名初安足。<a id="a-29"></a>谓随何善根以十六行相最初游践四圣谛迹。<a id="a-2A"></a>后增进时具四念住。<a id="a-2B"></a>诸先所得后不现前。<a id="a-2C"></a>于彼不生钦重心故。<a id="a-2D"></a>此顶善根下中上品渐次增长至成满时有善根生名为忍法。<a id="a-2E"></a>于四谛理能忍可中此最胜故。<a id="a-2F"></a>又此位忍无退堕故名为忍法。<a id="a-2G"></a>此忍善根安足增进皆法念住。<a id="a-2H"></a>与前有别。<a id="a-2I"></a>然此忍法有下中上。<a id="a-2J"></a>下中二品与顶法同。<a id="a-2K"></a>谓具观察四圣谛境及能具修十六行相。<a id="a-2L"></a>上品有异。<a id="a-2M"></a>唯观欲苦与世第一相邻接故。<a id="a-2N"></a>由此义准。<a id="a-2O"></a>暖等善根皆能具缘三界苦等义已成立。<a id="a-2P"></a>无简别故。<a id="a-2Q"></a>谓瑜伽师于色无色对治道等一一圣谛行相所缘渐减渐略。<a id="a-2R"></a>乃至但有二念作意思惟欲界苦圣谛境。<a id="a-2S"></a>齐此以前名中忍位。<a id="a-2T"></a>从此位无间起胜善根一行一刹那名上品忍。<a id="a-2U"></a>此善根起不相续故。<a id="a-2V"></a>上品忍无间生世第一法。<a id="a-2W"></a>如上品忍缘欲苦谛修一行相唯一刹那。<a id="a-2X"></a>此有漏故名为世间。<a id="a-2Y"></a>是最胜故名为第一。<a id="a-2Z"></a>此有漏法世间中胜。<a id="a-2a"></a>是故名为世第一法。<a id="a-2b"></a>有士用力离同类因引圣道生。<a id="a-2c"></a>故名最胜。<a id="a-2d"></a>如是暖等四种善根。<a id="a-2e"></a>念住性故。<a id="a-2f"></a>皆慧为体。<a id="a-2g"></a>若并助伴皆五蕴性。<a id="a-2h"></a>然除彼得勿诸圣者暖等善根重现前故。<a id="a-2i"></a>此中暖法初安足时。<a id="a-2j"></a>缘三谛法念住现在。<a id="a-2k"></a>修未来四。<a id="a-2l"></a>随一行相现在。<a id="a-2m"></a>修未来四。<a id="a-2n"></a>缘灭谛法念住现在。<a id="a-2o"></a>修未来一。<a id="a-2p"></a>随一行相现在。<a id="a-2q"></a>修未来四。<a id="a-2r"></a>由此种性先未曾得。<a id="a-2s"></a>要同分者方能修故。<a id="a-2t"></a>后增进时缘三谛。<a id="a-2u"></a>随一念住现在。<a id="a-2v"></a>修未来四。<a id="a-2w"></a>随一行相现在。<a id="a-2x"></a>修未来十六。<a id="a-2y"></a>缘灭谛法念住现在。<a id="a-2z"></a>修未来四。<a id="a-30"></a>随一行相现在。<a id="a-31"></a>修未来十六。<a id="a-32"></a>由此种性先已曾得。<a id="a-33"></a>不同分者亦能修故。<a id="a-34"></a>顶初安足缘四谛法念住现在。<a id="a-35"></a>修未来四。<a id="a-36"></a>随一行相现在。<a id="a-37"></a>修未来十六。<a id="a-38"></a>后增进时缘三谛随一念住现在。<a id="a-39"></a>修未来四。<a id="a-3A"></a>随一行相现在。<a id="a-3B"></a>修未来十六。<a id="a-3C"></a>缘灭谛法念住现在。<a id="a-3D"></a>修未来四。<a id="a-3E"></a>随一行相现在。<a id="a-3F"></a>修未来十六。<a id="a-3G"></a>忍初安足及后增进。<a id="a-3H"></a>缘四谛法念住现在。<a id="a-3I"></a>修未来四。<a id="a-3J"></a>随一行相现在。<a id="a-3K"></a>修未来十六。<a id="a-3L"></a>然于增进略所缘时。<a id="a-3M"></a>随略彼所缘不修彼行相。<a id="a-3N"></a>世第一法缘欲苦谛法念住现在。<a id="a-3O"></a>修未来四。<a id="a-3P"></a>随一行相现在。<a id="a-3Q"></a>修未来四。<a id="a-3R"></a>无异分故。<a id="a-3S"></a>似见道故。<a id="a-3T"></a>已辩所生善根相体。<a id="a-3U"></a>今次应辩此差别义。<a id="a-3V"></a>颂曰。</p>
  <p id="a3W">此顺决择分　　四皆修所成</p>
  <p id="a3X">六地二或七　　依欲界身九</p>
  <p id="a3Y">三女男得二　　第四女亦尔</p>
  <p id="a3Z">圣由失地舍　　异生由命终</p>
  <p id="a3a">初二亦退舍　　依本必见谛</p>
  <p id="a3b">舍已得非先　　二舍性非得</p>
  <p id="a3c">论曰。<a id="a-3d"></a>此暖顶忍世第一法。<a id="a-3e"></a>四殊胜善根名顺决择分。<a id="a-3f"></a>依何义建立顺决择分名。<a id="a-3g"></a>决谓决断。<a id="a-3h"></a>择谓简择。<a id="a-3i"></a>决断简择谓诸圣道。<a id="a-3j"></a>以诸圣道能断疑故。<a id="a-3k"></a>及能分别四谛相故。<a id="a-3l"></a>分谓分段。<a id="a-3m"></a>此言意显所顺唯是见道一分。<a id="a-3n"></a>决择之分故得决择分名。<a id="a-3o"></a>此四为缘引决择分。<a id="a-3p"></a>顺益彼故得顺彼名故。<a id="a-3q"></a>此名为顺决择分。<a id="a-3r"></a>如是四种皆修所成。<a id="a-3s"></a>非闻思所成。<a id="a-3t"></a>唯等引地故。<a id="a-3u"></a>四中前二是下品摄。<a id="a-3v"></a>以俱可动犹可退故。<a id="a-3w"></a>忍中品摄。<a id="a-3x"></a>胜前二故。<a id="a-3y"></a>有世第一为其上故。<a id="a-3z"></a>世第一法独是上品。<a id="a-40"></a>此四善根皆依六地。<a id="a-41"></a>谓四静虑未至中间。<a id="a-42"></a>欲界中无。<a id="a-43"></a>阙等引故。<a id="a-44"></a>余上地亦无。<a id="a-45"></a>见道眷属故。<a id="a-46"></a>又无色界心不缘欲界故。<a id="a-47"></a>欲界先应遍知断故。<a id="a-48"></a>此四善根能感色界五蕴异熟为圆满因。<a id="a-49"></a>不能牵引。<a id="a-4A"></a>憎背有故。<a id="a-4B"></a>或声为显二有异说。<a id="a-4C"></a>谓暖顶二。<a id="a-4D"></a>尊者妙音说。<a id="a-4E"></a>依前六及欲七地。<a id="a-4F"></a>此四善根依欲身起。<a id="a-4G"></a>人天九处除北俱卢。<a id="a-4H"></a>前三善根三洲初起。<a id="a-4I"></a>后生天处亦续现前。<a id="a-4J"></a>第四善根天处亦起。<a id="a-4K"></a>此无初后一刹那故。<a id="a-4L"></a>此四善根唯依男女。<a id="a-4M"></a>前三男女俱通得二。<a id="a-4N"></a>第四女身亦得二种。<a id="a-4O"></a>依男唯得男身善根。<a id="a-4P"></a>已得女身非择灭故。<a id="a-4Q"></a>圣依此地得此善根。<a id="a-4R"></a>失此地时善根方舍。<a id="a-4S"></a>失地言显迁生上地。<a id="a-4T"></a>异生于地若失不失。<a id="a-4U"></a>但失众同分。<a id="a-4V"></a>必舍此善根。<a id="a-4W"></a>初二善根亦由退舍。<a id="a-4X"></a>由死退舍唯异生非圣。<a id="a-4Y"></a>由失地舍唯圣非异生。<a id="a-4Z"></a>忍及世第一异生亦无退。<a id="a-4a"></a>依根本地起暖等善根。<a id="a-4b"></a>彼于此生必定得见谛。<a id="a-4c"></a>厌生死心极猛利故。<a id="a-4d"></a>若先舍已后重得时。<a id="a-4e"></a>所得必非先之所舍。<a id="a-4f"></a>如舍已重得别解脱律仪。<a id="a-4g"></a>以未曾熟修大功用成故。<a id="a-4h"></a>若先已得暖等善根经生故舍。<a id="a-4i"></a>遇了分位善说法师便生顶等。<a id="a-4j"></a>若不遇者还从本修。<a id="a-4k"></a>失退二舍非得为性。<a id="a-4l"></a>退必起过。<a id="a-4m"></a>失不必然。<a id="a-4n"></a>得此善根有何胜利。<a id="a-4o"></a>颂曰。</p>
  <p id="a4p">暖必至涅槃　　顶终不断善</p>
  <p id="a4q">忍不堕恶趣　　第一入离生</p>
  <p id="a4r">论曰。<a id="a-4s"></a>四善根中若得暖法。<a id="a-4t"></a>虽有退断善根造无间业堕恶趣等。<a id="a-4u"></a>而无久流转必至涅槃故。<a id="a-4v"></a>若尔何殊顺解脱分。<a id="a-4w"></a>若无障碍去见谛近。<a id="a-4x"></a>此与见道行相同故。<a id="a-4y"></a>若得顶法虽有退等而增毕竟不断善根。<a id="a-4z"></a>若得忍时虽命终舍住异生位而增无退不造无间。<a id="a-50"></a>不堕恶趣。<a id="a-51"></a>然颂但说不堕恶趣言。<a id="a-52"></a>义准已知不造无间业。<a id="a-53"></a>造无间业者必堕恶趣故。<a id="a-54"></a>忍位无退如前已辩。<a id="a-55"></a>此位不堕诸恶趣者。<a id="a-56"></a>已远趣彼业烦恼故。<a id="a-57"></a>若至忍位于少趣生处身有惑中得不生法故。<a id="a-58"></a>趣谓诸恶趣。<a id="a-59"></a>生谓卵湿生。<a id="a-5A"></a>处谓无想北俱卢大梵处。<a id="a-5B"></a>身谓扇搋半择迦二形身。<a id="a-5C"></a>有谓第八等有。<a id="a-5D"></a>惑谓见所断惑。<a id="a-5E"></a>此于下上位随所应而得。<a id="a-5F"></a>谓于下忍得恶趣不生。<a id="a-5G"></a>所余不生至上忍方得。<a id="a-5H"></a>得世第一法。<a id="a-5I"></a>虽住异生位而能趣入正性离生。<a id="a-5J"></a>颂虽不言离命终舍。<a id="a-5K"></a>既无间入正性离生。<a id="a-5L"></a>义准已成。<a id="a-5M"></a>无命终舍。<a id="a-5N"></a>何缘唯此能入离生。<a id="a-5O"></a>已得异生非择灭故。<a id="a-5P"></a>能如无间道舍异生性故。<a id="a-5Q"></a>此四善根各有三品。<a id="a-5R"></a>由声闻等种性别故。<a id="a-5S"></a>随何种性善根已生。<a id="a-5T"></a>彼可移转向余乘不。<a id="a-5U"></a>颂曰。</p>
  <p id="a5V">转声闻种性　　二成佛三余</p>
  <p id="a5W">麟角佛无转　　一坐成觉故</p>
  <p id="a5X">论曰。<a id="a-5Y"></a>声闻种性暖顶已生。<a id="a-5Z"></a>容可转成无上正觉。<a id="a-5a"></a>彼若得忍无成佛理。<a id="a-5b"></a>谓于恶趣已超越故。<a id="a-5c"></a>菩提萨埵利物为怀。<a id="a-5d"></a>为化有情必往恶趣。<a id="a-5e"></a>彼忍种性不可回转。<a id="a-5f"></a>是故定无得成佛义。<a id="a-5g"></a>声闻种性暖顶忍三。<a id="a-5h"></a>皆有可转成独觉义。<a id="a-5i"></a>在佛乘外故说为余。<a id="a-5j"></a>麟角佛言显麟角喻及无上觉暖等善根。<a id="a-5k"></a>并无移转向余乘义。<a id="a-5l"></a>皆以第四静虑为依。<a id="a-5m"></a>一坐便成自乘觉故。<a id="a-5n"></a>第四静虑是不倾动。<a id="a-5o"></a>最极明利三摩地故。<a id="a-5p"></a>堪为麟角喻无上觉所依。<a id="a-5q"></a>此中觉言显尽无生智。<a id="a-5r"></a>后当辩。<a id="a-5s"></a>此是菩提性故。<a id="a-5t"></a>言一坐者。<a id="a-5u"></a>从暖善根乃至菩提不起于座。<a id="a-5v"></a>有余师说。<a id="a-5w"></a>从不净观不起于座乃至菩提。<a id="a-5x"></a>有余独觉异麟角喻。<a id="a-5y"></a>起彼种性初二善根。<a id="a-5z"></a>转向余乘。<a id="a-60"></a>理无遮碍。<a id="a-61"></a>颇有此生创修此行即此生引起顺决择分耶。<a id="a-62"></a>不尔。<a id="a-63"></a>云何。<a id="a-64"></a>颂曰。</p>
  <p id="a65">前顺解脱分　　速三生解脱</p>
  <p id="a66">闻思成三业　　殖在人三洲</p>
  <p id="a67">论曰。<a id="a-68"></a>顺决择分今生起者。<a id="a-69"></a>必前生起顺解脱分。<a id="a-6A"></a>诸有创殖顺解脱分。<a id="a-6B"></a>极速三生方得解脱。<a id="a-6C"></a>谓初生起顺解脱分。<a id="a-6D"></a>第二生起顺决择分。<a id="a-6E"></a>第三生入圣。<a id="a-6F"></a>乃至得解脱。<a id="a-6G"></a>譬如下种苗成结实三位不同。<a id="a-6H"></a>身入法性成熟解脱三位亦尔。<a id="a-6I"></a>传说。<a id="a-6J"></a>如是顺解脱分。<a id="a-6K"></a>唯闻思所成。<a id="a-6L"></a>通三业为体。<a id="a-6M"></a>虽就最胜唯是意业。<a id="a-6N"></a>而此思愿摄起身语亦得名为顺解脱分。<a id="a-6O"></a>有施一食持一戒等深乐解脱。<a id="a-6P"></a>愿力所持便名种殖顺解脱分。<a id="a-6Q"></a>殖顺解脱分唯人三洲。<a id="a-6R"></a>余厌离般若如应无故。<a id="a-6S"></a>遇佛出世殖此善根。<a id="a-6T"></a>有余师言。<a id="a-6U"></a>亦遇独觉。<a id="a-6V"></a>已因便说顺解脱分。<a id="a-6W"></a>入观次第是正所论。<a id="a-6X"></a>于中已明诸加行道世第一法为其后边。<a id="a-6Y"></a>应说从斯复生何道。<a id="a-6Z"></a>颂曰。</p>
  <p id="a6a">世第一无间　　即缘欲界苦</p>
  <p id="a6b">生无漏法忍　　忍次生法智</p>
  <p id="a6c">次缘余界苦　　生类忍类智</p>
  <p id="a6d">缘集灭道谛　　各生四亦然</p>
  <p id="a6e">如是十六心　　名圣谛现观</p>
  <p id="a6f">此总有三种　　谓见缘事别</p>
  <p id="a6g">论曰。<a id="a-6h"></a>从世第一善根无间。<a id="a-6i"></a>即缘欲界苦圣谛境有无漏摄法智忍生。<a id="a-6j"></a>此忍名为苦法智忍。<a id="a-6k"></a>为显此忍是无漏故。<a id="a-6l"></a>举后等流以为标别。<a id="a-6m"></a>此能生法智。<a id="a-6n"></a>是法智因得法智忍名。<a id="a-6o"></a>如花果树。<a id="a-6p"></a>即此名入正性离生。<a id="a-6q"></a>亦复名入正性决定。<a id="a-6r"></a>由此是初入正性离生亦是初入正性决定故。<a id="a-6s"></a>经说。<a id="a-6t"></a>正性所谓涅槃。<a id="a-6u"></a>或正性言因诸圣道。<a id="a-6v"></a>生谓烦恼。<a id="a-6w"></a>或根未熟。<a id="a-6x"></a>圣道能越故名离生。<a id="a-6y"></a>能决趣涅槃。<a id="a-6z"></a>或决了谛相故。<a id="a-70"></a>诸圣道得决定名。<a id="a-71"></a>至此位中说名为入。<a id="a-72"></a>此忍生已得圣者名。<a id="a-73"></a>此在未来舍异生性。<a id="a-74"></a>谓许此忍未来生时有此用非余。<a id="a-75"></a>如灯及生相。<a id="a-76"></a>有余师说。<a id="a-77"></a>世第一法舍异生性。<a id="a-78"></a>此义不然。<a id="a-79"></a>彼此同名世间法故。<a id="a-7A"></a>性相违故。<a id="a-7B"></a>亦无有失。<a id="a-7C"></a>如上怨肩能害怨命。<a id="a-7D"></a>有余师说。<a id="a-7E"></a>此二共舍。<a id="a-7F"></a>如无间道解脱道故。<a id="a-7G"></a>此忍无间即缘欲苦有法智生。<a id="a-7H"></a>名苦法智。<a id="a-7I"></a>应知此智亦无漏摄。<a id="a-7J"></a>前无漏言遍流后故。<a id="a-7K"></a>如缘欲界苦圣谛境有苦法忍苦法智生。<a id="a-7L"></a>如是复于法智无间总缘余界苦圣谛境。<a id="a-7M"></a>有类智忍生。<a id="a-7N"></a>名苦类智忍。<a id="a-7O"></a>此忍无间即缘此境有类智生。<a id="a-7P"></a>名苦类智。<a id="a-7Q"></a>最初证知诸法真理故名法智。<a id="a-7R"></a>此后境智与前相似故得类名。<a id="a-7S"></a>以后随前而证境故。<a id="a-7T"></a>如缘苦谛欲界及余生法类忍法类智四。<a id="a-7U"></a>缘余三谛各四亦然。<a id="a-7V"></a>谓复于前苦类智后。<a id="a-7W"></a>次缘欲界集圣谛境有法智忍生。<a id="a-7X"></a>名集法智忍。<a id="a-7Y"></a>此忍无间即缘欲集有法智生。<a id="a-7Z"></a>名集法智。<a id="a-7a"></a>次缘余界集圣谛境有类智忍生。<a id="a-7b"></a>名集类智忍。<a id="a-7c"></a>此忍无间即缘此境有类智生。<a id="a-7d"></a>名集类智。<a id="a-7e"></a>次缘欲界灭圣谛境有法智忍生。<a id="a-7f"></a>名灭法智忍。<a id="a-7g"></a>此忍无间即缘欲灭有法智生。<a id="a-7h"></a>名灭法智。<a id="a-7i"></a>次缘余界灭圣谛境有类智忍生。<a id="a-7j"></a>名灭类智忍。<a id="a-7k"></a>此忍无间即缘此境有类智生。<a id="a-7l"></a>名灭类智。<a id="a-7m"></a>次缘欲界道圣谛境有法智忍生。<a id="a-7n"></a>名道法智忍。<a id="a-7o"></a>此忍无间即缘欲道有法智生。<a id="a-7p"></a>名道法智。<a id="a-7q"></a>次缘余界道圣谛境有类智忍生。<a id="a-7r"></a>名道类智忍。<a id="a-7s"></a>此忍无间即缘此境有类智生。<a id="a-7t"></a>名道类智。<a id="a-7u"></a>如是次第有十六心。<a id="a-7v"></a>总说名为圣谛现观。<a id="a-7w"></a>此中余部有作是言。<a id="a-7x"></a>于诸谛中唯顿现观。<a id="a-7y"></a>然彼意趣应更推寻。<a id="a-7z"></a>彼现观言无差别故。<a id="a-80"></a>详诸现观总有三种。<a id="a-81"></a>谓见缘事有差别故。<a id="a-82"></a>唯无漏慧于诸谛境现见分明名见现观。<a id="a-83"></a>此无漏慧并余相应同一所缘名缘现观。<a id="a-84"></a>此诸能缘并余俱有戒生相等不相应法同一事业名事现观。<a id="a-85"></a>见苦谛时于苦圣谛具三现观。<a id="a-86"></a>于余三谛唯事现观。<a id="a-87"></a>谓断证修。<a id="a-88"></a>若诸谛中约见现观说顿现观理必不然。<a id="a-89"></a>以诸谛中行相别故。<a id="a-8A"></a>若言以一无我行相总见诸谛则不应用苦等行相见苦谛等。<a id="a-8B"></a>如是便与契经相违。<a id="a-8C"></a>如契经言。<a id="a-8D"></a>诸圣弟子以苦行相思惟于苦。<a id="a-8E"></a>以集行相思惟于集。<a id="a-8F"></a>以灭行相思惟于灭。<a id="a-8G"></a>以道行相思惟于道。<a id="a-8H"></a>无漏作意相应择法。<a id="a-8I"></a>若言此经说修道位此亦不然。<a id="a-8J"></a>如见修故。<a id="a-8K"></a>若彼复谓见一谛时于余谛中得自在故说顿现观理亦无失。<a id="a-8L"></a>然于如是现观中间有起不起。<a id="a-8M"></a>别应思择。<a id="a-8N"></a>若彼复谓于见苦时。<a id="a-8O"></a>即能断集证灭修道说顿现观理亦无失。<a id="a-8P"></a>由先已说见苦谛时于余三谛中有事现观故。<a id="a-8Q"></a>依见现观。<a id="a-8R"></a>于契经中见有诚文。<a id="a-8S"></a>说渐现观。<a id="a-8T"></a>如契经说。<a id="a-8U"></a>佛告长者。<a id="a-8V"></a>于四圣谛非顿现观必渐现观。<a id="a-8W"></a>乃至广说。<a id="a-8X"></a>如是等有三经。<a id="a-8Y"></a>一一经有别喻。<a id="a-8Z"></a>若谓有经作如是说。<a id="a-8a"></a>但于苦谛无惑无疑。<a id="a-8b"></a>于佛亦无故顿现观。<a id="a-8c"></a>此亦非证。<a id="a-8d"></a>依定不行。<a id="a-8e"></a>或必当断。<a id="a-8f"></a>密意说故。<a id="a-8g"></a>已辩现观具十六心。<a id="a-8h"></a>此十六心为依何地。<a id="a-8i"></a>颂曰。</p>
  <p id="a8j">皆与世第一　　同依于一地</p>
  <p id="a8k">论曰。<a id="a-8l"></a>随世第一所依诸地应知即此十六心依。<a id="a-8m"></a>彼依六地。<a id="a-8n"></a>如先已说。<a id="a-8o"></a>何缘必有如是忍智前后次第间杂而起。<a id="a-8p"></a>颂曰。</p>
  <p id="a8q">忍智如次第　　无间解脱道</p>
  <p id="a8r">论曰。<a id="a-8s"></a>十六心中忍是无间道。<a id="a-8t"></a>约断惑得无能隔碍故。<a id="a-8u"></a>智是解脱道。<a id="a-8v"></a>已解脱惑得与离系得俱时起故。<a id="a-8w"></a>具二次第理定应然。<a id="a-8x"></a>犹如世间驱贼闭户。<a id="a-8y"></a>若谓第二唯无间道与离系得俱时而生。<a id="a-8z"></a>则此位中于彼彼境应定不起已断疑智。<a id="a-90"></a>若谓见位唯忍断惑则与本论说九结聚相违。<a id="a-91"></a>此难不然。<a id="a-92"></a>诸忍皆是智眷属故。<a id="a-93"></a>如王眷属所作事业名王所作。<a id="a-94"></a>此十六心皆见谛理。<a id="a-95"></a>一切可说见道摄耶。<a id="a-96"></a>不尔。<a id="a-97"></a>云何。<a id="a-98"></a>颂曰。</p>
  <p id="a99">前十五见道　　见未曾见故</p>
  <p id="a9A">论曰。<a id="a-9B"></a>苦法智忍为初。<a id="a-9C"></a>道类智忍为后。<a id="a-9D"></a>其中总有十五刹那。<a id="a-9E"></a>皆见道所摄。<a id="a-9F"></a>见未见谛故。<a id="a-9G"></a>至第十六道类智时。<a id="a-9H"></a>无一谛理未见今见。<a id="a-9I"></a>如习曾见。<a id="a-9J"></a>故修道摄。<a id="a-9K"></a>岂不尔时观道类忍见道谛理未见今见。<a id="a-9L"></a>此中约谛不约刹那。<a id="a-9M"></a>非一刹那未见今见可名今见未见谛理。<a id="a-9N"></a>如刈畦稻唯余一科不可名为此畦未刈。<a id="a-9O"></a>又道类智是果摄故。<a id="a-9P"></a>顿修八智十六行故。<a id="a-9Q"></a>舍前道故。<a id="a-9R"></a>相续起故。<a id="a-9S"></a>如余修道。<a id="a-9T"></a>非见道摄。<a id="a-9U"></a>然道类智必不退者。<a id="a-9V"></a>任持见道所断断故。<a id="a-9W"></a>即由此故应见道摄。<a id="a-9X"></a>此难不然。<a id="a-9Y"></a>太过失故。<a id="a-9Z"></a>何缘七智亦见道摄。<a id="a-9a"></a>见诸谛理未究竟故。<a id="a-9b"></a>谓未周遍见诸谛理中间起故。<a id="a-9c"></a>亦见道摄。<a id="a-9d"></a>已说见修二道生异。<a id="a-9e"></a>当依此道分位差别建立众圣补特伽罗。<a id="a-9f"></a>且依见道十五心位建立众圣有差别者。<a id="a-9g"></a>颂曰。</p>
  <p id="a9h">名随信法行　　由根钝利别</p>
  <p id="a9i">具修惑断一　　至五向初果</p>
  <p id="a9j">断次三向二　　离八地向三</p>
  <p id="a9k">论曰。<a id="a-9l"></a>见道位中圣者有二。<a id="a-9m"></a>一随信行。<a id="a-9n"></a>二随法行。<a id="a-9o"></a>由根钝利别立二名。<a id="a-9p"></a>诸钝根名随信行者。<a id="a-9q"></a>诸利根名随法行者。<a id="a-9r"></a>由信随行名随信行。<a id="a-9s"></a>彼有随信行名随信行者。<a id="a-9t"></a>或由串习此随信行以成其性故名随信行者。<a id="a-9u"></a>彼先信他随行义故。<a id="a-9v"></a>准此应释随法行者。<a id="a-9w"></a>彼于先时由自披阅契经等法随行义故。<a id="a-9x"></a>即二圣者。<a id="a-9y"></a>由于修惑具断有殊立为三向。<a id="a-9z"></a>谓彼二圣若于先时未以世道断修断惑名为具缚。<a id="a-A0"></a>或先已断欲界一品乃至五品至此位中名初果向。<a id="a-A1"></a>趣初果故。<a id="a-A2"></a>言初果者。<a id="a-A3"></a>谓预流果。<a id="a-A4"></a>此于一切沙门果中必初得故。<a id="a-A5"></a>若先已断欲界六品或七八品至此位中名第二果向。<a id="a-A6"></a>趣第二果故。<a id="a-A7"></a>第二果者。<a id="a-A8"></a>谓一来果。<a id="a-A9"></a>遍得果中此第二故。<a id="a-AA"></a>若先已离欲界九品。<a id="a-AB"></a>或先已断初定一品。<a id="a-AC"></a>乃至具离无所有处至此位中名第三果向。<a id="a-AD"></a>趣第三果故。<a id="a-AE"></a>第三果者。<a id="a-AF"></a>谓不还果。<a id="a-AG"></a>数准前释。<a id="a-AH"></a>次依修道道类智时建立众圣有差别者。<a id="a-AI"></a>颂曰。</p>
  <p id="aAJ">至第十六心　　随三向住果</p>
  <p id="aAK">名信解见至　　亦由钝利别</p>
  <p id="aAL">论曰。<a id="a-AM"></a>即前随信随法行者至第十六道类智心名为住果。<a id="a-AN"></a>不复名向。<a id="a-AO"></a>随前三向今住三果。<a id="a-AP"></a>谓前预流向今住预流果。<a id="a-AQ"></a>前一来向今住一来果。<a id="a-AR"></a>前不还向今住不还果。<a id="a-AS"></a>阿罗汉果必无初得。<a id="a-AT"></a>见道无容断修惑故。<a id="a-AU"></a>世道无容离有顶故。<a id="a-AV"></a>至住果位舍得二名。<a id="a-AW"></a>谓不复名随信法行。<a id="a-AX"></a>转得信解见至二名。<a id="a-AY"></a>此亦由根钝利差别。<a id="a-AZ"></a>诸钝根者先名随信行今名信解。<a id="a-Aa"></a>诸利根者先名随法行今名见至。<a id="a-Ab"></a>此二圣者信慧互增故。<a id="a-Ac"></a>标信解见至名别。<a id="a-Ad"></a>何缘先断欲界修惑一至五等至第十六道类智心。<a id="a-Ae"></a>但说名为预流果等。<a id="a-Af"></a>非后果向。<a id="a-Ag"></a>颂曰。</p>
  <p id="aAh">诸得果位中　　未得胜果道</p>
  <p id="aAi">故未起胜道　　名住果非向</p>
  <p id="aAj">论曰。<a id="a-Ak"></a>诸得果时于胜果道必定未得故。<a id="a-Al"></a>住果者乃至未起胜果道时。<a id="a-Am"></a>但名住果。<a id="a-An"></a>不名后向。<a id="a-Ao"></a>然诸先断欲界修惑一至五等至得果时此生必定起胜果道。<a id="a-Ap"></a>由此先离三静虑染后依下地入见道者。<a id="a-Aq"></a>彼得果已于现生中必能引生后胜果道。<a id="a-Ar"></a>若异此者圣生上地应不可说定成乐根。<a id="a-As"></a>如是已依先具倍离及全离欲入见谛者十六心位立众圣别。<a id="a-At"></a>当约修惑辩渐次生能对治道分位差别。<a id="a-Au"></a>颂曰。</p>
  <p id="aAv">地地失德九　　下中上各三</p>
  <p id="aAw">论曰。<a id="a-Ax"></a>失谓过失。<a id="a-Ay"></a>即所治障。<a id="a-Az"></a>德谓功德。<a id="a-B0"></a>即能治道。<a id="a-B1"></a>如先已辩欲修断惑九品差别。<a id="a-B2"></a>如是上地乃至有顶例亦应尔。<a id="a-B3"></a>如所断障一一地中各有九品。<a id="a-B4"></a>诸能治道无间解脱九品亦然。<a id="a-B5"></a>失德如何各分九品。<a id="a-B6"></a>谓根本品有下中上。<a id="a-B7"></a>此三各分下中上别。<a id="a-B8"></a>由此失德各分九品。<a id="a-B9"></a>谓下下下中下上。<a id="a-BA"></a>中下中中中上。<a id="a-BB"></a>上下上中上上品。<a id="a-BC"></a>应知此中下下品道势力能断上上品障。<a id="a-BD"></a>如是乃至上上品道势力能断下下品障。<a id="a-BE"></a>上上品等诸能治德初未有故。<a id="a-BF"></a>此德有时上上品等失已无故。<a id="a-BG"></a>如浣衣位粗垢先除于后后时渐除细垢。<a id="a-BH"></a>又如粗闇小明能灭。<a id="a-BI"></a>要以大明方灭细闇。<a id="a-BJ"></a>失德相对理亦应然。<a id="a-BK"></a>白法力强黑法力劣故刹那顷劣道现行。<a id="a-BL"></a>无始时来展转增益上品诸惑能令顿断。<a id="a-BM"></a>如经久时所集众病服少良药能令顿愈。<a id="a-BN"></a>又如长时所集大闇。<a id="a-BO"></a>一刹那顷小灯能灭。<a id="a-BP"></a>已辩失德差别九品。<a id="a-BQ"></a>次当依彼立圣者别。<a id="a-BR"></a>且诸有学修道位中总亦名为信解见至。<a id="a-BS"></a>随位复有多种差别。<a id="a-BT"></a>先应建立都未断者。<a id="a-BU"></a>颂曰。</p>
  <p id="aBV">未断修断失　　住果极七返</p>
  <p id="aBW">论曰。<a id="a-BX"></a>诸住果者于一切地修所断失都未断时名为预流。<a id="a-BY"></a>生极七返。<a id="a-BZ"></a>七返言显。<a id="a-Ba"></a>七往返生。<a id="a-Bb"></a>是人天中各七生义。<a id="a-Bc"></a>极言为显受生最多。<a id="a-Bd"></a>非诸预流皆受七返故。<a id="a-Be"></a>契经说极七返生。<a id="a-Bf"></a>是彼最多七返生义。<a id="a-Bg"></a>诸无漏道总名为流。<a id="a-Bh"></a>由此为因趣涅槃故。<a id="a-Bi"></a>预言为显最初至得。<a id="a-Bj"></a>彼预流故说名预流。<a id="a-Bk"></a>此预流名为目何义。<a id="a-Bl"></a>若初得道名为预流则预流名应目第八。<a id="a-Bm"></a>若初得果名为预流则倍离欲全离欲者至道类智应名预流。<a id="a-Bn"></a>此预流名目初得果。<a id="a-Bo"></a>然依遍得一切果者初所得果建立此名。<a id="a-Bp"></a>一来不还非定初得。<a id="a-Bq"></a>此定初得故名预流。<a id="a-Br"></a>何缘此名不目第八。<a id="a-Bs"></a>以要至得道类智时具得向果无漏道故。<a id="a-Bt"></a>具得见修无漏道故。<a id="a-Bu"></a>于现观流遍至得故名预流者。<a id="a-Bv"></a>第八不然。<a id="a-Bw"></a>故预流名不目第八。<a id="a-Bx"></a>彼从此后别于人中极多结七中有生有。<a id="a-By"></a>天中亦然。<a id="a-Bz"></a>总二十八。<a id="a-C0"></a>皆七等故说极七生。<a id="a-C1"></a>如七处善及七叶树。<a id="a-C2"></a>毗婆沙师所说如是。<a id="a-C3"></a>若尔何故契经中言无处无容见圆满者更可有受第八有义。<a id="a-C4"></a>此契经意约一趣说。<a id="a-C5"></a>若如言执中有应无。<a id="a-C6"></a>若尔上流极有顶者。<a id="a-C7"></a>亦应一趣无第八生。<a id="a-C8"></a>依欲界说故无此过。<a id="a-C9"></a>此何为证为教为理。<a id="a-CA"></a>以何证彼于人天中各受七生非合受七。<a id="a-CB"></a>以契经说天七及人。<a id="a-CC"></a>饮光部经分明别说于人天处各受七生。<a id="a-CD"></a>由是此中不应固执。<a id="a-CE"></a>若于人趣得预流果。<a id="a-CF"></a>彼还人趣得般涅槃。<a id="a-CG"></a>于天趣得还于天趣。<a id="a-CH"></a>何缘彼无受第八有。<a id="a-CI"></a>相续齐此必成熟故。<a id="a-CJ"></a>圣道种类法应如是。<a id="a-CK"></a>如七步蛇第四日疟。<a id="a-CL"></a>又彼有余七结在故。<a id="a-CM"></a>谓二下分五上分结。<a id="a-CN"></a>中间虽有圣道现前余业力持不证圆寂。<a id="a-CO"></a>至第七有逢无佛法时。<a id="a-CP"></a>彼在居家得阿罗汉果。<a id="a-CQ"></a>既得果已必不住家。<a id="a-CR"></a>法尔自得苾刍形相。<a id="a-CS"></a>有言。<a id="a-CT"></a>彼往余道出家。<a id="a-CU"></a>云何彼名无退堕法。<a id="a-CV"></a>以不生长退堕业故。<a id="a-CW"></a>违彼生长业与果故。<a id="a-CX"></a>强盛善根镇彼身故。<a id="a-CY"></a>加行意乐俱清净故。<a id="a-CZ"></a>诸有决定堕恶趣业尚不起忍。<a id="a-Ca"></a>况得预流。<a id="a-Cb"></a>故有颂言。</p>
  <p id="aCc">愚作罪小亦堕恶　　智为罪大亦脱苦</p>
  <p id="aCd">如团铁小亦沉水　　为钵铁大亦能浮</p>
  <p id="aCe">经说预流作苦边际。<a id="a-Cf"></a>依何义立苦边际名。<a id="a-Cg"></a>依齐此生后更无苦。<a id="a-Ch"></a>是令后苦不相续义。<a id="a-Ci"></a>或苦边际所谓涅槃。<a id="a-Cj"></a>如何涅槃可是所作。<a id="a-Ck"></a>除彼得障故说作言。<a id="a-Cl"></a>如言作空。<a id="a-Cm"></a>谓毁台观。<a id="a-Cn"></a>余位亦有极七返生。<a id="a-Co"></a>然非决定。<a id="a-Cp"></a>是故不说。</p>
 </body>
</html>