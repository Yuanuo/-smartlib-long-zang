<!doctype html>
<html id="z3IBVwH17w" data-ver="808">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍论卷第二十一</h1>
  <h2 id="a2">分别随眠品第五之三</h2>
  <p id="a3">如是已辩随眠并缠。<a id="a-4"></a>世尊说为漏瀑流等。<a id="a-5"></a>为唯尔所。<a id="a-6"></a>为复有余。<a id="a-7"></a>颂曰。</p>
  <p id="a8">由结等差别　　复说有五种</p>
  <p id="a9">论曰。<a id="a-A"></a>即诸烦恼结缚随眠随烦恼缠义差别故。<a id="a-B"></a>复说五种。<a id="a-C"></a>且结云何。<a id="a-D"></a>颂曰。</p>
  <p id="aE">结九物取等　　立见取二结</p>
  <p id="aF">由二唯不善　　及自在起故</p>
  <p id="aG">缠中唯嫉悭　　建立为二结</p>
  <p id="aH">或二数行故　　为贱贫因故</p>
  <p id="aI">遍显随惑故　　恼乱二部故</p>
  <p id="aJ">论曰。<a id="a-K"></a>结有九种。<a id="a-L"></a>一爱结。<a id="a-M"></a>二恚结。<a id="a-N"></a>三慢结。<a id="a-O"></a>四无明结。<a id="a-P"></a>五见结。<a id="a-Q"></a>六取结。<a id="a-R"></a>七疑结。<a id="a-S"></a>八嫉结。<a id="a-T"></a>九悭结。<a id="a-U"></a>此中爱结谓三界贪。<a id="a-V"></a>余随所应当辩其相。<a id="a-W"></a>见结谓三见。<a id="a-X"></a>取结谓二取。<a id="a-Y"></a>依如是理故。<a id="a-Z"></a>有说言。<a id="a-a"></a>颇有见相应法为爱结系非见结系。<a id="a-b"></a>非不有见随眠随增。<a id="a-c"></a>曰有。<a id="a-d"></a>云何。<a id="a-e"></a>集智已生灭智未生见灭道所断二取相应法。<a id="a-f"></a>彼为爱结为所缘系非见结系。<a id="a-g"></a>遍行见结已永断故。<a id="a-h"></a>非遍见结所缘相应二俱无故。<a id="a-i"></a>然彼有见随眠随增。<a id="a-j"></a>二取见随眠于彼随增故。<a id="a-k"></a>何缘三见别立见结二取别立为取结耶。<a id="a-l"></a>三见二取物取等故。<a id="a-m"></a>谓彼三见有十八物。<a id="a-n"></a>二取亦然。<a id="a-o"></a>故名物等。<a id="a-p"></a>三等所取。<a id="a-q"></a>二等能取。<a id="a-r"></a>故名取等。<a id="a-s"></a>所取能取有差别故立为二结。<a id="a-t"></a>何故缠中嫉悭二种建立为结非余缠耶。<a id="a-u"></a>二唯不善自在起故。<a id="a-v"></a>谓唯此二两义具足。<a id="a-w"></a>余皆不然。<a id="a-x"></a>故唯立二。<a id="a-y"></a>若缠唯八此释可然。<a id="a-z"></a>许有十缠此释非理。<a id="a-10"></a>以忿覆二种亦具两义故。<a id="a-11"></a>由此若许具有十缠。<a id="a-12"></a>应言嫉悭过失尤重。<a id="a-13"></a>谓此二种数现行故。<a id="a-14"></a>又二能为贱贪因故。<a id="a-15"></a>遍显戚欢随烦恼故。<a id="a-16"></a>恼乱出家在家部故。<a id="a-17"></a>或恼乱天阿素洛故。<a id="a-18"></a>或恼人天二胜趣故。<a id="a-19"></a>或恼乱他及自部故。<a id="a-1A"></a>佛于余处依差别门。<a id="a-1B"></a>即以结声说有五种。<a id="a-1C"></a>颂曰。</p>
  <p id="a1D">又五顺下分　　由二不超欲</p>
  <p id="a1E">由三复还下　　摄门根故三</p>
  <p id="a1F">或不欲发趣　　迷道及疑道</p>
  <p id="a1G">能障趣解脱　　故唯说断三</p>
  <p id="a1H">论曰。<a id="a-1I"></a>何等为五。<a id="a-1J"></a>谓有身见戒禁取疑欲贪嗔恚。<a id="a-1K"></a>何缘此五名顺下分。<a id="a-1L"></a>此五顺益下分界故。<a id="a-1M"></a>谓唯欲界得下分名。<a id="a-1N"></a>此五于彼能为顺益。<a id="a-1O"></a>由后二种不能超欲界。<a id="a-1P"></a>设有能超由前三还下。<a id="a-1Q"></a>如守狱卒防逻人故。<a id="a-1R"></a>有余师说。<a id="a-1S"></a>言下分者。<a id="a-1T"></a>谓下有情即诸异生。<a id="a-1U"></a>及下界即欲界。<a id="a-1V"></a>前三能障超下有情。<a id="a-1W"></a>后二能令不超下界。<a id="a-1X"></a>故五皆得顺下分名。<a id="a-1Y"></a>诸得预流六烦恼断。<a id="a-1Z"></a>何缘但说断三结耶。<a id="a-1a"></a>理实应言断六烦恼。<a id="a-1b"></a>摄门根故但说断三。<a id="a-1c"></a>谓所断中类有三种。<a id="a-1d"></a>唯一通二通四部故。<a id="a-1e"></a>说断三种摄彼三门。<a id="a-1f"></a>又所断中三随三转。<a id="a-1g"></a>谓边执见随身见转。<a id="a-1h"></a>见取随戒取转。<a id="a-1i"></a>邪见随疑转。<a id="a-1j"></a>说断三种摄彼三根。<a id="a-1k"></a>故说断三已说断六。<a id="a-1l"></a>有作是释。<a id="a-1m"></a>凡趣异方有三种障。<a id="a-1n"></a>一不欲发。<a id="a-1o"></a>二迷正道。<a id="a-1p"></a>依邪道故。<a id="a-1q"></a>三疑正道。<a id="a-1r"></a>趣解脱者亦有如斯相似三障。<a id="a-1s"></a>谓由身见怖畏解脱不欲发趣。<a id="a-1t"></a>由戒禁取依执邪道迷失正路。<a id="a-1u"></a>由疑于道深怀犹预。<a id="a-1v"></a>佛显预流永断如是趣解脱障故说断三。<a id="a-1w"></a>佛于余经如顺下分。<a id="a-1x"></a>说顺上分亦有五种。<a id="a-1y"></a>颂曰。</p>
  <p id="a1z">顺上分亦五　　色无色二贪</p>
  <p id="a20">掉举慢无明　　令不超上故</p>
  <p id="a21">论曰。<a id="a-22"></a>如是五种若未断时。<a id="a-23"></a>能令有情不超上界。<a id="a-24"></a>顺益上界故名顺上分结。<a id="a-25"></a>已辩结。<a id="a-26"></a>缚云何。<a id="a-27"></a>颂曰。</p>
  <p id="a28">缚三由三受</p>
  <p id="a29">论曰。<a id="a-2A"></a>缚有三种。<a id="a-2B"></a>一贪缚。<a id="a-2C"></a>谓一切贪。<a id="a-2D"></a>二嗔缚。<a id="a-2E"></a>谓一切嗔。<a id="a-2F"></a>三痴缚。<a id="a-2G"></a>谓一切痴。<a id="a-2H"></a>何缘唯说此三为缚。<a id="a-2I"></a>由随三受说缚有三。<a id="a-2J"></a>谓于乐受贪缚随增。<a id="a-2K"></a>所缘相应俱随增故。<a id="a-2L"></a>于苦受嗔。<a id="a-2M"></a>于舍受痴。<a id="a-2N"></a>应知亦尔。<a id="a-2O"></a>虽于舍受亦有贪嗔非如痴故。<a id="a-2P"></a>约自相续乐等三受为缚所缘作此定说。<a id="a-2Q"></a>已分别缚。<a id="a-2R"></a>随眠云何。<a id="a-2S"></a>颂曰。</p>
  <p id="a2T">随眠前已说</p>
  <p id="a2U">论曰。<a id="a-2V"></a>随眠有六。<a id="a-2W"></a>或七或十或九十八。<a id="a-2X"></a>如前已说。<a id="a-2Y"></a>随眠既已说。<a id="a-2Z"></a>随烦恼云何。<a id="a-2a"></a>颂曰。</p>
  <p id="a2b">随烦恼此余　　染心所行蕴</p>
  <p id="a2c">论曰。<a id="a-2d"></a>此诸烦恼亦名随烦恼。<a id="a-2e"></a>以皆随心为恼乱事故。<a id="a-2f"></a>复有此余异诸烦恼染污心所行蕴所摄。<a id="a-2g"></a>随烦恼起故亦名随烦恼。<a id="a-2h"></a>不名烦恼非根本故。<a id="a-2i"></a>广列彼相如杂事中。<a id="a-2j"></a>后当略论缠烦恼垢摄者。<a id="a-2k"></a>且应先辩。<a id="a-2l"></a>缠相云何。<a id="a-2m"></a>颂曰。</p>
  <p id="a2n">缠八无惭愧　　嫉悭并悔眠</p>
  <p id="a2o">及掉举惛沈　　或十加忿覆</p>
  <p id="a2p">无惭悭掉举　　皆从贪所生</p>
  <p id="a2q">无愧眠惛沈　　从无明所起</p>
  <p id="a2r">嫉忿从嗔起　　悔从疑覆诤</p>
  <p id="a2s">论曰。<a id="a-2t"></a>根本烦恼亦名为缠。<a id="a-2u"></a>经说欲贪缠为缘故。<a id="a-2v"></a>然品类足说有八缠。<a id="a-2w"></a>毗婆沙宗说缠有十。<a id="a-2x"></a>谓于前八更加忿覆。<a id="a-2y"></a>无惭无愧如前已释。<a id="a-2z"></a>嫉谓于他诸兴盛事令心不喜。<a id="a-30"></a>悭谓财法巧施相违令心吝着。<a id="a-31"></a>悔即恶作。<a id="a-32"></a>如前已辩。<a id="a-33"></a>眠谓令心昧略为性。<a id="a-34"></a>无有功力执持于身。<a id="a-35"></a>悔眠二缠唯取染污。<a id="a-36"></a>掉举惛沈亦如前释。<a id="a-37"></a>除嗔及害于情非情令心愤发说名为忿。<a id="a-38"></a>隐藏自罪说名为覆。<a id="a-39"></a>于此所说十种缠中无惭悭掉举是贪等流。<a id="a-3A"></a>无愧眠惛沈是无明等流。<a id="a-3B"></a>嫉忿是嗔等流。<a id="a-3C"></a>悔是疑等流。<a id="a-3D"></a>有说。<a id="a-3E"></a>覆是贪等流。<a id="a-3F"></a>有说。<a id="a-3G"></a>是无明等流。<a id="a-3H"></a>有说。<a id="a-3I"></a>是俱等流。<a id="a-3J"></a>有知无知如其次第。<a id="a-3K"></a>余烦恼垢其相云何。<a id="a-3L"></a>颂曰。</p>
  <p id="a3M">烦恼垢六恼　　害恨谄诳憍</p>
  <p id="a3N">诳憍从贪生　　害恨从嗔起</p>
  <p id="a3O">恼从见取起　　谄从诸见生</p>
  <p id="a3P">论曰。<a id="a-3Q"></a>恼谓坚执诸有罪事。<a id="a-3R"></a>由此不取如理谏悔。<a id="a-3S"></a>害谓于他能为逼迫。<a id="a-3T"></a>由此能行打骂等事。<a id="a-3U"></a>恨谓于忿所缘事中数数寻思结怨不舍。<a id="a-3V"></a>谄谓心曲。<a id="a-3W"></a>由此不能如实自显。<a id="a-3X"></a>或矫非拨。<a id="a-3Y"></a>或设方便令解不明。<a id="a-3Z"></a>诳谓惑他。<a id="a-3a"></a>憍前已释。<a id="a-3b"></a>如是六种从烦恼生。<a id="a-3c"></a>秽污相粗名烦恼垢。<a id="a-3d"></a>于此六种烦恼垢中。<a id="a-3e"></a>诳憍是贪等流。<a id="a-3f"></a>害恨是嗔等流。<a id="a-3g"></a>恼是见取等流。<a id="a-3h"></a>谄是诸见等流。<a id="a-3i"></a>如言何曲谓诸恶见。<a id="a-3j"></a>故谄定是诸见等流。<a id="a-3k"></a>此垢并缠从烦恼起。<a id="a-3l"></a>是故皆立随烦恼名。<a id="a-3m"></a>此垢及缠为何所断。<a id="a-3n"></a>颂曰。</p>
  <p id="a3o">缠无惭愧眠　　惛掉见修断</p>
  <p id="a3p">余及烦恼垢　　自在故唯修</p>
  <p id="a3q">论曰。<a id="a-3r"></a>且十缠中无惭等五通见修断。<a id="a-3s"></a>由此通与二部烦恼相应起故。<a id="a-3t"></a>随与见此谛所断相应。<a id="a-3u"></a>即说名为见此谛所断。<a id="a-3v"></a>余嫉悭悔忿覆并垢自在起故唯修所断。<a id="a-3w"></a>唯与修断他力无明共相应故名自在起。<a id="a-3x"></a>此随烦恼谁通何性。<a id="a-3y"></a>颂曰。</p>
  <p id="a3z">欲三二余恶　　上界皆无记</p>
  <p id="a40">论曰。<a id="a-41"></a>欲界所系眠惛掉三皆通不善无记二性所余一切皆唯不善。<a id="a-42"></a>上二界中随应所有一切唯是无记性摄。<a id="a-43"></a>此随烦恼谁何界系。<a id="a-44"></a>颂曰。</p>
  <p id="a45">谄诳欲初定　　三三界余欲</p>
  <p id="a46">论曰。<a id="a-47"></a>谄诳唯在欲界初定。<a id="a-48"></a>宁知梵世有谄诳耶。<a id="a-49"></a>以大梵王匿己情事。<a id="a-4A"></a>现相诳惑马胜苾刍。<a id="a-4B"></a>此二于前虽已分别义相应故今复重辩。<a id="a-4C"></a>惛掉憍三通在三界。<a id="a-4D"></a>所余一切皆唯在欲。<a id="a-4E"></a>谓十六中五如前辩。<a id="a-4F"></a>所余十一唯欲界系。<a id="a-4G"></a>已辩随眠及随烦恼。<a id="a-4H"></a>于中有几唯在意地。<a id="a-4I"></a>有几通依六识地起。<a id="a-4J"></a>颂曰。</p>
  <p id="a4K">见所断慢眠　　自在随烦恼</p>
  <p id="a4L">皆唯意地起　　余通依六识</p>
  <p id="a4M">论曰。<a id="a-4N"></a>略说应知。<a id="a-4O"></a>诸见所断及修所断。<a id="a-4P"></a>一切慢眠随烦恼中自在起者。<a id="a-4Q"></a>如是一切皆依意识。<a id="a-4R"></a>依五识身无容起故。<a id="a-4S"></a>所余一切通依六识。<a id="a-4T"></a>谓修所断贪嗔无明及彼相应诸随烦恼即无惭愧惛掉及余大烦恼地法所摄随烦恼依六识身皆容起故。<a id="a-4U"></a>如先所辩乐等五受根。<a id="a-4V"></a>今此所明烦恼随烦恼。<a id="a-4W"></a>何烦恼等何根相应。<a id="a-4X"></a>于此先应辩诸烦恼。<a id="a-4Y"></a>颂曰。</p>
  <p id="a4Z">欲界诸烦恼　　贪喜乐相应</p>
  <p id="a4a">嗔忧苦痴遍　　邪见忧及喜</p>
  <p id="a4b">疑忧余五喜　　一切舍相应</p>
  <p id="a4c">上地皆随应　　遍自识诸受</p>
  <p id="a4d">论曰。<a id="a-4e"></a>欲界所系诸烦恼中。<a id="a-4f"></a>贪喜乐相应。<a id="a-4g"></a>以欢行转遍六识故。<a id="a-4h"></a>嗔忧苦相应。<a id="a-4i"></a>以戚行转遍六识故。<a id="a-4j"></a>无明遍与前四相应。<a id="a-4k"></a>欢戚行转遍六识故。<a id="a-4l"></a>邪见通与忧喜相应。<a id="a-4m"></a>欢戚行转唯意地故。<a id="a-4n"></a>何缘邪见欢戚行转。<a id="a-4o"></a>如次先造罪福业故。<a id="a-4p"></a>疑忧相应。<a id="a-4q"></a>以戚行转唯意地故。<a id="a-4r"></a>怀犹预者求决定知心愁戚故。<a id="a-4s"></a>余四见慢与喜相应。<a id="a-4t"></a>以欢行转唯意地故。<a id="a-4u"></a>已约别相说受相应。<a id="a-4v"></a>就通相说受相应者。<a id="a-4w"></a>一切皆与舍受相应。<a id="a-4x"></a>以诸随眠相续断位势力衰歇必住舍受。<a id="a-4y"></a>欲界既尔。<a id="a-4z"></a>上地云何。<a id="a-50"></a>皆随所应遍与自地自识俱起诸受相应。<a id="a-51"></a>谓若地中具有四识彼一一识所起烦恼各遍自识诸受相应。<a id="a-52"></a>若诸地中唯有意识即彼意识所起烦恼遍与意识识受相应。<a id="a-53"></a>上诸地中识受多少如前已辩。<a id="a-54"></a>故不别说。<a id="a-55"></a>已辩烦恼诸受相应。<a id="a-56"></a>今次复应辩随烦恼。<a id="a-57"></a>颂曰。</p>
  <p id="a58">诸随烦恼中　　嫉悔忿及恼</p>
  <p id="a59">害恨忧俱起　　悭喜受相应</p>
  <p id="a5A">谄诳及眠覆　　通忧喜俱起</p>
  <p id="a5B">憍喜乐皆舍　　余四遍相应</p>
  <p id="a5C">论曰。<a id="a-5D"></a>随烦恼中嫉等六种。<a id="a-5E"></a>一切皆与忧根相应。<a id="a-5F"></a>以戚行转唯意地故。<a id="a-5G"></a>悭喜相应。<a id="a-5H"></a>以欢行转唯意地故。<a id="a-5I"></a>欢行转者。<a id="a-5J"></a>悭相与贪极相似故。<a id="a-5K"></a>谄诳眠覆忧喜相应。<a id="a-5L"></a>欢戚行转唯意地故。<a id="a-5M"></a>欢戚行者。<a id="a-5N"></a>谓或有时以欢喜心而行谄等。<a id="a-5O"></a>或时有以忧戚心行。<a id="a-5P"></a>憍喜乐相应。<a id="a-5Q"></a>欢行唯意故。<a id="a-5R"></a>在第三静虑与乐相应。<a id="a-5S"></a>若在下诸地与喜相应。<a id="a-5T"></a>此上所说诸随烦恼一切皆与舍受相应。<a id="a-5U"></a>相续断时皆住舍故。<a id="a-5V"></a>有通行在唯舍地故。<a id="a-5W"></a>舍于一切相应无遮。<a id="a-5X"></a>譬如无明遍相应故。<a id="a-5Y"></a>余无惭愧惛沉掉举四皆遍与五受相应。<a id="a-5Z"></a>前二是大不善地法摄故。<a id="a-5a"></a>后二是大烦恼地法摄故。<a id="a-5b"></a>所说烦恼随烦恼中。<a id="a-5c"></a>有依异门。<a id="a-5d"></a>佛说为盖。<a id="a-5e"></a>今次应辩。<a id="a-5f"></a>盖相云何。<a id="a-5g"></a>颂曰。</p>
  <p id="a5h">盖五唯在欲　　食治用同故</p>
  <p id="a5i">虽二立一盖　　障蕴故唯五</p>
  <p id="a5j">论曰。<a id="a-5k"></a>佛于经中说盖有五。<a id="a-5l"></a>一欲贪盖。<a id="a-5m"></a>二嗔恚盖。<a id="a-5n"></a>三惛眠盖。<a id="a-5o"></a>四掉悔盖。<a id="a-5p"></a>五疑盖。<a id="a-5q"></a>此中所说惛掉及疑。<a id="a-5r"></a>为如欲贪嗔恚眠悔唯在欲界。<a id="a-5s"></a>通三界耶。<a id="a-5t"></a>应知此三亦唯在欲。<a id="a-5u"></a>以契经说如是五种纯是圆满不善聚故。<a id="a-5v"></a>色无色界无有不善。<a id="a-5w"></a>然此五种纯不善故。<a id="a-5x"></a>唯在欲界非色无色。<a id="a-5y"></a>何故惛眠掉悔二盖各有二体合立一耶。<a id="a-5z"></a>食治用同故合立一。<a id="a-60"></a>食谓所食。<a id="a-61"></a>亦名资粮。<a id="a-62"></a>治谓能治。<a id="a-63"></a>亦名非食。<a id="a-64"></a>用谓事用。<a id="a-65"></a>亦名功能。<a id="a-66"></a>由此经中作如是说。<a id="a-67"></a>惛眠虽二食非食同。<a id="a-68"></a>何等名为惛眠盖食。<a id="a-69"></a>谓五种法。<a id="a-6A"></a>一[夢-夕+登]瞢。<a id="a-6B"></a>二不乐。<a id="a-6C"></a>三频申。<a id="a-6D"></a>四食不平性。<a id="a-6E"></a>五心昧劣性。<a id="a-6F"></a>何等名为此盖非食。<a id="a-6G"></a>谓光明想。<a id="a-6H"></a>如是二种事用亦同。<a id="a-6I"></a>谓俱能令心性沈昧。<a id="a-6J"></a>掉悔虽二食非食同。<a id="a-6K"></a>何等名为掉悔盖食。<a id="a-6L"></a>谓四种法。<a id="a-6M"></a>一亲里寻。<a id="a-6N"></a>二国土寻。<a id="a-6O"></a>三不死寻。<a id="a-6P"></a>四随念昔种种所更戏笑欢娱承奉等事。<a id="a-6Q"></a>何等名为此盖非食。<a id="a-6R"></a>谓奢摩他。<a id="a-6S"></a>如是二种事用亦同。<a id="a-6T"></a>谓俱能令心不寂静。<a id="a-6U"></a>由此说食治用同故惛眠掉悔二合为一。<a id="a-6V"></a>诸烦恼等皆有盖义。<a id="a-6W"></a>何故如来唯说此五。<a id="a-6X"></a>唯此于五蕴能为胜障故。<a id="a-6Y"></a>谓贪恚盖能障戒蕴。<a id="a-6Z"></a>惛沉睡眠能障慧蕴。<a id="a-6a"></a>掉举恶作能障定蕴。<a id="a-6b"></a>定慧无故于四谛疑。<a id="a-6c"></a>疑故能令乃至解脱解脱智见皆不得起。<a id="a-6d"></a>故唯此五建立为盖。<a id="a-6e"></a>若作如是解释经意。<a id="a-6f"></a>掉悔理应惛眠前说。<a id="a-6g"></a>以必依定方有慧生。<a id="a-6h"></a>定障亦应先慧障故。<a id="a-6i"></a>依如是理。<a id="a-6j"></a>有余师言。<a id="a-6k"></a>此五盖中。<a id="a-6l"></a>惛眠掉悔如次能障定蕴慧蕴。<a id="a-6m"></a>由此契经作如是说。<a id="a-6n"></a>修等持者怖畏惛眠。<a id="a-6o"></a>修择法者怖畏掉悔。<a id="a-6p"></a>有余别说。<a id="a-6q"></a>唯立五因。<a id="a-6r"></a>彼说云何。<a id="a-6s"></a>谓在行位。<a id="a-6t"></a>先于色等种种境中取可爱憎二种相故。<a id="a-6u"></a>后在住位由先为因。<a id="a-6v"></a>便起欲贪嗔恚二盖。<a id="a-6w"></a>此二能障将入定心。<a id="a-6x"></a>由此后时正入定位于止及观不能正习。<a id="a-6y"></a>由此便起惛眠掉悔如其次第障奢摩他毗钵舍那令不得起。<a id="a-6z"></a>由此于后出定位中思择法时疑复为障。<a id="a-70"></a>故建立盖唯有此五。<a id="a-71"></a>今应思择。<a id="a-72"></a>他界遍行及见灭道断有漏缘诸惑于彼断位不知彼所缘。<a id="a-73"></a>知彼所缘时而彼不断。<a id="a-74"></a>如是诸惑断由何因。<a id="a-75"></a>非要遍知所缘故断。<a id="a-76"></a>若尔断惑总由几因。<a id="a-77"></a>由四种因。<a id="a-78"></a>何等为四。<a id="a-79"></a>颂曰。</p>
  <p id="a7A">遍知所缘故　　断彼能缘故</p>
  <p id="a7B">断彼所缘故　　对治起故断</p>
  <p id="a7C">论曰。<a id="a-7D"></a>且见所断惑断由前三因。<a id="a-7E"></a>一由遍知所缘故断。<a id="a-7F"></a>谓见苦集断自界缘。<a id="a-7G"></a>及见灭道断无漏缘。<a id="a-7H"></a>二由断彼能缘故断。<a id="a-7I"></a>谓见苦集断他界缘。<a id="a-7J"></a>以自界缘能缘于彼。<a id="a-7K"></a>能缘若断彼随断故。<a id="a-7L"></a>三由断彼所缘故断。<a id="a-7M"></a>谓见灭道断有漏缘。<a id="a-7N"></a>以无漏缘能为彼境所缘若断彼随断故。<a id="a-7O"></a>若修所断惑断由后一因。<a id="a-7P"></a>谓但由第四对治起故断。<a id="a-7Q"></a>以若此品对治道生则此品中诸惑顿断。<a id="a-7R"></a>何品诸惑谁为对治。<a id="a-7S"></a>谓上上品所有诸惑。<a id="a-7T"></a>下下品道能为对治。<a id="a-7U"></a>至下下品所有诸惑。<a id="a-7V"></a>上上品道能为对治。<a id="a-7W"></a>如是义门后当广辩。<a id="a-7X"></a>所言对治总有几种。<a id="a-7Y"></a>颂曰。</p>
  <p id="a7Z">对治有四种　　谓断持远厌</p>
  <p id="a7a">论曰。<a id="a-7b"></a>诸对治门总有四种。<a id="a-7c"></a>一断对治。<a id="a-7d"></a>谓无间道。<a id="a-7e"></a>二持对治。<a id="a-7f"></a>谓此后道。<a id="a-7g"></a>由彼能持此断得故。<a id="a-7h"></a>三远分对治。<a id="a-7i"></a>谓解脱道后所有道。<a id="a-7j"></a>由彼道能令此所断惑得更远故。<a id="a-7k"></a>有余师说。<a id="a-7l"></a>亦解脱道。<a id="a-7m"></a>以解脱道如彼能令此所断惑得更远故四厌患对治。<a id="a-7n"></a>谓若有道见此界过失深生厌患。<a id="a-7o"></a>然此对治若欲善说。<a id="a-7p"></a>理实应为如是次第。<a id="a-7q"></a>一厌患对治。<a id="a-7r"></a>谓缘苦集起加行道。<a id="a-7s"></a>二断对治。<a id="a-7t"></a>谓缘一切起无间道。<a id="a-7u"></a>三持对治。<a id="a-7v"></a>谓缘一切起解脱道。<a id="a-7w"></a>四远分对治。<a id="a-7x"></a>谓缘一切起胜进道。<a id="a-7y"></a>诸惑永断为定从何。<a id="a-7z"></a>颂曰。</p>
  <p id="a80">应知从所缘　　可令诸惑断</p>
  <p id="a81">论曰。<a id="a-82"></a>应知诸惑得永断时。<a id="a-83"></a>不可令其离相应法。<a id="a-84"></a>但可令彼远离所缘。<a id="a-85"></a>令于所缘不复生故。<a id="a-86"></a>断未来惑理且可然。<a id="a-87"></a>容令于境不复生故。<a id="a-88"></a>过去诸惑云何说断。<a id="a-89"></a>若谓颂说从所缘言意显遍知所缘故断。<a id="a-8A"></a>此亦非理。<a id="a-8B"></a>不决定故。<a id="a-8C"></a>由此应说烦恼等断定何所从。<a id="a-8D"></a>自相续中烦恼等断由得断故。<a id="a-8E"></a>他相续中诸烦恼等及一切色不染法断。<a id="a-8F"></a>由能缘彼自相续中所有诸惑究竟断故。<a id="a-8G"></a>所言远分远性有几。<a id="a-8H"></a>颂曰。</p>
  <p id="a8I">远性有四种　　谓相治处时</p>
  <p id="a8J">如大种尸罗　　异方二世等</p>
  <p id="a8K">论曰。<a id="a-8L"></a>传说。<a id="a-8M"></a>远性总有四种。<a id="a-8N"></a>一相远性。<a id="a-8O"></a>如四大种。<a id="a-8P"></a>虽复俱在一聚中生以相异故亦名为远二治远性。<a id="a-8Q"></a>如持犯戒。<a id="a-8R"></a>虽复俱在一身中行以相治故亦名为远。<a id="a-8S"></a>三处远性。<a id="a-8T"></a>如东西海。<a id="a-8U"></a>虽复俱在一世界中方处隔故亦名为远。<a id="a-8V"></a>四时远性。<a id="a-8W"></a>如过未世。<a id="a-8X"></a>虽复俱依一法上立时分隔故亦名为远。<a id="a-8Y"></a>望何说远。<a id="a-8Z"></a>望现在世。<a id="a-8a"></a>无间已灭及正生时与现相邻。<a id="a-8b"></a>如何名远。<a id="a-8c"></a>由世性别故得远名。<a id="a-8d"></a>非久曾当方得名远。<a id="a-8e"></a>若尔现在亦应得远名。<a id="a-8f"></a>以望去来世性亦别故。<a id="a-8g"></a>若谓去来法无作用离作用故名为远者。<a id="a-8h"></a>诸无为法作用说无。<a id="a-8i"></a>云何名近。<a id="a-8j"></a>若谓由现遍得无为故名近者。<a id="a-8k"></a>去来二世例亦应然。<a id="a-8l"></a>虚空无为如何名近。<a id="a-8m"></a>若谓过未更互相望由隔现在故名为远。<a id="a-8n"></a>现望二世俱极相邻。<a id="a-8o"></a>无为无隔故皆近者。<a id="a-8p"></a>则应去来邻现在世。<a id="a-8q"></a>相望有隔故具二名。<a id="a-8r"></a>不应一向说名为远。<a id="a-8s"></a>若依正理应说去来离法自相故名为远。<a id="a-8t"></a>未来未得法自相故。<a id="a-8u"></a>过去已舍法自相故。<a id="a-8v"></a>等言为明举事未尽。<a id="a-8w"></a>前言惑断由治道生。<a id="a-8x"></a>道胜进时所断诸惑为再断不。<a id="a-8y"></a>所得离系有重得耶。<a id="a-8z"></a>颂曰。</p>
  <p id="a90">诸惑无再断　　离系有重得</p>
  <p id="a91">谓治生得果　　练根六时中</p>
  <p id="a92">论曰。<a id="a-93"></a>诸惑若得彼能断道。<a id="a-94"></a>即由彼道此惑顿断。<a id="a-95"></a>必无后时再断惑义。<a id="a-96"></a>所得离系虽无随道渐胜进理。<a id="a-97"></a>而道进时。<a id="a-98"></a>容有重起。<a id="a-99"></a>彼胜得义。<a id="a-9A"></a>所言重得总有几时。<a id="a-9B"></a>总有六时。<a id="a-9C"></a>何等为六。<a id="a-9D"></a>谓治道起得果练根。<a id="a-9E"></a>治道起时。<a id="a-9F"></a>谓解脱道。<a id="a-9G"></a>得果时者。<a id="a-9H"></a>谓得预流一来不还阿罗汉果。<a id="a-9I"></a>练根时者。<a id="a-9J"></a>谓转根时。<a id="a-9K"></a>此六时中诸惑离系随道胜进重起胜得。<a id="a-9L"></a>然诸离系随应当知。<a id="a-9M"></a>有具六时起胜得者。<a id="a-9N"></a>乃至亦有唯具二时。<a id="a-9O"></a>谓欲界系见四谛断及色无色见三谛断所有离系具六时得。<a id="a-9P"></a>色无色界见道谛断所有离系唯五时得。<a id="a-9Q"></a>由治生时即得果故。<a id="a-9R"></a>不应于此分为二时。<a id="a-9S"></a>欲界修断五品离系亦五时得。<a id="a-9T"></a>除预流果。<a id="a-9U"></a>第六离系唯四时得。<a id="a-9V"></a>谓于前五又除一时。<a id="a-9W"></a>得果治生时无异故。<a id="a-9X"></a>第七八品亦四时得。<a id="a-9Y"></a>得果四中除前二故。<a id="a-9Z"></a>第九离系唯三时得。<a id="a-9a"></a>谓于前四又除一时。<a id="a-9b"></a>亦治生时即得果故。<a id="a-9c"></a>色无色界修所断中。<a id="a-9d"></a>唯除有顶第九离系所余离系亦三时得。<a id="a-9e"></a>得果四中除前三故。<a id="a-9f"></a>有顶第九唯二时得。<a id="a-9g"></a>谓前三内又除一时。<a id="a-9h"></a>亦治生时即得果故。<a id="a-9i"></a>如是且说容有理说。<a id="a-9j"></a>以利根者前诸位中一一皆除练根得故。<a id="a-9k"></a>诸有超越入圣道者随应有除预流等故。<a id="a-9l"></a>即诸离系彼彼位中得遍知名。<a id="a-9m"></a>遍知有二。<a id="a-9n"></a>一智遍知。<a id="a-9o"></a>二断遍知。<a id="a-9p"></a>智遍知者。<a id="a-9q"></a>谓无漏智。<a id="a-9r"></a>断遍知者。<a id="a-9s"></a>谓即诸断。<a id="a-9t"></a>此于果上立因名故。<a id="a-9u"></a>为一切断立一遍知。<a id="a-9v"></a>不尔。<a id="a-9w"></a>云何。<a id="a-9x"></a>颂曰。</p>
  <p id="a9y">断遍知有九　　欲初二断一</p>
  <p id="a9z">二各一合三　　上界三亦尔</p>
  <p id="aA0">余五顺下分　　色一切断三</p>
  <p id="aA1">论曰。<a id="a-A2"></a>诸断总立九种遍知。<a id="a-A3"></a>谓三界系见谛所断烦恼等断立六遍知。<a id="a-A4"></a>所余三界修道所断烦恼等断立三遍知。<a id="a-A5"></a>且三界系见谛所断烦恼等断立六云何。<a id="a-A6"></a>谓欲界系初二部断立一遍知。<a id="a-A7"></a>初二部言即显见苦见集所断。<a id="a-A8"></a>次二部断各立一遍知。<a id="a-A9"></a>次二部言显见灭道断。<a id="a-AA"></a>如是欲界见谛所断烦恼等断立三遍知。<a id="a-AB"></a>如欲界三上界亦尔。<a id="a-AC"></a>谓色无色二界所系。<a id="a-AD"></a>亦初二断一二各一合三。<a id="a-AE"></a>是见苦集见灭见道所断法断合立三义。<a id="a-AF"></a>如是名为三界见谛所断法断六种遍知。<a id="a-AG"></a>余三界系修道所断烦恼等断立三云何。<a id="a-AH"></a>谓欲界系修道所断烦恼等断立一遍知。<a id="a-AI"></a>应知即是五顺下分结尽遍知。<a id="a-AJ"></a>并前立故。<a id="a-AK"></a>色界所系修道所断烦恼等断立一遍知。<a id="a-AL"></a>应知此即是色爱尽遍知。<a id="a-AM"></a>无色界系修道所断烦恼等断立一遍知。<a id="a-AN"></a>即一切结永尽遍知。<a id="a-AO"></a>此亦并前合立一故。<a id="a-AP"></a>如是名为三界修道所断法断三种遍知。<a id="a-AQ"></a>以何因缘色无色界修道所断烦恼等断别立遍知非见所断。<a id="a-AR"></a>以修所断治不同故。<a id="a-AS"></a>如是所立九种遍知。<a id="a-AT"></a>应辩于中几何道果。<a id="a-AU"></a>颂曰。</p>
  <p id="aAV">于中忍果六　　余三是智果</p>
  <p id="aAW">未至果一切　　根本五或八</p>
  <p id="aAX">无色边果一　　三根本亦尔</p>
  <p id="aAY">俗果二圣九　　法智三类二</p>
  <p id="aAZ">法智品果六　　类智品果五</p>
  <p id="aAa">论曰。<a id="a-Ab"></a>于此九中且应先辩与忍智道为果差别。<a id="a-Ac"></a>忍果有六。<a id="a-Ad"></a>谓三界系见断法断六种遍知。<a id="a-Ae"></a>智果有三。<a id="a-Af"></a>谓顺下分色爱一切结尽遍知。<a id="a-Ag"></a>由此三遍知是修道果故。<a id="a-Ah"></a>如何忍果说为遍知。<a id="a-Ai"></a>诸忍皆是智眷属故。<a id="a-Aj"></a>如王眷属假立王名。<a id="a-Ak"></a>或忍与智同一果故。<a id="a-Al"></a>今次应辩与静虑地眷属根本为果差别。<a id="a-Am"></a>未至静虑果具有九。<a id="a-An"></a>谓此为依能断三界见修所断烦恼等故。<a id="a-Ao"></a>根本静虑果五或八。<a id="a-Ap"></a>所言五者。<a id="a-Aq"></a>毗婆沙师说。<a id="a-Ar"></a>根本地唯能永断色无色摄烦恼等故。<a id="a-As"></a>欲界所系烦恼等断彼唯许是未至果故。<a id="a-At"></a>所言八者。<a id="a-Au"></a>尊者妙音说。<a id="a-Av"></a>根本地亦与欲界诸烦恼等为断对治。<a id="a-Aw"></a>诸有先离欲界染者。<a id="a-Ax"></a>依根本地入见谛时。<a id="a-Ay"></a>于欲界系见断法断许别道引无漏得故。<a id="a-Az"></a>由此亦是彼见道果。<a id="a-B0"></a>除顺下分结尽遍知。<a id="a-B1"></a>以彼唯是未至果故。<a id="a-B2"></a>无容修彼断对治故。<a id="a-B3"></a>中间静虑如根本说。<a id="a-B4"></a>今次应辩与无色地眷属根本为果差别。<a id="a-B5"></a>无色边地果唯有一。<a id="a-B6"></a>谓依空处近分地道得色爱尽遍知果故。<a id="a-B7"></a>前三根本果亦唯一。<a id="a-B8"></a>谓依无色前三根本得一切尽遍知果故。<a id="a-B9"></a>今次应辩与世俗道及诸圣道为果差别。<a id="a-BA"></a>俗道果二。<a id="a-BB"></a>谓俗道力唯能获得顺下分尽及色爱尽遍知果故。<a id="a-BC"></a>圣道果九。<a id="a-BD"></a>谓圣道力遍能永断三界法故。<a id="a-BE"></a>今次应辩与法类智为果差别。<a id="a-BF"></a>法智果三。<a id="a-BG"></a>谓法智力能断三界修所断故得后三果类智果二。<a id="a-BH"></a>谓类智力但能永断色无色界修所断故。<a id="a-BI"></a>得后二果。<a id="a-BJ"></a>今次应辩与法类智同品诸道为果差别。<a id="a-BK"></a>法智品果六。<a id="a-BL"></a>谓即是前法智法忍所得六果。<a id="a-BM"></a>类智品果五。<a id="a-BN"></a>谓即是前类智类忍所得五果。<a id="a-BO"></a>品言通摄智及忍故。<a id="a-BP"></a>何故一一断不别立遍知。<a id="a-BQ"></a>唯就如前九位建立。<a id="a-BR"></a>颂曰。</p>
  <p id="aBS">得无漏断得　　及缺第一有</p>
  <p id="aBT">灭双因越界　　故立九遍知</p>
  <p id="aBU">论曰。<a id="a-BV"></a>有漏法断虽多体位。<a id="a-BW"></a>而四缘故立九遍知。<a id="a-BX"></a>且由三缘立六忍果。<a id="a-BY"></a>谓得无漏离系得故。<a id="a-BZ"></a>缺有顶故。<a id="a-Ba"></a>灭双因故。<a id="a-Bb"></a>诸断要具如是三缘立遍知名。<a id="a-Bc"></a>阙则不尔。<a id="a-Bd"></a>如异生位有灭双因无无漏断得。<a id="a-Be"></a>未缺有顶故。<a id="a-Bf"></a>虽亦得断不名遍知。<a id="a-Bg"></a>若圣位中从入见谛至苦类忍现行以前。<a id="a-Bh"></a>虽有已得无漏断得未缺有顶未灭双因。<a id="a-Bi"></a>至苦类智集法忍位。<a id="a-Bj"></a>虽亦缺有顶犹未灭双因。<a id="a-Bk"></a>未灭见集断诸遍行因故。<a id="a-Bl"></a>至后法智类智位中诸所得断。<a id="a-Bm"></a>三缘具故。<a id="a-Bn"></a>于一一位建立遍知。<a id="a-Bo"></a>具由四缘立三智果。<a id="a-Bp"></a>谓于前三加越界故。<a id="a-Bq"></a>言越界者。<a id="a-Br"></a>谓此界中烦恼等法皆全离故。<a id="a-Bs"></a>有立离俱系亦是一缘故。<a id="a-Bt"></a>立遍知缘总有五种。<a id="a-Bu"></a>离俱系者。<a id="a-Bv"></a>谓此虽断未立遍知。<a id="a-Bw"></a>要离所余缘此境。<a id="a-Bx"></a>或方可建立。<a id="a-By"></a>此离俱系与灭双因及越界缘。<a id="a-Bz"></a>用无别故。<a id="a-C0"></a>虽义有异而不别说。<a id="a-C1"></a>虽诸越界位皆灭双因而灭双因时非皆越界故。<a id="a-C2"></a>灭双因外别立越界缘。<a id="a-C3"></a>灭三地双因未立遍知故。<a id="a-C4"></a>谁成就几遍知。<a id="a-C5"></a>颂曰。</p>
  <p id="aC6">住见谛位无　　或成一至五</p>
  <p id="aC7">修成六一二　　无学唯成一</p>
  <p id="aC8">论曰。<a id="a-C9"></a>异生定无成遍知理。<a id="a-CA"></a>若诸圣者住见谛位。<a id="a-CB"></a>从初乃至集法忍时。<a id="a-CC"></a>于诸遍知亦未成就。<a id="a-CD"></a>至集法智集类忍时唯成就一。<a id="a-CE"></a>至集类智灭法忍时便成就二。<a id="a-CF"></a>至灭法智灭类忍时便成就三。<a id="a-CG"></a>至灭类智道法忍时便成就四。<a id="a-CH"></a>至道法智道类忍时便成就五。<a id="a-CI"></a>住修道位道类智为初。<a id="a-CJ"></a>乃至未得全离欲界染及离欲退皆成就六。<a id="a-CK"></a>至全离欲色爱未尽。<a id="a-CL"></a>或先离欲从道类智未起色尽胜果道前。<a id="a-CM"></a>唯成一遍知。<a id="a-CN"></a>谓顺下分尽。<a id="a-CO"></a>从色爱尽及无学位起色缠退亦一如前。<a id="a-CP"></a>有色爱者从色爱永尽先离色者从起色尽道至未全离无色爱前成下分尽色爱尽二。<a id="a-CQ"></a>从无学退起无色缠成二遍知。<a id="a-CR"></a>名如前说。<a id="a-CS"></a>住无学位唯成就一。<a id="a-CT"></a>谓一切结永尽遍知。<a id="a-CU"></a>何缘不还阿罗汉果总集诸断立一遍知。<a id="a-CV"></a>颂曰。</p>
  <p id="aCW">越界得果故　　二处集遍知</p>
  <p id="aCX">论曰。<a id="a-CY"></a>具二缘故。<a id="a-CZ"></a>于一切断总集建立为一遍知。<a id="a-Ca"></a>一者越界。<a id="a-Cb"></a>二者得果。<a id="a-Cc"></a>唯彼两位具足二缘。<a id="a-Cd"></a>故彼遍知总集为一。<a id="a-Ce"></a>谁舍谁得几种遍知。<a id="a-Cf"></a>颂曰。</p>
  <p id="aCg">舍一二五六　　得亦然除五</p>
  <p id="aCh">论曰。<a id="a-Ci"></a>言舍一者。<a id="a-Cj"></a>谓从无学及色爱尽全离欲退。<a id="a-Ck"></a>言舍二者。<a id="a-Cl"></a>谓诸不还从色爱尽起欲缠退。<a id="a-Cm"></a>及彼获得阿罗汉时。<a id="a-Cn"></a>言舍五者。<a id="a-Co"></a>谓先离欲后入见谛道类智时得下分尽舍前五故。<a id="a-Cp"></a>言舍六者。<a id="a-Cq"></a>谓未离欲所有圣者得离欲时。<a id="a-Cr"></a>得亦然者。<a id="a-Cs"></a>谓有得一得二得六。<a id="a-Ct"></a>唯除得五。<a id="a-Cu"></a>言得一者。<a id="a-Cv"></a>谓得未得。<a id="a-Cw"></a>及从无学起色缠退。<a id="a-Cx"></a>言得二者。<a id="a-Cy"></a>谓从无学起无色界诸缠退时。<a id="a-Cz"></a>言得六者。<a id="a-D0"></a>谓退不还。<a id="a-D1"></a>因辩随眠分别断竟。</p>
 </body>
</html>