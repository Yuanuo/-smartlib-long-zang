<!doctype html>
<html id="z3IBVvq17f" data-ver="930">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍论卷第四</h1>
  <h2 id="a2">分别根品第二之二</h2>
  <p id="a3">今应思择。<a id="a-4"></a>一切有为如相不同。<a id="a-5"></a>生亦各异。<a id="a-6"></a>为有诸法决定俱生。<a id="a-7"></a>有定俱生。<a id="a-8"></a>谓一切法略有五品。<a id="a-9"></a>一色。<a id="a-A"></a>二心。<a id="a-B"></a>三心所。<a id="a-C"></a>四心不相应行。<a id="a-D"></a>五无为。<a id="a-E"></a>无为无生此中不说。<a id="a-F"></a>今先辩色决定俱生。<a id="a-G"></a>颂曰。</p>
  <p id="aH">欲微聚无声　　无根有八事</p>
  <p id="aI">有身根九事　　十事有余根</p>
  <p id="aJ">论曰。<a id="a-K"></a>色聚极细立微聚名。<a id="a-L"></a>为显更无细于此者。<a id="a-M"></a>此在欲界无声无根。<a id="a-N"></a>八事俱生随一不减。<a id="a-O"></a>云何八事。<a id="a-P"></a>谓四大种及四所造色香味触。<a id="a-Q"></a>无声有根诸极微聚。<a id="a-R"></a>此俱生事或九或十。<a id="a-S"></a>有身根聚九事俱生。<a id="a-T"></a>八事如前。<a id="a-U"></a>身为第九。<a id="a-V"></a>有余根聚十事俱生。<a id="a-W"></a>九事如前加眼等一。<a id="a-X"></a>眼耳鼻舌必不离身。<a id="a-Y"></a>展转相望处各别故。<a id="a-Z"></a>于前诸聚若有声生。<a id="a-a"></a>如次数增九十十一。<a id="a-b"></a>以有声处不离根生。<a id="a-c"></a>谓有执受大种因起。<a id="a-d"></a>若四大种不相离生。<a id="a-e"></a>于诸聚中坚湿暖动。<a id="a-f"></a>云何随一可得非余。<a id="a-g"></a>于彼聚中势用增者明了可得。<a id="a-h"></a>余体非无。<a id="a-i"></a>如觉针锋与筹合触。<a id="a-j"></a>如尝盐味与麨合味。<a id="a-k"></a>云何于彼知亦有余。<a id="a-l"></a>由有摄熟长持业故。<a id="a-m"></a>有说。<a id="a-n"></a>遇缘坚等便有流等相故。<a id="a-o"></a>如水聚中由极冷故有暖相起。<a id="a-p"></a>虽不相离而冷用增。<a id="a-q"></a>如受及声用有胜劣。<a id="a-r"></a>有余师说。<a id="a-s"></a>于此聚中余有种子未有体相故。<a id="a-t"></a>契经说。<a id="a-u"></a>于木聚中有种种界。<a id="a-v"></a>界谓种子。<a id="a-w"></a>如何风中知有显色。<a id="a-x"></a>此义可信。<a id="a-y"></a>不可比知。<a id="a-z"></a>或所合香现可取故。<a id="a-10"></a>香与显色不相离故。<a id="a-11"></a>前说色界香味并无故。<a id="a-12"></a>彼无声有六七八。<a id="a-13"></a>有声有七八九俱生。<a id="a-14"></a>此可准知故不别说。<a id="a-15"></a>此中言事为依体说。<a id="a-16"></a>为依处说。<a id="a-17"></a>若尔何过。<a id="a-18"></a>二俱有过。<a id="a-19"></a>若依体说。<a id="a-1A"></a>八九十等便为太少。<a id="a-1B"></a>由诸微聚必有形色有多极微共积集故。<a id="a-1C"></a>重性轻性定随有一。<a id="a-1D"></a>滑性涩性随一亦然。<a id="a-1E"></a>或处有冷有饥有渴。<a id="a-1F"></a>是则所言有太少过。<a id="a-1G"></a>若依处说。<a id="a-1H"></a>八九十等便为太多。<a id="a-1I"></a>由四大种触处摄故。<a id="a-1J"></a>应说四等。<a id="a-1K"></a>是则所言有太多失。<a id="a-1L"></a>二俱无过。<a id="a-1M"></a>应知此中所言事者。<a id="a-1N"></a>一分依体说。<a id="a-1O"></a>谓所依大种。<a id="a-1P"></a>一分依处说。<a id="a-1Q"></a>谓能依造色。<a id="a-1R"></a>若尔大种事应成多。<a id="a-1S"></a>造色各别依一四大种故。<a id="a-1T"></a>应知此中依体类说。<a id="a-1U"></a>诸四大种类无别故。<a id="a-1V"></a>何用分别如是语为。<a id="a-1W"></a>语随欲生。<a id="a-1X"></a>义应思择。<a id="a-1Y"></a>如是已辩色定俱生。<a id="a-1Z"></a>余定俱生今次当辩。<a id="a-1a"></a>颂曰。</p>
  <p id="a1b">心心所必俱　　诸行相或得</p>
  <p id="a1c">论曰。<a id="a-1d"></a>心与心所必定俱生。<a id="a-1e"></a>随阙一时余则不起。<a id="a-1f"></a>诸行即是一切有为。<a id="a-1g"></a>谓色心心所心不相应行。<a id="a-1h"></a>前必俱言流至于此。<a id="a-1i"></a>谓色心等诸行生时。<a id="a-1j"></a>必与有为四相俱起。<a id="a-1k"></a>言或得者。<a id="a-1l"></a>谓诸行内唯有情法与得俱生。<a id="a-1m"></a>余法不然。<a id="a-1n"></a>是故言或。<a id="a-1o"></a>向言心所。<a id="a-1p"></a>何者是邪。<a id="a-1q"></a>颂曰。</p>
  <p id="a1r">心所且有五　　大地法等异</p>
  <p id="a1s">论曰。<a id="a-1t"></a>诸心所法且有五品。<a id="a-1u"></a>何等为五。<a id="a-1v"></a>一大地法。<a id="a-1w"></a>二大善地法。<a id="a-1x"></a>三大烦恼地法。<a id="a-1y"></a>四大不善地法。<a id="a-1z"></a>五小烦恼地法。<a id="a-20"></a>地谓行处。<a id="a-21"></a>若此是彼所行处。<a id="a-22"></a>即说此为彼法地。<a id="a-23"></a>大法地故名为大地。<a id="a-24"></a>此中若法大地所有名大地法。<a id="a-25"></a>谓法恒于一切心有。<a id="a-26"></a>彼法是何。<a id="a-27"></a>颂曰。</p>
  <p id="a28">受想思触欲　　慧念与作意</p>
  <p id="a29">胜解三摩地　　遍于一切心</p>
  <p id="a2A">论曰。<a id="a-2B"></a>传说。<a id="a-2C"></a>如是所列十法。<a id="a-2D"></a>诸心刹那和合遍有。<a id="a-2E"></a>此中受谓三种领纳苦乐俱非有差别故。<a id="a-2F"></a>想谓于境取差别相。<a id="a-2G"></a>思谓能令心有造作。<a id="a-2H"></a>触谓根境识和合生。<a id="a-2I"></a>能有触对。<a id="a-2J"></a>欲谓希求所作事业。<a id="a-2K"></a>慧谓于法能有简择。<a id="a-2L"></a>念谓于缘明记不忘。<a id="a-2M"></a>作意谓能令心警觉。<a id="a-2N"></a>胜解谓能于境印可。<a id="a-2O"></a>三摩地谓心一境性。<a id="a-2P"></a>诸心心所异相微细。<a id="a-2Q"></a>一一相续分别尚难。<a id="a-2R"></a>况一刹那俱时而有。<a id="a-2S"></a>有色诸药色根所取。<a id="a-2T"></a>其味差别尚难了知。<a id="a-2U"></a>况无色法唯觉慧取。<a id="a-2V"></a>如是已说十大地法。<a id="a-2W"></a>大善法地名大善地。<a id="a-2X"></a>此中若法大善地所有名大善地法。<a id="a-2Y"></a>谓法恒于诸善心有。<a id="a-2Z"></a>彼法是何。<a id="a-2a"></a>颂曰。</p>
  <p id="a2b">信及不放逸　　轻安舍惭愧</p>
  <p id="a2c">二根及不害　　勤唯遍善心</p>
  <p id="a2d">论曰。<a id="a-2e"></a>如是诸法唯遍善心。<a id="a-2f"></a>此中信者。<a id="a-2g"></a>令心澄净。<a id="a-2h"></a>有说。<a id="a-2i"></a>于谛实业果中现前忍许故名为信。<a id="a-2j"></a>不放逸者。<a id="a-2k"></a>修诸善法离诸不善法。<a id="a-2l"></a>复何名修。<a id="a-2m"></a>谓此于善专注为性。<a id="a-2n"></a>余部经中有如是释。<a id="a-2o"></a>能守护心名不放逸。<a id="a-2p"></a>轻安者。<a id="a-2q"></a>谓心堪任性。<a id="a-2r"></a>岂无经亦说有身轻安耶。<a id="a-2s"></a>虽非无说。<a id="a-2t"></a>此如身受应知亦尔。<a id="a-2u"></a>如何可立此为觉支。<a id="a-2v"></a>应知此中身轻安者身堪任性。<a id="a-2w"></a>复如何说此为觉支。<a id="a-2x"></a>能顺觉支故无有失。<a id="a-2y"></a>以身轻安能引觉支心轻安故。<a id="a-2z"></a>于余亦见有是说耶。<a id="a-30"></a>有如经说。<a id="a-31"></a>喜及顺喜法名喜觉支。<a id="a-32"></a>嗔及嗔因缘名嗔恚盖。<a id="a-33"></a>正见正思惟正勤名慧蕴。<a id="a-34"></a>思惟及勤虽非慧性随顺慧故亦得慧名。<a id="a-35"></a>故身轻安顺觉支故得名无失。<a id="a-36"></a>心平等性无警觉性说名为舍。<a id="a-37"></a>如何可说于一心中有警觉性无警觉性。<a id="a-38"></a>作意与舍二相应起。<a id="a-39"></a>岂不前说诸心心所其相微细难可了知。<a id="a-3A"></a>有虽难了由审推度而复可知。<a id="a-3B"></a>此最难知。<a id="a-3C"></a>谓相违背而不乖反。<a id="a-3D"></a>此有警觉于余则无。<a id="a-3E"></a>二既悬殊有何乖反。<a id="a-3F"></a>若尔不应同缘一境。<a id="a-3G"></a>或应一切皆互相应。<a id="a-3H"></a>如是种类所余诸法此中应求。<a id="a-3I"></a>如彼理趣。<a id="a-3J"></a>今于此中应知亦尔。<a id="a-3K"></a>惭愧二种如后当释。<a id="a-3L"></a>二根者。<a id="a-3M"></a>谓无贪无嗔无痴善根慧为性故。<a id="a-3N"></a>前已说在大地法中。<a id="a-3O"></a>不重说为大善地法。<a id="a-3P"></a>言不害者。<a id="a-3Q"></a>谓无损恼。<a id="a-3R"></a>勤谓令心勇悍为性。<a id="a-3S"></a>如是已说大善地法。<a id="a-3T"></a>大烦恼法地名大烦恼地。<a id="a-3U"></a>此中若法大烦恼地所有名大烦恼地法。<a id="a-3V"></a>谓法恒于染污心有。<a id="a-3W"></a>彼法是何。<a id="a-3X"></a>颂曰。</p>
  <p id="a3Y">痴逸怠不信　　惛掉恒唯染</p>
  <p id="a3Z">论曰。<a id="a-3a"></a>此中痴者。<a id="a-3b"></a>所谓愚痴。<a id="a-3c"></a>即是无明无智无显。<a id="a-3d"></a>逸谓放逸。<a id="a-3e"></a>不修诸善。<a id="a-3f"></a>是修诸善所对治法。<a id="a-3g"></a>怠谓懈怠心不勇悍。<a id="a-3h"></a>是前所说勤所对治。<a id="a-3i"></a>不信者谓心不澄净。<a id="a-3j"></a>是前所说信所对治。<a id="a-3k"></a>惛谓惛沈。<a id="a-3l"></a>对法中说。<a id="a-3m"></a>云何惛沈。<a id="a-3n"></a>谓身重性心重性。<a id="a-3o"></a>身无堪任性心无堪任性。<a id="a-3p"></a>身惛沈性心惛沈性。<a id="a-3q"></a>是名惛沈。<a id="a-3r"></a>此是心所。<a id="a-3s"></a>如何名身。<a id="a-3t"></a>如身受言。<a id="a-3u"></a>故亦无失。<a id="a-3v"></a>掉谓掉举令心不静。<a id="a-3w"></a>唯有如是六种。<a id="a-3x"></a>名大烦恼地法。<a id="a-3y"></a>岂不根本阿毗达磨中说有十种大烦恼地法。<a id="a-3z"></a>又于彼论不说惛沈。<a id="a-40"></a>何者十。<a id="a-41"></a>谓不信懈怠失念心乱无明不正知非理作意邪胜解掉举放逸。<a id="a-42"></a>天爱。<a id="a-43"></a>汝今但知言至不闲意旨。<a id="a-44"></a>意旨者何。<a id="a-45"></a>谓失念心乱不正知非理作意邪胜解。<a id="a-46"></a>已说彼在大地法中。<a id="a-47"></a>不应重立为大烦恼地法。<a id="a-48"></a>如无痴善根慧为体故非大善地法。<a id="a-49"></a>彼亦应尔。<a id="a-4A"></a>即染污念名为失念。<a id="a-4B"></a>染污等持名为心乱。<a id="a-4C"></a>诸染污慧名不正知。<a id="a-4D"></a>染污作意胜解名为非理作意及邪胜解故说。<a id="a-4E"></a>若是大地法亦大烦恼地法耶。<a id="a-4F"></a>应作四句。<a id="a-4G"></a>第一句谓受想思触欲。<a id="a-4H"></a>第二句谓不信懈怠无明掉举放逸。<a id="a-4I"></a>第三句谓如前说。<a id="a-4J"></a>念等五法。<a id="a-4K"></a>第四句谓除前相。<a id="a-4L"></a>有执。<a id="a-4M"></a>邪等持非即是心乱。<a id="a-4N"></a>彼作四句。<a id="a-4O"></a>与此不同。<a id="a-4P"></a>又许惛沈通与一切烦恼相应。<a id="a-4Q"></a>不说在大烦恼地法。<a id="a-4R"></a>于谁有过。<a id="a-4S"></a>有作是言。<a id="a-4T"></a>应说在此。<a id="a-4U"></a>而不说者顺等持故。<a id="a-4V"></a>彼谓诸有惛沈行者速发等持。<a id="a-4W"></a>非掉举行。<a id="a-4X"></a>谁惛沈行非掉举行。<a id="a-4Y"></a>谁掉举行非惛沈行。<a id="a-4Z"></a>此二未尝不俱行故。<a id="a-4a"></a>虽尔应知随增说行。<a id="a-4b"></a>虽知说行随用偏增。<a id="a-4c"></a>而依有体建立地法。<a id="a-4d"></a>故此地法唯六义成。<a id="a-4e"></a>此唯遍染心俱起非余故。<a id="a-4f"></a>如是已说大烦恼地法。<a id="a-4g"></a>大不善法地名大不善地。<a id="a-4h"></a>此中若法大不善地所有名大不善地法。<a id="a-4i"></a>谓法恒于不善心有。<a id="a-4j"></a>彼法是何。<a id="a-4k"></a>颂曰。</p>
  <p id="a4l">唯遍不善心　　无惭及无愧</p>
  <p id="a4m">论曰。<a id="a-4n"></a>唯二心所但与一切不善心俱。<a id="a-4o"></a>谓无惭愧。<a id="a-4p"></a>故唯二种名此地法。<a id="a-4q"></a>此二法相如后当辩。<a id="a-4r"></a>如是已说大不善地法。<a id="a-4s"></a>小烦恼法地名小烦恼地。<a id="a-4t"></a>此中若法小烦恼地所有名小烦恼地法。<a id="a-4u"></a>谓法少分染污心俱。<a id="a-4v"></a>彼法是何。<a id="a-4w"></a>颂曰。</p>
  <p id="a4x">忿覆悭嫉恼　　害恨谄诳憍</p>
  <p id="a4y">如是类名为　　小烦恼地法</p>
  <p id="a4z">论曰。<a id="a-50"></a>如是类法唯修所断。<a id="a-51"></a>意识地起。<a id="a-52"></a>无明相应。<a id="a-53"></a>各别现行。<a id="a-54"></a>故名为小烦恼地法。<a id="a-55"></a>此法如后随烦恼中当广分别。<a id="a-56"></a>如是已说五品心所。<a id="a-57"></a>复有此余不定心所。<a id="a-58"></a>恶作睡眠寻伺等法。<a id="a-59"></a>此中应说。<a id="a-5A"></a>于何心品有几心所决定俱生。<a id="a-5B"></a>颂曰。</p>
  <p id="a5C">欲有寻伺故　　于善心品中</p>
  <p id="a5D">二十二心所　　有时增恶作</p>
  <p id="a5E">于不善不共　　见俱唯二十</p>
  <p id="a5F">四烦恼忿等　　恶作二十一</p>
  <p id="a5G">有覆有十八　　无覆许十二</p>
  <p id="a5H">睡眠遍不违　　若有皆增一</p>
  <p id="a5I">论曰。<a id="a-5J"></a>且欲界中心品有五。<a id="a-5K"></a>谓善唯一。<a id="a-5L"></a>不善有二。<a id="a-5M"></a>谓不共无明相应。<a id="a-5N"></a>及余烦恼等相应。<a id="a-5O"></a>无记有二。<a id="a-5P"></a>谓有覆无记及无覆无记。<a id="a-5Q"></a>然欲界心定有寻伺故。<a id="a-5R"></a>善心品必二十二心所俱生。<a id="a-5S"></a>谓十大地法十大善地法及不定二。<a id="a-5T"></a>谓寻与伺。<a id="a-5U"></a>非诸善心皆有恶作。<a id="a-5V"></a>有时增数至二十三。<a id="a-5W"></a>恶作者何。<a id="a-5X"></a>恶所作体名为恶作。<a id="a-5Y"></a>应知此中缘恶作法说名恶作。<a id="a-5Z"></a>谓缘恶作心追悔性。<a id="a-5a"></a>如缘空解脱门说名为空。<a id="a-5b"></a>缘不净无贪说为不净。<a id="a-5c"></a>又见世间约所依处说能依事。<a id="a-5d"></a>如言一切村邑国土皆来集会。<a id="a-5e"></a>恶作即是追悔所依。<a id="a-5f"></a>故约所依说为恶作。<a id="a-5g"></a>又于果体假立因名。<a id="a-5h"></a>如说此六触处应知名宿作业。<a id="a-5i"></a>若缘未作事云何名恶作。<a id="a-5j"></a>于未作事亦立作名。<a id="a-5k"></a>如追悔言我先不作如是事业是我恶作。<a id="a-5l"></a>何等恶作说名为善。<a id="a-5m"></a>谓于善恶不作作中心追悔性。<a id="a-5n"></a>与此相违名为不善。<a id="a-5o"></a>此二各依二处而起。<a id="a-5p"></a>若于不善不共心品。<a id="a-5q"></a>必有二十心所俱生。<a id="a-5r"></a>谓十大地法。<a id="a-5s"></a>六大烦恼地法。<a id="a-5t"></a>二大不善地法。<a id="a-5u"></a>并二不定谓寻与伺。<a id="a-5v"></a>何等名为不共心品。<a id="a-5w"></a>谓此心品唯有无明。<a id="a-5x"></a>无有所余贪烦恼等。<a id="a-5y"></a>于不善见相应心品。<a id="a-5z"></a>亦有二十心所俱生。<a id="a-60"></a>名即如前不共品说。<a id="a-61"></a>非见增故有二十一。<a id="a-62"></a>以即于十大地法中慧用差别说为见故。<a id="a-63"></a>言不善见相应心者。<a id="a-64"></a>谓此心中或有邪见。<a id="a-65"></a>或有见取。<a id="a-66"></a>或戒禁取。<a id="a-67"></a>于四不善贪嗔慢疑烦恼心品。<a id="a-68"></a>有二十一心所俱生。<a id="a-69"></a>二十如不共。<a id="a-6A"></a>加贪等随一。<a id="a-6B"></a>于前所说忿等相应随烦恼品亦二十一心所俱生。<a id="a-6C"></a>二十如不共。<a id="a-6D"></a>加忿等随一。<a id="a-6E"></a>不善恶作相应心品亦二十一心所俱生。<a id="a-6F"></a>谓即恶作第二十一。<a id="a-6G"></a>略说不善不共及见相应品中唯有二十。<a id="a-6H"></a>余四烦恼及随烦恼相应品中有二十一。<a id="a-6I"></a>若于无记有覆心品。<a id="a-6J"></a>唯有十八心所俱生。<a id="a-6K"></a>谓十大地法六大烦恼地法并二不定谓寻与伺。<a id="a-6L"></a>欲界无记有覆心者。<a id="a-6M"></a>谓与萨迦耶见及边执见相应。<a id="a-6N"></a>此中见不增。<a id="a-6O"></a>应知如前释。<a id="a-6P"></a>于余无记无覆心品。<a id="a-6Q"></a>许唯十二心所俱生。<a id="a-6R"></a>谓十大地法并不定寻伺。<a id="a-6S"></a>外方诸师欲令恶作亦通无记。<a id="a-6T"></a>此相应品便有十二心所俱起。<a id="a-6U"></a>应知睡眠与前所说一切心品皆不相违。<a id="a-6V"></a>通善不善无记性故。<a id="a-6W"></a>随何品有即说此增。<a id="a-6X"></a>谓二十二至二十三。<a id="a-6Y"></a>若二十三至二十四不善无记如例应知。<a id="a-6Z"></a>已说欲界心所俱生诸品定量。<a id="a-6a"></a>当说上界。<a id="a-6b"></a>颂曰。</p>
  <p id="a6c">初定除不善　　及恶作睡眠</p>
  <p id="a6d">中定又除寻　　上兼除伺等</p>
  <p id="a6e">论曰。<a id="a-6f"></a>初静虑中于前所说诸心所法。<a id="a-6g"></a>除唯不善恶作睡眠。<a id="a-6h"></a>余皆具有。<a id="a-6i"></a>唯不善者。<a id="a-6j"></a>谓嗔烦恼除谄诳憍所余忿等及无惭愧。<a id="a-6k"></a>余皆有者。<a id="a-6l"></a>如欲界说。<a id="a-6m"></a>中间静虑除前所除。<a id="a-6n"></a>又更除寻。<a id="a-6o"></a>余皆具有。<a id="a-6p"></a>第二静虑以上乃至无色界中除前所除。<a id="a-6q"></a>又除伺等。<a id="a-6r"></a>等者显除谄诳。<a id="a-6s"></a>余皆如前具有。<a id="a-6t"></a>经说。<a id="a-6u"></a>谄诳极至梵天。<a id="a-6v"></a>众相依故。<a id="a-6w"></a>上地无有。<a id="a-6x"></a>以大梵王处自梵众。<a id="a-6y"></a>忽被马胜苾刍问言。<a id="a-6z"></a>此四大种当于何位尽灭无余。<a id="a-70"></a>梵王不知无余灭位。<a id="a-71"></a>便矫乱答。<a id="a-72"></a>我于此梵众是大梵自在作者化者生者养者。<a id="a-73"></a>是一切父。<a id="a-74"></a>作是语已。<a id="a-75"></a>引出众外谄言愧谢。<a id="a-76"></a>令还问佛。<a id="a-77"></a>如是已说于诸界地诸心品中心所数量。<a id="a-78"></a>今次当说于前所辩诸心所中少分差别。<a id="a-79"></a>无惭无愧爱之与敬差别云何。<a id="a-7A"></a>颂曰。</p>
  <p id="a7B">无惭愧不重　　于罪不见怖</p>
  <p id="a7C">爱敬谓信惭　　唯于欲色有</p>
  <p id="a7D">论曰。<a id="a-7E"></a>此中无惭无愧别者于诸功德及有德者。<a id="a-7F"></a>无敬无崇无所忌难无所随属说名无惭。<a id="a-7G"></a>即是恭敬所敌对法。<a id="a-7H"></a>为诸善士所诃厌法说名为罪。<a id="a-7I"></a>于此罪中不见怖畏说名无愧。<a id="a-7J"></a>此中怖言。<a id="a-7K"></a>显非爱果。<a id="a-7L"></a>能生怖故。<a id="a-7M"></a>不见怖言欲显何义。<a id="a-7N"></a>为见而不怖名不见怖。<a id="a-7O"></a>为不见彼怖名不见怖。<a id="a-7P"></a>若尔何失。<a id="a-7Q"></a>二俱有过。<a id="a-7R"></a>若见而不怖应显智慧。<a id="a-7S"></a>若不见彼怖应显无明。<a id="a-7T"></a>此言不显见与不见。<a id="a-7U"></a>何所显耶。<a id="a-7V"></a>此显有法是随烦恼。<a id="a-7W"></a>为彼二因说名无愧。<a id="a-7X"></a>有余师说。<a id="a-7Y"></a>于所造罪自观无耻名曰无惭。<a id="a-7Z"></a>观他无耻说名无愧。<a id="a-7a"></a>若尔此二所观不同。<a id="a-7b"></a>云何俱起。<a id="a-7c"></a>不说此二一时俱起别观自他。<a id="a-7d"></a>然有无耻。<a id="a-7e"></a>观自时胜说名无惭。<a id="a-7f"></a>复有无耻。<a id="a-7g"></a>观他时增说为无愧。<a id="a-7h"></a>惭愧差别翻此应知。<a id="a-7i"></a>谓翻初释有敬有崇有所忌难有所随属说名为惭。<a id="a-7j"></a>于罪见怖说名为愧。<a id="a-7k"></a>翻第二释于所造罪。<a id="a-7l"></a>自观有耻说名为惭。<a id="a-7m"></a>观他有耻说名为愧。<a id="a-7n"></a>已说无惭无愧差别。<a id="a-7o"></a>爱敬别者。<a id="a-7p"></a>爱谓爱乐。<a id="a-7q"></a>体即是信。<a id="a-7r"></a>然爱有二。<a id="a-7s"></a>一有染污。<a id="a-7t"></a>二无染污。<a id="a-7u"></a>有染谓贪如爱妻子等。<a id="a-7v"></a>无染谓信如爱师长等。<a id="a-7w"></a>有信非爱谓缘苦集信。<a id="a-7x"></a>有爱非信谓诸染污爱。<a id="a-7y"></a>有通信爱谓缘灭道信。<a id="a-7z"></a>有非信爱谓除前三相。<a id="a-80"></a>有说。<a id="a-81"></a>信者忍许有德。<a id="a-82"></a>由此为先方生爱乐。<a id="a-83"></a>故爱非信。<a id="a-84"></a>敬谓敬重。<a id="a-85"></a>体即是惭。<a id="a-86"></a>如前解惭谓有敬等。<a id="a-87"></a>有惭非敬谓缘苦集惭。<a id="a-88"></a>有通惭敬谓缘灭道惭。<a id="a-89"></a>有说。<a id="a-8A"></a>敬者有所崇重。<a id="a-8B"></a>由此为先方生惭耻。<a id="a-8C"></a>故敬非惭。<a id="a-8D"></a>望所缘境补特伽罗。<a id="a-8E"></a>爱敬有无应作四句。<a id="a-8F"></a>有爱无敬。<a id="a-8G"></a>谓于妻子共住门人等。<a id="a-8H"></a>有敬无爱。<a id="a-8I"></a>谓于他师有德贵人等。<a id="a-8J"></a>有爱有敬。<a id="a-8K"></a>谓于自师父母伯叔等。<a id="a-8L"></a>无爱无敬。<a id="a-8M"></a>谓除前三相。<a id="a-8N"></a>如是爱敬欲色界有。<a id="a-8O"></a>无色界无。<a id="a-8P"></a>岂不信惭大善地法无色亦有。<a id="a-8Q"></a>爱敬有二。<a id="a-8R"></a>谓缘于法补特伽罗。<a id="a-8S"></a>缘法爱敬通三界有。<a id="a-8T"></a>此中意说缘补特伽罗者。<a id="a-8U"></a>故欲色有。<a id="a-8V"></a>无色界无。<a id="a-8W"></a>如是已说爱敬差别。<a id="a-8X"></a>寻伺慢憍差别云何。<a id="a-8Y"></a>颂曰。</p>
  <p id="a8Z">寻伺心粗细　　慢对他心举</p>
  <p id="a8a">憍由染自法　　心高无所顾</p>
  <p id="a8b">论曰。<a id="a-8c"></a>寻伺别者。<a id="a-8d"></a>谓心粗细。<a id="a-8e"></a>心之粗性名寻。<a id="a-8f"></a>心之细性名伺。<a id="a-8g"></a>云何此二一心相应。<a id="a-8h"></a>有作是释。<a id="a-8i"></a>如冷水上浮以熟酥上烈日光之所照触。<a id="a-8j"></a>酥因水日非释非凝。<a id="a-8k"></a>如是一心有寻有伺。<a id="a-8l"></a>心由寻伺不遍细粗。<a id="a-8m"></a>故于一心俱有作用。<a id="a-8n"></a>若尔寻伺是粗细因。<a id="a-8o"></a>非粗细体。<a id="a-8p"></a>如水日光是凝释曰体非凝释。<a id="a-8q"></a>又粗细性相待而立。<a id="a-8r"></a>界地品别上下相形。<a id="a-8s"></a>乃至有顶应有寻伺。<a id="a-8t"></a>又粗细性无别体类。<a id="a-8u"></a>不可依之以别寻伺。<a id="a-8v"></a>复有释言。<a id="a-8w"></a>寻伺二法是语言行。<a id="a-8x"></a>故契经言。<a id="a-8y"></a>要有寻伺方有语言。<a id="a-8z"></a>非无寻伺此语言行。<a id="a-90"></a>粗者名寻。<a id="a-91"></a>细者名伺。<a id="a-92"></a>于一心内别法是粗别法是细。<a id="a-93"></a>于理何违。<a id="a-94"></a>若有别体类理实无违。<a id="a-95"></a>然无别体类故成违理。<a id="a-96"></a>一体类中无容上下俱时起故。<a id="a-97"></a>若言体类亦有差别。<a id="a-98"></a>应说体类别相云何。<a id="a-99"></a>此二体类别相难说。<a id="a-9A"></a>但由上下显其别相。<a id="a-9B"></a>非由上下能显别相。<a id="a-9C"></a>一一类中有上下故。<a id="a-9D"></a>由是应知。<a id="a-9E"></a>寻伺二法定不可执一心相应。<a id="a-9F"></a>若尔云何契经中说于初静虑具足五支。<a id="a-9G"></a>具五支言。<a id="a-9H"></a>就一地说非一刹那故无有过。<a id="a-9I"></a>如是已说寻伺差别。<a id="a-9J"></a>慢憍别者。<a id="a-9K"></a>慢谓对他心自举性。<a id="a-9L"></a>称量自他德类差别。<a id="a-9M"></a>心自举恃陵蔑于他故名为慢。<a id="a-9N"></a>憍谓染着自法为先令心傲逸无所顾性。<a id="a-9O"></a>有余师说。<a id="a-9P"></a>如因酒生欣举差别说名为醉。<a id="a-9Q"></a>如是贪生欣举差别说名为憍。<a id="a-9R"></a>是谓慢憍差别之相。<a id="a-9S"></a>如是已说诸心心所品类不同俱生异相。<a id="a-9T"></a>然心心所于契经中随义建立种种名想。<a id="a-9U"></a>今当辩此名义差别。<a id="a-9V"></a>颂曰。</p>
  <p id="a9W">心意识体一　　心心所有依</p>
  <p id="a9X">有缘有行相　　相应义有五</p>
  <p id="a9Y">论曰。<a id="a-9Z"></a>集起故名心。<a id="a-9a"></a>思量故名意。<a id="a-9b"></a>了别故名识。<a id="a-9c"></a>复有释言。<a id="a-9d"></a>净不净界种种差别故名为心。<a id="a-9e"></a>即此为他作所依止故名为意。<a id="a-9f"></a>作能依止故名为识。<a id="a-9g"></a>故心意识三名所诠。<a id="a-9h"></a>义虽有异而体是一。<a id="a-9i"></a>如心意识三名所诠义异体一诸心心所名有所依所缘行相相应亦尔。<a id="a-9j"></a>名义虽殊而体是一。<a id="a-9k"></a>谓心心所皆名有所依托所依根故。<a id="a-9l"></a>或名有所缘取所缘境故。<a id="a-9m"></a>或名有行相即于所缘品类差别等起行相故。<a id="a-9n"></a>或名相应等和合故。<a id="a-9o"></a>依何义故名等和合。<a id="a-9p"></a>有五义故。<a id="a-9q"></a>谓心心所五义平等故说相应。<a id="a-9r"></a>所依所缘行相时事皆平等故。<a id="a-9s"></a>事平等者。<a id="a-9t"></a>一相应中如心体一。<a id="a-9u"></a>诸心所法各各亦尔。<a id="a-9v"></a>已说心心所广分别义。<a id="a-9w"></a>心不相应行何者是耶。<a id="a-9x"></a>颂曰。</p>
  <p id="a9y">心不相应行　　得非得同分</p>
  <p id="a9z">无想二定命　　相名身等类</p>
  <p id="aA0">论曰。<a id="a-A1"></a>如是诸法心不相应非色等性。<a id="a-A2"></a>行蕴所摄。<a id="a-A3"></a>是故名心不相应行。<a id="a-A4"></a>于中且辩得非得相。<a id="a-A5"></a>颂曰。</p>
  <p id="aA6">得谓获成就　　非得此相违</p>
  <p id="aA7">得非得唯于　　自相续二灭</p>
  <p id="aA8">论曰。<a id="a-A9"></a>得有二种。<a id="a-AA"></a>一者未得已失今获。<a id="a-AB"></a>二者得已不失成就。<a id="a-AC"></a>应知非得与此相违。<a id="a-AD"></a>于何法中有得非得。<a id="a-AE"></a>于自相续及二灭中。<a id="a-AF"></a>谓有为法若有堕在自相续中有得非得。<a id="a-AG"></a>非他相续。<a id="a-AH"></a>无有成就他身法故。<a id="a-AI"></a>非非相续。<a id="a-AJ"></a>无有成就非情法故。<a id="a-AK"></a>且有为法决定如是。<a id="a-AL"></a>无为法中唯于二灭有得非得。<a id="a-AM"></a>一切有情无不成就非择灭者。<a id="a-AN"></a>故对法中传说。<a id="a-AO"></a>如是谁成无漏法。<a id="a-AP"></a>谓一切有情。<a id="a-AQ"></a>除初刹那具缚圣者及余一切具缚异生。<a id="a-AR"></a>诸余有情皆成择灭。<a id="a-AS"></a>决定无有成就虚空。<a id="a-AT"></a>故于虚空不言有得。<a id="a-AU"></a>以得无故非得亦无。<a id="a-AV"></a>宗明得非得相翻而立故。<a id="a-AW"></a>诸有得者亦有非得。<a id="a-AX"></a>义准可知。<a id="a-AY"></a>故不别释。<a id="a-AZ"></a>何缘知有别物名得。<a id="a-Aa"></a>契经说故。<a id="a-Ab"></a>如契经言。<a id="a-Ac"></a>圣者于彼十无学法以生以得以成就故。<a id="a-Ad"></a>已断五支。<a id="a-Ae"></a>乃至广说。<a id="a-Af"></a>若尔非情及他相续亦应成就。<a id="a-Ag"></a>所以者何。<a id="a-Ah"></a>契经说故。<a id="a-Ai"></a>如契经说。<a id="a-Aj"></a>苾刍当知。<a id="a-Ak"></a>有转轮王成就七宝。<a id="a-Al"></a>乃至广说。<a id="a-Am"></a>此中自在说名成就。<a id="a-An"></a>谓转轮王于彼七宝有自在力。<a id="a-Ao"></a>随乐转故。<a id="a-Ap"></a>此既自在说名成就。<a id="a-Aq"></a>余复何因知有别物。<a id="a-Ar"></a>许有别物有何非理。<a id="a-As"></a>如是非理。<a id="a-At"></a>谓所执得无体可知。<a id="a-Au"></a>如色声等或贪嗔等。<a id="a-Av"></a>无用可知如眼耳等。<a id="a-Aw"></a>故无容有别物名得。<a id="a-Ax"></a>执有别物是为非理。<a id="a-Ay"></a>若谓此得亦有作用。<a id="a-Az"></a>谓作所得诸法生因。<a id="a-B0"></a>是则无为应无有得。<a id="a-B1"></a>又所得法未得已舍界地转易及离染故。<a id="a-B2"></a>彼现无得。<a id="a-B3"></a>当云何生。<a id="a-B4"></a>若俱生得为生因者。<a id="a-B5"></a>生与生生复何所作。<a id="a-B6"></a>又非情法应定不生。<a id="a-B7"></a>又具缚者。<a id="a-B8"></a>下中上品烦恼现起差别应无。<a id="a-B9"></a>得无别故。<a id="a-BA"></a>若由余因有差别者。<a id="a-BB"></a>即应由彼诸法得生。<a id="a-BC"></a>得复何用。<a id="a-BD"></a>故彼所言得有作用。<a id="a-BE"></a>谓作所得诸法生因理不成立。<a id="a-BF"></a>谁言此得作法生因。<a id="a-BG"></a>若尔此得有何作用。<a id="a-BH"></a>谓于差别为建立因。<a id="a-BI"></a>所以者何。<a id="a-BJ"></a>若无有得。<a id="a-BK"></a>异生圣者起世俗心。<a id="a-BL"></a>应无异生及诸圣者建立差别。<a id="a-BM"></a>岂不烦恼已断未断有差别故。<a id="a-BN"></a>应有差别。<a id="a-BO"></a>若执无得。<a id="a-BP"></a>如何可说。<a id="a-BQ"></a>烦恼已断及与未断。<a id="a-BR"></a>许有得者断未断成。<a id="a-BS"></a>由烦恼得离未离故。<a id="a-BT"></a>此由所依有差别故。<a id="a-BU"></a>烦恼已断未断义成。<a id="a-BV"></a>谓诸圣者见修道力。<a id="a-BW"></a>令所依身转变异本。<a id="a-BX"></a>于彼二道所断惑中无复功能令其现起。<a id="a-BY"></a>犹如种子火所焚烧转变异前无能生用。<a id="a-BZ"></a>如是圣者所依身中无生惑能名烦恼断。<a id="a-Ba"></a>或世间道损所依中烦恼种子亦名为断。<a id="a-Bb"></a>与上相违名为未断。<a id="a-Bc"></a>诸未断者说名成就。<a id="a-Bd"></a>诸已断者名不成就。<a id="a-Be"></a>如是二种但假非实。<a id="a-Bf"></a>善法有二。<a id="a-Bg"></a>一者不由功力修得。<a id="a-Bh"></a>二者要由功力修得。<a id="a-Bi"></a>即名生得及加行得。<a id="a-Bj"></a>不由功力而修得者。<a id="a-Bk"></a>若所依中种未被损名为成就。<a id="a-Bl"></a>若所依中种已被损名不成就。<a id="a-Bm"></a>谓断善者由邪见力损所依中善根种子。<a id="a-Bn"></a>应知名断。<a id="a-Bo"></a>非所依中善根种子毕竟被害说名为断。<a id="a-Bp"></a>要由功力而修得者。<a id="a-Bq"></a>若所依中彼法已起生彼功力自在无损说名成就。<a id="a-Br"></a>与此相违名不成就。<a id="a-Bs"></a>如是二种亦假非实。<a id="a-Bt"></a>故所依中唯有种子未拔未损增长自在。<a id="a-Bu"></a>于如是位立成就名。<a id="a-Bv"></a>无有别物。<a id="a-Bw"></a>此中何法名为种子。<a id="a-Bx"></a>谓名与色于生自果。<a id="a-By"></a>所有展转邻近功能。<a id="a-Bz"></a>此由相续转变差别。<a id="a-C0"></a>何名转变。<a id="a-C1"></a>谓相续中前后异性。<a id="a-C2"></a>何名相续。<a id="a-C3"></a>谓因果性三世诸行。<a id="a-C4"></a>何名差别。<a id="a-C5"></a>谓有无间生果功能。<a id="a-C6"></a>然有处说。<a id="a-C7"></a>若成就贪便不能修四念住者。<a id="a-C8"></a>彼说。<a id="a-C9"></a>既着贪烦恼者不能厌舍故名成就。<a id="a-CA"></a>由随耽着贪爱时分。<a id="a-CB"></a>于四念住必不能修。<a id="a-CC"></a>如是成就遍一切种唯假非实。<a id="a-CD"></a>唯遮于此名不成就。<a id="a-CE"></a>亦假非实。<a id="a-CF"></a>毗婆沙师说。<a id="a-CG"></a>此二种皆有别物实而非假。<a id="a-CH"></a>如是二途皆为善说。<a id="a-CI"></a>所以者何。<a id="a-CJ"></a>不违理故。<a id="a-CK"></a>我所宗故。<a id="a-CL"></a>已辩自性。<a id="a-CM"></a>差别云何。<a id="a-CN"></a>且应辩得。<a id="a-CO"></a>颂曰。</p>
  <p id="aCP">三世法各三　　善等唯善等</p>
  <p id="aCQ">有系自界得　　无系得通四</p>
  <p id="aCR">非学无学三　　非所断二种</p>
  <p id="aCS">论曰。<a id="a-CT"></a>三世法得各有三种。<a id="a-CU"></a>谓过去法有过去得有未来得有现在得。<a id="a-CV"></a>如是未来及现在法各有三得。<a id="a-CW"></a>又善等法得唯善等。<a id="a-CX"></a>谓善不善及无记法。<a id="a-CY"></a>如其次第有善不善无记三得。<a id="a-CZ"></a>又有系法得唯自界。<a id="a-Ca"></a>谓欲色界无色界法如其次第唯有欲色无色三得。<a id="a-Cb"></a>若无系法得通四种。<a id="a-Cc"></a>谓无漏法。<a id="a-Cd"></a>总而言之得有四种。<a id="a-Ce"></a>即三界得及无漏得。<a id="a-Cf"></a>别分别者。<a id="a-Cg"></a>非择灭得通三界系。<a id="a-Ch"></a>若择灭得色无色系及与无漏。<a id="a-Ci"></a>道谛得唯无漏故。<a id="a-Cj"></a>无系法得有四种。<a id="a-Ck"></a>又有学法得唯有学。<a id="a-Cl"></a>若无学法得唯无学。<a id="a-Cm"></a>非学非无学得有差别。<a id="a-Cn"></a>谓此法得总说有三。<a id="a-Co"></a>别分别者一切有漏及三无为。<a id="a-Cp"></a>皆名非学非无学法。<a id="a-Cq"></a>且有漏法唯有非学非无学得。<a id="a-Cr"></a>非择灭得及非圣道所引择灭得亦如是。<a id="a-Cs"></a>若有学道所引择灭得即有学。<a id="a-Ct"></a>若无学道所引择灭得即无学。<a id="a-Cu"></a>又见修所断法如其次第有见修所断得。<a id="a-Cv"></a>非所断法得有差别。<a id="a-Cw"></a>谓此法得总说有二。<a id="a-Cx"></a>别分别者诸无漏法名非所断。<a id="a-Cy"></a>非择灭得唯修所断。<a id="a-Cz"></a>若非圣道所引择灭得亦如是。<a id="a-D0"></a>圣道所引择灭之得及道谛得皆非所断。<a id="a-D1"></a>前虽总说三世法各三。<a id="a-D2"></a>今应简别其中差别相。<a id="a-D3"></a>颂曰。</p>
  <p id="aD4">无记得俱起　　除二通变化</p>
  <p id="aD5">有覆色亦俱　　欲色无前起</p>
  <p id="aD6">论曰。<a id="a-D7"></a>无覆无记得唯俱起。<a id="a-D8"></a>无前后生。<a id="a-D9"></a>势力劣故。<a id="a-DA"></a>法若过去得亦过去。<a id="a-DB"></a>法若未来得亦未来。<a id="a-DC"></a>法若现在得亦现在。<a id="a-DD"></a>一切无覆无记法得皆如是耶。<a id="a-DE"></a>不尔。<a id="a-DF"></a>云何除眼耳通及能变化。<a id="a-DG"></a>谓眼耳通慧及能变化心势力强故。<a id="a-DH"></a>加行差别所成办故。<a id="a-DI"></a>虽是无覆无记性收。<a id="a-DJ"></a>而有前后及俱起得。<a id="a-DK"></a>若工巧处及威仪路极数习者得亦许尔。<a id="a-DL"></a>唯有无覆无记法得但俱起耶。<a id="a-DM"></a>不尔。<a id="a-DN"></a>云何。<a id="a-DO"></a>有覆无记色得亦尔。<a id="a-DP"></a>谓诸有覆无记表色得亦如前。<a id="a-DQ"></a>但有俱起。<a id="a-DR"></a>虽有上品而亦不能发无表故势力微劣。<a id="a-DS"></a>由此定无法前后得。<a id="a-DT"></a>如无记法得有别异善不善得亦有异耶。<a id="a-DU"></a>亦有。<a id="a-DV"></a>云何。<a id="a-DW"></a>谓欲界系善不善色得无前起。<a id="a-DX"></a>唯有俱生及后起得。<a id="a-DY"></a>非得如得亦有如上品类别耶。<a id="a-DZ"></a>不尔。<a id="a-Da"></a>云何。<a id="a-Db"></a>颂曰。</p>
  <p id="aDc">非得净无记　　去来世各三</p>
  <p id="aDd">三界不系三　　许圣道非得</p>
  <p id="aDe">说名异生性　　得法易地舍</p>
  <p id="aDf">论曰。<a id="a-Dg"></a>性差别者。<a id="a-Dh"></a>一切非得皆唯无覆无记性摄。<a id="a-Di"></a>世差别者。<a id="a-Dj"></a>过去未来各有三种。<a id="a-Dk"></a>谓现在法决定无有现在非得。<a id="a-Dl"></a>唯有过去未来非得。<a id="a-Dm"></a>过去未来一一各有三世非得。<a id="a-Dn"></a>界差别者。<a id="a-Do"></a>三界系法及不系法各三非得。<a id="a-Dp"></a>谓欲界系法有三界非得。<a id="a-Dq"></a>色无色界系及不系亦尔。<a id="a-Dr"></a>定无非得是无漏者。<a id="a-Ds"></a>所以者何。<a id="a-Dt"></a>由许圣道非得说名异生性故。<a id="a-Du"></a>如本论言。<a id="a-Dv"></a>云何异生性。<a id="a-Dw"></a>谓不获圣法。<a id="a-Dx"></a>不获即是非得异名。<a id="a-Dy"></a>非说异生性是无漏应理。<a id="a-Dz"></a>不获何圣法名异生性。<a id="a-E0"></a>谓不获一切。<a id="a-E1"></a>不别说故。<a id="a-E2"></a>此不获言表离于获。<a id="a-E3"></a>若异此者。<a id="a-E4"></a>诸佛世尊亦不成就声闻独觉种性圣法。<a id="a-E5"></a>应名异生。<a id="a-E6"></a>若尔彼论应说纯言。<a id="a-E7"></a>不要须说。<a id="a-E8"></a>此一句中含纯义故。<a id="a-E9"></a>如说此类食水食风。<a id="a-EA"></a>有说。<a id="a-EB"></a>不获苦法智忍及俱生法名异生性。<a id="a-EC"></a>不可难言道类智时舍此法故应成非圣。<a id="a-ED"></a>前已永害彼非得故。<a id="a-EE"></a>若尔此性既通三乘。<a id="a-EF"></a>不获何等名异生性。<a id="a-EG"></a>此亦应言不获一切。<a id="a-EH"></a>若尔此应同前有难。<a id="a-EI"></a>此难复应如前通释。<a id="a-EJ"></a>若尔重说唐捐其功。<a id="a-EK"></a>如经部师所说为善。<a id="a-EL"></a>经部所说其义云何。<a id="a-EM"></a>谓曾未生圣法相续分位差别名异生性。<a id="a-EN"></a>如是非得何时当舍。<a id="a-EO"></a>此法非得得此法时或转易地舍此非得。<a id="a-EP"></a>如圣道非得说名异生性。<a id="a-EQ"></a>得此圣道时或易地便舍。<a id="a-ER"></a>余法非得。<a id="a-ES"></a>类此应思。<a id="a-ET"></a>若非得得断。<a id="a-EU"></a>非得非得生。<a id="a-EV"></a>如是名为舍于非得。<a id="a-EW"></a>得与非得。<a id="a-EX"></a>岂复有余得与非得。<a id="a-EY"></a>应言此二各复有余得及非得。<a id="a-EZ"></a>若尔岂不有无穷过。<a id="a-Ea"></a>无无穷过。<a id="a-Eb"></a>许得展转更相成故。<a id="a-Ec"></a>以法生时并其自体三法俱起。<a id="a-Ed"></a>第一本法。<a id="a-Ee"></a>第二法得。<a id="a-Ef"></a>第三得得。<a id="a-Eg"></a>谓相续中法得起故成就本法及与得得。<a id="a-Eh"></a>得得起故。<a id="a-Ei"></a>成就法得。<a id="a-Ej"></a>是故此中无无穷过。<a id="a-Ek"></a>如是若善若染污法。<a id="a-El"></a>一一自体初生起时并其自体三法俱起。<a id="a-Em"></a>第二刹那六法俱起。<a id="a-En"></a>谓三法得及三得得。<a id="a-Eo"></a>第三刹那十八俱起。<a id="a-Ep"></a>谓于第一第二刹那所生诸法有九法得及九得得。<a id="a-Eq"></a>如是诸得后后转增。<a id="a-Er"></a>一切过去未来烦恼及随烦恼并生得善刹那刹那相应俱有无始无终生死轮转有无边得。<a id="a-Es"></a>且一有情生死相续刹那刹那起无边得。<a id="a-Et"></a>如是一切有情相续一一各别。<a id="a-Eu"></a>刹那刹那无量无边诸得俱起。<a id="a-Ev"></a>如是诸得极多集会。<a id="a-Ew"></a>无对碍故互相容受。<a id="a-Ex"></a>若不尔者。<a id="a-Ey"></a>一有情得虚空不容。<a id="a-Ez"></a>况第二等。</p>
 </body>
</html>