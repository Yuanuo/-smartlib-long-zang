<!doctype html>
<html id="z3IBVw717p" data-ver="874">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍论卷第十四</h1>
  <h2 id="a2">分别业品第四之二</h2>
  <p id="a3">傍论已了。<a id="a-4"></a>复应辩前表无表相。<a id="a-5"></a>颂曰。</p>
  <p id="a6">无表三律仪　　不律仪非二</p>
  <p id="a7">论曰。<a id="a-8"></a>此中无表略说有三。<a id="a-9"></a>一者律仪。<a id="a-A"></a>二不律仪。<a id="a-B"></a>三者非二谓非律仪非不律仪。<a id="a-C"></a>能遮能灭恶戒相续故名律仪。<a id="a-D"></a>如是律仪差别有几。<a id="a-E"></a>颂曰。</p>
  <p id="aF">律仪别解脱　　静虑及道生</p>
  <p id="aG">论曰。<a id="a-H"></a>律仪差别略有三种。<a id="a-I"></a>一别解脱律仪。<a id="a-J"></a>谓欲缠戒。<a id="a-K"></a>二静虑生律仪。<a id="a-L"></a>谓色缠戒。<a id="a-M"></a>三道生律仪。<a id="a-N"></a>谓无漏戒。<a id="a-O"></a>初律仪相差别云何。<a id="a-P"></a>颂曰。</p>
  <p id="aQ">初律仪八种　　实体唯有四</p>
  <p id="aR">形转名异故　　各别不相违</p>
  <p id="aS">论曰。<a id="a-T"></a>别解脱律仪相差别有八。<a id="a-U"></a>一苾刍律仪。<a id="a-V"></a>二苾刍尼律仪。<a id="a-W"></a>三正学律仪。<a id="a-X"></a>四勤策律仪。<a id="a-Y"></a>五勤策女律仪。<a id="a-Z"></a>六近事律仪。<a id="a-a"></a>七近事女律仪。<a id="a-b"></a>八近住律仪。<a id="a-c"></a>如是八种律仪相差别。<a id="a-d"></a>总名第一别解脱律仪。<a id="a-e"></a>虽有八名实体唯四。<a id="a-f"></a>一苾刍律仪。<a id="a-g"></a>二勤策律仪。<a id="a-h"></a>三近事律仪。<a id="a-i"></a>四近住律仪。<a id="a-j"></a>唯此四种别解律仪皆有体实。<a id="a-k"></a>相各别故。<a id="a-l"></a>所以者何。<a id="a-m"></a>离苾刍律仪。<a id="a-n"></a>无别苾刍尼律仪。<a id="a-o"></a>离勤策律仪无别正学勤策女律仪。<a id="a-p"></a>离近事律仪无别近事女律仪。<a id="a-q"></a>云何知然。<a id="a-r"></a>由形改转。<a id="a-s"></a>体虽无舍得而名有异故。<a id="a-t"></a>形谓形相。<a id="a-u"></a>即男女根。<a id="a-v"></a>由此二根男女形别。<a id="a-w"></a>但由形转令诸律仪名为苾刍苾刍尼等。<a id="a-x"></a>谓转根位令本苾刍律仪名苾刍尼律仪。<a id="a-y"></a>或苾刍尼律仪名苾刍律仪。<a id="a-z"></a>令本勤策律仪名勤策女律仪。<a id="a-10"></a>或勤策女律仪及正学律仪名勤策律仪。<a id="a-11"></a>令本近事律仪名近事女律仪。<a id="a-12"></a>或近事女律仪名近事律仪。<a id="a-13"></a>非转根位有舍先得得先未得律仪因缘。<a id="a-14"></a>故四律仪非异三体。<a id="a-15"></a>若从近事律仪受勤策律仪。<a id="a-16"></a>复从勤策律仪受苾刍律仪。<a id="a-17"></a>此三律仪为由增足远离方便立别别名。<a id="a-18"></a>如只双金钱及五十二十。<a id="a-19"></a>为体各别具足顿生。<a id="a-1A"></a>三种律仪体不相杂。<a id="a-1B"></a>其相各别具足顿生。<a id="a-1C"></a>三律仪中具三离杀。<a id="a-1D"></a>乃至具足三离饮酒。<a id="a-1E"></a>余数多少随其所应。<a id="a-1F"></a>既尔相望同类何别。<a id="a-1G"></a>由因缘别相望有异。<a id="a-1H"></a>其事云何。<a id="a-1I"></a>如如求受多种学处。<a id="a-1J"></a>如是如是。<a id="a-1K"></a>能离多种憍逸处时。<a id="a-1L"></a>即离众多杀等缘起。<a id="a-1M"></a>以诸远离依因缘发故。<a id="a-1N"></a>因缘别远离有异。<a id="a-1O"></a>若无此事舍苾刍律仪。<a id="a-1P"></a>尔时则应三律仪皆舍。<a id="a-1Q"></a>前二摄在后一中故。<a id="a-1R"></a>既不许然。<a id="a-1S"></a>故三各别。<a id="a-1T"></a>然此三种互不相违。<a id="a-1U"></a>于一身中俱时而转。<a id="a-1V"></a>非由受后舍前律仪。<a id="a-1W"></a>勿舍苾刍戒便非近事等。<a id="a-1X"></a>近事近住勤策苾刍四种律仪云何安立。<a id="a-1Y"></a>颂曰。</p>
  <p id="a1Z">受离五八十　　一切所应离</p>
  <p id="a1a">立近事近住　　勤策及苾刍</p>
  <p id="a1b">论曰。<a id="a-1c"></a>应知此中如数次第。<a id="a-1d"></a>依四远离立四律仪。<a id="a-1e"></a>谓受离五所应远离。<a id="a-1f"></a>安立第一近事律仪。<a id="a-1g"></a>何等名为五所应离。<a id="a-1h"></a>一者杀生。<a id="a-1i"></a>二不与取。<a id="a-1j"></a>三欲邪行。<a id="a-1k"></a>四虚诳语。<a id="a-1l"></a>五饮诸酒。<a id="a-1m"></a>若受离八所应远离。<a id="a-1n"></a>安立第二近住律仪。<a id="a-1o"></a>何等名为八所应离。<a id="a-1p"></a>一者杀生。<a id="a-1q"></a>二不与取。<a id="a-1r"></a>三非梵行。<a id="a-1s"></a>四虚诳语。<a id="a-1t"></a>五饮诸酒。<a id="a-1u"></a>六涂饰香鬘舞歌观听。<a id="a-1v"></a>七眠坐高广严丽床座。<a id="a-1w"></a>八食非时食。<a id="a-1x"></a>若受离十所应远离。<a id="a-1y"></a>安立第三勤策律仪。<a id="a-1z"></a>何等名为十所应离。<a id="a-20"></a>谓于前八涂饰香鬘舞歌观听开为二种。<a id="a-21"></a>复加受畜金银等宝以为第十。<a id="a-22"></a>若受离一切应离身语业。<a id="a-23"></a>安立第四苾刍律仪。<a id="a-24"></a>别解律仪名差别者。<a id="a-25"></a>颂曰。</p>
  <p id="a26">俱得名尸罗　　妙行业律仪</p>
  <p id="a27">唯初表无表　　名别解业道</p>
  <p id="a28">论曰。<a id="a-29"></a>能平险业故名尸罗。<a id="a-2A"></a>训释词者。<a id="a-2B"></a>谓清凉故。<a id="a-2C"></a>如伽他言。<a id="a-2D"></a>受持戒乐。<a id="a-2E"></a>身无热恼故名尸罗。<a id="a-2F"></a>智者称扬故名妙行。<a id="a-2G"></a>所作自体故名为业。<a id="a-2H"></a>岂不无表亦名不作。<a id="a-2I"></a>如何今说所作自体。<a id="a-2J"></a>有惭耻者受无表力不造众恶故名不作。<a id="a-2K"></a>表思所造得所作名。<a id="a-2L"></a>有余释言。<a id="a-2M"></a>是作因故。<a id="a-2N"></a>是作果故。<a id="a-2O"></a>名作无失。<a id="a-2P"></a>能防身语故名律仪。<a id="a-2Q"></a>如是应知。<a id="a-2R"></a>别解脱戒通初后位无差别名。<a id="a-2S"></a>唯初刹那表及无表得别解脱及业道名。<a id="a-2T"></a>谓受戒时初表无表。<a id="a-2U"></a>别别弃舍种种恶故。<a id="a-2V"></a>依初别舍义立别解脱名。<a id="a-2W"></a>即于尔时所作究竟。<a id="a-2X"></a>依业畅义立业道名。<a id="a-2Y"></a>故初刹那名别解脱。<a id="a-2Z"></a>亦得名曰别解律仪。<a id="a-2a"></a>亦得名为根本业道。<a id="a-2b"></a>从第二念乃至未舍不名别解脱名别解律仪。<a id="a-2c"></a>不名业道名为后起。<a id="a-2d"></a>谁成就何律仪。<a id="a-2e"></a>颂曰。</p>
  <p id="a2f">八成别解脱　　得静虑圣者</p>
  <p id="a2g">成静虑道生　　后二随心转</p>
  <p id="a2h">论曰。<a id="a-2i"></a>八众皆成就别解脱律仪。<a id="a-2j"></a>谓从苾刍乃至近住。<a id="a-2k"></a>外道无有所受戒耶。<a id="a-2l"></a>虽有不名别解脱戒。<a id="a-2m"></a>由彼所受无有功能永脱诸恶依著有故。<a id="a-2n"></a>静虑生者。<a id="a-2o"></a>谓此律仪从静虑生。<a id="a-2p"></a>或依静虑。<a id="a-2q"></a>若得静虑者定成此律仪。<a id="a-2r"></a>诸静虑边亦名静虑。<a id="a-2s"></a>如近村邑得村邑名故。<a id="a-2t"></a>有说言于此村邑有稻田等。<a id="a-2u"></a>此亦应然。<a id="a-2v"></a>道生律仪圣者成就。<a id="a-2w"></a>此复有二。<a id="a-2x"></a>谓学无学。<a id="a-2y"></a>于前分别俱有因中说二律仪是随心转。<a id="a-2z"></a>于此三内其二者何。<a id="a-30"></a>谓静虑生及道生二。<a id="a-31"></a>非别解脱。<a id="a-32"></a>所以者何。<a id="a-33"></a>异心无心亦恒转故。<a id="a-34"></a>静虑无漏二种律仪。<a id="a-35"></a>亦名断律仪。<a id="a-36"></a>依何位建立。<a id="a-37"></a>颂曰。</p>
  <p id="a38">未至九无间　　俱生二名断</p>
  <p id="a39">论曰。<a id="a-3A"></a>未至定中九无间道。<a id="a-3B"></a>俱生静虑无漏律仪。<a id="a-3C"></a>以能永断欲缠恶戒及能起惑名断律仪。<a id="a-3D"></a>由此或有静虑律仪非断律仪。<a id="a-3E"></a>应作四句。<a id="a-3F"></a>第一句者。<a id="a-3G"></a>除未至定九无间道有漏律仪。<a id="a-3H"></a>所余有漏静虑律仪。<a id="a-3I"></a>第二句者。<a id="a-3J"></a>依未至定九无间道无漏律仪。<a id="a-3K"></a>第三句者。<a id="a-3L"></a>依未至定九无间道有漏律仪。<a id="a-3M"></a>第四句者。<a id="a-3N"></a>除未至定九无间道无漏律仪所余一切无漏律仪。<a id="a-3O"></a>如是或有无漏律仪非断律仪。<a id="a-3P"></a>应作四句。<a id="a-3Q"></a>准前四句如应当知。<a id="a-3R"></a>若尔世尊所说略戒。</p>
  <p id="a3S">身律仪善哉　　善哉语律仪</p>
  <p id="a3T">意律仪善哉　　善哉遍律仪</p>
  <p id="a3U">又契经说。<a id="a-3V"></a>应善守护应善安住眼根律仪。<a id="a-3W"></a>此意根律仪以何为自性。<a id="a-3X"></a>此二自性非无表色。<a id="a-3Y"></a>若尔是何。<a id="a-3Z"></a>颂曰。</p>
  <p id="a3a">正知正念合　　名意根律仪</p>
  <p id="a3b">论曰。<a id="a-3c"></a>为显如是二种律仪俱以正知正念为体故。<a id="a-3d"></a>列名已复说合言。<a id="a-3e"></a>谓意律仪慧念为体。<a id="a-3f"></a>即合二种为根律仪。<a id="a-3g"></a>故离合言显勿如次。<a id="a-3h"></a>今应思择。<a id="a-3i"></a>表及无表谁成就何。<a id="a-3j"></a>齐何时分。<a id="a-3k"></a>且辩成无表律仪不律仪。<a id="a-3l"></a>颂曰。</p>
  <p id="a3m">住别解无表　　未舍恒成现</p>
  <p id="a3n">刹那后成过　　不律仪亦然</p>
  <p id="a3o">得静虑律仪　　恒成就过未</p>
  <p id="a3p">圣初除过去　　住定道成中</p>
  <p id="a3q">论曰。<a id="a-3r"></a>住别解脱补特伽罗。<a id="a-3s"></a>未舍以来恒成现世。<a id="a-3t"></a>此别解脱律仪无表。<a id="a-3u"></a>初刹那后亦成过去。<a id="a-3v"></a>前未舍言遍流至后。<a id="a-3w"></a>无散无表有成未来。<a id="a-3x"></a>不随心色势微劣故。<a id="a-3y"></a>如说安住别解律仪。<a id="a-3z"></a>住不律仪应知亦尔。<a id="a-40"></a>谓至未舍恶戒以来恒成现世。<a id="a-41"></a>恶戒无表初刹那后亦成过去。<a id="a-42"></a>诸有获得静虑律仪。<a id="a-43"></a>乃至未舍恒成过未。<a id="a-44"></a>余生所失过去定律仪。<a id="a-45"></a>今初刹那必还得彼故。<a id="a-46"></a>一切圣者无漏律仪。<a id="a-47"></a>过去未来亦恒成就。<a id="a-48"></a>有差别者。<a id="a-49"></a>谓初刹那必成未来非成过去。<a id="a-4A"></a>此类圣道先未起故。<a id="a-4B"></a>若有现住静虑彼道。<a id="a-4C"></a>如次成现在静虑道律仪。<a id="a-4D"></a>非出观时有成现在。<a id="a-4E"></a>已辩安住善恶律仪。<a id="a-4F"></a>住中云何。<a id="a-4G"></a>颂曰。</p>
  <p id="a4H">住中有无表　　初成中后二</p>
  <p id="a4I">论曰。<a id="a-4J"></a>言住中者。<a id="a-4K"></a>谓非律仪非不律仪。<a id="a-4L"></a>彼所起业未必一切皆有无表。<a id="a-4M"></a>若有无表即是善戒或是恶戒种类所摄。<a id="a-4N"></a>彼初刹那但成现在。<a id="a-4O"></a>然现在世处过未中。<a id="a-4P"></a>故以成中说成现在。<a id="a-4Q"></a>初刹那后未舍以来。<a id="a-4R"></a>恒成过现二世无表。<a id="a-4S"></a>若有安住律不律仪。<a id="a-4T"></a>亦有成恶善无表不。<a id="a-4U"></a>设有成就为经几时。<a id="a-4V"></a>颂曰。</p>
  <p id="a4W">住律不律仪　　起染净无表</p>
  <p id="a4X">初成中后二　　至染净势终</p>
  <p id="a4Y">论曰。<a id="a-4Z"></a>若住律仪由胜烦恼作杀缚等诸不善业。<a id="a-4a"></a>由此便发不善无表。<a id="a-4b"></a>住不律仪。<a id="a-4c"></a>由淳净信。<a id="a-4d"></a>作礼佛等诸胜善业。<a id="a-4e"></a>由此亦发诸善无表。<a id="a-4f"></a>乃至此二心未断来。<a id="a-4g"></a>所发无表恒时相续。<a id="a-4h"></a>然其初念唯成现在。<a id="a-4i"></a>自兹以后通成过现。<a id="a-4j"></a>已辩无表。<a id="a-4k"></a>成表云何。<a id="a-4l"></a>颂曰。</p>
  <p id="a4m">表正作成中　　后成过非未</p>
  <p id="a4n">有覆及无覆　　唯成就现在</p>
  <p id="a4o">论曰。<a id="a-4p"></a>诸有安住律不律仪及住中者。<a id="a-4q"></a>乃至正作诸表业来恒成现表。<a id="a-4r"></a>初刹那后至未舍来恒成过去。<a id="a-4s"></a>必无成就未来表者。<a id="a-4t"></a>如无表释。<a id="a-4u"></a>有覆无覆二无记表。<a id="a-4v"></a>定无有能成就过未。<a id="a-4w"></a>法力既劣得力亦微。<a id="a-4x"></a>是故无能逆追成者。<a id="a-4y"></a>此法力劣谁之所为。<a id="a-4z"></a>是心所为。<a id="a-50"></a>若尔有覆无记心等勿成过未。<a id="a-51"></a>此责非理。<a id="a-52"></a>表昧钝故。<a id="a-53"></a>依他起故。<a id="a-54"></a>心等不然。<a id="a-55"></a>无记表业从劣心起。<a id="a-56"></a>其力倍劣彼能起心。<a id="a-57"></a>故表与心成有差别。<a id="a-58"></a>如前所说住不律仪。<a id="a-59"></a>此不律仪名差别者。<a id="a-5A"></a>颂曰。</p>
  <p id="a5B">恶行恶戒业　　业道不律仪</p>
  <p id="a5C">论曰。<a id="a-5D"></a>此恶行等五种异名。<a id="a-5E"></a>是不律仪名之差别。<a id="a-5F"></a>是诸智者所诃厌故。<a id="a-5G"></a>果非爱故立恶行名。<a id="a-5H"></a>障净尸罗故名恶戒。<a id="a-5I"></a>身语所造故名为业。<a id="a-5J"></a>根本所摄故名业道。<a id="a-5K"></a>不禁身语名不律仪。<a id="a-5L"></a>然业道名唯目初念。<a id="a-5M"></a>通初后位立余四名。<a id="a-5N"></a>或成表业非无表等。<a id="a-5O"></a>应作四句。<a id="a-5P"></a>其事云何。<a id="a-5Q"></a>颂曰。</p>
  <p id="a5R">成表非无表　　住中劣思作</p>
  <p id="a5S">舍未生表圣　　成无表非表</p>
  <p id="a5T">论曰。<a id="a-5U"></a>唯成就表非无表者。<a id="a-5V"></a>谓住非律仪非不律仪。<a id="a-5W"></a>以微劣思造善造恶。<a id="a-5X"></a>唯发表业尚无无表。<a id="a-5Y"></a>况无记思所发表业。<a id="a-5Z"></a>除有依福及成业道。<a id="a-5a"></a>唯成无表非表业者。<a id="a-5b"></a>谓易生圣补特伽罗。<a id="a-5c"></a>表业未生或生已舍。<a id="a-5d"></a>俱成非句如应当知。<a id="a-5e"></a>说住律仪不律仪等成就表业无表业已。<a id="a-5f"></a>此诸律仪由何而得。<a id="a-5g"></a>颂曰。</p>
  <p id="a5h">定生得定地　　彼圣得道生</p>
  <p id="a5i">别解脱律仪　　得由他教等</p>
  <p id="a5j">论曰。<a id="a-5k"></a>静虑律仪由得有漏根本近分静虑地心。<a id="a-5l"></a>尔时便得。<a id="a-5m"></a>与心俱故。<a id="a-5n"></a>无漏律仪由得无漏根本近分静虑地心。<a id="a-5o"></a>尔时便得。<a id="a-5p"></a>亦心俱故。<a id="a-5q"></a>彼声为显前静虑心。<a id="a-5r"></a>复说圣言简取无漏。<a id="a-5s"></a>六静虑地有无漏心。<a id="a-5t"></a>谓未至中间及四根本定。<a id="a-5u"></a>非三近分。<a id="a-5v"></a>如后当辩。<a id="a-5w"></a>别解脱律仪由他教等得。<a id="a-5x"></a>能教他者说名为他。<a id="a-5y"></a>从如是他教力发戒。<a id="a-5z"></a>故说此戒由他教得。<a id="a-60"></a>此复二种。<a id="a-61"></a>谓从僧伽补特伽罗有差别故。<a id="a-62"></a>从僧伽得者。<a id="a-63"></a>谓苾刍苾刍尼及正学戒。<a id="a-64"></a>从补特伽罗得者。<a id="a-65"></a>谓余五种戒。<a id="a-66"></a>诸毗柰耶毗婆沙师说。<a id="a-67"></a>有十种得具戒法。<a id="a-68"></a>为摄彼故复说等言。<a id="a-69"></a>何者为十。<a id="a-6A"></a>一由自然。<a id="a-6B"></a>谓佛独觉。<a id="a-6C"></a>二由得入正性离生。<a id="a-6D"></a>谓五苾刍。<a id="a-6E"></a>三由佛命善来苾刍。<a id="a-6F"></a>谓耶舍等。<a id="a-6G"></a>四由信受佛为大师。<a id="a-6H"></a>谓大迦葉。<a id="a-6I"></a>五由善巧酬答所问。<a id="a-6J"></a>谓苏陀夷。<a id="a-6K"></a>六由敬受八尊重法。<a id="a-6L"></a>谓大生主。<a id="a-6M"></a>七由遣使。<a id="a-6N"></a>谓法授尼。<a id="a-6O"></a>八由持律为第五人。<a id="a-6P"></a>谓于边国。<a id="a-6Q"></a>九由十众。<a id="a-6R"></a>谓于中国。<a id="a-6S"></a>十由三说归佛法僧。<a id="a-6T"></a>谓六十贤部共集受具戒。<a id="a-6U"></a>如是所得别解律仪。<a id="a-6V"></a>非必定依表业而发。<a id="a-6W"></a>又此所说别解律仪。<a id="a-6X"></a>应齐几时要期而受。<a id="a-6Y"></a>颂曰。</p>
  <p id="a6Z">别解脱律仪　　尽寿或昼夜</p>
  <p id="a6a">论曰。<a id="a-6b"></a>七众所持别解脱戒。<a id="a-6c"></a>唯应尽寿要期而受。<a id="a-6d"></a>近住所持别解脱戒。<a id="a-6e"></a>唯一昼夜要期而受。<a id="a-6f"></a>此时定尔。<a id="a-6g"></a>所以者何。<a id="a-6h"></a>戒时边际但有二种。<a id="a-6i"></a>一寿命边际。<a id="a-6j"></a>二昼夜边际。<a id="a-6k"></a>重说昼夜为半月等。<a id="a-6l"></a>时名是何法。<a id="a-6m"></a>谓诸行增语。<a id="a-6n"></a>于四洲中光位闇位如其次第立昼夜名二边际中尽寿可尔。<a id="a-6o"></a>于命终后虽有要期而不能生别解脱戒。<a id="a-6p"></a>依身别故。<a id="a-6q"></a>别依身中无加行故无忆念故。<a id="a-6r"></a>一昼夜后或五戒十昼夜等中受近住戒。<a id="a-6s"></a>何法为障令彼众多近住律仪非亦得起。<a id="a-6t"></a>必应有法能为障碍。<a id="a-6u"></a>以薄伽梵于契经中说近住律仪唯一昼夜故于如是义应共寻思。<a id="a-6v"></a>为佛正观一昼夜后理无容起近住律仪。<a id="a-6w"></a>故于经中说一昼夜。<a id="a-6x"></a>为观所化根难调者。<a id="a-6y"></a>旦应授与一昼夜戒。<a id="a-6z"></a>依何理教作如是言。<a id="a-70"></a>过此戒生不违理故。<a id="a-71"></a>毗婆沙者作如是言。<a id="a-72"></a>曾无契经说过昼夜有别受得近住律仪。<a id="a-73"></a>是故我宗不许斯义。<a id="a-74"></a>依何边际得不律仪。<a id="a-75"></a>颂曰。</p>
  <p id="a76">恶戒无昼夜　　谓非如善受</p>
  <p id="a77">论曰。<a id="a-78"></a>要期尽寿造诸恶业得不律仪。<a id="a-79"></a>非一昼夜如近住戒。<a id="a-7A"></a>所以者何。<a id="a-7B"></a>谓此非如善戒受故。<a id="a-7C"></a>谓必无有立限对师受不律仪如近住戒我一昼夜定受不律仪。<a id="a-7D"></a>此是智人所诃厌业故。<a id="a-7E"></a>若尔亦无有立限对师我乃至命终定受恶戒。<a id="a-7F"></a>勿尽形寿得不律仪。<a id="a-7G"></a>虽无对师要期尽寿作诸恶业。<a id="a-7H"></a>由起毕竟坏善意乐得不律仪。<a id="a-7I"></a>非起暂时坏善意乐。<a id="a-7J"></a>无师令彼得不律仪。<a id="a-7K"></a>故不律仪无一昼夜。<a id="a-7L"></a>然近住戒由现对师要期受力。<a id="a-7M"></a>虽无毕竟坏恶意乐。<a id="a-7N"></a>而得律仪。<a id="a-7O"></a>设有对师要期暂受不律仪者。<a id="a-7P"></a>亦必应得。<a id="a-7Q"></a>然未曾见故不立有。<a id="a-7R"></a>经部师说如善律仪无别实物名为无表。<a id="a-7S"></a>此不律仪亦应非实。<a id="a-7T"></a>即欲造恶不善意乐相续不舍名不律仪。<a id="a-7U"></a>由此后时善心虽起而名成就不律仪者。<a id="a-7V"></a>以不舍此阿世耶故。<a id="a-7W"></a>说一昼夜近住律仪。<a id="a-7X"></a>欲正受时当如何受。<a id="a-7Y"></a>颂曰。</p>
  <p id="a7Z">近住于晨旦　　下座从师受</p>
  <p id="a7a">随教说具支　　离严饰昼夜</p>
  <p id="a7b">论曰。<a id="a-7c"></a>近住律仪于晨旦受。<a id="a-7d"></a>谓受此戒要日出时。<a id="a-7e"></a>此戒要经一昼夜故。<a id="a-7f"></a>诸有先作如是要期。<a id="a-7g"></a>谓我恒于月八日等必当受此近住律仪。<a id="a-7h"></a>若旦有碍缘斋竟亦得受。<a id="a-7i"></a>言下座者。<a id="a-7j"></a>谓在师前居卑劣座。<a id="a-7k"></a>或蹲或跪曲躬合掌。<a id="a-7l"></a>唯除有病。<a id="a-7m"></a>若不恭敬不发律仪。<a id="a-7n"></a>此必从师无容自受。<a id="a-7o"></a>以后若遇诸犯戒缘。<a id="a-7p"></a>由愧戒师能不违犯。<a id="a-7q"></a>受此戒者应随师教受者后说。<a id="a-7r"></a>勿前勿俱。<a id="a-7s"></a>如是方成从师教受。<a id="a-7t"></a>异此授受二俱不成。<a id="a-7u"></a>具受八支方成近住。<a id="a-7v"></a>随有所阙近住不成。<a id="a-7w"></a>受此律仪必离严饰。<a id="a-7x"></a>憍逸处故。<a id="a-7y"></a>常严身具不必须舍。<a id="a-7z"></a>缘彼不能生甚憍逸如新异故。<a id="a-80"></a>受此律仪必须昼夜。<a id="a-81"></a>谓至明旦日初出时。<a id="a-82"></a>若不如斯依法受者。<a id="a-83"></a>但生妙行不得律仪。<a id="a-84"></a>又若如斯尽昼夜受。<a id="a-85"></a>具制屠猎奸盗有情。<a id="a-86"></a>近住律仪深成有用。<a id="a-87"></a>言近住者。<a id="a-88"></a>谓此律仪近阿罗汉住。<a id="a-89"></a>以随学彼故。<a id="a-8A"></a>有说。<a id="a-8B"></a>此近尽寿戒住。<a id="a-8C"></a>如是律仪或名长养。<a id="a-8D"></a>长养薄少善根有情。<a id="a-8E"></a>令其善根渐增多故。<a id="a-8F"></a>如有颂言。</p>
  <p id="a8G">由此能长养　　自他善净心</p>
  <p id="a8H">是故薄伽梵　　说此名长养</p>
  <p id="a8I">何缘受此必具八支。<a id="a-8J"></a>颂曰。</p>
  <p id="a8K">戒不逸禁支　　四一三如次</p>
  <p id="a8L">为防诸性罪　　失念及憍逸</p>
  <p id="a8M">论曰。<a id="a-8N"></a>八中前四是尸罗支。<a id="a-8O"></a>谓离杀生至虚诳语。<a id="a-8P"></a>由此四种离性罪故。<a id="a-8Q"></a>次有一种是不放逸支。<a id="a-8R"></a>谓离饮诸酒。<a id="a-8S"></a>生放逸处。<a id="a-8T"></a>虽受尸罗若饮诸酒则心放逸。<a id="a-8U"></a>犯尸罗故。<a id="a-8V"></a>后有三种是禁约支。<a id="a-8W"></a>谓离涂饰香鬘乃至食非时食。<a id="a-8X"></a>以能随顺厌离心故。<a id="a-8Y"></a>何缘具受如是三支。<a id="a-8Z"></a>若不具支便不能离性罪失念憍逸过失。<a id="a-8a"></a>谓初离杀至虚诳语。<a id="a-8b"></a>能防性罪。<a id="a-8c"></a>离贪嗔痴所起杀等诸恶业故。<a id="a-8d"></a>次离饮酒能防失念。<a id="a-8e"></a>以饮酒时能令忘失应不应作诸事业故。<a id="a-8f"></a>后离三种能防憍逸。<a id="a-8g"></a>以若受用种种香鬘高广床座习近歌舞心便憍举。<a id="a-8h"></a>寻即毁戒。<a id="a-8i"></a>由远彼故心便离憍。<a id="a-8j"></a>若有能持依时食者。<a id="a-8k"></a>以能遮止恒食时故。<a id="a-8l"></a>便忆自受近住律仪。<a id="a-8m"></a>能于世间深生厌离。<a id="a-8n"></a>若非时食二事俱无。<a id="a-8o"></a>数食能令心纵逸故。<a id="a-8p"></a>有余师说。<a id="a-8q"></a>离非时食名为斋体。<a id="a-8r"></a>余有八种说名斋支。<a id="a-8s"></a>涂饰香鬘舞歌观听分为二故。<a id="a-8t"></a>若作此执便违契经。<a id="a-8u"></a>经中说离非时食已。<a id="a-8v"></a>便作是说。<a id="a-8w"></a>此第八支我今随圣阿罗汉学。<a id="a-8x"></a>随行随作。<a id="a-8y"></a>若尔有何别斋体。<a id="a-8z"></a>而说此八名斋支。<a id="a-90"></a>总摽斋号别说为支。<a id="a-91"></a>以别成总得支名故。<a id="a-92"></a>如车众分及四支军五支散等。<a id="a-93"></a>斋戒八支应知亦尔。<a id="a-94"></a>毗婆沙师作如是说。<a id="a-95"></a>离非时食是斋亦斋支。<a id="a-96"></a>所余七支是斋支非斋。<a id="a-97"></a>如正见是道亦道支。<a id="a-98"></a>余七支是道支非道。<a id="a-99"></a>择法觉是觉亦觉支。<a id="a-9A"></a>余六支是觉支非觉。<a id="a-9B"></a>三摩地是静虑亦静虑支。<a id="a-9C"></a>所余支是静虑支非静虑。<a id="a-9D"></a>如是所说不应正理。<a id="a-9E"></a>不可正见等即正见等支。<a id="a-9F"></a>若谓前生正见等为后生正见等支。<a id="a-9G"></a>则初刹那圣道等应不具有八支等。<a id="a-9H"></a>为唯近事得受近住。<a id="a-9I"></a>为余亦有受近住耶。<a id="a-9J"></a>颂曰。</p>
  <p id="a9K">近住余亦有　　不受三归无</p>
  <p id="a9L">论曰。<a id="a-9M"></a>诸有未受近事律仪。<a id="a-9N"></a>一昼夜中归依三宝。<a id="a-9O"></a>说三归已受近住戒。<a id="a-9P"></a>彼亦受得近住律仪。<a id="a-9Q"></a>异此则无。<a id="a-9R"></a>除不知者。<a id="a-9S"></a>如契经说。<a id="a-9T"></a>佛告大名。<a id="a-9U"></a>诸有在家白衣男子男根成就。<a id="a-9V"></a>归佛法僧起殷净心。<a id="a-9W"></a>发诚谛语自称我是邬波索迦。<a id="a-9X"></a>愿尊忆持慈悲护念。<a id="a-9Y"></a>齐是名曰邬波索迦。<a id="a-9Z"></a>为但受三归即成近事。<a id="a-9a"></a>外国诸师说。<a id="a-9b"></a>唯此即成。<a id="a-9c"></a>迦湿弥罗国诸论师言。<a id="a-9d"></a>离近事律仪则非近事。<a id="a-9e"></a>若尔应与此经相违。<a id="a-9f"></a>此不相违。<a id="a-9g"></a>已发戒故。<a id="a-9h"></a>何时发戒。<a id="a-9i"></a>颂曰。</p>
  <p id="a9j">称近事发戒　　说如苾刍等</p>
  <p id="a9k">论曰。<a id="a-9l"></a>起殷净心发诚谛语自称我是邬波索迦。<a id="a-9m"></a>愿尊忆持慈悲护念。<a id="a-9n"></a>尔时即发近事律仪。<a id="a-9o"></a>称近事等言便发律仪故。<a id="a-9p"></a>以经复说我从今时乃至命终舍生言故。<a id="a-9q"></a>此经意说舍杀生等。<a id="a-9r"></a>略去杀等但说舍生。<a id="a-9s"></a>故于前时已得五戒。<a id="a-9t"></a>彼虽已得近事律仪。<a id="a-9u"></a>为令了知所应学处故。<a id="a-9v"></a>复为说离杀生等五种戒相令识坚持。<a id="a-9w"></a>如得苾刍具足戒已。<a id="a-9x"></a>说重学处令识坚持。<a id="a-9y"></a>勤策亦然。<a id="a-9z"></a>此亦应尔。<a id="a-A0"></a>是故近事必具律仪。<a id="a-A1"></a>颂曰。</p>
  <p id="aA2">若皆具律仪　　何言一分等</p>
  <p id="aA3">谓约能持说</p>
  <p id="aA4">论曰。<a id="a-A5"></a>若诸近事皆具律仪。<a id="a-A6"></a>何缘世尊言有四种。<a id="a-A7"></a>一能学一分。<a id="a-A8"></a>二能学少分。<a id="a-A9"></a>三能学多分。<a id="a-AA"></a>四能学满分。<a id="a-AB"></a>谓约能持故作是说。<a id="a-AC"></a>能持先所受故说能学言。<a id="a-AD"></a>不尔应言受一分等。<a id="a-AE"></a>理实约受等具律仪。<a id="a-AF"></a>以具律仪故名近事。<a id="a-AG"></a>如是所执违越契经。<a id="a-AH"></a>如何违经。<a id="a-AI"></a>谓无经说自称我是近事等言便发五戒。<a id="a-AJ"></a>此经不说我从今者乃至命终舍生言故。<a id="a-AK"></a>经如何说。<a id="a-AL"></a>如大名经。<a id="a-AM"></a>唯此经中说近事相。<a id="a-AN"></a>余经不尔故违越经。<a id="a-AO"></a>然余经说。<a id="a-AP"></a>我从今时乃至命终舍生归净。<a id="a-AQ"></a>是归三宝发诚信言。<a id="a-AR"></a>此中显示以见谛者。<a id="a-AS"></a>由得证净举命自要。<a id="a-AT"></a>表于正法深怀爱重乃至为救自生命缘。<a id="a-AU"></a>终不舍于如来正法。<a id="a-AV"></a>非彼为欲说近事相。<a id="a-AW"></a>故说如是舍生等言。<a id="a-AX"></a>设说亦非分明理教。<a id="a-AY"></a>谁能准此不明了文。<a id="a-AZ"></a>便信前时已发五戒。<a id="a-Aa"></a>又约持犯戒说学一分等尚不应问。<a id="a-Ab"></a>况应为答。<a id="a-Ac"></a>谁有已解近事律仪必具五支。<a id="a-Ad"></a>而不能解于所学处持一非余。<a id="a-Ae"></a>乃至具持名一分等。<a id="a-Af"></a>由彼未解近事律仪受量少多故应请问。<a id="a-Ag"></a>凡有几种邬波索迦能学学处。<a id="a-Ah"></a>答言。<a id="a-Ai"></a>有四邬波索迦。<a id="a-Aj"></a>谓能学一分等。<a id="a-Ak"></a>犹未能了。<a id="a-Al"></a>复问何名能学一分。<a id="a-Am"></a>乃至广说。<a id="a-An"></a>若阙律仪得名近事。<a id="a-Ao"></a>苾刍勤策阙亦应成。<a id="a-Ap"></a>彼既不成。<a id="a-Aq"></a>此亦应尔。<a id="a-Ar"></a>何缘近事乃至苾刍所受律仪支量定尔。<a id="a-As"></a>由佛教力施设故然。<a id="a-At"></a>若尔何缘不许由佛教力施设虽阙律仪。<a id="a-Au"></a>而名近事非苾刍等。<a id="a-Av"></a>迦湿弥罗国毗婆沙师。<a id="a-Aw"></a>不许阙律仪得成近事。<a id="a-Ax"></a>此近事等一切律仪。<a id="a-Ay"></a>由何得成下中上品。<a id="a-Az"></a>颂曰。</p>
  <p id="aB0">下中上随心</p>
  <p id="aB1">论曰。<a id="a-B2"></a>八众所受别解脱律仪。<a id="a-B3"></a>皆随受心有下中上品。<a id="a-B4"></a>由如是理诸阿罗汉或有成就下品律仪。<a id="a-B5"></a>然诸异生或成上品。<a id="a-B6"></a>为有但受近事律仪不受三归成近事不。<a id="a-B7"></a>不成近事除有不知。<a id="a-B8"></a>诸有归依佛法僧者。<a id="a-B9"></a>为归何等。<a id="a-BA"></a>颂曰。</p>
  <p id="aBB">归依成佛僧　　无学二种法</p>
  <p id="aBC">及涅槃择灭　　是说具三归</p>
  <p id="aBD">论曰。<a id="a-BE"></a>归依佛者。<a id="a-BF"></a>谓但归依能成佛无学法。<a id="a-BG"></a>由彼胜故身得佛名。<a id="a-BH"></a>或由得彼法佛能觉一切。<a id="a-BI"></a>何等名为佛无学法。<a id="a-BJ"></a>谓尽智等及彼随行。<a id="a-BK"></a>非色等身。<a id="a-BL"></a>前后等故。<a id="a-BM"></a>为归一佛。<a id="a-BN"></a>一切佛耶。<a id="a-BO"></a>理实应言归一切佛。<a id="a-BP"></a>以诸佛道相无异故。<a id="a-BQ"></a>归依僧者。<a id="a-BR"></a>谓通归依诸能成僧学无学法。<a id="a-BS"></a>由得彼故僧成八种补特伽罗。<a id="a-BT"></a>不可破故。<a id="a-BU"></a>为归一佛僧。<a id="a-BV"></a>一切佛僧耶。<a id="a-BW"></a>理实通归一切佛僧。<a id="a-BX"></a>以诸僧道相无异故。<a id="a-BY"></a>然契经说当来有僧汝应归者。<a id="a-BZ"></a>彼经但为显示当来现见僧宝。<a id="a-Ba"></a>归依法者。<a id="a-Bb"></a>谓归涅槃。<a id="a-Bc"></a>此涅槃言唯显择灭。<a id="a-Bd"></a>自他相续烦恼及苦寂灭一相。<a id="a-Be"></a>故通归依。<a id="a-Bf"></a>若唯无学法即是佛者。<a id="a-Bg"></a>如何于佛所恶心出血。<a id="a-Bh"></a>但损生身成无间罪。<a id="a-Bi"></a>毗婆沙者作是释言。<a id="a-Bj"></a>坏彼所依彼随坏故。<a id="a-Bk"></a>然寻本论不见有言唯无学法即名为佛。<a id="a-Bl"></a>但言无学法能成于佛。<a id="a-Bm"></a>既不遮佛体亦摄依身。<a id="a-Bn"></a>故于此中不容前难。<a id="a-Bo"></a>若异此者。<a id="a-Bp"></a>应佛与僧住世俗心非僧非佛。<a id="a-Bq"></a>又应唯执成苾刍戒即是苾刍。<a id="a-Br"></a>然如有欲供养苾刍者。<a id="a-Bs"></a>彼唯供养成苾刍尸罗。<a id="a-Bt"></a>如是有欲归依佛者。<a id="a-Bu"></a>亦应但归成佛无学法。<a id="a-Bv"></a>有余师说。<a id="a-Bw"></a>归依佛者。<a id="a-Bx"></a>总归依如来十八不共法。<a id="a-By"></a>此能归依何法为体。<a id="a-Bz"></a>语表为体。<a id="a-C0"></a>如是归依以何为义。<a id="a-C1"></a>救济为义。<a id="a-C2"></a>由彼为依能永解脱一切苦故。<a id="a-C3"></a>如世尊言。</p>
  <p id="aC4">众人怖所逼　　多归依诸山</p>
  <p id="aC5">园苑及丛林　　孤树制多等</p>
  <p id="aC6">此归依非胜　　此归依非尊</p>
  <p id="aC7">不因此归依　　能解脱众苦</p>
  <p id="aC8">诸有归依佛　　及归依法僧</p>
  <p id="aC9">于四圣谛中　　恒以慧观察</p>
  <p id="aCA">知苦知苦集　　知永超众苦</p>
  <p id="aCB">知八支圣道　　趣安隐涅槃</p>
  <p id="aCC">此归依最胜　　此归依最尊</p>
  <p id="aCD">必因此归依　　能解脱众苦</p>
  <p id="aCE">是故归依普于一切受律仪处为方便门。<a id="a-CF"></a>何缘世尊于余律仪处立离非梵行为其所学。<a id="a-CG"></a>唯于近事一律仪中但制令其离欲邪行。<a id="a-CH"></a>颂曰。</p>
  <p id="aCI">邪行最可诃　　易离得不作</p>
  <p id="aCJ">论曰。<a id="a-CK"></a>唯欲邪行世极诃责。<a id="a-CL"></a>以能侵毁他妻等故。<a id="a-CM"></a>感恶趣故非非梵行。<a id="a-CN"></a>又欲邪行易远离故。<a id="a-CO"></a>诸在家者耽着欲故离非梵行难可受持。<a id="a-CP"></a>观彼不能长时修学故不制彼离非梵行。<a id="a-CQ"></a>又诸圣者于欲邪行一切定得不作律仪。<a id="a-CR"></a>经生圣者亦不行故离非梵行则不如是。<a id="a-CS"></a>故于近事所受律仪但为制立离欲邪行。<a id="a-CT"></a>勿经生圣者犯近事律仪。<a id="a-CU"></a>不作律仪谓定不作。<a id="a-CV"></a>诸有先受近事律仪后娶妻妾。<a id="a-CW"></a>于彼妻妾先受戒时得律仪不。<a id="a-CX"></a>理实应得。<a id="a-CY"></a>勿但于一分得别解律仪。<a id="a-CZ"></a>若尔云何后非犯戒。<a id="a-Ca"></a>颂曰。</p>
  <p id="aCb">得律仪如誓　　非总于相续</p>
  <p id="aCc">论曰。<a id="a-Cd"></a>如本受誓而得律仪。<a id="a-Ce"></a>本受誓云何。<a id="a-Cf"></a>谓离欲邪行。<a id="a-Cg"></a>非于一切有情相续言我皆当离非梵行。<a id="a-Ch"></a>由此普于有情相续唯得离欲邪行戒。<a id="a-Ci"></a>非离非梵行律仪故后纳妻妾非毁犯前戒。<a id="a-Cj"></a>何缘但制离虚诳语。<a id="a-Ck"></a>非离间语等为近事律仪。<a id="a-Cl"></a>亦由前说三种因故。<a id="a-Cm"></a>谓虚诳语最可诃故。<a id="a-Cn"></a>诸在家者易远离故。<a id="a-Co"></a>一切圣者得不作故。<a id="a-Cp"></a>复有别因。<a id="a-Cq"></a>颂曰。</p>
  <p id="aCr">以开虚诳语　　便越诸学处</p>
  <p id="aCs">论曰。<a id="a-Ct"></a>越诸学处被检问时。<a id="a-Cu"></a>若开虚诳语。<a id="a-Cv"></a>便言我不作。<a id="a-Cw"></a>因斯于戒多所违越。<a id="a-Cx"></a>故佛为欲令彼坚持。<a id="a-Cy"></a>于一切律仪制离虚诳语。<a id="a-Cz"></a>云何令彼若犯戒时便自发露能防后犯。<a id="a-D0"></a>复以何缘不于远离遮罪建立近事律仪。<a id="a-D1"></a>谁言此中不离遮罪。<a id="a-D2"></a>离何遮罪。<a id="a-D3"></a>谓离饮酒。<a id="a-D4"></a>何缘于彼诸遮罪中不制离余。<a id="a-D5"></a>唯遮饮酒。<a id="a-D6"></a>颂曰。</p>
  <p id="aD7">遮中唯离酒　　为护余律仪</p>
  <p id="aD8">论曰。<a id="a-D9"></a>诸饮酒者心多纵逸。<a id="a-DA"></a>不能守护诸余律仪。<a id="a-DB"></a>故为护余令离饮酒。<a id="a-DC"></a>宁知饮酒遮罪摄耶。<a id="a-DD"></a>由此中无性罪相故。<a id="a-DE"></a>以诸性罪唯染心行。<a id="a-DF"></a>为疗病时虽饮诸酒不为醉乱能无染心。<a id="a-DG"></a>岂不先知酒能醉乱而故欲饮即是染心。<a id="a-DH"></a>此非染心由自知量。<a id="a-DI"></a>为疗病故分限而饮不令醉乱故非染心。<a id="a-DJ"></a>诸持律者言。<a id="a-DK"></a>饮酒是性罪。<a id="a-DL"></a>如彼尊者邬波离言。<a id="a-DM"></a>我当如何供给病者。<a id="a-DN"></a>世尊告曰。<a id="a-DO"></a>唯除性罪余随所应皆可供给。<a id="a-DP"></a>然有染疾释种须酒。<a id="a-DQ"></a>世尊不开彼饮酒故。<a id="a-DR"></a>又契经说。<a id="a-DS"></a>诸有苾刍称我为师不应饮酒。<a id="a-DT"></a>乃至极少如一茅端所沾酒量亦不应饮。<a id="a-DU"></a>故知饮酒是性罪摄。<a id="a-DV"></a>又诸圣者虽易多生亦不犯故。<a id="a-DW"></a>如杀生等。<a id="a-DX"></a>又经说是身恶行故。<a id="a-DY"></a>对法诸师言非性罪。<a id="a-DZ"></a>然为病者总开遮戒。<a id="a-Da"></a>复于异时遮饮酒者。<a id="a-Db"></a>为防因此犯性罪故。<a id="a-Dc"></a>又令醉乱量无定限。<a id="a-Dd"></a>故遮乃至饮茅端所沾量。<a id="a-De"></a>又一切圣皆不饮者。<a id="a-Df"></a>以诸圣者具惭羞故。<a id="a-Dg"></a>饮酒能令失正念故。<a id="a-Dh"></a>乃至少分亦不饮者。<a id="a-Di"></a>以如毒药量无定故。<a id="a-Dj"></a>又经说是身恶行者。<a id="a-Dk"></a>酒是一切放逸处故。<a id="a-Dl"></a>由是独立放逸处名。<a id="a-Dm"></a>余不立此名。<a id="a-Dn"></a>皆是性罪故。<a id="a-Do"></a>然说数习堕恶趣者。<a id="a-Dp"></a>显数饮酒能令身中诸不善法相续转故。<a id="a-Dq"></a>又能引发恶趣业故。<a id="a-Dr"></a>或能令彼转增盛故。<a id="a-Ds"></a>如契经说。<a id="a-Dt"></a>窣罗迷丽耶末陀放逸处。<a id="a-Du"></a>依何义说。<a id="a-Dv"></a>酝食成酒名为窣罗。<a id="a-Dw"></a>酝余物所成名迷丽耶酒。<a id="a-Dx"></a>即前二酒未熟已坏不能令醉不名末陀。<a id="a-Dy"></a>若令醉时名末陀酒。<a id="a-Dz"></a>简无用位重立此名。<a id="a-E0"></a>然以槟榔及稗子等亦能令醉。<a id="a-E1"></a>为简彼故。<a id="a-E2"></a>须说窣罗迷丽耶酒。<a id="a-E3"></a>虽是遮罪而令放逸广造众恶。<a id="a-E4"></a>为令殷重遮断故说放逸处言。<a id="a-E5"></a>酒是放逸所依处故。</p>
 </body>
</html>