<!doctype html>
<html id="z3IBVwE17u" data-ver="928">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍论卷第十九</h1>
  <h2 id="a2">分别随眠品第五之一</h2>
  <p id="a3">前言世别皆由业生。<a id="a-4"></a>业由随眠方得生长。<a id="a-5"></a>离随眠业无感有能。<a id="a-6"></a>所以者何。<a id="a-7"></a>随眠有几。<a id="a-8"></a>颂曰。</p>
  <p id="a9">随眠诸有本　　此差别有六</p>
  <p id="aA">谓贪嗔亦慢　　无明见及疑</p>
  <p id="aB">论曰。<a id="a-C"></a>由此随眠是诸有本故业离此无感有能。<a id="a-D"></a>何故随眠能为有本。<a id="a-E"></a>以诸烦恼现起能为十种事故。<a id="a-F"></a>一坚根本。<a id="a-G"></a>二立相续。<a id="a-H"></a>三治自田。<a id="a-I"></a>四引等流。<a id="a-J"></a>五发业有。<a id="a-K"></a>六摄自具。<a id="a-L"></a>七迷所缘。<a id="a-M"></a>八导识流。<a id="a-N"></a>九越善品。<a id="a-O"></a>十广缚义。<a id="a-P"></a>令不能越自界地故。<a id="a-Q"></a>由此随眠能为有本。<a id="a-R"></a>故业因此有感有能。<a id="a-S"></a>此略应知差别有六。<a id="a-T"></a>谓贪嗔慢无明见疑。<a id="a-U"></a>颂说亦言。<a id="a-V"></a>意显慢等亦由贪力于境随增。<a id="a-W"></a>由贪随增义如后辩。<a id="a-X"></a>及声显六体各不同。<a id="a-Y"></a>若诸随眠体唯有六。<a id="a-Z"></a>何缘经说有七随眠。<a id="a-a"></a>颂曰。</p>
  <p id="ab">六由贪异七　　有贪上二界</p>
  <p id="ac">于内门转故　　为遮解脱想</p>
  <p id="ad">论曰。<a id="a-e"></a>即前所说六随眠中分贪为二。<a id="a-f"></a>故经说七。<a id="a-g"></a>何等为七。<a id="a-h"></a>一欲贪随眠。<a id="a-i"></a>二嗔随眠。<a id="a-j"></a>三有贪随眠。<a id="a-k"></a>四慢随眠。<a id="a-l"></a>五无明随眠。<a id="a-m"></a>六见随眠。<a id="a-n"></a>七疑随眠。<a id="a-o"></a>欲贪随眠依何义释。<a id="a-p"></a>为欲贪体即是随眠。<a id="a-q"></a>为是欲贪之随眠义。<a id="a-r"></a>于余六义征问亦尔。<a id="a-s"></a>若尔何失。<a id="a-t"></a>二俱有过。<a id="a-u"></a>若欲贪体即是随眠。<a id="a-v"></a>便违契经。<a id="a-w"></a>如契经说。<a id="a-x"></a>若有一类。<a id="a-y"></a>非于多时为欲贪缠缠心而住。<a id="a-z"></a>设心暂尔起欲贪缠寻如实知出离方便。<a id="a-10"></a>彼由此故于欲贪缠能正遣除并随眠断。<a id="a-11"></a>若是欲贪之随眠义。<a id="a-12"></a>随眠应是心不相应。<a id="a-13"></a>便违对法。<a id="a-14"></a>如本论说。<a id="a-15"></a>欲贪随眠三根相应。<a id="a-16"></a>毗婆沙师作如是说。<a id="a-17"></a>欲贪等体即是随眠。<a id="a-18"></a>岂不违经。<a id="a-19"></a>无违经失。<a id="a-1A"></a>并随眠者并随缚故。<a id="a-1B"></a>或经于得假说随眠。<a id="a-1C"></a>如火等中立苦等想。<a id="a-1D"></a>阿毗达磨依实相说。<a id="a-1E"></a>即诸烦恼说名随眠。<a id="a-1F"></a>由此随眠是相应法。<a id="a-1G"></a>何理为证知定相应。<a id="a-1H"></a>以诸随眠染恼心故。<a id="a-1I"></a>覆障心故。<a id="a-1J"></a>能违善故。<a id="a-1K"></a>谓随眠力能染恼心。<a id="a-1L"></a>未生善不生。<a id="a-1M"></a>已生善退失。<a id="a-1N"></a>故随眠体非不相应。<a id="a-1O"></a>若不相应能为此事。<a id="a-1P"></a>则诸善法应无起时。<a id="a-1Q"></a>以不相应恒现前故。<a id="a-1R"></a>既诸善法容有起时。<a id="a-1S"></a>故知随眠是相应法。<a id="a-1T"></a>此皆非证。<a id="a-1U"></a>所以者何。<a id="a-1V"></a>若许随眠非相应者。<a id="a-1W"></a>不许上三事是随眠所为。<a id="a-1X"></a>然经部师所说最善。<a id="a-1Y"></a>经部于此所说如何。<a id="a-1Z"></a>彼说欲贪之随眠义。<a id="a-1a"></a>然随眠体非心相应。<a id="a-1b"></a>非不相应。<a id="a-1c"></a>无别物故。<a id="a-1d"></a>烦恼睡位说名随眠。<a id="a-1e"></a>于觉位中即名缠故。<a id="a-1f"></a>何名为睡。<a id="a-1g"></a>谓不现行种子随逐。<a id="a-1h"></a>何名为觉。<a id="a-1i"></a>谓诸烦恼现起缠心。<a id="a-1j"></a>何等名为烦恼种子。<a id="a-1k"></a>谓自体上差别功能。<a id="a-1l"></a>从烦恼生能生烦恼。<a id="a-1m"></a>如念种子是证智生能生当念功能差别。<a id="a-1n"></a>又如芽等有前果生能生后果功能差别。<a id="a-1o"></a>若执烦恼别有随眠心不相应名烦恼种。<a id="a-1p"></a>应许念种非但功能别有不相应能引生后念。<a id="a-1q"></a>此既不尔。<a id="a-1r"></a>彼云何然。<a id="a-1s"></a>差别因缘不可得故。<a id="a-1t"></a>若尔六六契经相违。<a id="a-1u"></a>经说于乐受有贪随眠故。<a id="a-1v"></a>经但说有。<a id="a-1w"></a>不言尔时即有随眠。<a id="a-1x"></a>何所违害。<a id="a-1y"></a>于何时有。<a id="a-1z"></a>于彼睡时。<a id="a-20"></a>或假于因立随眠想。<a id="a-21"></a>傍论且止。<a id="a-22"></a>应辩正论。<a id="a-23"></a>言贪分二。<a id="a-24"></a>谓欲有贪。<a id="a-25"></a>此中有贪以何为体。<a id="a-26"></a>谓色无色二界中贪此。<a id="a-27"></a>名何因唯于彼立。<a id="a-28"></a>彼贪多托内门转故。<a id="a-29"></a>谓彼二界多起定贪。<a id="a-2A"></a>一切定贪于内门转故。<a id="a-2B"></a>唯于彼立有贪名。<a id="a-2C"></a>又由有人于上二界起解脱想。<a id="a-2D"></a>为遮彼故。<a id="a-2E"></a>谓于上界立有贪名。<a id="a-2F"></a>显彼所缘非真解脱。<a id="a-2G"></a>此中自体立以有名。<a id="a-2H"></a>彼诸有情多于等至及所依止深生味着故。<a id="a-2I"></a>说彼唯味着自体。<a id="a-2J"></a>非味着境。<a id="a-2K"></a>离欲贪故。<a id="a-2L"></a>由此唯彼立有贪名。<a id="a-2M"></a>既说有贪在上二界。<a id="a-2N"></a>义准欲界贪名欲贪。<a id="a-2O"></a>故于颂中不别显示。<a id="a-2P"></a>即上所说六种随眠。<a id="a-2Q"></a>于本论中复分为十。<a id="a-2R"></a>如何成十。<a id="a-2S"></a>颂曰。</p>
  <p id="a2T">六由见异十　　异谓有身见</p>
  <p id="a2U">边执见邪见　　见取戒禁取</p>
  <p id="a2V">论曰。<a id="a-2W"></a>六随眠中见行异为五。<a id="a-2X"></a>余非见五积数总成十故于十中五是见性。<a id="a-2Y"></a>一有身见。<a id="a-2Z"></a>二边执见。<a id="a-2a"></a>三邪见。<a id="a-2b"></a>四见取。<a id="a-2c"></a>五戒禁取。<a id="a-2d"></a>五非见性。<a id="a-2e"></a>一贪二嗔三慢四无明五疑。<a id="a-2f"></a>又即所说六种随眠。<a id="a-2g"></a>于本论中说九十八。<a id="a-2h"></a>依何义说九十八耶。<a id="a-2i"></a>颂曰。</p>
  <p id="a2j">六行部界异　　故成九十八</p>
  <p id="a2k">欲见苦等断　　十七七八四</p>
  <p id="a2l">谓如次具离　　三二见见疑</p>
  <p id="a2m">色无色除嗔　　余等如欲说</p>
  <p id="a2n">论曰。<a id="a-2o"></a>六种随眠由行部界有差别故成九十八。<a id="a-2p"></a>谓于六中由见行异分别为十。<a id="a-2q"></a>如前已辩。<a id="a-2r"></a>即此所辩十种随眠。<a id="a-2s"></a>部界不同成九十八。<a id="a-2t"></a>部谓见四谛修所断五部。<a id="a-2u"></a>界谓欲色无色三界。<a id="a-2v"></a>且于欲界五部不同乘十随眠成三十六。<a id="a-2w"></a>谓见苦谛至修所断。<a id="a-2x"></a>如次有十七七八四。<a id="a-2y"></a>即上五部。<a id="a-2z"></a>于十随眠一二一一如其次第。<a id="a-30"></a>具离三见二见见疑。<a id="a-31"></a>谓见苦谛所断具十。<a id="a-32"></a>见集灭谛所断各七。<a id="a-33"></a>离有身见边见戒取。<a id="a-34"></a>见道谛所断八。<a id="a-35"></a>离有身见及边执见。<a id="a-36"></a>修所断四。<a id="a-37"></a>离见及疑。<a id="a-38"></a>如是合成三十六种。<a id="a-39"></a>前三十二名见所断。<a id="a-3A"></a>才见谛时彼则断故。<a id="a-3B"></a>最后有四名修所断。<a id="a-3C"></a>见四谛已后后时中数数习道彼方断故。<a id="a-3D"></a>如是已显。<a id="a-3E"></a>十随眠中萨迦耶见唯在一部。<a id="a-3F"></a>谓见苦所断。<a id="a-3G"></a>边执见亦尔。<a id="a-3H"></a>戒禁取通在二部。<a id="a-3I"></a>谓见苦见道所断。<a id="a-3J"></a>邪见通四部。<a id="a-3K"></a>谓见苦集灭道所断。<a id="a-3L"></a>见取疑亦尔。<a id="a-3M"></a>余贪等四各通五部。<a id="a-3N"></a>谓见四谛及修所断。<a id="a-3O"></a>此中何相见苦所断。<a id="a-3P"></a>乃至何相是修所断。<a id="a-3Q"></a>若缘见此所断为境名见此所断。<a id="a-3R"></a>余名修所断。<a id="a-3S"></a>如是六中见分十二。<a id="a-3T"></a>疑分为四。<a id="a-3U"></a>余四各五。<a id="a-3V"></a>故欲界中有三十六。<a id="a-3W"></a>色无色界五部各除嗔。<a id="a-3X"></a>余与欲同。<a id="a-3Y"></a>故各三十一。<a id="a-3Z"></a>由是本论以六随眠行部界殊说九十八。<a id="a-3a"></a>于此所辩九十八中八十八见所断。<a id="a-3b"></a>忍所害故。<a id="a-3c"></a>十随眠修所断。<a id="a-3d"></a>智所害故。<a id="a-3e"></a>如是所说见修所断为决定尔。<a id="a-3f"></a>不尔云何。<a id="a-3g"></a>颂曰。</p>
  <p id="a3h">忍所害随眠　　有顶唯见断</p>
  <p id="a3i">余通见修断　　智所害唯修</p>
  <p id="a3j">论曰。<a id="a-3k"></a>忍声通说法类智忍。<a id="a-3l"></a>于忍所害诸随眠中有顶地摄唯见所断。<a id="a-3m"></a>唯类智忍方能断故。<a id="a-3n"></a>余八地摄通见修断。<a id="a-3o"></a>谓圣者断唯见非修。<a id="a-3p"></a>法类智忍如应断故。<a id="a-3q"></a>若异生断唯修非见。<a id="a-3r"></a>数习世俗智所断故。<a id="a-3s"></a>智所害诸随眠。<a id="a-3t"></a>一切地摄。<a id="a-3u"></a>唯修所断。<a id="a-3v"></a>以诸圣者及诸异生。<a id="a-3w"></a>如其所应。<a id="a-3x"></a>皆由数习无漏世俗智所断故。<a id="a-3y"></a>有余师说。<a id="a-3z"></a>外道诸仙不能伏断见所断惑。<a id="a-40"></a>如大分别诸业契经说。<a id="a-41"></a>离欲贪诸外道类有缘欲界邪见现行。<a id="a-42"></a>及梵网经亦说。<a id="a-43"></a>彼类有缘欲界诸见现行。<a id="a-44"></a>谓于前际分别论者。<a id="a-45"></a>有执全常。<a id="a-46"></a>有执一分。<a id="a-47"></a>有执诸法无因生等。<a id="a-48"></a>非色界惑缘欲界生。<a id="a-49"></a>于欲界境已离贪故。<a id="a-4A"></a>定是欲界诸见未断。<a id="a-4B"></a>毗婆沙师释彼经义。<a id="a-4C"></a>起见时暂退。<a id="a-4D"></a>如提婆达多。<a id="a-4E"></a>由行有殊分见为五。<a id="a-4F"></a>名先已列。<a id="a-4G"></a>自体如何。<a id="a-4H"></a>颂曰。</p>
  <p id="a4I">我我所断常　　拨无劣谓胜</p>
  <p id="a4J">非因道妄谓　　是五见自体</p>
  <p id="a4K">论曰。<a id="a-4L"></a>执我及我所是萨迦耶见。<a id="a-4M"></a>坏故名萨。<a id="a-4N"></a>聚谓迦耶。<a id="a-4O"></a>即是无常和合蕴义。<a id="a-4P"></a>迦耶即萨名萨迦耶。<a id="a-4Q"></a>此萨迦耶即五取蕴。<a id="a-4R"></a>为遮常一想故立此名。<a id="a-4S"></a>要此想为先方执我故。<a id="a-4T"></a>毗婆沙者作如是释。<a id="a-4U"></a>有故名萨。<a id="a-4V"></a>身义如前。<a id="a-4W"></a>勿无所缘计我我所。<a id="a-4X"></a>故说此见缘于有身。<a id="a-4Y"></a>缘萨迦耶而起此见。<a id="a-4Z"></a>故标此见名萨迦耶。<a id="a-4a"></a>诸见但缘有漏法者。<a id="a-4b"></a>皆应标以萨迦耶名。<a id="a-4c"></a>然佛但于我我所执摽此名者。<a id="a-4d"></a>令知此见缘萨迦耶。<a id="a-4e"></a>非我我所。<a id="a-4f"></a>以我我所毕竟无故。<a id="a-4g"></a>如契经说。<a id="a-4h"></a>苾刍当知。<a id="a-4i"></a>世间沙门婆罗门等。<a id="a-4j"></a>诸有执我等随观见一切。<a id="a-4k"></a>唯于五取蕴起。<a id="a-4l"></a>即于所执我我所事执断执常名边执见。<a id="a-4m"></a>以妄执取断常边故。<a id="a-4n"></a>于实有体苦等谛中。<a id="a-4o"></a>起见拨无名为邪见。<a id="a-4p"></a>一切妄见皆颠倒转并应名邪。<a id="a-4q"></a>而但拨无名邪见者。<a id="a-4r"></a>以过甚故。<a id="a-4s"></a>如说臭酥恶执恶等。<a id="a-4t"></a>此唯损减。<a id="a-4u"></a>余增益故。<a id="a-4v"></a>于劣谓胜名为见取。<a id="a-4w"></a>有漏名劣。<a id="a-4x"></a>圣所断故。<a id="a-4y"></a>执劣为胜总名见取。<a id="a-4z"></a>理实应立见等取名。<a id="a-50"></a>略去等言。<a id="a-51"></a>但名见取。<a id="a-52"></a>于非因道谓因道见。<a id="a-53"></a>一切总说名戒禁取。<a id="a-54"></a>如大自在生主。<a id="a-55"></a>或余非世间因妄起因执。<a id="a-56"></a>投水火等种种邪行。<a id="a-57"></a>非生天因妄起因执唯受持戒禁。<a id="a-58"></a>数相应智等。<a id="a-59"></a>非解脱道妄起道执。<a id="a-5A"></a>理实应立戒禁等取名。<a id="a-5B"></a>略去等言但名戒禁取。<a id="a-5C"></a>是谓五见自体。<a id="a-5D"></a>应知。<a id="a-5E"></a>若于非因起是因见。<a id="a-5F"></a>此见何故非见集断。<a id="a-5G"></a>颂曰。</p>
  <p id="a5H">于大自在等　　非因妄执因</p>
  <p id="a5I">从常我倒生　　故唯见苦断</p>
  <p id="a5J">论曰。<a id="a-5K"></a>执大自在生主或余为世间因生世间者。<a id="a-5L"></a>必先计度彼体是常一我作者方起因执。<a id="a-5M"></a>才见苦时于自在等。<a id="a-5N"></a>常执我执永断无余故。<a id="a-5O"></a>彼所生因执亦断。<a id="a-5P"></a>若尔有执投水火等种种邪行是生天因。<a id="a-5Q"></a>或执但由受持戒禁等便得清净。<a id="a-5R"></a>不应见苦断。<a id="a-5S"></a>然本论说有诸外道。<a id="a-5T"></a>起如是见立如是论。<a id="a-5U"></a>若有士夫补特伽罗受持牛戒鹿戒狗戒便得清净解脱出离。<a id="a-5V"></a>永超众苦乐至超苦乐处。<a id="a-5W"></a>如是等类非因执因。<a id="a-5X"></a>一切应知。<a id="a-5Y"></a>是戒禁取见苦所断。<a id="a-5Z"></a>如彼广说。<a id="a-5a"></a>此复何因是见苦断。<a id="a-5b"></a>迷苦谛故有太过失。<a id="a-5c"></a>缘有漏惑皆迷苦故。<a id="a-5d"></a>复有何相别戒禁取。<a id="a-5e"></a>可说彼为见道所断。<a id="a-5f"></a>诸缘见道所断法生。<a id="a-5g"></a>彼亦应名迷苦谛故。<a id="a-5h"></a>又缘道谛邪见及疑。<a id="a-5i"></a>若拨若疑无解脱道。<a id="a-5j"></a>如何即执此能得永清净。<a id="a-5k"></a>若彼拨无真解脱道。<a id="a-5l"></a>妄执别有余清净因。<a id="a-5m"></a>是则执余能得清净。<a id="a-5n"></a>非邪见等。<a id="a-5o"></a>此缘见道所断诸法。<a id="a-5p"></a>理亦不成。<a id="a-5q"></a>又若有缘见集灭谛所断邪见等执为清净因。<a id="a-5r"></a>此复何因非见彼断。<a id="a-5s"></a>故所执义应更思择。<a id="a-5t"></a>如前所说。<a id="a-5u"></a>常我倒生。<a id="a-5v"></a>为但有斯二种颠倒。<a id="a-5w"></a>应知颠倒总有四种。<a id="a-5x"></a>一于无常执常颠倒。<a id="a-5y"></a>二于诸苦执乐颠倒。<a id="a-5z"></a>三于不净执净颠倒。<a id="a-60"></a>四于无我执我颠倒。<a id="a-61"></a>如是四倒其体云何。<a id="a-62"></a>颂曰。</p>
  <p id="a63">四颠倒自体　　谓从于三见</p>
  <p id="a64">唯倒推增故　　想心随见力</p>
  <p id="a65">论曰。<a id="a-66"></a>从于三见立四倒体。<a id="a-67"></a>谓边见中唯取常见以为常倒。<a id="a-68"></a>诸见取中取计乐净为乐净倒。<a id="a-69"></a>有身见中唯取我见以为我倒。<a id="a-6A"></a>有说。<a id="a-6B"></a>我倒摄身见全。<a id="a-6C"></a>我倒如何摄我所见。<a id="a-6D"></a>如何不摄。<a id="a-6E"></a>由倒缠故。<a id="a-6F"></a>诸有计我。<a id="a-6G"></a>于彼事中有自在力是我所见。<a id="a-6H"></a>此即我见由二门转。<a id="a-6I"></a>是我属我。<a id="a-6J"></a>若是别见由我为我见亦应别。<a id="a-6K"></a>何故余惑非颠倒体。<a id="a-6L"></a>要具三因胜者成倒。<a id="a-6M"></a>言三因者。<a id="a-6N"></a>一向倒故。<a id="a-6O"></a>推度性故。<a id="a-6P"></a>妄增益故。<a id="a-6Q"></a>谓戒禁取非一向倒。<a id="a-6R"></a>缘少净故。<a id="a-6S"></a>断见邪见非妄增益。<a id="a-6T"></a>无门转故。<a id="a-6U"></a>所余烦恼不能推度。<a id="a-6V"></a>非见性故。<a id="a-6W"></a>由具三因胜者成倒。<a id="a-6X"></a>是故余惑非颠倒体。<a id="a-6Y"></a>若尔何故契经中言于无常计常。<a id="a-6Z"></a>有想心见倒。<a id="a-6a"></a>于苦不净无我亦然。<a id="a-6b"></a>理实应知。<a id="a-6c"></a>唯见是倒。<a id="a-6d"></a>想心随见亦立倒名。<a id="a-6e"></a>与见相应行相同故。<a id="a-6f"></a>若尔何故不说受等。<a id="a-6g"></a>彼于世间不极成故。<a id="a-6h"></a>谓心想倒世间极成。<a id="a-6i"></a>受等不然。<a id="a-6j"></a>故经不说。<a id="a-6k"></a>如是诸倒预流已断。<a id="a-6l"></a>见及相应见所断故。<a id="a-6m"></a>有余部说。<a id="a-6n"></a>倒有十二。<a id="a-6o"></a>谓于无常计常倒中有想心见三种颠倒。<a id="a-6p"></a>乃至于无我计我倒亦尔。<a id="a-6q"></a>于中八唯见断。<a id="a-6r"></a>四通见修断。<a id="a-6s"></a>谓乐净想心。<a id="a-6t"></a>若谓不然。<a id="a-6u"></a>未离欲圣离乐净想。<a id="a-6v"></a>宁起欲贪。<a id="a-6w"></a>毗婆沙师不许此义。<a id="a-6x"></a>若有乐净想心现行。<a id="a-6y"></a>便许圣者有乐净倒。<a id="a-6z"></a>圣者亦起有情想心。<a id="a-70"></a>是则亦应许有我倒。<a id="a-71"></a>非于女等及于自身离有情想心有起欲贪故。<a id="a-72"></a>由契经说。<a id="a-73"></a>若有多闻诸圣弟子。<a id="a-74"></a>于苦圣谛如实见知。<a id="a-75"></a>乃至尔时彼圣弟子。<a id="a-76"></a>无常计常想心见倒皆已永断。<a id="a-77"></a>乃至广说。<a id="a-78"></a>故知想心唯取见倒相应力起。<a id="a-79"></a>是倒非余。<a id="a-7A"></a>然圣有时暂迷乱故。<a id="a-7B"></a>率尔于境欲贪现前。<a id="a-7C"></a>如于旋火轮画药叉迷乱。<a id="a-7D"></a>若尔何故尊者庆喜告彼尊者辩自在言。</p>
  <p id="a7E">由有想乱倒　　故汝心燋热</p>
  <p id="a7F">远离彼想已　　贪息心便净</p>
  <p id="a7G">故有余师复作是说。<a id="a-7H"></a>八想心倒学未全断。<a id="a-7I"></a>如是八种缠。<a id="a-7J"></a>由如实见知圣谛方得永断。<a id="a-7K"></a>离此无余永断方便。<a id="a-7L"></a>故此所说不违彼经。<a id="a-7M"></a>为唯见随眠有多差别。<a id="a-7N"></a>为余亦有。<a id="a-7O"></a>慢亦有。<a id="a-7P"></a>云何。<a id="a-7Q"></a>颂曰。</p>
  <p id="a7R">慢七九从三　　皆通见修断</p>
  <p id="a7S">圣如杀缠等　　有修断不行</p>
  <p id="a7T">论曰。<a id="a-7U"></a>且慢随眠差别有七。<a id="a-7V"></a>一慢二过慢三慢过慢四我慢五增上慢六卑慢七邪慢。<a id="a-7W"></a>令心高举总立慢名。<a id="a-7X"></a>行转不同故分七种。<a id="a-7Y"></a>于劣于等如其次第谓己为胜谓己为等令心高举总说为慢。<a id="a-7Z"></a>于等于胜如其次第谓胜谓等总名过慢。<a id="a-7a"></a>于胜谓胜名慢过慢。<a id="a-7b"></a>于五取蕴执我我所令心高举名为我慢。<a id="a-7c"></a>于未证得殊胜德中谓已证得名增上慢。<a id="a-7d"></a>于多分胜谓己少劣名为卑慢。<a id="a-7e"></a>于无德中谓己有德名为邪慢。<a id="a-7f"></a>然本论说慢类有九。<a id="a-7g"></a>一我胜慢类。<a id="a-7h"></a>二我等慢类。<a id="a-7i"></a>三我劣慢类。<a id="a-7j"></a>四有胜我慢类。<a id="a-7k"></a>五有等我慢类。<a id="a-7l"></a>六有劣我慢类。<a id="a-7m"></a>七无胜我慢类。<a id="a-7n"></a>八无等我慢类。<a id="a-7o"></a>九无劣我慢类。<a id="a-7p"></a>如是九种从前七慢三中离出。<a id="a-7q"></a>从三者何。<a id="a-7r"></a>谓从前慢过慢卑慢。<a id="a-7s"></a>如是三慢若依见生行。<a id="a-7t"></a>次有殊成三三类。<a id="a-7u"></a>初三如次即过慢慢卑慢。<a id="a-7v"></a>中三如次即卑慢慢过慢。<a id="a-7w"></a>后三如次即慢过慢卑慢。<a id="a-7x"></a>于多分胜谓己少劣卑慢可成。<a id="a-7y"></a>有高处故。<a id="a-7z"></a>无劣我慢高处是何。<a id="a-80"></a>谓于如是自所爱乐胜有情聚虽于己身知极下劣而自尊重。<a id="a-81"></a>如是且依发智论释。<a id="a-82"></a>依品类足释慢类者。<a id="a-83"></a>且我胜慢从三慢出。<a id="a-84"></a>谓慢过慢慢过慢三。<a id="a-85"></a>由观劣等胜境别故。<a id="a-86"></a>如是七慢何所断耶。<a id="a-87"></a>一切皆通见修所断。<a id="a-88"></a>诸修所断圣未断时为可现行。<a id="a-89"></a>此不决定。<a id="a-8A"></a>谓有修所断。<a id="a-8B"></a>而圣定不行。<a id="a-8C"></a>如杀生缠是修所断。<a id="a-8D"></a>而诸圣者必不现行。<a id="a-8E"></a>杀生缠者。<a id="a-8F"></a>显由此惑发起故思断众生命。<a id="a-8G"></a>等言为显盗淫诳缠无有爱全有爱一分。<a id="a-8H"></a>无有名何法。<a id="a-8I"></a>谓三界无常于此贪求名无有爱。<a id="a-8J"></a>有爱一分谓愿当为蔼罗筏拏大龙王等。<a id="a-8K"></a>此诸缠爱一切皆缘修所断故唯修所断。<a id="a-8L"></a>已说慢类等。<a id="a-8M"></a>有是修所断。<a id="a-8N"></a>何缘圣者未断不起。<a id="a-8O"></a>颂曰。</p>
  <p id="a8P">慢类等我慢　　恶作中不善</p>
  <p id="a8Q">圣者而不起　　见疑所增故</p>
  <p id="a8R">论曰。<a id="a-8S"></a>等言为显杀等诸缠无有爱全有爱一分。<a id="a-8T"></a>此慢类等我慢恶悔。<a id="a-8U"></a>是见及疑亲所增长。<a id="a-8V"></a>虽修所断而由见疑背已折故。<a id="a-8W"></a>圣不能起。<a id="a-8X"></a>谓慢类我慢有身见所增。<a id="a-8Y"></a>杀生等缠邪见所增。<a id="a-8Z"></a>诸无有爱断见所增。<a id="a-8a"></a>有爱一分常见所增。<a id="a-8b"></a>不善恶作是疑所增。<a id="a-8c"></a>故圣身中皆定不起。<a id="a-8d"></a>九十八随眠中几是遍行几非遍行。<a id="a-8e"></a>颂曰。</p>
  <p id="a8f">见苦集所断　　诸见疑相应</p>
  <p id="a8g">及不共无明　　遍行自界地</p>
  <p id="a8h">于中除二见　　余九能上缘</p>
  <p id="a8i">除得余随行　　亦是遍行摄</p>
  <p id="a8j">论曰。<a id="a-8k"></a>唯见苦集所断见疑及彼相应不共无明力。<a id="a-8l"></a>能遍行自界地五部故。<a id="a-8m"></a>此十一皆得遍行名。<a id="a-8n"></a>谓七见二疑二无明十一。<a id="a-8o"></a>如是十一于自界地五部诸法遍缘。<a id="a-8p"></a>随眠为因遍生五部染法。<a id="a-8q"></a>依此三义立遍行名。<a id="a-8r"></a>此中所言遍缘五部。<a id="a-8s"></a>为约渐次。<a id="a-8t"></a>为约顿缘。<a id="a-8u"></a>若渐次缘余亦应遍。<a id="a-8v"></a>若顿缘者谁复普于欲界诸法顿计为胜能得清净或世间因。<a id="a-8w"></a>不说顿缘自界地一切。<a id="a-8x"></a>然说有力能顿缘五部。<a id="a-8y"></a>虽尔遍行亦非唯此。<a id="a-8z"></a>以于是处有我见行。<a id="a-90"></a>是处必应起我爱慢。<a id="a-91"></a>若于是处净胜见行。<a id="a-92"></a>是处必应希求高举。<a id="a-93"></a>是则爱慢应亦遍行。<a id="a-94"></a>若尔顿缘见修断故。<a id="a-95"></a>应言此二何所断耶。<a id="a-96"></a>应言修所断。<a id="a-97"></a>杂缘境故。<a id="a-98"></a>或应见所断。<a id="a-99"></a>见力引故。<a id="a-9A"></a>毗婆沙师作如是说。<a id="a-9B"></a>此二烦恼自相非共。<a id="a-9C"></a>无顿缘力故非遍行。<a id="a-9D"></a>是故遍行唯此十一。<a id="a-9E"></a>余非。<a id="a-9F"></a>准此不说自成。<a id="a-9G"></a>于十一中除身边见。<a id="a-9H"></a>所余九种亦能上缘。<a id="a-9I"></a>上言正明上界上地。<a id="a-9J"></a>兼显无有缘下随眠。<a id="a-9K"></a>此九虽能通缘自上。<a id="a-9L"></a>然理无有自上顿缘。<a id="a-9M"></a>于缘上中且约界说。<a id="a-9N"></a>或唯缘一或二合缘。<a id="a-9O"></a>故本论言。<a id="a-9P"></a>有诸随眠是欲界系缘色界系。<a id="a-9Q"></a>有诸随眠是欲界系缘无色界系。<a id="a-9R"></a>有诸随眠是欲界系缘色无色界系。<a id="a-9S"></a>有诸随眠是色界系缘无色界系。<a id="a-9T"></a>约地分别准界应思。<a id="a-9U"></a>生在欲界若缘大梵起有情见。<a id="a-9V"></a>或起常见。<a id="a-9W"></a>如何身边见不缘上界地。<a id="a-9X"></a>不执彼为我我所故。<a id="a-9Y"></a>边见必由身见起故。<a id="a-9Z"></a>若尔计彼为有情常是何见摄。<a id="a-9a"></a>对法者言。<a id="a-9b"></a>此二非见是邪智摄。<a id="a-9c"></a>何缘所余缘彼是见。<a id="a-9d"></a>此亦缘彼而非见耶。<a id="a-9e"></a>以宗为量故作是说。<a id="a-9f"></a>为遍行体唯是随眠。<a id="a-9g"></a>不尔。<a id="a-9h"></a>云何并随行法。<a id="a-9i"></a>谓上所说十一随眠并彼随行皆遍行摄。<a id="a-9j"></a>然除彼得。<a id="a-9k"></a>非一果故。<a id="a-9l"></a>由此故有作是问言。<a id="a-9m"></a>诸遍行随眠皆遍行因不。<a id="a-9n"></a>答言。<a id="a-9o"></a>于此应作四句。<a id="a-9p"></a>第一句者。<a id="a-9q"></a>谓未来世遍行随眠。<a id="a-9r"></a>第二句者。<a id="a-9s"></a>谓过现世彼俱有法。<a id="a-9t"></a>第三第四如理应辩。<a id="a-9u"></a>九十八随眠中。<a id="a-9v"></a>几缘有漏。<a id="a-9w"></a>几缘无漏。<a id="a-9x"></a>颂曰。</p>
  <p id="a9y">见灭道所断　　邪见疑相应</p>
  <p id="a9z">及不共无明　　六能缘无漏</p>
  <p id="aA0">于中缘灭者　　唯缘自地灭</p>
  <p id="aA1">缘道六九地　　由别治相因</p>
  <p id="aA2">贪嗔慢二取　　并非无漏缘</p>
  <p id="aA3">应离境非怨　　静净胜性故</p>
  <p id="aA4">论曰。<a id="a-A5"></a>唯见灭道所断邪见疑彼相应不共无明。<a id="a-A6"></a>各三成六。<a id="a-A7"></a>能缘无漏。<a id="a-A8"></a>余缘有漏准此自成。<a id="a-A9"></a>于此六中缘灭谛者。<a id="a-AA"></a>各以自地灭为所缘。<a id="a-AB"></a>灭互相望非因果故。<a id="a-AC"></a>谓欲界系三种随眠。<a id="a-AD"></a>唯缘欲界诸行择灭。<a id="a-AE"></a>乃至有顶三种随眠。<a id="a-AF"></a>唯缘有顶诸行择灭。<a id="a-AG"></a>缘道谛者缘六九地。<a id="a-AH"></a>谓欲界系三种随眠。<a id="a-AI"></a>唯缘六地法智品道。<a id="a-AJ"></a>若治欲界若能治余皆彼所缘。<a id="a-AK"></a>以类同故。<a id="a-AL"></a>色无色界八地各有三种随眠。<a id="a-AM"></a>一一唯能通缘九地类智品道。<a id="a-AN"></a>若治自地若能治余皆彼所缘。<a id="a-AO"></a>以类同故。<a id="a-AP"></a>何故缘灭自地非余。<a id="a-AQ"></a>缘道便通六九同类。<a id="a-AR"></a>以诸地道互相因故。<a id="a-AS"></a>虽法类品亦互相因。<a id="a-AT"></a>而类智品不治欲界。<a id="a-AU"></a>故类智品道非欲三所缘。<a id="a-AV"></a>法智品既能治色无色。<a id="a-AW"></a>应为彼八地各三所缘。<a id="a-AX"></a>非此皆能治色无色。<a id="a-AY"></a>苦集法智品非彼对治故。<a id="a-AZ"></a>亦非全能治色无色。<a id="a-Aa"></a>不能治彼见所断故。<a id="a-Ab"></a>二初无故。<a id="a-Ac"></a>非彼所缘。<a id="a-Ad"></a>即由此因显遍行惑有缘苦集诸地无遮。<a id="a-Ae"></a>境互为缘因。<a id="a-Af"></a>非能对治故。<a id="a-Ag"></a>何缘贪嗔慢戒禁取见取见。<a id="a-Ah"></a>无漏断非无漏缘。<a id="a-Ai"></a>以贪随眠应舍离故。<a id="a-Aj"></a>若缘无漏便非过失。<a id="a-Ak"></a>如善法欲不应舍离。<a id="a-Al"></a>缘怨害事起嗔随眠。<a id="a-Am"></a>灭道非怨故非嗔境。<a id="a-An"></a>缘粗动事起慢随眠。<a id="a-Ao"></a>灭道寂静故非慢境。<a id="a-Ap"></a>于非净法执为净因名戒禁取。<a id="a-Aq"></a>灭道真净故不应为戒禁取境。<a id="a-Ar"></a>于非胜法执为最胜名为见取。<a id="a-As"></a>灭道真胜故亦不应为见取境。<a id="a-At"></a>是故贪等不缘无漏。<a id="a-Au"></a>九十八随眠中。<a id="a-Av"></a>几由所缘故随增。<a id="a-Aw"></a>几由相应故随增。<a id="a-Ax"></a>颂曰。</p>
  <p id="aAy">未断遍随眠　　于自地一切</p>
  <p id="aAz">非遍于自部　　所缘故随增</p>
  <p id="aB0">非无漏上缘　　无摄有违故</p>
  <p id="aB1">随于相应法　　相应故随增</p>
  <p id="aB2">论曰。<a id="a-B3"></a>遍行随眠。<a id="a-B4"></a>普于自地五部诸法所缘随增。<a id="a-B5"></a>以能遍缘自地法故。<a id="a-B6"></a>所余五部非遍随眠。<a id="a-B7"></a>所缘随增唯于自部。<a id="a-B8"></a>唯以自部为所缘故。<a id="a-B9"></a>此据总说。<a id="a-BA"></a>别分别者。<a id="a-BB"></a>六无漏缘九上缘惑于所缘境无随增义。<a id="a-BC"></a>所以者何。<a id="a-BD"></a>无漏上境非所摄受及相违故。<a id="a-BE"></a>谓若有法为此地中身见及爱摄为己有。<a id="a-BF"></a>可有为此身见爱地中所有随眠所缘随增理。<a id="a-BG"></a>如衣润湿埃尘随住。<a id="a-BH"></a>非诸无漏及上地法为诸下身见爱摄为己有故缘彼下惑非所缘随增。<a id="a-BI"></a>住下地心求上地等。<a id="a-BJ"></a>是善法欲非谓随眠。<a id="a-BK"></a>圣道涅槃及上地法与能缘彼下惑相违故。<a id="a-BL"></a>彼二亦无所缘随增理。<a id="a-BM"></a>如于炎石足不随住。<a id="a-BN"></a>有说。<a id="a-BO"></a>随眠是随顺义。<a id="a-BP"></a>非无漏上境顺。<a id="a-BQ"></a>诸下随眠故。<a id="a-BR"></a>虽是所缘而无随增理。<a id="a-BS"></a>如风病者服干涩药病者于药非所随增。<a id="a-BT"></a>已约所缘辩随增义。<a id="a-BU"></a>今次应辩相应随增。<a id="a-BV"></a>谓随何随眠于自相应法由相应故于彼随增。<a id="a-BW"></a>诸说随增。<a id="a-BX"></a>谓至未断故。<a id="a-BY"></a>初颂首标未断言。<a id="a-BZ"></a>颇有随眠不缘无漏不缘上界而彼随增但于相应非所缘不。<a id="a-Ba"></a>有。<a id="a-Bb"></a>谓缘上地诸遍行随眠。<a id="a-Bc"></a>九十八随眠中几不善几无记。<a id="a-Bd"></a>颂曰。</p>
  <p id="aBe">上二界随眠　　及欲身边见</p>
  <p id="aBf">彼俱痴无记　　此余皆不善</p>
  <p id="aBg">论曰。<a id="a-Bh"></a>色无色界一切随眠唯无记性。<a id="a-Bi"></a>以染污法若是不善有苦异熟。<a id="a-Bj"></a>苦异熟果上二界无。<a id="a-Bk"></a>他逼恼因彼定无故。<a id="a-Bl"></a>身边二见及相应痴欲界系者亦无记性。<a id="a-Bm"></a>所以者何。<a id="a-Bn"></a>此与施等不相违故。<a id="a-Bo"></a>为我当乐现在勤修施戒等故。<a id="a-Bp"></a>执断边见能顺解脱。<a id="a-Bq"></a>故世尊说。<a id="a-Br"></a>于诸外道诸见趣中此见最胜。<a id="a-Bs"></a>谓我不有我所亦不有。<a id="a-Bt"></a>我当不有我所当不有。<a id="a-Bu"></a>又此二见迷自事故。<a id="a-Bv"></a>非欲逼害他有情故。<a id="a-Bw"></a>若尔贪求天上快乐及起我慢例亦应然。<a id="a-Bx"></a>先轨范师作如是说。<a id="a-By"></a>俱生身见是无记性。<a id="a-Bz"></a>如禽兽等身见现行。<a id="a-C0"></a>若分别生是不善性。<a id="a-C1"></a>余欲界系一切随眠与上相违皆不善性。<a id="a-C2"></a>于上所说不善惑中。<a id="a-C3"></a>几是不善根。<a id="a-C4"></a>几非不善根。<a id="a-C5"></a>颂曰。</p>
  <p id="aC6">不善根欲界　　贪嗔不善痴</p>
  <p id="aC7">论曰。<a id="a-C8"></a>唯欲界系一切贪嗔及不善痴不善根摄。<a id="a-C9"></a>如其次第世尊说为贪嗔痴三不善根。<a id="a-CA"></a>性唯不善烦恼为不善法根立不善根。<a id="a-CB"></a>余则不尔。<a id="a-CC"></a>所余烦恼非不善根。<a id="a-CD"></a>义准已成。<a id="a-CE"></a>故颂不说。<a id="a-CF"></a>于上所说无记惑中。<a id="a-CG"></a>几是无记根。<a id="a-CH"></a>几非无记根。<a id="a-CI"></a>颂曰。</p>
  <p id="aCJ">无记根有三　　无记爱痴慧</p>
  <p id="aCK">非余二高故　　外方立四种</p>
  <p id="aCL">中爱见慢痴　　三定皆痴故</p>
  <p id="aCM">论曰。<a id="a-CN"></a>迦湿弥罗国诸毗婆沙师说无记根亦有三种。<a id="a-CO"></a>谓诸无记爱痴慧三。<a id="a-CP"></a>下至异熟生亦无记根摄。<a id="a-CQ"></a>何缘疑慢非无记根。<a id="a-CR"></a>疑二趣转。<a id="a-CS"></a>慢高转故。<a id="a-CT"></a>彼师谓疑二趣相转。<a id="a-CU"></a>性动摇故不应立根。<a id="a-CV"></a>慢于所缘高举相转。<a id="a-CW"></a>异根法故亦不立根。<a id="a-CX"></a>为根必应坚住下转。<a id="a-CY"></a>世间共了故彼非根。<a id="a-CZ"></a>外方诸师立此有四。<a id="a-Ca"></a>谓诸无记爱见慢痴。<a id="a-Cb"></a>无记名中遮善恶故。<a id="a-Cc"></a>何缘此四立无记根。<a id="a-Cd"></a>以诸愚夫修上定者不过依托爱见慢三。<a id="a-Ce"></a>此三皆依无明力转。<a id="a-Cf"></a>故立此四为无记根。<a id="a-Cg"></a>诸契经中说十四无记事。<a id="a-Ch"></a>彼亦是此无记摄耶。<a id="a-Ci"></a>不尔。<a id="a-Cj"></a>云何。<a id="a-Ck"></a>彼经但约应舍置问立无记名。<a id="a-Cl"></a>谓问记门总有四种。<a id="a-Cm"></a>何等为四。<a id="a-Cn"></a>颂曰。</p>
  <p id="aCo">应一向分别　　反诘舍置记</p>
  <p id="aCp">如死生殊胜　　我蕴一异等</p>
  <p id="aCq">论曰。<a id="a-Cr"></a>且问四者。<a id="a-Cs"></a>一应一向记。<a id="a-Ct"></a>二应分别记。<a id="a-Cu"></a>三应反诘记。<a id="a-Cv"></a>四应舍置记。<a id="a-Cw"></a>此四如次。<a id="a-Cx"></a>如有问者。<a id="a-Cy"></a>问死生胜我一异等。<a id="a-Cz"></a>记有四者。<a id="a-D0"></a>谓答四问。<a id="a-D1"></a>若作是问。<a id="a-D2"></a>一切有情皆当死不。<a id="a-D3"></a>应一向记一切有情皆定当死。<a id="a-D4"></a>若作是问。<a id="a-D5"></a>一切死者皆当生不。<a id="a-D6"></a>应分别记有烦恼者当生非余。<a id="a-D7"></a>若作是问。<a id="a-D8"></a>人为胜劣。<a id="a-D9"></a>应反诘记。<a id="a-DA"></a>为何所方。<a id="a-DB"></a>若言方天应记人劣。<a id="a-DC"></a>若言方下应记人胜。<a id="a-DD"></a>若作是问。<a id="a-DE"></a>蕴与有情为一为异。<a id="a-DF"></a>应舍置记。<a id="a-DG"></a>有情无实故一异性不成。<a id="a-DH"></a>如石女儿白黑等性。<a id="a-DI"></a>如何舍置而立记名。<a id="a-DJ"></a>以记彼问言此不应记故。<a id="a-DK"></a>有作是说。<a id="a-DL"></a>彼第二问亦应一向记非一切当生。<a id="a-DM"></a>然问者言一切死者皆当生不。<a id="a-DN"></a>理应分别记彼所问。<a id="a-DO"></a>总答不成。<a id="a-DP"></a>虽令总知仍未解故。<a id="a-DQ"></a>又作是说。<a id="a-DR"></a>彼第三问亦应一向记。<a id="a-DS"></a>人亦胜亦劣。<a id="a-DT"></a>所待异故如识果因。<a id="a-DU"></a>然彼问者一向为问。<a id="a-DV"></a>非一向记故应成分别记。<a id="a-DW"></a>但此应诘问意所方故此名为应反诘记。<a id="a-DX"></a>又作是说。<a id="a-DY"></a>彼第四问既全不记蕴与有情若异若一。<a id="a-DZ"></a>云何名记。<a id="a-Da"></a>然彼所问理应舍置。<a id="a-Db"></a>记言应舍置。<a id="a-Dc"></a>如何不名记。<a id="a-Dd"></a>对法诸师作如是说。<a id="a-De"></a>一向记者。<a id="a-Df"></a>若有问言世尊是如来应正等觉耶。<a id="a-Dg"></a>所说法要是善说耶。<a id="a-Dh"></a>诸弟子众行妙行耶。<a id="a-Di"></a>色乃至识皆无常耶。<a id="a-Dj"></a>苦乃至道善施设耶。<a id="a-Dk"></a>应一向记契实义故。<a id="a-Dl"></a>分别记者。<a id="a-Dm"></a>若有直心请言。<a id="a-Dn"></a>愿尊为我说法。<a id="a-Do"></a>应为分别。<a id="a-Dp"></a>法有众多。<a id="a-Dq"></a>谓去来今。<a id="a-Dr"></a>欲说何者。<a id="a-Ds"></a>若言为我说过去法。<a id="a-Dt"></a>应复分别。<a id="a-Du"></a>过去法中亦有众多色乃至识。<a id="a-Dv"></a>若请说色。<a id="a-Dw"></a>应分别言。<a id="a-Dx"></a>色中有三。<a id="a-Dy"></a>善恶无记。<a id="a-Dz"></a>若请说善应分别言。<a id="a-E0"></a>善中有七。<a id="a-E1"></a>谓离杀生广说乃至离杂秽语。<a id="a-E2"></a>若彼复请说离杀生。<a id="a-E3"></a>应分别言。<a id="a-E4"></a>此有三种。<a id="a-E5"></a>谓无贪嗔痴三善根所发。<a id="a-E6"></a>若彼请说无贪发者。<a id="a-E7"></a>应分别言。<a id="a-E8"></a>此复有二。<a id="a-E9"></a>谓表无表。<a id="a-EA"></a>欲说何者。<a id="a-EB"></a>反诘记者。<a id="a-EC"></a>若有谄心请言愿尊为我说法。<a id="a-ED"></a>应反诘彼。<a id="a-EE"></a>法有众多欲说何者。<a id="a-EF"></a>不应分别。<a id="a-EG"></a>乃至令彼默然而住。<a id="a-EH"></a>或令自记无便求非。<a id="a-EI"></a>岂不二中都无有问唯有请说亦无有记唯反诘言欲说何者。<a id="a-EJ"></a>如何此二成问记耶。<a id="a-EK"></a>如有请言为我说道。<a id="a-EL"></a>岂非问道。<a id="a-EM"></a>即由反诘记彼所问。<a id="a-EN"></a>岂非记道。<a id="a-EO"></a>若尔应俱是反诘记。<a id="a-EP"></a>不尔。<a id="a-EQ"></a>问意直谄有殊。<a id="a-ER"></a>记有分别无分别故。<a id="a-ES"></a>舍置记者。<a id="a-ET"></a>若有问言。<a id="a-EU"></a>世为有边为无边等。<a id="a-EV"></a>此应舍置不应为说。<a id="a-EW"></a>今依契经辩问记相。<a id="a-EX"></a>如大众部契经中言。<a id="a-EY"></a>苾刍当知。<a id="a-EZ"></a>问记有四。<a id="a-Ea"></a>何等为四。<a id="a-Eb"></a>谓或有问应一向记。<a id="a-Ec"></a>乃至有问但应舍置。<a id="a-Ed"></a>云何有问应一向记。<a id="a-Ee"></a>谓问诸行皆无常耶。<a id="a-Ef"></a>此问名为应一向记。<a id="a-Eg"></a>云何有问应分别记。<a id="a-Eh"></a>谓若有问诸有故思造作业已为受何果。<a id="a-Ei"></a>此问名为应分别记。<a id="a-Ej"></a>云何有问应反诘记。<a id="a-Ek"></a>谓若有问士夫想与我为一为异耶。<a id="a-El"></a>应反诘言。<a id="a-Em"></a>汝依何我作如是问。<a id="a-En"></a>若言依粗我。<a id="a-Eo"></a>应记与想异。<a id="a-Ep"></a>此问名为应反诘记。<a id="a-Eq"></a>云何有问但应舍置。<a id="a-Er"></a>谓若有问。<a id="a-Es"></a>世为常无常亦常亦无常非常非无常。<a id="a-Et"></a>世为有边无边亦有边亦无边非有边非无边。<a id="a-Eu"></a>如来死后为有非有亦有亦非有非有非非有。<a id="a-Ev"></a>为命者即身。<a id="a-Ew"></a>为命者异身。<a id="a-Ex"></a>此问名为但应舍置。</p>
 </body>
</html>