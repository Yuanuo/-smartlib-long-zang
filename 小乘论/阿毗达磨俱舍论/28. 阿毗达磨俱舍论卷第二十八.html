<!doctype html>
<html id="z3IBVwt183" data-ver="857">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍论卷第二十八</h1>
  <h2 id="a2">分别定品第八之一</h2>
  <p id="a3">已说诸智所成功德。<a id="a-4"></a>余性功德今次当辩。<a id="a-5"></a>于中先辩所依止定。<a id="a-6"></a>且诸定内静虑云何。<a id="a-7"></a>颂曰。</p>
  <p id="a8">静虑四各二　　于中生已说</p>
  <p id="a9">定谓善一境　　并伴五蕴性</p>
  <p id="aA">初具伺喜乐　　后渐离前支</p>
  <p id="aB">论曰。<a id="a-C"></a>一切功德多依静虑。<a id="a-D"></a>故应先辩静虑差别。<a id="a-E"></a>此总有四种。<a id="a-F"></a>谓初二三四。<a id="a-G"></a>四各有二。<a id="a-H"></a>谓定及生。<a id="a-I"></a>生静虑体世品已说。<a id="a-J"></a>谓第四八。<a id="a-K"></a>前三各三。<a id="a-L"></a>定静虑体总而言之是善性摄心一境性。<a id="a-M"></a>以善等持为自性故。<a id="a-N"></a>若并助伴五蕴为性。<a id="a-O"></a>何名一境性。<a id="a-P"></a>谓专一所缘。<a id="a-Q"></a>若尔即心专一境位。<a id="a-R"></a>依之建立三摩地名不应别有余心所法。<a id="a-S"></a>别法令心于一境转名三摩地非体即心。<a id="a-T"></a>岂不诸心刹那灭故皆一境转。<a id="a-U"></a>何用等持。<a id="a-V"></a>若谓令心于第二念不散乱故须有等持。<a id="a-W"></a>则于相应等持无用。<a id="a-X"></a>又由此故三摩地成。<a id="a-Y"></a>宁不即由斯心于一境转。<a id="a-Z"></a>又三摩地是大地法。<a id="a-a"></a>应一切心皆一境转。<a id="a-b"></a>不尔。<a id="a-c"></a>余品等持劣故。<a id="a-d"></a>有余师说。<a id="a-e"></a>即心一境相续转时名三摩地。<a id="a-f"></a>契经说此为增上心学故。<a id="a-g"></a>心清净最胜即四静虑故。<a id="a-h"></a>依何义故立静虑名。<a id="a-i"></a>由此寂静能审虑故。<a id="a-j"></a>审虑即是实了知义。<a id="a-k"></a>如说心在定能如实了知。<a id="a-l"></a>审虑义中置地界故。<a id="a-m"></a>此宗审虑以慧为体。<a id="a-n"></a>若尔诸等持皆应名静虑。<a id="a-o"></a>不尔。<a id="a-p"></a>唯胜方立此名。<a id="a-q"></a>如世间言发光名日非萤烛等亦得日名。<a id="a-r"></a>静虑如何独名为胜。<a id="a-s"></a>诸等持内唯此摄支。<a id="a-t"></a>止观均行最能审虑。<a id="a-u"></a>得现法乐住及乐通行名。<a id="a-v"></a>故此等持独名静虑若尔染污宁得此名。<a id="a-w"></a>由彼亦能邪审虑故。<a id="a-x"></a>是则应有太过之失。<a id="a-y"></a>无太过失。<a id="a-z"></a>要相似中方立名故。<a id="a-10"></a>如败种等。<a id="a-11"></a>世尊亦说有恶静虑。<a id="a-12"></a>若一境性是静虑体。<a id="a-13"></a>依何相立初二三四。<a id="a-14"></a>具伺喜乐建立为初。<a id="a-15"></a>由此已明亦具寻义。<a id="a-16"></a>必俱行故。<a id="a-17"></a>如烟与火。<a id="a-18"></a>非伺有喜乐而不与寻俱。<a id="a-19"></a>渐离前支立二三四。<a id="a-1A"></a>离伺有二。<a id="a-1B"></a>离二有乐。<a id="a-1C"></a>具离三种。<a id="a-1D"></a>如其次第。<a id="a-1E"></a>故一境性分为四种。<a id="a-1F"></a>已辩静虑。<a id="a-1G"></a>无色云何。<a id="a-1H"></a>颂曰。</p>
  <p id="a1I">无色亦如是　　四蕴离下地</p>
  <p id="a1J">并上三近分　　总名除色想</p>
  <p id="a1K">无色谓无色　　后色起从心</p>
  <p id="a1L">空无边等三　　名从加行立</p>
  <p id="a1M">非想非非想　　昧劣故立名</p>
  <p id="a1N">论曰。<a id="a-1O"></a>此与静虑数自性同。<a id="a-1P"></a>谓四各二。<a id="a-1Q"></a>生如前说。<a id="a-1R"></a>即世品说由生有四。<a id="a-1S"></a>定无色体总而言之。<a id="a-1T"></a>亦善性摄心一境性。<a id="a-1U"></a>依此故说亦如是言。<a id="a-1V"></a>然助伴中此除色蕴。<a id="a-1W"></a>无色无有随转色故。<a id="a-1X"></a>虽一境性体相无差。<a id="a-1Y"></a>离下地生故分四种。<a id="a-1Z"></a>谓若已离第四静虑生立空无边处。<a id="a-1a"></a>乃至已离无所有处生。<a id="a-1b"></a>立非想非非想处。<a id="a-1c"></a>离名何义。<a id="a-1d"></a>谓由此道解脱下地惑。<a id="a-1e"></a>是离下染义。<a id="a-1f"></a>即此四根本并上三近分。<a id="a-1g"></a>总说名为除去色想。<a id="a-1h"></a>空处近分未得此名。<a id="a-1i"></a>缘下地色起色想故。<a id="a-1j"></a>皆无色故立无色名。<a id="a-1k"></a>此因不成。<a id="a-1l"></a>许有色故。<a id="a-1m"></a>若尔何故立无色名。<a id="a-1n"></a>由彼色微故名无色。<a id="a-1o"></a>如微黄物亦名无黄。<a id="a-1p"></a>许彼界中色有何相若彼唯有身语律仪。<a id="a-1q"></a>身语既无。<a id="a-1r"></a>律仪宁有。<a id="a-1s"></a>又无大种何有造色。<a id="a-1t"></a>若谓如有无漏律仪不尔。<a id="a-1u"></a>无漏依有漏大种故。<a id="a-1v"></a>又彼定中亦遮有故。<a id="a-1w"></a>若许于彼有色根身如何可言彼色微少。<a id="a-1x"></a>若谓于彼身量小故水细虫极微亦应名无色。<a id="a-1y"></a>亦身量小不可见故。<a id="a-1z"></a>若谓彼身极清妙故中有色界应名无色。<a id="a-20"></a>若谓彼身清妙中极应唯有顶得无色名。<a id="a-21"></a>如定生身有胜劣故。<a id="a-22"></a>又生静虑所有色身非下地根所能取故。<a id="a-23"></a>与彼何异不名无色。<a id="a-24"></a>若谓欲色随义立名无色不然。<a id="a-25"></a>此有何理。<a id="a-26"></a>若谓经说寿暖合故。<a id="a-27"></a>又说名色与识相依如二芦束相依住故。<a id="a-28"></a>又说名色识为缘故。<a id="a-29"></a>又遮离色乃至离行识有来有去故。<a id="a-2A"></a>由此无色有色理成。<a id="a-2B"></a>此证不成。<a id="a-2C"></a>应审思故。<a id="a-2D"></a>谓所引教应共审思且契经言寿暖合者。<a id="a-2E"></a>为约一切界。<a id="a-2F"></a>为约欲界说。<a id="a-2G"></a>名色与识相依住者。<a id="a-2H"></a>为约一切界。<a id="a-2I"></a>为约欲色说。<a id="a-2J"></a>所说名色识为缘者。<a id="a-2K"></a>为说一切识皆为名色缘。<a id="a-2L"></a>为说名色生无不缘于识。<a id="a-2M"></a>遮离色至行识有来去者。<a id="a-2N"></a>为遮随离一。<a id="a-2O"></a>为遮离一切。<a id="a-2P"></a>若谓契经言无简别不应于此更致审思。<a id="a-2Q"></a>此说不然。<a id="a-2R"></a>太过失故。<a id="a-2S"></a>谓应外暖亦与寿合。<a id="a-2T"></a>又应外名色依识识为缘。<a id="a-2U"></a>又说四食如四识住。<a id="a-2V"></a>色无色界应有段食。<a id="a-2W"></a>若谓经说有一类天超段食故。<a id="a-2X"></a>又说彼天喜为食故。<a id="a-2Y"></a>无斯过者。<a id="a-2Z"></a>则无色界不应有色。<a id="a-2a"></a>契经说彼出离色故。<a id="a-2b"></a>又契经言。<a id="a-2c"></a>无色解脱最为寂静。<a id="a-2d"></a>超诸色故。<a id="a-2e"></a>又契经说。<a id="a-2f"></a>无色有情一切色想皆超越故。<a id="a-2g"></a>若无色界实有色者。<a id="a-2h"></a>定应彼色自相可知。<a id="a-2i"></a>如何可言超色想等。<a id="a-2j"></a>若谓观下粗色故说。<a id="a-2k"></a>则于段食亦应许然。<a id="a-2l"></a>又诸静虑超下粗色。<a id="a-2m"></a>亦应可说出离色言。<a id="a-2n"></a>是则亦应名无色界。<a id="a-2o"></a>又亦应说出离受等。<a id="a-2p"></a>彼亦超下粗受等故。<a id="a-2q"></a>经既不说。<a id="a-2r"></a>知无色中遍超色类非超受等。<a id="a-2s"></a>由此定知。<a id="a-2t"></a>彼界无色。<a id="a-2u"></a>然契经中说有不出有者。<a id="a-2v"></a>于自地有不能出故。<a id="a-2w"></a>非遍出故。<a id="a-2x"></a>非永出故。<a id="a-2y"></a>又薄伽梵于静虑中说有色类乃至识类。<a id="a-2z"></a>于无色中说有受类乃至识类。<a id="a-30"></a>不说有色。<a id="a-31"></a>若无色中实有色者。<a id="a-32"></a>何不如静虑说有色类言。<a id="a-33"></a>故所立因无不成过。<a id="a-34"></a>在彼多劫色相续断。<a id="a-35"></a>后殁生下色从何生。<a id="a-36"></a>此从心生非从色起。<a id="a-37"></a>谓昔所起色异熟因熏习在心功能今熟。<a id="a-38"></a>是故今色从彼心生。<a id="a-39"></a>彼无色身心依何转。<a id="a-3A"></a>离身何不转。<a id="a-3B"></a>下曾不见故。<a id="a-3C"></a>色界无段食身复依何转。<a id="a-3D"></a>下亦不见身离段食转故。<a id="a-3E"></a>又先说彼心转所依。<a id="a-3F"></a>已释总名。<a id="a-3G"></a>空无边等从缘空等得别名耶。<a id="a-3H"></a>不尔。<a id="a-3I"></a>云何。<a id="a-3J"></a>下三无色如其次第修加行时思无边空及无边识无所有故建立三名。<a id="a-3K"></a>立第四名由想昧劣。<a id="a-3L"></a>谓无明胜想得非想名。<a id="a-3M"></a>有昧劣想故名非非想。<a id="a-3N"></a>虽加行时亦作是念诸想如病如箭如痈。<a id="a-3O"></a>若想全无便同痴闇。<a id="a-3P"></a>唯有非想非非想中与上相违寂静美妙。<a id="a-3Q"></a>而不就此加行立名。<a id="a-3R"></a>以若诘言何缘加行作如是念。<a id="a-3S"></a>必应答言以于彼处想昧劣故。<a id="a-3T"></a>由此昧劣故。<a id="a-3U"></a>是立名正因。<a id="a-3V"></a>已辩无色。<a id="a-3W"></a>云何等至。<a id="a-3X"></a>颂曰。</p>
  <p id="a3Y">此本等至八　　前七各有三</p>
  <p id="a3Z">谓味净无漏　　后味净二种</p>
  <p id="a3a">味谓爱相应　　净谓世间善</p>
  <p id="a3b">此即所味着　　无漏谓出世</p>
  <p id="a3c">论曰。<a id="a-3d"></a>此上所辨静虑无色。<a id="a-3e"></a>根本等至总有八种。<a id="a-3f"></a>于中前七各具有三。<a id="a-3g"></a>有顶等至唯有二种。<a id="a-3h"></a>此地昧劣无无漏故。<a id="a-3i"></a>初味等至。<a id="a-3j"></a>谓爱相应。<a id="a-3k"></a>爱能味着故名为味。<a id="a-3l"></a>彼相应故此得味名。<a id="a-3m"></a>净等至名目世善定。<a id="a-3n"></a>与无贪等诸白净法相应起故。<a id="a-3o"></a>此得净名。<a id="a-3p"></a>即味相应所味着境。<a id="a-3q"></a>此无间灭彼味定生。<a id="a-3r"></a>缘过去净深生味着。<a id="a-3s"></a>尔时虽名出所味定。<a id="a-3t"></a>于能味定得名为入。<a id="a-3u"></a>无漏定者。<a id="a-3v"></a>谓出世定。<a id="a-3w"></a>爱不缘故非所味着。<a id="a-3x"></a>如是所说八等至中静虑摄支。<a id="a-3y"></a>非诸无色。<a id="a-3z"></a>于四静虑各有几支。<a id="a-40"></a>颂曰。</p>
  <p id="a41">静虑初五支　　寻伺喜乐定</p>
  <p id="a42">第二有四支　　内净喜乐定</p>
  <p id="a43">第三具五支　　舍念慧乐定</p>
  <p id="a44">第四有四支　　舍念中受定</p>
  <p id="a45">论曰。<a id="a-46"></a>唯净无漏四静虑中初具五支。<a id="a-47"></a>一寻二伺三喜四乐五等持。<a id="a-48"></a>此中等持颂说为定。<a id="a-49"></a>等持与定名异体同。<a id="a-4A"></a>故契经说心定等定名正等持。<a id="a-4B"></a>此亦名为心一境性。<a id="a-4C"></a>义如前释。<a id="a-4D"></a>传说。<a id="a-4E"></a>唯定是静虑亦静虑支。<a id="a-4F"></a>余四支是静虑支非静虑。<a id="a-4G"></a>如实义者如四支军。<a id="a-4H"></a>余静虑支应知亦尔。<a id="a-4I"></a>第二静虑唯有四支。<a id="a-4J"></a>一内等净二喜三乐四等持。<a id="a-4K"></a>第三静虑具有五支。<a id="a-4L"></a>一行舍二正念三正慧四受乐五等持。<a id="a-4M"></a>第四静虑唯有四支。<a id="a-4N"></a>一行舍清净二念清净三非苦乐受四等持。<a id="a-4O"></a>静虑支名既有十八。<a id="a-4P"></a>于中实事总有几种。<a id="a-4Q"></a>颂曰。</p>
  <p id="a4R">此实事十一　　初二乐轻安</p>
  <p id="a4S">内净即信根　　喜即是喜受</p>
  <p id="a4T">论曰。<a id="a-4U"></a>此支实事唯有十一。<a id="a-4V"></a>谓初五支即五实事。<a id="a-4W"></a>第二静虑三支如前。<a id="a-4X"></a>增内净支足前为六。<a id="a-4Y"></a>第三静虑等持如前。<a id="a-4Z"></a>增余四支足前为十。<a id="a-4a"></a>第四静虑三支如前。<a id="a-4b"></a>增非苦乐支足前为十一。<a id="a-4c"></a>由此故说。<a id="a-4d"></a>有是初支非第二支。<a id="a-4e"></a>应作四句。<a id="a-4f"></a>第一句谓寻伺。<a id="a-4g"></a>第二句谓内净。<a id="a-4h"></a>第三句谓喜乐等持。<a id="a-4i"></a>第四句。<a id="a-4j"></a>谓除前余法。<a id="a-4k"></a>余支相对如理应思。<a id="a-4l"></a>何故第三说增乐受。<a id="a-4m"></a>由初二乐轻安摄故。<a id="a-4n"></a>何理为证知是轻安。<a id="a-4o"></a>初二定中无乐根故。<a id="a-4p"></a>非初二定有身受乐。<a id="a-4q"></a>正在定中无五识故。<a id="a-4r"></a>亦无心受乐。<a id="a-4s"></a>以说有喜故。<a id="a-4t"></a>喜即喜受。<a id="a-4u"></a>无一心中二受俱行故。<a id="a-4v"></a>无乐受不可喜乐更互现前说具五支及四支故。<a id="a-4w"></a>有说。<a id="a-4x"></a>无有心受乐根。<a id="a-4y"></a>三静虑中说乐支者。<a id="a-4z"></a>皆是身受所摄乐根。<a id="a-50"></a>若尔何故有契经说云何乐根谓顺乐触力所引生身心乐受。<a id="a-51"></a>有余于此增益心言。<a id="a-52"></a>诸部经中唯说身故。<a id="a-53"></a>又第三定所立乐支。<a id="a-54"></a>契经自说为身所受乐故。<a id="a-55"></a>若谓于此说意为身此说身名为有何德。<a id="a-56"></a>又第四定轻安倍增而不说彼有乐支故。<a id="a-57"></a>若谓轻安要顺乐受方名为乐。<a id="a-58"></a>第三静虑轻安顺乐应是乐支。<a id="a-59"></a>若谓彼轻安为行舍所损。<a id="a-5A"></a>不尔。<a id="a-5B"></a>行舍增轻安故。<a id="a-5C"></a>又彼轻安胜前二故。<a id="a-5D"></a>又契经说。<a id="a-5E"></a>若于尔时诸圣弟子于离生喜身作证具足住。<a id="a-5F"></a>彼于尔时已断五法修习五法皆得圆满。<a id="a-5G"></a>广说乃至。<a id="a-5H"></a>何等名为所修五法。<a id="a-5I"></a>一欢二喜三轻安四乐五三摩地此经轻安与乐别说故初二乐非即轻安。<a id="a-5J"></a>若言定中宁有身识有亦无失。<a id="a-5K"></a>许在定中有轻安风胜定所起顺生乐受遍触身故。<a id="a-5L"></a>若谓外散故应失坏定者。<a id="a-5M"></a>无如是失。<a id="a-5N"></a>此轻安风从胜定生引内身乐还能顺起三摩地故。<a id="a-5O"></a>若谓起身识应名出定者。<a id="a-5P"></a>此难不然。<a id="a-5Q"></a>由前因故。<a id="a-5R"></a>若谓依止欲界身根不应得生色界触识缘轻安识许生无过。<a id="a-5S"></a>若尔正在无漏定中触及身识应成无漏。<a id="a-5T"></a>勿所立支少分有漏少分无漏成违理失。<a id="a-5U"></a>无违理失。<a id="a-5V"></a>所以者何。<a id="a-5W"></a>许说身轻安是觉支摄故。<a id="a-5X"></a>若谓顺彼故说觉支无漏亦应许如是说。<a id="a-5Y"></a>若谓许说便违契经。<a id="a-5Z"></a>如契经言。<a id="a-5a"></a>诸所有眼乃至广说。<a id="a-5b"></a>此经中说十五界全皆有漏故。<a id="a-5c"></a>无违经过。<a id="a-5d"></a>此约余触及余身识密意说故。<a id="a-5e"></a>如何无漏静虑现前。<a id="a-5f"></a>少支有漏少支无漏。<a id="a-5g"></a>起不俱时斯有何失。<a id="a-5h"></a>若谓喜乐不俱起故应无五支及四支理。<a id="a-5i"></a>此亦无过。<a id="a-5j"></a>约容有说有喜乐支。<a id="a-5k"></a>如有寻伺。<a id="a-5l"></a>若谓寻伺亦许俱起于不俱起为喻不成。<a id="a-5m"></a>此非不成。<a id="a-5n"></a>心之粗细互相违故不应俱起。<a id="a-5o"></a>又于不俱起不能说过故。<a id="a-5p"></a>由此可说。<a id="a-5q"></a>依初五支减二三四立第二等。<a id="a-5r"></a>即由此理初说五支。<a id="a-5s"></a>拟渐离前建立后故。<a id="a-5t"></a>无渐减故不说想等。<a id="a-5u"></a>或应说何故初唯立五支。<a id="a-5v"></a>若谓此五资初定胜故立为支。<a id="a-5w"></a>此不应理。<a id="a-5x"></a>念慧能资胜寻伺故。<a id="a-5y"></a>虽有一类作如是说。<a id="a-5z"></a>然非古昔诸轨范师共施设故。<a id="a-60"></a>应审思择。<a id="a-61"></a>应说何法名内等净。<a id="a-62"></a>此定远离寻伺鼓动相续清净转名为内等净。<a id="a-63"></a>若有寻伺鼓动相续不清净转如河有浪。<a id="a-64"></a>若尔此应无有别体。<a id="a-65"></a>如何许有十一实事。<a id="a-66"></a>是故应说。<a id="a-67"></a>此即信根。<a id="a-68"></a>谓若证得第二静虑则于定地亦可离中有深信生名内等净。<a id="a-69"></a>信是净相故立净名。<a id="a-6A"></a>离外均流故名内等。<a id="a-6B"></a>净而内等故立内等净名。<a id="a-6C"></a>有余师言。<a id="a-6D"></a>此内等净等持寻伺皆无别体。<a id="a-6E"></a>若无别体心所应不成。<a id="a-6F"></a>心分位殊亦得名心所。<a id="a-6G"></a>虽有此理非我所宗。<a id="a-6H"></a>如上所言。<a id="a-6I"></a>喜即喜受。<a id="a-6J"></a>以何为证知决定然。<a id="a-6K"></a>汝等岂言喜非喜受。<a id="a-6L"></a>如余部许。<a id="a-6M"></a>我亦许然。<a id="a-6N"></a>余部云何许非喜受。<a id="a-6O"></a>谓别有喜是心所法。<a id="a-6P"></a>三定中乐皆是喜受。<a id="a-6Q"></a>故喜喜受其体各异。<a id="a-6R"></a>非三定乐可名喜受。<a id="a-6S"></a>二阿笈摩分明证故。<a id="a-6T"></a>如辩颠倒契经中说。<a id="a-6U"></a>渐无余灭忧等五根。<a id="a-6V"></a>第三定中无余灭喜。<a id="a-6W"></a>于第四定无余灭乐。<a id="a-6X"></a>又余经说第四静虑断乐断苦先喜忧没。<a id="a-6Y"></a>故第三定必无喜根由此喜受是喜非乐。<a id="a-6Z"></a>如是所说诸静虑支。<a id="a-6a"></a>染静虑中为皆有不。<a id="a-6b"></a>不尔。<a id="a-6c"></a>云何。<a id="a-6d"></a>颂曰。</p>
  <p id="a6e">染如次从初　　无喜乐内净</p>
  <p id="a6f">正念慧舍念　　余说无安舍</p>
  <p id="a6g">论曰。<a id="a-6h"></a>如上所说诸静虑支。<a id="a-6i"></a>染静虑中非皆具有。<a id="a-6j"></a>且有一类随相说言。<a id="a-6k"></a>初染中无离生喜乐。<a id="a-6l"></a>非离烦恼而得生故。<a id="a-6m"></a>第二染中无内等净。<a id="a-6n"></a>彼为烦恼所扰浊故。<a id="a-6o"></a>第三染中无正念慧。<a id="a-6p"></a>彼为染乐所迷乱故。<a id="a-6q"></a>第四染中无舍念净。<a id="a-6r"></a>彼为烦恼所染污故。<a id="a-6s"></a>有余师说。<a id="a-6t"></a>初二染中但无轻安。<a id="a-6u"></a>后二染中但无行舍。<a id="a-6v"></a>大善摄故。<a id="a-6w"></a>契经中说三定有动第四不动。<a id="a-6x"></a>依何义说。<a id="a-6y"></a>颂曰。</p>
  <p id="a6z">第四名不动　　离八灾患故</p>
  <p id="a70">八者谓寻伺　　四受入出息</p>
  <p id="a71">论曰。<a id="a-72"></a>下三静虑名有动者。<a id="a-73"></a>有灾患故。<a id="a-74"></a>第四静虑名不动者。<a id="a-75"></a>无灾患故。<a id="a-76"></a>灾患有八。<a id="a-77"></a>其八者何。<a id="a-78"></a>寻伺四受入息出息。<a id="a-79"></a>此八灾患第四都无。<a id="a-7A"></a>故佛世尊说为不动。<a id="a-7B"></a>然契经说第四静虑不为寻伺喜乐所动。<a id="a-7C"></a>有余师说。<a id="a-7D"></a>第四静虑如密室灯照而无动。<a id="a-7E"></a>如定静虑所有诸受生亦尔不。<a id="a-7F"></a>不尔。<a id="a-7G"></a>云何。<a id="a-7H"></a>颂曰。</p>
  <p id="a7I">生静虑从初　　有喜乐舍受</p>
  <p id="a7J">及喜舍乐舍　　唯舍受如次</p>
  <p id="a7K">论曰。<a id="a-7L"></a>生静虑中初有三受。<a id="a-7M"></a>一喜受。<a id="a-7N"></a>意识相应二乐受。<a id="a-7O"></a>三识相应。<a id="a-7P"></a>三舍受。<a id="a-7Q"></a>四识相应。<a id="a-7R"></a>第二有二。<a id="a-7S"></a>谓喜与舍。<a id="a-7T"></a>意识相应。<a id="a-7U"></a>无有乐受。<a id="a-7V"></a>无余识故。<a id="a-7W"></a>心悦粗故。<a id="a-7X"></a>第三有二。<a id="a-7Y"></a>谓乐与舍。<a id="a-7Z"></a>意识相应。<a id="a-7a"></a>第四有一。<a id="a-7b"></a>谓唯舍受。<a id="a-7c"></a>意识相应。<a id="a-7d"></a>是谓定生受有差别。<a id="a-7e"></a>上三静虑无三识身及无寻伺。<a id="a-7f"></a>如何生彼能见闻触及起表业。<a id="a-7g"></a>非生彼地无眼识等。<a id="a-7h"></a>但非彼系。<a id="a-7i"></a>所以者何。<a id="a-7j"></a>颂曰。</p>
  <p id="a7k">生上三静虑　　起三识表心</p>
  <p id="a7l">皆初静虑摄　　唯无覆无记</p>
  <p id="a7m">论曰。<a id="a-7n"></a>生上三地起三识身及发表心皆初定系。<a id="a-7o"></a>生上起下如起化心故能见闻触及发表。<a id="a-7p"></a>此四唯是无覆无记。<a id="a-7q"></a>不起下染已离染故。<a id="a-7r"></a>不起下善以下劣故。<a id="a-7s"></a>如是别释静虑事已。<a id="a-7t"></a>净等等至初得云何。<a id="a-7u"></a>颂曰。</p>
  <p id="a7v">全不成而得　　净由离染生</p>
  <p id="a7w">无漏由离染　　染由生及退</p>
  <p id="a7x">论曰。<a id="a-7y"></a>八本等至随其所应若全不成而获得者。<a id="a-7z"></a>净由离染及由受生。<a id="a-80"></a>谓在下地离下地染。<a id="a-81"></a>及从上地生自地时。<a id="a-82"></a>下七皆然。<a id="a-83"></a>有顶不尔。<a id="a-84"></a>唯由离染无由生故。<a id="a-85"></a>遮何故说全不成言。<a id="a-86"></a>为遮已成更得少分。<a id="a-87"></a>如由加行得顺决择分等及由退得顺退分定。<a id="a-88"></a>即依此义作是问言。<a id="a-89"></a>颇有净定由离染得。<a id="a-8A"></a>由离染舍。<a id="a-8B"></a>由退由生。<a id="a-8C"></a>为问亦尔。<a id="a-8D"></a>曰有。<a id="a-8E"></a>谓顺退分。<a id="a-8F"></a>且初静虑顺退分摄。<a id="a-8G"></a>离欲染时得。<a id="a-8H"></a>离自染时舍。<a id="a-8I"></a>退离自染得。<a id="a-8J"></a>退离欲染舍。<a id="a-8K"></a>从上生自得。<a id="a-8L"></a>从自生下舍。<a id="a-8M"></a>余地所摄应如理思。<a id="a-8N"></a>无漏但由离染故得。<a id="a-8O"></a>谓圣离下染得上地无漏。<a id="a-8P"></a>此亦但据全不成者。<a id="a-8Q"></a>若先已成余时亦得。<a id="a-8R"></a>谓尽智位得无学道。<a id="a-8S"></a>于练根时得学无学。<a id="a-8T"></a>余加行及退皆如理应思。<a id="a-8U"></a>岂不由入正性离生亦名初得无漏等至。<a id="a-8V"></a>此非决定。<a id="a-8W"></a>以次第者尔时未得根本定故。<a id="a-8X"></a>此中但论决定得者染由受生及退故得。<a id="a-8Y"></a>谓上地没生下地时得下地染。<a id="a-8Z"></a>及于此地离染退时得此地染。<a id="a-8a"></a>何等至后生几等至。<a id="a-8b"></a>颂曰。</p>
  <p id="a8c">无漏次生善　　上下至第三</p>
  <p id="a8d">净次生亦然　　兼生自地染</p>
  <p id="a8e">染生自净染　　并下一地净</p>
  <p id="a8f">死净生一切　　染生自下染</p>
  <p id="a8g">论曰。<a id="a-8h"></a>无漏次生自上下善。<a id="a-8i"></a>善言具摄净及无漏。<a id="a-8j"></a>然于上下各至第三。<a id="a-8k"></a>远故无能超生第四。<a id="a-8l"></a>故于无漏七等至中从初静虑无间生六。<a id="a-8m"></a>谓自二三各净无漏。<a id="a-8n"></a>无所有处无间生七。<a id="a-8o"></a>谓自下六上地唯净。<a id="a-8p"></a>第二静虑无间生八。<a id="a-8q"></a>谓自上六并下地二。<a id="a-8r"></a>识无边处无间生九。<a id="a-8s"></a>谓自下六并上地三。<a id="a-8t"></a>第三四空无间生十。<a id="a-8u"></a>谓上下八并自地二。<a id="a-8v"></a>类智无间能生无色。<a id="a-8w"></a>法智不然。<a id="a-8x"></a>依缘下故。<a id="a-8y"></a>从净等至所生亦然。<a id="a-8z"></a>而各兼生自地染污故。<a id="a-90"></a>有顶净无间生六。<a id="a-91"></a>谓自净染下净无漏。<a id="a-92"></a>从初静虑无间生七。<a id="a-93"></a>无所有八。<a id="a-94"></a>第二定九。<a id="a-95"></a>识处生十。<a id="a-96"></a>余生十一。<a id="a-97"></a>从染等至生自净染并生次下一地净定。<a id="a-98"></a>谓为自地烦恼所逼于下净定亦生尊重故有从染生次下净。<a id="a-99"></a>若于染净能正了知可能从染转生下净。<a id="a-9A"></a>非诸染污能正了知。<a id="a-9B"></a>如何彼能从染生净。<a id="a-9C"></a>先愿力故。<a id="a-9D"></a>谓先愿言。<a id="a-9E"></a>宁得下净不须上染。<a id="a-9F"></a>先愿势力随相续转。<a id="a-9G"></a>故后从染生下净定。<a id="a-9H"></a>如先立愿方趣睡眠至所期时便能觉寤。<a id="a-9I"></a>无漏与染必不相生。<a id="a-9J"></a>净俱相生故三有别。<a id="a-9K"></a>如是所说净染生染但约在定净及染说。<a id="a-9L"></a>若生净染生染不然。<a id="a-9M"></a>谓命终时从生得净一一无间生一切染。<a id="a-9N"></a>若从生染一一无间能生自地一切下染。<a id="a-9O"></a>不生上者未离下故。<a id="a-9P"></a>所言从净生无漏者。<a id="a-9Q"></a>为一切种皆能生耶。<a id="a-9R"></a>不尔。<a id="a-9S"></a>云何。<a id="a-9T"></a>颂曰。</p>
  <p id="a9U">净定有四种　　谓即顺退分</p>
  <p id="a9V">顺住顺胜进　　顺决择分摄</p>
  <p id="a9W">如次顺烦恼　　自上地无漏</p>
  <p id="a9X">互相望如次　　生二三三一</p>
  <p id="a9Y">论曰。<a id="a-9Z"></a>诸净等至总有四种。<a id="a-9a"></a>一顺退分摄。<a id="a-9b"></a>二顺住分摄。<a id="a-9c"></a>三顺胜进分摄。<a id="a-9d"></a>四顺决择分摄。<a id="a-9e"></a>地各有四。<a id="a-9f"></a>有顶唯三。<a id="a-9g"></a>由彼更无上地可趣故。<a id="a-9h"></a>彼地无有顺胜进分摄。<a id="a-9i"></a>于此四中唯第四分能生无漏。<a id="a-9j"></a>所以者何。<a id="a-9k"></a>由此四种有如是相。<a id="a-9l"></a>顺退分能顺烦恼。<a id="a-9m"></a>顺住分能顺自地顺胜进分能顺上地。<a id="a-9n"></a>顺决择分能顺无漏。<a id="a-9o"></a>故诸无漏唯从此生。<a id="a-9p"></a>此四相望互相生者。<a id="a-9q"></a>初能生二。<a id="a-9r"></a>谓顺退住。<a id="a-9s"></a>第二生三。<a id="a-9t"></a>除顺决择。<a id="a-9u"></a>第三生三。<a id="a-9v"></a>除顺退分。<a id="a-9w"></a>第四生一。<a id="a-9x"></a>谓自非余。<a id="a-9y"></a>如上所言净及无漏皆能上下超至第三。<a id="a-9z"></a>行者如何修超等至。<a id="a-A0"></a>颂曰。</p>
  <p id="aA1">二类定顺逆　　均间次及超</p>
  <p id="aA2">至间超为成　　三洲利无学</p>
  <p id="aA3">论曰。<a id="a-A4"></a>本善等至分为二类。<a id="a-A5"></a>一者有漏。<a id="a-A6"></a>二者无漏。<a id="a-A7"></a>往上名顺。<a id="a-A8"></a>还下名逆。<a id="a-A9"></a>同类名均异类名间。<a id="a-AA"></a>相邻名次。<a id="a-AB"></a>越一名超。<a id="a-AC"></a>谓观行者修超定时。<a id="a-AD"></a>先于有漏八地等至顺逆均次现前数习。<a id="a-AE"></a>次于无漏七地等至顺逆均次现前数习。<a id="a-AF"></a>次于有漏无漏等至顺逆间次现前数习。<a id="a-AG"></a>次于有漏顺逆均超现前数习。<a id="a-AH"></a>次于无漏顺逆均超现前数习。<a id="a-AI"></a>是名修习超加行满。<a id="a-AJ"></a>后于有漏无漏等至顺逆间超名超定成。<a id="a-AK"></a>此中超者唯能超一。<a id="a-AL"></a>远故无能超入第四。<a id="a-AM"></a>修超等至唯人三洲。<a id="a-AN"></a>不时解脱诸阿罗汉。<a id="a-AO"></a>定自在故。<a id="a-AP"></a>无烦恼故。<a id="a-AQ"></a>时解脱者虽无烦恼定不自在。<a id="a-AR"></a>诸见至者虽定自在有余烦恼。<a id="a-AS"></a>故皆不能修超等至。<a id="a-AT"></a>此诸等至依何身起。<a id="a-AU"></a>颂曰。</p>
  <p id="aAV">诸定依自下　　非上无用故</p>
  <p id="aAW">唯生有顶圣　　起下尽余惑</p>
  <p id="aAX">论曰。<a id="a-AY"></a>诸等至起依自下身。<a id="a-AZ"></a>依上地身无容起下。<a id="a-Aa"></a>上地起下无所用故。<a id="a-Ab"></a>自有胜定故。<a id="a-Ac"></a>下势力劣故。<a id="a-Ad"></a>已弃舍故。<a id="a-Ae"></a>可厌毁故。<a id="a-Af"></a>总相虽然若委细说。<a id="a-Ag"></a>圣生有顶必起无漏无所有处。<a id="a-Ah"></a>为尽自地所余烦恼。<a id="a-Ai"></a>自无圣道欣乐起故。<a id="a-Aj"></a>唯无所有最邻近故。<a id="a-Ak"></a>起彼现前尽余烦恼。<a id="a-Al"></a>此诸等至缘何境生。<a id="a-Am"></a>颂曰。</p>
  <p id="aAn">味定缘自系　　净无漏遍缘</p>
  <p id="aAo">根本善无色　　不缘下有漏</p>
  <p id="aAp">论曰。<a id="a-Aq"></a>味定但缘自地有漏。<a id="a-Ar"></a>必无缘下。<a id="a-As"></a>已离染故。<a id="a-At"></a>亦不缘上。<a id="a-Au"></a>爱地别故。<a id="a-Av"></a>不缘无漏。<a id="a-Aw"></a>应成善故。<a id="a-Ax"></a>净及无漏俱能遍缘自上下地有为无为。<a id="a-Ay"></a>皆为境故。<a id="a-Az"></a>有差别者。<a id="a-B0"></a>无记无为非无漏境。<a id="a-B1"></a>根本地摄善无色定不缘下地诸有漏法。<a id="a-B2"></a>自上地法无不能缘。<a id="a-B3"></a>虽亦能缘下地无漏缘类智品道不缘法智品。<a id="a-B4"></a>亦不能缘下地法灭。<a id="a-B5"></a>无色近分亦缘下地。<a id="a-B6"></a>彼无间道必缘下故。<a id="a-B7"></a>味净无漏三等至中。<a id="a-B8"></a>何等力能断诸烦恼。<a id="a-B9"></a>颂曰。</p>
  <p id="aBA">无漏能断惑　　及诸净近分</p>
  <p id="aBB">论曰。<a id="a-BC"></a>诸无漏定皆能断惑。<a id="a-BD"></a>本净尚无能。<a id="a-BE"></a>况诸染能断。<a id="a-BF"></a>不能断下。<a id="a-BG"></a>已离染故。<a id="a-BH"></a>不能断自自所缚故。<a id="a-BI"></a>不能断上。<a id="a-BJ"></a>以胜己故。<a id="a-BK"></a>若净近分亦能断惑。<a id="a-BL"></a>以皆能断次下地故。<a id="a-BM"></a>中间摄净亦不能断。<a id="a-BN"></a>近分有几。<a id="a-BO"></a>何受相应。<a id="a-BP"></a>于味等三为皆具不。<a id="a-BQ"></a>颂曰。</p>
  <p id="aBR">近分八舍净　　初亦圣惑三</p>
  <p id="aBS">论曰。<a id="a-BT"></a>诸近分定亦有八种。<a id="a-BU"></a>与八根本为入门故。<a id="a-BV"></a>一切唯一舍受相应。<a id="a-BW"></a>作功用转故。<a id="a-BX"></a>未离下怖故。<a id="a-BY"></a>此八近分皆净定摄。<a id="a-BZ"></a>唯初近分亦通无漏。<a id="a-Ba"></a>皆无有味。<a id="a-Bb"></a>离染道故。<a id="a-Bc"></a>虽近分心有结生染而遮定染故作是说。<a id="a-Bd"></a>有说。<a id="a-Be"></a>未至定亦有味相应。<a id="a-Bf"></a>未起根本。<a id="a-Bg"></a>亦贪此故。<a id="a-Bh"></a>由此未至具有三种。<a id="a-Bi"></a>中间静虑与诸近分。<a id="a-Bj"></a>为无别义为亦有殊。<a id="a-Bk"></a>义亦有殊。<a id="a-Bl"></a>谓诸近分为离下染是入初因。<a id="a-Bm"></a>中定不然。<a id="a-Bn"></a>复有别义颂曰。</p>
  <p id="aBo">中静虑无寻　　具三唯舍受</p>
  <p id="aBp">论曰。<a id="a-Bq"></a>初本近分寻伺相应。<a id="a-Br"></a>上七定中皆无寻伺。<a id="a-Bs"></a>唯中静虑有伺无寻。<a id="a-Bt"></a>故彼胜初未及第二。<a id="a-Bu"></a>依此义故立中间名。<a id="a-Bv"></a>由此上无中间静虑。<a id="a-Bw"></a>一地升降无如此故。<a id="a-Bx"></a>此定具有味等三种。<a id="a-By"></a>以有胜德可爱味故。<a id="a-Bz"></a>同诸近分唯舍相应。<a id="a-C0"></a>非喜相应功用转故。<a id="a-C1"></a>由此说是苦通行摄。<a id="a-C2"></a>此定能招大梵处果。<a id="a-C3"></a>多修习者为大梵故。<a id="a-C4"></a>已说等至。<a id="a-C5"></a>云何等持。<a id="a-C6"></a>经说等持总有三种。<a id="a-C7"></a>一有寻有伺。<a id="a-C8"></a>二无寻唯伺。<a id="a-C9"></a>三无寻无伺。<a id="a-CA"></a>其相云何。<a id="a-CB"></a>颂曰。</p>
  <p id="aCC">初下有寻伺　　中唯伺上无</p>
  <p id="aCD">论曰。<a id="a-CE"></a>有寻有伺三摩地者。<a id="a-CF"></a>谓与寻伺相应等持。<a id="a-CG"></a>此初静虑及未至摄。<a id="a-CH"></a>无寻唯伺三摩地者。<a id="a-CI"></a>谓唯与伺相应等持。<a id="a-CJ"></a>此即静虑中间地摄。<a id="a-CK"></a>无寻无伺三摩地者。<a id="a-CL"></a>谓非寻伺相应等持。<a id="a-CM"></a>此从第二静虑近分乃至非想非非想摄。<a id="a-CN"></a>契经复说三种等持。<a id="a-CO"></a>一空二无愿三无相。<a id="a-CP"></a>其相云何。<a id="a-CQ"></a>颂曰。</p>
  <p id="aCR">空谓空非我　　无相谓灭四</p>
  <p id="aCS">无愿谓余十　　谛行相相应</p>
  <p id="aCT">此通净无漏　　无漏三脱门</p>
  <p id="aCU">论曰。<a id="a-CV"></a>空三摩地。<a id="a-CW"></a>谓空非我二种行相相应等持。<a id="a-CX"></a>无相三摩地。<a id="a-CY"></a>谓缘灭谛四种行相相应等持。<a id="a-CZ"></a>涅槃离十相。<a id="a-Ca"></a>故名无相。<a id="a-Cb"></a>缘彼三摩地得无相名。<a id="a-Cc"></a>十相者何。<a id="a-Cd"></a>谓色等五男女二种三有为相。<a id="a-Ce"></a>无愿三摩地。<a id="a-Cf"></a>谓缘余谛十种行相相应等持。<a id="a-Cg"></a>非常苦因可厌患故道如船筏。<a id="a-Ch"></a>必应舍故。<a id="a-Ci"></a>能缘彼定得无愿名。<a id="a-Cj"></a>皆为超过现所对故。<a id="a-Ck"></a>空非我相非所厌舍。<a id="a-Cl"></a>以与涅槃相相似故。<a id="a-Cm"></a>此三各二种。<a id="a-Cn"></a>谓净及无漏。<a id="a-Co"></a>世出世间等持别故。<a id="a-Cp"></a>世间摄者通十一地。<a id="a-Cq"></a>出世摄者唯通九地。<a id="a-Cr"></a>于中无漏者名三解脱门。<a id="a-Cs"></a>能与涅槃为入门故。<a id="a-Ct"></a>契经复说三重等持。<a id="a-Cu"></a>一空空。<a id="a-Cv"></a>二无愿无愿。<a id="a-Cw"></a>三无相无相。<a id="a-Cx"></a>其相云何。<a id="a-Cy"></a>颂曰。</p>
  <p id="aCz">重二缘无学　　取空非常相</p>
  <p id="aD0">后缘无相定　　非择灭为静</p>
  <p id="aD1">有漏人不时　　离上七近分</p>
  <p id="aD2">论曰。<a id="a-D3"></a>此三等持缘前空等取空等相故立空空等名。<a id="a-D4"></a>空空等持缘前无学空三摩地取彼空相。<a id="a-D5"></a>空相顺厌胜非我故。<a id="a-D6"></a>无愿无愿缘前无学无愿等持取非常相。<a id="a-D7"></a>不取苦因等非无漏相故不取道等为厌舍故。<a id="a-D8"></a>无相无相即缘无学无相三摩地非择灭为境。<a id="a-D9"></a>以无漏法无择灭故。<a id="a-DA"></a>但取静相非灭妙离。<a id="a-DB"></a>滥非常灭故。<a id="a-DC"></a>是无记性故。<a id="a-DD"></a>非离系果故。<a id="a-DE"></a>此三等持唯是有漏。<a id="a-DF"></a>厌圣道故。<a id="a-DG"></a>无漏不然。<a id="a-DH"></a>唯三洲人不时解脱能起如是重三摩地。<a id="a-DI"></a>依十一地。<a id="a-DJ"></a>除七近分。<a id="a-DK"></a>谓欲未至八本中间。<a id="a-DL"></a>契经复说四修等持。<a id="a-DM"></a>一为住现法乐。<a id="a-DN"></a>二为得胜知见。<a id="a-DO"></a>三为得分别慧。<a id="a-DP"></a>四为诸漏永尽修三摩地。<a id="a-DQ"></a>其相云何。<a id="a-DR"></a>颂曰。</p>
  <p id="aDS">为得现法乐　　修诸善静虑</p>
  <p id="aDT">为得胜知见　　修净天眼通</p>
  <p id="aDU">为得分别慧　　修诸加行善</p>
  <p id="aDV">为得诸漏尽　　修金刚喻定</p>
  <p id="aDW">论曰。<a id="a-DX"></a>如契经说。<a id="a-DY"></a>有修等持若习若修若多所作得现乐住。<a id="a-DZ"></a>乃至广说。<a id="a-Da"></a>善言通摄净及无漏。<a id="a-Db"></a>修诸善静虑得住现法乐。<a id="a-Dc"></a>而经但说初静虑者。<a id="a-Dd"></a>举初显后。<a id="a-De"></a>理实通余。<a id="a-Df"></a>不言为住后法乐者。<a id="a-Dg"></a>以后法乐非定住故。<a id="a-Dh"></a>谓或退堕或上受生或般涅槃便不住故。<a id="a-Di"></a>若依诸定修天眼通。<a id="a-Dj"></a>便能获得殊胜知见。<a id="a-Dk"></a>若修三界诸加行善及无漏善得分别慧。<a id="a-Dl"></a>若修金刚喻定便得诸漏永尽。<a id="a-Dm"></a>理实修此通依诸地而契经但说第四静虑者。<a id="a-Dn"></a>传说。<a id="a-Do"></a>世尊依自说故。</p>
 </body>
</html>