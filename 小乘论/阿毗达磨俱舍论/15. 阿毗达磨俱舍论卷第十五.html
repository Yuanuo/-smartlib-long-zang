<!doctype html>
<html id="z3IBVw817q" data-ver="930">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍论卷第十五</h1>
  <h2 id="a2">分别业品第四之三</h2>
  <p id="a3">此别解脱静虑无漏三种律仪。<a id="a-4"></a>从彼得一亦余二不。<a id="a-5"></a>不尔。<a id="a-6"></a>云何。<a id="a-7"></a>颂曰。</p>
  <p id="a8">从一切二现　　得欲界律仪</p>
  <p id="a9">从根本恒时　　得静虑无漏</p>
  <p id="aA">论曰。<a id="a-B"></a>欲界律仪。<a id="a-C"></a>谓别解脱。<a id="a-D"></a>此从一切根本业道及从加行后起而得。<a id="a-E"></a>从二得者。<a id="a-F"></a>谓从二类。<a id="a-G"></a>即情非情性罪遮罪。<a id="a-H"></a>从现得者。<a id="a-I"></a>谓从现世蕴处界得。<a id="a-J"></a>非从去来。<a id="a-K"></a>由此律仪有情处转。<a id="a-L"></a>去来非是有情处故。<a id="a-M"></a>若得静虑无漏律仪。<a id="a-N"></a>应知但从根本业道。<a id="a-O"></a>尚不从彼加行后起得此律仪况从遮罪。<a id="a-P"></a>从恒时者。<a id="a-Q"></a>谓从过去现在未来蕴处界得。<a id="a-R"></a>由此差别应作四句。<a id="a-S"></a>有蕴处界从彼唯得别解律仪非余二等。<a id="a-T"></a>第一句者。<a id="a-U"></a>谓从现世加行后起及诸遮罪。<a id="a-V"></a>第二句者。<a id="a-W"></a>谓从去来根本业道。<a id="a-X"></a>第三句者。<a id="a-Y"></a>谓从现世根本业道。<a id="a-Z"></a>第四句者。<a id="a-a"></a>谓从去来加行后起。<a id="a-b"></a>非于正得善律仪时可有现世恶业道等。<a id="a-c"></a>是故应言从现处得。<a id="a-d"></a>理应但说防护未来。<a id="a-e"></a>定不应言防护过现。<a id="a-f"></a>诸有获得律不律仪。<a id="a-g"></a>从一切有情支因有异不。<a id="a-h"></a>此定有异相云何。<a id="a-i"></a>颂曰。</p>
  <p id="aj">律从诸有情　　支因说不定</p>
  <p id="ak">不律从一切　　有情支非因</p>
  <p id="al">论曰。<a id="a-m"></a>律仪定从一切有情得。<a id="a-n"></a>无少分理。<a id="a-o"></a>支因说不定。<a id="a-p"></a>支不定者。<a id="a-q"></a>有从一切得谓苾刍律仪。<a id="a-r"></a>有从四支得谓所余律仪。<a id="a-s"></a>唯根本业道名律仪支故。<a id="a-t"></a>因不定者。<a id="a-u"></a>谓或有义从一切因。<a id="a-v"></a>或约余义唯许从一。<a id="a-w"></a>从一切者。<a id="a-x"></a>谓从无贪嗔痴。<a id="a-y"></a>必俱起故。<a id="a-z"></a>唯从一者。<a id="a-10"></a>谓从下中上心。<a id="a-11"></a>不俱起故。<a id="a-12"></a>此中且就后三因说。<a id="a-13"></a>或有一类住律仪者。<a id="a-14"></a>于一切有情得律仪。<a id="a-15"></a>非一切支非一切因。<a id="a-16"></a>谓以下心或中或上。<a id="a-17"></a>受近事勤策戒。<a id="a-18"></a>或有一类住律仪者。<a id="a-19"></a>于一切有情得律仪。<a id="a-1A"></a>由一切支非一切因。<a id="a-1B"></a>谓以下心或中或上。<a id="a-1C"></a>受苾刍戒。<a id="a-1D"></a>或有一类住律仪者。<a id="a-1E"></a>于一切有情得律仪。<a id="a-1F"></a>由一切支及一切因。<a id="a-1G"></a>谓以三心受近事勤策苾刍戒。<a id="a-1H"></a>或有一类住律仪者。<a id="a-1I"></a>于一切有情得律仪。<a id="a-1J"></a>由一切因非一切支。<a id="a-1K"></a>谓以三心受近事近住勤策戒。<a id="a-1L"></a>无有不遍。<a id="a-1M"></a>于诸有情得律仪者。<a id="a-1N"></a>以于一切诸有情所住善意乐方得律仪。<a id="a-1O"></a>异则不然。<a id="a-1P"></a>以恶意乐不全息故。<a id="a-1Q"></a>若人不作五种定限方可受得别解律仪。<a id="a-1R"></a>谓有情支处时缘定。<a id="a-1S"></a>有情定者。<a id="a-1T"></a>念我唯于某类有情当离杀等。<a id="a-1U"></a>言支定者。<a id="a-1V"></a>念我唯于某律仪支当持不犯。<a id="a-1W"></a>言处定者。<a id="a-1X"></a>念我唯住某类方域当离杀等。<a id="a-1Y"></a>言时定者。<a id="a-1Z"></a>念我唯于一月等时能离杀等。<a id="a-1a"></a>言缘定者。<a id="a-1b"></a>念我唯除斗战等缘能离杀等。<a id="a-1c"></a>如是受者不得律仪。<a id="a-1d"></a>但得律仪相似妙行。<a id="a-1e"></a>于非所能境如何得律仪。<a id="a-1f"></a>由普于有情发起增上不损命意乐故得律仪。<a id="a-1g"></a>毗婆沙师有作是说。<a id="a-1h"></a>若谓一向于所能境方可受得别解律仪。<a id="a-1i"></a>则此律仪应有增减。<a id="a-1j"></a>以所能境与非所能二类有情有转易故。<a id="a-1k"></a>如是便有别解律仪离得舍缘有得舍过。<a id="a-1l"></a>彼说不然。<a id="a-1m"></a>如生草等先无后起或起已枯于彼律仪无增无减。<a id="a-1n"></a>能不能境所得律仪。<a id="a-1o"></a>境转易时例亦应尔。<a id="a-1p"></a>彼言不尔。<a id="a-1q"></a>所以者何。<a id="a-1r"></a>以诸有情前后性等草等前后性不同故。<a id="a-1s"></a>若尔有情般涅槃已。<a id="a-1t"></a>如前性类今时既无。<a id="a-1u"></a>于彼律仪如何无减。<a id="a-1v"></a>故如是释于理不然。<a id="a-1w"></a>前所说因于理为善。<a id="a-1x"></a>若尔前佛及所度生已涅槃者。<a id="a-1y"></a>后佛于彼既不发得别解律仪。<a id="a-1z"></a>如何尸罗无减前过。<a id="a-20"></a>以一切佛别解律仪皆从一切有情处得。<a id="a-21"></a>设彼有情今犹在者。<a id="a-22"></a>后佛从彼亦得律仪。<a id="a-23"></a>故后尸罗无减前过。<a id="a-24"></a>已说从彼得诸律仪。<a id="a-25"></a>得不律仪定从一切有情业道。<a id="a-26"></a>无少分境及不具支不律仪者。<a id="a-27"></a>此定无有由一切因。<a id="a-28"></a>下品等心无俱起故。<a id="a-29"></a>若有一类由下品心得不律仪。<a id="a-2A"></a>后于异时由上品心断众生命。<a id="a-2B"></a>彼但成就下不律仪。<a id="a-2C"></a>亦成杀生上品表等。<a id="a-2D"></a>中品上品例此应知。<a id="a-2E"></a>此中何名不律仪者。<a id="a-2F"></a>谓诸屠羊屠鸡屠猪捕鸟捕鱼。<a id="a-2G"></a>猎兽劫盗魁脍典狱。<a id="a-2H"></a>缚龙煮狗及罝弶等。<a id="a-2I"></a>等言类显王典刑罚及余听察断罪等人。<a id="a-2J"></a>但恒有害心名不律仪者。<a id="a-2K"></a>由彼一类住不律仪。<a id="a-2L"></a>或有不律仪名不律仪者。<a id="a-2M"></a>言屠羊者。<a id="a-2N"></a>谓为活命要期尽寿恒欲害羊。<a id="a-2O"></a>余随所应当知亦尔。<a id="a-2P"></a>遍于有情界得诸律仪其理可尔。<a id="a-2Q"></a>由普欲利乐胜阿世耶而受得故。<a id="a-2R"></a>非屠羊等不律仪人于己至亲有损害意。<a id="a-2S"></a>乃至为救自身命缘亦不欲杀。<a id="a-2T"></a>如何可说普于一切得不律仪。<a id="a-2U"></a>由彼至亲若为羊等于彼亦可有损害心。<a id="a-2V"></a>既知至亲现非羊等。<a id="a-2W"></a>如何于彼可有害心。<a id="a-2X"></a>又圣必无作羊等理。<a id="a-2Y"></a>如何于彼得不律仪。<a id="a-2Z"></a>若观未来羊等自体。<a id="a-2a"></a>于现相续得不律仪。<a id="a-2b"></a>是则羊等于未来世亦有至亲及圣自体。<a id="a-2c"></a>于彼决定无损害心。<a id="a-2d"></a>是则应观未来自体。<a id="a-2e"></a>不于现在得不律仪。<a id="a-2f"></a>于羊等现身既有害意。<a id="a-2g"></a>如何不于彼得不律仪。<a id="a-2h"></a>于母等现身既无害意。<a id="a-2i"></a>如何亦于彼得不律仪。<a id="a-2j"></a>于等事中应求异理。<a id="a-2k"></a>又屠羊等不律仪人。<a id="a-2l"></a>于一生中不与不取。<a id="a-2m"></a>于己妻妾住知足心。<a id="a-2n"></a>哑不能言无语四过。<a id="a-2o"></a>如何彼亦得具支不律仪。<a id="a-2p"></a>彼遍损善阿世耶故。<a id="a-2q"></a>虽哑不言而身表语所欲说义故得具支。<a id="a-2r"></a>若尔彼人或时先受二三学处。<a id="a-2s"></a>后但受杀。<a id="a-2t"></a>于余不损善阿世耶。<a id="a-2u"></a>如何具发七支恶戒。<a id="a-2v"></a>毗婆沙者作如是言。<a id="a-2w"></a>必无缺支及余一分可得名住不律仪人。<a id="a-2x"></a>经部诸师作如是说。<a id="a-2y"></a>随所期限支具不具及全分一分皆得不律仪。<a id="a-2z"></a>律仪亦然。<a id="a-30"></a>唯除八戒。<a id="a-31"></a>由随彼量善恶尸罗性相相违互相遮故。<a id="a-32"></a>已说从彼得不律仪。<a id="a-33"></a>得不律仪及余无表。<a id="a-34"></a>如何方便未说当说。<a id="a-35"></a>颂曰。</p>
  <p id="a36">诸得不律仪　　由作及誓受</p>
  <p id="a37">得所余无表　　由田受重行</p>
  <p id="a38">论曰。<a id="a-39"></a>诸不律仪由二因得。<a id="a-3A"></a>一者生在不律仪家。<a id="a-3B"></a>由初现行杀等加行。<a id="a-3C"></a>二者虽复生在余家。<a id="a-3D"></a>由初要期受杀等事。<a id="a-3E"></a>谓我当作如是事业。<a id="a-3F"></a>以求财物养活自身。<a id="a-3G"></a>当于尔时便发恶戒。<a id="a-3H"></a>得余无表由三种因。<a id="a-3I"></a>一者由田。<a id="a-3J"></a>谓于如是诸福田所施园林等。<a id="a-3K"></a>彼善无表初施便生。<a id="a-3L"></a>如说有依诸福业事。<a id="a-3M"></a>二者由受。<a id="a-3N"></a>谓自誓言。<a id="a-3O"></a>若未礼佛不先食等。<a id="a-3P"></a>或作誓限。<a id="a-3Q"></a>于斋日月半月及年常施食施。<a id="a-3R"></a>三由重行。<a id="a-3S"></a>谓起如是殷重作意行善行恶。<a id="a-3T"></a>由此三因起余无表。<a id="a-3U"></a>如是已说得律仪等。<a id="a-3V"></a>舍律仪等未说当说。<a id="a-3W"></a>具云何舍别解律仪。<a id="a-3X"></a>颂曰。</p>
  <p id="a3Y">舍别解调伏　　由故舍命终</p>
  <p id="a3Z">及二形俱生　　断善根夜尽</p>
  <p id="a3a">有说由犯重　　余说由法灭</p>
  <p id="a3b">伽湿弥罗说　　犯二如负财</p>
  <p id="a3c">论曰。<a id="a-3d"></a>言调伏者意显律仪。<a id="a-3e"></a>由此能令根调伏故。<a id="a-3f"></a>唯除近住所余七种别解律仪。<a id="a-3g"></a>由四缘舍。<a id="a-3h"></a>一由意乐对有解人发有表业舍学处故。<a id="a-3i"></a>二由弃舍众同分故。<a id="a-3j"></a>三由二形俱时生故。<a id="a-3k"></a>四由所因善根断故。<a id="a-3l"></a>舍近住戒由前四缘及由夜尽。<a id="a-3m"></a>是故总说别解律仪由五缘舍。<a id="a-3n"></a>何缘舍戒由此五缘。<a id="a-3o"></a>与受相违表业生故。<a id="a-3p"></a>所依舍故。<a id="a-3q"></a>所依变故。<a id="a-3r"></a>所因断故。<a id="a-3s"></a>过期限故。<a id="a-3t"></a>有余部说。<a id="a-3u"></a>于四极重感堕罪中。<a id="a-3v"></a>若随犯一亦舍勤策苾刍律仪。<a id="a-3w"></a>有余部言。<a id="a-3x"></a>由正法灭亦能令舍别解律仪。<a id="a-3y"></a>以法灭时一切学处结界羯磨皆止息故。<a id="a-3z"></a>迦湿弥罗国毗婆沙师言。<a id="a-40"></a>犯根本罪时不舍出家戒。<a id="a-41"></a>所以然者。<a id="a-42"></a>非犯一边一切律仪应遍舍故。<a id="a-43"></a>非犯余罪有断尸罗。<a id="a-44"></a>然有二名。<a id="a-45"></a>谓持犯戒。<a id="a-46"></a>如有财者负他债时名为富人及负债者。<a id="a-47"></a>若于所犯发露悔除名具尸罗。<a id="a-48"></a>不名犯戒。<a id="a-49"></a>如还债已但名富人。<a id="a-4A"></a>若尔何缘薄伽梵说犯四重者不名苾刍。<a id="a-4B"></a>不名沙门非释迦子。<a id="a-4C"></a>破苾刍体害沙门性。<a id="a-4D"></a>坏灭堕落立他胜名。<a id="a-4E"></a>依胜义苾刍密意作是说。<a id="a-4F"></a>此言凶勃。<a id="a-4G"></a>凶勃者何。<a id="a-4H"></a>谓于世尊了义所说以别义释令成不了。<a id="a-4I"></a>与多烦恼者为犯重罪缘。<a id="a-4J"></a>宁知此言是了义说。<a id="a-4K"></a>由律自释有四苾刍。<a id="a-4L"></a>一名想苾刍。<a id="a-4M"></a>二自称苾刍。<a id="a-4N"></a>三乞丐苾刍。<a id="a-4O"></a>四破惑苾刍。<a id="a-4P"></a>此义中言非苾刍者。<a id="a-4Q"></a>谓非白四羯磨受具足戒苾刍。<a id="a-4R"></a>非此苾刍先是胜义。<a id="a-4S"></a>后由犯重成非苾刍。<a id="a-4T"></a>故知此言是了义说。<a id="a-4U"></a>然彼所说。<a id="a-4V"></a>非犯一边一切律仪应遍舍者。<a id="a-4W"></a>彼言便是征诘大师。<a id="a-4X"></a>大师此中立如是喻。<a id="a-4Y"></a>如多罗树若被断头必不复能生长广大。<a id="a-4Z"></a>诸苾刍等犯重亦然。<a id="a-4a"></a>大师此中喻显何义。<a id="a-4b"></a>意显于戒随犯一边根本重罪。<a id="a-4c"></a>令余所受必不复能生长广大。<a id="a-4d"></a>谓彼毁犯诸重罪时。<a id="a-4e"></a>违越苾刍根本行故。<a id="a-4f"></a>与极猛利无惭无愧共相应故。<a id="a-4g"></a>行根既断。<a id="a-4h"></a>理应遍舍一切律仪。<a id="a-4i"></a>又犯重人世尊不许食僧祇食下至一抟。<a id="a-4j"></a>践毗诃罗一足跟地。<a id="a-4k"></a>摈出一切苾刍事业。<a id="a-4l"></a>大师依彼说如是言。<a id="a-4m"></a>应速拔除稻禾稗莠。<a id="a-4n"></a>应速简弃腐朽栋梁。<a id="a-4o"></a>应速簸扬种中糠秕。<a id="a-4p"></a>如是应速驱摈众中实非苾刍称苾刍者。<a id="a-4q"></a>彼苾刍体其相如何。<a id="a-4r"></a>随相是何体必应有。<a id="a-4s"></a>以世尊说准他当知有四沙门。<a id="a-4t"></a>更无第五。<a id="a-4u"></a>所言四者。<a id="a-4v"></a>一胜道沙门。<a id="a-4w"></a>二示道沙门。<a id="a-4x"></a>三命道沙门。<a id="a-4y"></a>四污道沙门。<a id="a-4z"></a>虽有此说而彼唯有余沙门相故名沙门。<a id="a-50"></a>如被烧材假鹦鹉[此/束]涸池败种火轮死人。<a id="a-51"></a>若犯重人非苾刍者。<a id="a-52"></a>则应无有授学苾刍。<a id="a-53"></a>不说犯重人皆成他胜罪。<a id="a-54"></a>但成他胜罪。<a id="a-55"></a>定说非苾刍。<a id="a-56"></a>谓或有人相续殊胜。<a id="a-57"></a>虽犯极重戒而非他胜罪。<a id="a-58"></a>由彼无有一念覆心。<a id="a-59"></a>法主世尊制立如是。<a id="a-5A"></a>若犯他胜便非苾刍。<a id="a-5B"></a>何不重令出家受戒。<a id="a-5C"></a>由彼相续已为极重无惭愧怀。<a id="a-5D"></a>无力能发出家律仪。<a id="a-5E"></a>如蕉种故。<a id="a-5F"></a>非观彼有苾刍律仪故。<a id="a-5G"></a>不重令出家受戒。<a id="a-5H"></a>所以然者。<a id="a-5I"></a>设彼后时谓是苾刍更舍所学亦不许彼重出家故。<a id="a-5J"></a>于此无义苦救何为。<a id="a-5K"></a>若如是人犹有苾刍性。<a id="a-5L"></a>应自归礼如是类苾刍。<a id="a-5M"></a>正法灭时虽无一切结界羯磨及毗奈耶。<a id="a-5N"></a>未得律仪无新得理。<a id="a-5O"></a>而先得者无有舍义。<a id="a-5P"></a>静虑无漏二律仪等。<a id="a-5Q"></a>云何当舍。<a id="a-5R"></a>颂曰。</p>
  <p id="a5S">舍定生善法　　由易地退等</p>
  <p id="a5T">舍圣由得果　　练根及退失</p>
  <p id="a5U">论曰。<a id="a-5V"></a>诸静虑地所系善法由二缘舍。<a id="a-5W"></a>一由易地。<a id="a-5X"></a>谓从下地生上地时。<a id="a-5Y"></a>或上地没来生下地。<a id="a-5Z"></a>二由得退。<a id="a-5a"></a>谓从已获胜定功德还退失时。<a id="a-5b"></a>等言为显舍众同分亦舍少分殊胜善根。<a id="a-5c"></a>如色界中所有善法由易地退舍。<a id="a-5d"></a>无色界亦然。<a id="a-5e"></a>唯无律仪与色界异。<a id="a-5f"></a>无漏善法由三缘舍。<a id="a-5g"></a>一由得果谓得果时舍前向道及果道故。<a id="a-5h"></a>二由练根。<a id="a-5i"></a>谓练根位由得利道舍钝道故。<a id="a-5j"></a>三由退失。<a id="a-5k"></a>谓得退时退失果道胜果道故。<a id="a-5l"></a>如是已说舍诸律仪。<a id="a-5m"></a>不律仪云何舍。<a id="a-5n"></a>颂曰。</p>
  <p id="a5o">舍恶戒由死　　得戒二形生</p>
  <p id="a5p">论曰。<a id="a-5q"></a>诸不律仪由三缘舍。<a id="a-5r"></a>一者由死舍所依故。<a id="a-5s"></a>二由得戒。<a id="a-5t"></a>谓若受得别解律仪。<a id="a-5u"></a>或由获得静虑律仪恶戒便舍。<a id="a-5v"></a>由因缘力得律仪时。<a id="a-5w"></a>诸不律仪一切皆断。<a id="a-5x"></a>以善恶戒其性相违。<a id="a-5y"></a>善戒于中势力强故。<a id="a-5z"></a>三由相续二形俱生。<a id="a-60"></a>以于尔时所依变故。<a id="a-61"></a>住恶戒者。<a id="a-62"></a>虽或有时起不作思舍刀网等。<a id="a-63"></a>若不受得诸善律仪。<a id="a-64"></a>诸不律仪无容弃舍。<a id="a-65"></a>譬如虽避发病因缘。<a id="a-66"></a>不服良药病终难愈。<a id="a-67"></a>不律仪者。<a id="a-68"></a>受近住戒至夜尽位舍律仪时。<a id="a-69"></a>为得不律仪。<a id="a-6A"></a>为名处中者。<a id="a-6B"></a>有余师说。<a id="a-6C"></a>得不律仪。<a id="a-6D"></a>恶阿世耶非永舍故。<a id="a-6E"></a>如停热铁赤灭青生。<a id="a-6F"></a>有余师言。<a id="a-6G"></a>若不更作无缘令彼得不律仪。<a id="a-6H"></a>以不律仪依表得故。<a id="a-6I"></a>处中无表舍复云何。<a id="a-6J"></a>颂曰。</p>
  <p id="a6K">舍中由受势　　作事寿根断</p>
  <p id="a6L">论曰。<a id="a-6M"></a>处中无表舍由六缘。<a id="a-6N"></a>一由受心断坏故舍。<a id="a-6O"></a>谓舍所受。<a id="a-6P"></a>作是念言。<a id="a-6Q"></a>我从今时弃先所受。<a id="a-6R"></a>二由势力断坏故舍。<a id="a-6S"></a>谓由净信烦恼势力所引无表。<a id="a-6T"></a>彼二限势若断坏时无表便舍。<a id="a-6U"></a>如所放箭及陶家轮。<a id="a-6V"></a>弦等势力尽时便止。<a id="a-6W"></a>三由作业断坏故舍。<a id="a-6X"></a>谓如所受后更不作。<a id="a-6Y"></a>四由事物断坏故舍。<a id="a-6Z"></a>事物者何。<a id="a-6a"></a>谓所舍施寺舍敷具制多园林。<a id="a-6b"></a>及所施为罝网等事。<a id="a-6c"></a>五由寿命断坏故舍。<a id="a-6d"></a>谓所依止有转易故。<a id="a-6e"></a>六由善根断坏故舍。<a id="a-6f"></a>谓起加行断善根时。<a id="a-6g"></a>便舍善根所引无表。<a id="a-6h"></a>欲非色善及余一切非色染法舍。<a id="a-6i"></a>复云何。<a id="a-6j"></a>颂曰。</p>
  <p id="a6k">舍欲非色善　　由根断上生</p>
  <p id="a6l">由对治道生　　舍诸非色染</p>
  <p id="a6m">论曰。<a id="a-6n"></a>欲界一切非色善法舍由二缘。<a id="a-6o"></a>一断善根。<a id="a-6p"></a>二生上界。<a id="a-6q"></a>三界一切非色染法舍由一缘。<a id="a-6r"></a>谓彼但由对治道起。<a id="a-6s"></a>若此品类能断道生。<a id="a-6t"></a>当舍此中所有烦恼及彼助伴。<a id="a-6u"></a>非余方便。<a id="a-6v"></a>善恶律仪何有情有。<a id="a-6w"></a>颂曰。</p>
  <p id="a6x">恶戒人除北　　二黄门二形</p>
  <p id="a6y">律仪亦在天　　唯人具三种</p>
  <p id="a6z">生欲天色界　　有静虑律仪</p>
  <p id="a70">无漏并无色　　除中定无想</p>
  <p id="a71">论曰。<a id="a-72"></a>唯于人趣有不律仪。<a id="a-73"></a>然除北洲唯三方有。<a id="a-74"></a>于三洲内。<a id="a-75"></a>复除扇搋及半择迦具二形者。<a id="a-76"></a>律仪亦尔。<a id="a-77"></a>谓于人中除前所除。<a id="a-78"></a>并天亦有。<a id="a-79"></a>故于二趣容有律仪。<a id="a-7A"></a>复以何缘知扇搋等所有相续非律仪依。<a id="a-7B"></a>由经律中有诚证故。<a id="a-7C"></a>谓契经说。<a id="a-7D"></a>佛告大名。<a id="a-7E"></a>诸有在家白衣男子男根成就。<a id="a-7F"></a>归佛法僧起殷净心。<a id="a-7G"></a>发诚谛语自称我是邬波索迦。<a id="a-7H"></a>愿尊忆持慈悲护念。<a id="a-7I"></a>齐是名曰邬波索迦。<a id="a-7J"></a>毗奈耶中亦作是说。<a id="a-7K"></a>汝应除弃此色类人。<a id="a-7L"></a>故知律仪非彼类有。<a id="a-7M"></a>复由何理彼无律仪。<a id="a-7N"></a>由二所依所起烦恼于一相续俱增上故。<a id="a-7O"></a>于正思择无堪能故。<a id="a-7P"></a>无有极重惭愧心故。<a id="a-7Q"></a>若尔何故无不律仪。<a id="a-7R"></a>彼于恶中心不定故。<a id="a-7S"></a>又若是处有善律仪。<a id="a-7T"></a>则恶律仪于彼亦有。<a id="a-7U"></a>由此二种相翻立故。<a id="a-7V"></a>北俱卢人无受及定。<a id="a-7W"></a>及无造恶胜阿世耶。<a id="a-7X"></a>是故彼无善戒恶戒。<a id="a-7Y"></a>猛利惭愧恶趣中无。<a id="a-7Z"></a>故律不律仪于彼亦非有。<a id="a-7a"></a>与胜惭愧相应相违。<a id="a-7b"></a>方有律仪不律仪故。<a id="a-7c"></a>又扇搋等如碱卤田故不能生善戒恶戒。<a id="a-7d"></a>世间现见诸碱卤田。<a id="a-7e"></a>不能滋生嘉苗秽草。<a id="a-7f"></a>若尔何故契经中言有卵生龙半月八日。<a id="a-7g"></a>每从宫出来至人间。<a id="a-7h"></a>求受八支近住斋戒。<a id="a-7i"></a>此得妙行。<a id="a-7j"></a>非得律仪。<a id="a-7k"></a>是故律仪唯人天有。<a id="a-7l"></a>然唯人具三种律仪。<a id="a-7m"></a>谓别解脱静虑无漏。<a id="a-7n"></a>若生欲天及生色界。<a id="a-7o"></a>皆容得有静虑律仪。<a id="a-7p"></a>生无色界彼必非有。<a id="a-7q"></a>无漏律仪亦在无色。<a id="a-7r"></a>谓若生在欲界天中及生色界中。<a id="a-7s"></a>除中定无想皆容得有无漏律仪。<a id="a-7t"></a>生无色中唯得成就以无色故必不现起。<a id="a-7u"></a>因辩诸业性相不同。<a id="a-7v"></a>当释经中所摽诸业。<a id="a-7w"></a>且经中说。<a id="a-7x"></a>业有三种。<a id="a-7y"></a>善恶无记。<a id="a-7z"></a>其相云何。<a id="a-80"></a>颂曰。</p>
  <p id="a81">安不安非业　　名善恶无记</p>
  <p id="a82">论曰。<a id="a-83"></a>如是名为善等业相。<a id="a-84"></a>谓安隐业说名为善。<a id="a-85"></a>能得可爱异熟涅槃。<a id="a-86"></a>暂永二时济众苦故。<a id="a-87"></a>不安隐业名为不善。<a id="a-88"></a>由此能招非爱异熟。<a id="a-89"></a>与前安隐性相违故。<a id="a-8A"></a>非前二业立无记名。<a id="a-8B"></a>不可记为善不善故。<a id="a-8C"></a>又经中说。<a id="a-8D"></a>业有三种。<a id="a-8E"></a>福非福等。<a id="a-8F"></a>其相云何。<a id="a-8G"></a>颂曰。</p>
  <p id="a8H">福非福不动　　欲善业名福</p>
  <p id="a8I">不善名非福　　上界善不动</p>
  <p id="a8J">约自地处所　　业果无动故</p>
  <p id="a8K">论曰。<a id="a-8L"></a>欲界善业说名为福。<a id="a-8M"></a>招可爱果益有情故。<a id="a-8N"></a>诸不善业说名非福。<a id="a-8O"></a>招非爱果损有情故。<a id="a-8P"></a>上二界善说名不动。<a id="a-8Q"></a>岂不世尊说下三定皆名有动。<a id="a-8R"></a>圣说此中有寻伺等名为动故。<a id="a-8S"></a>由下三定有寻伺等灾患未息故立动名。<a id="a-8T"></a>不动经中据能感得不动异熟说名不动。<a id="a-8U"></a>如何有动定招无动异熟。<a id="a-8V"></a>虽此定中有灾患动。<a id="a-8W"></a>而业对果非如欲界有动转故立不动名。<a id="a-8X"></a>谓欲界中余趣处业。<a id="a-8Y"></a>由别缘力异趣处受。<a id="a-8Z"></a>以或有业能感外内财位形量色力乐等。<a id="a-8a"></a>于天等中此业应熟。<a id="a-8b"></a>由别缘力所引转故。<a id="a-8c"></a>于人等中此业便熟。<a id="a-8d"></a>色无色界余地处业。<a id="a-8e"></a>无容转令异地处受。<a id="a-8f"></a>业果处定立不动名。<a id="a-8g"></a>又经中说。<a id="a-8h"></a>业有三种。<a id="a-8i"></a>顺乐受等。<a id="a-8j"></a>其相云何。<a id="a-8k"></a>颂曰。</p>
  <p id="a8l">顺乐苦非二　　善至三顺乐</p>
  <p id="a8m">诸不善顺苦　　上善顺非二</p>
  <p id="a8n">余说下亦有　　由中招异熟</p>
  <p id="a8o">又许此三业　　非前后熟故</p>
  <p id="a8p">顺受总有五　　谓自性相应</p>
  <p id="a8q">及所缘异熟　　现前差别故</p>
  <p id="a8r">论曰。<a id="a-8s"></a>诸善业中始从欲界至第三静虑名顺乐受业。<a id="a-8t"></a>以诸乐受唯至此故。<a id="a-8u"></a>诸不善业名顺苦受。<a id="a-8v"></a>过三静虑上地诸善业。<a id="a-8w"></a>说名为顺不苦不乐受。<a id="a-8x"></a>此上都无苦乐受故。<a id="a-8y"></a>非此诸业唯感受果。<a id="a-8z"></a>应知亦感彼受资粮。<a id="a-90"></a>受及资粮此中名受。<a id="a-91"></a>有余师说。<a id="a-92"></a>下诸地中亦有第三顺非二业。<a id="a-93"></a>由中定业招异熟故。<a id="a-94"></a>若异此者。<a id="a-95"></a>中间定业应无异熟。<a id="a-96"></a>或应无业。<a id="a-97"></a>以无苦乐异熟果故。<a id="a-98"></a>有余师说。<a id="a-99"></a>此业能感根本地中乐根异熟。<a id="a-9A"></a>有说。<a id="a-9B"></a>此业不感受果。<a id="a-9C"></a>二说俱与本论相违。<a id="a-9D"></a>故本论言。<a id="a-9E"></a>颇有业感心受异熟非身耶。<a id="a-9F"></a>曰有。<a id="a-9G"></a>谓善无寻业。<a id="a-9H"></a>又本论说。<a id="a-9I"></a>颇有三业非前非后受异熟耶。<a id="a-9J"></a>曰有。<a id="a-9K"></a>谓顺乐受业色。<a id="a-9L"></a>顺苦受业心心所法。<a id="a-9M"></a>顺不苦不乐受业心不相应行。<a id="a-9N"></a>乃至广说。<a id="a-9O"></a>由此证知下地亦有顺非二业。<a id="a-9P"></a>非离欲界有此三业俱时熟故。<a id="a-9Q"></a>此业为善为不善耶。<a id="a-9R"></a>是善而劣。<a id="a-9S"></a>若尔便与所说相违。<a id="a-9T"></a>谓善至三名顺乐受。<a id="a-9U"></a>得可爱果名为善业。<a id="a-9V"></a>应知彼据多分为言。<a id="a-9W"></a>此业与受体性既殊。<a id="a-9X"></a>如何说为顺乐受等。<a id="a-9Y"></a>业与乐受体性虽殊。<a id="a-9Z"></a>而能为因利益乐受。<a id="a-9a"></a>或复此业是乐所受。<a id="a-9b"></a>彼乐如何能受于业。<a id="a-9c"></a>乐是此业异熟果故。<a id="a-9d"></a>或复彼乐是业所受。<a id="a-9e"></a>由此能受乐异熟故。<a id="a-9f"></a>如顺浴散。<a id="a-9g"></a>此亦应然。<a id="a-9h"></a>是故名为顺乐受业。<a id="a-9i"></a>顺余二业应知亦尔。<a id="a-9j"></a>总说顺受略有五种。<a id="a-9k"></a>一自性顺受。<a id="a-9l"></a>谓一切受。<a id="a-9m"></a>如契经说。<a id="a-9n"></a>受乐受时如实了知受于乐受。<a id="a-9o"></a>乃至广说。<a id="a-9p"></a>二相应顺受。<a id="a-9q"></a>谓一切触。<a id="a-9r"></a>如契经说。<a id="a-9s"></a>顺乐受触。<a id="a-9t"></a>乃至广说。<a id="a-9u"></a>三所缘顺受。<a id="a-9v"></a>谓一切境。<a id="a-9w"></a>如契经说。<a id="a-9x"></a>眼见色已。<a id="a-9y"></a>唯受于色不受色贪。<a id="a-9z"></a>乃至广说。<a id="a-A0"></a>由色等是受所缘故。<a id="a-A1"></a>四异熟顺受。<a id="a-A2"></a>谓感异熟业。<a id="a-A3"></a>如契经说。<a id="a-A4"></a>顺现受业。<a id="a-A5"></a>乃至广说。<a id="a-A6"></a>五现前顺受。<a id="a-A7"></a>谓正现行受。<a id="a-A8"></a>如契经言。<a id="a-A9"></a>受乐受时二受便灭。<a id="a-AA"></a>乃至广说。<a id="a-AB"></a>非此乐受现在前时有余受能受此乐受。<a id="a-AC"></a>但据乐受自体现前即说名为受于乐受。<a id="a-AD"></a>此中但说异熟顺受。<a id="a-AE"></a>由业能招受异熟故。<a id="a-AF"></a>虽业与受体性有殊。<a id="a-AG"></a>而得名为顺乐受等。<a id="a-AH"></a>如是三业有定不定。<a id="a-AI"></a>其相云何。<a id="a-AJ"></a>颂曰。</p>
  <p id="aAK">此有定不定　　定三顺现等</p>
  <p id="aAL">或说业有五　　余师说四句</p>
  <p id="aAM">论曰。<a id="a-AN"></a>此上所说顺乐受等。<a id="a-AO"></a>应知各有定不定异。<a id="a-AP"></a>非定受故立不定名。<a id="a-AQ"></a>定复有三。<a id="a-AR"></a>一顺现法受。<a id="a-AS"></a>二顺次生受。<a id="a-AT"></a>三顺后次受。<a id="a-AU"></a>此三定业并前不定总成四种。<a id="a-AV"></a>或有欲令不定受业复有二种。<a id="a-AW"></a>谓于异熟有定不定。<a id="a-AX"></a>并定业三合成五种顺现法受者。<a id="a-AY"></a>谓此生造即此生熟。<a id="a-AZ"></a>顺次生受者。<a id="a-Aa"></a>谓此生造第二生熟。<a id="a-Ab"></a>顺后次受者。<a id="a-Ac"></a>谓此生造从第三生后次第熟。<a id="a-Ad"></a>有余师说。<a id="a-Ae"></a>顺现法受业。<a id="a-Af"></a>余生亦得熟。<a id="a-Ag"></a>随初熟位建立业名为顺现等。<a id="a-Ah"></a>勿强力业异熟果少。<a id="a-Ai"></a>毗婆沙师不许此义。<a id="a-Aj"></a>以或有业果近非胜。<a id="a-Ak"></a>或有相违。<a id="a-Al"></a>譬如外种经三半月葵便结实。<a id="a-Am"></a>要经六月麦方结实。<a id="a-An"></a>譬喻者说业有四句。<a id="a-Ao"></a>一者有业于时分定异熟不定。<a id="a-Ap"></a>谓顺现等三非定得异熟。<a id="a-Aq"></a>二者有业于异熟定时分不定。<a id="a-Ar"></a>谓不定业定得异熟。<a id="a-As"></a>三者有业于二俱定。<a id="a-At"></a>谓顺现等定得异熟。<a id="a-Au"></a>四者有业于二俱不定。<a id="a-Av"></a>谓不定业非定得异熟。<a id="a-Aw"></a>彼说诸业总成八种。<a id="a-Ax"></a>谓顺现受有定不定。<a id="a-Ay"></a>乃至不定亦有二种。<a id="a-Az"></a>于此所说业差别中。<a id="a-B0"></a>颂曰。</p>
  <p id="aB1">四善容俱作　　引同分唯三</p>
  <p id="aB2">诸处造四种　　地狱善除现</p>
  <p id="aB3">坚于离染地　　异生不造生</p>
  <p id="aB4">圣不造生后　　并欲有顶退</p>
  <p id="aB5">论曰。<a id="a-B6"></a>顺现法受等三业唯定并不定为四。<a id="a-B7"></a>是说为善。<a id="a-B8"></a>此中唯显时定不定。<a id="a-B9"></a>释经所说四业相故。<a id="a-BA"></a>颇有四业俱时作耶。<a id="a-BB"></a>容有。<a id="a-BC"></a>云何。<a id="a-BD"></a>遣三使已自行邪欲俱时究竟。<a id="a-BE"></a>几业能引众同分耶。<a id="a-BF"></a>能引唯三。<a id="a-BG"></a>除顺现受。<a id="a-BH"></a>现身同分先业引故。<a id="a-BI"></a>何界何趣能造几业。<a id="a-BJ"></a>诸界诸趣或善或恶。<a id="a-BK"></a>随其所应皆容造四。<a id="a-BL"></a>总开如是若就别遮。<a id="a-BM"></a>于地狱中善除顺现。<a id="a-BN"></a>无爱果故余皆得造。<a id="a-BO"></a>不退姓名坚。<a id="a-BP"></a>彼于离染地。<a id="a-BQ"></a>若异生类除顺生受可造余三。<a id="a-BR"></a>圣者双除顺生顺后可造余二。<a id="a-BS"></a>异生不退无次更生。<a id="a-BT"></a>后还生下。<a id="a-BU"></a>不退圣者必无还生下诸地故。<a id="a-BV"></a>随所生地容造顺现受。<a id="a-BW"></a>造不定业一切处无遮。<a id="a-BX"></a>然诸圣者若于欲界及有顶处已得离染。<a id="a-BY"></a>虽有退堕而亦不造顺生后业。<a id="a-BZ"></a>从彼退者必退果故。<a id="a-Ba"></a>诸退果已必不命终。<a id="a-Bb"></a>如后当辩。<a id="a-Bc"></a>住中有位亦造业耶。<a id="a-Bd"></a>亦造。<a id="a-Be"></a>云何。<a id="a-Bf"></a>颂曰。</p>
  <p id="aBg">欲中有能造　　二十二种业</p>
  <p id="aBh">皆顺现受摄　　类同分一故</p>
  <p id="aBi">论曰。<a id="a-Bj"></a>于欲界中住中有位。<a id="a-Bk"></a>容有能造二十二业。<a id="a-Bl"></a>谓中有位及处胎中。<a id="a-Bm"></a>出胎以后各有五位。<a id="a-Bn"></a>胎中五者。<a id="a-Bo"></a>一羯剌蓝。<a id="a-Bp"></a>二頞部昙。<a id="a-Bq"></a>三闭尸。<a id="a-Br"></a>四键南。<a id="a-Bs"></a>五钵罗奢佉。<a id="a-Bt"></a>胎外五者。<a id="a-Bu"></a>一婴孩。<a id="a-Bv"></a>二童子。<a id="a-Bw"></a>三少年。<a id="a-Bx"></a>四中年。<a id="a-By"></a>五老年。<a id="a-Bz"></a>住中有位能造中有乃至老年定不定业。<a id="a-C0"></a>应知如是中有所造十一种定业。<a id="a-C1"></a>皆顺现受摄。<a id="a-C2"></a>由类同分无差别故。<a id="a-C3"></a>谓此中有位与自类十位。<a id="a-C4"></a>一众同分一业引故。<a id="a-C5"></a>由此不别说顺中有受业。<a id="a-C6"></a>即顺生等业所引故。<a id="a-C7"></a>诸定受业其相云何。<a id="a-C8"></a>颂曰。</p>
  <p id="aC9">由重惑净心　　及是恒所造</p>
  <p id="aCA">于功德田起　　害父母业定</p>
  <p id="aCB">论曰。<a id="a-CC"></a>若所造业。<a id="a-CD"></a>由重烦恼或淳净心。<a id="a-CE"></a>或常所作。<a id="a-CF"></a>或于增上功德田起。<a id="a-CG"></a>功德田者。<a id="a-CH"></a>谓佛法僧。<a id="a-CI"></a>或胜补特伽罗。<a id="a-CJ"></a>谓得胜果胜定。<a id="a-CK"></a>于此田所虽无重惑及淳净心亦非常行。<a id="a-CL"></a>若善不善所起诸业。<a id="a-CM"></a>或于父母随轻重心行损害事。<a id="a-CN"></a>如是一切皆定业摄。<a id="a-CO"></a>余非定受。<a id="a-CP"></a>现法果业其相云何。<a id="a-CQ"></a>颂曰。</p>
  <p id="aCR">由田意殊胜　　及定招异熟</p>
  <p id="aCS">得永离地业　　定招现法果</p>
  <p id="aCT">论曰。<a id="a-CU"></a>由田胜者。<a id="a-CV"></a>闻有苾刍于僧众中作女人语。<a id="a-CW"></a>彼于现世转作女人。<a id="a-CX"></a>此等传闻其类非一。<a id="a-CY"></a>由意胜者。<a id="a-CZ"></a>闻有黄门救脱诸牛黄门事故。<a id="a-Ca"></a>彼于现世转作丈夫。<a id="a-Cb"></a>此等传闻事亦非一。<a id="a-Cc"></a>或生此地永离此地染。<a id="a-Cd"></a>于此地中诸善不善业。<a id="a-Ce"></a>于异熟定位不定者。<a id="a-Cf"></a>此业必能招现法果。<a id="a-Cg"></a>若有余位顺定受业。<a id="a-Ch"></a>彼必定无永离染义。<a id="a-Ci"></a>必于余位受异熟果。<a id="a-Cj"></a>若于异熟亦不定者。<a id="a-Ck"></a>永离染故不受异熟。<a id="a-Cl"></a>何田起业定即受耶。<a id="a-Cm"></a>颂曰。</p>
  <p id="aCn">于佛上首僧　　及灭定无诤</p>
  <p id="aCo">慈见修道出　　损益业即受</p>
  <p id="aCp">论曰。<a id="a-Cq"></a>于如是类功德田中为善恶业定即受果。<a id="a-Cr"></a>功德田者。<a id="a-Cs"></a>谓佛上首僧。<a id="a-Ct"></a>约补特伽罗差别有五。<a id="a-Cu"></a>一从灭定出。<a id="a-Cv"></a>谓此定中得心寂静。<a id="a-Cw"></a>此定寂静似涅槃故。<a id="a-Cx"></a>若从此定初起心时。<a id="a-Cy"></a>如入涅槃还复出者。<a id="a-Cz"></a>二从无诤出。<a id="a-D0"></a>谓此定中有缘无量有情为境。<a id="a-D1"></a>增上利益意乐随逐。<a id="a-D2"></a>出此定时。<a id="a-D3"></a>有为无量最胜功德所熏修身相续而转。<a id="a-D4"></a>三从慈定出。<a id="a-D5"></a>谓此定中有缘无量有情为境。<a id="a-D6"></a>增上安乐意乐随逐。<a id="a-D7"></a>出此定时。<a id="a-D8"></a>有为无量最胜功德所熏修身相续而转。<a id="a-D9"></a>四从见道出。<a id="a-DA"></a>谓此道中永断一切见所断惑得胜转依。<a id="a-DB"></a>从此出时净身续起。<a id="a-DC"></a>五从修道出。<a id="a-DD"></a>谓此道中永断一切修所断惑得胜转依。<a id="a-DE"></a>从此出时净身续起。<a id="a-DF"></a>故说此五名功德田。<a id="a-DG"></a>若有于中为损益业。<a id="a-DH"></a>此业必定能招即果。<a id="a-DI"></a>若从余定余果出时。<a id="a-DJ"></a>由前所修定非殊胜修所断惑未毕竟尽故彼相续非胜福田。<a id="a-DK"></a>异熟果中受最为胜。<a id="a-DL"></a>今应思择。<a id="a-DM"></a>于诸业中颇有唯招心受异熟。<a id="a-DN"></a>或招身受非心受耶。<a id="a-DO"></a>亦有。<a id="a-DP"></a>云何。<a id="a-DQ"></a>颂曰。</p>
  <p id="aDR">诸善无寻业　　许唯感心受</p>
  <p id="aDS">恶唯感身受　　是感受业异</p>
  <p id="aDT">论曰。<a id="a-DU"></a>善无寻业。<a id="a-DV"></a>谓从中定乃至有顶所有善业。<a id="a-DW"></a>于中能招受异熟者。<a id="a-DX"></a>应知但感心受非身。<a id="a-DY"></a>身受必与寻伺俱故。<a id="a-DZ"></a>诸不善业能感受者。<a id="a-Da"></a>应知但感身受非心。<a id="a-Db"></a>以不善因苦受为果心俱苦受。<a id="a-Dc"></a>决定名忧忧非异熟。<a id="a-Dd"></a>如前已辩。<a id="a-De"></a>有情心狂何识因处。<a id="a-Df"></a>颂曰。</p>
  <p id="aDg">心狂唯意识　　由业异熟生</p>
  <p id="aDh">及怖害违忧　　除北洲在欲</p>
  <p id="aDi">论曰。<a id="a-Dj"></a>有情心狂唯在意识。<a id="a-Dk"></a>若在五识必无心狂。<a id="a-Dl"></a>以五识身无分别故。<a id="a-Dm"></a>由五因故有情心狂。<a id="a-Dn"></a>一由有情业异熟起。<a id="a-Do"></a>谓由彼用药物咒术令他心狂。<a id="a-Dp"></a>或复令他饮非所欲若毒若酒。<a id="a-Dq"></a>或现威严怖禽兽等。<a id="a-Dr"></a>或放猛火焚烧山泽。<a id="a-Ds"></a>或作坑阱陷坠众生。<a id="a-Dt"></a>或余事业令他失念。<a id="a-Du"></a>由此业因于当来世感别异熟能令心狂。<a id="a-Dv"></a>二由惊怖。<a id="a-Dw"></a>谓非人等现可怖形来相逼迫。<a id="a-Dx"></a>有情见已遂致心狂。<a id="a-Dy"></a>三由伤害。<a id="a-Dz"></a>谓因事业恼非人等由彼嗔故伤其支节遂致心狂。<a id="a-E0"></a>四由乖违。<a id="a-E1"></a>谓由身内风热痰界互相违反大种乖适故致心狂。<a id="a-E2"></a>五由愁忧。<a id="a-E3"></a>谓因丧失亲爱等事。<a id="a-E4"></a>愁毒缠怀心遂发狂。<a id="a-E5"></a>如婆私等。<a id="a-E6"></a>若在意识方有心狂。<a id="a-E7"></a>复许心狂业异熟起。<a id="a-E8"></a>如何心受非异熟耶。<a id="a-E9"></a>不说心狂是业异熟。<a id="a-EA"></a>但言是业异熟所生。<a id="a-EB"></a>谓恶业因感不平等异熟大种。<a id="a-EC"></a>依此大种心便失念。<a id="a-ED"></a>故说为狂。<a id="a-EE"></a>如是心狂对于心乱应作四句。<a id="a-EF"></a>谓有心狂而非心乱。<a id="a-EG"></a>乃至广说。<a id="a-EH"></a>狂非乱者。<a id="a-EI"></a>谓诸狂者不染污心。<a id="a-EJ"></a>乱非狂者。<a id="a-EK"></a>谓不狂者诸染污心。<a id="a-EL"></a>狂亦乱者。<a id="a-EM"></a>谓诸狂者诸染污心。<a id="a-EN"></a>非狂乱者。<a id="a-EO"></a>谓不狂者不染污心。<a id="a-EP"></a>除北俱卢所余欲界。<a id="a-EQ"></a>诸有情类容有心狂。<a id="a-ER"></a>谓欲天心尚有狂者。<a id="a-ES"></a>况人恶趣得离心狂。<a id="a-ET"></a>地狱恒狂。<a id="a-EU"></a>多苦逼故。<a id="a-EV"></a>谓诸地狱恒为种种异类苦具伤害末摩猛利难忍。<a id="a-EW"></a>苦受所逼尚不自识。<a id="a-EX"></a>况了是非。<a id="a-EY"></a>故地狱中怨心伤叹。<a id="a-EZ"></a>猖狂驰叫世传有文。<a id="a-Ea"></a>欲界圣中唯除诸佛。<a id="a-Eb"></a>大种乖适容有心狂。<a id="a-Ec"></a>无异熟生。<a id="a-Ed"></a>若有定业必应先受后方得圣。<a id="a-Ee"></a>若非定业。<a id="a-Ef"></a>由得圣故。<a id="a-Eg"></a>能令无果亦无惊怖。<a id="a-Eh"></a>超五畏故。<a id="a-Ei"></a>亦无伤害以诸圣者无非人等憎嫌事故。<a id="a-Ej"></a>亦无愁忧证法性故。<a id="a-Ek"></a>又经中说。<a id="a-El"></a>业有三种。<a id="a-Em"></a>谓曲秽浊。<a id="a-En"></a>其相云何。<a id="a-Eo"></a>颂曰。</p>
  <p id="aEp">说曲秽浊业　　依谄嗔贪生</p>
  <p id="aEq">论曰。<a id="a-Er"></a>身语意三各有三种。<a id="a-Es"></a>谓曲秽浊。<a id="a-Et"></a>如其次第应知依谄嗔贪所生。<a id="a-Eu"></a>谓依谄生身语意业名为曲业。<a id="a-Ev"></a>谄曲类故。<a id="a-Ew"></a>若依嗔生身语意业名为秽业。<a id="a-Ex"></a>嗔秽类故。<a id="a-Ey"></a>若依贪生身语意业名为浊业。<a id="a-Ez"></a>贪浊类故。</p>
 </body>
</html>