<!doctype html>
<html id="z3IBVw017l" data-ver="945">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍论卷第十</h1>
  <h2 id="a2">分别世品第三之三</h2>
  <p id="a3">无明何义。<a id="a-4"></a>谓体非明。<a id="a-5"></a>若尔无明应是眼等。<a id="a-6"></a>既尔。<a id="a-7"></a>此义应谓明无。<a id="a-8"></a>若尔无明体应非有。<a id="a-9"></a>为显有体义不滥余。<a id="a-A"></a>颂曰。</p>
  <p id="aB">明所治无明　　如非亲实等</p>
  <p id="aC">论曰。<a id="a-D"></a>如诸亲友所对怨敌亲友相违名非亲友。<a id="a-E"></a>非异亲友。<a id="a-F"></a>非亲友无。<a id="a-G"></a>谛语名实。<a id="a-H"></a>此所对治虚诳言论名为非实。<a id="a-I"></a>非异于实。<a id="a-J"></a>亦非实无。<a id="a-K"></a>等言为显非法非义非事等性非异非无。<a id="a-L"></a>如是无明别有实体。<a id="a-M"></a>是明所治非异非无。<a id="a-N"></a>云何知然。<a id="a-O"></a>说行缘故。<a id="a-P"></a>复有诚证。<a id="a-Q"></a>颂曰。</p>
  <p id="aR">说为结等故　　非恶慧见故</p>
  <p id="aS">与见相应故　　说能染慧故</p>
  <p id="aT">论曰。<a id="a-U"></a>经说无明以为结缚随眠及漏轭瀑流等。<a id="a-V"></a>非余眼等及体全无可得说为结缚等事。<a id="a-W"></a>故有别法说名无明。<a id="a-X"></a>如恶妻子名无妻子。<a id="a-Y"></a>如是恶慧应名无明。<a id="a-Z"></a>彼非无明有是见故。<a id="a-a"></a>诸染污慧名为恶慧。<a id="a-b"></a>于中有见故非无明。<a id="a-c"></a>若尔非见慧应许是无明。<a id="a-d"></a>不尔。<a id="a-e"></a>无明见相应故。<a id="a-f"></a>无明若是慧应见不相应。<a id="a-g"></a>无二慧体共相应故。<a id="a-h"></a>又说无明能染慧故。<a id="a-i"></a>如契经言。<a id="a-j"></a>贪欲染心令不解脱。<a id="a-k"></a>无明染慧令不清净。<a id="a-l"></a>非慧还能染于慧体。<a id="a-m"></a>如贪异类能染于心。<a id="a-n"></a>无明亦应异慧能染。<a id="a-o"></a>如何不许诸染污慧间杂善慧令不清净说为能染。<a id="a-p"></a>如贪染心令不解脱。<a id="a-q"></a>岂必现起与心相应方说能染。<a id="a-r"></a>然由贪力损缚于心令不解脱。<a id="a-s"></a>后转灭彼贪熏习时心便解脱。<a id="a-t"></a>如是无明染污于慧令不清净。<a id="a-u"></a>非慧相应。<a id="a-v"></a>但由无明损浊于慧。<a id="a-w"></a>如是分别何理相违。<a id="a-x"></a>谁复能遮自所分别。<a id="a-y"></a>然异慧类别有无明。<a id="a-z"></a>如贪异心此说为善。<a id="a-10"></a>有执烦恼皆是无明。<a id="a-11"></a>此亦应同前理遮遣。<a id="a-12"></a>若诸烦恼皆是无明。<a id="a-13"></a>于结等中不应别说。<a id="a-14"></a>亦不应与见等相应。<a id="a-15"></a>见等不应自相应故。<a id="a-16"></a>或亦应说无明染心。<a id="a-17"></a>若谓此中就差别说。<a id="a-18"></a>应于染慧不说总名。<a id="a-19"></a>既许无明别法为体应说此体。<a id="a-1A"></a>其相云何。<a id="a-1B"></a>谓不了知谛实业果。<a id="a-1C"></a>未测何相名不了知。<a id="a-1D"></a>为异了知。<a id="a-1E"></a>为此非有。<a id="a-1F"></a>二俱有过。<a id="a-1G"></a>如无明说。<a id="a-1H"></a>此谓了知所治别法。<a id="a-1I"></a>此复难测。<a id="a-1J"></a>其相是何。<a id="a-1K"></a>此类法尔应如是说。<a id="a-1L"></a>如余处言。<a id="a-1M"></a>云何为眼。<a id="a-1N"></a>谓清净色眼识所依。<a id="a-1O"></a>无明亦然。<a id="a-1P"></a>唯可辩用。<a id="a-1Q"></a>大德法救说。<a id="a-1R"></a>此无明是诸有情恃我类性。<a id="a-1S"></a>异于我慢类体是何。<a id="a-1T"></a>经言。<a id="a-1U"></a>我今如是知已如是见已。<a id="a-1V"></a>诸所有爱。<a id="a-1W"></a>诸所有见。<a id="a-1X"></a>诸所有类性。<a id="a-1Y"></a>诸我我所执。<a id="a-1Z"></a>我慢执。<a id="a-1a"></a>随眠。<a id="a-1b"></a>断遍知故无影寂灭。<a id="a-1c"></a>故知类性异于我慢。<a id="a-1d"></a>宁知类性即是无明。<a id="a-1e"></a>不可说为余烦恼故。<a id="a-1f"></a>岂不可说为余慢等。<a id="a-1g"></a>若更于此巨细研寻。<a id="a-1h"></a>言论繁杂故应且止。<a id="a-1i"></a>名色何义。<a id="a-1j"></a>色如先辩。<a id="a-1k"></a>今唯辩名。<a id="a-1l"></a>颂曰。</p>
  <p id="a1m">名无色四蕴</p>
  <p id="a1n">论曰。<a id="a-1o"></a>无色四蕴何故称名。<a id="a-1p"></a>随所立名根境势力于义转变故说为名。<a id="a-1q"></a>云何随名势力转变。<a id="a-1r"></a>谓随种种世共立名。<a id="a-1s"></a>于彼彼义转变诠表。<a id="a-1t"></a>即如牛马色味等名。<a id="a-1u"></a>此复何缘标以名称。<a id="a-1v"></a>于彼彼境转变而缘。<a id="a-1w"></a>又类似名。<a id="a-1x"></a>随名显故。<a id="a-1y"></a>有余师说。<a id="a-1z"></a>四无色蕴舍此身已转趣余生。<a id="a-20"></a>转变如名。<a id="a-21"></a>故标名称。<a id="a-22"></a>触何为义。<a id="a-23"></a>颂曰。</p>
  <p id="a24">触六三和生</p>
  <p id="a25">论曰。<a id="a-26"></a>触有六种。<a id="a-27"></a>所谓眼触乃至意触。<a id="a-28"></a>此复是何。<a id="a-29"></a>三和所生。<a id="a-2A"></a>谓根境识三和合故有别触生。<a id="a-2B"></a>且五触生可三和合。<a id="a-2C"></a>许根境识俱时起故。<a id="a-2D"></a>意根过去。<a id="a-2E"></a>法或未来。<a id="a-2F"></a>意识现在。<a id="a-2G"></a>如何和合。<a id="a-2H"></a>此即名和合。<a id="a-2I"></a>谓因果义成。<a id="a-2J"></a>或同一果故名和合。<a id="a-2K"></a>谓根境识三同顺生触故。<a id="a-2L"></a>诸师于此觉慧不同。<a id="a-2M"></a>有说。<a id="a-2N"></a>三和即名为触。<a id="a-2O"></a>彼引经证。<a id="a-2P"></a>如契经言。<a id="a-2Q"></a>如是三法聚集和合说名为触。<a id="a-2R"></a>有说。<a id="a-2S"></a>别法与心相应三和所生说名为触。<a id="a-2T"></a>彼引经证。<a id="a-2U"></a>经言。<a id="a-2V"></a>云何六。<a id="a-2W"></a>六法门。<a id="a-2X"></a>一六内处。<a id="a-2Y"></a>二六外处。<a id="a-2Z"></a>三六识身。<a id="a-2a"></a>四六触身。<a id="a-2b"></a>五六受身。<a id="a-2c"></a>六六爱身。<a id="a-2d"></a>此契经中根境识外别说六触。<a id="a-2e"></a>故触别有。<a id="a-2f"></a>说即三和名为触者。<a id="a-2g"></a>释后所引六六经言。<a id="a-2h"></a>非由别说便有别体。<a id="a-2i"></a>勿受及爱非法处摄无如是失。<a id="a-2j"></a>离爱受触别有所余法处体故。<a id="a-2k"></a>汝宗离触无别有三。<a id="a-2l"></a>可触及三差别而说。<a id="a-2m"></a>虽有根境不发于识。<a id="a-2n"></a>而无有识不托根境。<a id="a-2o"></a>故已说三更别说触便成无用。<a id="a-2p"></a>有余救言。<a id="a-2q"></a>非诸眼色皆诸眼识因。<a id="a-2r"></a>非诸眼识皆诸眼色果。<a id="a-2s"></a>非因果者别说为三。<a id="a-2t"></a>因果所收总立为触。<a id="a-2u"></a>说离三和有别触者。<a id="a-2v"></a>释前所引如是三法聚集和合名触。<a id="a-2w"></a>经言我部所诵经文异此。<a id="a-2x"></a>或于因上假说果名。<a id="a-2y"></a>如说诸佛出现乐等。<a id="a-2z"></a>如是展转更相难释。<a id="a-30"></a>言论烦多故应且止。<a id="a-31"></a>然对法者说有别触。<a id="a-32"></a>即前六触复合为二。<a id="a-33"></a>颂曰。</p>
  <p id="a34">五相应有对　　第六俱增语</p>
  <p id="a35">论曰。<a id="a-36"></a>眼等五触说名有对。<a id="a-37"></a>以有对根为所依故。<a id="a-38"></a>第六意触说名增语。<a id="a-39"></a>所以然者。<a id="a-3A"></a>增语谓名。<a id="a-3B"></a>名是意触所缘长境故偏就此名增语触。<a id="a-3C"></a>如说眼识但能了青不了是青。<a id="a-3D"></a>意识了青亦了是青。<a id="a-3E"></a>故名为长。<a id="a-3F"></a>故有对触名从所依。<a id="a-3G"></a>增语触名就所缘立。<a id="a-3H"></a>有说。<a id="a-3I"></a>意识语为增上方于境转。<a id="a-3J"></a>五识不然。<a id="a-3K"></a>是故意识独名增语。<a id="a-3L"></a>与此相应名增语触。<a id="a-3M"></a>故有对触名从所依。<a id="a-3N"></a>增语触名就相应立。<a id="a-3O"></a>即前六触随别相应复成八种。<a id="a-3P"></a>颂曰。</p>
  <p id="a3Q">明无明非二　　无漏染污余</p>
  <p id="a3R">爱恚二相应　　乐等顺三受</p>
  <p id="a3S">论曰。<a id="a-3T"></a>明无明等相应成三。<a id="a-3U"></a>一明触。<a id="a-3V"></a>二无明触。<a id="a-3W"></a>三非明非无明触。<a id="a-3X"></a>此三如次应知。<a id="a-3Y"></a>即是无漏染污余相应触。<a id="a-3Z"></a>余谓无漏及染污余。<a id="a-3a"></a>即有漏善无覆无记。<a id="a-3b"></a>无明触中一分数起。<a id="a-3c"></a>依彼复立爱恚二触。<a id="a-3d"></a>爱恚随眠共相应故。<a id="a-3e"></a>总摄一切复成三触。<a id="a-3f"></a>一顺乐受触。<a id="a-3g"></a>二顺苦受触。<a id="a-3h"></a>三顺不苦不乐受触。<a id="a-3i"></a>此三能引乐等受故。<a id="a-3j"></a>或是乐等受所领故。<a id="a-3k"></a>或能为受行相依故名为顺受。<a id="a-3l"></a>如何触为受所领行相依。<a id="a-3m"></a>行相极似触。<a id="a-3n"></a>依触而生故。<a id="a-3o"></a>如是合成十六种触。<a id="a-3p"></a>受何为义。<a id="a-3q"></a>颂曰。</p>
  <p id="a3r">从此生六受　　五属身余心</p>
  <p id="a3s">论曰。<a id="a-3t"></a>从前六触生于六受。<a id="a-3u"></a>谓眼触所生受至意触所生受。<a id="a-3v"></a>六中前五说为身受。<a id="a-3w"></a>依色根故。<a id="a-3x"></a>意触所生说为心受。<a id="a-3y"></a>但依心故。<a id="a-3z"></a>受生与触为后为俱。<a id="a-40"></a>毗婆沙师说。<a id="a-41"></a>俱时起触受展转俱有因故。<a id="a-42"></a>云何二法俱时而生能生所生义可成立。<a id="a-43"></a>如何不立。<a id="a-44"></a>无功能故。<a id="a-45"></a>于已生法余法无能。<a id="a-46"></a>此与立宗义意无别。<a id="a-47"></a>如言二法俱时而生能生所生义不成立。<a id="a-48"></a>于已生法余法无能。<a id="a-49"></a>义意同前。<a id="a-4A"></a>重说何用。<a id="a-4B"></a>若尔便有互相生失。<a id="a-4C"></a>许故非失。<a id="a-4D"></a>我宗许二为俱有因。<a id="a-4E"></a>亦互为果。<a id="a-4F"></a>仁虽许尔。<a id="a-4G"></a>而契经中不许此二互为因果。<a id="a-4H"></a>契经但说眼触为缘生眼触所生受。<a id="a-4I"></a>曾无经说眼受为缘生眼受所生触。<a id="a-4J"></a>又此义非理。<a id="a-4K"></a>越能生法故。<a id="a-4L"></a>若法极成能生彼法。<a id="a-4M"></a>此法与彼时别极成。<a id="a-4N"></a>如先种后芽先乳后酪先击后声先意后识等。<a id="a-4O"></a>先因后果非不极成。<a id="a-4P"></a>亦有极成同时因果。<a id="a-4Q"></a>如眼识等眼色等俱。<a id="a-4R"></a>四大种俱有所造色。<a id="a-4S"></a>此中亦许前根境缘能发后识。<a id="a-4T"></a>前大造聚生后造色。<a id="a-4U"></a>何理能遮。<a id="a-4V"></a>如影与身。<a id="a-4W"></a>岂非俱有。<a id="a-4X"></a>有说。<a id="a-4Y"></a>触后方有受生。<a id="a-4Z"></a>根境为先次有识起。<a id="a-4a"></a>此三合故即名为触。<a id="a-4b"></a>第三刹那缘触生受。<a id="a-4c"></a>若尔应识非皆有受。<a id="a-4d"></a>诸识亦应非皆是触。<a id="a-4e"></a>无如是失。<a id="a-4f"></a>因前位触故。<a id="a-4g"></a>后触位受生故。<a id="a-4h"></a>诸触时皆悉有受。<a id="a-4i"></a>所有识体无非是触。<a id="a-4j"></a>此不应理。<a id="a-4k"></a>何理相违。<a id="a-4l"></a>谓或有时二触境别。<a id="a-4m"></a>因前受位触生后触位受。<a id="a-4n"></a>如何异境受从异境触生。<a id="a-4o"></a>或应许受此心相应非与此心同缘一境。<a id="a-4p"></a>既尔。<a id="a-4q"></a>若许有成触识是触无受。<a id="a-4r"></a>于此位前有识有受而体非触。<a id="a-4s"></a>缘差故然。<a id="a-4t"></a>斯有何过。<a id="a-4u"></a>若尔便坏十大地法。<a id="a-4v"></a>彼定一切心品恒俱。<a id="a-4w"></a>彼定恒俱依何教立。<a id="a-4x"></a>依本论立。<a id="a-4y"></a>我等但以契经为量。<a id="a-4z"></a>本论非量。<a id="a-50"></a>坏之何咎。<a id="a-51"></a>故世尊言。<a id="a-52"></a>当依经量。<a id="a-53"></a>或大地法义非要遍诸心。<a id="a-54"></a>若尔何名大地法义。<a id="a-55"></a>谓有三地。<a id="a-56"></a>一有寻有伺地。<a id="a-57"></a>二无寻唯伺地。<a id="a-58"></a>三无寻无伺地。<a id="a-59"></a>复有三地。<a id="a-5A"></a>一善地。<a id="a-5B"></a>二不善地。<a id="a-5C"></a>三无记地。<a id="a-5D"></a>复有三地。<a id="a-5E"></a>一学地。<a id="a-5F"></a>二无学地。<a id="a-5G"></a>三非学非无学地。<a id="a-5H"></a>若法于前诸地皆有。<a id="a-5I"></a>名大地法。<a id="a-5J"></a>若法唯于诸善地中有。<a id="a-5K"></a>名大善地法。<a id="a-5L"></a>若法唯于诸染地中有。<a id="a-5M"></a>名大烦恼地法。<a id="a-5N"></a>如是等法各随所应更代而生。<a id="a-5O"></a>非皆并起。<a id="a-5P"></a>余说如是大不善地法。<a id="a-5Q"></a>因诵引来。<a id="a-5R"></a>是今所增益非本所诵。<a id="a-5S"></a>若于触后方有受生。<a id="a-5T"></a>经云何释。<a id="a-5U"></a>如契经说。<a id="a-5V"></a>眼及色为缘生于眼识。<a id="a-5W"></a>三和合触俱起受想思。<a id="a-5X"></a>但言俱起不说触俱。<a id="a-5Y"></a>此于我宗何违须释。<a id="a-5Z"></a>又于无间亦有俱声。<a id="a-5a"></a>如契经说。<a id="a-5b"></a>与慈俱行修念觉支。<a id="a-5c"></a>故彼非证。<a id="a-5d"></a>若尔何故。<a id="a-5e"></a>契经中言。<a id="a-5f"></a>是受是想是思是识。<a id="a-5g"></a>如是诸法相杂不离。<a id="a-5h"></a>故无有识离于受等。<a id="a-5i"></a>今应审思。<a id="a-5j"></a>相杂何义。<a id="a-5k"></a>此经复说。<a id="a-5l"></a>诸所受即所思。<a id="a-5m"></a>诸所思即所想。<a id="a-5n"></a>诸所想即所识。<a id="a-5o"></a>未了于此为约所缘。<a id="a-5p"></a>为约刹那作如是说。<a id="a-5q"></a>于寿与暖俱时起中。<a id="a-5r"></a>亦有如斯相杂言。<a id="a-5s"></a>故例知。<a id="a-5t"></a>此说定约刹那。<a id="a-5u"></a>又契经言三和合触。<a id="a-5v"></a>如何有识而非三和。<a id="a-5w"></a>或是三和而不名触。<a id="a-5x"></a>故应定许一切识俱悉皆有触诸所有触无不皆与受等俱生。<a id="a-5y"></a>傍论已终。<a id="a-5z"></a>应辩本义。<a id="a-60"></a>颂曰。</p>
  <p id="a61">此复成十八　　由意近行异</p>
  <p id="a62">论曰。<a id="a-63"></a>于前略说一心受中。<a id="a-64"></a>由意近行异复分成十八。<a id="a-65"></a>应知此复声显乘前起后。<a id="a-66"></a>此意近行十八云何。<a id="a-67"></a>谓喜忧舍各六近行。<a id="a-68"></a>此复何缘立为十八。<a id="a-69"></a>若由自性应但有三。<a id="a-6A"></a>喜忧舍三自性异故。<a id="a-6B"></a>若由相应应唯有一。<a id="a-6C"></a>一切皆与意相应故。<a id="a-6D"></a>若由所缘应但有六。<a id="a-6E"></a>色等六境为所缘故。<a id="a-6F"></a>此成十八。<a id="a-6G"></a>具足由三。<a id="a-6H"></a>于中十五色等近行名不杂缘。<a id="a-6I"></a>境各别故。<a id="a-6J"></a>三法近行皆通二种。<a id="a-6K"></a>意近行名为目何义。<a id="a-6L"></a>传说。<a id="a-6M"></a>喜等意为近缘于诸境中数游行故。<a id="a-6N"></a>有说。<a id="a-6O"></a>喜等能为近缘令意于境数游行故。<a id="a-6P"></a>如何身受非意近行。<a id="a-6Q"></a>非唯依意故不名近。<a id="a-6R"></a>由无分别故亦非行。<a id="a-6S"></a>第三静虑意地乐根。<a id="a-6T"></a>意近行中何故不摄。<a id="a-6U"></a>传说。<a id="a-6V"></a>初界意识相应无乐根故。<a id="a-6W"></a>又无所对苦根所摄意近行故。<a id="a-6X"></a>若唯意地何故经言眼见色已于顺喜色起喜近行。<a id="a-6Y"></a>广说如经。<a id="a-6Z"></a>依五识身所引意地喜等近行故作是说。<a id="a-6a"></a>如依眼识引不净观。<a id="a-6b"></a>此不净观唯意地摄。<a id="a-6c"></a>又彼经言眼见色已乃至广说。<a id="a-6d"></a>故不应难。<a id="a-6e"></a>若虽非见乃至触已。<a id="a-6f"></a>而起喜忧舍亦是意近行。<a id="a-6g"></a>若异此者。<a id="a-6h"></a>在欲界中应无缘色界色等意近行。<a id="a-6i"></a>又在色界。<a id="a-6j"></a>应无缘欲香味触境诸意近行。<a id="a-6k"></a>见色等言随明了说见色等已于声等中起喜忧舍亦意近行。<a id="a-6l"></a>随无杂乱故作是说。<a id="a-6m"></a>于中建立根境定故。<a id="a-6n"></a>为有色等于喜等三唯能顺生一近行不。<a id="a-6o"></a>有就相续非约所缘。<a id="a-6p"></a>诸意近行中。<a id="a-6q"></a>几欲界系。<a id="a-6r"></a>欲界意近行几何所缘。<a id="a-6s"></a>色无色界为问亦尔。<a id="a-6t"></a>颂曰。</p>
  <p id="a6u">欲缘欲十八　　色十二上三</p>
  <p id="a6v">二缘欲十二　　八自二无色</p>
  <p id="a6w">后二缘欲六　　四自一上缘</p>
  <p id="a6x">初无色近分　　缘色四自一</p>
  <p id="a6y">四本及三边　　唯一缘自境</p>
  <p id="a6z">论曰。<a id="a-70"></a>欲界所系具有十八。<a id="a-71"></a>缘欲界境其数亦然。<a id="a-72"></a>缘色界境唯有十二。<a id="a-73"></a>除香味六彼无境故。<a id="a-74"></a>缘无色境唯得有三。<a id="a-75"></a>彼无色等五所缘故说欲界系已。<a id="a-76"></a>当说色界系。<a id="a-77"></a>初二静虑唯有十二。<a id="a-78"></a>谓除六忧缘欲界境亦有十二。<a id="a-79"></a>除香味四余八自缘。<a id="a-7A"></a>二缘无色。<a id="a-7B"></a>谓法近行。<a id="a-7C"></a>三四静虑唯六。<a id="a-7D"></a>谓舍缘欲界境亦得有六。<a id="a-7E"></a>除香味二余四自缘。<a id="a-7F"></a>一缘无色谓法近行。<a id="a-7G"></a>说色界系已。<a id="a-7H"></a>当说无色系。<a id="a-7I"></a>空处近分唯有四种。<a id="a-7J"></a>谓舍但缘色声触法。<a id="a-7K"></a>缘第四静虑亦具有四种。<a id="a-7L"></a>此就许有别缘者说。<a id="a-7M"></a>若执彼地唯总缘下。<a id="a-7N"></a>但有杂缘法意近行。<a id="a-7O"></a>缘无色界唯一。<a id="a-7P"></a>谓法四根本地及上三边唯一。<a id="a-7Q"></a>谓法但缘自境。<a id="a-7R"></a>无色根本不缘下故。<a id="a-7S"></a>彼上三边不缘色故。<a id="a-7T"></a>不缘下义如后当辩。<a id="a-7U"></a>此意近行通无漏耶。<a id="a-7V"></a>颂曰。</p>
  <p id="a7W">十八唯有漏</p>
  <p id="a7X">论曰。<a id="a-7Y"></a>无意近行通无漏者。<a id="a-7Z"></a>故言十八唯是有漏。<a id="a-7a"></a>谁成就几意近行耶。<a id="a-7b"></a>谓生欲界。<a id="a-7c"></a>若未获得色界善心。<a id="a-7d"></a>成欲一切初二定八三四定四无色界一。<a id="a-7e"></a>所成上界皆不下缘。<a id="a-7f"></a>唯染污故。<a id="a-7g"></a>若已获得色界善心未离欲贪。<a id="a-7h"></a>成欲一切初静虑十。<a id="a-7i"></a>余说如前。<a id="a-7j"></a>初静虑中唯成四喜。<a id="a-7k"></a>染不缘下香味境故。<a id="a-7l"></a>舍具成六。<a id="a-7m"></a>未至定中善心得缘香味境故。<a id="a-7n"></a>余随此理如应当知。<a id="a-7o"></a>若生色界。<a id="a-7p"></a>唯成欲界一舍法近行。<a id="a-7q"></a>谓通果心俱。<a id="a-7r"></a>有说。<a id="a-7s"></a>如是诸意近行。<a id="a-7t"></a>毗婆沙师随义而立。<a id="a-7u"></a>然我所见经义有殊。<a id="a-7v"></a>所以者何。<a id="a-7w"></a>非于此地已得离染。<a id="a-7x"></a>可缘此境起意近行。<a id="a-7y"></a>故非有漏喜忧舍三皆近行摄。<a id="a-7z"></a>唯杂染者与意相牵数行所缘。<a id="a-80"></a>是意近行。<a id="a-81"></a>云何与意相牵数行。<a id="a-82"></a>或爱或憎或不择舍。<a id="a-83"></a>为对治彼说六恒住。<a id="a-84"></a>谓见色已不喜不忧。<a id="a-85"></a>心恒住舍具念正智。<a id="a-86"></a>广说乃至知法亦尔。<a id="a-87"></a>非阿罗汉无有世间缘善法喜。<a id="a-88"></a>但为遮止杂染近行故作是说。<a id="a-89"></a>又即喜等为三十六师句。<a id="a-8A"></a>谓为耽嗜出离依别。<a id="a-8B"></a>此句差别。<a id="a-8C"></a>大师说故。<a id="a-8D"></a>耽嗜依者。<a id="a-8E"></a>谓诸染受。<a id="a-8F"></a>出离依者。<a id="a-8G"></a>谓诸善受。<a id="a-8H"></a>如是所说受。<a id="a-8I"></a>有支中应知。<a id="a-8J"></a>义门无量差别。<a id="a-8K"></a>何缘不说所余有支。<a id="a-8L"></a>颂曰。</p>
  <p id="a8M">余已说当说</p>
  <p id="a8N">论曰。<a id="a-8O"></a>所余有支。<a id="a-8P"></a>或有已说。<a id="a-8Q"></a>或有当说。<a id="a-8R"></a>故此不论。<a id="a-8S"></a>此中识支如先已说识谓各了别此即名意处等。<a id="a-8T"></a>其六处支如先已说彼识依净色名眼等五根等。<a id="a-8U"></a>行有二支业品当说。<a id="a-8V"></a>爱取二支随眠品当说。<a id="a-8W"></a>此诸缘起略立为三。<a id="a-8X"></a>谓烦恼业异熟果事。<a id="a-8Y"></a>应寄外喻显别功能。<a id="a-8Z"></a>颂曰。</p>
  <p id="a8a">此中说烦恼　　如种复如龙</p>
  <p id="a8b">如草根树茎　　及如糠裹米</p>
  <p id="a8c">业如有糠米　　如草药如花</p>
  <p id="a8d">诸异熟果事　　如成熟饮食</p>
  <p id="a8e">论曰。<a id="a-8f"></a>如何此三种等相似。<a id="a-8g"></a>如从种子芽叶等生。<a id="a-8h"></a>从烦恼生烦恼业事。<a id="a-8i"></a>如龙镇池水恒不竭。<a id="a-8j"></a>烦恼镇业生续无穷。<a id="a-8k"></a>如草根未拔苗剪剪还生。<a id="a-8l"></a>未拔烦恼根趣灭灭还起。<a id="a-8m"></a>如从树茎频生枝花果。<a id="a-8n"></a>从诸烦恼数起惑业事如糠裹米能生芽等。<a id="a-8o"></a>非独能生。<a id="a-8p"></a>或得裹业能感余生。<a id="a-8q"></a>非独能感。<a id="a-8r"></a>惑如种等应如是知。<a id="a-8s"></a>如米有糠能生芽等。<a id="a-8t"></a>业有烦恼能招异熟。<a id="a-8u"></a>如诸草药果熟为后边。<a id="a-8v"></a>业果熟已更不招异熟。<a id="a-8w"></a>如花于果为生近因。<a id="a-8x"></a>业为近因能生异熟。<a id="a-8y"></a>业如米等。<a id="a-8z"></a>应如是知。<a id="a-90"></a>如熟饮食但应受用。<a id="a-91"></a>不可复转成余饮食。<a id="a-92"></a>异熟果事既成熟已。<a id="a-93"></a>不能更招余生异熟。<a id="a-94"></a>若诸异熟复感余生。<a id="a-95"></a>余复感余应无解脱。<a id="a-96"></a>事如饮食应如是知。<a id="a-97"></a>如是缘起烦恼业事。<a id="a-98"></a>生生相续不过四有。<a id="a-99"></a>中生本死。<a id="a-9A"></a>如前已释。<a id="a-9B"></a>染不染义三界有无。<a id="a-9C"></a>今当略辩。<a id="a-9D"></a>颂曰。</p>
  <p id="a9E">于四种有中　　生有唯染污</p>
  <p id="a9F">由自地烦恼　　余三无色三</p>
  <p id="a9G">论曰。<a id="a-9H"></a>于四有中生有唯染。<a id="a-9I"></a>由何烦恼自地诸惑。<a id="a-9J"></a>谓此地生此地一切烦恼染污此地生有。<a id="a-9K"></a>故对法者咸作是言。<a id="a-9L"></a>诸烦恼中无一烦恼于结生位无润功能。<a id="a-9M"></a>然诸结生唯烦恼力。<a id="a-9N"></a>非由自力现起缠垢。<a id="a-9O"></a>虽此位中心身昧劣。<a id="a-9P"></a>而由数起或近现行引发力故。<a id="a-9Q"></a>烦恼现起。<a id="a-9R"></a>应知中有初续刹那亦必染污。<a id="a-9S"></a>犹如生有。<a id="a-9T"></a>然余三有一一通三。<a id="a-9U"></a>谓本死中三。<a id="a-9V"></a>各善染无记。<a id="a-9W"></a>于无色界除中有三。<a id="a-9X"></a>非彼界中有处隔别。<a id="a-9Y"></a>为往余处可立中有。<a id="a-9Z"></a>颂中不说欲色二界。<a id="a-9a"></a>故知于中许具四有。<a id="a-9b"></a>有情缘起已广分别。<a id="a-9c"></a>是诸有情由何而住。<a id="a-9d"></a>颂曰。</p>
  <p id="a9e">有情由食住　　段欲体唯三</p>
  <p id="a9f">非色不能益　　自根解脱故</p>
  <p id="a9g">触思识三食　　有漏通三界</p>
  <p id="a9h">意成及求生　　食香中有起</p>
  <p id="a9i">前二益此世　　所依及能依</p>
  <p id="a9j">后二于当有　　引及起如次</p>
  <p id="a9k">论曰。<a id="a-9l"></a>经说。<a id="a-9m"></a>世尊自悟一法正觉正说。<a id="a-9n"></a>谓诸有情一切无非由食而住。<a id="a-9o"></a>何等为食。<a id="a-9p"></a>食有四种。<a id="a-9q"></a>一段二触三思四识。<a id="a-9r"></a>段有二种。<a id="a-9s"></a>谓细及粗。<a id="a-9t"></a>细谓中有食。<a id="a-9u"></a>香为食故。<a id="a-9v"></a>及天劫初食。<a id="a-9w"></a>无变秽故。<a id="a-9x"></a>如油沃砂。<a id="a-9y"></a>散入支故。<a id="a-9z"></a>或细污虫婴儿等食说名为细。<a id="a-A0"></a>翻此为粗。<a id="a-A1"></a>如是段食唯在欲界。<a id="a-A2"></a>离段食贪生上界故。<a id="a-A3"></a>唯欲界系。<a id="a-A4"></a>香味触三。<a id="a-A5"></a>一切皆为段食自体。<a id="a-A6"></a>可成段别而饮啖。<a id="a-A7"></a>故谓以口鼻分分受之。<a id="a-A8"></a>光影炎凉如何成食。<a id="a-A9"></a>传说。<a id="a-AA"></a>此语从多为论。<a id="a-AB"></a>又虽非饮啖而能持身。<a id="a-AC"></a>亦细食所摄。<a id="a-AD"></a>如涂洗等。<a id="a-AE"></a>色亦可成段别饮啖。<a id="a-AF"></a>何缘非食。<a id="a-AG"></a>此不能益自所对根解脱者故。<a id="a-AH"></a>夫名食者。<a id="a-AI"></a>必先资益自根大种。<a id="a-AJ"></a>后乃及余。<a id="a-AK"></a>饮啖色时于自根大尚不为益。<a id="a-AL"></a>况能及余。<a id="a-AM"></a>由彼诸根境各别故。<a id="a-AN"></a>有时见色生喜乐者。<a id="a-AO"></a>缘色触生。<a id="a-AP"></a>是食非色。<a id="a-AQ"></a>又不还者及阿罗汉解脱食贪。<a id="a-AR"></a>虽见种种上妙饮食而无益故。<a id="a-AS"></a>触谓三和所生诸触。<a id="a-AT"></a>思谓意业。<a id="a-AU"></a>识谓识蕴。<a id="a-AV"></a>此三唯有漏通三界皆有。<a id="a-AW"></a>如何食体不通无漏。<a id="a-AX"></a>毗婆沙师作如是释。<a id="a-AY"></a>能资诸有是其食义。<a id="a-AZ"></a>无漏修生为灭诸有。<a id="a-Aa"></a>又契经说。<a id="a-Ab"></a>食有四种。<a id="a-Ac"></a>能令部多有情安住。<a id="a-Ad"></a>及能资益诸求生者。<a id="a-Ae"></a>无漏不然。<a id="a-Af"></a>故非食体。<a id="a-Ag"></a>言部多者。<a id="a-Ah"></a>显已生义。<a id="a-Ai"></a>诸趣生已皆谓已生。<a id="a-Aj"></a>复说求生为何所目。<a id="a-Ak"></a>此目中有。<a id="a-Al"></a>由佛世尊以五种名说中有故。<a id="a-Am"></a>何等为五。<a id="a-An"></a>一者意成。<a id="a-Ao"></a>从意生故。<a id="a-Ap"></a>非精血等所有外缘合所成故。<a id="a-Aq"></a>二者求生。<a id="a-Ar"></a>常喜寻察当生处故。<a id="a-As"></a>三者食香。<a id="a-At"></a>身资香食往生处故。<a id="a-Au"></a>四者中有。<a id="a-Av"></a>二趣中间所有蕴故。<a id="a-Aw"></a>五者名起。<a id="a-Ax"></a>对向当生暂时起故。<a id="a-Ay"></a>如契经说。<a id="a-Az"></a>有坏自体起。<a id="a-B0"></a>有坏世间生。<a id="a-B1"></a>起谓中有。<a id="a-B2"></a>又经说。<a id="a-B3"></a>有补特伽罗。<a id="a-B4"></a>已断起结未断生结。<a id="a-B5"></a>于此经中广说四句。<a id="a-B6"></a>离二界贪诸上流者为第一句。<a id="a-B7"></a>中般涅槃为第二句。<a id="a-B8"></a>诸阿罗汉为第三句。<a id="a-B9"></a>除前诸相为第四句。<a id="a-BA"></a>又部多者。<a id="a-BB"></a>谓阿罗汉。<a id="a-BC"></a>余有爱者说名求生。<a id="a-BD"></a>几食能令部多安住。<a id="a-BE"></a>几食资益求生有情。<a id="a-BF"></a>毗婆沙师说。<a id="a-BG"></a>皆具四。<a id="a-BH"></a>诸有爱者。<a id="a-BI"></a>亦由段食为缘资益令招从有。<a id="a-BJ"></a>以世尊说四食皆为病痈箭根老死缘故。<a id="a-BK"></a>亦见思食安住现身。<a id="a-BL"></a>世传有言。<a id="a-BM"></a>昔有一父。<a id="a-BN"></a>时遭饥馑。<a id="a-BO"></a>欲造他方。<a id="a-BP"></a>自既饥羸。<a id="a-BQ"></a>二子婴稚。<a id="a-BR"></a>意欲携去力所不任。<a id="a-BS"></a>以囊盛灰挂于壁上。<a id="a-BT"></a>慰喻二子云是麨囊。<a id="a-BU"></a>二子希望多时延命。<a id="a-BV"></a>后有人至取囊为开。<a id="a-BW"></a>子见是灰望绝便死。<a id="a-BX"></a>又于大海有诸商人。<a id="a-BY"></a>遭难败船饮食俱失。<a id="a-BZ"></a>遥瞻积沫疑为海岸。<a id="a-Ba"></a>意望速至命得延时。<a id="a-Bb"></a>至触知非望绝便死。<a id="a-Bc"></a>集异门足说。<a id="a-Bd"></a>大海中有大众生。<a id="a-Be"></a>登岸生卵埋于砂内还入海中。<a id="a-Bf"></a>母若常思卵便不坏。<a id="a-Bg"></a>如其失念卵即败亡。<a id="a-Bh"></a>此不应然。<a id="a-Bi"></a>违食义故。<a id="a-Bj"></a>岂他思食能持自身。<a id="a-Bk"></a>理实应言卵常思母得不烂坏。<a id="a-Bl"></a>忘则命终。<a id="a-Bm"></a>起念母思在于触位。<a id="a-Bn"></a>诸有漏法皆滋长有。<a id="a-Bo"></a>如何世尊说食唯四。<a id="a-Bp"></a>虽尔就胜说四无失。<a id="a-Bq"></a>谓初二食能益此身所依能依。<a id="a-Br"></a>后之二食能引当有能起当有。<a id="a-Bs"></a>言所依者。<a id="a-Bt"></a>谓有根身。<a id="a-Bu"></a>段食于彼能为资益。<a id="a-Bv"></a>言能依者。<a id="a-Bw"></a>谓心心所。<a id="a-Bx"></a>触食于彼能为资益。<a id="a-By"></a>如是二食于已生有资益功能最为殊胜。<a id="a-Bz"></a>言当有者。<a id="a-C0"></a>谓未来生。<a id="a-C1"></a>于彼当生思食能引。<a id="a-C2"></a>思食引已。<a id="a-C3"></a>从业所熏识种子力后有得起。<a id="a-C4"></a>如是二食于未生有引起功能最为殊胜。<a id="a-C5"></a>故虽有漏皆滋长有而就胜能唯说四食。<a id="a-C6"></a>前二如养母养已生故。<a id="a-C7"></a>后二如生母生未生故。<a id="a-C8"></a>诸所有段皆是食耶。<a id="a-C9"></a>有段非食应作四句。<a id="a-CA"></a>第一句者。<a id="a-CB"></a>谓所饮啖为缘损坏诸根大种。<a id="a-CC"></a>第二句者。<a id="a-CD"></a>谓余三食。<a id="a-CE"></a>第三句者。<a id="a-CF"></a>谓所饮啖为缘资益诸根大种。<a id="a-CG"></a>第四句者。<a id="a-CH"></a>除前诸相。<a id="a-CI"></a>如是触等随其所应一一当知。<a id="a-CJ"></a>皆有四句。<a id="a-CK"></a>颇有触等为缘资益诸根大种而非食耶。<a id="a-CL"></a>有谓异地无漏触等。<a id="a-CM"></a>诸有食已捐食者身亦名为食。<a id="a-CN"></a>初资益故。<a id="a-CO"></a>毗婆沙说。<a id="a-CP"></a>食于二时能为食事。<a id="a-CQ"></a>俱得名食。<a id="a-CR"></a>一初食时能除饥渴。<a id="a-CS"></a>二消化已资根及大。<a id="a-CT"></a>何趣何生各具几食。<a id="a-CU"></a>五趣四生皆具四食。<a id="a-CV"></a>如何地狱有段食耶。<a id="a-CW"></a>铁丸洋铜岂非段食。<a id="a-CX"></a>若能为害亦是食者。<a id="a-CY"></a>则与前说四句相违。<a id="a-CZ"></a>又品类足言。<a id="a-Ca"></a>云何为段食。<a id="a-Cb"></a>谓能资益诸根大种。<a id="a-Cc"></a>广说乃至识食亦尔。<a id="a-Cd"></a>彼说且依能资益者说名为食故不相违。<a id="a-Ce"></a>然地狱中热铁丸等虽于食已能为损害。<a id="a-Cf"></a>而能暂时解除饥渴。<a id="a-Cg"></a>得食相故亦名为食。<a id="a-Ch"></a>又孤地狱段食如人。<a id="a-Ci"></a>故五趣中皆有四食。<a id="a-Cj"></a>世尊所说。<a id="a-Ck"></a>有人能施一百外道离欲仙食。<a id="a-Cl"></a>若能施一赡部林中异生者食。<a id="a-Cm"></a>其果胜彼。<a id="a-Cn"></a>何谓赡部林中异生。<a id="a-Co"></a>有作是释。<a id="a-Cp"></a>所有一切住赡部洲诸有腹者。<a id="a-Cq"></a>彼释非理。<a id="a-Cr"></a>说一言故。<a id="a-Cs"></a>又于此中有施无量异生者食。<a id="a-Ct"></a>理胜以食施少外道离欲仙人。<a id="a-Cu"></a>何足为奇挍量叹胜。<a id="a-Cv"></a>有言。<a id="a-Cw"></a>彼是近佛菩萨。<a id="a-Cx"></a>理亦不然。<a id="a-Cy"></a>施彼获福胜施俱胝阿罗汉故。<a id="a-Cz"></a>毗婆沙者说。<a id="a-D0"></a>此异生是已获得顺决择分。<a id="a-D1"></a>此名与义亦不相应。<a id="a-D2"></a>曾无契经或本论说得顺决择分居赡部林中。<a id="a-D3"></a>当知彼唯自所分别。<a id="a-D4"></a>后身菩萨居赡部林名彼异生。<a id="a-D5"></a>此说应理。<a id="a-D6"></a>尔时菩萨同离欲仙故。<a id="a-D7"></a>对彼仙挍量叹胜。<a id="a-D8"></a>虽施菩萨福胜无边。<a id="a-D9"></a>乘前挍量且言胜百。<a id="a-DA"></a>理必应尔。<a id="a-DB"></a>由后世尊除彼异生还将外道对预流向挍量胜劣。<a id="a-DC"></a>若不尔者世尊则应将彼异生对预流向。<a id="a-DD"></a>已说有情缘起及住。<a id="a-DE"></a>如先所说寿尽死等。<a id="a-DF"></a>今应正办。<a id="a-DG"></a>何识现前何受相应有死生等。<a id="a-DH"></a>颂曰。</p>
  <p id="aDI">断善根与续　　离染退死生</p>
  <p id="aDJ">许唯意识中　　死生唯舍受</p>
  <p id="aDK">非定无心二　　二无记涅槃</p>
  <p id="aDL">渐死足齐心　　最后意识灭</p>
  <p id="aDM">下人天不生　　断末摩水等</p>
  <p id="aDN">论曰。<a id="a-DO"></a>断善续善离界地染从离染退命终受生。<a id="a-DP"></a>于此六位法尔唯许意识非余。<a id="a-DQ"></a>所说生言应知。<a id="a-DR"></a>亦摄初结中有。<a id="a-DS"></a>死生唯许舍受相应。<a id="a-DT"></a>舍相应心不明利故。<a id="a-DU"></a>余受明利不顺死生。<a id="a-DV"></a>又此二时唯散非定。<a id="a-DW"></a>要有心位必非无心。<a id="a-DX"></a>非在定心有死生义。<a id="a-DY"></a>界地别故。<a id="a-DZ"></a>加行生故。<a id="a-Da"></a>能摄益故。<a id="a-Db"></a>亦非无心有死生义。<a id="a-Dc"></a>以无心位命必无损。<a id="a-Dd"></a>若所依身将欲变坏。<a id="a-De"></a>必定还起属所依心。<a id="a-Df"></a>然后命终。<a id="a-Dg"></a>更无余理。<a id="a-Dh"></a>又无心者不能受生。<a id="a-Di"></a>以无因故。<a id="a-Dj"></a>离起烦恼无受生故。<a id="a-Dk"></a>虽说死有通三性心。<a id="a-Dl"></a>然入涅槃唯二无记。<a id="a-Dm"></a>若说欲界有舍异熟。<a id="a-Dn"></a>彼说欲界入涅槃心亦具威仪异熟无记。<a id="a-Do"></a>若说欲界无舍异熟。<a id="a-Dp"></a>彼说欲界入涅槃心但有威仪而无异熟。<a id="a-Dq"></a>何故唯无记得入涅槃。<a id="a-Dr"></a>无记势力微顺心断故。<a id="a-Ds"></a>于命终位何身分中识最后灭。<a id="a-Dt"></a>顿命终者意识身根欻然总灭。<a id="a-Du"></a>若渐死者往下人天。<a id="a-Dv"></a>于足齐心如次识灭。<a id="a-Dw"></a>谓堕恶趣说名往下。<a id="a-Dx"></a>彼识最后于足处灭。<a id="a-Dy"></a>若往人趣识灭于脐若往生天识灭心处。<a id="a-Dz"></a>诸阿罗汉说名不生。<a id="a-E0"></a>彼最后心亦心处灭。<a id="a-E1"></a>有余师说。<a id="a-E2"></a>彼灭在顶。<a id="a-E3"></a>正命终时于足等处身根灭故。<a id="a-E4"></a>意识随灭。<a id="a-E5"></a>临命终时身根渐灭。<a id="a-E6"></a>至足等处欻然都灭。<a id="a-E7"></a>如以少水置炎石上。<a id="a-E8"></a>渐减渐消一处都尽。<a id="a-E9"></a>又渐命终者。<a id="a-EA"></a>临命终时多为断末摩苦受所逼。<a id="a-EB"></a>无有别物名为末摩。<a id="a-EC"></a>然于身中有异支节触便致死。<a id="a-ED"></a>是谓末摩。<a id="a-EE"></a>若水火风随一增盛。<a id="a-EF"></a>如利刀刃触彼末摩。<a id="a-EG"></a>因此便生增上苦受。<a id="a-EH"></a>从斯不久遂致命终。<a id="a-EI"></a>非如斩薪说名为断。<a id="a-EJ"></a>如断无觉故得断名。<a id="a-EK"></a>地界何缘无斯断用。<a id="a-EL"></a>以无第四内灾患故。<a id="a-EM"></a>内三灾患。<a id="a-EN"></a>谓风热淡水火风增随所应起。<a id="a-EO"></a>有说。<a id="a-EP"></a>此似外器三灾。<a id="a-EQ"></a>此断末摩天中非有。<a id="a-ER"></a>然诸天子将命终时。<a id="a-ES"></a>先有五种小衰相现。<a id="a-ET"></a>一者衣服严具出非爱声。<a id="a-EU"></a>二者自身光明忽然昧劣。<a id="a-EV"></a>三者于沐浴位水渧着身。<a id="a-EW"></a>四者本性嚣驰今滞一境。<a id="a-EX"></a>五者眼本凝寂今数瞬动。<a id="a-EY"></a>此五相现非定当死。<a id="a-EZ"></a>复有五种大衰相现。<a id="a-Ea"></a>一者衣染埃尘。<a id="a-Eb"></a>二者花鬘萎悴。<a id="a-Ec"></a>三者两腋汗出。<a id="a-Ed"></a>四者臭气入身。<a id="a-Ee"></a>五者不乐本座。<a id="a-Ef"></a>此五相现必定当死。<a id="a-Eg"></a>世尊于此有情世间生住没中建立三聚。<a id="a-Eh"></a>何谓三聚。<a id="a-Ei"></a>颂曰。</p>
  <p id="aEj">正邪不定聚　　圣造无间余</p>
  <p id="aEk">论曰。<a id="a-El"></a>一正性定聚。<a id="a-Em"></a>二邪性定聚。<a id="a-En"></a>三不定性聚。<a id="a-Eo"></a>何名正性。<a id="a-Ep"></a>谓契经言。<a id="a-Eq"></a>贪无余断。<a id="a-Er"></a>嗔无余断。<a id="a-Es"></a>痴无余断。<a id="a-Et"></a>一切烦恼皆无余断。<a id="a-Eu"></a>是名正性。<a id="a-Ev"></a>定者谓圣。<a id="a-Ew"></a>圣谓已有无漏道生。<a id="a-Ex"></a>远诸恶法故名为圣。<a id="a-Ey"></a>获得毕竟离系得故。<a id="a-Ez"></a>定尽烦恼故名正定。<a id="a-F0"></a>诸已获得顺解脱分者。<a id="a-F1"></a>亦定得涅槃。<a id="a-F2"></a>何非正定。<a id="a-F3"></a>彼后或堕邪定聚故。<a id="a-F4"></a>又得涅槃时未定故。<a id="a-F5"></a>非如预流者极七返有等。<a id="a-F6"></a>又彼未能舍邪性故。<a id="a-F7"></a>不名正定。<a id="a-F8"></a>何名邪性。<a id="a-F9"></a>谓诸地狱傍生饿鬼。<a id="a-FA"></a>是名邪性。<a id="a-FB"></a>定谓无间。<a id="a-FC"></a>造无间者必堕地狱故名邪定。<a id="a-FD"></a>正邪定余名不定性。<a id="a-FE"></a>彼待二缘可成二故。</p>
 </body>
</html>