<!doctype html>
<html id="z3IBVwB17s" data-ver="744">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍论卷第十七</h1>
  <h2 id="a2">分别业品第四之五</h2>
  <p id="a3">如是已辩十业道相。<a id="a-4"></a>依何义名业道。<a id="a-5"></a>颂曰。</p>
  <p id="a6">此中三唯道　　七业亦道故</p>
  <p id="a7">论曰。<a id="a-8"></a>十业道中后三唯道。<a id="a-9"></a>业之道故立业道名。<a id="a-A"></a>彼相应思说名为业。<a id="a-B"></a>彼转故转。<a id="a-C"></a>彼行故行。<a id="a-D"></a>如彼势力而造作故。<a id="a-E"></a>前七是业。<a id="a-F"></a>身语业故。<a id="a-G"></a>亦业之道。<a id="a-H"></a>思所游故。<a id="a-I"></a>由能等起身语业思托身语业为境转故。<a id="a-J"></a>业业之道立业道名。<a id="a-K"></a>故于此中言业道者。<a id="a-L"></a>具显业道业业道义。<a id="a-M"></a>虽不同类而一为余。<a id="a-N"></a>于世典中俱极成故。<a id="a-O"></a>离杀等七无贪等三立业道名类此应释。<a id="a-P"></a>此加行后起何缘非业道。<a id="a-Q"></a>为此依此彼方转故。<a id="a-R"></a>又前说此摄粗品故。<a id="a-S"></a>又若由此有减有增令内外物有增有减立为业道。<a id="a-T"></a>异此不然。<a id="a-U"></a>譬喻论师执贪嗔等即是意业。<a id="a-V"></a>依何义释彼名业道。<a id="a-W"></a>应问彼师。<a id="a-X"></a>然亦可言。<a id="a-Y"></a>彼是意业恶趣道故立业道名。<a id="a-Z"></a>或互相乘皆名业道。<a id="a-a"></a>如是所说十恶业道。<a id="a-b"></a>皆与善法现起相违。<a id="a-c"></a>诸断善根由何业道。<a id="a-d"></a>断续善相差别云何。<a id="a-e"></a>颂曰。</p>
  <p id="af">唯邪见断善　　所断欲生得</p>
  <p id="ag">拨因果一切　　渐断二俱舍</p>
  <p id="ah">人三洲男女　　见行断非得</p>
  <p id="ai">续善疑有见　　顿现除逆者</p>
  <p id="aj">论曰。<a id="a-k"></a>恶业道中唯有上品圆满邪见能断善根。<a id="a-l"></a>若尔何缘本论中说云何上品诸不善根。<a id="a-m"></a>谓诸不善根能断善根者。<a id="a-n"></a>或离欲位最初所除。<a id="a-o"></a>由不善根能引邪见。<a id="a-p"></a>故邪见事推在彼根。<a id="a-q"></a>如火烧村火由贼起故世间说彼贼烧村。<a id="a-r"></a>何等善根为此所断。<a id="a-s"></a>谓唯欲界生得善根。<a id="a-t"></a>色无色善先不成故。<a id="a-u"></a>施设足论当云何通。<a id="a-v"></a>如彼论言。<a id="a-w"></a>唯由此量是人已断三界善根。<a id="a-x"></a>依上善根得更远说。<a id="a-y"></a>令此相续非彼器故。<a id="a-z"></a>何缘唯断生得善根。<a id="a-10"></a>加行善根先已退故。<a id="a-11"></a>缘何邪见能断善根。<a id="a-12"></a>谓定拨无因果邪见。<a id="a-13"></a>拨无因者。<a id="a-14"></a>谓定拨无妙行恶行。<a id="a-15"></a>拨无果者。<a id="a-16"></a>谓定拨无彼果异熟。<a id="a-17"></a>有余师说。<a id="a-18"></a>此二邪见犹如无间解脱道别。<a id="a-19"></a>有余师说。<a id="a-1A"></a>断善邪见唯缘有漏。<a id="a-1B"></a>非无漏缘。<a id="a-1C"></a>唯自界缘不缘他界。<a id="a-1D"></a>由彼唯作相应随眠。<a id="a-1E"></a>境不随增。<a id="a-1F"></a>势力劣故。<a id="a-1G"></a>如是说者通一切缘。<a id="a-1H"></a>随因亦增。<a id="a-1I"></a>有强力故。<a id="a-1J"></a>有余师说。<a id="a-1K"></a>九品善根由一刹那邪见顿断。<a id="a-1L"></a>如见道断见所断惑。<a id="a-1M"></a>如是说者渐断善根。<a id="a-1N"></a>谓九品善根由九品邪见逆顺相对渐次而断。<a id="a-1O"></a>如修道断修所断惑。<a id="a-1P"></a>即下下邪见。<a id="a-1Q"></a>能断上上善根。<a id="a-1R"></a>乃至下下善根。<a id="a-1S"></a>上上邪见所断。<a id="a-1T"></a>若作是说符本论文。<a id="a-1U"></a>如本论言。<a id="a-1V"></a>云何名微俱行善根。<a id="a-1W"></a>谓断善根时最后所舍者。<a id="a-1X"></a>由舍彼故名断善根。<a id="a-1Y"></a>若尔彼文何理复说云何上品诸不善根。<a id="a-1Z"></a>谓诸不善根能断善根者。<a id="a-1a"></a>彼依究竟密说此言。<a id="a-1b"></a>由此善根断无余故。<a id="a-1c"></a>谓若犹有一品善根。<a id="a-1d"></a>余品善根因斯可起。<a id="a-1e"></a>未可说彼名断善根。<a id="a-1f"></a>断究竟时方名断善。<a id="a-1g"></a>故唯说上品名能断善根。<a id="a-1h"></a>有余师言。<a id="a-1i"></a>断九品善终无中出如见道中。<a id="a-1j"></a>如是说者通出不出。<a id="a-1k"></a>有余师说先舍律仪后断善根。<a id="a-1l"></a>未易舍故。<a id="a-1m"></a>如是说者若彼律仪是此品心所等起果。<a id="a-1n"></a>此品心断舍彼律仪。<a id="a-1o"></a>以果与因品类同故。<a id="a-1p"></a>为在何处能断善根。<a id="a-1q"></a>人趣三洲非在恶趣。<a id="a-1r"></a>亦非天趣。<a id="a-1s"></a>所以者何。<a id="a-1t"></a>以恶趣中染不染慧不坚牢故。<a id="a-1u"></a>以天趣中现见善恶诸业果故。<a id="a-1v"></a>言三洲者。<a id="a-1w"></a>除北俱卢。<a id="a-1x"></a>彼无极恶阿世耶故。<a id="a-1y"></a>有余师说。<a id="a-1z"></a>唯赡部洲。<a id="a-20"></a>若尔便违本论所说。<a id="a-21"></a>如本论说。<a id="a-22"></a>赡部洲人极少成八根。<a id="a-23"></a>东西洲亦尔。<a id="a-24"></a>如是断善依何类身。<a id="a-25"></a>唯男女身。<a id="a-26"></a>志意定故。<a id="a-27"></a>有余师说。<a id="a-28"></a>亦非女身。<a id="a-29"></a>欲勤慧等皆昧钝故。<a id="a-2A"></a>若尔便违本论所说。<a id="a-2B"></a>如本论说。<a id="a-2C"></a>若成女根定成八根。<a id="a-2D"></a>男根亦尔。<a id="a-2E"></a>为何行者能断善根。<a id="a-2F"></a>唯见行人非爱行者。<a id="a-2G"></a>诸爱行者恶阿世耶极躁动故。<a id="a-2H"></a>诸见行者恶阿世耶极坚深故。<a id="a-2I"></a>由斯理趣非扇搋等能断善根。<a id="a-2J"></a>爱行类故。<a id="a-2K"></a>又此类人如恶趣故。<a id="a-2L"></a>此善根断其体是何。<a id="a-2M"></a>善断应知非得为体。<a id="a-2N"></a>以断善位善得不生。<a id="a-2O"></a>非得续生替善根得非得生位名断善根。<a id="a-2P"></a>故断善根非得为体。<a id="a-2Q"></a>善根断已由何复续。<a id="a-2R"></a>由疑有见。<a id="a-2S"></a>谓因果中有时生疑。<a id="a-2T"></a>此或应有。<a id="a-2U"></a>或生正见定有非无。<a id="a-2V"></a>尔时善根得还续起。<a id="a-2W"></a>善得起故名续善根。<a id="a-2X"></a>有余师言。<a id="a-2Y"></a>九品渐续。<a id="a-2Z"></a>如是说者顿续善根。<a id="a-2a"></a>然后后时渐渐现起。<a id="a-2b"></a>如顿除病气力渐增。<a id="a-2c"></a>于现身中能续善不。<a id="a-2d"></a>亦有能续除造逆人。<a id="a-2e"></a>经依彼人作如是说。<a id="a-2f"></a>彼定于现法不能续善根。<a id="a-2g"></a>彼人定从地狱将殁。<a id="a-2h"></a>或即于彼将受生时能续善根。<a id="a-2i"></a>非余位故。<a id="a-2j"></a>言将生位。<a id="a-2k"></a>谓中有中。<a id="a-2l"></a>将殁时言。<a id="a-2m"></a>谓彼将死。<a id="a-2n"></a>若由因力彼断善根将死时续。<a id="a-2o"></a>若由缘力彼断善根将生时续。<a id="a-2p"></a>由自他力应知亦尔。<a id="a-2q"></a>又意乐坏非加行坏断善根者。<a id="a-2r"></a>是人现世能续善根。<a id="a-2s"></a>若意乐坏加行亦坏断善根者。<a id="a-2t"></a>要身坏后方续善根。<a id="a-2u"></a>见坏戒不坏见坏戒亦坏断善根者应知亦尔。<a id="a-2v"></a>有断善根非堕邪定。<a id="a-2w"></a>应作四句。<a id="a-2x"></a>第一句者。<a id="a-2y"></a>谓布剌拏等。<a id="a-2z"></a>第二句者。<a id="a-30"></a>谓未生怨等。<a id="a-31"></a>第三句者。<a id="a-32"></a>谓天授等。<a id="a-33"></a>第四句者。<a id="a-34"></a>谓除前相。<a id="a-35"></a>已乘义便辩断善根。<a id="a-36"></a>今应复明本业道义。<a id="a-37"></a>所说善恶二业道中。<a id="a-38"></a>有几并生与思俱转。<a id="a-39"></a>颂曰。</p>
  <p id="a3A">业道思俱转　　不善一至八</p>
  <p id="a3B">善总开至十　　别遮一八五</p>
  <p id="a3C">论曰。<a id="a-3D"></a>于诸业道思俱转中。<a id="a-3E"></a>且不善与思从一唯至八。<a id="a-3F"></a>一俱转者。<a id="a-3G"></a>谓离所余贪等三中随一现起。<a id="a-3H"></a>若先加行造恶色业不染心时随一究竟。<a id="a-3I"></a>二俱转者。<a id="a-3J"></a>谓嗔心时究竟杀业。<a id="a-3K"></a>若起贪位成不与取或欲邪行或杂秽语。<a id="a-3L"></a>三俱转者。<a id="a-3M"></a>谓以嗔心于属他生俱时杀盗。<a id="a-3N"></a>若尔所说偷盗业道由贪究竟理应不成。<a id="a-3O"></a>依不异心所作究竟故作如是决判应知。<a id="a-3P"></a>若先加行造恶色业贪等起时随二究竟。<a id="a-3Q"></a>四俱转者。<a id="a-3R"></a>谓欲坏他说虚诳言或粗恶语意业道一语业道三。<a id="a-3S"></a>若先加行造恶色业贪等现前随三究竟。<a id="a-3T"></a>如是五六七皆如理应知。<a id="a-3U"></a>八俱转者。<a id="a-3V"></a>谓先加行造作所余六恶色业。<a id="a-3W"></a>自行邪欲俱时究竟。<a id="a-3X"></a>后三业道自力现前必不俱行故无九十。<a id="a-3Y"></a>如是已说不善业道与思俱转数有不同。<a id="a-3Z"></a>善业道与思总开容至十。<a id="a-3a"></a>别据显相遮一八五。<a id="a-3b"></a>二俱转者。<a id="a-3c"></a>谓善五识及依无色尽无生智现在前时无散善七。<a id="a-3d"></a>三俱转者。<a id="a-3e"></a>谓与正见相应意识现在前时无七色善。<a id="a-3f"></a>四俱转者。<a id="a-3g"></a>谓恶无记心现在前位。<a id="a-3h"></a>得近住近事勤策律仪。<a id="a-3i"></a>六俱转者。<a id="a-3j"></a>谓善五识现在前时得上三戒。<a id="a-3k"></a>七俱转者。<a id="a-3l"></a>谓善意识无随转色。<a id="a-3m"></a>正见相应现在前时得上三戒。<a id="a-3n"></a>或恶无记心现前时得苾刍戒。<a id="a-3o"></a>九俱转者。<a id="a-3p"></a>谓善五识现在前时得苾刍戒。<a id="a-3q"></a>或依无色尽无生智现在前时得苾刍戒。<a id="a-3r"></a>或静虑摄尽无生智相应意识现在前时。<a id="a-3s"></a>十俱转者。<a id="a-3t"></a>谓善意识无随转色正见相应现在前时得苾刍戒。<a id="a-3u"></a>或余一切有随转色正见相应心正起位。<a id="a-3v"></a>别据显相所遮如是。<a id="a-3w"></a>通据隐显则无所遮。<a id="a-3x"></a>谓离律仪有一八五。<a id="a-3y"></a>一俱转者。<a id="a-3z"></a>谓恶无记心现在前时得一支远离。<a id="a-40"></a>五俱转者。<a id="a-41"></a>谓善意识无随转色正见相应现在前时得二支等。<a id="a-42"></a>八俱转者。<a id="a-43"></a>谓此意识现在前时得五支等。<a id="a-44"></a>善恶业道于何界趣处。<a id="a-45"></a>几唯成就几亦通现行。<a id="a-46"></a>颂曰。</p>
  <p id="a47">不善地狱中　　粗杂嗔通二</p>
  <p id="a48">贪邪见成就　　北洲成后三</p>
  <p id="a49">杂语通现成　　余欲十通二</p>
  <p id="a4A">善于一切处　　后三通现成</p>
  <p id="a4B">无色无想天　　前七唯成就</p>
  <p id="a4C">余处通成现　　除地狱北洲</p>
  <p id="a4D">论曰。<a id="a-4E"></a>且于不善十业道中。<a id="a-4F"></a>那落迦中三通二种。<a id="a-4G"></a>为粗恶语杂秽语嗔三种皆通现行成就。<a id="a-4H"></a>由相骂故有粗恶语。<a id="a-4I"></a>由悲叫故有杂秽语。<a id="a-4J"></a>身心粗强[怡-台+龍]悷不调。<a id="a-4K"></a>由互相憎故有嗔恚。<a id="a-4L"></a>贪及邪见成而不行。<a id="a-4M"></a>无可爱境故。<a id="a-4N"></a>现见业果故。<a id="a-4O"></a>业尽死故无杀业道。<a id="a-4P"></a>无摄财物及女人故。<a id="a-4Q"></a>无不与取及欲邪行。<a id="a-4R"></a>以无用故无虚诳语。<a id="a-4S"></a>即由此故及常离故无离间语。<a id="a-4T"></a>北俱卢洲贪嗔邪见皆定成就而不现行。<a id="a-4U"></a>不摄我所故。<a id="a-4V"></a>身心柔软故。<a id="a-4W"></a>无恼害事故。<a id="a-4X"></a>无恶意乐故。<a id="a-4Y"></a>唯杂秽语通现及成。<a id="a-4Z"></a>由彼有时染心歌咏。<a id="a-4a"></a>无恶意乐故。<a id="a-4b"></a>彼无杀生等。<a id="a-4c"></a>寿量定故。<a id="a-4d"></a>无摄财物及女人故。<a id="a-4e"></a>身心软故。<a id="a-4f"></a>及无用故。<a id="a-4g"></a>随其所应。<a id="a-4h"></a>彼人云何行非梵行。<a id="a-4i"></a>谓彼男女互起染时。<a id="a-4j"></a>执手相牵往诣树下。<a id="a-4k"></a>树枝垂覆知是应行。<a id="a-4l"></a>树不垂枝并愧而别。<a id="a-4m"></a>除前地狱北俱卢洲余欲界中十皆通二。<a id="a-4n"></a>谓于欲界天鬼傍生及人三洲十恶业道皆通成现。<a id="a-4o"></a>然有差别。<a id="a-4p"></a>谓天鬼傍生。<a id="a-4q"></a>前七业道唯有处中摄无不律仪。<a id="a-4r"></a>人三洲中二种俱有。<a id="a-4s"></a>虽诸天众无有杀天。<a id="a-4t"></a>而或有时杀害余趣。<a id="a-4u"></a>有余师说。<a id="a-4v"></a>天亦杀天。<a id="a-4w"></a>斩首截腰其命方断。<a id="a-4x"></a>已说不善。<a id="a-4y"></a>善业道中无贪等三于三界五趣皆通二种。<a id="a-4z"></a>谓成就现行。<a id="a-50"></a>身语七支无色无想但容成就必不现行。<a id="a-51"></a>谓圣有情生无色界。<a id="a-52"></a>成就过未无漏律仪。<a id="a-53"></a>无想有情必成过未第四静虑静虑律仪。<a id="a-54"></a>然圣随依何地依止曾起曾灭无漏律仪。<a id="a-55"></a>生无色时成彼过去。<a id="a-56"></a>若未来世依五地身。<a id="a-57"></a>无漏律仪皆得成就余界趣处除地狱北洲。<a id="a-58"></a>七善皆通现行及成就。<a id="a-59"></a>然有差别。<a id="a-5A"></a>谓鬼傍生有离律仪处中业道。<a id="a-5B"></a>若于色界唯有律仪。<a id="a-5C"></a>三洲欲天皆具二种。<a id="a-5D"></a>不善善业道所得果云何。<a id="a-5E"></a>颂曰。</p>
  <p id="a5F">皆能招异熟　　等流增上果</p>
  <p id="a5G">此令他受苦　　断命坏威故</p>
  <p id="a5H">论曰。<a id="a-5I"></a>且先分别十恶业道各招三果。<a id="a-5J"></a>其三者何。<a id="a-5K"></a>异熟等流增上别故。<a id="a-5L"></a>谓于十种若习若修若多所作。<a id="a-5M"></a>由此力故。<a id="a-5N"></a>生那落迦是异熟果。<a id="a-5O"></a>从彼出已来生此间。<a id="a-5P"></a>人同分中受等流果。<a id="a-5Q"></a>谓杀生者寿量短促。<a id="a-5R"></a>不与取者资财乏匮。<a id="a-5S"></a>欲邪行者妻不贞良。<a id="a-5T"></a>虚诳语者多遭诽谤。<a id="a-5U"></a>离间语者亲友乖穆。<a id="a-5V"></a>粗恶语者恒闻恶声。<a id="a-5W"></a>杂秽语者言不威肃。<a id="a-5X"></a>贪者贪盛。<a id="a-5Y"></a>嗔者嗔增。<a id="a-5Z"></a>邪见者增痴。<a id="a-5a"></a>彼品痴增故。<a id="a-5b"></a>是名业道等流果别。<a id="a-5c"></a>人中短寿亦善业果。<a id="a-5d"></a>如何可说是杀等流。<a id="a-5e"></a>不言人寿即杀业果。<a id="a-5f"></a>但言由杀人寿量短。<a id="a-5g"></a>应知杀业与人命根作障碍因令不久住。<a id="a-5h"></a>此十所得增上果者。<a id="a-5i"></a>谓外所有诸资生具。<a id="a-5j"></a>由杀生故光泽鲜少。<a id="a-5k"></a>不与取故多遭霜雹。<a id="a-5l"></a>欲邪行故多诸尘埃。<a id="a-5m"></a>虚诳语故多诸臭秽。<a id="a-5n"></a>离间语故所居险曲。<a id="a-5o"></a>粗恶语故田多荆棘硗确碱卤稼穑匪宜。<a id="a-5p"></a>杂秽语故时候变改。<a id="a-5q"></a>贪故果少。<a id="a-5r"></a>嗔故果辣。<a id="a-5s"></a>由邪见故果少或无。<a id="a-5t"></a>是名业道增上果别。<a id="a-5u"></a>为一杀业感那落迦异熟果已复令人趣寿量短促。<a id="a-5v"></a>为更有余。<a id="a-5w"></a>有余师言。<a id="a-5x"></a>即一杀业先感彼异熟后感此等流。<a id="a-5y"></a>有余复言。<a id="a-5z"></a>二果因别。<a id="a-60"></a>先谓加行后谓根本。<a id="a-61"></a>虽复总说一杀生言。<a id="a-62"></a>而实通收根本眷属。<a id="a-63"></a>此中所说等流果言非越异熟及增上果。<a id="a-64"></a>据少相似假说等流。<a id="a-65"></a>此十何缘各招三果。<a id="a-66"></a>且初杀业于杀他位令他受苦断命失威。<a id="a-67"></a>谓杀生时令他受苦故堕于地狱受苦异熟果。<a id="a-68"></a>断他命故来生人中受命短促为等流果。<a id="a-69"></a>坏他威故感诸外物鲜少光泽为增上果。<a id="a-6A"></a>余恶业道如理应思。<a id="a-6B"></a>由此应准知善业道三果。<a id="a-6C"></a>谓离杀等若习若修若多所作。<a id="a-6D"></a>由此力故。<a id="a-6E"></a>生于天中受异熟果。<a id="a-6F"></a>从彼殁已来生此间。<a id="a-6G"></a>人同分中受等流果。<a id="a-6H"></a>谓离杀者得寿命长。<a id="a-6I"></a>余上相违如理应说。<a id="a-6J"></a>又契经说。<a id="a-6K"></a>八邪支中分色业为三。<a id="a-6L"></a>谓邪语业命。<a id="a-6M"></a>离邪语业邪命是何。<a id="a-6N"></a>虽离彼无。<a id="a-6O"></a>而别说者。<a id="a-6P"></a>颂曰。</p>
  <p id="a6Q">贪生身语业　　邪命难除故</p>
  <p id="a6R">执命资贪生　　违经故非理</p>
  <p id="a6S">论曰。<a id="a-6T"></a>嗔痴所生语身二业。<a id="a-6U"></a>如次名为邪语邪业。<a id="a-6V"></a>从贪所生身语二业。<a id="a-6W"></a>以难除故别立邪命。<a id="a-6X"></a>谓贪能夺诸有情心。<a id="a-6Y"></a>彼所起业难可禁护。<a id="a-6Z"></a>为于正命令殷重修故。<a id="a-6a"></a>佛离前别说为一。<a id="a-6b"></a>如有颂曰。</p>
  <p id="a6c">俗邪见难除　　由恒执异见</p>
  <p id="a6d">道邪命难护　　由资具属他</p>
  <p id="a6e">有余师执。<a id="a-6f"></a>缘命资具贪欲所生身语二业方名邪命。<a id="a-6g"></a>非余贪生。<a id="a-6h"></a>所以者何。<a id="a-6i"></a>为自戏乐作歌舞等。<a id="a-6j"></a>非资命故。<a id="a-6k"></a>此违经故。<a id="a-6l"></a>理定不然。<a id="a-6m"></a>戒蕴经中观象斗等。<a id="a-6n"></a>世尊亦立在邪命中。<a id="a-6o"></a>邪受外境虚延命故。<a id="a-6p"></a>正语业命翻此应知。<a id="a-6q"></a>如前所言果有五种。<a id="a-6r"></a>此中何业有几果耶。<a id="a-6s"></a>颂曰。</p>
  <p id="a6t">断道有漏业　　具足有五果</p>
  <p id="a6u">无漏业有四　　谓唯除异熟</p>
  <p id="a6v">余有漏善恶　　亦四除离系</p>
  <p id="a6w">余无漏无记　　三除前所除</p>
  <p id="a6x">论曰。<a id="a-6y"></a>道能证断。<a id="a-6z"></a>及能断惑。<a id="a-70"></a>得断道名。<a id="a-71"></a>即无间道。<a id="a-72"></a>此道有二种。<a id="a-73"></a>谓有漏无漏。<a id="a-74"></a>有漏道业具有五果。<a id="a-75"></a>异熟果者。<a id="a-76"></a>谓自地中断道所招可爱异熟。<a id="a-77"></a>等流果者。<a id="a-78"></a>谓自地中后等若增诸相似法。<a id="a-79"></a>离系果者。<a id="a-7A"></a>谓此道力断惑所证择灭无为。<a id="a-7B"></a>士用果者。<a id="a-7C"></a>谓道所牵俱有解脱所修及断。<a id="a-7D"></a>增上果者。<a id="a-7E"></a>谓离自性余有为法。<a id="a-7F"></a>唯除前生。<a id="a-7G"></a>即断道中无漏道业唯有四果。<a id="a-7H"></a>谓除异熟。<a id="a-7I"></a>余有漏善及不善业亦有四果。<a id="a-7J"></a>谓除离系。<a id="a-7K"></a>异前断道故说为余。<a id="a-7L"></a>次后余言例此应释。<a id="a-7M"></a>谓余无漏及无记业。<a id="a-7N"></a>唯有三果除前所除。<a id="a-7O"></a>谓除前所除异熟及离系。<a id="a-7P"></a>已总分别诸业有果。<a id="a-7Q"></a>次辩异门业有果相。<a id="a-7R"></a>于中先辩善等三业。<a id="a-7S"></a>颂曰。</p>
  <p id="a7T">善等于善等　　初有四二三</p>
  <p id="a7U">中有二三四　　后二三三果</p>
  <p id="a7V">论曰。<a id="a-7W"></a>最后所说皆如次言。<a id="a-7X"></a>显随所应遍前门义。<a id="a-7Y"></a>且善不善无记三业一一为因。<a id="a-7Z"></a>如其次第对善不善无记三法辩有果数。<a id="a-7a"></a>后例应知。<a id="a-7b"></a>谓初善业以善法为四果除异熟。<a id="a-7c"></a>以不善为二果。<a id="a-7d"></a>谓士用及增上。<a id="a-7e"></a>以无记为三果。<a id="a-7f"></a>除等流及离系。<a id="a-7g"></a>中不善业以善法为二果。<a id="a-7h"></a>谓士用及增上。<a id="a-7i"></a>以不善为三果。<a id="a-7j"></a>除异熟及离系。<a id="a-7k"></a>以无记为四果。<a id="a-7l"></a>除离系。<a id="a-7m"></a>等流云何。<a id="a-7n"></a>谓遍行不善及见苦所断余不善业。<a id="a-7o"></a>以有身见边执见品诸无记法为等流故。<a id="a-7p"></a>后无记业以善法为二果。<a id="a-7q"></a>谓士用及增上。<a id="a-7r"></a>以不善为三果。<a id="a-7s"></a>除异熟及离系。<a id="a-7t"></a>等流云何。<a id="a-7u"></a>谓有身见边执见品诸无记业。<a id="a-7v"></a>以诸不善为等流故。<a id="a-7w"></a>以无记为三果。<a id="a-7x"></a>除异熟及离系。<a id="a-7y"></a>已辩三性。<a id="a-7z"></a>当辩三世。<a id="a-80"></a>颂曰。</p>
  <p id="a81">过于三各四　　现于未亦尔</p>
  <p id="a82">现于现二果　　未于未果三</p>
  <p id="a83">论曰。<a id="a-84"></a>过去现在未来三业一一为因。<a id="a-85"></a>如其所应以过去等为果别者。<a id="a-86"></a>谓过去业以三世法各为四果。<a id="a-87"></a>唯除离系。<a id="a-88"></a>现在业以未来为四果如前说。<a id="a-89"></a>以现在为二果。<a id="a-8A"></a>谓士用及增上。<a id="a-8B"></a>未来业以未来为三果。<a id="a-8C"></a>除等流及离系。<a id="a-8D"></a>不说后业有前果者。<a id="a-8E"></a>前法定非后业果故。<a id="a-8F"></a>已辩三世。<a id="a-8G"></a>当辩诸地。<a id="a-8H"></a>颂曰。</p>
  <p id="a8I">同地有四果　　异地二或三</p>
  <p id="a8J">论曰。<a id="a-8K"></a>于诸地中随何地业以同地法为四果。<a id="a-8L"></a>除离系。<a id="a-8M"></a>若是有漏以异地法为二果。<a id="a-8N"></a>谓士用及增上。<a id="a-8O"></a>若是无漏以异地法为三果。<a id="a-8P"></a>除异熟及离系。<a id="a-8Q"></a>不堕界故不遮等流已辩诸地。<a id="a-8R"></a>当辩学等。<a id="a-8S"></a>颂曰。</p>
  <p id="a8T">学于三各三　　无学一三二</p>
  <p id="a8U">非学非无学　　有二二五果</p>
  <p id="a8V">论曰。<a id="a-8W"></a>学无学非学非无学三业一一为因。<a id="a-8X"></a>如其次第各以三法为果别者。<a id="a-8Y"></a>谓学业以学法为三果。<a id="a-8Z"></a>除异熟及离系。<a id="a-8a"></a>以无学法为三亦尔。<a id="a-8b"></a>以非二为三果。<a id="a-8c"></a>除异熟及等流。<a id="a-8d"></a>无学业以学法为一果。<a id="a-8e"></a>谓增上。<a id="a-8f"></a>以无学为三果除异熟及离系。<a id="a-8g"></a>以非二为二果。<a id="a-8h"></a>谓士用及增上。<a id="a-8i"></a>非二业以学法为二果。<a id="a-8j"></a>谓士用及增上。<a id="a-8k"></a>以无学法为二亦尔。<a id="a-8l"></a>以非二为五果。<a id="a-8m"></a>已辩学等。<a id="a-8n"></a>当辩见所断等。<a id="a-8o"></a>颂曰。</p>
  <p id="a8p">见所断业等　　一一各于三</p>
  <p id="a8q">初有三四一　　中二四三果</p>
  <p id="a8r">后有一二四　　皆如次应知</p>
  <p id="a8s">论曰。<a id="a-8t"></a>见所断修所断非所断三业一一为因。<a id="a-8u"></a>如其次第各以三法为果别者。<a id="a-8v"></a>初见所断业以见所断法为三果。<a id="a-8w"></a>除异熟及离系。<a id="a-8x"></a>以修所断法为四果。<a id="a-8y"></a>除离系。<a id="a-8z"></a>以非所断法为一果。<a id="a-90"></a>谓增上。<a id="a-91"></a>果修所断业以见所断法为二果。<a id="a-92"></a>谓士用及增上。<a id="a-93"></a>以修所断法为四果。<a id="a-94"></a>除离系。<a id="a-95"></a>以非所断法为三果。<a id="a-96"></a>除异熟及等流。<a id="a-97"></a>后非所断业以见所断法为一果。<a id="a-98"></a>谓增上。<a id="a-99"></a>以修所断法为二果。<a id="a-9A"></a>谓士用及增上。<a id="a-9B"></a>以非所断法为四果。<a id="a-9C"></a>除异熟。<a id="a-9D"></a>皆如次者。<a id="a-9E"></a>随其所应遍上诸门。<a id="a-9F"></a>略法应尔。<a id="a-9G"></a>因辩诸业应复问言。<a id="a-9H"></a>如本论中所说三业。<a id="a-9I"></a>谓应作业不应作业。<a id="a-9J"></a>及非应作非不应作业。<a id="a-9K"></a>其相云何。<a id="a-9L"></a>颂曰。</p>
  <p id="a9M">染业不应作　　有说亦坏轨</p>
  <p id="a9N">应作业翻此　　俱相违第三</p>
  <p id="a9O">论曰。<a id="a-9P"></a>有说。<a id="a-9Q"></a>染业名不应作。<a id="a-9R"></a>以从非理作意所生。<a id="a-9S"></a>有余师言。<a id="a-9T"></a>诸坏轨则身语意业亦不应作。<a id="a-9U"></a>谓诸所有应如是行。<a id="a-9V"></a>应如是住。<a id="a-9W"></a>应如是说。<a id="a-9X"></a>应如是着衣。<a id="a-9Y"></a>应如是食等。<a id="a-9Z"></a>若不如是名不应作。<a id="a-9a"></a>由彼不合世俗礼仪。<a id="a-9b"></a>与此相翻名应作业。<a id="a-9c"></a>有说。<a id="a-9d"></a>善业名为应作。<a id="a-9e"></a>以从如理作意所生。<a id="a-9f"></a>有余师言。<a id="a-9g"></a>诸合轨则身语意业亦名应作。<a id="a-9h"></a>俱违前二名为第三。<a id="a-9i"></a>随其所应二说差别。<a id="a-9j"></a>为由一业但引一生。<a id="a-9k"></a>为引多生。<a id="a-9l"></a>又为一生但一业引。<a id="a-9m"></a>为多业引。<a id="a-9n"></a>颂曰。</p>
  <p id="a9o">一业引一生　　多业能圆满</p>
  <p id="a9p">论曰。<a id="a-9q"></a>依我所宗应作是说。<a id="a-9r"></a>但由一业唯引一生。<a id="a-9s"></a>此一生言显一同分。<a id="a-9t"></a>以得同分方说名生。<a id="a-9u"></a>若尔何缘尊者无灭自言。<a id="a-9v"></a>我忆昔于一时于殊胜福田一施食异熟便得七返生三十三天。<a id="a-9w"></a>七生人中为转轮圣帝。<a id="a-9x"></a>最后生在大释迦家丰足珍财多受快乐。<a id="a-9y"></a>彼由一业感一生中大贵多财及宿生智。<a id="a-9z"></a>乘斯更造感余生福。<a id="a-A0"></a>如是展转至最后身生富贵家得究竟果。<a id="a-A1"></a>显由初力故作是言。<a id="a-A2"></a>譬如有人持金钱一。<a id="a-A3"></a>展转贸易得千金钱。<a id="a-A4"></a>唱如是言。<a id="a-A5"></a>我本由有一金钱故获大富乐。<a id="a-A6"></a>复有说者。<a id="a-A7"></a>彼于昔时一施食。<a id="a-A8"></a>为依起多胜思愿有感天上。<a id="a-A9"></a>有感人中。<a id="a-AA"></a>刹那不同熟有先后。<a id="a-AB"></a>故非一业能引多生。<a id="a-AC"></a>亦无一生多业所引。<a id="a-AD"></a>勿众同分分分差别。<a id="a-AE"></a>虽但一业引一同分。<a id="a-AF"></a>而彼圆满许由多业。<a id="a-AG"></a>譬如画师先以一色图其形状后填众彩。<a id="a-AH"></a>是故虽有同禀人身。<a id="a-AI"></a>而于其中有具支体诸根形量色力庄严。<a id="a-AJ"></a>或有于前多缺减者。<a id="a-AK"></a>非唯业力能引满生。<a id="a-AL"></a>一切不善善有漏法有异熟故皆容引满。<a id="a-AM"></a>以业胜故但标业名。<a id="a-AN"></a>然于其中业俱有者能引能满。<a id="a-AO"></a>随业胜故。<a id="a-AP"></a>若不与业为俱有者。<a id="a-AQ"></a>能满非引。<a id="a-AR"></a>势力劣故。<a id="a-AS"></a>如是二类其体是何。<a id="a-AT"></a>颂曰。</p>
  <p id="aAU">二无心定得　　不能引余通</p>
  <p id="aAV">论曰。<a id="a-AW"></a>二无心定虽有异熟。<a id="a-AX"></a>而无势力引众同分。<a id="a-AY"></a>以与诸业非俱有故。<a id="a-AZ"></a>得亦无力引众同分。<a id="a-Aa"></a>以与诸业非一果故。<a id="a-Ab"></a>所余一切皆通引满。<a id="a-Ac"></a>薄伽梵说。<a id="a-Ad"></a>重障有三。<a id="a-Ae"></a>谓业障烦恼障异熟障。<a id="a-Af"></a>如是三障其体是何。<a id="a-Ag"></a>颂曰。</p>
  <p id="aAh">三障无间业　　及数行烦恼</p>
  <p id="aAi">并一切恶趣　　北洲无想天</p>
  <p id="aAj">论曰。<a id="a-Ak"></a>言无间业者。<a id="a-Al"></a>谓五无间业。<a id="a-Am"></a>其五者何。<a id="a-An"></a>一者害母。<a id="a-Ao"></a>二者害父。<a id="a-Ap"></a>三者害阿罗汉。<a id="a-Aq"></a>四者破和合僧。<a id="a-Ar"></a>五者恶心出佛身血。<a id="a-As"></a>如是五种名为业障。<a id="a-At"></a>烦恼有二。<a id="a-Au"></a>一者数行。<a id="a-Av"></a>谓恒起烦恼。<a id="a-Aw"></a>二者猛利。<a id="a-Ax"></a>谓上品烦恼。<a id="a-Ay"></a>应知此中唯数行者名烦恼障。<a id="a-Az"></a>如扇搋等。<a id="a-B0"></a>烦恼数行难可伏除故说为障。<a id="a-B1"></a>上品烦恼虽复猛利非恒起故易可伏除。<a id="a-B2"></a>于下品中数行烦恼虽非猛利而难伏除。<a id="a-B3"></a>由彼恒行难得便故。<a id="a-B4"></a>谓从下品为缘生中。<a id="a-B5"></a>中品为缘复生上品。<a id="a-B6"></a>令伏除道无便得生。<a id="a-B7"></a>故烦恼中随品上下。<a id="a-B8"></a>但数行者名烦恼障。<a id="a-B9"></a>全三恶趣人趣北洲及无想天名异熟障。<a id="a-BA"></a>此障何法。<a id="a-BB"></a>谓障圣道及障圣道加行善根。<a id="a-BC"></a>又业障中理亦应说余决定业。<a id="a-BD"></a>谓余一切定感恶趣卵生湿生及女人身第八有等。<a id="a-BE"></a>然若有业由五因缘易见易知。<a id="a-BF"></a>此中偏说。<a id="a-BG"></a>谓处趣生果及补特伽罗。<a id="a-BH"></a>于诸业中唯五无间具此五种易见易知。<a id="a-BI"></a>余业不然故此不说。<a id="a-BJ"></a>余障废立如应当知。<a id="a-BK"></a>此三障中烦恼与业二障皆重。<a id="a-BL"></a>以有此者第二生内亦不可治。<a id="a-BM"></a>毗婆沙师作如是释。<a id="a-BN"></a>由前能引后故后轻于前。<a id="a-BO"></a>此无间名为目何义。<a id="a-BP"></a>约异熟果决定更无余业余生能为间隔。<a id="a-BQ"></a>故此唯目无间隔义。<a id="a-BR"></a>或造此业补特伽罗从此命终定堕地狱中无间隔故名无间。<a id="a-BS"></a>彼有无间得无间名。<a id="a-BT"></a>与无间法合故名无间。<a id="a-BU"></a>如与沙门合故名沙门。<a id="a-BV"></a>三障应知何趣中有。<a id="a-BW"></a>颂曰。</p>
  <p id="aBX">三洲有无间　　非余扇搋等</p>
  <p id="aBY">少恩少羞耻　　余障通五趣</p>
  <p id="aBZ">论曰。<a id="a-Ba"></a>且无间业唯人三洲。<a id="a-Bb"></a>非北俱卢余趣余界。<a id="a-Bc"></a>于三洲内。<a id="a-Bd"></a>唯女男及造无间业。<a id="a-Be"></a>非扇搋等。<a id="a-Bf"></a>所以者何。<a id="a-Bg"></a>即前所说彼无断善不律仪。<a id="a-Bh"></a>因即是此中无逆所以。<a id="a-Bi"></a>又彼父母及彼己身。<a id="a-Bj"></a>如次少恩少羞耻故。<a id="a-Bk"></a>谓彼父母于彼少恩。<a id="a-Bl"></a>为彼缺身增上缘故。<a id="a-Bm"></a>又由于彼少爱念故。<a id="a-Bn"></a>彼于父母惭愧心微。<a id="a-Bo"></a>以无现前增上惭愧可言坏故触无间罪。<a id="a-Bp"></a>由此已释。<a id="a-Bq"></a>鬼及傍生虽害母等而非无间。<a id="a-Br"></a>然大德说。<a id="a-Bs"></a>若觉分明亦成无间。<a id="a-Bt"></a>如聪慧马。<a id="a-Bu"></a>若有人害非人父母不成逆罪。<a id="a-Bv"></a>心境劣故。<a id="a-Bw"></a>已辩业障唯人三洲。<a id="a-Bx"></a>余障应知五趣皆有。<a id="a-By"></a>然于人趣唯北俱卢。<a id="a-Bz"></a>在天趣中唯无想处。</p>
 </body>
</html>