<!doctype html>
<html id="z3IBVwe17z" data-ver="832">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍论卷第二十四</h1>
  <h2 id="a2">分别贤圣品第六之三</h2>
  <p id="a3">已辩住果未断修惑名为预流生极七返。<a id="a-4"></a>今次应辩断位众圣。<a id="a-5"></a>且应建立一来向果。<a id="a-6"></a>颂曰。</p>
  <p id="a7">断欲三四品　　三二生家家</p>
  <p id="a8">断至五二向　　断六一来果</p>
  <p id="a9">论曰。<a id="a-A"></a>即预流者进断修惑。<a id="a-B"></a>若三缘具转名家家。<a id="a-C"></a>一由断惑。<a id="a-D"></a>断欲修断三四品故。<a id="a-E"></a>二由成根。<a id="a-F"></a>得能治彼无漏根故。<a id="a-G"></a>三由受生。<a id="a-H"></a>更受欲有三二生故。<a id="a-I"></a>颂中但说初后缘者。<a id="a-J"></a>预流果后说进断惑。<a id="a-K"></a>成能治彼诸无漏根。<a id="a-L"></a>义准已成。<a id="a-M"></a>故不具说。<a id="a-N"></a>然复应说三二生者。<a id="a-O"></a>以有增进于所受生。<a id="a-P"></a>或少或无或过此故。<a id="a-Q"></a>何缘此无断五品者。<a id="a-R"></a>以断第五必断第六。<a id="a-S"></a>非一品惑能障得果。<a id="a-T"></a>犹如一间未越界故。<a id="a-U"></a>应知总有二种家家。<a id="a-V"></a>一天家家。<a id="a-W"></a>谓欲天趣生三二家而证圆寂。<a id="a-X"></a>或一天处或二或三。<a id="a-Y"></a>二人家家。<a id="a-Z"></a>谓于人趣生三二家而证圆寂。<a id="a-a"></a>或一洲处或二或三。<a id="a-b"></a>即预流者。<a id="a-c"></a>进断欲界一品修惑乃至五品。<a id="a-d"></a>应知转名一来果向。<a id="a-e"></a>若断第六成一来果。<a id="a-f"></a>彼往天上一来人间而般涅槃名一来果。<a id="a-g"></a>过此以后更无生故。<a id="a-h"></a>此或名曰薄贪嗔痴。<a id="a-i"></a>唯余下品贪嗔痴故。<a id="a-j"></a>已辩一来向果差别。<a id="a-k"></a>次应建立不还向果。<a id="a-l"></a>颂曰。</p>
  <p id="am">断七或八品　　一生名一间</p>
  <p id="an">此即第三向　　断九不还果</p>
  <p id="ao">论曰。<a id="a-p"></a>即一来者进断余惑。<a id="a-q"></a>若三缘具转名一间。<a id="a-r"></a>一由断惑。<a id="a-s"></a>断欲修断七八品故。<a id="a-t"></a>二由成根。<a id="a-u"></a>得能治彼无漏根故。<a id="a-v"></a>三由受生。<a id="a-w"></a>更受欲有余一生故。<a id="a-x"></a>颂中但说初后二缘不说成根。<a id="a-y"></a>义如前释。<a id="a-z"></a>如何一品惑障得不还果。<a id="a-10"></a>由彼若断便越界故。<a id="a-11"></a>前说三时业极为障。<a id="a-12"></a>应知烦恼亦与业同。<a id="a-13"></a>越彼等流异熟地故。<a id="a-14"></a>间谓间隔。<a id="a-15"></a>彼余一生为间隔故。<a id="a-16"></a>不证圆寂。<a id="a-17"></a>或余一品欲修所断惑为间隔故。<a id="a-18"></a>不得不还果。<a id="a-19"></a>有一间者说名一间。<a id="a-1A"></a>即断修惑七八品者。<a id="a-1B"></a>应知亦名不还果向。<a id="a-1C"></a>先断三四七八品惑入见谛者。<a id="a-1D"></a>后得果时乃至未修后胜果道。<a id="a-1E"></a>仍不名曰家家一间。<a id="a-1F"></a>未成治彼无漏根故。<a id="a-1G"></a>若断第九成不还果。<a id="a-1H"></a>必不还来生欲界故。<a id="a-1I"></a>此惑名曰五下结断。<a id="a-1J"></a>虽必先断或二或三。<a id="a-1K"></a>然于此时总集断故。<a id="a-1L"></a>依不还位。<a id="a-1M"></a>诸契经中以种种门建立差别。<a id="a-1N"></a>今次应辩彼差别相。<a id="a-1O"></a>颂曰。</p>
  <p id="a1P">此中生有行　　无行般涅槃</p>
  <p id="a1Q">上流若杂修　　能往色究竟</p>
  <p id="a1R">超半超遍殁　　余能往有顶</p>
  <p id="a1S">行无色有四　　住此般涅槃</p>
  <p id="a1T">论曰。<a id="a-1U"></a>此不还者总说有七。<a id="a-1V"></a>且行色界差别有五。<a id="a-1W"></a>一中般涅槃。<a id="a-1X"></a>二生般涅槃。<a id="a-1Y"></a>三有行般涅槃。<a id="a-1Z"></a>四无行般涅槃。<a id="a-1a"></a>五者上流。<a id="a-1b"></a>此于中间般涅槃故。<a id="a-1c"></a>说此名曰中般涅槃。<a id="a-1d"></a>如是应知。<a id="a-1e"></a>此于生已此由有行此由无行。<a id="a-1f"></a>般涅槃故名生般等。<a id="a-1g"></a>此上流故名为上流。<a id="a-1h"></a>言中般者。<a id="a-1i"></a>谓往色界住中有位便般涅槃。<a id="a-1j"></a>言生般者。<a id="a-1k"></a>谓往色界生已不久便般涅槃。<a id="a-1l"></a>以具勤修速进道故。<a id="a-1m"></a>此中所说般涅槃者。<a id="a-1n"></a>谓有余依。<a id="a-1o"></a>有余师说。<a id="a-1p"></a>亦无余依。<a id="a-1q"></a>此不应理。<a id="a-1r"></a>彼于舍寿无自在故。<a id="a-1s"></a>有行般者。<a id="a-1t"></a>谓往色界生已长时加行不息。<a id="a-1u"></a>由有功用方般涅槃。<a id="a-1v"></a>此唯有勤修无速进道故。<a id="a-1w"></a>无行般者。<a id="a-1x"></a>谓往色界生已经久加行懈息不多功用便般涅槃。<a id="a-1y"></a>以阙勤修速进道故。<a id="a-1z"></a>有说。<a id="a-20"></a>此二有差别者由缘有为无为圣道。<a id="a-21"></a>如其次第得涅槃故。<a id="a-22"></a>此说非理。<a id="a-23"></a>太过失故。<a id="a-24"></a>然契经中先说无行。<a id="a-25"></a>后说有行般涅槃者。<a id="a-26"></a>如是次第与理相应。<a id="a-27"></a>有速进道。<a id="a-28"></a>无速进道。<a id="a-29"></a>无行有行而成办故。<a id="a-2A"></a>不由功用得。<a id="a-2B"></a>由功用得故。<a id="a-2C"></a>生般涅槃得最速进最上品道。<a id="a-2D"></a>随眠最劣故生不久便般涅槃。<a id="a-2E"></a>言上流者是上行义。<a id="a-2F"></a>以流与行其义一故。<a id="a-2G"></a>谓欲界殁往色界生。<a id="a-2H"></a>未即于中能证圆寂。<a id="a-2I"></a>要转生上方般涅槃。<a id="a-2J"></a>即此上流差别有二。<a id="a-2K"></a>由因及果有差别故。<a id="a-2L"></a>因差别者。<a id="a-2M"></a>此于静虑由有杂修无杂修故。<a id="a-2N"></a>果差别者。<a id="a-2O"></a>色究竟天及有顶天为极处故。<a id="a-2P"></a>谓若于静虑有杂修者。<a id="a-2Q"></a>能往色究竟方般涅槃。<a id="a-2R"></a>即此复有三种差别。<a id="a-2S"></a>全超半超遍殁异故。<a id="a-2T"></a>言全超者。<a id="a-2U"></a>谓在欲界于四静虑已具杂修。<a id="a-2V"></a>遇缘退失上三静虑。<a id="a-2W"></a>以初静虑爱味为缘。<a id="a-2X"></a>命终上生梵众天处。<a id="a-2Y"></a>由于先世串习势力。<a id="a-2Z"></a>复能杂修第四静虑。<a id="a-2a"></a>从彼处殁生色究竟。<a id="a-2b"></a>最初处殁生最后天。<a id="a-2c"></a>顿越中间是全超义。<a id="a-2d"></a>言半超者。<a id="a-2e"></a>从彼渐次生下净居乃至中间能越一处生色究竟。<a id="a-2f"></a>超非全故名为半超。<a id="a-2g"></a>圣必不生大梵天处。<a id="a-2h"></a>僻见处故。<a id="a-2i"></a>一导师故。<a id="a-2j"></a>言遍殁者。<a id="a-2k"></a>从彼渐次于一切处皆遍受生。<a id="a-2l"></a>最后方能生色究竟。<a id="a-2m"></a>一切处死故名遍殁。<a id="a-2n"></a>无不还者于已生处受第二生。<a id="a-2o"></a>由彼于生容求胜进。<a id="a-2p"></a>非等劣故。<a id="a-2q"></a>即由此故不还义满。<a id="a-2r"></a>必不还生曾生处故。<a id="a-2s"></a>尚不生本处。<a id="a-2t"></a>况有生于下。<a id="a-2u"></a>应知此谓二上流中由有杂修静虑因故往色究竟般涅槃者。<a id="a-2v"></a>余于静虑无杂修者。<a id="a-2w"></a>能往有顶方般涅槃。<a id="a-2x"></a>谓彼先无杂修静虑。<a id="a-2y"></a>由于诸定爱味为缘。<a id="a-2z"></a>此殁遍生色界诸处。<a id="a-30"></a>唯不能往五净居天。<a id="a-31"></a>色界命终于三无色次第生已。<a id="a-32"></a>后生有顶方般涅槃。<a id="a-33"></a>二上流中前是观行后是止行。<a id="a-34"></a>乐慧乐定有差别故。<a id="a-35"></a>二上流者于下地中得般涅槃见不违理。<a id="a-36"></a>而言此往色究竟天及有顶天为极处者。<a id="a-37"></a>由此过彼无行处故。<a id="a-38"></a>如预流者极七返生。<a id="a-39"></a>此五名为行色界者。<a id="a-3A"></a>行无色者差别有四。<a id="a-3B"></a>谓在欲界离色界贪从此命终生于无色。<a id="a-3C"></a>此中差别唯有四种。<a id="a-3D"></a>由生般涅槃有差别故。<a id="a-3E"></a>此并前五成六不还。<a id="a-3F"></a>复有不行色无色界即住于此能般涅槃名现般涅槃。<a id="a-3G"></a>并前六为七。<a id="a-3H"></a>于行色界五不还中复有异门。<a id="a-3I"></a>显其差别。<a id="a-3J"></a>颂曰。</p>
  <p id="a3K">行色界有九　　谓三各分三</p>
  <p id="a3L">业惑根有殊　　故成三九别</p>
  <p id="a3M">论曰。<a id="a-3N"></a>即行色界五种不还总立为三。<a id="a-3O"></a>各分三种故成九种。<a id="a-3P"></a>何等为三。<a id="a-3Q"></a>中生上流有差别故。<a id="a-3R"></a>云何三种各分为三。<a id="a-3S"></a>且中般涅槃分为三种。<a id="a-3T"></a>速非速经久得般涅槃。<a id="a-3U"></a>由三火星喻所显故。<a id="a-3V"></a>生般涅槃亦分三种。<a id="a-3W"></a>生有行等般涅槃故。<a id="a-3X"></a>此皆生已得般涅槃。<a id="a-3Y"></a>是故并应名为生般。<a id="a-3Z"></a>于上流中亦分三种。<a id="a-3a"></a>超半超等有差别故。<a id="a-3b"></a>然诸三种一切皆由速非速经久得般涅槃故。<a id="a-3c"></a>更互相望无杂乱失。<a id="a-3d"></a>如是三种九种不还。<a id="a-3e"></a>由业惑根有差别故。<a id="a-3f"></a>有速非速经久不同。<a id="a-3g"></a>且总成三。<a id="a-3h"></a>由造增长顺起生后业差别故。<a id="a-3i"></a>如其次第下中上品烦恼现行有差别故。<a id="a-3j"></a>及上中下根差别故。<a id="a-3k"></a>此三一一如其所应亦业惑根有差别故。<a id="a-3l"></a>各有三别故成九种。<a id="a-3m"></a>谓初二三由惑根别各成三种。<a id="a-3n"></a>非由业异。<a id="a-3o"></a>后三亦由顺后受业有差别故。<a id="a-3p"></a>分成三种。<a id="a-3q"></a>故说如是行色不还业惑根殊成三九别。<a id="a-3r"></a>若尔何故诸契经中。<a id="a-3s"></a>佛唯说有七善士趣。<a id="a-3t"></a>颂曰。</p>
  <p id="a3u">立七善士趣　　由上流无别</p>
  <p id="a3v">善恶行不行　　有往无还故</p>
  <p id="a3w">论曰。<a id="a-3x"></a>中生各三。<a id="a-3y"></a>上流为一。<a id="a-3z"></a>经依此立七善士趣。<a id="a-40"></a>有上流法故名上流。<a id="a-41"></a>由此义同且立为一。<a id="a-42"></a>何独依此立善士趣。<a id="a-43"></a>不依所余有学圣者。<a id="a-44"></a>趣是行义。<a id="a-45"></a>所余有学皆行善业无差别故。<a id="a-46"></a>唯此七种皆行善业不行恶业。<a id="a-47"></a>余则不然。<a id="a-48"></a>又唯七种行往上界不复还来。<a id="a-49"></a>余则不尔。<a id="a-4A"></a>故独依此立善士趣。<a id="a-4B"></a>若尔何故契经中言。<a id="a-4C"></a>云何善士谓若成就有学正见。<a id="a-4D"></a>乃至广说。<a id="a-4E"></a>诸余有学若就异门亦可说为有善士性。<a id="a-4F"></a>以诸有学于五种恶皆获得毕竟不作律仪故。<a id="a-4G"></a>不善烦恼多已断故。<a id="a-4H"></a>立善士趣不就异门约唯行善不行恶故。<a id="a-4I"></a>唯托胜因往上界故。<a id="a-4J"></a>诸在圣位曾经生者。<a id="a-4K"></a>亦有此等差别相耶。<a id="a-4L"></a>不尔。<a id="a-4M"></a>云何。<a id="a-4N"></a>颂曰。</p>
  <p id="a4O">经欲界生圣　　不往余界生</p>
  <p id="a4P">此及往上生　　无练根并退</p>
  <p id="a4Q">论曰。<a id="a-4R"></a>若在圣位经欲界生必不往生色无色界。<a id="a-4S"></a>由彼证得不还果已。<a id="a-4T"></a>定于现身般涅槃故。<a id="a-4U"></a>若于色界经生圣者。<a id="a-4V"></a>容有上生无色界义。<a id="a-4W"></a>如行色界极有顶者。<a id="a-4X"></a>然天帝释作如是言。<a id="a-4Y"></a>曾闻有天名色究竟。<a id="a-4Z"></a>我后退落当生于彼。<a id="a-4a"></a>毗婆沙师作如是释。<a id="a-4b"></a>彼由不了对法相故。<a id="a-4c"></a>为令喜故。<a id="a-4d"></a>佛亦不遮。<a id="a-4e"></a>即此已经欲界生者及已从此往上界生诸圣必无练根并退。<a id="a-4f"></a>何缘不许经欲界生及上生圣者有练根并退。<a id="a-4g"></a>以必无故。<a id="a-4h"></a>何缘必无。<a id="a-4i"></a>经生习根极成熟故。<a id="a-4j"></a>及得殊胜所依止故。<a id="a-4k"></a>何缘有学未离欲贪无中有中般涅槃者。<a id="a-4l"></a>以彼圣道未淳熟故。<a id="a-4m"></a>未易能令现在前故。<a id="a-4n"></a>所有随眠非极劣故。<a id="a-4o"></a>毗婆沙者作如是释。<a id="a-4p"></a>诸欲界法极难越故。<a id="a-4q"></a>彼尚有余多所作故。<a id="a-4r"></a>谓应进断不善无记二烦恼故。<a id="a-4s"></a>及应进得若二若三沙门果故。<a id="a-4t"></a>并应总越三界法故。<a id="a-4u"></a>住中有位无如是能。<a id="a-4v"></a>前说上流杂修静虑为因能往色究竟天。<a id="a-4w"></a>先应杂修何等静虑。<a id="a-4x"></a>由何等位知杂修成。<a id="a-4y"></a>复为何缘杂修静虑。<a id="a-4z"></a>颂曰。</p>
  <p id="a50">先杂修第四　　成由一念杂</p>
  <p id="a51">为受生现乐　　及遮烦恼退</p>
  <p id="a52">论曰。<a id="a-53"></a>诸欲杂修四静虑者。<a id="a-54"></a>必先杂修第四静虑。<a id="a-55"></a>以彼等持最堪能故。<a id="a-56"></a>诸乐行中彼最胜故。<a id="a-57"></a>如是杂修诸静虑者。<a id="a-58"></a>是阿罗汉或是不还。<a id="a-59"></a>彼必先入第四静虑多念无漏相续现前。<a id="a-5A"></a>从此引生多念有漏后复多念无漏现前。<a id="a-5B"></a>如是旋还后后渐减。<a id="a-5C"></a>乃至最后二念无漏次引二念有漏现前无间复生二念无漏。<a id="a-5D"></a>名杂修定加行成满。<a id="a-5E"></a>次后唯从一念无漏引起一念有漏现前无间复生一念无漏。<a id="a-5F"></a>如是有漏中间刹那前后刹那无漏杂故。<a id="a-5G"></a>名杂修定根本圆成。<a id="a-5H"></a>前二刹那似无间道。<a id="a-5I"></a>第三刹那似解脱道。<a id="a-5J"></a>如是杂修第四定已。<a id="a-5K"></a>乘此势力随其所应亦能杂修下三静虑。<a id="a-5L"></a>先于欲界人趣三洲如是杂修诸静虑已。<a id="a-5M"></a>后若退失生色界中。<a id="a-5N"></a>亦能如前杂修静虑。<a id="a-5O"></a>杂修静虑为三种缘。<a id="a-5P"></a>一为受生。<a id="a-5Q"></a>二为现乐。<a id="a-5R"></a>三为遮止起烦恼退。<a id="a-5S"></a>谓不还中诸利根者。<a id="a-5T"></a>为现法乐及生净居。<a id="a-5U"></a>诸钝根者。<a id="a-5V"></a>亦为遮退。<a id="a-5W"></a>彼畏退故。<a id="a-5X"></a>如是杂修令味相应等持远故。<a id="a-5Y"></a>诸阿罗汉若利根者。<a id="a-5Z"></a>为现法乐。<a id="a-5a"></a>若钝根者。<a id="a-5b"></a>亦为遮防起烦恼退。<a id="a-5c"></a>杂修静虑为生净居。<a id="a-5d"></a>何缘净居处唯有五。<a id="a-5e"></a>颂曰。</p>
  <p id="a5f">由杂修五品　　生有五净居</p>
  <p id="a5g">论曰。<a id="a-5h"></a>由杂熏修第四静虑有五品故。<a id="a-5i"></a>净居唯五。<a id="a-5j"></a>何谓五品。<a id="a-5k"></a>谓下中上上胜上极品差别故。<a id="a-5l"></a>此中初品三心现前便得成满。<a id="a-5m"></a>谓初无漏次起有漏后起无漏。<a id="a-5n"></a>第二品六。<a id="a-5o"></a>第三品九。<a id="a-5p"></a>第四品十二。<a id="a-5q"></a>第五品十五。<a id="a-5r"></a>如是五品杂修静虑如其次第感五净居。<a id="a-5s"></a>应知此中无漏势力熏修有漏令感净居。<a id="a-5t"></a>有余师言。<a id="a-5u"></a>由信等五次第增上感五净居。<a id="a-5v"></a>经说不还有名身证。<a id="a-5w"></a>依何胜德立身证名。<a id="a-5x"></a>颂曰。</p>
  <p id="a5y">得灭定不还　　转名为身证</p>
  <p id="a5z">论曰。<a id="a-60"></a>有灭定得名得灭定。<a id="a-61"></a>即不还者若于身中有灭定得转名身证。<a id="a-62"></a>谓不还者由身证得似涅槃法故名身证。<a id="a-63"></a>如何说彼但名身证。<a id="a-64"></a>以心无故。<a id="a-65"></a>依身生故。<a id="a-66"></a>理实应言。<a id="a-67"></a>彼从灭定起得先未得有识身寂静。<a id="a-68"></a>便作是思。<a id="a-69"></a>此灭尽定最为寂静极似涅槃。<a id="a-6A"></a>如是证得身之寂静故名身证。<a id="a-6B"></a>由得及智现前证得身寂静故。<a id="a-6C"></a>契经说有十八有学。<a id="a-6D"></a>何缘于中不说身证。<a id="a-6E"></a>依因无故。<a id="a-6F"></a>何谓依因。<a id="a-6G"></a>谓诸无漏三学及果依彼差别立有学故。<a id="a-6H"></a>灭定非学亦非学果。<a id="a-6I"></a>故不约成彼说有学差别。<a id="a-6J"></a>不还差别粗相如是。<a id="a-6K"></a>若细分析数成多千。<a id="a-6L"></a>其义云何。<a id="a-6M"></a>且如中般约根建立便成三种。<a id="a-6N"></a>下中上根有差别故。<a id="a-6O"></a>约地建立则成四种。<a id="a-6P"></a>往初定等有差别故。<a id="a-6Q"></a>约种性建立则成六种。<a id="a-6R"></a>退法种性等有差别故。<a id="a-6S"></a>约处建立成十六种。<a id="a-6T"></a>梵众天等处差别故。<a id="a-6U"></a>约地离染成三十六。<a id="a-6V"></a>色界具缚乃至已离第四静虑八品染故。<a id="a-6W"></a>约处种性离染根建立总成二千五百九十二。<a id="a-6X"></a>云何如是。<a id="a-6Y"></a>且于一处种性有六。<a id="a-6Z"></a>一一种性约离染门差别成九。<a id="a-6a"></a>谓随何地具缚为初乃至已离八品为后。<a id="a-6b"></a>如是六九成五十四。<a id="a-6c"></a>以十六处乘五十四成八百六十四。<a id="a-6d"></a>以根乘之复成三倍故总成二千五百九十二。<a id="a-6e"></a>诸离下地九品染者。<a id="a-6f"></a>即说名为上地具缚。<a id="a-6g"></a>为成一一地离染数等故。<a id="a-6h"></a>如是乃至上流亦尔。<a id="a-6i"></a>总计五种积数合成一万二千九百六十。<a id="a-6j"></a>已辩第三向果差别。<a id="a-6k"></a>次应建立第四向果。<a id="a-6l"></a>颂曰。</p>
  <p id="a6m">上界修惑中　　断初定一品</p>
  <p id="a6n">至有顶八品　　皆阿罗汉向</p>
  <p id="a6o">第九无间道　　名金刚喻定</p>
  <p id="a6p">尽得俱尽智　　成无学应果</p>
  <p id="a6q">论曰。<a id="a-6r"></a>即不还者进断色界及无色界修所断惑。<a id="a-6s"></a>从断初定一品为初。<a id="a-6t"></a>至断有顶八品为后。<a id="a-6u"></a>应知转名阿罗汉向。<a id="a-6v"></a>即此所说阿罗汉向中断有顶惑第九无间道亦说名为金刚喻定。<a id="a-6w"></a>一切随眠皆能破故。<a id="a-6x"></a>先已破故。<a id="a-6y"></a>不破一切实有能破一切功能。<a id="a-6z"></a>诸能断惑无间道中。<a id="a-70"></a>此定相应最为胜故。<a id="a-71"></a>金刚喻定说有多种。<a id="a-72"></a>谓断有顶第九品惑无间道生。<a id="a-73"></a>通依九地故说此定智行缘别。<a id="a-74"></a>未至地摄有五十二。<a id="a-75"></a>谓苦集类智缘有顶苦集各有四行相应有八。<a id="a-76"></a>灭道法智各有四行相应有八。<a id="a-77"></a>灭类智缘八地灭一一各有四行相应合三十二。<a id="a-78"></a>道类智缘八地道总有四行相应有四。<a id="a-79"></a>以治八地类智品道同类相因必总缘故。<a id="a-7A"></a>如未至摄有五十二中四静虑应知亦尔。<a id="a-7B"></a>空处二十八。<a id="a-7C"></a>识处二十四。<a id="a-7D"></a>无所有处二十。<a id="a-7E"></a>以依无色无有法智及缘下灭灭类智故。<a id="a-7F"></a>然缘下地对治道者。<a id="a-7G"></a>以同品道互为因故。<a id="a-7H"></a>有说。<a id="a-7I"></a>此定智行缘别。<a id="a-7J"></a>未至地摄有八十种。<a id="a-7K"></a>谓道类智缘八地道亦各别有四行相。<a id="a-7L"></a>应由此于前增二十八。<a id="a-7M"></a>如未至摄有八十种中四静虑应知亦尔。<a id="a-7N"></a>空处四十。<a id="a-7O"></a>识处三十二。<a id="a-7P"></a>无所有处二十四。<a id="a-7Q"></a>复有欲令金刚喻定智行缘别。<a id="a-7R"></a>未至地摄总有一百六十四种。<a id="a-7S"></a>谓灭类智缘八地灭有别有总各四行相。<a id="a-7T"></a>应由此于初增百一十二。<a id="a-7U"></a>如未至摄百六十四中四静虑应知亦然。<a id="a-7V"></a>空处五十二。<a id="a-7W"></a>识处三十六。<a id="a-7X"></a>无所有处二十四。<a id="a-7Y"></a>若就种性根等分别。<a id="a-7Z"></a>更成多种。<a id="a-7a"></a>如理应思。<a id="a-7b"></a>此定既能断有顶地第九品惑。<a id="a-7c"></a>能引此惑尽得俱行尽智令起。<a id="a-7d"></a>金刚喻定是断惑中最后无间道所生。<a id="a-7e"></a>尽智是断惑中最后解脱道。<a id="a-7f"></a>由此解脱道与诸漏尽得最初俱生故名尽智。<a id="a-7g"></a>如是尽智至已生时便成无学阿罗汉果。<a id="a-7h"></a>已得无学应果法故。<a id="a-7i"></a>为得别果所应修学此无有故得无学名。<a id="a-7j"></a>即此唯应作他事故。<a id="a-7k"></a>诸有染者所应供故。<a id="a-7l"></a>依此义立阿罗汉名。<a id="a-7m"></a>义准已成前来所辩四向三果皆名有学。<a id="a-7n"></a>何缘前七得有学名。<a id="a-7o"></a>为得漏尽常乐学故。<a id="a-7p"></a>学要有三。<a id="a-7q"></a>一增上戒。<a id="a-7r"></a>二增上心。<a id="a-7s"></a>三增上慧。<a id="a-7t"></a>以戒定慧为三自体。<a id="a-7u"></a>若尔异生应名有学。<a id="a-7v"></a>不尔。<a id="a-7w"></a>未如实见知谛理故。<a id="a-7x"></a>彼容后时失正学故。<a id="a-7y"></a>由此善逝再说学言。<a id="a-7z"></a>如契经中。<a id="a-80"></a>佛告憺怕。<a id="a-81"></a>学所应学学所应学。<a id="a-82"></a>我唯说此名有学者。<a id="a-83"></a>为令了知学正所学无有退失名有学者故。<a id="a-84"></a>薄伽梵重说学言。<a id="a-85"></a>圣者住本性。<a id="a-86"></a>如何名有学。<a id="a-87"></a>学意未满故。<a id="a-88"></a>如行者暂息。<a id="a-89"></a>或学法得常随逐故。<a id="a-8A"></a>学法云何。<a id="a-8B"></a>谓有学者无漏有为法。<a id="a-8C"></a>无学法云何。<a id="a-8D"></a>谓无学者无漏有为法。<a id="a-8E"></a>云何涅槃不名为学。<a id="a-8F"></a>无学异生亦成就故此复何缘不名无学。<a id="a-8G"></a>有学异生亦成就故。<a id="a-8H"></a>如是有学及无学者。<a id="a-8I"></a>总成八圣补特伽罗。<a id="a-8J"></a>行向住果各有四故。<a id="a-8K"></a>谓为证得预流果向乃至所证阿罗汉果名虽有八事唯有五。<a id="a-8L"></a>谓住四果及初果向。<a id="a-8M"></a>以后三果向不离前果故。<a id="a-8N"></a>此依渐次得果者说。<a id="a-8O"></a>若倍离欲全离欲者住见道中名为一来不还果向。<a id="a-8P"></a>非前果摄。<a id="a-8Q"></a>如前所说。<a id="a-8R"></a>修道二种。<a id="a-8S"></a>有漏无漏有差别故。<a id="a-8T"></a>由何等道离何地染。<a id="a-8U"></a>颂曰。</p>
  <p id="a8V">有顶由无漏　　余由二离染</p>
  <p id="a8W">论曰。<a id="a-8X"></a>唯无漏道离有顶染。<a id="a-8Y"></a>非有漏道。<a id="a-8Z"></a>所以者何。<a id="a-8a"></a>此上更无世俗道故。<a id="a-8b"></a>自地不能治自地故。<a id="a-8c"></a>自地烦恼所随增故。<a id="a-8d"></a>若彼烦恼于此随增。<a id="a-8e"></a>此必不能治彼烦恼。<a id="a-8f"></a>若此力能对治于彼。<a id="a-8g"></a>则彼于此必不随增故。<a id="a-8h"></a>自地道不治自地。<a id="a-8i"></a>离余八地通由二道。<a id="a-8j"></a>世出世道俱能离故。<a id="a-8k"></a>既通由二离八地染。<a id="a-8l"></a>各有几种离系得耶。<a id="a-8m"></a>颂曰。</p>
  <p id="a8n">圣二离八修　　各二离系得</p>
  <p id="a8o">论曰。<a id="a-8p"></a>诸有学圣用有漏道离下八地修断染时。<a id="a-8q"></a>能具引生二离系得。<a id="a-8r"></a>用无漏道离彼亦然。<a id="a-8s"></a>由二种道同所作故。<a id="a-8t"></a>有余师释。<a id="a-8u"></a>以无漏道离彼染时。<a id="a-8v"></a>何缘证知亦生有漏离系得者。<a id="a-8w"></a>有舍无漏得烦恼不成故。<a id="a-8x"></a>谓有学圣以无漏道离彼染时。<a id="a-8y"></a>若不引生同治有漏离系得者。<a id="a-8z"></a>则以圣道具离八地。<a id="a-90"></a>后依静虑得转根时。<a id="a-91"></a>顿舍先来诸钝圣道唯得静虑利果圣道。<a id="a-92"></a>上惑离系应皆不成。<a id="a-93"></a>是则还应成彼烦恼。<a id="a-94"></a>此证非理。<a id="a-95"></a>所以者何。<a id="a-96"></a>彼圣设无有漏断得亦不成就上地烦恼。<a id="a-97"></a>如分离有顶得转根时及异生上生不成惑故。<a id="a-98"></a>谓如分离有顶地染后依静虑得转根时。<a id="a-99"></a>无漏断得既已顿舍。<a id="a-9A"></a>彼地离系无有漏得。<a id="a-9B"></a>而彼地惑亦不成就。<a id="a-9C"></a>又如异生生二定等。<a id="a-9D"></a>虽舍欲界等烦恼断得而不成就欲界等烦恼。<a id="a-9E"></a>此亦应然。<a id="a-9F"></a>故不成证。<a id="a-9G"></a>既说圣者二离八修各能引生二离系得。<a id="a-9H"></a>义准。<a id="a-9I"></a>异生用有漏道唯能引起有漏断得。<a id="a-9J"></a>并诸圣者用无漏道离见断惑及有顶修唯能引生无漏断得。<a id="a-9K"></a>由何地道离何地染。<a id="a-9L"></a>颂曰。</p>
  <p id="a9M">无漏未至道　　能离一切地</p>
  <p id="a9N">余八离自上　　有漏离次下</p>
  <p id="a9O">论曰。<a id="a-9P"></a>诸无漏道若未至摄。<a id="a-9Q"></a>能离欲界乃至有顶。<a id="a-9R"></a>静虑中间及四静虑三无色摄。<a id="a-9S"></a>随其所应各能离自及上地染。<a id="a-9T"></a>不离下离已故。<a id="a-9U"></a>诸有漏道一切唯能离次下地。<a id="a-9V"></a>非自地等。<a id="a-9W"></a>自地烦恼所随增故。<a id="a-9X"></a>势劣故。<a id="a-9Y"></a>已离故。<a id="a-9Z"></a>诸依近分离下地染。<a id="a-9a"></a>如无间道皆近分摄诸解脱道亦近分耶。<a id="a-9b"></a>不尔。<a id="a-9c"></a>云何。<a id="a-9d"></a>颂曰。</p>
  <p id="a9e">近分离下染　　初三后解脱</p>
  <p id="a9f">根本或近分　　上地唯根本</p>
  <p id="a9g">论曰。<a id="a-9h"></a>诸道所依近分有八。<a id="a-9i"></a>谓四静虑无色下边。<a id="a-9j"></a>所离有九。<a id="a-9k"></a>谓欲八定。<a id="a-9l"></a>初三近分离下三染。<a id="a-9m"></a>第九解脱现在前时。<a id="a-9n"></a>或入根本或即近分。<a id="a-9o"></a>上五近分各离下染。<a id="a-9p"></a>第九解脱现在前时。<a id="a-9q"></a>必入根本非即近分。<a id="a-9r"></a>近分根本等舍根故。<a id="a-9s"></a>下三静虑近分根本受根异故。<a id="a-9t"></a>有不能入。<a id="a-9u"></a>转入异受少艰难故。<a id="a-9v"></a>离下染时必欣上故。<a id="a-9w"></a>若受无异必入根本。<a id="a-9x"></a>诸出世道无间解脱前既已说。<a id="a-9y"></a>缘四谛境十六行相义准自成。<a id="a-9z"></a>世道缘何作何行相。<a id="a-A0"></a>颂曰。</p>
  <p id="aA1">世无间解脱　　如次缘下上</p>
  <p id="aA2">作粗苦障行　　及静妙离三</p>
  <p id="aA3">论曰。<a id="a-A4"></a>世俗无间及解脱道。<a id="a-A5"></a>如次能缘下地上地为粗苦障及静妙离。<a id="a-A6"></a>谓诸无间道缘自次下地诸有漏法作粗苦等三行相中随一行相。<a id="a-A7"></a>若诸解脱道缘彼次上地诸有漏法作静妙等三行相中随一行相。<a id="a-A8"></a>非寂静故说名为粗。<a id="a-A9"></a>由大劬劳方能越故。<a id="a-AA"></a>非美妙故。<a id="a-AB"></a>说名为苦。<a id="a-AC"></a>由多粗重能违害故。<a id="a-AD"></a>非出离故。<a id="a-AE"></a>说名为障。<a id="a-AF"></a>由此能碍越自地故。<a id="a-AG"></a>如狱厚壁能障出离。<a id="a-AH"></a>静妙离三翻此应释。<a id="a-AI"></a>傍论已了。<a id="a-AJ"></a>应辩本义。<a id="a-AK"></a>尽智无间有何智生。<a id="a-AL"></a>颂曰。</p>
  <p id="aAM">不动尽智后　　必起无生智</p>
  <p id="aAN">余尽或正见　　此应果皆有</p>
  <p id="aAO">论曰。<a id="a-AP"></a>不动种性诸阿罗汉。<a id="a-AQ"></a>尽智无间起无生智。<a id="a-AR"></a>非更有尽智无学正见生。<a id="a-AS"></a>除不动法余阿罗汉。<a id="a-AT"></a>尽智无间有尽智生。<a id="a-AU"></a>或即引生无学正见。<a id="a-AV"></a>非无生智。<a id="a-AW"></a>后容退故。<a id="a-AX"></a>前不动种性无正见生耶。<a id="a-AY"></a>有正见生而不说者。<a id="a-AZ"></a>一切应果皆有此故。<a id="a-Aa"></a>谓不动法无生智后有无生智起。<a id="a-Ab"></a>或无学正见。<a id="a-Ac"></a>前说四果是谁果耶。<a id="a-Ad"></a>此四应知是沙门果。<a id="a-Ae"></a>何谓沙门性。<a id="a-Af"></a>此果体是何。<a id="a-Ag"></a>果位差别总有几种。<a id="a-Ah"></a>颂曰。</p>
  <p id="aAi">净道沙门性　　有为无为果</p>
  <p id="aAj">此有八十九　　解脱道及灭</p>
  <p id="aAk">论曰。<a id="a-Al"></a>诸无漏道是沙门性。<a id="a-Am"></a>怀此道者名曰沙门。<a id="a-An"></a>以能勤劳息烦恼故。<a id="a-Ao"></a>如契经说。<a id="a-Ap"></a>以能勤劳息除种种恶不善法。<a id="a-Aq"></a>广说乃至。<a id="a-Ar"></a>故名沙门。<a id="a-As"></a>异生不能无异究竟趣涅槃故非真沙门。<a id="a-At"></a>有为无为是沙门果。<a id="a-Au"></a>契经说此差别有四。<a id="a-Av"></a>理实就位有八十九。<a id="a-Aw"></a>皆解脱道择灭为性。<a id="a-Ax"></a>谓为永断见所断惑有八无间八解脱道。<a id="a-Ay"></a>及为永断修所断惑有八十一无间八十一解脱道。<a id="a-Az"></a>诸无间道唯沙门性。<a id="a-B0"></a>诸解脱道亦是沙门有为果体。<a id="a-B1"></a>是彼等流士用果故。<a id="a-B2"></a>一一择灭唯是沙门无为果体。<a id="a-B3"></a>是彼离系士用果故。<a id="a-B4"></a>如是合成八十九种。<a id="a-B5"></a>若尔世尊何不具说。<a id="a-B6"></a>果虽有多而不说者。<a id="a-B7"></a>颂曰。</p>
  <p id="aB8">五因立四果　　舍曾得胜道</p>
  <p id="aB9">集断得八智　　顿修十六行</p>
  <p id="aBA">论曰。<a id="a-BB"></a>若断道位具足五因。<a id="a-BC"></a>佛于经中建立为果。<a id="a-BD"></a>言五因者。<a id="a-BE"></a>一舍曾道。<a id="a-BF"></a>谓舍先得果向道故。<a id="a-BG"></a>二得胜道。<a id="a-BH"></a>谓得果摄殊胜道故。<a id="a-BI"></a>三总集断。<a id="a-BJ"></a>谓总一得得诸断故。<a id="a-BK"></a>四得八智。<a id="a-BL"></a>谓得四法四类智故。<a id="a-BM"></a>五能顿修十六行相。<a id="a-BN"></a>谓能顿修无常等故。<a id="a-BO"></a>于四果位皆具五因。<a id="a-BP"></a>余位不然。<a id="a-BQ"></a>故佛不说。<a id="a-BR"></a>若唯净道是沙门性。<a id="a-BS"></a>有漏道力所得二果。<a id="a-BT"></a>如何亦是沙门果摄。<a id="a-BU"></a>颂曰。</p>
  <p id="aBV">世道所得断　　圣所得杂故</p>
  <p id="aBW">无漏得持故　　亦名沙门果</p>
  <p id="aBX">论曰。<a id="a-BY"></a>以世俗道得二果时。<a id="a-BZ"></a>此果非唯以世俗道所得择灭为断果性。<a id="a-Ba"></a>兼以见道所得择灭于中相杂总成一果。<a id="a-Bb"></a>同一果道得所得故。<a id="a-Bc"></a>由此契经言。<a id="a-Bd"></a>云何一来果。<a id="a-Be"></a>谓断三结薄贪嗔痴。<a id="a-Bf"></a>云何不还果。<a id="a-Bg"></a>谓断五下结。<a id="a-Bh"></a>又世俗道所得择灭。<a id="a-Bi"></a>无漏断得所任持故。<a id="a-Bj"></a>由此力所持退不命终故。<a id="a-Bk"></a>亦得名为沙门果体。<a id="a-Bl"></a>此沙门性有异名耶。<a id="a-Bm"></a>亦有。<a id="a-Bn"></a>云何。<a id="a-Bo"></a>颂曰。</p>
  <p id="aBp">所说沙门性　　亦名婆罗门</p>
  <p id="aBq">亦名为梵轮　　真梵所转故</p>
  <p id="aBr">于中唯见道　　说名为法轮</p>
  <p id="aBs">由速等似轮　　或具辐等故</p>
  <p id="aBt">论曰。<a id="a-Bu"></a>即前所说真沙门性。<a id="a-Bv"></a>经亦说名婆罗门性。<a id="a-Bw"></a>以能遣除诸烦恼故。<a id="a-Bx"></a>即此亦说名为梵轮。<a id="a-By"></a>是真梵王力所转故。<a id="a-Bz"></a>佛与无上梵德相应。<a id="a-C0"></a>是故世尊独应名梵。<a id="a-C1"></a>由契经说佛亦名梵亦名寂静亦名清凉。<a id="a-C2"></a>即于此中唯依见道。<a id="a-C3"></a>世尊有处说名法轮。<a id="a-C4"></a>如世间轮有速等相。<a id="a-C5"></a>见道似彼故名法轮。<a id="a-C6"></a>见道如何与彼相似。<a id="a-C7"></a>由速行等似彼轮故。<a id="a-C8"></a>谓见谛道速疾行故。<a id="a-C9"></a>有舍取故。<a id="a-CA"></a>降未伏故。<a id="a-CB"></a>镇已伏故。<a id="a-CC"></a>上下转故。<a id="a-CD"></a>具此五相似世间轮。<a id="a-CE"></a>尊者妙音作如是说。<a id="a-CF"></a>如世间轮有辐等相。<a id="a-CG"></a>八支圣道似彼名轮。<a id="a-CH"></a>谓正见正思惟正勤正念似世轮辐。<a id="a-CI"></a>正语正业正命似毂。<a id="a-CJ"></a>正定似辋。<a id="a-CK"></a>故名法轮。<a id="a-CL"></a>宁知法轮唯是见道。<a id="a-CM"></a>憍陈那等见道生时。<a id="a-CN"></a>说名已转正法轮故。<a id="a-CO"></a>云何三转十二行相。<a id="a-CP"></a>此苦圣谛。<a id="a-CQ"></a>此应遍知。<a id="a-CR"></a>此已遍知。<a id="a-CS"></a>是名三转。<a id="a-CT"></a>即于如是一一转时。<a id="a-CU"></a>别别发生眼智明觉。<a id="a-CV"></a>说此名曰十二行相。<a id="a-CW"></a>如是三转十二行相谛谛皆有。<a id="a-CX"></a>然数等故。<a id="a-CY"></a>但说三转十二行相。<a id="a-CZ"></a>如说二法七处善等。<a id="a-Ca"></a>由此三转如次显示见道修道无学道三。<a id="a-Cb"></a>毗婆沙师所说如是。<a id="a-Cc"></a>若尔三转十二行相非唯见道。<a id="a-Cd"></a>如何可说唯于见道立法轮名。<a id="a-Ce"></a>是故唯应即此三转十二行相所有法门名为法轮可应正理。<a id="a-Cf"></a>如何三转。<a id="a-Cg"></a>三周转故。<a id="a-Ch"></a>如何具足十二行相。<a id="a-Ci"></a>三周循历四圣谛故。<a id="a-Cj"></a>谓此是苦此是集此是灭此是道。<a id="a-Ck"></a>此应遍知。<a id="a-Cl"></a>此应永断。<a id="a-Cm"></a>此应作证。<a id="a-Cn"></a>此应修习。<a id="a-Co"></a>此已遍知。<a id="a-Cp"></a>此已永断。<a id="a-Cq"></a>此已作证。<a id="a-Cr"></a>此已修习。<a id="a-Cs"></a>云何名转。<a id="a-Ct"></a>由此法门往他相续令解义故。<a id="a-Cu"></a>或诸圣道皆是法轮。<a id="a-Cv"></a>于所化生身中转故。<a id="a-Cw"></a>于他相续见道生时。<a id="a-Cx"></a>已至转初故名已转。<a id="a-Cy"></a>何沙门果依何界得。<a id="a-Cz"></a>颂曰。</p>
  <p id="aD0">三依欲后三　　由上无见道</p>
  <p id="aD1">无闻无缘下　　无厌及经故</p>
  <p id="aD2">论曰。<a id="a-D3"></a>前三但依欲界身得。<a id="a-D4"></a>得阿罗汉依三界身。<a id="a-D5"></a>前之二果未离欲故非依上得理且可然。<a id="a-D6"></a>第三云何非依上得。<a id="a-D7"></a>由理教故。<a id="a-D8"></a>且理云何。<a id="a-D9"></a>依上界身无见道故。<a id="a-DA"></a>非离见道已离欲者可有超证不还果义。<a id="a-DB"></a>何缘上界必无见道。<a id="a-DC"></a>且无色中无正闻故。<a id="a-DD"></a>又彼界中不缘下故。<a id="a-DE"></a>色界异生着胜定乐。<a id="a-DF"></a>又无苦受不生厌故。<a id="a-DG"></a>非无有厌能得见道。<a id="a-DH"></a>教复云何。<a id="a-DI"></a>由经说故。<a id="a-DJ"></a>经言。<a id="a-DK"></a>有五补特伽罗。<a id="a-DL"></a>此处通达彼处究竟。<a id="a-DM"></a>所谓中般乃至上流。<a id="a-DN"></a>此通达言唯目见道。<a id="a-DO"></a>是证圆寂初加行故。<a id="a-DP"></a>由此见道上界定无。</p>
 </body>
</html>