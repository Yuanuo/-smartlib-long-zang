<!doctype html>
<html id="z3IBVvw17i" data-ver="709">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍论卷第七</h1>
  <h2 id="a2">分别根品第二之五</h2>
  <p id="a3">广说因已。<a id="a-4"></a>缘复云何。<a id="a-5"></a>颂曰。</p>
  <p id="a6">说有四种缘　　因缘五因性</p>
  <p id="a7">等无间非后　　心心所已生</p>
  <p id="a8">所缘一切法　　增上即能作</p>
  <p id="a9">论曰。<a id="a-A"></a>于何处说。<a id="a-B"></a>谓契经中。<a id="a-C"></a>如契经中说四缘性。<a id="a-D"></a>谓因缘性。<a id="a-E"></a>等无间缘性。<a id="a-F"></a>所缘缘性。<a id="a-G"></a>增上缘性。<a id="a-H"></a>此中性者是缘种类。<a id="a-I"></a>于六因内除能作因。<a id="a-J"></a>所余五因是因缘性。<a id="a-K"></a>除阿罗汉临涅槃时最后心心所法诸余已生心心所法。<a id="a-L"></a>是等无间缘性。<a id="a-M"></a>此缘生法等而无间。<a id="a-N"></a>依是义立等无间名。<a id="a-O"></a>由此色等皆不可立等无间缘。<a id="a-P"></a>不等生故。<a id="a-Q"></a>谓欲界色。<a id="a-R"></a>或无间生欲界色界二无表色。<a id="a-S"></a>或无间生欲界无漏二无表色。<a id="a-T"></a>以诸色法杂乱现前等无间缘生无杂乱。<a id="a-U"></a>故色不立等无间缘。<a id="a-V"></a>尊者世友作如是言。<a id="a-W"></a>于一身中一长养色相续不断。<a id="a-X"></a>复有第二长养色生不相违害故不可立等无间缘。<a id="a-Y"></a>大德复言。<a id="a-Z"></a>以诸色法无间生起或少或多。<a id="a-a"></a>谓或有时从多生少。<a id="a-b"></a>如烧稻秆大聚为灰。<a id="a-c"></a>或时复有从少生多。<a id="a-d"></a>如细种生诺瞿陀树。<a id="a-e"></a>根茎枝叶渐次增荣。<a id="a-f"></a>耸干垂条多所荫映。<a id="a-g"></a>岂不心所无间生时亦有少多品类非等。<a id="a-h"></a>谓善不善无记心中。<a id="a-i"></a>有寻有伺三摩地等。<a id="a-j"></a>此于异类实有少多。<a id="a-k"></a>然自类中无非等义。<a id="a-l"></a>谓无少受无间生多。<a id="a-m"></a>或复从多无间生少。<a id="a-n"></a>想等亦尔。<a id="a-o"></a>无非等过。<a id="a-p"></a>岂唯自类前能为后等无间缘。<a id="a-q"></a>不尔。<a id="a-r"></a>云何。<a id="a-s"></a>前心品法总为后品等无间缘。<a id="a-t"></a>非唯自类。<a id="a-u"></a>且于受等自体类中无少生多以说等义。<a id="a-v"></a>唯执同类相续者。<a id="a-w"></a>说唯自类有等无间缘。<a id="a-x"></a>心唯生心受唯生受。<a id="a-y"></a>乃至广说若从无染无间染生。<a id="a-z"></a>此染心中所有烦恼用先灭烦恼为等无间缘。<a id="a-10"></a>如出灭定心还用先灭正入灭定心为缘故起。<a id="a-11"></a>彼说非善。<a id="a-12"></a>初无漏心应阙此缘而得生故。<a id="a-13"></a>不相应行亦如诸色。<a id="a-14"></a>杂乱现前故非等无间缘。<a id="a-15"></a>三界及不系可俱现前故。<a id="a-16"></a>何缘不许未来世有等无间缘。<a id="a-17"></a>以未来法杂乱而住无前后故。<a id="a-18"></a>如何世尊知未来世此法无间此法应生。<a id="a-19"></a>比过现法而现知故。<a id="a-1A"></a>传说。<a id="a-1B"></a>世尊见从过去如此类业此类果生。<a id="a-1C"></a>是法无间生如是法。<a id="a-1D"></a>又从现在如此类业此类果生。<a id="a-1E"></a>是法无间生如是法。<a id="a-1F"></a>如是见已。<a id="a-1G"></a>便于未来诸乱住法。<a id="a-1H"></a>能正了达此法无间此法应生。<a id="a-1I"></a>虽如是知而非比智。<a id="a-1J"></a>由佛比类过去现在因果次第。<a id="a-1K"></a>便于未来乱住诸法能现了达。<a id="a-1L"></a>谓未来世如是有情造如是业招如是果。<a id="a-1M"></a>是愿智摄故非比智。<a id="a-1N"></a>若尔世尊未见前际。<a id="a-1O"></a>于后际法应不能知。<a id="a-1P"></a>有余复言。<a id="a-1Q"></a>有情身内有未来世果因先兆。<a id="a-1R"></a>是不相应行蕴差别。<a id="a-1S"></a>佛唯观此便知未来。<a id="a-1T"></a>非要现游静虑通慧。<a id="a-1U"></a>若尔诸佛便于未来占相故知。<a id="a-1V"></a>非为现证。<a id="a-1W"></a>故如经部诸师所言。<a id="a-1X"></a>世尊举意遍知诸法非比非占。<a id="a-1Y"></a>此说为善。<a id="a-1Z"></a>如世尊说。<a id="a-1a"></a>诸佛德用诸佛境界不可思议。<a id="a-1b"></a>若于未来无定前后次第安立。<a id="a-1c"></a>何故但言世第一法无间唯生苦法智忍不生余法。<a id="a-1d"></a>如是广说。<a id="a-1e"></a>乃至金刚喻定无间。<a id="a-1f"></a>唯生尽智不生余法。<a id="a-1g"></a>若此法生系属彼法要彼无间此乃得生。<a id="a-1h"></a>如芽等生要藉种等。<a id="a-1i"></a>然此非有等无间缘。<a id="a-1j"></a>诸阿罗汉最后心心所。<a id="a-1k"></a>何缘故说非等无间缘。<a id="a-1l"></a>无余心等续此起故。<a id="a-1m"></a>岂不如是无间灭心亦名为意。<a id="a-1n"></a>后心无间识既不生应不名意。<a id="a-1o"></a>意是依所显非作用所显。<a id="a-1p"></a>此最后心有所依义。<a id="a-1q"></a>余缘阙故后识不生。<a id="a-1r"></a>等无间缘作用所显。<a id="a-1s"></a>若法此缘取为果已。<a id="a-1t"></a>定无诸法及诸有情能为障碍令彼不起。<a id="a-1u"></a>故最后心虽得名意而不可说等无间缘。<a id="a-1v"></a>若法与心为等无间。<a id="a-1w"></a>彼法亦是心无间耶。<a id="a-1x"></a>应作四句。<a id="a-1y"></a>第一句者。<a id="a-1z"></a>谓无心定出心心所。<a id="a-20"></a>及第二等二定刹那。<a id="a-21"></a>第二句者。<a id="a-22"></a>谓初所起二定刹那。<a id="a-23"></a>及有心位诸心心所生住异灭。<a id="a-24"></a>第三句者。<a id="a-25"></a>谓初所起二定刹那。<a id="a-26"></a>及有心位心心所法。<a id="a-27"></a>第四句者。<a id="a-28"></a>谓第二等二定刹那。<a id="a-29"></a>及无心定出心心所生住异灭。<a id="a-2A"></a>若法与心为等无间。<a id="a-2B"></a>与无心定为无间耶。<a id="a-2C"></a>应作四句。<a id="a-2D"></a>谓前第三第四句为今第一第二句。<a id="a-2E"></a>即前第一第二句为今第三第四句。<a id="a-2F"></a>从二定出诸心心所望入定心中间远隔。<a id="a-2G"></a>如何为彼等无间耶。<a id="a-2H"></a>中间不隔心心所故。<a id="a-2I"></a>如是已释等无间缘。<a id="a-2J"></a>所缘缘性。<a id="a-2K"></a>即一切法望心心所随其所应。<a id="a-2L"></a>谓如眼识及相应法以一切色为所缘缘。<a id="a-2M"></a>如是耳识及相应法以一切声。<a id="a-2N"></a>鼻识相应以一切香。<a id="a-2O"></a>舌识相应以一切味。<a id="a-2P"></a>身识相应以一切触。<a id="a-2Q"></a>意识相应以一切法为所缘缘。<a id="a-2R"></a>若法与彼法为所缘。<a id="a-2S"></a>无时此与彼非所缘。<a id="a-2T"></a>于不缘位亦所缘摄。<a id="a-2U"></a>被缘不缘其相一故。<a id="a-2V"></a>譬如薪等于不烧时亦名所烧。<a id="a-2W"></a>相无异故。<a id="a-2X"></a>心心所法。<a id="a-2Y"></a>如于所缘处事刹那三皆决定。<a id="a-2Z"></a>于所依亦有如是决定耶。<a id="a-2a"></a>应言亦有如是决定。<a id="a-2b"></a>然于现在亲附自所依。<a id="a-2c"></a>过去未来与所依相离。<a id="a-2d"></a>有说。<a id="a-2e"></a>在过去亦亲附所依。<a id="a-2f"></a>如是已释所缘缘性。<a id="a-2g"></a>增上缘性即能作因。<a id="a-2h"></a>以即能作因为增上缘故。<a id="a-2i"></a>此缘体广名增上缘。<a id="a-2j"></a>一切皆是增上缘故。<a id="a-2k"></a>既一切法亦所缘缘。<a id="a-2l"></a>此增上缘何独体广。<a id="a-2m"></a>俱有诸法未尝为所缘。<a id="a-2n"></a>然为增上故。<a id="a-2o"></a>唯此体广。<a id="a-2p"></a>或所作广名增上缘。<a id="a-2q"></a>以一切法各除自性与一切有为为增上缘故。<a id="a-2r"></a>颇有法于法全非四缘不。<a id="a-2s"></a>有谓自性于自性。<a id="a-2t"></a>于他性亦有。<a id="a-2u"></a>谓有为于无为。<a id="a-2v"></a>无为于无为。<a id="a-2w"></a>如是诸缘于何位法而兴作用。<a id="a-2x"></a>颂曰。</p>
  <p id="a2y">二因于正灭　　三因于正生</p>
  <p id="a2z">余二缘相违　　而兴于作用</p>
  <p id="a30">论曰。<a id="a-31"></a>前说五因为因缘性。<a id="a-32"></a>二因作用于正灭时。<a id="a-33"></a>正灭时言显法现在灭现前故名正灭时。<a id="a-34"></a>俱有相应于法灭位方兴作用。<a id="a-35"></a>由此二因令俱生果有作用故。<a id="a-36"></a>所言三因于正生者。<a id="a-37"></a>谓未来法于正生位。<a id="a-38"></a>生现前故名正生时。<a id="a-39"></a>同类遍行异熟三种。<a id="a-3A"></a>于法生位作用方兴。<a id="a-3B"></a>已说因缘二时作用。<a id="a-3C"></a>二缘作用与此相违。<a id="a-3D"></a>等无间缘于法生位而兴作用。<a id="a-3E"></a>以彼生时前心心所与其处故。<a id="a-3F"></a>若所缘缘能缘灭位而兴作用。<a id="a-3G"></a>以心心所要现在时方取境故。<a id="a-3H"></a>唯增上缘于一切位皆无障住故。<a id="a-3I"></a>彼作用随无障位一切无遮。<a id="a-3J"></a>已说诸缘及兴作用。<a id="a-3K"></a>应言何法由几缘生。<a id="a-3L"></a>颂曰。</p>
  <p id="a3M">心心所由四　　二定但由三</p>
  <p id="a3N">余由二缘生　　非天次等故</p>
  <p id="a3O">论曰。<a id="a-3P"></a>心心所法由四缘生。<a id="a-3Q"></a>此中因缘谓五因性。<a id="a-3R"></a>等无间缘谓前无间已生。<a id="a-3S"></a>非后心心所法。<a id="a-3T"></a>所缘缘者谓随所应或色等五。<a id="a-3U"></a>或一切法。<a id="a-3V"></a>增上缘者谓随所应各除自性余一切法。<a id="a-3W"></a>灭尽无想二定由三除所缘缘。<a id="a-3X"></a>非能缘故。<a id="a-3Y"></a>由因缘者。<a id="a-3Z"></a>谓由二因。<a id="a-3a"></a>一俱有因。<a id="a-3b"></a>谓生等相。<a id="a-3c"></a>二同类因。<a id="a-3d"></a>谓前已生同地善法。<a id="a-3e"></a>等无间缘谓入定心及相应法。<a id="a-3f"></a>增上缘者。<a id="a-3g"></a>谓如前说。<a id="a-3h"></a>如是二定心等引生碍心等起故。<a id="a-3i"></a>与心等但为等无间。<a id="a-3j"></a>非等无间缘。<a id="a-3k"></a>余不相应及诸色法由因增上二缘所生。<a id="a-3l"></a>一切世间唯从如上所说诸因诸缘所起。<a id="a-3m"></a>非自在天我胜性等一因所起。<a id="a-3n"></a>此有何因。<a id="a-3o"></a>若一切成许由因者。<a id="a-3p"></a>岂不便舍一切世间由自在等一因生论。<a id="a-3q"></a>又诸世间非自在等一因所起。<a id="a-3r"></a>次第等故。<a id="a-3s"></a>谓诸世间若自在等一因生者。<a id="a-3t"></a>则应一切俱时而生非次第起。<a id="a-3u"></a>现见诸法次第而生。<a id="a-3v"></a>故知定非一因所起。<a id="a-3w"></a>若执自在随欲故然。<a id="a-3x"></a>谓彼欲令此法今起此法今灭此于后时。<a id="a-3y"></a>是则应成非一因起。<a id="a-3z"></a>亦由乐欲差别生故。<a id="a-40"></a>或差别欲应一时生。<a id="a-41"></a>所因自在无差别故。<a id="a-42"></a>若欲差别更待余因不俱起者。<a id="a-43"></a>则非一切唯用自在一法为因。<a id="a-44"></a>或所待因亦应更待余因差别方次第生。<a id="a-45"></a>则所待因应无边际。<a id="a-46"></a>若更不待余差别因。<a id="a-47"></a>此因应无次第生义。<a id="a-48"></a>则差别欲非次第生。<a id="a-49"></a>若许诸因展转差别无有边际信无始故。<a id="a-4A"></a>徒执自在为诸法因不越释门因缘正理。<a id="a-4B"></a>若言自在欲虽顿生而诸世间不俱起者。<a id="a-4C"></a>由随自在欲所生故。<a id="a-4D"></a>理亦不然。<a id="a-4E"></a>彼自在欲前位与后无差别故。<a id="a-4F"></a>又彼自在作大功力。<a id="a-4G"></a>生诸世间得何义利。<a id="a-4H"></a>若为发喜生诸世间。<a id="a-4I"></a>此喜离余方便不发。<a id="a-4J"></a>是则自在于发喜中既必待余。<a id="a-4K"></a>应非自在。<a id="a-4L"></a>于喜既尔。<a id="a-4M"></a>余亦应然。<a id="a-4N"></a>差别因缘不可得故。<a id="a-4O"></a>或若自在生地狱等无量苦具逼害有情。<a id="a-4P"></a>为见如斯发生自喜。<a id="a-4Q"></a>咄哉何用此自在为。<a id="a-4R"></a>依彼颂言。<a id="a-4S"></a>诚为善说。</p>
  <p id="a4T">由险利能烧　　可畏恒逼害</p>
  <p id="a4U">乐食血肉髓　　故名鲁达罗</p>
  <p id="a4V">又若信受一切世间唯自在天一因所起。<a id="a-4W"></a>则为诽拨现见世间所余因缘人功等事。<a id="a-4X"></a>若言自在待余因缘助发功能方成因者。<a id="a-4Y"></a>但是朋敬自在天言。<a id="a-4Z"></a>离所余因缘不见别用故。<a id="a-4a"></a>或彼自在要余因缘助方能生。<a id="a-4b"></a>应非自在。<a id="a-4c"></a>若执初起自在为因余后续生待余因者。<a id="a-4d"></a>则初所起不待余因。<a id="a-4e"></a>应无始成犹如自在。<a id="a-4f"></a>我胜性等随其所应如自在天应广征遣。<a id="a-4g"></a>故无有法唯一因生。<a id="a-4h"></a>奇哉世间不修胜慧。<a id="a-4i"></a>如愚禽兽。<a id="a-4j"></a>良足可悲。<a id="a-4k"></a>彼彼生中别别造业。<a id="a-4l"></a>自受异熟及士用果。<a id="a-4m"></a>而妄计有自在等因。<a id="a-4n"></a>且止破邪应辩正义。<a id="a-4o"></a>前言余法由二缘生。<a id="a-4p"></a>于中云何大种所造。<a id="a-4q"></a>自他相望互为因缘。<a id="a-4r"></a>颂曰。</p>
  <p id="a4s">大为大二因　　为所造五种</p>
  <p id="a4t">造为造三种　　为大唯一因</p>
  <p id="a4u">论曰。<a id="a-4v"></a>初言大为大二因者。<a id="a-4w"></a>是诸大种更互相望。<a id="a-4x"></a>但为俱有同类因义。<a id="a-4y"></a>大于所造能为五因。<a id="a-4z"></a>何等为五。<a id="a-50"></a>谓生依立持养别故。<a id="a-51"></a>如是五因。<a id="a-52"></a>但是能作因之差别。<a id="a-53"></a>从彼起故说为生因。<a id="a-54"></a>生已随逐大种转故。<a id="a-55"></a>如依师等说为依因。<a id="a-56"></a>能任持故。<a id="a-57"></a>如壁持画说为立因。<a id="a-58"></a>不断因故说为持因。<a id="a-59"></a>增长因故说为养因。<a id="a-5A"></a>如是则显大与所造为起变持住长因性。<a id="a-5B"></a>诸所造色自互相望容有三因。<a id="a-5C"></a>所谓俱有同类异熟。<a id="a-5D"></a>其能作因无差别转故不恒数。<a id="a-5E"></a>俱有因者。<a id="a-5F"></a>谓随心转身语二业。<a id="a-5G"></a>非余造色。<a id="a-5H"></a>同类因者。<a id="a-5I"></a>一切前生于后同类。<a id="a-5J"></a>异熟因者。<a id="a-5K"></a>谓身语业能招异熟眼根等果。<a id="a-5L"></a>所造于大但为一因。<a id="a-5M"></a>谓异熟因。<a id="a-5N"></a>身语二业能招异熟大种果故。<a id="a-5O"></a>前已总说诸心心所前能为后等无间缘。<a id="a-5P"></a>未决定说何心无间有几心生复从几心有何心起。<a id="a-5Q"></a>今当定说。<a id="a-5R"></a>谓且略说有十二心。<a id="a-5S"></a>云何十二。<a id="a-5T"></a>颂曰。</p>
  <p id="a5U">欲界有四心　　善恶覆无覆</p>
  <p id="a5V">色无色除恶　　无漏有二心</p>
  <p id="a5W">论曰。<a id="a-5X"></a>且于欲界有四种心。<a id="a-5Y"></a>谓善不善有覆无记无覆无记。<a id="a-5Z"></a>色无色界各有三心。<a id="a-5a"></a>谓除不善。<a id="a-5b"></a>余如上说。<a id="a-5c"></a>如是十种说有漏心。<a id="a-5d"></a>若无漏心唯有二种。<a id="a-5e"></a>谓学无学。<a id="a-5f"></a>合成十二。<a id="a-5g"></a>此十二心互相生者。<a id="a-5h"></a>颂曰。</p>
  <p id="a5i">欲界善生九　　此复从八生</p>
  <p id="a5j">染从十生四　　余从五生七</p>
  <p id="a5k">色善生十一　　此复从九生</p>
  <p id="a5l">有覆从八生　　此复生于六</p>
  <p id="a5m">无覆从三生　　此复能生六</p>
  <p id="a5n">无色善生九　　此复从六生</p>
  <p id="a5o">有覆生从七　　无覆如色辨</p>
  <p id="a5p">学从四生五　　余从五生四</p>
  <p id="a5q">论曰。<a id="a-5r"></a>欲界善心无间生九。<a id="a-5s"></a>谓自界四色界二心。<a id="a-5t"></a>于入定时及续生位。<a id="a-5u"></a>如其次第生善染心。<a id="a-5v"></a>无色界一于续生位。<a id="a-5w"></a>欲善无间生彼染心。<a id="a-5x"></a>不生彼善以极远故。<a id="a-5y"></a>无色于欲四远故远。<a id="a-5z"></a>一所依远。<a id="a-60"></a>二行相远。<a id="a-61"></a>三所缘远。<a id="a-62"></a>四对治远。<a id="a-63"></a>及学无学。<a id="a-64"></a>谓入观时。<a id="a-65"></a>即此复从八无间起。<a id="a-66"></a>谓自界四色界二心。<a id="a-67"></a>于出定时从彼善起。<a id="a-68"></a>彼染污定所逼恼时。<a id="a-69"></a>从彼染心生于下善。<a id="a-6A"></a>为依下善防彼退故。<a id="a-6B"></a>及学无学。<a id="a-6C"></a>谓出观时。<a id="a-6D"></a>染谓不善有覆无记二各从十无间而生。<a id="a-6E"></a>谓十二中除学无学。<a id="a-6F"></a>于续生位。<a id="a-6G"></a>三界诸心皆可无间生欲界染心故。<a id="a-6H"></a>即此无间能生四心。<a id="a-6I"></a>谓自界四。<a id="a-6J"></a>余无生理。<a id="a-6K"></a>余谓欲缠无覆无记。<a id="a-6L"></a>此心从五无间而生。<a id="a-6M"></a>谓自界四及色界善。<a id="a-6N"></a>欲界化心从彼生故。<a id="a-6O"></a>即此无间能生七心。<a id="a-6P"></a>谓自界四及色界二善与染污。<a id="a-6Q"></a>欲界化心还生彼善。<a id="a-6R"></a>于续生位生彼染心。<a id="a-6S"></a>并无色一于续生位此无覆心能生彼染。<a id="a-6T"></a>色界善心无间生十一。<a id="a-6U"></a>谓除无色无覆无记心。<a id="a-6V"></a>即此复从九无间起。<a id="a-6W"></a>谓除欲界二染污心。<a id="a-6X"></a>及除无色无覆无记。<a id="a-6Y"></a>有覆从八无间而生。<a id="a-6Z"></a>除欲二染及学无学。<a id="a-6a"></a>即此无间能生六心。<a id="a-6b"></a>谓自界三欲善不善有覆无记。<a id="a-6c"></a>无覆从三无间而起。<a id="a-6d"></a>谓唯自界。<a id="a-6e"></a>余无生理。<a id="a-6f"></a>即此无间能生六心。<a id="a-6g"></a>谓自界三欲无色染。<a id="a-6h"></a>无色界善无间生九心。<a id="a-6i"></a>谓除欲善及欲色无覆。<a id="a-6j"></a>即此从六无间而生。<a id="a-6k"></a>谓自界三及色界善并学无学。<a id="a-6l"></a>有覆无间能生七心。<a id="a-6m"></a>谓自界三及色界善欲色界染。<a id="a-6n"></a>即此亦从七无间起。<a id="a-6o"></a>谓除欲色染及学无学心。<a id="a-6p"></a>无覆如色说从三无间生。<a id="a-6q"></a>谓自界三。<a id="a-6r"></a>余皆非理。<a id="a-6s"></a>即此无间能生六心。<a id="a-6t"></a>谓自界三及欲色染。<a id="a-6u"></a>学心从四无间而生。<a id="a-6v"></a>谓即学心及三界善。<a id="a-6w"></a>即此无间能生五心。<a id="a-6x"></a>谓前四心及无学一。<a id="a-6y"></a>余谓无学从五无间生。<a id="a-6z"></a>谓三界善及学无学二。<a id="a-70"></a>即此无间能生四心。<a id="a-71"></a>谓三界善及无学一。<a id="a-72"></a>说十二心互相生已。<a id="a-73"></a>云何分此为二十心。<a id="a-74"></a>颂曰。</p>
  <p id="a75">十二为二十　　谓三界善心</p>
  <p id="a76">分加行生得　　欲无覆分四</p>
  <p id="a77">异熟威仪路　　工巧处通果</p>
  <p id="a78">色界除工巧　　余数如前说</p>
  <p id="a79">论曰。<a id="a-7A"></a>三界善心各分二种。<a id="a-7B"></a>谓加行得生得别故。<a id="a-7C"></a>欲界无覆分为四心。<a id="a-7D"></a>一异熟生。<a id="a-7E"></a>二威仪路。<a id="a-7F"></a>三工巧处。<a id="a-7G"></a>四通果心。<a id="a-7H"></a>色无覆心分为三种。<a id="a-7I"></a>除工巧处。<a id="a-7J"></a>上界都无造作种种工巧事故。<a id="a-7K"></a>如是十二为二十心。<a id="a-7L"></a>谓善分六。<a id="a-7M"></a>无覆分八。<a id="a-7N"></a>无色界无威仪路等余数如上故成二十。<a id="a-7O"></a>威仪路等三无覆心色香味触为所缘境。<a id="a-7P"></a>工巧处等亦缘于声。<a id="a-7Q"></a>如是三心唯是意识。<a id="a-7R"></a>威仪路工巧处加行亦通四识五识。<a id="a-7S"></a>有余师说有威仪路及工巧处所引意识能具足缘十二处境。<a id="a-7T"></a>如是二十互相生者。<a id="a-7U"></a>且说欲界八种心中。<a id="a-7V"></a>加行善心无间生十。<a id="a-7W"></a>谓自界七除通果心。<a id="a-7X"></a>及色界一加行善心并学无学。<a id="a-7Y"></a>即此复从八无间起。<a id="a-7Z"></a>谓自界四二善二染。<a id="a-7a"></a>及色界二加行善心有覆无记。<a id="a-7b"></a>并学无学。<a id="a-7c"></a>生得善心无间生九。<a id="a-7d"></a>谓自界七除通果心。<a id="a-7e"></a>及色无色有覆无记。<a id="a-7f"></a>即此复从十一心起。<a id="a-7g"></a>谓自界七除通果心。<a id="a-7h"></a>及色界二加行善心有覆无记。<a id="a-7i"></a>并学无学。<a id="a-7j"></a>二染污心无间生七。<a id="a-7k"></a>谓自界七除通果心。<a id="a-7l"></a>即此复从十四心起。<a id="a-7m"></a>谓自界七除通果心。<a id="a-7n"></a>及色界四除加行善与通果心。<a id="a-7o"></a>并无色三。<a id="a-7p"></a>除加行善。<a id="a-7q"></a>异熟威仪无间生八。<a id="a-7r"></a>谓自界六除加行善与通果心。<a id="a-7s"></a>及色无色有覆无记。<a id="a-7t"></a>即此复从七无间起。<a id="a-7u"></a>谓自界七除通果心。<a id="a-7v"></a>工巧处心无间生六。<a id="a-7w"></a>谓自界六除加行善与通果心。<a id="a-7x"></a>即此复从七无间起。<a id="a-7y"></a>谓自界七除通果心。<a id="a-7z"></a>从通果心无间生二。<a id="a-80"></a>谓自界一即通果心。<a id="a-81"></a>及色界一即加行善。<a id="a-82"></a>即此亦从二无间起。<a id="a-83"></a>谓即前说自色二心。<a id="a-84"></a>次说色界六种心中。<a id="a-85"></a>从加行善心无间生十二。<a id="a-86"></a>谓自界六及欲界三加行生得与通果心。<a id="a-87"></a>并无色一加行善心学无学心。<a id="a-88"></a>即此复从十无间起。<a id="a-89"></a>谓自界四。<a id="a-8A"></a>除威仪路与异熟生。<a id="a-8B"></a>及欲界二加行通果。<a id="a-8C"></a>并无色二加行有覆学无学心。<a id="a-8D"></a>生得善心无间生八。<a id="a-8E"></a>谓自界五除通果心及欲界二不善有覆。<a id="a-8F"></a>并无色一有覆无记。<a id="a-8G"></a>即此复从五无间起。<a id="a-8H"></a>谓自界五除通果心。<a id="a-8I"></a>有覆无记无间生九。<a id="a-8J"></a>谓自界五除通果心。<a id="a-8K"></a>及欲界四二善二染。<a id="a-8L"></a>即此复从十一心起。<a id="a-8M"></a>谓自界五除通果心。<a id="a-8N"></a>及欲界三生得善心威仪异熟。<a id="a-8O"></a>并无色三除加行善。<a id="a-8P"></a>异熟威仪无间生七。<a id="a-8Q"></a>谓自界四除加行善与通果心。<a id="a-8R"></a>及欲界二不善有覆。<a id="a-8S"></a>并无色一有覆无记。<a id="a-8T"></a>即此复从五无间起。<a id="a-8U"></a>谓自界五除通果心。<a id="a-8V"></a>从通果心无间生二。<a id="a-8W"></a>谓自界二加行通果。<a id="a-8X"></a>即此亦从二无间起。<a id="a-8Y"></a>谓即前说自界二心。<a id="a-8Z"></a>次说无色四种心中。<a id="a-8a"></a>加行善心无间生七。<a id="a-8b"></a>谓自界四及色界一加行善心。<a id="a-8c"></a>并学无学。<a id="a-8d"></a>即此复从六无间起。<a id="a-8e"></a>谓自界三唯除异熟。<a id="a-8f"></a>及色界一加行善心。<a id="a-8g"></a>并学无学。<a id="a-8h"></a>生得善心无间生七。<a id="a-8i"></a>谓自界四及色界一有覆无记。<a id="a-8j"></a>并欲界二不善有覆。<a id="a-8k"></a>即此复从四无间起。<a id="a-8l"></a>谓自界四。<a id="a-8m"></a>有覆无记无间生八。<a id="a-8n"></a>谓自界四及色界二加行有覆。<a id="a-8o"></a>并欲界二不善有覆。<a id="a-8p"></a>即此复从十无间起。<a id="a-8q"></a>谓自界四及色界三生得异熟与威仪路。<a id="a-8r"></a>并欲界三名如色说。<a id="a-8s"></a>异熟生心无间生六。<a id="a-8t"></a>谓自界三除加行善。<a id="a-8u"></a>及色界一有覆无记。<a id="a-8v"></a>并欲界二不善有覆。<a id="a-8w"></a>即此复从四无间起。<a id="a-8x"></a>谓自界四。<a id="a-8y"></a>次说无漏二种心中。<a id="a-8z"></a>从有学心无间生六。<a id="a-90"></a>谓通三界加行善心及欲生得。<a id="a-91"></a>并学无学。<a id="a-92"></a>即此复从四无间起。<a id="a-93"></a>谓三加行及有学心。<a id="a-94"></a>从无学心无间生五。<a id="a-95"></a>谓前有学所生六中除有学一。<a id="a-96"></a>即此复从五无间起。<a id="a-97"></a>谓三加行及学无学。<a id="a-98"></a>复有何缘。<a id="a-99"></a>加行无间能生异熟工巧威仪。<a id="a-9A"></a>非彼无间生加行善。<a id="a-9B"></a>势力劣故。<a id="a-9C"></a>非作功用所引发故。<a id="a-9D"></a>乐作功用引发工巧威仪转故。<a id="a-9E"></a>不能顺起加行善心。<a id="a-9F"></a>出心不由功用转故。<a id="a-9G"></a>加行无间可能生彼。<a id="a-9H"></a>若尔染污无间。<a id="a-9I"></a>不应生加行善。<a id="a-9J"></a>不相顺故。<a id="a-9K"></a>虽尔厌倦烦恼现行为欲了知容起加行。<a id="a-9L"></a>欲界生得以明利故。<a id="a-9M"></a>可有从彼学无学心色界加行无间而起。<a id="a-9N"></a>非作功用所引发故。<a id="a-9O"></a>不能从此引生彼心。<a id="a-9P"></a>又欲生得以明利故。<a id="a-9Q"></a>可从色染无间而生。<a id="a-9R"></a>色界生得不明利故。<a id="a-9S"></a>非无色染无间而起。<a id="a-9T"></a>作意有三。<a id="a-9U"></a>一自相作意。<a id="a-9V"></a>谓如观色变碍为相。<a id="a-9W"></a>乃至观识了别为相。<a id="a-9X"></a>如是等观相应作意。<a id="a-9Y"></a>二共相作意。<a id="a-9Z"></a>谓十六行相应作意。<a id="a-9a"></a>三胜解作意。<a id="a-9b"></a>谓不净观及四无量有色解脱胜处遍处。<a id="a-9c"></a>如是等观相应作意。<a id="a-9d"></a>如是三种作意无间圣道现前。<a id="a-9e"></a>圣道无间亦能具起三种作意。<a id="a-9f"></a>若作是说便顺此言。<a id="a-9g"></a>不净观俱行修念等觉分。<a id="a-9h"></a>有余师说。<a id="a-9i"></a>唯从共相作意无间圣道现前。<a id="a-9j"></a>圣道无间通起三种。<a id="a-9k"></a>修不净观调伏心已。<a id="a-9l"></a>方能引生共相作意。<a id="a-9m"></a>从此无间圣道现前。<a id="a-9n"></a>依此传传密意故。<a id="a-9o"></a>说不净观俱行修念等觉分。<a id="a-9p"></a>有余复言。<a id="a-9q"></a>唯从共相作意无间圣道现前。<a id="a-9r"></a>圣道无间亦唯能起共相作意。<a id="a-9s"></a>若尔有依未至定等三地证入正性离生。<a id="a-9t"></a>圣道无间可生欲界共相作意。<a id="a-9u"></a>若依第二第三第四静虑证入正性离生。<a id="a-9v"></a>圣道无间起何作意。<a id="a-9w"></a>非起欲界共相作意。<a id="a-9x"></a>以极远故。<a id="a-9y"></a>非于彼地已有曾得共相作意。<a id="a-9z"></a>异于曾得顺决择分。<a id="a-A0"></a>非诸圣者顺决择分可复现前。<a id="a-A1"></a>非得果已可重发生加行道故。<a id="a-A2"></a>若谓有别共相作意。<a id="a-A3"></a>顺决择分俱时已修。<a id="a-A4"></a>由系属彼是彼类故。<a id="a-A5"></a>如观诸行皆是无常。<a id="a-A6"></a>观一切法皆是非我涅槃寂静。<a id="a-A7"></a>圣道无间引彼现前。<a id="a-A8"></a>毗婆沙师不许此义。<a id="a-A9"></a>违正理故。<a id="a-AA"></a>若依未至定得阿罗汉果后出观心或即彼地或是欲界。<a id="a-AB"></a>依无所有处得阿罗汉果后出观心或即彼地或是有顶。<a id="a-AC"></a>若依余地得阿罗汉果后出观心唯自非余地。<a id="a-AD"></a>于欲界中有三作意。<a id="a-AE"></a>一闻所成。<a id="a-AF"></a>二思所成。<a id="a-AG"></a>三生所得。<a id="a-AH"></a>色界亦有三种作意。<a id="a-AI"></a>一闻所成。<a id="a-AJ"></a>二修所成。<a id="a-AK"></a>三生所得。<a id="a-AL"></a>无思所成。<a id="a-AM"></a>举心思时即入定故。<a id="a-AN"></a>无色唯有二种作意。<a id="a-AO"></a>一修所成。<a id="a-AP"></a>二生所得。<a id="a-AQ"></a>此中五种作意无间圣道现前。<a id="a-AR"></a>除生所得圣道。<a id="a-AS"></a>系属加行心故。<a id="a-AT"></a>圣道无间亦得发生。<a id="a-AU"></a>欲界生得以明利故。<a id="a-AV"></a>于前所说十二心中何心现前几心可得。<a id="a-AW"></a>颂曰。</p>
  <p id="aAX">三界染心中　　得六六二种</p>
  <p id="aAY">色善三学四　　余皆自可得</p>
  <p id="aAZ">论曰。<a id="a-Aa"></a>欲界染心正现前位。<a id="a-Ab"></a>十二心内容得六心。<a id="a-Ac"></a>彼先不成今得成故。<a id="a-Ad"></a>由疑续善及界退还。<a id="a-Ae"></a>欲界善心尔时名得。<a id="a-Af"></a>由起惑退及界退还得欲二心。<a id="a-Ag"></a>不善有覆及得色界一有覆心。<a id="a-Ah"></a>由起惑退得无色界一有覆心。<a id="a-Ai"></a>及得学心。<a id="a-Aj"></a>故名得六。<a id="a-Ak"></a>色界染心正现前位。<a id="a-Al"></a>十二心内亦得六心。<a id="a-Am"></a>由界退还得欲界一无覆无记及色界三。<a id="a-An"></a>色界染心亦由退得。<a id="a-Ao"></a>由起惑退得无色界一有覆心。<a id="a-Ap"></a>及得学心。<a id="a-Aq"></a>故名得六。<a id="a-Ar"></a>无色染心正现前位。<a id="a-As"></a>十二心内唯得二心。<a id="a-At"></a>由起惑退得彼染心。<a id="a-Au"></a>及得学心。<a id="a-Av"></a>故名得二。<a id="a-Aw"></a>色界善心正现前位。<a id="a-Ax"></a>十二心内容得三心。<a id="a-Ay"></a>谓彼善心及欲色界无覆无记。<a id="a-Az"></a>由升进故。<a id="a-B0"></a>若有学心正现前位。<a id="a-B1"></a>十二心内容得四心。<a id="a-B2"></a>谓有学心及欲色界无覆无记并无色善。<a id="a-B3"></a>由初证入正性离生。<a id="a-B4"></a>及由圣道离欲色染。<a id="a-B5"></a>余谓前说染等心余。<a id="a-B6"></a>不说彼心正现前位得心差别。<a id="a-B7"></a>应知彼心正现前位。<a id="a-B8"></a>唯自可得。<a id="a-B9"></a>有余于此总说。<a id="a-BA"></a>颂曰。</p>
  <p id="aBB">慧者说染心　　现起时得九</p>
  <p id="aBC">善心中得六　　无记唯无记</p>
  <p id="aBD">于善心中应言得七。<a id="a-BE"></a>谓由正见续善根时。<a id="a-BF"></a>欲界善心起位名得。<a id="a-BG"></a>离欲界染究竟位中。<a id="a-BH"></a>顿得欲色无覆无记。<a id="a-BI"></a>得色无色三摩地时。<a id="a-BJ"></a>彼二善心说名为得。<a id="a-BK"></a>初入离生位证阿罗汉时。<a id="a-BL"></a>学无学心说名为得。<a id="a-BM"></a>余准前释应知其相。<a id="a-BN"></a>为摄前义。<a id="a-BO"></a>复说颂言。</p>
  <p id="aBP">由托生入定　　及离染退时</p>
  <p id="aBQ">续善位得心　　非先所成故</p>
 </body>
</html>