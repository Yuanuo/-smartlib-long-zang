<!doctype html>
<html id="z3IBVn815I" data-ver="1177">
 <head>
  <meta charset="utf-8">
  <meta author="迦旃延子">
  <meta library="龙藏">
  <meta catalog="小乘论">
  <meta period="北凉">
 </head>
 <body>
  <h1 id="a1">阿毗昙毗婆沙论卷第五十九</h1>
  <h2 id="a2">使犍度十门品第四之六</h2>
  <p id="a3">二法有漏法无漏法。<a id="a-4"></a>问曰。<a id="a-5"></a>何故作此论。<a id="a-6"></a>答曰。<a id="a-7"></a>欲止人见显智希有故。<a id="a-8"></a>广说如上。<a id="a-9"></a>复有说者。<a id="a-A"></a>所以作论者为止并义者意故。<a id="a-B"></a>如摩诃僧祇部说。<a id="a-C"></a>佛身一向无漏。<a id="a-D"></a>问曰。<a id="a-E"></a>彼何故作此说。<a id="a-F"></a>答曰。<a id="a-G"></a>彼依佛经。<a id="a-H"></a>佛经说如来于世间生世间长。<a id="a-I"></a>而出世间。<a id="a-J"></a>不为世间所染。<a id="a-K"></a>彼作是说。<a id="a-L"></a>佛若出世间。<a id="a-M"></a>不为世间所染。<a id="a-N"></a>则知佛身一向无漏。<a id="a-O"></a>为止如是说者意。<a id="a-P"></a>亦明佛身是有漏。<a id="a-Q"></a>若佛身是无漏者。<a id="a-R"></a>无比女不应于佛身生爱心。<a id="a-S"></a>余广说如杂揵度。<a id="a-T"></a>云何有漏法。<a id="a-U"></a>答曰。<a id="a-V"></a>十入二入少分。<a id="a-W"></a>谓意入法入。<a id="a-X"></a>云何无漏法。<a id="a-Y"></a>答曰。<a id="a-Z"></a>二入少分。<a id="a-a"></a>谓意入法入。<a id="a-b"></a>问曰。<a id="a-c"></a>何故名有漏法无漏法耶。<a id="a-d"></a>答曰。<a id="a-e"></a>若法能增长有是有漏。<a id="a-f"></a>与此相违。<a id="a-g"></a>是无漏。<a id="a-h"></a>复次若法能令有相续。<a id="a-i"></a>能增长生老病死。<a id="a-j"></a>是有漏。<a id="a-k"></a>与此相违。<a id="a-l"></a>是无漏。<a id="a-m"></a>乃至广说。<a id="a-n"></a>若法堕苦集谛。<a id="a-o"></a>是有漏。<a id="a-p"></a>与此相违。<a id="a-q"></a>是无漏。<a id="a-r"></a>尊者和须蜜说曰。<a id="a-s"></a>云何有漏相。<a id="a-t"></a>云何无漏相。<a id="a-u"></a>答曰。<a id="a-v"></a>从有漏生。<a id="a-w"></a>是有漏相。<a id="a-x"></a>不从有漏生。<a id="a-y"></a>是无漏相。<a id="a-z"></a>复次能生有漏相。<a id="a-10"></a>是有漏。<a id="a-11"></a>不能生有漏相。<a id="a-12"></a>是无漏。<a id="a-13"></a>尊者佛陀提婆说曰。<a id="a-14"></a>若处所能生漏。<a id="a-15"></a>是有漏相。<a id="a-16"></a>若处所不能生。<a id="a-17"></a>漏是无漏相。</p>
  <p id="a18">二法。<a id="a-19"></a>有为法无为法。<a id="a-1A"></a>问曰。<a id="a-1B"></a>何故作此论。<a id="a-1C"></a>答曰。<a id="a-1D"></a>为止人见为显智希有。<a id="a-1E"></a>广说如上。<a id="a-1F"></a>云何有为法。<a id="a-1G"></a>答曰。<a id="a-1H"></a>十一入。<a id="a-1I"></a>一入少分。<a id="a-1J"></a>谓法入。<a id="a-1K"></a>云何无为法。<a id="a-1L"></a>答曰。<a id="a-1M"></a>一入少分谓法入。<a id="a-1N"></a>问曰。<a id="a-1O"></a>何故名有为无为法耶。<a id="a-1P"></a>答曰。<a id="a-1Q"></a>若法有生灭。<a id="a-1R"></a>有因。<a id="a-1S"></a>有有为相。<a id="a-1T"></a>是有为法。<a id="a-1U"></a>与此相违。<a id="a-1V"></a>是无为法。<a id="a-1W"></a>复次若法属因属缘属所作属和合者是有为法。<a id="a-1X"></a>与此相违。<a id="a-1Y"></a>是无为法。<a id="a-1Z"></a>复次若法为生所生。<a id="a-1a"></a>为住所住。<a id="a-1b"></a>为老所老。<a id="a-1c"></a>是有为法。<a id="a-1d"></a>与此相违。<a id="a-1e"></a>是无为法。<a id="a-1f"></a>复次若法行世。<a id="a-1g"></a>能聚果。<a id="a-1h"></a>能知缘。<a id="a-1i"></a>能所作。<a id="a-1j"></a>是有为法。<a id="a-1k"></a>与此相违。<a id="a-1l"></a>是无为法。<a id="a-1m"></a>复次若法堕世。<a id="a-1n"></a>在阴。<a id="a-1o"></a>是苦相续。<a id="a-1p"></a>有前后。<a id="a-1q"></a>有上中下。<a id="a-1r"></a>是有为法。<a id="a-1s"></a>与此相违。<a id="a-1t"></a>是无为法。<a id="a-1u"></a>尊者和须蜜说曰。<a id="a-1v"></a>云何是有为相。<a id="a-1w"></a>答曰。<a id="a-1x"></a>世相阴相。<a id="a-1y"></a>是有为相。<a id="a-1z"></a>云何无为相。<a id="a-20"></a>答曰。<a id="a-21"></a>非世相非阴相。<a id="a-22"></a>是无为相。<a id="a-23"></a>尊者佛陀提婆说曰。<a id="a-24"></a>若以众生故。<a id="a-25"></a>有生灭者。<a id="a-26"></a>是有为相。<a id="a-27"></a>若不以众生无生灭者。<a id="a-28"></a>是无为相。</p>
  <p id="a29">三法。<a id="a-2A"></a>过去法未来法现在法。<a id="a-2B"></a>云何过去法。<a id="a-2C"></a>答曰。<a id="a-2D"></a>过去五阴。<a id="a-2E"></a>云何未来法。<a id="a-2F"></a>答曰。<a id="a-2G"></a>未来五阴。<a id="a-2H"></a>云何现在法。<a id="a-2I"></a>答曰。<a id="a-2J"></a>现在五阴。<a id="a-2K"></a>问曰。<a id="a-2L"></a>何故作此论。<a id="a-2M"></a>答曰。<a id="a-2N"></a>为止并义者意故。<a id="a-2O"></a>如譬喻者。<a id="a-2P"></a>作如是说。<a id="a-2Q"></a>世是常。<a id="a-2R"></a>行是无常。<a id="a-2S"></a>行行世时。<a id="a-2T"></a>如物从器至器。<a id="a-2U"></a>犹如多人从一舍至一舍。<a id="a-2V"></a>诸行行世。<a id="a-2W"></a>亦复如是。<a id="a-2X"></a>为止如是说者意。<a id="a-2Y"></a>亦明行即是世世即是行。<a id="a-2Z"></a>是故四大揵度。<a id="a-2a"></a>作如是说。<a id="a-2b"></a>世名何法。<a id="a-2c"></a>答曰。<a id="a-2d"></a>说行之言。<a id="a-2e"></a>复有说者。<a id="a-2f"></a>所以作论者。<a id="a-2g"></a>为止言无过去未来于世中愚说现在是无为法者意故。<a id="a-2h"></a>亦明过去未来是实有相。<a id="a-2i"></a>若无过去未来者。<a id="a-2j"></a>则无成就不成就。<a id="a-2k"></a>如第二头第三手第十三入。<a id="a-2l"></a>无有成就不成就者。<a id="a-2m"></a>若无过去未来。<a id="a-2n"></a>则无成就不成就。<a id="a-2o"></a>若有成就不成就。<a id="a-2p"></a>则知必有过去未来是实有相。<a id="a-2q"></a>若言无过去未来。<a id="a-2r"></a>则应如是说。<a id="a-2s"></a>彼过去。<a id="a-2t"></a>若现在时造因。<a id="a-2u"></a>彼果当言在过去。<a id="a-2v"></a>当言在未来。<a id="a-2w"></a>当言在现在耶。<a id="a-2x"></a>若在过去者。<a id="a-2y"></a>应言有过去。<a id="a-2z"></a>不应言无过去。<a id="a-30"></a>若言无过去。<a id="a-31"></a>是事不然。<a id="a-32"></a>若言在未来。<a id="a-33"></a>应言有未来。<a id="a-34"></a>不应言无未来。<a id="a-35"></a>若言无未来。<a id="a-36"></a>是事不然。<a id="a-37"></a>若言在现在。<a id="a-38"></a>则因果共俱。<a id="a-39"></a>若因果俱者。<a id="a-3A"></a>则违偈说。<a id="a-3B"></a>如说。</p>
  <p id="a3C">作恶不即受　　不如乳成酪</p>
  <p id="a3D">愚蹈灰底火　　不即时烧足</p>
  <p id="a3E">若果不在过去未来现在则无果。<a id="a-3F"></a>若无果则无因。<a id="a-3G"></a>如第二头第三手第六阴第十三入。<a id="a-3H"></a>若有因果。<a id="a-3I"></a>不在过去未来现在者。<a id="a-3J"></a>则是常。<a id="a-3K"></a>如无为法。<a id="a-3L"></a>若果在现在时。<a id="a-3M"></a>彼因当言在何处。<a id="a-3N"></a>为在过去。<a id="a-3O"></a>为在未来。<a id="a-3P"></a>为在现在。<a id="a-3Q"></a>若在过去。<a id="a-3R"></a>亦如上说。<a id="a-3S"></a>若在未来。<a id="a-3T"></a>亦如上说。<a id="a-3U"></a>若在现在。<a id="a-3V"></a>亦如上说。<a id="a-3W"></a>若不在过去未来现在则无因。<a id="a-3X"></a>若无因则无果。<a id="a-3Y"></a>如第二头第三手第六阴第十三入。<a id="a-3Z"></a>若有因果。<a id="a-3a"></a>不在三世者。<a id="a-3b"></a>则应是常。<a id="a-3c"></a>如无为法。<a id="a-3d"></a>复次若无过去未来者。<a id="a-3e"></a>则无出家法。<a id="a-3f"></a>如偈说。</p>
  <p id="a3g">若说无过去　　则无过去佛</p>
  <p id="a3h">若无过去佛　　则无出家法</p>
  <p id="a3i">复次若无过去未来者。<a id="a-3j"></a>则常妄语。<a id="a-3k"></a>如偈说。</p>
  <p id="a3l">若说无过去　　而言有腊数</p>
  <p id="a3m">则是一切时　　而常故妄语</p>
  <p id="a3n">复次若无过去未来者。<a id="a-3o"></a>则无现在。<a id="a-3p"></a>所以者何。<a id="a-3q"></a>以有过去未来故。<a id="a-3r"></a>施设现在。<a id="a-3s"></a>若无三世。<a id="a-3t"></a>则无有为法。<a id="a-3u"></a>若无有为法。<a id="a-3v"></a>亦无无为法。<a id="a-3w"></a>所以者何。<a id="a-3x"></a>以有有为故。<a id="a-3y"></a>则施设无为。<a id="a-3z"></a>若无有为无为法。<a id="a-40"></a>则无一切法。<a id="a-41"></a>若无一切法。<a id="a-42"></a>则无解脱出离。<a id="a-43"></a>欲令无如是过故。<a id="a-44"></a>说过去未来是实有相。<a id="a-45"></a>是故为止他义欲显己义。<a id="a-46"></a>亦欲显法相相应义故。<a id="a-47"></a>而作此论。<a id="a-48"></a>问曰。<a id="a-49"></a>世体性是何。<a id="a-4A"></a>答曰。<a id="a-4B"></a>过去五阴。<a id="a-4C"></a>未来现在五阴。<a id="a-4D"></a>此是世体性。<a id="a-4E"></a>乃至广说。<a id="a-4F"></a>已说体性。<a id="a-4G"></a>所以今当说。<a id="a-4H"></a>何故名世。<a id="a-4I"></a>世是何义。<a id="a-4J"></a>答曰。<a id="a-4K"></a>去义是世义。<a id="a-4L"></a>问曰。<a id="a-4M"></a>诸行不来不去。<a id="a-4N"></a>若来者则不去。<a id="a-4O"></a>若去者则不来。<a id="a-4P"></a>若来者则来处应空。<a id="a-4Q"></a>所以者何。<a id="a-4R"></a>从彼处来故。<a id="a-4S"></a>若去者则妨碍去处。<a id="a-4T"></a>所以者何。<a id="a-4U"></a>去至彼处故。<a id="a-4V"></a>是故尊者和须蜜。<a id="a-4W"></a>说如是偈。</p>
  <p id="a4X">诸行无来相　　以诸刹那故</p>
  <p id="a4Y">而无有去相　　亦无有住者</p>
  <p id="a4Z">若行无来去。<a id="a-4a"></a>云何有三世耶。<a id="a-4b"></a>答曰。<a id="a-4c"></a>以所作故。<a id="a-4d"></a>若诸行无所作。<a id="a-4e"></a>是名未来。<a id="a-4f"></a>若有所作。<a id="a-4g"></a>是名现在。<a id="a-4h"></a>若所作已灭。<a id="a-4i"></a>是名过去。<a id="a-4j"></a>若眼未见色。<a id="a-4k"></a>是未来见色。<a id="a-4l"></a>是现在见色。<a id="a-4m"></a>已灭是过去。<a id="a-4n"></a>问曰。<a id="a-4o"></a>若然者。<a id="a-4p"></a>现在彼分眼。<a id="a-4q"></a>云何有所作。<a id="a-4r"></a>答曰。<a id="a-4s"></a>以作相似因故。<a id="a-4t"></a>若不现在前。<a id="a-4u"></a>则不与未来者作相似因。<a id="a-4v"></a>若现在前。<a id="a-4w"></a>则与未来者作相似因。<a id="a-4x"></a>乃至意亦如是。<a id="a-4y"></a>如色未作障碍是未来。<a id="a-4z"></a>若作障碍是现在。<a id="a-50"></a>若作障碍已灭是过去。<a id="a-51"></a>如受未生是未来。<a id="a-52"></a>受若生是现在。<a id="a-53"></a>受若生已灭是过去。<a id="a-54"></a>受乃至想行识亦如是。<a id="a-55"></a>复次若法未取果与果是未来。<a id="a-56"></a>若取果与果是现在。<a id="a-57"></a>若取果与果已灭是过去。<a id="a-58"></a>复次若法不取不与。<a id="a-59"></a>依果报果。<a id="a-5A"></a>是未来。<a id="a-5B"></a>若取依果报果未与者是现在。<a id="a-5C"></a>若取依果报果已灭是过去。<a id="a-5D"></a>复次若法未与相似因一切遍因是未来。<a id="a-5E"></a>若与是现在。<a id="a-5F"></a>若与已灭是过去。<a id="a-5G"></a>复次若法未生未灭是未来。<a id="a-5H"></a>若已生未灭是现在。<a id="a-5I"></a>若生已灭是过去。<a id="a-5J"></a>未生未坏。<a id="a-5K"></a>已生未坏。<a id="a-5L"></a>已生已坏。<a id="a-5M"></a>未生未离。<a id="a-5N"></a>已生未离。<a id="a-5O"></a>已生已离。<a id="a-5P"></a>说亦如是。<a id="a-5Q"></a>复次若法未作三有为相是未来。<a id="a-5R"></a>若已作一今作二是现在。<a id="a-5S"></a>若已作三是过去。<a id="a-5T"></a>复次若法未作四缘是未来。<a id="a-5U"></a>若作四缘是现在。<a id="a-5V"></a>若作四缘已灭是过去。<a id="a-5W"></a>复次若法与三世作因是过去。<a id="a-5X"></a>若与二世作因是现在。<a id="a-5Y"></a>若与一世作因是未来。<a id="a-5Z"></a>复次若法是三世果是未来。<a id="a-5a"></a>若是二世果是现在。<a id="a-5b"></a>若是一世果是过去。<a id="a-5c"></a>复次以过去未来故。<a id="a-5d"></a>施设现在。<a id="a-5e"></a>不以现在施设现在。<a id="a-5f"></a>以无第四世故。<a id="a-5g"></a>以过去现在故。<a id="a-5h"></a>施设未来。<a id="a-5i"></a>不以未来施设未来。<a id="a-5j"></a>以无第四世故。<a id="a-5k"></a>以未来现在。<a id="a-5l"></a>施设过去。<a id="a-5m"></a>不以过去施设过去。<a id="a-5n"></a>以无第四世故。<a id="a-5o"></a>诸过去所有。<a id="a-5p"></a>色所有耶。<a id="a-5q"></a>答曰。<a id="a-5r"></a>或是过去所有非色所有。<a id="a-5s"></a>乃至广作四句。<a id="a-5t"></a>过去所有非色所有者。<a id="a-5u"></a>过去四阴是色所有。<a id="a-5v"></a>非过去所有者。<a id="a-5w"></a>未来现在色所有。<a id="a-5x"></a>过去所有亦色所有者。<a id="a-5y"></a>谓过去色所有。<a id="a-5z"></a>非过去所有非色所有者。<a id="a-60"></a>谓未来现在四阴所有。<a id="a-61"></a>及无为所有。<a id="a-62"></a>如色作四句。<a id="a-63"></a>乃至识亦作四句。<a id="a-64"></a>如过去作五四句。<a id="a-65"></a>未来现在。<a id="a-66"></a>亦作五四句。<a id="a-67"></a>是则有十五四句。<a id="a-68"></a>若色所有。<a id="a-69"></a>尽是方方分所有耶。<a id="a-6A"></a>答曰。<a id="a-6B"></a>若是方方分所有。<a id="a-6C"></a>尽是色所有。<a id="a-6D"></a>颇有色所有非方方分所有耶。<a id="a-6E"></a>答曰有。<a id="a-6F"></a>过去未来色。<a id="a-6G"></a>现在微尘。<a id="a-6H"></a>及无作色。<a id="a-6I"></a>若受所有。<a id="a-6J"></a>彼尽非方方分所有耶。<a id="a-6K"></a>答曰。<a id="a-6L"></a>若受所有。<a id="a-6M"></a>尽非方方分所有。<a id="a-6N"></a>颇非方方分所有非受所有耶。<a id="a-6O"></a>答曰。<a id="a-6P"></a>有。<a id="a-6Q"></a>想行识所有过去未来色。<a id="a-6R"></a>现在微尘。<a id="a-6S"></a>无作色。<a id="a-6T"></a>及无为法所有。<a id="a-6U"></a>如受想行识说亦如是。<a id="a-6V"></a>诸所有色。<a id="a-6W"></a>尽障碍耶。<a id="a-6X"></a>答曰。<a id="a-6Y"></a>若障碍者。<a id="a-6Z"></a>尽是色所有。<a id="a-6a"></a>颇有色非障碍耶。<a id="a-6b"></a>答曰。<a id="a-6c"></a>有。<a id="a-6d"></a>过去未来色。<a id="a-6e"></a>现在微尘及无作色。<a id="a-6f"></a>诸所有受。<a id="a-6g"></a>尽觉耶。<a id="a-6h"></a>答曰。<a id="a-6i"></a>若觉尽是受。<a id="a-6j"></a>颇有受非觉耶。<a id="a-6k"></a>答曰。<a id="a-6l"></a>有。<a id="a-6m"></a>过去未来受。<a id="a-6n"></a>如受。<a id="a-6o"></a>想行识说亦如是。<a id="a-6p"></a>问曰。<a id="a-6q"></a>为已生生。<a id="a-6r"></a>未生生。<a id="a-6s"></a>若已生生。<a id="a-6t"></a>云何诸行非还转耶。<a id="a-6u"></a>若未生生。<a id="a-6v"></a>云何诸行非本无而有耶。<a id="a-6w"></a>答曰。<a id="a-6x"></a>应作是说。<a id="a-6y"></a>以事故已生生。<a id="a-6z"></a>以事故未生生。<a id="a-70"></a>以事故已生生者。<a id="a-71"></a>诸法本住自体相故生。<a id="a-72"></a>以事故未生生者。<a id="a-73"></a>一切未来法。<a id="a-74"></a>是未生法故生。<a id="a-75"></a>问曰。<a id="a-76"></a>为世生。<a id="a-77"></a>为世中生。<a id="a-78"></a>若世生者。<a id="a-79"></a>云何不一法生时一切法生。<a id="a-7A"></a>若一法生一切法生者。<a id="a-7B"></a>则坏世。<a id="a-7C"></a>若世中生者。<a id="a-7D"></a>云何非行异世耶。<a id="a-7E"></a>答曰。<a id="a-7F"></a>应作是说。<a id="a-7G"></a>以事故世生。<a id="a-7H"></a>以事故世中生。<a id="a-7I"></a>以事故世生者。<a id="a-7J"></a>一刹那生时。<a id="a-7K"></a>即是世故。<a id="a-7L"></a>以事故世中生者。<a id="a-7M"></a>于未来世中。<a id="a-7N"></a>一刹那生。<a id="a-7O"></a>余刹那未生故。<a id="a-7P"></a>问曰。<a id="a-7Q"></a>为彼法生即彼法灭耶。<a id="a-7R"></a>为余法生余法灭耶。<a id="a-7S"></a>若彼法生即彼法灭者。<a id="a-7T"></a>未来法生。<a id="a-7U"></a>即未来法灭耶。<a id="a-7V"></a>若余法生余法灭者。<a id="a-7W"></a>色生受灭耶。<a id="a-7X"></a>答曰。<a id="a-7Y"></a>应作是说。<a id="a-7Z"></a>以事故彼法生。<a id="a-7a"></a>即彼法灭。<a id="a-7b"></a>以事故余法生。<a id="a-7c"></a>余法灭以事故。<a id="a-7d"></a>彼法生彼法灭者色生即色灭乃至识生。<a id="a-7e"></a>即识灭。<a id="a-7f"></a>以事故余法生余法灭者。<a id="a-7g"></a>未来世生。<a id="a-7h"></a>现在世灭。<a id="a-7i"></a>问曰。<a id="a-7j"></a>为自分生。<a id="a-7k"></a>为他分生。<a id="a-7l"></a>若自分生者云何非本无自分而有自分。<a id="a-7m"></a>本无物体而有物体。<a id="a-7n"></a>若他分生者。<a id="a-7o"></a>云何法不舍自体。<a id="a-7p"></a>答曰。<a id="a-7q"></a>应作是说。<a id="a-7r"></a>不自分生。<a id="a-7s"></a>亦不他分生。<a id="a-7t"></a>然如其法体。<a id="a-7u"></a>生已而灭。<a id="a-7v"></a>问曰。<a id="a-7w"></a>未来世减。<a id="a-7x"></a>过去世增。<a id="a-7y"></a>云何不施设二世有增减耶。<a id="a-7z"></a>尊者和须蜜说曰。<a id="a-80"></a>为增计数过去未来世有增减不。<a id="a-81"></a>若不增计数过去未来世。<a id="a-82"></a>何故言过去未来世有增减耶。<a id="a-83"></a>复次过去未来。<a id="a-84"></a>无量无边。<a id="a-85"></a>不说有增减。<a id="a-86"></a>譬如于海。<a id="a-87"></a>取百千瓶水不减。<a id="a-88"></a>投百千瓶水不增。<a id="a-89"></a>以海水无量故。<a id="a-8A"></a>彼亦如是。<a id="a-8B"></a>复次未来法未生未灭故不减。<a id="a-8C"></a>过去法生已灭故不增。<a id="a-8D"></a>复次未来法未生不坏故不减。<a id="a-8E"></a>过去法生已坏故不增。<a id="a-8F"></a>复次未来法未生未离故不减。<a id="a-8G"></a>过去法生已离故不增。<a id="a-8H"></a>尊者佛陀提婆说曰。<a id="a-8I"></a>若法行世者。<a id="a-8J"></a>何不说有增减。<a id="a-8K"></a>但法因缘和合故生。<a id="a-8L"></a>因缘离散则灭。<a id="a-8M"></a>问曰。<a id="a-8N"></a>过去未来。<a id="a-8O"></a>为有积聚。<a id="a-8P"></a>如现在墙壁树木山岩等。<a id="a-8Q"></a>为散在处处。<a id="a-8R"></a>若积聚者。<a id="a-8S"></a>云何施主所作。<a id="a-8T"></a>不唐捐其功。<a id="a-8U"></a>云何不有方所。<a id="a-8V"></a>云何不是常。<a id="a-8W"></a>云何不现见。<a id="a-8X"></a>若散在处处者。<a id="a-8Y"></a>云何说有过去。<a id="a-8Z"></a>王名善见。<a id="a-8a"></a>城名拘奢跋提。<a id="a-8b"></a>讲堂名善法。<a id="a-8c"></a>亦说。<a id="a-8d"></a>有毗婆尸佛乃至迦葉佛。<a id="a-8e"></a>云何说有未来。<a id="a-8f"></a>城名鸡头。<a id="a-8g"></a>未来佛名弥勒。<a id="a-8h"></a>云何施设宿命智。<a id="a-8i"></a>观过去事。<a id="a-8j"></a>愿智观过去未来事。<a id="a-8k"></a>云何非本无今有已有还无。<a id="a-8l"></a>答曰。<a id="a-8m"></a>应作是说。<a id="a-8n"></a>或有说者。<a id="a-8o"></a>积聚如现在墙壁等。<a id="a-8p"></a>问曰。<a id="a-8q"></a>若然者。<a id="a-8r"></a>云何非檀越所作不唐捐其功。<a id="a-8s"></a>答曰。<a id="a-8t"></a>以他见故。<a id="a-8u"></a>若彼不修功不现。<a id="a-8v"></a>修功则现。<a id="a-8w"></a>问曰。<a id="a-8x"></a>云何不有方所。<a id="a-8y"></a>答曰。<a id="a-8z"></a>若有方所。<a id="a-90"></a>复有何过。<a id="a-91"></a>云何非是常耶。<a id="a-92"></a>答曰。<a id="a-93"></a>以有刹那无常故。<a id="a-94"></a>何故不现耶。<a id="a-95"></a>答曰。<a id="a-96"></a>若未为五识身作境界则不现。<a id="a-97"></a>若已作则现。<a id="a-98"></a>评曰。<a id="a-99"></a>应作是说。<a id="a-9A"></a>现在者是积聚。<a id="a-9B"></a>未来过去者。<a id="a-9C"></a>散在处处。<a id="a-9D"></a>所以者何。<a id="a-9E"></a>在法数中故。<a id="a-9F"></a>问曰。<a id="a-9G"></a>若然者。<a id="a-9H"></a>云何说有过去。<a id="a-9I"></a>答曰。<a id="a-9J"></a>说过去。<a id="a-9K"></a>如本现在时。<a id="a-9L"></a>云何说有未来。<a id="a-9M"></a>答曰。<a id="a-9N"></a>如未来当现在时。<a id="a-9O"></a>云何宿命智愿智境界过去。<a id="a-9P"></a>答曰。<a id="a-9Q"></a>如其所更故。<a id="a-9R"></a>譬如曾所更字。<a id="a-9S"></a>次第立句。<a id="a-9T"></a>以显明义。<a id="a-9U"></a>如是彼次第念曾所更事。<a id="a-9V"></a>生于智见。<a id="a-9W"></a>云何愿智境界未来。<a id="a-9X"></a>答曰。<a id="a-9Y"></a>如过去现在比相故知。<a id="a-9Z"></a>犹如农夫。<a id="a-9a"></a>以比相故知。<a id="a-9b"></a>云何非本无今有已有还无。<a id="a-9c"></a>答曰。<a id="a-9d"></a>此则不能通。<a id="a-9e"></a>萨婆多中。<a id="a-9f"></a>有四种论师。<a id="a-9g"></a>一说事异。<a id="a-9h"></a>二说相异。<a id="a-9i"></a>三说时异。<a id="a-9j"></a>四说异异。<a id="a-9k"></a>说事异者言。<a id="a-9l"></a>法行世时事异体不异。<a id="a-9m"></a>譬如金银器。<a id="a-9n"></a>破已更作。<a id="a-9o"></a>虽形有异。<a id="a-9p"></a>其色不异。<a id="a-9q"></a>亦如乳成酪时。<a id="a-9r"></a>香味虽异。<a id="a-9s"></a>其色不异。<a id="a-9t"></a>如是未来法。<a id="a-9u"></a>至现在时。<a id="a-9v"></a>虽舍未来法。<a id="a-9w"></a>不舍其体。<a id="a-9x"></a>现在法至过去时。<a id="a-9y"></a>虽舍现在法。<a id="a-9z"></a>不舍其体。<a id="a-A0"></a>说相异者言。<a id="a-A1"></a>法行世时。<a id="a-A2"></a>过去法。<a id="a-A3"></a>有过去相。<a id="a-A4"></a>非不有未来现在相。<a id="a-A5"></a>未来法有未来相。<a id="a-A6"></a>非不有过去现在相。<a id="a-A7"></a>现在法有现在相。<a id="a-A8"></a>非不有过去未来相。<a id="a-A9"></a>如人爱一女色。<a id="a-AA"></a>于余女色。<a id="a-AB"></a>非不有爱。<a id="a-AC"></a>彼亦如是。<a id="a-AD"></a>说时异者言。<a id="a-AE"></a>法行世时。<a id="a-AF"></a>以时异故。<a id="a-AG"></a>生于异名。<a id="a-AH"></a>非其体异。<a id="a-AI"></a>譬如算筹。<a id="a-AJ"></a>初下名一。<a id="a-AK"></a>一转名十。<a id="a-AL"></a>复转名百。<a id="a-AM"></a>如是至千万。<a id="a-AN"></a>算筹是一。<a id="a-AO"></a>转其处故。<a id="a-AP"></a>有种种名。<a id="a-AQ"></a>彼亦如是。<a id="a-AR"></a>如是说世者。<a id="a-AS"></a>名不娆乱。<a id="a-AT"></a>说以所作故。<a id="a-AU"></a>便有三世。<a id="a-AV"></a>若法未有所作名未来。<a id="a-AW"></a>已作名现在。<a id="a-AX"></a>所作已灭名过去。<a id="a-AY"></a>说异异者言。<a id="a-AZ"></a>法行世时。<a id="a-Aa"></a>以前后故生异名。<a id="a-Ab"></a>犹如一女。<a id="a-Ac"></a>亦名为女。<a id="a-Ad"></a>亦名为母。<a id="a-Ae"></a>以其有母故名女。<a id="a-Af"></a>以其有女故名母。<a id="a-Ag"></a>如是法行世时。<a id="a-Ah"></a>以前后生于异非时异体异。<a id="a-Ai"></a>如是说者。<a id="a-Aj"></a>则名娆乱。<a id="a-Ak"></a>所以者何。<a id="a-Al"></a>一世则有三世。<a id="a-Am"></a>过去世有三世。<a id="a-An"></a>过去前后二刹那。<a id="a-Ao"></a>名过去未来过去中刹那。<a id="a-Ap"></a>名过去现在未来世亦如是。<a id="a-Aq"></a>问曰。<a id="a-Ar"></a>何者是。<a id="a-As"></a>萨婆多中四大论师。<a id="a-At"></a>第一名达摩多罗。<a id="a-Au"></a>第二名瞿沙。<a id="a-Av"></a>第三名和须蜜第四名佛陀提婆。</p>
  <p id="aAw">三法。<a id="a-Ax"></a>善法不善法无记法。<a id="a-Ay"></a>云何善法。<a id="a-Az"></a>答曰。<a id="a-B0"></a>善五阴。<a id="a-B1"></a>及数灭。<a id="a-B2"></a>云何不善法。<a id="a-B3"></a>答曰。<a id="a-B4"></a>不善五阴。<a id="a-B5"></a>云何无记法。<a id="a-B6"></a>答曰。<a id="a-B7"></a>无记五阴。<a id="a-B8"></a>及虚空非数灭。<a id="a-B9"></a>何故名善不善无记。<a id="a-BA"></a>广说如不善品中。</p>
  <p id="aBB">三法。<a id="a-BC"></a>欲界系法色界系法无色界系法。<a id="a-BD"></a>云何欲界系法。<a id="a-BE"></a>答曰。<a id="a-BF"></a>欲界系五阴。<a id="a-BG"></a>云何色界系法。<a id="a-BH"></a>答曰。<a id="a-BI"></a>色界系五阴。<a id="a-BJ"></a>云何无色界系法。<a id="a-BK"></a>答曰。<a id="a-BL"></a>无色界系四阴。<a id="a-BM"></a>何故名欲界系色界系无色界系法。<a id="a-BN"></a>广说如上。</p>
  <p id="aBO">三法。<a id="a-BP"></a>学法无学法非学非无学法。<a id="a-BQ"></a>云何学法。<a id="a-BR"></a>答曰。<a id="a-BS"></a>学五阴。<a id="a-BT"></a>云何无学法。<a id="a-BU"></a>答曰。<a id="a-BV"></a>无学五阴。<a id="a-BW"></a>云何非学非无学法。<a id="a-BX"></a>答曰。<a id="a-BY"></a>有漏五阴及无为。<a id="a-BZ"></a>何故名学无学非学非无学。<a id="a-Ba"></a>答曰。<a id="a-Bb"></a>以无贪道学断贪故名学。<a id="a-Bc"></a>以无贪道不学断贪名无学。<a id="a-Bd"></a>所以者何。<a id="a-Be"></a>先已学故。<a id="a-Bf"></a>与此相违。<a id="a-Bg"></a>名非学非无学。<a id="a-Bh"></a>无恚无痴。<a id="a-Bi"></a>说亦如是。<a id="a-Bj"></a>复次以无爱道学断爱。<a id="a-Bk"></a>彼非爱体是学。<a id="a-Bl"></a>以无爱道学断爱。<a id="a-Bm"></a>则遮无学道。<a id="a-Bn"></a>体非爱者。<a id="a-Bo"></a>则遮世俗道。<a id="a-Bp"></a>以无爱道不学断爱先已学故。<a id="a-Bq"></a>体非是爱是无学。<a id="a-Br"></a>以无爱道。<a id="a-Bs"></a>不学断爱。<a id="a-Bt"></a>则遮道体非是爱则遮世俗道。<a id="a-Bu"></a>与此相违。<a id="a-Bv"></a>是非学非无学。<a id="a-Bw"></a>复次学断烦恼学见真谛是学不学断烦恼先已断故不学。<a id="a-Bx"></a>见真谛先已见故是无学。<a id="a-By"></a>与此相违。<a id="a-Bz"></a>是非学非无学。<a id="a-C0"></a>复次学断二求。<a id="a-C1"></a>谓欲求有求。<a id="a-C2"></a>学断二求。<a id="a-C3"></a>欲满一求。<a id="a-C4"></a>谓梵行。<a id="a-C5"></a>求是学不学。<a id="a-C6"></a>断二求。<a id="a-C7"></a>先已断故不学。<a id="a-C8"></a>满一求先已满故是无学。<a id="a-C9"></a>与此相违。<a id="a-CA"></a>是非学非无学。<a id="a-CB"></a>复次若身中有烦恼得。<a id="a-CC"></a>亦有无漏法可得。<a id="a-CD"></a>学断烦恼是学。<a id="a-CE"></a>若身中无烦恼得。<a id="a-CF"></a>有无漏法可得。<a id="a-CG"></a>不学断烦恼是无学。<a id="a-CH"></a>与此相违。<a id="a-CI"></a>是非学非无学。<a id="a-CJ"></a>复次不离爱有无漏法可得。<a id="a-CK"></a>学断爱。<a id="a-CL"></a>是学。<a id="a-CM"></a>已离爱有无漏法可得。<a id="a-CN"></a>不学断爱。<a id="a-CO"></a>是无学。<a id="a-CP"></a>与此相违。<a id="a-CQ"></a>是非学非无学。<a id="a-CR"></a>复次见道修道所摄是学。<a id="a-CS"></a>无学道所摄是无学。<a id="a-CT"></a>三地三根说亦如是。<a id="a-CU"></a>复次若无漏法。<a id="a-CV"></a>若五种人身中可得者是学。<a id="a-CW"></a>五种人者。<a id="a-CX"></a>谓坚信坚法信解脱见到身证是学。<a id="a-CY"></a>若无漏法二种人身中可得是无学。<a id="a-CZ"></a>二种人者。<a id="a-Ca"></a>谓时解脱不时解脱。<a id="a-Cb"></a>与此相违。<a id="a-Cc"></a>是非学非无学。<a id="a-Cd"></a>复次若无漏法七人身中可得。<a id="a-Ce"></a>是学。<a id="a-Cf"></a>七人者。<a id="a-Cg"></a>谓四向住三果人。<a id="a-Ch"></a>若无漏法一人身中可得。<a id="a-Ci"></a>是无学。<a id="a-Cj"></a>一人者。<a id="a-Ck"></a>谓住一果人。<a id="a-Cl"></a>与此相违。<a id="a-Cm"></a>是非学非无学。<a id="a-Cn"></a>复次若无漏法十八人身中可得是学。<a id="a-Co"></a>若无漏法无学人身中可得是无学。<a id="a-Cp"></a>与此相违。<a id="a-Cq"></a>是非学非无学三法。<a id="a-Cr"></a>见道断法修道断法无断法。<a id="a-Cs"></a>云何见道断法。<a id="a-Ct"></a>答曰。<a id="a-Cu"></a>若法坚信坚法行诸忍断。<a id="a-Cv"></a>彼是何耶。<a id="a-Cw"></a>答曰。<a id="a-Cx"></a>见道所断八十八使。<a id="a-Cy"></a>及相应法。<a id="a-Cz"></a>从彼起共生法。<a id="a-D0"></a>是名见道所断法。<a id="a-D1"></a>云何修道断法。<a id="a-D2"></a>答曰。<a id="a-D3"></a>若法学见迹。<a id="a-D4"></a>以修道断。<a id="a-D5"></a>彼是何耶。<a id="a-D6"></a>答曰。<a id="a-D7"></a>修道所断十使。<a id="a-D8"></a>及彼相应法。<a id="a-D9"></a>从彼生身口业共生法。<a id="a-DA"></a>不染污有漏法。<a id="a-DB"></a>是名修道断法。<a id="a-DC"></a>云何不断法。<a id="a-DD"></a>答曰。<a id="a-DE"></a>无漏法。<a id="a-DF"></a>问曰。<a id="a-DG"></a>何故名见道断修道断无断法。<a id="a-DH"></a>答曰。<a id="a-DI"></a>广说如上。</p>
  <p id="aDJ">四谛。<a id="a-DK"></a>苦谛集谛灭谛道谛。<a id="a-DL"></a>问曰。<a id="a-DM"></a>何故作此论。<a id="a-DN"></a>答曰。<a id="a-DO"></a>此是佛经。<a id="a-DP"></a>佛经说四谛。<a id="a-DQ"></a>苦谛乃至道谛。<a id="a-DR"></a>佛经虽说四谛。<a id="a-DS"></a>而不广分别。<a id="a-DT"></a>佛经是此论所为根本。<a id="a-DU"></a>今欲具分别故。<a id="a-DV"></a>而作此论。<a id="a-DW"></a>问曰。<a id="a-DX"></a>谛体性是何。<a id="a-DY"></a>答曰。<a id="a-DZ"></a>阿毗昙者。<a id="a-Da"></a>作如是说。<a id="a-Db"></a>五取阴是苦谛。<a id="a-Dc"></a>有漏因是集谛。<a id="a-Dd"></a>数灭是灭谛。<a id="a-De"></a>学无学法是道谛。<a id="a-Df"></a>譬喻者作如是说。<a id="a-Dg"></a>名色是苦谛。<a id="a-Dh"></a>烦恼业是集谛。<a id="a-Di"></a>烦恼业尽是灭谛。<a id="a-Dj"></a>定慧是道谛。<a id="a-Dk"></a>毗婆阇婆提。<a id="a-Dl"></a>作如是说。<a id="a-Dm"></a>八苦相是苦是苦谛。<a id="a-Dn"></a>余有漏法是苦非苦谛。<a id="a-Do"></a>生后有爱是集是集谛。<a id="a-Dp"></a>余爱余有漏法是集非集谛。<a id="a-Dq"></a>生后有爱尽是灭是灭谛。<a id="a-Dr"></a>余爱余有漏法尽是灭非灭谛。<a id="a-Ds"></a>学八道支是道是道谛。<a id="a-Dt"></a>余学法一切无学法。<a id="a-Du"></a>是道非道谛。<a id="a-Dv"></a>若如所说。<a id="a-Dw"></a>阿罗汉则成就二谛。<a id="a-Dx"></a>谓苦谛灭谛。<a id="a-Dy"></a>不成就集谛。<a id="a-Dz"></a>所以者何。<a id="a-E0"></a>生后有爱是集谛阿罗汉。<a id="a-E1"></a>生后有爱已断故。<a id="a-E2"></a>不成就道谛。<a id="a-E3"></a>所以者何。<a id="a-E4"></a>彼说学八道支是道谛。<a id="a-E5"></a>阿罗汉得果时已舍故。<a id="a-E6"></a>尊者瞿沙说曰。<a id="a-E7"></a>若是自身阴。<a id="a-E8"></a>若是他身阴。<a id="a-E9"></a>若是众生数。<a id="a-EA"></a>若非众生数。<a id="a-EB"></a>如是皆是苦是苦谛。<a id="a-EC"></a>行者见苦时。<a id="a-ED"></a>自见身苦。<a id="a-EE"></a>非他身苦。<a id="a-EF"></a>非非众生数。<a id="a-EG"></a>所以者何。<a id="a-EH"></a>逼切义是苦义。<a id="a-EI"></a>他身苦非众生数。<a id="a-EJ"></a>不逼切故。<a id="a-EK"></a>以是事故。<a id="a-EL"></a>生智论作如是说。<a id="a-EM"></a>自身中苦逼切。<a id="a-EN"></a>非他身中苦。<a id="a-EO"></a>非不因自身他身然后逼切。<a id="a-EP"></a>若无自身者。<a id="a-EQ"></a>他身及非众生数苦。<a id="a-ER"></a>何所逼切。<a id="a-ES"></a>若自身中苦因。<a id="a-ET"></a>他身中众生数非众生数苦因。<a id="a-EU"></a>是集是集谛。<a id="a-EV"></a>行者见集时。<a id="a-EW"></a>见自身苦因。<a id="a-EX"></a>不见他身苦因。<a id="a-EY"></a>不见非非众生数苦因。<a id="a-EZ"></a>若自身中苦尽。<a id="a-Ea"></a>若他身中苦尽。<a id="a-Eb"></a>众生数非众生数苦尽。<a id="a-Ec"></a>是灭是灭谛。<a id="a-Ed"></a>行者见灭时。<a id="a-Ee"></a>见自身中灭。<a id="a-Ef"></a>非他身灭。<a id="a-Eg"></a>非非众生数灭。<a id="a-Eh"></a>若自身对治。<a id="a-Ei"></a>若他身。<a id="a-Ej"></a>若众生数。<a id="a-Ek"></a>非众生数对治。<a id="a-El"></a>是道是道谛。<a id="a-Em"></a>行者见道时。<a id="a-En"></a>见自身对治道。<a id="a-Eo"></a>非他身非非众生数对治道。<a id="a-Ep"></a>阿毗昙者。<a id="a-Eq"></a>作如是说。<a id="a-Er"></a>若自身苦。<a id="a-Es"></a>若他身苦。<a id="a-Et"></a>若众生数非众生数苦。<a id="a-Eu"></a>行者见苦时。<a id="a-Ev"></a>尽见如是苦。<a id="a-Ew"></a>问曰。<a id="a-Ex"></a>行者见苦时。<a id="a-Ey"></a>见逼切苦。<a id="a-Ez"></a>他身中苦。<a id="a-F0"></a>非众生数苦非逼切。<a id="a-F1"></a>行者见苦时。<a id="a-F2"></a>何故见耶。<a id="a-F3"></a>答曰。<a id="a-F4"></a>彼苦虽非逼切。<a id="a-F5"></a>而是所愚处。<a id="a-F6"></a>应生于智。<a id="a-F7"></a>而是犹豫处应生决定。<a id="a-F8"></a>而是诽谤处。<a id="a-F9"></a>应生信敬。<a id="a-FA"></a>谁作是说。<a id="a-FB"></a>他身中苦。<a id="a-FC"></a>非众生数苦。<a id="a-FD"></a>非逼切耶。<a id="a-FE"></a>若为他人所打。<a id="a-FF"></a>非逼切耶。<a id="a-FG"></a>若空中木石。<a id="a-FH"></a>堕其身上。<a id="a-FI"></a>非逼切耶。<a id="a-FJ"></a>若自身阴因。<a id="a-FK"></a>若他身阴因。<a id="a-FL"></a>若众生数非众生数阴因。<a id="a-FM"></a>尽是集是集谛。<a id="a-FN"></a>行者见集时。<a id="a-FO"></a>尽见是集。<a id="a-FP"></a>若自身苦尽。<a id="a-FQ"></a>若他身。<a id="a-FR"></a>若众生数非众生数苦尽。<a id="a-FS"></a>是灭是灭谛。<a id="a-FT"></a>行者见灭时。<a id="a-FU"></a>尽见是灭。<a id="a-FV"></a>若自身阴对治。<a id="a-FW"></a>若他身。<a id="a-FX"></a>若众生数非众生数阴对治尽。<a id="a-FY"></a>是道是道谛。<a id="a-FZ"></a>行者见道时尽见是道。<a id="a-Fa"></a>此是谛体性。<a id="a-Fb"></a>乃至广说。<a id="a-Fc"></a>已说体性。<a id="a-Fd"></a>所以今当说。<a id="a-Fe"></a>何故名谛。<a id="a-Ff"></a>谛是何义。<a id="a-Fg"></a>答曰。<a id="a-Fh"></a>实义是谛义。<a id="a-Fi"></a>审义如义不颠倒义不异义。<a id="a-Fj"></a>是谛义。<a id="a-Fk"></a>问曰。<a id="a-Fl"></a>若实义审义如义不颠倒义不异义是谛义者。<a id="a-Fm"></a>虚空非数灭亦是实义。<a id="a-Fn"></a>乃至是不异义。<a id="a-Fo"></a>何故不立谛耶。<a id="a-Fp"></a>答曰。<a id="a-Fq"></a>若法是苦是苦因是苦尽是苦对治者立谛。<a id="a-Fr"></a>虚空非数灭。<a id="a-Fs"></a>非苦非苦因。<a id="a-Ft"></a>非苦尽。<a id="a-Fu"></a>非苦对治。<a id="a-Fv"></a>故不立谛。<a id="a-Fw"></a>如苦阴病痈箭过患重担。<a id="a-Fx"></a>说亦如是。<a id="a-Fy"></a>复次若法如此岸彼岸河筏者立谛。<a id="a-Fz"></a>虚空非数灭。<a id="a-G0"></a>非此岸彼岸河筏。<a id="a-G1"></a>故不立谛。<a id="a-G2"></a>复次若法是苦是苦因。<a id="a-G3"></a>是道是道果者立谛。<a id="a-G4"></a>虚空非数灭。<a id="a-G5"></a>与上相违。<a id="a-G6"></a>故不立谛。<a id="a-G7"></a>复次若法有因有果故立谛。<a id="a-G8"></a>虚空非数灭。<a id="a-G9"></a>无因果故不立谛。<a id="a-GA"></a>复次虚空非数灭。<a id="a-GB"></a>无漏故非苦集谛。<a id="a-GC"></a>无记故非灭谛。<a id="a-GD"></a>无为故非道谛。<a id="a-GE"></a>复次此法不行世故。<a id="a-GF"></a>不立三谛。<a id="a-GG"></a>无记故不立灭谛。<a id="a-GH"></a>复次此法非阴故不立三谛。<a id="a-GI"></a>非善故不立灭谛。<a id="a-GJ"></a>复次此法不与苦相随故不立三谛。<a id="a-GK"></a>非善故不立灭谛。<a id="a-GL"></a>复次若法为邪见无漏正见所缘立谛。<a id="a-GM"></a>此法非邪见无漏正见所缘故不立谛。<a id="a-GN"></a>复次若法为无明明所缘者立谛。<a id="a-GO"></a>此法不为无明明所缘故不立谛。<a id="a-GP"></a>复次若法体是烦恼出要者立谛。<a id="a-GQ"></a>此法非烦恼出要故不立谛。<a id="a-GR"></a>复次若法能生厌离随喜者立谛。<a id="a-GS"></a>此法不能生厌离随喜故不立谛。<a id="a-GT"></a>问曰。<a id="a-GU"></a>若不颠倒义是谛义者。<a id="a-GV"></a>颠倒不应为谛所摄。<a id="a-GW"></a>所以者何。<a id="a-GX"></a>体是颠倒故。<a id="a-GY"></a>答曰。<a id="a-GZ"></a>以余事故立颠倒。<a id="a-Ga"></a>以余事故。<a id="a-Gb"></a>为谛所摄。<a id="a-Gc"></a>以三事故立颠倒。<a id="a-Gd"></a>一者转行。<a id="a-Ge"></a>以猛利故。<a id="a-Gf"></a>二者虚妄。<a id="a-Gg"></a>三者一向是颠倒。<a id="a-Gh"></a>以此法实有体性故。<a id="a-Gi"></a>为谛所摄。<a id="a-Gj"></a>复次无常计常。<a id="a-Gk"></a>无乐计乐。<a id="a-Gl"></a>不净计净。<a id="a-Gm"></a>无我计我。<a id="a-Gn"></a>故是颠倒。<a id="a-Go"></a>此法有因有果故。<a id="a-Gp"></a>为谛所摄。<a id="a-Gq"></a>问曰。<a id="a-Gr"></a>若不异义是谛义者。<a id="a-Gs"></a>妄语不应为谛所摄。<a id="a-Gt"></a>所以者何。<a id="a-Gu"></a>妄语欲诳他作异语故。<a id="a-Gv"></a>答曰。<a id="a-Gw"></a>以余事故立妄语。<a id="a-Gx"></a>以余事故。<a id="a-Gy"></a>为谛所摄。<a id="a-Gz"></a>以异语诳他故立妄语。<a id="a-H0"></a>有实体性故。<a id="a-H1"></a>为谛所摄。<a id="a-H2"></a>复次不见言见。<a id="a-H3"></a>不闻言闻。<a id="a-H4"></a>不知言知。<a id="a-H5"></a>不识言识。<a id="a-H6"></a>故立妄语。<a id="a-H7"></a>此法有因有果故。<a id="a-H8"></a>为谛所摄。<a id="a-H9"></a>是故实义是谛义。<a id="a-HA"></a>乃至广说。</p>
  <p id="aHB">问曰。<a id="a-HC"></a>云何立四谛。<a id="a-HD"></a>为以体性。<a id="a-HE"></a>为以因果。<a id="a-HF"></a>为以见时。<a id="a-HG"></a>若以体性。<a id="a-HH"></a>则有三谛。<a id="a-HI"></a>所以者何。<a id="a-HJ"></a>离苦无集。<a id="a-HK"></a>离集无苦。<a id="a-HL"></a>灭是第二谛。<a id="a-HM"></a>道是第三谛。<a id="a-HN"></a>若以因果。<a id="a-HO"></a>应有五谛。<a id="a-HP"></a>苦亦可言因。<a id="a-HQ"></a>亦可言果。<a id="a-HR"></a>道亦可言因。<a id="a-HS"></a>亦可言果。<a id="a-HT"></a>灭是第五若以见时。<a id="a-HU"></a>应有八谛。<a id="a-HV"></a>行者先见欲界苦。<a id="a-HW"></a>后见色无色界。<a id="a-HX"></a>先见欲界诸行因缘。<a id="a-HY"></a>后见色无色界。<a id="a-HZ"></a>先见欲界诸行灭。<a id="a-Ha"></a>后见色无色界。<a id="a-Hb"></a>先见欲界诸行对治道。<a id="a-Hc"></a>后见色无色界。<a id="a-Hd"></a>答曰。<a id="a-He"></a>应作是说。<a id="a-Hf"></a>以因果故立谛。<a id="a-Hg"></a>问曰。<a id="a-Hh"></a>若然者。<a id="a-Hi"></a>应有五谛。<a id="a-Hj"></a>答曰。<a id="a-Hk"></a>以总说故无五谛道。<a id="a-Hl"></a>若因若果。<a id="a-Hm"></a>总名苦灭道。<a id="a-Hn"></a>总名尽生老病死道。<a id="a-Ho"></a>问曰。<a id="a-Hp"></a>苦若因若果。<a id="a-Hq"></a>亦是苦集道。<a id="a-Hr"></a>亦是生老病死道。<a id="a-Hs"></a>答曰。<a id="a-Ht"></a>以所行异故。<a id="a-Hu"></a>苦有果义者行四行。<a id="a-Hv"></a>谓苦空无常无我。<a id="a-Hw"></a>苦有因义者行四行。<a id="a-Hx"></a>谓因集有缘。<a id="a-Hy"></a>道亦有因义。<a id="a-Hz"></a>亦有果果义者。<a id="a-I0"></a>尽行一种四行。<a id="a-I1"></a>谓道如迹乘。<a id="a-I2"></a>复次以三事故立四谛。<a id="a-I3"></a>一以体性。<a id="a-I4"></a>二以因果。<a id="a-I5"></a>三以诽谤生信。<a id="a-I6"></a>以体性者。<a id="a-I7"></a>四谛体性。<a id="a-I8"></a>是有漏无漏。<a id="a-I9"></a>以因果者。<a id="a-IA"></a>有漏体性。<a id="a-IB"></a>有因有果。<a id="a-IC"></a>有果者是苦谛。<a id="a-ID"></a>有因者是集谛。<a id="a-IE"></a>无漏体性。<a id="a-IF"></a>亦有因有果。<a id="a-IG"></a>亦有果无因。<a id="a-IH"></a>有因有果者是道谛。<a id="a-II"></a>有果无因者是灭谛。<a id="a-IJ"></a>问曰。<a id="a-IK"></a>何故有漏体性。<a id="a-IL"></a>有果者立一谛。<a id="a-IM"></a>有因者立一谛。<a id="a-IN"></a>无漏体性。<a id="a-IO"></a>有因有果。<a id="a-IP"></a>立一谛耶。<a id="a-IQ"></a>答曰。<a id="a-IR"></a>以诽谤生信故有漏体性生二种诽谤言无苦无集。<a id="a-IS"></a>生二种信。<a id="a-IT"></a>言有苦集道。<a id="a-IU"></a>若因若果。<a id="a-IV"></a>生一种诽谤。<a id="a-IW"></a>言无有道。<a id="a-IX"></a>生一种信。<a id="a-IY"></a>言有道。<a id="a-IZ"></a>以此三事故立四谛。<a id="a-Ia"></a>复次以见谛时故。<a id="a-Ib"></a>立四真谛。<a id="a-Ic"></a>问曰。<a id="a-Id"></a>若然者。<a id="a-Ie"></a>应有八谛。<a id="a-If"></a>答曰。<a id="a-Ig"></a>若欲界苦。<a id="a-Ih"></a>若色无色界苦。<a id="a-Ii"></a>见苦时。<a id="a-Ij"></a>总是苦等四行。<a id="a-Ik"></a>若欲界行因。<a id="a-Il"></a>色无色界行因。<a id="a-Im"></a>见集时。<a id="a-In"></a>总是集等四行。<a id="a-Io"></a>若欲界行灭。<a id="a-Ip"></a>色无色界行灭。<a id="a-Iq"></a>见灭时。<a id="a-Ir"></a>总是灭等四行。<a id="a-Is"></a>若欲界行对治。<a id="a-It"></a>色无色界行对治。<a id="a-Iu"></a>见道时。<a id="a-Iv"></a>总是道等四行。<a id="a-Iw"></a>是故见谛时总行故。<a id="a-Ix"></a>唯有四谛。<a id="a-Iy"></a>无八谛。</p>
 </body>
</html>