<!doctype html>
<html id="z3IBVmT15D" data-ver="1419">
 <head>
  <meta charset="utf-8">
  <meta author="迦旃延子">
  <meta library="龙藏">
  <meta catalog="小乘论">
  <meta period="北凉">
 </head>
 <body>
  <h1 id="a1">阿毗昙毗婆沙论卷第五十四</h1>
  <h2 id="a2">使犍度十门品第四之一</h2>
  <p id="a3">二十二根。<a id="a-4"></a>十八界。<a id="a-5"></a>十二入。<a id="a-6"></a>五阴。<a id="a-7"></a>五取阴。<a id="a-8"></a>六界。<a id="a-9"></a>二法。<a id="a-A"></a>谓色法。<a id="a-B"></a>无色法。<a id="a-C"></a>可见法。<a id="a-D"></a>不可见法。<a id="a-E"></a>有对法。<a id="a-F"></a>无对法。<a id="a-G"></a>有漏法。<a id="a-H"></a>无漏法。<a id="a-I"></a>有为法。<a id="a-J"></a>无为法。<a id="a-K"></a>三法。<a id="a-L"></a>谓过去未来现在法。<a id="a-M"></a>善不善无记法。<a id="a-N"></a>欲色无色界系法。<a id="a-O"></a>学无学非学非无学法。<a id="a-P"></a>见道断修道断无断法。<a id="a-Q"></a>四法。<a id="a-R"></a>谓四谛。<a id="a-S"></a>四禅。<a id="a-T"></a>四无量。<a id="a-U"></a>四无色定。<a id="a-V"></a>八解脱。<a id="a-W"></a>八胜处。<a id="a-X"></a>十一切处。<a id="a-Y"></a>八智。<a id="a-Z"></a>三三昧。<a id="a-a"></a>三结。<a id="a-b"></a>乃至九十八使。<a id="a-c"></a>眼根几使所使。<a id="a-d"></a>乃至无色界修道所断无明使。<a id="a-e"></a>几使所使。<a id="a-f"></a>如此章及解章义。<a id="a-g"></a>此中应广作优波提舍。<a id="a-h"></a>二十二根。<a id="a-i"></a>眼根。<a id="a-j"></a>耳根。<a id="a-k"></a>鼻根。<a id="a-l"></a>舌根。<a id="a-m"></a>身根。<a id="a-n"></a>意根。<a id="a-o"></a>男根。<a id="a-p"></a>女根。<a id="a-q"></a>命根。<a id="a-r"></a>乐根。<a id="a-s"></a>苦根。<a id="a-t"></a>喜根。<a id="a-u"></a>忧根。<a id="a-v"></a>舍根。<a id="a-w"></a>信根。<a id="a-x"></a>精进根。<a id="a-y"></a>念根。<a id="a-z"></a>定根。<a id="a-10"></a>慧根。<a id="a-11"></a>未知欲知根。<a id="a-12"></a>知根。<a id="a-13"></a>知已根。<a id="a-14"></a>问曰。<a id="a-15"></a>何故彼尊者。<a id="a-16"></a>立二十二根而作论。<a id="a-17"></a>答曰。<a id="a-18"></a>彼作经者。<a id="a-19"></a>有如是欲如是意。<a id="a-1A"></a>随其欲意而作论。<a id="a-1B"></a>亦不违法相。<a id="a-1C"></a>彼意欲立二十二根而作论。<a id="a-1D"></a>随其意立二十二根。<a id="a-1E"></a>复有说者。<a id="a-1F"></a>此中不应问彼尊者所以立二十二根。<a id="a-1G"></a>所以者何。<a id="a-1H"></a>佛经说二十二根。<a id="a-1I"></a>佛经是此论所为根本。<a id="a-1J"></a>此论亦说二十二根。<a id="a-1K"></a>彼尊者。<a id="a-1L"></a>不能于二十二根减一根说二十一根。<a id="a-1M"></a>增一根说二十三根。<a id="a-1N"></a>所以者何。<a id="a-1O"></a>佛经不可增减。<a id="a-1P"></a>无减可增。<a id="a-1Q"></a>无增可减故。<a id="a-1R"></a>如无增无减。<a id="a-1S"></a>无多无少。<a id="a-1T"></a>无益无损无量无边。<a id="a-1U"></a>亦如是。<a id="a-1V"></a>无量者。<a id="a-1W"></a>谓义无量。<a id="a-1X"></a>无边者。<a id="a-1Y"></a>谓文无边。<a id="a-1Z"></a>犹如大海无量无边。<a id="a-1a"></a>无量者。<a id="a-1b"></a>谓深无量。<a id="a-1c"></a>无边者。<a id="a-1d"></a>谓广无边。<a id="a-1e"></a>佛经亦如是。<a id="a-1f"></a>如尊者舍利弗等百千万亿那由他论师。<a id="a-1g"></a>为解佛经二句义故。<a id="a-1h"></a>造百千万论。<a id="a-1i"></a>尽其觉性。<a id="a-1j"></a>犹不能知其量得其边际。<a id="a-1k"></a>问曰。<a id="a-1l"></a>置造论者。<a id="a-1m"></a>何故佛经说二十二根。<a id="a-1n"></a>答曰。<a id="a-1o"></a>为受化者故。<a id="a-1p"></a>受化者闻说此法。<a id="a-1q"></a>则得增益。<a id="a-1r"></a>复次此经皆有所以因缘。<a id="a-1s"></a>何者是耶。<a id="a-1t"></a>答曰。<a id="a-1u"></a>生闻婆罗门。<a id="a-1v"></a>往诣佛所。<a id="a-1w"></a>问讯世尊。<a id="a-1x"></a>种种语已。<a id="a-1y"></a>在一面坐。<a id="a-1z"></a>而作是言。<a id="a-20"></a>说诸根者多。<a id="a-21"></a>沙门瞿昙。<a id="a-22"></a>说有几根耶。<a id="a-23"></a>佛告婆罗门。<a id="a-24"></a>我说二十二根。<a id="a-25"></a>谓眼根乃至知已根。<a id="a-26"></a>如来说二十二根。<a id="a-27"></a>则摄一切诸根义。<a id="a-28"></a>婆罗门若有人言。<a id="a-29"></a>沙门瞿昙所说诸根。<a id="a-2A"></a>我能遮止。<a id="a-2B"></a>更说余根。<a id="a-2C"></a>但有是言。<a id="a-2D"></a>而无有实。<a id="a-2E"></a>若还问者。<a id="a-2F"></a>亦不能知反生愚惑。<a id="a-2G"></a>所以者何。<a id="a-2H"></a>非其境界故。<a id="a-2I"></a>婆罗门问佛。<a id="a-2J"></a>若不应广问。<a id="a-2K"></a>此经所以因缘应问。<a id="a-2L"></a>婆罗门。<a id="a-2M"></a>往至佛所。<a id="a-2N"></a>但问二十二根。<a id="a-2O"></a>而不问阴界入真谛沙门果缘起助道等法耶。<a id="a-2P"></a>答曰。<a id="a-2Q"></a>彼婆罗门所疑处便问。<a id="a-2R"></a>不疑者不问。<a id="a-2S"></a>复次此婆罗门。<a id="a-2T"></a>善能旋历。<a id="a-2U"></a>喜试有所问。<a id="a-2V"></a>为问根义故。<a id="a-2W"></a>经历九十六种为欲知一一道为说几根。<a id="a-2X"></a>如尼犍子说一根谓命根。<a id="a-2Y"></a>是故彼不饮冷水。<a id="a-2Z"></a>不断生草。<a id="a-2a"></a>所以者何。<a id="a-2b"></a>于外物中。<a id="a-2c"></a>计有命根故。<a id="a-2d"></a>问曰。<a id="a-2e"></a>外道于外物中。<a id="a-2f"></a>计有何根。<a id="a-2g"></a>答曰。<a id="a-2h"></a>或有说。<a id="a-2i"></a>计有意根。<a id="a-2j"></a>复有说。<a id="a-2k"></a>计有命根。<a id="a-2l"></a>复有说外道于物中。<a id="a-2m"></a>计有意根。<a id="a-2n"></a>名有根法。<a id="a-2o"></a>计有命根。<a id="a-2p"></a>名有命法。<a id="a-2q"></a>或有计二根者。<a id="a-2r"></a>谓业及意。<a id="a-2s"></a>复有说若眼不见色。<a id="a-2t"></a>耳不闻声。<a id="a-2u"></a>是名圣修根。<a id="a-2v"></a>如波罗奢等。<a id="a-2w"></a>作如是说。<a id="a-2x"></a>问曰。<a id="a-2y"></a>何故名波罗奢耶。<a id="a-2z"></a>答曰。<a id="a-30"></a>是其人名无有难名者。<a id="a-31"></a>所以者何。<a id="a-32"></a>自有不如义而立名。<a id="a-33"></a>复次波罗奢是其姓。<a id="a-34"></a>如婆罗门。<a id="a-35"></a>各有别姓。<a id="a-36"></a>有姓拘蹉。<a id="a-37"></a>有姓婆蹉。<a id="a-38"></a>有姓奢致罗。<a id="a-39"></a>有姓婆罗堕。<a id="a-3A"></a>波罗奢姓亦如是。<a id="a-3B"></a>复次若从刹利婆罗门姓生者。<a id="a-3C"></a>名波罗奢。<a id="a-3D"></a>犹如从驴马生者名为骡。<a id="a-3E"></a>评曰。<a id="a-3F"></a>此姓波罗奢故。<a id="a-3G"></a>名波罗奢。<a id="a-3H"></a>彼有弟子。<a id="a-3I"></a>名优多罗摩纳婆。<a id="a-3J"></a>往诣佛所。<a id="a-3K"></a>问讯世尊。<a id="a-3L"></a>种种语论。<a id="a-3M"></a>在一面坐。<a id="a-3N"></a>世尊问言。<a id="a-3O"></a>汝师波罗奢。<a id="a-3P"></a>为诸弟子。<a id="a-3Q"></a>说修根法不。<a id="a-3R"></a>摩纳答言。<a id="a-3S"></a>我师说之。<a id="a-3T"></a>佛问云何说。<a id="a-3U"></a>摩纳答言。<a id="a-3V"></a>若眼不见色。<a id="a-3W"></a>耳不闻声。<a id="a-3X"></a>是名圣修根。<a id="a-3Y"></a>时佛难言。<a id="a-3Z"></a>若不见色名圣修根者。<a id="a-3a"></a>盲者便是圣修根人。<a id="a-3b"></a>尔时尊者阿难。<a id="a-3c"></a>侍佛后立。<a id="a-3d"></a>以扇扇佛。<a id="a-3e"></a>复难摩纳言。<a id="a-3f"></a>若汝所说。<a id="a-3g"></a>聋者便是圣修根人。<a id="a-3h"></a>所以者何。<a id="a-3i"></a>以不闻声故。<a id="a-3j"></a>问曰。<a id="a-3k"></a>如尊者舍利弗等百千万亿那由他诸大论师。<a id="a-3l"></a>惟佛一人。<a id="a-3m"></a>能难其义辩及所立言使令不行。<a id="a-3n"></a>何故世尊。<a id="a-3o"></a>作第一难。<a id="a-3p"></a>尊者阿难。<a id="a-3q"></a>作第二难。<a id="a-3r"></a>世尊何故而不制止尊者阿难耶。<a id="a-3s"></a>答曰。<a id="a-3t"></a>佛观阿难。<a id="a-3u"></a>咽喉有相。<a id="a-3v"></a>欲有所问。<a id="a-3w"></a>佛行菩萨道时。<a id="a-3x"></a>不曾断人。<a id="a-3y"></a>乃至弟子亦不断其问。<a id="a-3z"></a>复次佛知阿难所说与我所说等无有异无有增减。<a id="a-40"></a>无增减故。<a id="a-41"></a>而不制止。<a id="a-42"></a>复次若师与弟子俱能伏者。<a id="a-43"></a>是名善伏。<a id="a-44"></a>复次欲令外道无余言故。<a id="a-45"></a>若当世尊作第一难。<a id="a-46"></a>阿难不作第二难者。<a id="a-47"></a>彼梵志。<a id="a-48"></a>还自众中。<a id="a-49"></a>作如是说。<a id="a-4A"></a>虽为彼师所伏。<a id="a-4B"></a>不为彼弟子所伏。<a id="a-4C"></a>虽伏我等弟子。<a id="a-4D"></a>不伏我等师。<a id="a-4E"></a>若世尊作第一难。<a id="a-4F"></a>阿难作第二难。<a id="a-4G"></a>则破外道憍慢之心。<a id="a-4H"></a>彼作是念。<a id="a-4I"></a>弟子犹能伏我。<a id="a-4J"></a>何况于师。<a id="a-4K"></a>复次为满彼梵志意故。<a id="a-4L"></a>作如是说。<a id="a-4M"></a>彼梵志作是念。<a id="a-4N"></a>沙门瞿昙。<a id="a-4O"></a>一切力士。<a id="a-4P"></a>无能伏者。<a id="a-4Q"></a>一切论中。<a id="a-4R"></a>无能报者。<a id="a-4S"></a>一切论中。<a id="a-4T"></a>为最上者。<a id="a-4U"></a>往昔诸大论师无能伏者。<a id="a-4V"></a>何况我等。<a id="a-4W"></a>若彼弟子。<a id="a-4X"></a>共我言论往反。<a id="a-4Y"></a>于理乃可。<a id="a-4Z"></a>佛于一切时。<a id="a-4a"></a>常欲满化人意。<a id="a-4b"></a>如其所念。<a id="a-4c"></a>而便作之。<a id="a-4d"></a>复次佛以阿难。<a id="a-4e"></a>作证此义人。<a id="a-4f"></a>彼诸外道。<a id="a-4g"></a>于阿难所。<a id="a-4h"></a>生信敬处。<a id="a-4i"></a>阿难形容端正。<a id="a-4j"></a>善知因陀毗陀罗论。<a id="a-4k"></a>是故世尊。<a id="a-4l"></a>欲以阿难作证此义人。<a id="a-4m"></a>令彼外道。<a id="a-4n"></a>于此义中。<a id="a-4o"></a>生信敬故。<a id="a-4p"></a>复次欲现不断弟子问难。<a id="a-4q"></a>外道法不听弟子有所难问。<a id="a-4r"></a>所以者何。<a id="a-4s"></a>若听弟子问难者。<a id="a-4t"></a>或时令师堕负处门。<a id="a-4u"></a>若师堕负处门者。<a id="a-4v"></a>则失利养。<a id="a-4w"></a>如舍利弗等百千万亿诸大论师所立问难。<a id="a-4x"></a>犹无有能共佛等者。<a id="a-4y"></a>何况能胜。<a id="a-4z"></a>是故佛法不断弟子问难。<a id="a-50"></a>复次为现悭法断故。<a id="a-51"></a>外道所以不听弟子问难。<a id="a-52"></a>彼作是念。<a id="a-53"></a>或能因是事故。<a id="a-54"></a>多得利养。<a id="a-55"></a>佛则不尔。<a id="a-56"></a>若令一切世人。<a id="a-57"></a>多得利养。<a id="a-58"></a>乃至无有施佛毫末者。<a id="a-59"></a>如来终无异相之言。<a id="a-5A"></a>复次欲现善说法中所说具足同于一见无异意故。<a id="a-5B"></a>外道法中。<a id="a-5C"></a>师所说异。<a id="a-5D"></a>弟子所说异。<a id="a-5E"></a>师所。</p>
  <p id="a5F">解异。<a id="a-5G"></a>弟子所解异。<a id="a-5H"></a>善说法中。<a id="a-5I"></a>无如是过。<a id="a-5J"></a>如师所说。<a id="a-5K"></a>弟子亦尔。<a id="a-5L"></a>如师所解。<a id="a-5M"></a>弟子亦解。<a id="a-5N"></a>于文句义。<a id="a-5O"></a>终无有异。<a id="a-5P"></a>是故欲现善说法中所说具足同于一见无异意故。<a id="a-5Q"></a>世尊作第一难。<a id="a-5R"></a>阿难作第二难。<a id="a-5S"></a>以是事故。<a id="a-5T"></a>不制止阿难所难。<a id="a-5U"></a>问曰。<a id="a-5V"></a>外道自作是说。<a id="a-5W"></a>眼不见色。<a id="a-5X"></a>耳不闻声。<a id="a-5Y"></a>是名圣修根。<a id="a-5Z"></a>世尊难言。<a id="a-5a"></a>若然者。<a id="a-5b"></a>盲聋之人。<a id="a-5c"></a>是圣修根。<a id="a-5d"></a>则顺他说。<a id="a-5e"></a>云何名难。<a id="a-5f"></a>答曰。<a id="a-5g"></a>佛作是说。<a id="a-5h"></a>是名大难。<a id="a-5i"></a>断他所说。<a id="a-5j"></a>亦名总说诸外道过。<a id="a-5k"></a>若眼不见色。<a id="a-5l"></a>耳不闻声。<a id="a-5m"></a>名圣修根者。<a id="a-5n"></a>汝等何为缘。<a id="a-5o"></a>弃居家。<a id="a-5p"></a>除去饰好。<a id="a-5q"></a>修行梵行。<a id="a-5r"></a>但当害于二根。<a id="a-5s"></a>便是圣人。<a id="a-5t"></a>是故佛说名为大难。<a id="a-5u"></a>断他所说。<a id="a-5v"></a>亦名总说诸外道过。<a id="a-5w"></a>卫施师复说五根。<a id="a-5x"></a>谓眼耳鼻舌身根。<a id="a-5y"></a>如僧佉经。<a id="a-5z"></a>复说十一根。<a id="a-60"></a>谓五觉根五事根。<a id="a-61"></a>五觉根者谓眼耳鼻舌身根。<a id="a-62"></a>五事根者谓语根手根。<a id="a-63"></a>脚根。<a id="a-64"></a>大便根小便根。<a id="a-65"></a>意根第十一。<a id="a-66"></a>或有说百二十根者。<a id="a-67"></a>谓两眼根。<a id="a-68"></a>两耳根。<a id="a-69"></a>两鼻根。<a id="a-6A"></a>舌根。<a id="a-6B"></a>身根。<a id="a-6C"></a>意根。<a id="a-6D"></a>命根。<a id="a-6E"></a>五受根。<a id="a-6F"></a>信等五根。<a id="a-6G"></a>如是等有二十根。<a id="a-6H"></a>地狱趣有二十。<a id="a-6I"></a>畜生趣有二十。<a id="a-6J"></a>饿鬼趣有二十。<a id="a-6K"></a>人趣有二十。<a id="a-6L"></a>天趣有二十。<a id="a-6M"></a>阿修罗趣有二十。<a id="a-6N"></a>复有说者。<a id="a-6O"></a>诸外道不说百二十根。<a id="a-6P"></a>说有百二十主。<a id="a-6Q"></a>如天主龙主阿修罗主人主。<a id="a-6R"></a>如是等上妙之身。<a id="a-6S"></a>经百二十处。<a id="a-6T"></a>然后得般涅槃。<a id="a-6U"></a>彼婆罗门。<a id="a-6V"></a>闻说是语。<a id="a-6W"></a>心转疑惑。<a id="a-6X"></a>不知何者是实为说一根者。<a id="a-6Y"></a>为说乃至百二十根者。<a id="a-6Z"></a>彼闻释种生太子。<a id="a-6a"></a>有三十二大人相。<a id="a-6b"></a>以自庄严身。<a id="a-6c"></a>有八十种随形好。<a id="a-6d"></a>纯黄金色。<a id="a-6e"></a>圆光绕身一寻。<a id="a-6f"></a>观无厌足。<a id="a-6g"></a>出家求道。<a id="a-6h"></a>得一切知见。<a id="a-6i"></a>能断一切疑。<a id="a-6j"></a>与一切决定。<a id="a-6k"></a>尽一切问难边际。<a id="a-6l"></a>我应往问。<a id="a-6m"></a>即诣佛所。<a id="a-6n"></a>到已问讯世尊。<a id="a-6o"></a>广说如上。<a id="a-6p"></a>尔时生闻婆罗门。<a id="a-6q"></a>白佛言。<a id="a-6r"></a>沙门瞿昙。<a id="a-6s"></a>说诸根者多。<a id="a-6t"></a>为有几根。<a id="a-6u"></a>问曰。<a id="a-6v"></a>何不作如是问。<a id="a-6w"></a>九十六种。<a id="a-6x"></a>一一道中。<a id="a-6y"></a>为说有几根。<a id="a-6z"></a>答曰。<a id="a-70"></a>彼婆罗门。<a id="a-71"></a>虽复黠慧。<a id="a-72"></a>其性谄曲。<a id="a-73"></a>有如是念。<a id="a-74"></a>若我作如是问者。<a id="a-75"></a>沙门瞿昙。<a id="a-76"></a>当选好者而说。<a id="a-77"></a>佛告婆罗门。<a id="a-78"></a>有二十二根。<a id="a-79"></a>谓眼根。<a id="a-7A"></a>乃至知已根。<a id="a-7B"></a>如来说如是等根。<a id="a-7C"></a>能摄一切根义。<a id="a-7D"></a>汝婆罗门。<a id="a-7E"></a>若有人言。<a id="a-7F"></a>沙门瞿昙。<a id="a-7G"></a>所说诸根。<a id="a-7H"></a>我能遮止。<a id="a-7I"></a>更说余根但有是言。<a id="a-7J"></a>而无有实。<a id="a-7K"></a>若还问者。<a id="a-7L"></a>亦不能知。<a id="a-7M"></a>反生愚惑。<a id="a-7N"></a>所以者何。<a id="a-7O"></a>非其境界故问曰。<a id="a-7P"></a>何故复作是说。<a id="a-7Q"></a>若有人言。<a id="a-7R"></a>乃至广说。<a id="a-7S"></a>答曰。<a id="a-7T"></a>欲止彼人先所闻。<a id="a-7U"></a>或说一根者。<a id="a-7V"></a>乃至说百二十根者。<a id="a-7W"></a>皆非如实我。<a id="a-7X"></a>虽有一切知见。<a id="a-7Y"></a>不能于二十二根减一根说二十一。<a id="a-7Z"></a>增一根说二十三。<a id="a-7a"></a>何况外道小智小见邪慧之者。<a id="a-7b"></a>以是事故。<a id="a-7c"></a>彼婆罗门。<a id="a-7d"></a>往诣佛所。<a id="a-7e"></a>但问诸根。<a id="a-7f"></a>不问阴界入真谛沙门果缘起助道法。<a id="a-7g"></a>问曰。<a id="a-7h"></a>二十二根。<a id="a-7i"></a>名有二十二。<a id="a-7j"></a>实体有几。<a id="a-7k"></a>答曰。<a id="a-7l"></a>阿毗昙者。<a id="a-7m"></a>作如是说。<a id="a-7n"></a>二十二根。<a id="a-7o"></a>名有二十二。<a id="a-7p"></a>实体十七。<a id="a-7q"></a>彼作是说。<a id="a-7r"></a>五根更无别体。<a id="a-7s"></a>谓男根。<a id="a-7t"></a>女根。<a id="a-7u"></a>未知欲知根。<a id="a-7v"></a>知根。<a id="a-7w"></a>知已根。<a id="a-7x"></a>问曰。<a id="a-7y"></a>彼何故说男根女根无别体。<a id="a-7z"></a>答曰。<a id="a-80"></a>彼说身根外更无男根女根别体如说。<a id="a-81"></a>云何男根。<a id="a-82"></a>答曰。<a id="a-83"></a>身根少分。<a id="a-84"></a>云何女根。<a id="a-85"></a>答曰。<a id="a-86"></a>身根少分。<a id="a-87"></a>何故三无漏根。<a id="a-88"></a>无有别体。<a id="a-89"></a>答曰。<a id="a-8A"></a>九根之外。<a id="a-8B"></a>更无三根别体。<a id="a-8C"></a>九根者。<a id="a-8D"></a>意根。<a id="a-8E"></a>乐根。<a id="a-8F"></a>喜根。<a id="a-8G"></a>舍根。<a id="a-8H"></a>信等五根。<a id="a-8I"></a>此九根。<a id="a-8J"></a>有时名未知欲知根。<a id="a-8K"></a>有时名知根。<a id="a-8L"></a>有时名知已根。<a id="a-8M"></a>在见道时。<a id="a-8N"></a>名未知欲知根。<a id="a-8O"></a>在修道时。<a id="a-8P"></a>名知根。<a id="a-8Q"></a>在无学道时。<a id="a-8R"></a>名知已根。<a id="a-8S"></a>复次在坚信坚法身中。<a id="a-8T"></a>名未知欲知根。<a id="a-8U"></a>在信解脱见到身证身中。<a id="a-8V"></a>名知根。<a id="a-8W"></a>在慧解脱俱解脱身中。<a id="a-8X"></a>名知已根。<a id="a-8Y"></a>所以者何。<a id="a-8Z"></a>九根合聚。<a id="a-8a"></a>名未知欲知根。<a id="a-8b"></a>九根合聚。<a id="a-8c"></a>名知根。<a id="a-8d"></a>九根合聚。<a id="a-8e"></a>名知已根。<a id="a-8f"></a>以是事故。<a id="a-8g"></a>说三无漏根无有别体。<a id="a-8h"></a>是故说根。<a id="a-8i"></a>名有二十二。<a id="a-8j"></a>实体有十七。<a id="a-8k"></a>尊者昙摩多罗。<a id="a-8l"></a>作如是说。<a id="a-8m"></a>二十二根。<a id="a-8n"></a>名有二十二。<a id="a-8o"></a>实体有十四。<a id="a-8p"></a>向说五根无有别体。<a id="a-8q"></a>更说三根亦无别体。<a id="a-8r"></a>谓命根舍根定根。<a id="a-8s"></a>问曰。<a id="a-8t"></a>彼何故说命根无别体。<a id="a-8u"></a>答曰。<a id="a-8v"></a>命根是心不相应行阴。<a id="a-8w"></a>彼说心不相应行阴无有别体。<a id="a-8x"></a>何故说舍根。<a id="a-8y"></a>无别体。<a id="a-8z"></a>答曰。<a id="a-90"></a>彼说苦受乐受外更无别舍受。<a id="a-91"></a>诸所受若苦若乐不苦不乐。<a id="a-92"></a>云何名受。<a id="a-93"></a>问曰。<a id="a-94"></a>若然者云何通佛经。<a id="a-95"></a>佛经说有苦受乐受不苦不乐受。<a id="a-96"></a>答曰。<a id="a-97"></a>彼作是说。<a id="a-98"></a>乐受或时上或时下。<a id="a-99"></a>或时黠慧。<a id="a-9A"></a>或时不黠慧。<a id="a-9B"></a>或时寂静。<a id="a-9C"></a>或时不寂静。<a id="a-9D"></a>苦受亦尔。<a id="a-9E"></a>若乐受中下者。<a id="a-9F"></a>苦受中下者。<a id="a-9G"></a>乐受中不黠慧者。<a id="a-9H"></a>苦受中不黠慧者。<a id="a-9I"></a>乐受中寂静者。<a id="a-9J"></a>苦受中寂静者。<a id="a-9K"></a>是名不苦不乐受。<a id="a-9L"></a>此不决定在一分中。<a id="a-9M"></a>其犹如疑无有决定。<a id="a-9N"></a>问曰。<a id="a-9O"></a>何故说定根无有别体。<a id="a-9P"></a>答曰。<a id="a-9Q"></a>彼作是说。<a id="a-9R"></a>心外无别定根。<a id="a-9S"></a>如说云何定根。<a id="a-9T"></a>答曰。<a id="a-9U"></a>一心是也。<a id="a-9V"></a>是故彼说二十二根。<a id="a-9W"></a>名有二十二。<a id="a-9X"></a>实体有十四。<a id="a-9Y"></a>尊者佛陀提婆作如是说。<a id="a-9Z"></a>二十二根。<a id="a-9a"></a>名有二十二。<a id="a-9b"></a>实体有一谓意根。<a id="a-9c"></a>彼说有为法作二分。<a id="a-9d"></a>一四大分。<a id="a-9e"></a>二心分。<a id="a-9f"></a>四大之外无别造色。<a id="a-9g"></a>心外更无别数法。<a id="a-9h"></a>彼作是说。<a id="a-9i"></a>诸色是四大差别。<a id="a-9j"></a>诸无色根是心差别。<a id="a-9k"></a>是故说二十二根名有二十二。<a id="a-9l"></a>实体有一谓意根。<a id="a-9m"></a>评曰。<a id="a-9n"></a>如前说者好。<a id="a-9o"></a>名有二十二。<a id="a-9p"></a>实体有十七如名体。<a id="a-9q"></a>名假体假名异相体异相分别名分别体知名知体亦如是。<a id="a-9r"></a>此是根体。<a id="a-9s"></a>乃至广说。<a id="a-9t"></a>已说体性。<a id="a-9u"></a>所以今当说。<a id="a-9v"></a>何故名根。<a id="a-9w"></a>根是何义。<a id="a-9x"></a>答曰。<a id="a-9y"></a>威势义是根义。<a id="a-9z"></a>明义是根义。<a id="a-A0"></a>异义是根义。<a id="a-A1"></a>喜观义是根义。<a id="a-A2"></a>胜义是根义。<a id="a-A3"></a>最义是根义。<a id="a-A4"></a>主义是根义。<a id="a-A5"></a>问曰。<a id="a-A6"></a>若威势义是根义者。<a id="a-A7"></a>一切有为法。<a id="a-A8"></a>展转有威势。<a id="a-A9"></a>无为法于有为法亦有威势。<a id="a-AA"></a>如是一切有为法尽应是根。<a id="a-AB"></a>佛何故独立此二十二法为根。<a id="a-AC"></a>尊者婆奢说曰。<a id="a-AD"></a>佛世尊决定知法相。<a id="a-AE"></a>亦知势用。<a id="a-AF"></a>余人所不知。<a id="a-AG"></a>若法有根相者立根。<a id="a-AH"></a>若法无根相者不立根。<a id="a-AI"></a>复次威势缘。<a id="a-AJ"></a>或有下者。<a id="a-AK"></a>或有上者。<a id="a-AL"></a>或有减者。<a id="a-AM"></a>或有增者。<a id="a-AN"></a>若上者增者立根。<a id="a-AO"></a>若减者下者。<a id="a-AP"></a>是非根法。<a id="a-AQ"></a>复次虽有为法展转有威势。<a id="a-AR"></a>无为法于有为法亦有威势。<a id="a-AS"></a>不如二十二根威势无明义无异义无喜观义无胜义无最义无主义。<a id="a-AT"></a>如一切众生。<a id="a-AU"></a>展转有威势缘。<a id="a-AV"></a>或有胜者。<a id="a-AW"></a>如阎罗王于地狱众生。<a id="a-AX"></a>师子王于兽中。<a id="a-AY"></a>村主于村中。<a id="a-AZ"></a>王于国中。<a id="a-Aa"></a>转轮圣王于四天下。<a id="a-Ab"></a>自在天王于欲界。<a id="a-Ac"></a>梵天王于千世界。<a id="a-Ad"></a>佛于三界。<a id="a-Ae"></a>佛有如是威势。<a id="a-Af"></a>胜一切众生。<a id="a-Ag"></a>如是一切有为法。<a id="a-Ah"></a>虽展转有威势。<a id="a-Ai"></a>无为法于有为法有威势。<a id="a-Aj"></a>不如二十二根威势有明义乃至主义。<a id="a-Ak"></a>以是事故。<a id="a-Al"></a>威势义明义。<a id="a-Am"></a>乃至主义是根义。</p>
  <p id="aAn">问曰。<a id="a-Ao"></a>若威势义是根义者。<a id="a-Ap"></a>于何处有威势耶。<a id="a-Aq"></a>答曰。<a id="a-Ar"></a>眼根于四处作威势缘胜。<a id="a-As"></a>一自庄严身。<a id="a-At"></a>二护自身。<a id="a-Au"></a>三为眼识及眼识相应作所依。<a id="a-Av"></a>四独能见色。<a id="a-Aw"></a>自庄严身者。<a id="a-Ax"></a>虽有妙身一切肢体具足。<a id="a-Ay"></a>若无眼根。<a id="a-Az"></a>则无威势。<a id="a-B0"></a>护自身者。<a id="a-B1"></a>眼根能见好不好色。<a id="a-B2"></a>好者从之。<a id="a-B3"></a>恶者避之。<a id="a-B4"></a>令此身久住。<a id="a-B5"></a>为眼识及眼识相应法作所依者。<a id="a-B6"></a>眼识及相应。<a id="a-B7"></a>依眼根生。<a id="a-B8"></a>独能见色者。<a id="a-B9"></a>眼根能见色。<a id="a-BA"></a>余二十一根所不能。<a id="a-BB"></a>耳根于四处。<a id="a-BC"></a>作威势缘胜。<a id="a-BD"></a>一自庄严身。<a id="a-BE"></a>二护自身。<a id="a-BF"></a>三为耳识及耳识相应作所依。<a id="a-BG"></a>四独能闻声。<a id="a-BH"></a>自庄严身者。<a id="a-BI"></a>虽有妙身一切肢体具足。<a id="a-BJ"></a>若无耳根则无威势。<a id="a-BK"></a>护自身者。<a id="a-BL"></a>耳根能闻好不好声。<a id="a-BM"></a>好者从之。<a id="a-BN"></a>恶者避之。<a id="a-BO"></a>令此身久住。<a id="a-BP"></a>为耳识及识相应法作所依者。<a id="a-BQ"></a>耳识及相应。<a id="a-BR"></a>依耳根生。<a id="a-BS"></a>独能闻声者。<a id="a-BT"></a>耳根能闻声。<a id="a-BU"></a>余二十一根所不能。<a id="a-BV"></a>复有说者。<a id="a-BW"></a>眼根拥护生身。<a id="a-BX"></a>作威势缘胜。<a id="a-BY"></a>如偈说。</p>
  <p id="aBZ">譬如眼明人　　能避崄恶道</p>
  <p id="aBa">世有聪明人　　能远离诸恶</p>
  <p id="aBb">耳根拥护法身。<a id="a-Bc"></a>作威势缘胜。<a id="a-Bd"></a>如偈说。</p>
  <p id="aBe">多闻能知法　　多闻能远离</p>
  <p id="aBf">多闻舍无义　　多闻到涅槃</p>
  <p id="aBg">复有说者。<a id="a-Bh"></a>此二俱拥护生身法身。<a id="a-Bi"></a>作威势缘胜。<a id="a-Bj"></a>拥护生身者如上说。<a id="a-Bk"></a>拥护法身者。<a id="a-Bl"></a>眼根亲近善知识。<a id="a-Bm"></a>作威势缘胜。<a id="a-Bn"></a>耳根从其闻法。<a id="a-Bo"></a>作威势缘胜。<a id="a-Bp"></a>亲近善知识。<a id="a-Bq"></a>从其闻法。<a id="a-Br"></a>能生内正思惟。<a id="a-Bs"></a>如法修行。<a id="a-Bt"></a>以是事故。<a id="a-Bu"></a>经作是说。<a id="a-Bv"></a>梵摩喻婆罗门。<a id="a-Bw"></a>二根不坏。<a id="a-Bx"></a>谓眼根耳根。<a id="a-By"></a>问曰。<a id="a-Bz"></a>何故于诸根聚中。<a id="a-C0"></a>说二根不坏。<a id="a-C1"></a>答曰。<a id="a-C2"></a>以此二根。<a id="a-C3"></a>佛出世时。<a id="a-C4"></a>能入佛法门故。<a id="a-C5"></a>复次以此二根。<a id="a-C6"></a>能解知佛法。<a id="a-C7"></a>如说比丘当知。<a id="a-C8"></a>若不能如实知他心者。<a id="a-C9"></a>应以二处观察如来。<a id="a-CA"></a>一以眼观色。<a id="a-CB"></a>二以耳听声。<a id="a-CC"></a>鼻舌身根。<a id="a-CD"></a>于四处作威势缘胜。<a id="a-CE"></a>一庄严自身。<a id="a-CF"></a>二护自身。<a id="a-CG"></a>三能为鼻识舌识身识及相应法作所依。<a id="a-CH"></a>四鼻独能嗅香。<a id="a-CI"></a>舌独能知味。<a id="a-CJ"></a>身独能觉触。<a id="a-CK"></a>庄严自身者。<a id="a-CL"></a>虽有妙身一切肢体具足。<a id="a-CM"></a>若于此三根。<a id="a-CN"></a>无一一根者则无威势。<a id="a-CO"></a>护自身者。<a id="a-CP"></a>以此三根故。<a id="a-CQ"></a>能食揣食。<a id="a-CR"></a>令身久住。<a id="a-CS"></a>所以者何。<a id="a-CT"></a>以揣食是香味触入故。<a id="a-CU"></a>为三识及相应法作所依者。<a id="a-CV"></a>依此三根。<a id="a-CW"></a>能生三识。<a id="a-CX"></a>鼻根独能嗅香者。<a id="a-CY"></a>鼻根能嗅香。<a id="a-CZ"></a>余二十一根所不能。<a id="a-Ca"></a>舌根独能知味者。<a id="a-Cb"></a>舌根独能知味。<a id="a-Cc"></a>余二十一根所不能。<a id="a-Cd"></a>身根独能觉触者。<a id="a-Ce"></a>身根独能觉触。<a id="a-Cf"></a>余二十一根所不能。<a id="a-Cg"></a>意根于二处。<a id="a-Ch"></a>作威势缘胜。<a id="a-Ci"></a>一令未来有相续。<a id="a-Cj"></a>二自在令他随顺。<a id="a-Ck"></a>令未来有相续者。<a id="a-Cl"></a>如说佛告阿难。<a id="a-Cm"></a>若识不在母身。<a id="a-Cn"></a>名色成迦罗罗不。<a id="a-Co"></a>答言不也。<a id="a-Cp"></a>自在令他随顺者。<a id="a-Cq"></a>如说比丘当知。<a id="a-Cr"></a>心能将世间。<a id="a-Cs"></a>能生世间。<a id="a-Ct"></a>若心生处。<a id="a-Cu"></a>皆得自在。<a id="a-Cv"></a>复有说者。<a id="a-Cw"></a>意根于烦恼出要二处。<a id="a-Cx"></a>作威势缘胜。<a id="a-Cy"></a>烦恼处胜者。<a id="a-Cz"></a>如说心烦恼故。<a id="a-D0"></a>众生烦恼。<a id="a-D1"></a>出要处胜者。<a id="a-D2"></a>如说心出要故。<a id="a-D3"></a>众生出要。<a id="a-D4"></a>男根。<a id="a-D5"></a>女根。<a id="a-D6"></a>于二处作威势缘胜。<a id="a-D7"></a>一异众生。<a id="a-D8"></a>二分别众生。<a id="a-D9"></a>古昔时人。<a id="a-DA"></a>无有男女。<a id="a-DB"></a>以少造色生故。<a id="a-DC"></a>便有男女。<a id="a-DD"></a>广长形异。<a id="a-DE"></a>颜色语言。<a id="a-DF"></a>衣服饮食。<a id="a-DG"></a>皆悉有异。<a id="a-DH"></a>复有说者。<a id="a-DI"></a>男根女根。<a id="a-DJ"></a>于烦恼出要二处。<a id="a-DK"></a>作威势缘胜。<a id="a-DL"></a>烦恼处胜者。<a id="a-DM"></a>不以淫欲合会故胜。<a id="a-DN"></a>所以者何。<a id="a-DO"></a>此处应尔。<a id="a-DP"></a>不足生疑。<a id="a-DQ"></a>若有男根女根者。<a id="a-DR"></a>能受恶戒。<a id="a-DS"></a>能断善根。<a id="a-DT"></a>令此身中无善种子。<a id="a-DU"></a>能作五无间业。<a id="a-DV"></a>如是等事。<a id="a-DW"></a>黄门般吒。<a id="a-DX"></a>无形二形所不能作。<a id="a-DY"></a>出要处胜者。<a id="a-DZ"></a>若此二根不坏。<a id="a-Da"></a>能受逮解脱戒。<a id="a-Db"></a>能生禅戒无漏戒。<a id="a-Dc"></a>能离欲爱色无色爱。<a id="a-Dd"></a>能生佛种子及声闻辟支佛种子。<a id="a-De"></a>如是等事。<a id="a-Df"></a>黄门般吒。<a id="a-Dg"></a>无形二形。<a id="a-Dh"></a>所不能作。<a id="a-Di"></a>命根于二处。<a id="a-Dj"></a>作威势缘胜。<a id="a-Dk"></a>一言有根。<a id="a-Dl"></a>二令诸根不断。<a id="a-Dm"></a>随几时活言有根。<a id="a-Dn"></a>死已言无根。<a id="a-Do"></a>随几时活诸根相续。<a id="a-Dp"></a>死已诸根不相续。<a id="a-Dq"></a>复有说者。<a id="a-Dr"></a>命根于四处。<a id="a-Ds"></a>作威势缘胜。<a id="a-Dt"></a>一令此生相续。<a id="a-Du"></a>二拥护此生。<a id="a-Dv"></a>三能持此生。<a id="a-Dw"></a>四令此生不断。<a id="a-Dx"></a>五受根于烦恼分中。<a id="a-Dy"></a>作威势缘胜。<a id="a-Dz"></a>众生以受故。<a id="a-E0"></a>四方追求。<a id="a-E1"></a>行铁锁道及钩道索道上。<a id="a-E2"></a>登越高山。<a id="a-E3"></a>入于大海。<a id="a-E4"></a>有无量畏难。<a id="a-E5"></a>所谓波浪洄澓难。<a id="a-E6"></a>失兽摩罗难。<a id="a-E7"></a>黑风旋风难。<a id="a-E8"></a>水中伏山难。<a id="a-E9"></a>没水难。<a id="a-EA"></a>漂在沙上难。<a id="a-EB"></a>堕恶龙宫难。<a id="a-EC"></a>堕罗刹国难。<a id="a-ED"></a>如是等种种追求。<a id="a-EE"></a>皆为受因。<a id="a-EF"></a>问曰。<a id="a-EG"></a>无漏受。<a id="a-EH"></a>云何于烦恼分。<a id="a-EI"></a>作威势缘胜。<a id="a-EJ"></a>答曰。<a id="a-EK"></a>无漏受。<a id="a-EL"></a>以方便初生时。<a id="a-EM"></a>于烦恼分。<a id="a-EN"></a>作威势缘胜。<a id="a-EO"></a>行者欲生无漏受时。<a id="a-EP"></a>亦须追求衣服饮食资生之物。<a id="a-EQ"></a>是故亦于烦恼分中。<a id="a-ER"></a>作威势缘。<a id="a-ES"></a>复有说者。<a id="a-ET"></a>受根于烦恼出要分。<a id="a-EU"></a>作威势缘胜。<a id="a-EV"></a>乐受于烦恼分。<a id="a-EW"></a>作威势缘胜者。<a id="a-EX"></a>如说乐受为爱所使。<a id="a-EY"></a>出要分中作威势缘胜者。<a id="a-EZ"></a>如说心乐则定。<a id="a-Ea"></a>苦受于烦恼分中作威势缘者。<a id="a-Eb"></a>如说恚使使苦受。<a id="a-Ec"></a>苦受于出要分中。<a id="a-Ed"></a>作威势缘胜者。<a id="a-Ee"></a>如说苦能生信。<a id="a-Ef"></a>不苦不乐受。<a id="a-Eg"></a>于烦恼分中作威势缘胜者。<a id="a-Eh"></a>如说无明使使不苦不乐受。<a id="a-Ei"></a>不苦不乐受。<a id="a-Ej"></a>于出要分中作威势缘胜者。<a id="a-Ek"></a>如说依六出要舍观行。<a id="a-El"></a>信等五根。<a id="a-Em"></a>于出要分中作威势缘胜者。<a id="a-En"></a>如说有信者。<a id="a-Eo"></a>能亲近善人。<a id="a-Ep"></a>亦如偈说。</p>
  <p id="aEq">能信度流　　越放逸海　　精进除苦</p>
  <p id="aEr">慧到彼岸</p>
  <p id="aEs">复如说若我弟子以信为障板则能障不善外敌。<a id="a-Et"></a>修行善法。<a id="a-Eu"></a>如佛告阿难。<a id="a-Ev"></a>精进能生菩提。<a id="a-Ew"></a>若我弟子具足精进身者。<a id="a-Ex"></a>能舍不善法。<a id="a-Ey"></a>修行善法。<a id="a-Ez"></a>如说念是遍法。<a id="a-F0"></a>若我弟子以念守门者。<a id="a-F1"></a>能舍恶法。<a id="a-F2"></a>修行善法。<a id="a-F3"></a>如说定是正道。<a id="a-F4"></a>不定是邪道。<a id="a-F5"></a>定心得清净。<a id="a-F6"></a>非不定心。<a id="a-F7"></a>定能知诸阴生灭。<a id="a-F8"></a>若我弟子能具足三三昧花鬘者。<a id="a-F9"></a>则能舍恶法修行善法。<a id="a-FA"></a>如偈说。</p>
  <p id="aFB">慧为世间上　　能趣厌离者</p>
  <p id="aFC">亦能如实知　　能尽老死苦</p>
  <p id="aFD">亦说慧于一切法中。<a id="a-FE"></a>为无有上。<a id="a-FF"></a>亦说姊妹当知。<a id="a-FG"></a>我诸弟子以慧力断一切结系使垢缠。<a id="a-FH"></a>复说若我弟子具足智慧城者。<a id="a-FI"></a>能舍恶法修行善法。<a id="a-FJ"></a>未知欲知根。<a id="a-FK"></a>于未曾见而见法。<a id="a-FL"></a>作威势缘胜知根。<a id="a-FM"></a>于已曾见法。<a id="a-FN"></a>能除过患。<a id="a-FO"></a>作威势缘胜。<a id="a-FP"></a>知已根。<a id="a-FQ"></a>于已除过患。<a id="a-FR"></a>得现法乐。<a id="a-FS"></a>作威势缘胜。<a id="a-FT"></a>如是等诸根。<a id="a-FU"></a>于如是等诸法。<a id="a-FV"></a>作威势缘胜。<a id="a-FW"></a>尊者瞿沙跋摩。<a id="a-FX"></a>作如是说。<a id="a-FY"></a>实义应说一根谓意根。<a id="a-FZ"></a>所以者何。<a id="a-Fa"></a>意根有三事。<a id="a-Fb"></a>一在内。<a id="a-Fc"></a>二遍一切处。<a id="a-Fd"></a>三能有所缘。<a id="a-Fe"></a>在内者。<a id="a-Ff"></a>内入所摄。<a id="a-Fg"></a>遍一切处者。<a id="a-Fh"></a>从阿毗地狱。<a id="a-Fi"></a>上至有顶。<a id="a-Fj"></a>可得能有所缘者缘一切法。<a id="a-Fk"></a>余根不具三事。<a id="a-Fl"></a>眼耳鼻舌身根。<a id="a-Fm"></a>虽是内入摄。<a id="a-Fn"></a>不遍一切处。<a id="a-Fo"></a>不能有所缘。<a id="a-Fp"></a>命根虽遍一切处。<a id="a-Fq"></a>亦不内入摄。<a id="a-Fr"></a>不能有所缘。<a id="a-Fs"></a>除舍根余受根。<a id="a-Ft"></a>虽能有所缘。<a id="a-Fu"></a>非内入摄。<a id="a-Fv"></a>不能遍一切处。<a id="a-Fw"></a>舍根信等五根。<a id="a-Fx"></a>虽遍一切处能有所缘。<a id="a-Fy"></a>非内入所摄。<a id="a-Fz"></a>三无漏根。<a id="a-G0"></a>更无别体。<a id="a-G1"></a>诸根合聚。<a id="a-G2"></a>立此三根如上说。<a id="a-G3"></a>问曰。<a id="a-G4"></a>若然者其余诸根。<a id="a-G5"></a>以何事故。<a id="a-G6"></a>得名为根。<a id="a-G7"></a>答曰。<a id="a-G8"></a>为意根作所依作依作烦恼作出要作出要处。<a id="a-G9"></a>谁作所依。<a id="a-GA"></a>答曰。<a id="a-GB"></a>眼耳鼻舌身根。<a id="a-GC"></a>谁作依。<a id="a-GD"></a>答曰。<a id="a-GE"></a>命根。<a id="a-GF"></a>谁作烦恼。<a id="a-GG"></a>答曰。<a id="a-GH"></a>诸受根。<a id="a-GI"></a>谁作出要。<a id="a-GJ"></a>答曰。<a id="a-GK"></a>信等五根。<a id="a-GL"></a>谁作出要处。<a id="a-GM"></a>答曰。<a id="a-GN"></a>见道修道无学道。<a id="a-GO"></a>问曰。<a id="a-GP"></a>男根女根。<a id="a-GQ"></a>以何事故。<a id="a-GR"></a>得名为根。<a id="a-GS"></a>答曰。<a id="a-GT"></a>以四事故。<a id="a-GU"></a>一能有所生。<a id="a-GV"></a>二能生欲乐。<a id="a-GW"></a>三能制烦恼。<a id="a-GX"></a>四能为染污识及相应法作所依。<a id="a-GY"></a>能有所生者。<a id="a-GZ"></a>生胎生卵生。<a id="a-Ga"></a>能生欲乐者。<a id="a-Gb"></a>行欲之人。<a id="a-Gc"></a>此处生乐遍身中。<a id="a-Gd"></a>如圣人眉间生圣乐遍在身中。<a id="a-Ge"></a>彼亦如是。<a id="a-Gf"></a>制烦恼者。<a id="a-Gg"></a>须臾间断。<a id="a-Gh"></a>能为染污识及相应作所依者。<a id="a-Gi"></a>余所依生三种识。<a id="a-Gj"></a>或善不善无记。<a id="a-Gk"></a>此二所依。<a id="a-Gl"></a>唯生染污。<a id="a-Gm"></a>爱相应相亲近识。<a id="a-Gn"></a>尊者僧伽婆修说曰。<a id="a-Go"></a>命等六根。<a id="a-Gp"></a>是实义根。<a id="a-Gq"></a>命等六根者。<a id="a-Gr"></a>谓眼耳鼻舌身命根。<a id="a-Gs"></a>所以者何。<a id="a-Gt"></a>此六是众生根本。<a id="a-Gu"></a>问曰。<a id="a-Gv"></a>若然者。<a id="a-Gw"></a>余根以何事故。<a id="a-Gx"></a>得名为根。<a id="a-Gy"></a>答曰。<a id="a-Gz"></a>此六是众生根本。<a id="a-H0"></a>根本以何为种子。<a id="a-H1"></a>识为种子。<a id="a-H2"></a>谁令其烦恼。<a id="a-H3"></a>谓五受根。<a id="a-H4"></a>谁令其出要。<a id="a-H5"></a>谓信等五根。<a id="a-H6"></a>何处得出要。<a id="a-H7"></a>谓见道修道无学道。<a id="a-H8"></a>男根女根。<a id="a-H9"></a>以何事故。<a id="a-HA"></a>得名为根。<a id="a-HB"></a>答曰。<a id="a-HC"></a>欲界众生。<a id="a-HD"></a>以欲为苗稼种子。<a id="a-HE"></a>从何处而有。<a id="a-HF"></a>皆从男根女根。<a id="a-HG"></a>尊者瞿沙说曰。<a id="a-HH"></a>命等八根。<a id="a-HI"></a>是实义根。<a id="a-HJ"></a>命等八根者。<a id="a-HK"></a>谓眼耳鼻舌身男根女根命根。<a id="a-HL"></a>所以者何。<a id="a-HM"></a>此是众生根本。<a id="a-HN"></a>问曰。<a id="a-HO"></a>若然者余根以何事故。<a id="a-HP"></a>得名为根。<a id="a-HQ"></a>答曰。<a id="a-HR"></a>此八是众生根本。<a id="a-HS"></a>根本以何为种子。<a id="a-HT"></a>谁令其烦恼。<a id="a-HU"></a>谓五受根。<a id="a-HV"></a>谁令其出要。<a id="a-HW"></a>谓信等五根。<a id="a-HX"></a>何处得出要。<a id="a-HY"></a>谓见道修道无学道。<a id="a-HZ"></a>问曰。<a id="a-Ha"></a>如身根微尘。<a id="a-Hb"></a>从足至顶尽遍。<a id="a-Hc"></a>何故此处所身根。<a id="a-Hd"></a>名男根女根。<a id="a-He"></a>非余处所耶。<a id="a-Hf"></a>尊者和须蜜说曰。<a id="a-Hg"></a>以此处所故。<a id="a-Hh"></a>分别是男是女。<a id="a-Hi"></a>问曰。<a id="a-Hj"></a>若然者二形人亦名男亦名女耶。<a id="a-Hk"></a>答曰。<a id="a-Hl"></a>此不名男亦不名女。<a id="a-Hm"></a>复次此处所。<a id="a-Hn"></a>能生增长人寂静人。<a id="a-Ho"></a>增长人者。<a id="a-Hp"></a>如富兰那等六师。<a id="a-Hq"></a>寂静人者。<a id="a-Hr"></a>谓佛辟支佛声闻。<a id="a-Hs"></a>尊者佛陀提婆说曰。<a id="a-Ht"></a>此处所能生诸仙。<a id="a-Hu"></a>能生牟尼。<a id="a-Hv"></a>能生善调伏者。<a id="a-Hw"></a>能生善共住者。</p>
  <p id="aHx">已总说诸根所以今当一一别说。<a id="a-Hy"></a>云何眼根。<a id="a-Hz"></a>答曰。<a id="a-I0"></a>若眼已见色。<a id="a-I1"></a>今见色。<a id="a-I2"></a>当见色。<a id="a-I3"></a>及余彼分眼。<a id="a-I4"></a>已见色是过去眼。<a id="a-I5"></a>今见色是现在眼。<a id="a-I6"></a>当见色是未来眼。<a id="a-I7"></a>及余彼分眼者。<a id="a-I8"></a>广说如界处。<a id="a-I9"></a>乃至意根。<a id="a-IA"></a>说亦如是。<a id="a-IB"></a>云何女根。<a id="a-IC"></a>答曰。<a id="a-ID"></a>身根少分。<a id="a-IE"></a>云何男根。<a id="a-IF"></a>答曰。<a id="a-IG"></a>身根少分。<a id="a-IH"></a>云何命根。<a id="a-II"></a>答曰。<a id="a-IJ"></a>三界中寿。<a id="a-IK"></a>云何乐根。<a id="a-IL"></a>答曰。<a id="a-IM"></a>因触生乐受。<a id="a-IN"></a>若在身。<a id="a-IO"></a>若在心。<a id="a-IP"></a>觉乐能忍。<a id="a-IQ"></a>是名乐根。<a id="a-IR"></a>云何苦根。<a id="a-IS"></a>答曰。<a id="a-IT"></a>因触生苦受。<a id="a-IU"></a>在身觉苦不可忍。<a id="a-IV"></a>是名苦根。<a id="a-IW"></a>云何喜根。<a id="a-IX"></a>答曰。<a id="a-IY"></a>因触生喜受。<a id="a-IZ"></a>在心觉喜能忍。<a id="a-Ia"></a>是名喜根。<a id="a-Ib"></a>云何忧根。<a id="a-Ic"></a>答曰。<a id="a-Id"></a>因触生忧受。<a id="a-Ie"></a>在心觉忧不可忍。<a id="a-If"></a>是名忧根。<a id="a-Ig"></a>云何舍根。<a id="a-Ih"></a>答曰。<a id="a-Ii"></a>因触生不苦不乐受。<a id="a-Ij"></a>若在身。<a id="a-Ik"></a>若在心。<a id="a-Il"></a>觉不苦不乐。<a id="a-Im"></a>非可忍。<a id="a-In"></a>非不可忍。<a id="a-Io"></a>是名舍根。<a id="a-Ip"></a>云何信根。<a id="a-Iq"></a>答曰。<a id="a-Ir"></a>于远离寂静善法生信。<a id="a-Is"></a>若信是法善。<a id="a-It"></a>信有是分别。<a id="a-Iu"></a>受其事。<a id="a-Iv"></a>取其相。<a id="a-Iw"></a>如是净心。<a id="a-Ix"></a>是名信根。<a id="a-Iy"></a>精进根念根定根慧根。<a id="a-Iz"></a>广说如经本。<a id="a-J0"></a>云何未知欲知根。<a id="a-J1"></a>答曰。<a id="a-J2"></a>不见人。<a id="a-J3"></a>不得决定人。<a id="a-J4"></a>所有觉慧慧根。<a id="a-J5"></a>及诸余根坚信坚法人。<a id="a-J6"></a>未见四谛。<a id="a-J7"></a>当见四谛。<a id="a-J8"></a>是名未知欲知根。<a id="a-J9"></a>不见人者。<a id="a-JA"></a>谓不见诸谛人。<a id="a-JB"></a>不得决定人者。<a id="a-JC"></a>不于诸谛得决定。<a id="a-JD"></a>所有学慧慧根者。<a id="a-JE"></a>则说慧根。<a id="a-JF"></a>诸余根坚信坚法。<a id="a-JG"></a>所用八根。<a id="a-JH"></a>未见四谛。<a id="a-JI"></a>当见四谛。<a id="a-JJ"></a>则说八根。<a id="a-JK"></a>如是等九根合聚。<a id="a-JL"></a>名未知欲知根。<a id="a-JM"></a>问曰。<a id="a-JN"></a>彼根聚中。<a id="a-JO"></a>何故再说慧根。<a id="a-JP"></a>一说余根耶。<a id="a-JQ"></a>答曰。<a id="a-JR"></a>以名胜义胜故。<a id="a-JS"></a>彼根聚中慧名胜义亦胜。<a id="a-JT"></a>复次慧说名前道。<a id="a-JU"></a>如说比丘当知。<a id="a-JV"></a>种种善法生时。<a id="a-JW"></a>慧为前导。<a id="a-JX"></a>慧为前相。<a id="a-JY"></a>次有惭愧。<a id="a-JZ"></a>复次慧于三事得决定。<a id="a-Ja"></a>一于见得决定。<a id="a-Jb"></a>二于缘得决定。<a id="a-Jc"></a>三于事得决定。<a id="a-Jd"></a>彼相应法。<a id="a-Je"></a>于二事得决定。<a id="a-Jf"></a>于缘得决定。<a id="a-Jg"></a>于事得决定。<a id="a-Jh"></a>非于见得决定。<a id="a-Ji"></a>所以者何。<a id="a-Jj"></a>非见性故。<a id="a-Jk"></a>非相应共有法。<a id="a-Jl"></a>得一决定。<a id="a-Jm"></a>谓于事得决定。<a id="a-Jn"></a>非见决定。<a id="a-Jo"></a>非见相故。<a id="a-Jp"></a>非缘决定。<a id="a-Jq"></a>非缘法故。<a id="a-Jr"></a>复次若以慧见烦恼时。<a id="a-Js"></a>烦恼则不得久住。<a id="a-Jt"></a>如穴居众生人若见时便还入穴。<a id="a-Ju"></a>彼亦如是。<a id="a-Jv"></a>复次若身中有慧照。<a id="a-Jw"></a>则烦恼贼不能偷劫。<a id="a-Jx"></a>犹如屋中有灯照者。<a id="a-Jy"></a>贼则不能偷劫。<a id="a-Jz"></a>彼亦如是。<a id="a-K0"></a>复次以慧能照一切法外物。<a id="a-K1"></a>如日月药草摩尼珠。<a id="a-K2"></a>诸天宫能照一界一入一阴一世少分。<a id="a-K3"></a>一界少分者谓色界。<a id="a-K4"></a>一入少分者谓色入。<a id="a-K5"></a>一阴少分者谓色阴。<a id="a-K6"></a>一世少分者。<a id="a-K7"></a>谓现在世。<a id="a-K8"></a>慧能照十八界十二入五阴三世及无为法。<a id="a-K9"></a>复次无慧者缚。<a id="a-KA"></a>有慧者解。<a id="a-KB"></a>复次佛出世时。<a id="a-KC"></a>入佛法者。<a id="a-KD"></a>以慧而自娱乐。<a id="a-KE"></a>佛法以知解为胜。<a id="a-KF"></a>譬如有目之人能至宝处。<a id="a-KG"></a>如是有慧眼者。<a id="a-KH"></a>能至佛法宝处。<a id="a-KI"></a>譬如盲人虽往宝处而无所见。<a id="a-KJ"></a>恶慧之人入佛法宝处。<a id="a-KK"></a>亦复如是。<a id="a-KL"></a>复次慧名为将。<a id="a-KM"></a>亦名为眼。<a id="a-KN"></a>亦名为头。<a id="a-KO"></a>亦名为觉。<a id="a-KP"></a>亦名觉支。<a id="a-KQ"></a>亦名为道。<a id="a-KR"></a>亦名道支。<a id="a-KS"></a>复次慧名为眼。<a id="a-KT"></a>余助道法。<a id="a-KU"></a>名为盲。<a id="a-KV"></a>如众多盲人。<a id="a-KW"></a>一有目者而奖导之。<a id="a-KX"></a>令行正路。<a id="a-KY"></a>彼亦如是。<a id="a-KZ"></a>复次慧断烦恼刀。<a id="a-Ka"></a>如说姊妹当知。<a id="a-Kb"></a>圣弟子以智慧刀。<a id="a-Kc"></a>断一切结缚使垢缠。<a id="a-Kd"></a>复次慧说名为堂如。<a id="a-Ke"></a>尊者阿尼卢豆所说。<a id="a-Kf"></a>我依戒立戒升无上智慧堂。<a id="a-Kg"></a>复次慧能立别相总相法。<a id="a-Kh"></a>能解别相法。<a id="a-Ki"></a>能解总相法。<a id="a-Kj"></a>能破自体愚。<a id="a-Kk"></a>能破缘中愚。<a id="a-Kl"></a>于诸法中得不颠倒。<a id="a-Km"></a>复次慧是诸佛所爱敬。<a id="a-Kn"></a>诸佛不爱敬人色族财富。<a id="a-Ko"></a>爱敬有慧者。<a id="a-Kp"></a>复次诸佛以慧故。<a id="a-Kq"></a>而有差别。<a id="a-Kr"></a>非以色族财富等。<a id="a-Ks"></a>以如是事故。<a id="a-Kt"></a>慧则再说。<a id="a-Ku"></a>余根一说。<a id="a-Kv"></a>云何知根。<a id="a-Kw"></a>见人。<a id="a-Kx"></a>决定人。<a id="a-Ky"></a>所有学慧慧根。<a id="a-Kz"></a>及诸余根。<a id="a-L0"></a>信解脱见。<a id="a-L1"></a>到身证。<a id="a-L2"></a>已见四谛。<a id="a-L3"></a>重见四谛是名知根。<a id="a-L4"></a>见人者见诸谛。<a id="a-L5"></a>决定人者。<a id="a-L6"></a>于诸谛决定。<a id="a-L7"></a>所有学慧慧根。<a id="a-L8"></a>则说慧根。<a id="a-L9"></a>余诸根信解脱见到身证所用八根。<a id="a-LA"></a>见四谛重见四谛。<a id="a-LB"></a>则说八根。<a id="a-LC"></a>如是等九根合聚名知根。<a id="a-LD"></a>问曰。<a id="a-LE"></a>如无学人重见四谛。<a id="a-LF"></a>如退法至忆法。<a id="a-LG"></a>忆法至护法。<a id="a-LH"></a>护法至等住。<a id="a-LI"></a>等住至能进。<a id="a-LJ"></a>能进至不动。<a id="a-LK"></a>何故唯说学人。<a id="a-LL"></a>不说无学人耶。<a id="a-LM"></a>答曰。<a id="a-LN"></a>应说无学而不说者。<a id="a-LO"></a>当知此说有余。<a id="a-LP"></a>复次若说始。<a id="a-LQ"></a>当知亦说终。<a id="a-LR"></a>若始说学。<a id="a-LS"></a>当知终说无学如始终。<a id="a-LT"></a>初入已度方便毕竟。<a id="a-LU"></a>说亦如是。<a id="a-LV"></a>复次断未曾断结。<a id="a-LW"></a>得未曾得果者。<a id="a-LX"></a>说名重见。<a id="a-LY"></a>无学不断未曾断结。<a id="a-LZ"></a>不得未曾得果故。<a id="a-La"></a>不名重见。<a id="a-Lb"></a>复次若断未曾断烦恼得。<a id="a-Lc"></a>证未曾证解脱得。<a id="a-Ld"></a>是名重见。<a id="a-Le"></a>无学虽证未曾证解脱得。<a id="a-Lf"></a>而不断未曾断烦恼故。<a id="a-Lg"></a>是故不说。<a id="a-Lh"></a>如断烦恼得证解脱得。<a id="a-Li"></a>除过患修功德舍秽恶取胜妙。<a id="a-Lj"></a>去无义取有义。<a id="a-Lk"></a>尽渴爱受无烦恼乐。<a id="a-Ll"></a>当知亦如是。<a id="a-Lm"></a>复次断未曾断无知。<a id="a-Ln"></a>得未曾得智。<a id="a-Lo"></a>是名重见。<a id="a-Lp"></a>无学虽得未曾得智。<a id="a-Lq"></a>不断未曾断无知。<a id="a-Lr"></a>谓染污无知。<a id="a-Ls"></a>以如是等事故。<a id="a-Lt"></a>唯说学重见谛。<a id="a-Lu"></a>不说无学。<a id="a-Lv"></a>云何知已根。<a id="a-Lw"></a>答曰。<a id="a-Lx"></a>若漏尽阿罗汉无学所有慧慧根。<a id="a-Ly"></a>解脱俱解脱所用诸根。<a id="a-Lz"></a>能生现法乐。<a id="a-M0"></a>是名知已根。<a id="a-M1"></a>漏尽阿罗汉。<a id="a-M2"></a>所有慧慧根。<a id="a-M3"></a>则说慧解脱。<a id="a-M4"></a>俱解脱阿罗汉。<a id="a-M5"></a>所用诸根。<a id="a-M6"></a>能生现法乐者。<a id="a-M7"></a>则说八根。<a id="a-M8"></a>如是等九根合聚。<a id="a-M9"></a>名知已根。<a id="a-MA"></a>问曰。<a id="a-MB"></a>学人亦有现法乐。<a id="a-MC"></a>何以但说无学。<a id="a-MD"></a>答曰。<a id="a-ME"></a>应说如说无学现法乐。<a id="a-MF"></a>亦应说学现法乐。<a id="a-MG"></a>复次若说终当知亦说始。<a id="a-MH"></a>说毕竟当知亦说方便。<a id="a-MI"></a>说已度当知亦说初入。<a id="a-MJ"></a>复次以名胜义亦胜故。<a id="a-MK"></a>若以法而言。<a id="a-ML"></a>无学法胜于学法。<a id="a-MM"></a>以人而言。<a id="a-MN"></a>无学人胜于学人复。<a id="a-MO"></a>次无学人所有猗乐。<a id="a-MP"></a>不为烦恼所覆。<a id="a-MQ"></a>学人虽有猗乐。<a id="a-MR"></a>为烦恼所覆。<a id="a-MS"></a>复次若受猗乐时。<a id="a-MT"></a>宽博广大。<a id="a-MU"></a>是说现法乐。<a id="a-MV"></a>学人有所作故。<a id="a-MW"></a>受猗乐时。<a id="a-MX"></a>不宽博广大。<a id="a-MY"></a>不名现法乐。<a id="a-MZ"></a>无学人无有所作。<a id="a-Ma"></a>受猗乐宽博广大故。<a id="a-Mb"></a>名现法乐。<a id="a-Mc"></a>譬如国王于诸怨敌。<a id="a-Md"></a>未尽降伏。<a id="a-Me"></a>所受快乐。<a id="a-Mf"></a>不宽博广大。<a id="a-Mg"></a>彼亦如是。<a id="a-Mh"></a>复次若无烦恼。<a id="a-Mi"></a>意语亦满。<a id="a-Mj"></a>诸牟尼是说现法乐。<a id="a-Mk"></a>复次若受现法乐。<a id="a-Ml"></a>不受后乐。<a id="a-Mm"></a>是名现法乐。<a id="a-Mn"></a>学人受现法乐。<a id="a-Mo"></a>亦受后乐故。<a id="a-Mp"></a>不名现法乐。<a id="a-Mq"></a>以如是等事故。<a id="a-Mr"></a>无学猗乐名现法乐。<a id="a-Ms"></a>学人猗乐不名现法乐。</p>
 </body>
</html>