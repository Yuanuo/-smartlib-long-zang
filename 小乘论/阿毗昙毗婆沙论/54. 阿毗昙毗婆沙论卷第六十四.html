<!doctype html>
<html id="z3IBVna15N" data-ver="1102">
 <head>
  <meta charset="utf-8">
  <meta author="迦旃延子">
  <meta library="龙藏">
  <meta catalog="小乘论">
  <meta period="北凉">
 </head>
 <body>
  <h1 id="a1">阿毗昙毗婆沙论卷第六十四</h1>
  <h2 id="a2">使犍度十门品第四之十一</h2>
  <p id="a3">佛经说诸比丘。<a id="a-4"></a>苏尼哆弟子。<a id="a-5"></a>于一切时满足学者。<a id="a-6"></a>身坏命终。<a id="a-7"></a>生梵世中。<a id="a-8"></a>或于一切时不满足学者。<a id="a-9"></a>身坏命终。<a id="a-A"></a>生他化自在天。<a id="a-B"></a>或生化乐天。<a id="a-C"></a>或生兜率天。<a id="a-D"></a>或生夜摩天。<a id="a-E"></a>或生三十三天。<a id="a-F"></a>或生四天王。<a id="a-G"></a>或生刹利大姓婆罗门大姓居士大家。<a id="a-H"></a>或生如是等家饶财多宝仓库盈溢之处。<a id="a-I"></a>问曰。<a id="a-J"></a>若然者苏尼哆。<a id="a-K"></a>则胜佛世尊。<a id="a-L"></a>所以者何。<a id="a-M"></a>苏尼哆弟子。<a id="a-N"></a>于一切时满足学者。<a id="a-O"></a>身坏命终。<a id="a-P"></a>生梵世中。<a id="a-Q"></a>于一切时不满足学者。<a id="a-R"></a>身坏命终。<a id="a-S"></a>生他化自在天。<a id="a-T"></a>广说如上。<a id="a-U"></a>世尊弟子。<a id="a-V"></a>于一切时满足学者。<a id="a-W"></a>得生天中。<a id="a-X"></a>或得涅槃。<a id="a-Y"></a>于一切时不满足学者。<a id="a-Z"></a>身坏命终。<a id="a-a"></a>生恶道中。<a id="a-b"></a>答曰。<a id="a-c"></a>于此事中。<a id="a-d"></a>不应说佛不如。<a id="a-e"></a>所以者何。<a id="a-f"></a>如世尊最小弟子须陀洹。<a id="a-g"></a>则胜苏尼哆身。<a id="a-h"></a>此乃是佛行菩萨道。<a id="a-i"></a>名苏尼哆时事。<a id="a-j"></a>问曰。<a id="a-k"></a>世尊行菩萨道时。<a id="a-l"></a>胜成佛时耶。<a id="a-m"></a>答曰。<a id="a-n"></a>应知彼经所以。<a id="a-o"></a>为以何事。<a id="a-p"></a>作如是说。<a id="a-q"></a>苏尼哆为诸弟子。<a id="a-r"></a>说梵住法。<a id="a-s"></a>得生梵天。<a id="a-t"></a>言一切时满足学。<a id="a-u"></a>苏尼哆弟子。<a id="a-v"></a>为梵住法。<a id="a-w"></a>勤行精进。<a id="a-x"></a>能生起者。<a id="a-y"></a>身坏命终。<a id="a-z"></a>生梵世中。<a id="a-10"></a>为梵住法。<a id="a-11"></a>勤行精进。<a id="a-12"></a>不能起者。<a id="a-13"></a>或生他化自在天。<a id="a-14"></a>乃至或生人中。<a id="a-15"></a>然古世时人好。<a id="a-16"></a>不因无量方便。<a id="a-17"></a>亦得生天。<a id="a-18"></a>何况为无量故。<a id="a-19"></a>勤行精进。<a id="a-1A"></a>最胜善根。<a id="a-1B"></a>不生天人中耶。<a id="a-1C"></a>世尊为诸弟子。<a id="a-1D"></a>说逮解脱戒。<a id="a-1E"></a>令得涅槃。<a id="a-1F"></a>言应学是法。<a id="a-1G"></a>世尊弟子。<a id="a-1H"></a>于此学中。<a id="a-1I"></a>不破不穿。<a id="a-1J"></a>不越制度者。<a id="a-1K"></a>得生天上及到涅槃。<a id="a-1L"></a>世尊弟子。<a id="a-1M"></a>于此学中。<a id="a-1N"></a>破穿越制度者。<a id="a-1O"></a>身坏命终。<a id="a-1P"></a>生恶趣中。<a id="a-1Q"></a>以是事故。<a id="a-1R"></a>此经说。<a id="a-1S"></a>无量是满足学。<a id="a-1T"></a>尔时苏尼哆。<a id="a-1U"></a>心生是念。<a id="a-1V"></a>我不应与诸弟子共生一处。<a id="a-1W"></a>我应修上慈生光音天中。<a id="a-1X"></a>时苏尼哆。<a id="a-1Y"></a>便修第二禅地上慈。<a id="a-1Z"></a>身坏命终。<a id="a-1a"></a>生光音天中。<a id="a-1b"></a>问曰。<a id="a-1c"></a>如苏尼哆。<a id="a-1d"></a>是近佛菩萨。<a id="a-1e"></a>不应有法悭。<a id="a-1f"></a>何以为诸弟子。<a id="a-1g"></a>说生梵世法。<a id="a-1h"></a>自生光音天。<a id="a-1i"></a>答曰。<a id="a-1j"></a>彼观弟子诸根。<a id="a-1k"></a>有齐量故。<a id="a-1l"></a>复次彼诸婆罗门。<a id="a-1m"></a>长夜期心梵天。<a id="a-1n"></a>随顺转近。<a id="a-1o"></a>欲生梵天。<a id="a-1p"></a>是故为说生梵天法。<a id="a-1q"></a>复次世无佛时。<a id="a-1r"></a>无有能起第二第三第四禅地无量者。<a id="a-1s"></a>唯除近佛菩萨。<a id="a-1t"></a>问曰。<a id="a-1u"></a>如上地无量。<a id="a-1v"></a>明净胜好。<a id="a-1w"></a>何故说第二禅地慈。<a id="a-1x"></a>名为上慈耶。<a id="a-1y"></a>答曰。<a id="a-1z"></a>第二禅地慈。<a id="a-20"></a>于初禅地慈为上故。<a id="a-21"></a>复次于声闻人边慈胜故为上。<a id="a-22"></a>复次此慈于旧胜。<a id="a-23"></a>故为上。<a id="a-24"></a>复次世无佛时。<a id="a-25"></a>无有能起第三第四禅地无量者。<a id="a-26"></a>以佛力故。<a id="a-27"></a>佛诸弟子。<a id="a-28"></a>即依彼地。<a id="a-29"></a>起彼地慈。<a id="a-2A"></a>是故尊者瞿沙。<a id="a-2B"></a>作如是说。<a id="a-2C"></a>彼二地慈。<a id="a-2D"></a>非凡夫人。<a id="a-2E"></a>以佛力故。<a id="a-2F"></a>佛诸弟子。<a id="a-2G"></a>能起彼慈。</p>
  <p id="a2H">问曰。<a id="a-2I"></a>何故名梵住。<a id="a-2J"></a>答曰。<a id="a-2K"></a>以梵世在初具有故。<a id="a-2L"></a>未至禅虽在初不具有。<a id="a-2M"></a>第二禅虽具有不在初。<a id="a-2N"></a>初禅在初亦具有。<a id="a-2O"></a>复次对非梵故名梵住。<a id="a-2P"></a>非梵者。<a id="a-2Q"></a>谓欲界烦恼。<a id="a-2R"></a>彼是近对治故。<a id="a-2S"></a>复次对非梵行故名梵住。<a id="a-2T"></a>非梵行者。<a id="a-2U"></a>谓欲界淫欲。<a id="a-2V"></a>谁是彼近对治。<a id="a-2W"></a>谓四梵住法。<a id="a-2X"></a>复次梵行者。<a id="a-2Y"></a>身中可得故名梵住。<a id="a-2Z"></a>复次世尊是梵。<a id="a-2a"></a>彼梵显现解说故名梵住。<a id="a-2b"></a>复次以梵音梵语解说故名梵住。<a id="a-2c"></a>复次诸梵修此法。<a id="a-2d"></a>得生梵世故名梵住。<a id="a-2e"></a>问曰。<a id="a-2f"></a>梵住无量。<a id="a-2g"></a>有何差别。<a id="a-2h"></a>答曰。<a id="a-2i"></a>或有说者。<a id="a-2j"></a>无有差别。<a id="a-2k"></a>所以者何。<a id="a-2l"></a>四梵住即是四无量。<a id="a-2m"></a>四无量即是四梵住。<a id="a-2n"></a>复有说者。<a id="a-2o"></a>名即差别。<a id="a-2p"></a>是名梵住。<a id="a-2q"></a>是名无量。<a id="a-2r"></a>复次对非梵故名梵住。<a id="a-2s"></a>对戏论故名无量。<a id="a-2t"></a>复次梵行者身中可得名梵住。<a id="a-2u"></a>无戏论者身中可得名无量。<a id="a-2v"></a>复次对治非梵行故是梵住。<a id="a-2w"></a>对治放逸故是无量。<a id="a-2x"></a>复次在梵世者是梵住。<a id="a-2y"></a>在上地者是无量。<a id="a-2z"></a>复次在未至。<a id="a-30"></a>依梵世者是梵住。<a id="a-31"></a>在上地者是无量。<a id="a-32"></a>复次在未至梵世者是梵住。<a id="a-33"></a>亦名无量。<a id="a-34"></a>在上地者是无量。<a id="a-35"></a>复次曾所得者是梵住。<a id="a-36"></a>未曾得者是无量。<a id="a-37"></a>复次内道中所行者是梵住。<a id="a-38"></a>亦名无量。<a id="a-39"></a>外道中所行者是无量。<a id="a-3A"></a>复次共者是梵住。<a id="a-3B"></a>不共者是无量。<a id="a-3C"></a>是故尊者瞿沙作是说。<a id="a-3D"></a>梵住是共法。<a id="a-3E"></a>凡夫圣人共故。<a id="a-3F"></a>无量是不放逸不共法。<a id="a-3G"></a>凡夫圣人不共故。<a id="a-3H"></a>梵住无量。<a id="a-3I"></a>是谓差别。</p>
  <p id="a3J">佛经说四种人得梵福。<a id="a-3K"></a>云何为四。<a id="a-3L"></a>若人于未曾起塔坊处。<a id="a-3M"></a>能于此处。<a id="a-3N"></a>以如来舍利起塔。<a id="a-3O"></a>是名初梵福。<a id="a-3P"></a>复次若人于未曾起圣众精舍坊处。<a id="a-3Q"></a>能于是处。<a id="a-3R"></a>起圣众精舍。<a id="a-3S"></a>是名第二梵福。<a id="a-3T"></a>复次若如来弟子众破还令和合。<a id="a-3U"></a>是名第三梵福。<a id="a-3V"></a>复次若人能修四梵住法。<a id="a-3W"></a>是名第四梵福。<a id="a-3X"></a>譬喻者。<a id="a-3Y"></a>作如是说。<a id="a-3Z"></a>此经非如来所说。<a id="a-3a"></a>此四亦非梵福。<a id="a-3b"></a>所以者何。<a id="a-3c"></a>此四果报不等故。<a id="a-3d"></a>若人起大塔。<a id="a-3e"></a>如来生处。<a id="a-3f"></a>得道处。<a id="a-3g"></a>转法轮处。<a id="a-3h"></a>般涅槃处。<a id="a-3i"></a>若人聚小石积为塔。<a id="a-3j"></a>此二福德等无异耶。<a id="a-3k"></a>若人起大精舍。<a id="a-3l"></a>如只桓林竹林多摩沙林精舍。<a id="a-3m"></a>若人起一重房。<a id="a-3n"></a>其福等无异耶。<a id="a-3o"></a>若和合如提婆达所破僧。<a id="a-3p"></a>若和合俱舍弥斗诤僧。<a id="a-3q"></a>其福等无异耶。<a id="a-3r"></a>四梵住是如来经所说。<a id="a-3s"></a>亦是梵福。<a id="a-3t"></a>阿毗昙者。<a id="a-3u"></a>作如是说。<a id="a-3v"></a>此经是如来所说。<a id="a-3w"></a>亦是梵福。<a id="a-3x"></a>问曰。<a id="a-3y"></a>此果报何故不等。<a id="a-3z"></a>答曰。<a id="a-40"></a>以所为等故。<a id="a-41"></a>若人于未曾起塔坊处。<a id="a-42"></a>为如来大梵故起大塔。<a id="a-43"></a>若人于未曾起塔坊处。<a id="a-44"></a>为如来大梵故起小塔。<a id="a-45"></a>以所为同故。<a id="a-46"></a>其福无异。<a id="a-47"></a>若无圣众精舍处起圣众精舍。<a id="a-48"></a>若如来弟子众破。<a id="a-49"></a>还令和合。<a id="a-4A"></a>此俱为梵行故。<a id="a-4B"></a>是梵福等无有异。<a id="a-4C"></a>是三所为同故。<a id="a-4D"></a>其福等无异。<a id="a-4E"></a>复次以相似故。<a id="a-4F"></a>若人修四无量。<a id="a-4G"></a>欲饶益无量众生。<a id="a-4H"></a>若于未曾起塔坊处。<a id="a-4I"></a>以如来舍利起塔。<a id="a-4J"></a>亦欲饶益无量众生。<a id="a-4K"></a>所以者何。<a id="a-4L"></a>百千万亿众生。<a id="a-4M"></a>以是如来塔故。<a id="a-4N"></a>以香华伎乐末香涂香及幢幡盖种种供具。<a id="a-4O"></a>而供养之。<a id="a-4P"></a>因是事故。<a id="a-4Q"></a>生善身口意业种豪族家因缘。<a id="a-4R"></a>有大威德。<a id="a-4S"></a>饶财多宝。<a id="a-4T"></a>形容端正。<a id="a-4U"></a>人所乐见。<a id="a-4V"></a>或种转轮王因缘。<a id="a-4W"></a>或种帝释因缘。<a id="a-4X"></a>或种魔王因缘。<a id="a-4Y"></a>或种声闻因缘。<a id="a-4Z"></a>或种辟支佛因缘。<a id="a-4a"></a>或种佛因缘。<a id="a-4b"></a>若修无量欲饶益无量众生。<a id="a-4c"></a>若于未曾起圣众精舍坊处。<a id="a-4d"></a>起圣众精舍。<a id="a-4e"></a>亦为饶益无量众生。<a id="a-4f"></a>所以者何。<a id="a-4g"></a>百千众生。<a id="a-4h"></a>以是如来弟子众故。<a id="a-4i"></a>以种种饮食。<a id="a-4j"></a>作一日七日半月一月。<a id="a-4k"></a>作般遮于瑟及与常会。<a id="a-4l"></a>亦以床座随病药资生所须。<a id="a-4m"></a>而给与之。<a id="a-4n"></a>令诸比丘读诵修多罗毗尼阿毗昙。<a id="a-4o"></a>思惟其义。<a id="a-4p"></a>生不净安般念处暖顶忍世第一法。<a id="a-4q"></a>入正决定得果。<a id="a-4r"></a>离欲尽漏。<a id="a-4s"></a>因是事故。<a id="a-4t"></a>种豪族因缘。<a id="a-4u"></a>有大威德。<a id="a-4v"></a>饶财多宝。<a id="a-4w"></a>形容端正。<a id="a-4x"></a>人所乐见。<a id="a-4y"></a>或种转轮王因缘。<a id="a-4z"></a>或种帝释因缘。<a id="a-50"></a>或种魔王因缘。<a id="a-51"></a>或种声闻因缘。<a id="a-52"></a>或种辟支佛因缘。<a id="a-53"></a>或种佛因缘。<a id="a-54"></a>如修无量。<a id="a-55"></a>饶益无量众生。<a id="a-56"></a>如来弟子众破。<a id="a-57"></a>还令和合。<a id="a-58"></a>亦欲饶益无量众生所以者何。<a id="a-59"></a>若如来弟子众破。<a id="a-5A"></a>应入正决定者。<a id="a-5B"></a>不入正决定。<a id="a-5C"></a>不得果。<a id="a-5D"></a>不离欲。<a id="a-5E"></a>不尽漏。<a id="a-5F"></a>不转教。<a id="a-5G"></a>不受不读诵。<a id="a-5H"></a>是时不能思惟修多罗毗尼阿毗昙。<a id="a-5I"></a>不能种声闻辟支佛佛道因缘。<a id="a-5J"></a>令三千大千世界法轮停止。<a id="a-5K"></a>乃至首陀会天。<a id="a-5L"></a>而有异心。<a id="a-5M"></a>若僧破还令和合。<a id="a-5N"></a>应入正决定者得入。<a id="a-5O"></a>乃至首陀会天。<a id="a-5P"></a>无有异心。<a id="a-5Q"></a>以如是相似事故。<a id="a-5R"></a>俱是梵福。<a id="a-5S"></a>复次若于未曾起塔坊处。<a id="a-5T"></a>以如来舍利起塔。<a id="a-5U"></a>有四事故名梵福。<a id="a-5V"></a>一舍多财生大信心。<a id="a-5W"></a>二令多众生得种善根。<a id="a-5X"></a>三都令成竟。<a id="a-5Y"></a>四安置如来舍利。<a id="a-5Z"></a>若无如来弟子圣众精舍坊处。<a id="a-5a"></a>始立精舍。<a id="a-5b"></a>亦以四事故名梵福。<a id="a-5c"></a>一舍多财生大信心。<a id="a-5d"></a>二令多众生得种善根。<a id="a-5e"></a>三都令成竟。<a id="a-5f"></a>四无所依者。<a id="a-5g"></a>为作所依。<a id="a-5h"></a>无居处者。<a id="a-5i"></a>为作居处。<a id="a-5j"></a>若如来弟子众破。<a id="a-5k"></a>还令和合。<a id="a-5l"></a>亦以四事故名梵福。<a id="a-5m"></a>一离四种口恶业。<a id="a-5n"></a>二行四种口善业。<a id="a-5o"></a>三破非法。<a id="a-5p"></a>四修恭敬法。<a id="a-5q"></a>若修四无量。<a id="a-5r"></a>亦以四事故名梵福。<a id="a-5s"></a>一离憎爱二断诸盖。<a id="a-5t"></a>三有彼果。<a id="a-5u"></a>四是彼系故。<a id="a-5v"></a>问曰。<a id="a-5w"></a>几许名梵福。<a id="a-5x"></a>答曰。<a id="a-5y"></a>或有说者。<a id="a-5z"></a>若福业报。<a id="a-60"></a>能得转轮圣王身。<a id="a-61"></a>梵福量亦如是。<a id="a-62"></a>复有说者。<a id="a-63"></a>若福业报。<a id="a-64"></a>能得帝释身。<a id="a-65"></a>梵福量亦如是。<a id="a-66"></a>复有说者。<a id="a-67"></a>若福业报。<a id="a-68"></a>能得自在天王身。<a id="a-69"></a>梵福量亦如是。<a id="a-6A"></a>复有说者。<a id="a-6B"></a>若福业报。<a id="a-6C"></a>能得梵王身。<a id="a-6D"></a>梵福量亦如是。<a id="a-6E"></a>复有说者。<a id="a-6F"></a>以一切众生福业威势故。<a id="a-6G"></a>令世界还成。<a id="a-6H"></a>梵福量亦如是。<a id="a-6I"></a>复有说者。<a id="a-6J"></a>除近佛菩萨。<a id="a-6K"></a>余一切众生。<a id="a-6L"></a>所有富贵福业。<a id="a-6M"></a>梵福量亦如是。<a id="a-6N"></a>复有说者。<a id="a-6O"></a>如梵天王请佛所得福业。<a id="a-6P"></a>梵福量亦如是。<a id="a-6Q"></a>评曰。<a id="a-6R"></a>梵福量无量无边。<a id="a-6S"></a>如上所说。<a id="a-6T"></a>皆是赞叹梵福之言。<a id="a-6U"></a>问曰。<a id="a-6V"></a>梵天王请佛。<a id="a-6W"></a>何时得梵福。<a id="a-6X"></a>答曰。<a id="a-6Y"></a>或有说者。<a id="a-6Z"></a>发心欲往请佛时不应作是说。<a id="a-6a"></a>所以者何。<a id="a-6b"></a>云何未作业而得福耶。<a id="a-6c"></a>复有说者。<a id="a-6d"></a>请佛时得梵福。<a id="a-6e"></a>亦不应作是说。<a id="a-6f"></a>所以者何。<a id="a-6g"></a>梵天请佛时。<a id="a-6h"></a>是欲界不隐没无记心。<a id="a-6i"></a>不隐没无记心不能生报。<a id="a-6j"></a>评曰。<a id="a-6k"></a>应作是说。<a id="a-6l"></a>梵天王请佛已。<a id="a-6m"></a>还自本宫。<a id="a-6n"></a>佛以梵天王请故。<a id="a-6o"></a>而转法轮。<a id="a-6p"></a>五比丘及八万诸天。<a id="a-6q"></a>皆得见谛。<a id="a-6r"></a>是声上闻梵天。<a id="a-6s"></a>梵天王闻是声已。<a id="a-6t"></a>心生信敬。<a id="a-6u"></a>我请佛故。<a id="a-6v"></a>佛转法轮。<a id="a-6w"></a>令他得如是利益。<a id="a-6x"></a>是时得梵福。</p>
  <p id="a6y">如说若入慈定。<a id="a-6z"></a>火不能烧刀不能伤。<a id="a-70"></a>毒不能害。<a id="a-71"></a>水不能漂。<a id="a-72"></a>不为他所杀。<a id="a-73"></a>问曰。<a id="a-74"></a>何故入慈定。<a id="a-75"></a>不为水火刀毒他人所杀耶。<a id="a-76"></a>尊者和须蜜说曰。<a id="a-77"></a>慈定是不害法故。<a id="a-78"></a>害法无能害者。<a id="a-79"></a>复次彼定有大威势故。<a id="a-7A"></a>威势诸天皆来拥护。<a id="a-7B"></a>害不能害。<a id="a-7C"></a>复次禅定法。<a id="a-7D"></a>不可思议神足法亦尔。<a id="a-7E"></a>复次入彼定时。<a id="a-7F"></a>不住自心。<a id="a-7G"></a>不住自心者。<a id="a-7H"></a>不死不生。<a id="a-7I"></a>尊者佛陀提婆说曰。<a id="a-7J"></a>行者入慈定时。<a id="a-7K"></a>色界四大。<a id="a-7L"></a>遍此身中。<a id="a-7M"></a>同为一体。<a id="a-7N"></a>其犹若石。<a id="a-7O"></a>是故无能害者。<a id="a-7P"></a>问曰。<a id="a-7Q"></a>此悲喜舍定。<a id="a-7R"></a>为害法所害不耶。<a id="a-7S"></a>若害者。<a id="a-7T"></a>何故入慈定。<a id="a-7U"></a>不为害法所害。<a id="a-7V"></a>入悲喜舍定为害法所害。<a id="a-7W"></a>若不害者。<a id="a-7X"></a>此中何故不说耶。<a id="a-7Y"></a>答曰。<a id="a-7Z"></a>应作是说不害。<a id="a-7a"></a>问曰。<a id="a-7b"></a>若然者此中何以不说。<a id="a-7c"></a>答曰应说而不说者。<a id="a-7d"></a>当知此说有余。<a id="a-7e"></a>复次已说在先所说中。<a id="a-7f"></a>若说慈。<a id="a-7g"></a>当知已说悲喜舍。<a id="a-7h"></a>复次此现始入方便故。<a id="a-7i"></a>如说慈悲喜舍亦如是。<a id="a-7j"></a>复次入悲喜舍定时害法。<a id="a-7k"></a>虽不能害。<a id="a-7l"></a>出定时身有苦痛。<a id="a-7m"></a>慈则不尔。<a id="a-7n"></a>复次入悲喜舍定害法。<a id="a-7o"></a>虽不能害。<a id="a-7p"></a>犹破肌皮。<a id="a-7q"></a>慈则不尔。<a id="a-7r"></a>复次入悲喜舍定时不能害。<a id="a-7s"></a>方便时则害。<a id="a-7t"></a>慈方便时。<a id="a-7u"></a>无能害者。<a id="a-7v"></a>曾闻有人得欲界方便慈。<a id="a-7w"></a>犯于王法时。<a id="a-7x"></a>人缚送于王。<a id="a-7y"></a>而白王言。<a id="a-7z"></a>此人犯王法。<a id="a-80"></a>应加刑罚。<a id="a-81"></a>时王乘象执[矛*贊]。<a id="a-82"></a>欲出城游。<a id="a-83"></a>即读经。<a id="a-84"></a>其人所作之罪。<a id="a-85"></a>王应手害。<a id="a-86"></a>时王嗔恚。<a id="a-87"></a>即以[矛*贊]掷其人。<a id="a-88"></a>彼人见王嗔恚。<a id="a-89"></a>便起慈心。<a id="a-8A"></a>以慈心故。<a id="a-8B"></a>[矛*贊]还向王身。<a id="a-8C"></a>不远落地。<a id="a-8D"></a>王见是事。<a id="a-8E"></a>心生恐怖。<a id="a-8F"></a>而问彼人。<a id="a-8G"></a>汝有何方道术耶。<a id="a-8H"></a>人答王言。<a id="a-8I"></a>我无方道术。<a id="a-8J"></a>见王嗔故。<a id="a-8K"></a>便起慈心。<a id="a-8L"></a>以慈心故。<a id="a-8M"></a>害不害我。<a id="a-8N"></a>以是事故。<a id="a-8O"></a>知慈方便害不能害。</p>
  <p id="a8P">佛经说。<a id="a-8Q"></a>修行广布慈心能断恚。<a id="a-8R"></a>修行广布悲心能断苦。<a id="a-8S"></a>修行广布喜心。<a id="a-8T"></a>能断不喜乐修行广布舍心。<a id="a-8U"></a>能断欲爱恚。<a id="a-8V"></a>问曰。<a id="a-8W"></a>无量为能断结不耶。<a id="a-8X"></a>若能断者。<a id="a-8Y"></a>定犍度所说云何通。<a id="a-8Z"></a>如说。<a id="a-8a"></a>慈断何系结。<a id="a-8b"></a>答曰。<a id="a-8c"></a>无处所悲喜舍断何系结。<a id="a-8d"></a>问曰。<a id="a-8e"></a>无处所若不能断者。<a id="a-8f"></a>此经云何通。<a id="a-8g"></a>答曰。<a id="a-8h"></a>应作是说。<a id="a-8i"></a>无量不能断结。<a id="a-8j"></a>问曰。<a id="a-8k"></a>若然者定犍度所说善通。<a id="a-8l"></a>此经云何通。<a id="a-8m"></a>答曰。<a id="a-8n"></a>此经说须臾断。<a id="a-8o"></a>断有二种。<a id="a-8p"></a>一须臾断。<a id="a-8q"></a>二毕竟断。<a id="a-8r"></a>以须臾断故。<a id="a-8s"></a>佛经说断。<a id="a-8t"></a>以毕竟断故。<a id="a-8u"></a>阿毗昙说不断。<a id="a-8v"></a>是二所说。<a id="a-8w"></a>俱为善通。<a id="a-8x"></a>如须臾断。<a id="a-8y"></a>毕竟断。<a id="a-8z"></a>有片断。<a id="a-90"></a>无片断。<a id="a-91"></a>有影断。<a id="a-92"></a>无影断。<a id="a-93"></a>有余断。<a id="a-94"></a>无余断。<a id="a-95"></a>制断。<a id="a-96"></a>根本断。<a id="a-97"></a>当知亦如是。<a id="a-98"></a>问曰。<a id="a-99"></a>若无量不断结者。<a id="a-9A"></a>异经说。<a id="a-9B"></a>复云何通。<a id="a-9C"></a>如说。<a id="a-9D"></a>比丘修慈心定。<a id="a-9E"></a>若不胜进余法。<a id="a-9F"></a>必得阿那含果。<a id="a-9G"></a>乃至舍心亦如是。<a id="a-9H"></a>答曰。<a id="a-9I"></a>此中佛说无漏圣道是慈。<a id="a-9J"></a>世尊或说圣道是想。<a id="a-9K"></a>或说是受。<a id="a-9L"></a>或说是意。<a id="a-9M"></a>或说是证。<a id="a-9N"></a>或说是信进念定慧。<a id="a-9O"></a>或说是筏。<a id="a-9P"></a>或说是石。<a id="a-9Q"></a>或说是水。<a id="a-9R"></a>或说是华。<a id="a-9S"></a>或说是慈悲喜舍。<a id="a-9T"></a>何处说是想。<a id="a-9U"></a>乃至是华。<a id="a-9V"></a>广说如杂犍度。<a id="a-9W"></a>复次常以慈心。<a id="a-9X"></a>常观慈心。<a id="a-9Y"></a>为求慈心故。<a id="a-9Z"></a>离于欲爱。<a id="a-9a"></a>或是凡夫。<a id="a-9b"></a>或是圣人。<a id="a-9c"></a>若是凡夫。<a id="a-9d"></a>离欲爱已。<a id="a-9e"></a>得慈心定。<a id="a-9f"></a>彼于后时。<a id="a-9g"></a>入正决定。<a id="a-9h"></a>得阿那含果。<a id="a-9i"></a>若先不离欲。<a id="a-9j"></a>入正决定者。<a id="a-9k"></a>若得须陀洹果。<a id="a-9l"></a>若得斯陀含果。<a id="a-9m"></a>所以得阿那含果者。<a id="a-9n"></a>以慈定力故。<a id="a-9o"></a>若是圣人离于欲爱。<a id="a-9p"></a>得慈心定。<a id="a-9q"></a>亦得阿那含果。<a id="a-9r"></a>以是事故。<a id="a-9s"></a>佛作是说。<a id="a-9t"></a>比丘修慈定得阿那含果。<a id="a-9u"></a>但无量不能断结。<a id="a-9v"></a>如慈悲喜舍亦如是。</p>
  <p id="a9w">佛经说修行广布慈心断恚。<a id="a-9x"></a>修行广布舍心。<a id="a-9y"></a>断欲爱恚。<a id="a-9z"></a>问曰。<a id="a-A0"></a>慈断何等恚。<a id="a-A1"></a>舍断何等恚耶。<a id="a-A2"></a>答曰。<a id="a-A3"></a>有欲杀他恚。<a id="a-A4"></a>有欲打他恚。<a id="a-A5"></a>慈断欲杀他恚。<a id="a-A6"></a>舍断欲打他恚。<a id="a-A7"></a>复次恚有二种。<a id="a-A8"></a>或有应恚处而恚。<a id="a-A9"></a>或有不应恚处而恚。<a id="a-AA"></a>慈断应恚处恚。<a id="a-AB"></a>舍断不应恚处恚。<a id="a-AC"></a>如是等恚是慈所断。<a id="a-AD"></a>如是等恚是舍所断。</p>
  <p id="aAE">佛经说。<a id="a-AF"></a>修行广布不净想。<a id="a-AG"></a>断欲爱。<a id="a-AH"></a>修行广布舍心。<a id="a-AI"></a>断欲恚。<a id="a-AJ"></a>问曰。<a id="a-AK"></a>不净想断何等爱。<a id="a-AL"></a>舍心断何等爱。<a id="a-AM"></a>答曰。<a id="a-AN"></a>爱有二种。<a id="a-AO"></a>一淫欲爱。<a id="a-AP"></a>二境界爱。<a id="a-AQ"></a>不净想断淫欲爱。<a id="a-AR"></a>舍心断。<a id="a-AS"></a>境界爱。<a id="a-AT"></a>复次有色爱形爱。<a id="a-AU"></a>不净想断色爱。<a id="a-AV"></a>舍心断形爱。<a id="a-AW"></a>复次有触爱有容仪爱。<a id="a-AX"></a>不净想断触爱。<a id="a-AY"></a>舍心断容仪爱。<a id="a-AZ"></a>不净想断如是等爱。<a id="a-Aa"></a>舍心断如是等爱。<a id="a-Ab"></a>佛经说。<a id="a-Ac"></a>修与慈俱念觉枝。<a id="a-Ad"></a>能得离得无欲得灭舍生死悲喜舍心俱说亦如是。<a id="a-Ae"></a>问曰。<a id="a-Af"></a>无量是有漏。<a id="a-Ag"></a>念觉枝是无漏。<a id="a-Ah"></a>云何有漏法与无漏法俱耶。<a id="a-Ai"></a>尊者和须蜜说曰。<a id="a-Aj"></a>无量令心调伏质直任用已。<a id="a-Ak"></a>次生觉枝。<a id="a-Al"></a>生觉枝后。<a id="a-Am"></a>复生无量故。<a id="a-An"></a>而作是说。<a id="a-Ao"></a>但有漏法俱。</p>
  <p id="aAp">问曰。<a id="a-Aq"></a>无量中何者最胜。<a id="a-Ar"></a>答曰。<a id="a-As"></a>或有说者慈胜。<a id="a-At"></a>所以者何。<a id="a-Au"></a>慈是不害法故。<a id="a-Av"></a>复有说者悲胜。<a id="a-Aw"></a>所以者何。<a id="a-Ax"></a>佛以悲故。<a id="a-Ay"></a>为众生说法复有说者喜心胜。<a id="a-Az"></a>所以者何。<a id="a-B0"></a>喜断不喜乐法故。<a id="a-B1"></a>复有说者舍心胜。<a id="a-B2"></a>所以者何。<a id="a-B3"></a>舍能断欲爱恚故。<a id="a-B4"></a>尊者佛陀提婆说曰。<a id="a-B5"></a>舍心最胜。<a id="a-B6"></a>所以者何。<a id="a-B7"></a>以二事故。<a id="a-B8"></a>一以所作。<a id="a-B9"></a>二以寂静。<a id="a-BA"></a>所作者。<a id="a-BB"></a>修行广布舍心。<a id="a-BC"></a>断欲爱恚。<a id="a-BD"></a>寂静者。<a id="a-BE"></a>不分别众生故。</p>
  <p id="aBF">问曰。<a id="a-BG"></a>何故说大悲。<a id="a-BH"></a>不说大慈大喜大舍耶。<a id="a-BI"></a>答曰。<a id="a-BJ"></a>应说一切佛身中所有功德。<a id="a-BK"></a>皆应言大。<a id="a-BL"></a>所以者何。<a id="a-BM"></a>佛有无量怜愍。<a id="a-BN"></a>饶益众生心故。<a id="a-BO"></a>但不应作此问。<a id="a-BP"></a>所以者何。<a id="a-BQ"></a>若悲即是大悲。<a id="a-BR"></a>可作是问。<a id="a-BS"></a>但悲异大悲异故。<a id="a-BT"></a>不应作是问。<a id="a-BU"></a>问曰。<a id="a-BV"></a>若悲异大悲异者悲与大悲。<a id="a-BW"></a>有何差别。<a id="a-BX"></a>答曰。<a id="a-BY"></a>名即差别。<a id="a-BZ"></a>是名悲。<a id="a-Ba"></a>是名大悲。<a id="a-Bb"></a>复次悲是无恚善根。<a id="a-Bc"></a>大悲是无痴善根。<a id="a-Bd"></a>复次悲在四禅。<a id="a-Be"></a>大悲在第四禅。<a id="a-Bf"></a>复次悲声闻辟支佛佛尽有。<a id="a-Bg"></a>大悲唯佛有。<a id="a-Bh"></a>复次悲是无量所摄。<a id="a-Bi"></a>大悲非无量所摄。<a id="a-Bj"></a>复次悲对治恚不善根。<a id="a-Bk"></a>大悲对治痴不善根。<a id="a-Bl"></a>复次悲缘欲界。<a id="a-Bm"></a>大悲缘三界。<a id="a-Bn"></a>复次悲缘为欲界苦所苦众生。<a id="a-Bo"></a>大悲缘为三界苦所苦众生。<a id="a-Bp"></a>复次悲缘为苦苦所苦众生。<a id="a-Bq"></a>大悲缘为三苦所苦众生。<a id="a-Br"></a>复次悲缘身苦众生。<a id="a-Bs"></a>大悲缘身心苦众生。<a id="a-Bt"></a>复次悲悲众生不能救。<a id="a-Bu"></a>大悲悲众生能救。<a id="a-Bv"></a>譬如二人临河而坐。<a id="a-Bw"></a>有人为水所漂。<a id="a-Bx"></a>一人举手而言。<a id="a-By"></a>此人丧失。<a id="a-Bz"></a>而不能救。<a id="a-C0"></a>第二人褰衣入水。<a id="a-C1"></a>救济其人。<a id="a-C2"></a>令得出水。<a id="a-C3"></a>悲与大悲。<a id="a-C4"></a>亦复如是。<a id="a-C5"></a>尊者和须密说曰。<a id="a-C6"></a>悲与大悲有何差别。<a id="a-C7"></a>答曰。<a id="a-C8"></a>一名为悲。<a id="a-C9"></a>二名大悲。<a id="a-CA"></a>复次体有差别。<a id="a-CB"></a>一是无恚善根体。<a id="a-CC"></a>二是无痴善根体。<a id="a-CD"></a>复次地有差别。<a id="a-CE"></a>悲在四禅。<a id="a-CF"></a>大悲在第四禅。<a id="a-CG"></a>余广说如上。<a id="a-CH"></a>尊者佛陀提婆说曰。<a id="a-CI"></a>大悲是佛。<a id="a-CJ"></a>在第四禅。<a id="a-CK"></a>是不共法。<a id="a-CL"></a>深远微细。<a id="a-CM"></a>遍一切处。<a id="a-CN"></a>一切众生。<a id="a-CO"></a>无有怨亲。<a id="a-CP"></a>声闻辟支佛悲。<a id="a-CQ"></a>不能缘色无色界悲大悲。<a id="a-CR"></a>是谓差别。<a id="a-CS"></a>问曰。<a id="a-CT"></a>何故名大悲耶。<a id="a-CU"></a>答曰。<a id="a-CV"></a>拔济大苦众生故名大悲。<a id="a-CW"></a>大苦者。<a id="a-CX"></a>谓地狱饿鬼畜生苦。<a id="a-CY"></a>复次拔济贪欲嗔恚愚痴大污泥众生。<a id="a-CZ"></a>安置平坦道果中故名大悲。<a id="a-Ca"></a>复次令诸众生生大利益事故。<a id="a-Cb"></a>诸众生以身口意善业故。<a id="a-Cc"></a>种豪族因缘。<a id="a-Cd"></a>有大威势。<a id="a-Ce"></a>饶财多宝。<a id="a-Cf"></a>形色端正。<a id="a-Cg"></a>或种转轮圣王帝释自在天王因缘。<a id="a-Ch"></a>或种声闻辟支佛佛道因缘者。<a id="a-Ci"></a>皆是大悲力故。<a id="a-Cj"></a>复次以大法得故名大悲。<a id="a-Ck"></a>非如声闻辟支佛道。<a id="a-Cl"></a>或以一斋。<a id="a-Cm"></a>或以一说。<a id="a-Cn"></a>或以一食等施人故。<a id="a-Co"></a>而得行大布施。<a id="a-Cp"></a>于一切处。<a id="a-Cq"></a>施一切人。<a id="a-Cr"></a>一切可爱物而得故名大悲。<a id="a-Cs"></a>复次以大方便得故名大悲。<a id="a-Ct"></a>非如声闻道六十劫行方便道而得。<a id="a-Cu"></a>辟支佛百劫行方便。<a id="a-Cv"></a>佛于三阿僧祇劫。<a id="a-Cw"></a>行百千难行苦行而得。<a id="a-Cx"></a>故名大悲。<a id="a-Cy"></a>复次依大身而住故名大悲。<a id="a-Cz"></a>非如声闻辟支佛道依诸根不具身而得。<a id="a-D0"></a>若身有三十二大人相。<a id="a-D1"></a>庄严八十随形好。<a id="a-D2"></a>身光一寻。<a id="a-D3"></a>观无厌足。<a id="a-D4"></a>住如是身中故名大悲。<a id="a-D5"></a>复次与大乐相违故名大悲。<a id="a-D6"></a>佛有甚深净明不共法。<a id="a-D7"></a>舍如是等法乐。<a id="a-D8"></a>经过百千万铁围诸山。<a id="a-D9"></a>为他人说法。<a id="a-DA"></a>皆以大悲力故名大悲。<a id="a-DB"></a>复次令大人作难作事故名大悲。<a id="a-DC"></a>世尊或现作师子像。<a id="a-DD"></a>或现作女人像。<a id="a-DE"></a>或现作力士像。<a id="a-DF"></a>或现作执乐人像。<a id="a-DG"></a>或现作乞人牵难陀臂。<a id="a-DH"></a>遍至五趣。<a id="a-DI"></a>于央掘魔罗前。<a id="a-DJ"></a>或近或远。<a id="a-DK"></a>成就增上惭愧众生。<a id="a-DL"></a>为化女人故。<a id="a-DM"></a>示其阴藏。<a id="a-DN"></a>示轻躁相。<a id="a-DO"></a>出舌覆面。<a id="a-DP"></a>乃至发际。<a id="a-DQ"></a>示现如是难作之事。<a id="a-DR"></a>皆以大悲力故言大悲。<a id="a-DS"></a>复次能动大舍山故。<a id="a-DT"></a>佛有二种不共住法。<a id="a-DU"></a>一是大悲。<a id="a-DV"></a>二是大舍。<a id="a-DW"></a>若如来住不共大舍时。<a id="a-DX"></a>无有是处。<a id="a-DY"></a>以分别故说。<a id="a-DZ"></a>假令一切众生炽然。<a id="a-Da"></a>犹如火烧薪[卄/積]者。<a id="a-Db"></a>如来犹不视之。<a id="a-Dc"></a>若如来住不共大悲时。<a id="a-Dd"></a>见诸众生受苦恼时。<a id="a-De"></a>如那罗延坚固之身。<a id="a-Df"></a>战动如芭蕉叶故名大悲。</p>
  <p id="aDg">如毗尼说。<a id="a-Dh"></a>佛以遍慈。<a id="a-Di"></a>为众生说法。<a id="a-Dj"></a>问曰。<a id="a-Dk"></a>佛以遍慈。<a id="a-Dl"></a>慈于众生。<a id="a-Dm"></a>众生为得乐不耶。<a id="a-Dn"></a>若得乐者。<a id="a-Do"></a>地狱饿鬼畜生。<a id="a-Dp"></a>及诸苦厄众生。<a id="a-Dq"></a>何不离苦得乐。<a id="a-Dr"></a>若不得乐者。<a id="a-Ds"></a>此偈云何通。<a id="a-Dt"></a>如偈说。</p>
  <p id="aDu">鬼神以恶心　　而来趣向人</p>
  <p id="aDv">虽未加毒害　　心已怀恐怖</p>
  <p id="aDw">如鬼以恶心来。<a id="a-Dx"></a>尚能生苦。<a id="a-Dy"></a>何况如来善心。<a id="a-Dz"></a>而不生乐。<a id="a-E0"></a>答曰。<a id="a-E1"></a>应作是说。<a id="a-E2"></a>能令众生乐。<a id="a-E3"></a>问曰。<a id="a-E4"></a>若然者偈义善通。<a id="a-E5"></a>地狱饿鬼畜生。<a id="a-E6"></a>及诸苦厄众生何不离苦得乐。<a id="a-E7"></a>答曰。<a id="a-E8"></a>佛观众生业。<a id="a-E9"></a>有可转者。<a id="a-EA"></a>有不可转者。<a id="a-EB"></a>若可转者。<a id="a-EC"></a>慈则济之。<a id="a-ED"></a>若不可转者。<a id="a-EE"></a>慈不能济。<a id="a-EF"></a>复有说者。<a id="a-EG"></a>不能令众生乐。<a id="a-EH"></a>问曰。<a id="a-EI"></a>若然者毗尼说云何通。<a id="a-EJ"></a>如说佛以遍慈。<a id="a-EK"></a>为众生说法。<a id="a-EL"></a>答曰。<a id="a-EM"></a>佛遍慈有种种。<a id="a-EN"></a>或现神足。<a id="a-EO"></a>或现他所爱事。<a id="a-EP"></a>或以药草与他。<a id="a-EQ"></a>或以迦陵触触之。<a id="a-ER"></a>或以安乐影覆。<a id="a-ES"></a>以神足者。<a id="a-ET"></a>曾闻佛住王舍城迦兰陀竹林时。<a id="a-EU"></a>有居士。<a id="a-EV"></a>请佛及僧食。<a id="a-EW"></a>尔时世尊以日前分。<a id="a-EX"></a>着衣持钵。<a id="a-EY"></a>与诸比丘。<a id="a-EZ"></a>入王舍城。<a id="a-Ea"></a>时王阿阇世。<a id="a-Eb"></a>亲近恶友提婆达多故。<a id="a-Ec"></a>以酒饮陀那波罗象。<a id="a-Ed"></a>令其狂逸。<a id="a-Ee"></a>欲害如来。<a id="a-Ef"></a>尔时如来举右手五指。<a id="a-Eg"></a>化作五师子王。<a id="a-Eh"></a>时象见之。<a id="a-Ei"></a>心怀恐怖。<a id="a-Ej"></a>便欲还走。<a id="a-Ek"></a>顾视其后。<a id="a-El"></a>有大深坑。<a id="a-Em"></a>便视左右。<a id="a-En"></a>有大高舍。<a id="a-Eo"></a>仰视空中。<a id="a-Ep"></a>有大方石。<a id="a-Eq"></a>石出火焰。<a id="a-Er"></a>复四面顾视。<a id="a-Es"></a>皆有猛焰。<a id="a-Et"></a>唯见世尊足边清凉。<a id="a-Eu"></a>象见是已。<a id="a-Ev"></a>醉心醒悟。<a id="a-Ew"></a>尔时世尊灭五师子。<a id="a-Ex"></a>即前以鼻摩世尊足。<a id="a-Ey"></a>世尊以相好庄严手。<a id="a-Ez"></a>摩其顶上。<a id="a-F0"></a>以象语而为说法。<a id="a-F1"></a>诸行无常。<a id="a-F2"></a>诸法无我。<a id="a-F3"></a>涅槃是寂灭法。<a id="a-F4"></a>汝应于我生信敬心。<a id="a-F5"></a>当脱畜生身。<a id="a-F6"></a>象闻是语。<a id="a-F7"></a>不复饮食。<a id="a-F8"></a>即便命终。<a id="a-F9"></a>以清净心故。<a id="a-FA"></a>生三十三天。<a id="a-FB"></a>复以天身。<a id="a-FC"></a>来诣佛所。<a id="a-FD"></a>佛为说法。<a id="a-FE"></a>得见真谛。<a id="a-FF"></a>便还天宫时。<a id="a-FG"></a>世皆言。<a id="a-FH"></a>世尊遍慈。<a id="a-FI"></a>乃至及陀那婆罗。<a id="a-FJ"></a>此中遍慈者。<a id="a-FK"></a>谓神足是。<a id="a-FL"></a>余处亦以遍慈。<a id="a-FM"></a>而现神足。<a id="a-FN"></a>曾闻世尊游行力士国。<a id="a-FO"></a>至波卑城。<a id="a-FP"></a>住耆留迦林。<a id="a-FQ"></a>波卑城中。<a id="a-FR"></a>诸力士等。<a id="a-FS"></a>闻佛在彼。<a id="a-FT"></a>即共集议。<a id="a-FU"></a>我等皆应尽诣佛所。<a id="a-FV"></a>若不往者。<a id="a-FW"></a>当罚五百两金。<a id="a-FX"></a>尔时有一力士名曰卢遮。<a id="a-FY"></a>无有信心。<a id="a-FZ"></a>有大威势。<a id="a-Fa"></a>饶财多宝。<a id="a-Fb"></a>不欲诣佛。<a id="a-Fc"></a>心作是念。<a id="a-Fd"></a>我能输五百两金。<a id="a-Fe"></a>但违亲属。<a id="a-Ff"></a>此事不可。<a id="a-Fg"></a>时诸力士。<a id="a-Fh"></a>尽共同时往诣佛所。<a id="a-Fi"></a>到已顶礼佛足。<a id="a-Fj"></a>尔时阿难见卢遮力士。<a id="a-Fk"></a>而语之言。<a id="a-Fl"></a>汝卢遮善来。<a id="a-Fm"></a>见佛世尊。<a id="a-Fn"></a>为世福田。<a id="a-Fo"></a>不久当于娑罗双树林中而灭。<a id="a-Fp"></a>其身质直。<a id="a-Fq"></a>少于谄曲。<a id="a-Fr"></a>语阿难言。<a id="a-Fs"></a>我今来者。<a id="a-Ft"></a>不为见佛。<a id="a-Fu"></a>但随顺亲属故来。<a id="a-Fv"></a>具以前事。<a id="a-Fw"></a>向阿难说。<a id="a-Fx"></a>尔时阿难牵卢遮臂。<a id="a-Fy"></a>前诣佛所。<a id="a-Fz"></a>而白佛言。<a id="a-G0"></a>此卢遮力士。<a id="a-G1"></a>不信佛法僧。<a id="a-G2"></a>唯愿世尊。<a id="a-G3"></a>为其说法令于佛法僧生信。<a id="a-G4"></a>尔时世尊作是思惟。<a id="a-G5"></a>是卢遮力士。<a id="a-G6"></a>是爱行人。<a id="a-G7"></a>贪着境界。<a id="a-G8"></a>若直为说法。<a id="a-G9"></a>则不信解。<a id="a-GA"></a>世尊以怜愍心。<a id="a-GB"></a>现神足力。<a id="a-GC"></a>即于彼处。<a id="a-GD"></a>化作一沸屎坑臭秽不净。<a id="a-GE"></a>加有火焰。<a id="a-GF"></a>从其中出。<a id="a-GG"></a>有如是声。<a id="a-GH"></a>而作是言。<a id="a-GI"></a>若卢遮力士。<a id="a-GJ"></a>不从佛受法生信心者。<a id="a-GK"></a>身坏命终。<a id="a-GL"></a>当生此中。<a id="a-GM"></a>时彼力士。<a id="a-GN"></a>见闻是事。<a id="a-GO"></a>心大恐怖。<a id="a-GP"></a>在佛前坐。<a id="a-GQ"></a>佛为说法。<a id="a-GR"></a>即生信心。<a id="a-GS"></a>归佛归法归比丘僧。<a id="a-GT"></a>时世皆言世尊遍慈。<a id="a-GU"></a>乃至及卢遮力士。<a id="a-GV"></a>此中遍慈者。<a id="a-GW"></a>谓神足是。</p>
  <p id="aGX">或现他所爱事者。<a id="a-GY"></a>曾闻佛住弥絺罗国摩诃提婆庵罗林中。<a id="a-GZ"></a>时有婆罗门妇。<a id="a-Ga"></a>名婆肆吒。<a id="a-Gb"></a>一时丧失六子。<a id="a-Gc"></a>追念子故。<a id="a-Gd"></a>羸形狂走。<a id="a-Ge"></a>至摩诃提婆庵罗林中。<a id="a-Gf"></a>尔时世尊与无量百千眷属围绕说法。<a id="a-Gg"></a>法应如是。<a id="a-Gh"></a>狂者见佛必得正念。<a id="a-Gi"></a>尔时婆肆吒以见佛故。<a id="a-Gj"></a>还得正念。<a id="a-Gk"></a>心生惭愧。<a id="a-Gl"></a>曲身而坐。<a id="a-Gm"></a>尔时世尊告阿难言。<a id="a-Gn"></a>汝可与婆肆吒衣。<a id="a-Go"></a>我当为其说法。<a id="a-Gp"></a>阿难即与其衣。<a id="a-Gq"></a>时婆肆吒着衣已。<a id="a-Gr"></a>礼佛而坐。<a id="a-Gs"></a>尔时世尊作是思惟。<a id="a-Gt"></a>假令恒沙诸佛。<a id="a-Gu"></a>为其说法。<a id="a-Gv"></a>以愁恼故。<a id="a-Gw"></a>终不信解。<a id="a-Gx"></a>世尊怜愍故。<a id="a-Gy"></a>以神足力。<a id="a-Gz"></a>化作六子。<a id="a-H0"></a>彼妇人见诸子已。<a id="a-H1"></a>心作是念。<a id="a-H2"></a>我为此诸子故。<a id="a-H3"></a>心生愁恼。<a id="a-H4"></a>今得见子。<a id="a-H5"></a>无复愁恼。<a id="a-H6"></a>尔时世尊随其所宜。<a id="a-H7"></a>而为说法。<a id="a-H8"></a>得见真谛。<a id="a-H9"></a>世人皆言。<a id="a-HA"></a>世尊遍慈。<a id="a-HB"></a>乃至及婆肆吒。<a id="a-HC"></a>此中遍慈者现他所爱事。<a id="a-HD"></a>余处示现他所爱事。<a id="a-HE"></a>名为遍慈。<a id="a-HF"></a>曾闻佛住舍卫国时。<a id="a-HG"></a>舍卫国有一婆罗门。<a id="a-HH"></a>稻田成熟垂当收刈。<a id="a-HI"></a>令一子守。<a id="a-HJ"></a>时天降雹。<a id="a-HK"></a>伤其稻田。<a id="a-HL"></a>又害子命。<a id="a-HM"></a>婆罗门以伤稻田丧失子故裸形狂走至只陀林中。<a id="a-HN"></a>尔时世尊与百千眷属围绕说法。<a id="a-HO"></a>法应如是。<a id="a-HP"></a>狂者见佛必得正念。<a id="a-HQ"></a>尔时婆罗门以见佛故。<a id="a-HR"></a>还得正念。<a id="a-HS"></a>在佛前坐。<a id="a-HT"></a>尔时世尊作是思惟。<a id="a-HU"></a>假令恒沙诸佛。<a id="a-HV"></a>为其说法。<a id="a-HW"></a>以愁恼故。<a id="a-HX"></a>终不信解。<a id="a-HY"></a>世尊怜愍故以神足力化作稻田及所爱子。<a id="a-HZ"></a>其人见已。<a id="a-Ha"></a>心作是念。<a id="a-Hb"></a>我为稻田所爱子故。<a id="a-Hc"></a>心生愁恼。<a id="a-Hd"></a>今得见之无复愁恼。<a id="a-He"></a>尔时世尊随其所宜。<a id="a-Hf"></a>而为说法。<a id="a-Hg"></a>得见真谛。<a id="a-Hh"></a>世皆人言。<a id="a-Hi"></a>世尊遍慈。<a id="a-Hj"></a>乃至及婆罗门。<a id="a-Hk"></a>此中遍慈者。<a id="a-Hl"></a>现他所爱事。</p>
 </body>
</html>