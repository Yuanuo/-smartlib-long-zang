<!doctype html>
<html id="z3IBVjv14f" data-ver="1735">
 <head>
  <meta charset="utf-8">
  <meta author="迦旃延子">
  <meta library="龙藏">
  <meta catalog="小乘论">
  <meta period="北凉">
 </head>
 <body>
  <h1 id="a1">阿毗昙毗婆沙论卷第九</h1>
  <h2 id="a2">杂犍度智品第二之四</h2>
  <p id="a3">复次诸心心数法。<a id="a-4"></a>于所缘定。<a id="a-5"></a>问曰。<a id="a-6"></a>为于何法定言定耶。<a id="a-7"></a>为于眼入定。<a id="a-8"></a>为于色定。<a id="a-9"></a>为于刹那定。<a id="a-A"></a>答曰。<a id="a-B"></a>或有说者。<a id="a-C"></a>于眼入定。<a id="a-D"></a>不于色定刹那定也。<a id="a-E"></a>所以者何。<a id="a-F"></a>未生心心数法甚多。<a id="a-G"></a>云何于眼入定。<a id="a-H"></a>答曰。<a id="a-I"></a>如眼识于色定。<a id="a-J"></a>其余诸识。<a id="a-K"></a>各于自境界定。<a id="a-L"></a>若眼与青色和合。<a id="a-M"></a>则生青识。<a id="a-N"></a>若与余色和合。<a id="a-O"></a>则生余识。<a id="a-P"></a>问曰。<a id="a-Q"></a>若然者便有二心。<a id="a-R"></a>知青色心。<a id="a-S"></a>则异知黄色等心。<a id="a-T"></a>复违识身经文。<a id="a-U"></a>如说过去眼识。<a id="a-V"></a>为缘过去法。<a id="a-W"></a>缘现在法缘未来法耶。<a id="a-X"></a>答曰。<a id="a-Y"></a>缘过去法。<a id="a-Z"></a>不缘现在未来。<a id="a-a"></a>复有说者。<a id="a-b"></a>于眼入定色定。<a id="a-c"></a>于刹那不定。<a id="a-d"></a>所以者何。<a id="a-e"></a>未生心心数法甚多。<a id="a-f"></a>云何于色定。<a id="a-g"></a>答曰。<a id="a-h"></a>若缘青色。<a id="a-i"></a>则生青识。<a id="a-j"></a>余则不生。<a id="a-k"></a>缘黄等色亦复如是。<a id="a-l"></a>问曰。<a id="a-m"></a>青色众多。<a id="a-n"></a>有青茎青枝青叶青花青果。<a id="a-o"></a>若缘青茎识。<a id="a-p"></a>云何不耶。<a id="a-q"></a>即是缘青枝青叶青花青果识耶。<a id="a-r"></a>评曰。<a id="a-s"></a>应作是说。<a id="a-t"></a>于三法定。<a id="a-u"></a>问曰。<a id="a-v"></a>若然者未生心心数法则多。<a id="a-w"></a>答曰。<a id="a-x"></a>未生法多复有何过。<a id="a-y"></a>未来世竟无住处耶。<a id="a-z"></a>先已有住处故。<a id="a-10"></a>问曰。<a id="a-11"></a>若心心数法。<a id="a-12"></a>于缘定于所依亦定耶。<a id="a-13"></a>答曰。<a id="a-14"></a>于所依亦定。<a id="a-15"></a>其事云何。<a id="a-16"></a>如未来心心数法。<a id="a-17"></a>于所依则远。<a id="a-18"></a>若生现在前。<a id="a-19"></a>与所依则俱。<a id="a-1A"></a>若灭则远所依。<a id="a-1B"></a>复有说者。<a id="a-1C"></a>未生心心数法。<a id="a-1D"></a>于所依远。<a id="a-1E"></a>若现在前则俱。<a id="a-1F"></a>若灭俱灭。<a id="a-1G"></a>问曰。<a id="a-1H"></a>若心心数法。<a id="a-1I"></a>于所缘所依定者。<a id="a-1J"></a>彼于何时。<a id="a-1K"></a>能有所缘。<a id="a-1L"></a>为于生时。<a id="a-1M"></a>为于灭时。<a id="a-1N"></a>若以生时。<a id="a-1O"></a>生时是未来。<a id="a-1P"></a>云何未来能有所作。<a id="a-1Q"></a>若以灭时。<a id="a-1R"></a>灭是坏散衰退之法。<a id="a-1S"></a>云何坏散衰退之时能有所缘评曰。<a id="a-1T"></a>应作是说。<a id="a-1U"></a>灭时能缘非是生时。<a id="a-1V"></a>所以者何。<a id="a-1W"></a>未生法是未来。<a id="a-1X"></a>未来法不能有所作。<a id="a-1Y"></a>灭时名现在。<a id="a-1Z"></a>现在法能有所作。<a id="a-1a"></a>问曰。<a id="a-1b"></a>若然者云何以坏散衰退之法。<a id="a-1c"></a>能有所作。<a id="a-1d"></a>答曰。<a id="a-1e"></a>一切有法皆尔。<a id="a-1f"></a>体性羸劣。<a id="a-1g"></a>属众因缘不得自在。<a id="a-1h"></a>若心心数法。<a id="a-1i"></a>于依所缘和合。<a id="a-1j"></a>能有所缘未来世依及境界散乱。<a id="a-1k"></a>如未来过去亦尔。<a id="a-1l"></a>现在则众缘和合。<a id="a-1m"></a>若当现在。<a id="a-1n"></a>不能缘境界者。<a id="a-1o"></a>则毕竟无缘境界义。<a id="a-1p"></a>问曰。<a id="a-1q"></a>若心心数法。<a id="a-1r"></a>于所缘所依定者。<a id="a-1s"></a>此中何以但说所缘。<a id="a-1t"></a>不说所依。<a id="a-1u"></a>答曰。<a id="a-1v"></a>此中说所念事故。<a id="a-1w"></a>不说所依。<a id="a-1x"></a>若有所念。<a id="a-1y"></a>必依所缘。<a id="a-1z"></a>不用所依。<a id="a-20"></a>如一境界。<a id="a-21"></a>则为众多心心数法所缘。<a id="a-22"></a>如前一心缘已后众多心亦缘。<a id="a-23"></a>犹如一人而有百子。<a id="a-24"></a>若一子念父余子亦念。<a id="a-25"></a>彼一境界。<a id="a-26"></a>为多心所缘。<a id="a-27"></a>亦复如是。</p>
  <p id="a28">问曰。<a id="a-29"></a>若所更事异。<a id="a-2A"></a>所念事异。<a id="a-2B"></a>云何不提婆达多所更。<a id="a-2C"></a>延若达多能忆。<a id="a-2D"></a>若延若达多所更。<a id="a-2E"></a>提婆达多能忆。<a id="a-2F"></a>答曰。<a id="a-2G"></a>提婆达多身异。<a id="a-2H"></a>延若达多身异。<a id="a-2I"></a>忆本所作者身则不异。<a id="a-2J"></a>复有说者。<a id="a-2K"></a>如提婆达多延若达多心不得展转为因。<a id="a-2L"></a>忆本所作前为后因。<a id="a-2M"></a>复有说者。<a id="a-2N"></a>若心相续。<a id="a-2O"></a>若身相续。<a id="a-2P"></a>能忆本所作。<a id="a-2Q"></a>提婆达多。<a id="a-2R"></a>延若达多。<a id="a-2S"></a>心不相续。<a id="a-2T"></a>身不相续。<a id="a-2U"></a>问曰。<a id="a-2V"></a>若心相续者。<a id="a-2W"></a>何以先见一牛。<a id="a-2X"></a>后见余牛。<a id="a-2Y"></a>言是本牛。<a id="a-2Z"></a>答曰。<a id="a-2a"></a>曾所更事。<a id="a-2b"></a>要当相似尔乃识之。<a id="a-2c"></a>先所见牛。<a id="a-2d"></a>虽复曾更。<a id="a-2e"></a>而与后牛不相似故。<a id="a-2f"></a>是以不识。<a id="a-2g"></a>若前牛与后牛相似。<a id="a-2h"></a>尔乃可识。<a id="a-2i"></a>前所更意。<a id="a-2j"></a>必当有力。<a id="a-2k"></a>后不失念。<a id="a-2l"></a>而能忆本所作。<a id="a-2m"></a>先生心聚。<a id="a-2n"></a>以意名说。<a id="a-2o"></a>后生心聚。<a id="a-2p"></a>以念名说。<a id="a-2q"></a>以前意有势力故。<a id="a-2r"></a>令后念忆本所作。<a id="a-2s"></a>不失念者。<a id="a-2t"></a>所谓不狂心不乱。<a id="a-2u"></a>不为苦痛所逼是也。</p>
  <p id="a2v">有二种心。<a id="a-2w"></a>一同行心。<a id="a-2x"></a>二同缘心。<a id="a-2y"></a>苦法忍苦比忍苦比智。<a id="a-2z"></a>是名同行心。<a id="a-30"></a>不名同缘心。<a id="a-31"></a>集法忍。<a id="a-32"></a>集法智。<a id="a-33"></a>是名同缘心不名同行心。<a id="a-34"></a>苦法智亦名同行心亦名同缘心。<a id="a-35"></a>其余心亦不同行。<a id="a-36"></a>亦不同缘。<a id="a-37"></a>同行心所更事。<a id="a-38"></a>同缘心能忆。<a id="a-39"></a>同缘心所更事。<a id="a-3A"></a>同行心能忆。<a id="a-3B"></a>有三种心。<a id="a-3C"></a>善不善无记。<a id="a-3D"></a>若善心所更事。<a id="a-3E"></a>善不善无记心能忆。<a id="a-3F"></a>不善无记心亦如是。<a id="a-3G"></a>复有四种心。<a id="a-3H"></a>善不善隐没无记。<a id="a-3I"></a>不隐没无记。<a id="a-3J"></a>如善心所更事。<a id="a-3K"></a>四种心能忆。<a id="a-3L"></a>乃至不隐没无记心所更事。<a id="a-3M"></a>四种心能忆复有四种心。<a id="a-3N"></a>从因缘生心。<a id="a-3O"></a>从次第缘生心。<a id="a-3P"></a>从境界缘生心。<a id="a-3Q"></a>从威势缘生心。<a id="a-3R"></a>若一心曾所更事。<a id="a-3S"></a>四心尽能忆。<a id="a-3T"></a>复有五种心。<a id="a-3U"></a>见苦所断心。<a id="a-3V"></a>乃至修道所断心。<a id="a-3W"></a>若见苦所断心所更事。<a id="a-3X"></a>五种心能忆。<a id="a-3Y"></a>见集所断修道所断亦如是。<a id="a-3Z"></a>见灭所断心所更事。<a id="a-3a"></a>四种心能忆。<a id="a-3b"></a>除见道所断心。<a id="a-3c"></a>道亦如是。<a id="a-3d"></a>除见灭所断心。<a id="a-3e"></a>复有六种心。<a id="a-3f"></a>所谓六识。<a id="a-3g"></a>若六识所更事。<a id="a-3h"></a>意识能忆。<a id="a-3i"></a>复有十二种心。<a id="a-3j"></a>欲界善心。<a id="a-3k"></a>不善心。<a id="a-3l"></a>隐没无记心。<a id="a-3m"></a>不隐没无记心。<a id="a-3n"></a>色界三种。<a id="a-3o"></a>除不善。<a id="a-3p"></a>无色界亦如是。<a id="a-3q"></a>学心。<a id="a-3r"></a>无学心。<a id="a-3s"></a>如十二种心。<a id="a-3t"></a>有相似十二法十二念。<a id="a-3u"></a>如欲界善心所更法。<a id="a-3v"></a>十二念尽能忆。<a id="a-3w"></a>不善亦如是隐没无记心所更法。<a id="a-3x"></a>有八种念能忆。<a id="a-3y"></a>欲界四。<a id="a-3z"></a>色界善不隐没无记学无学。<a id="a-40"></a>欲界不隐没无记亦如是。<a id="a-41"></a>色界善心所更法。<a id="a-42"></a>十二种念能忆。<a id="a-43"></a>色界隐没无记心所更法。<a id="a-44"></a>十种念能忆。<a id="a-45"></a>除欲界隐没无记不隐没无记。<a id="a-46"></a>色界不隐没无记心所更法。<a id="a-47"></a>十种念能忆。<a id="a-48"></a>除无色界隐没无记不隐没无记。<a id="a-49"></a>无色界善心所更法。<a id="a-4A"></a>十种念能忆。<a id="a-4B"></a>除欲界隐没无记不隐没无记。<a id="a-4C"></a>无色界隐没无记心所更法。<a id="a-4D"></a>九种念能忆。<a id="a-4E"></a>欲界善不善。<a id="a-4F"></a>色界善隐没无记。<a id="a-4G"></a>无色界三种学无学不隐没无记亦如是。<a id="a-4H"></a>学心所更法。<a id="a-4I"></a>十二种念能忆。<a id="a-4J"></a>无学心亦如是。</p>
  <p id="a4K">如经说。<a id="a-4L"></a>尊者舍利弗。<a id="a-4M"></a>作如是言。<a id="a-4N"></a>诸长老。<a id="a-4O"></a>若不坏意。<a id="a-4P"></a>内入照了。<a id="a-4Q"></a>外入法能生。<a id="a-4R"></a>正观现在前。<a id="a-4S"></a>则意识生。<a id="a-4T"></a>彼云何坏意入。<a id="a-4U"></a>答曰。<a id="a-4V"></a>坏有三种。<a id="a-4W"></a>所谓须臾坏命终坏究竟坏。<a id="a-4X"></a>须臾坏者。<a id="a-4Y"></a>若入无想定灭尽定。<a id="a-4Z"></a>是名须臾坏。<a id="a-4a"></a>命终坏者。<a id="a-4b"></a>如断善根坏善意。<a id="a-4c"></a>如凡夫人离欲乃至命终时坏不善意。<a id="a-4d"></a>究竟坏者。<a id="a-4e"></a>如苦比智生苦谛所断意究竟坏。<a id="a-4f"></a>乃至道比智生见谛所断意究竟坏。<a id="a-4g"></a>住不退法。<a id="a-4h"></a>斯陀含见谛所断意。<a id="a-4i"></a>及欲界修道所断六种意究竟坏。<a id="a-4j"></a>住不退法。<a id="a-4k"></a>阿那含一切见谛所断意。<a id="a-4l"></a>欲界修道所断染污意究竟坏。<a id="a-4m"></a>住不退法。<a id="a-4n"></a>阿罗汉一切染污意究竟坏。</p>
  <p id="a4o">以何等故所念事忘而复忆。<a id="a-4p"></a>答曰。<a id="a-4q"></a>众生之法心相似次第生知见者。<a id="a-4r"></a>有三种相似。<a id="a-4s"></a>所谓方便相似。<a id="a-4t"></a>境界相似。<a id="a-4u"></a>随顺相似。<a id="a-4v"></a>云何方便相似。<a id="a-4w"></a>如人读修多罗。<a id="a-4x"></a>而后忘失。<a id="a-4y"></a>后勤方便。<a id="a-4z"></a>还复通利。<a id="a-50"></a>毗尼阿毗昙勤方便亦如是。<a id="a-51"></a>先修不净观。<a id="a-52"></a>而后忘失。<a id="a-53"></a>后勤方便。<a id="a-54"></a>随其境界。<a id="a-55"></a>还现在前。<a id="a-56"></a>安般观界方便亦如是。<a id="a-57"></a>曾闻有婆罗门子读违陀经。<a id="a-58"></a>而后忘失。<a id="a-59"></a>还欲通利。<a id="a-5A"></a>尽其方便。<a id="a-5B"></a>而犹不能。<a id="a-5C"></a>往诣师所而问之言。<a id="a-5D"></a>本所读经今悉忘失。<a id="a-5E"></a>还欲通利。<a id="a-5F"></a>虽勤方便犹故不能。<a id="a-5G"></a>今当云何。<a id="a-5H"></a>其师问言。<a id="a-5I"></a>汝本读时云何而读。<a id="a-5J"></a>弟子答言。<a id="a-5K"></a>初读经时。<a id="a-5L"></a>手则索绳口诵经文。<a id="a-5M"></a>师告之言。<a id="a-5N"></a>当如先法还读诵之。<a id="a-5O"></a>弟子如教后便通利。<a id="a-5P"></a>是名相似方便。<a id="a-5Q"></a>云何境界相似。<a id="a-5R"></a>如于此处见河池山林经行住处。<a id="a-5S"></a>后至异处。<a id="a-5T"></a>若见如先事者。<a id="a-5U"></a>还复忆念本所见事。<a id="a-5V"></a>是名境界相似。<a id="a-5W"></a>云何随顺相似。<a id="a-5X"></a>如得随顺饮食方土住处说法同行之人。<a id="a-5Y"></a>则能忆本所作。<a id="a-5Z"></a>曾闻有一比丘读诵阿含。<a id="a-5a"></a>而后忘失。<a id="a-5b"></a>虽勤方便。<a id="a-5c"></a>犹故不能还得通利。<a id="a-5d"></a>往诣大德阿难所。<a id="a-5e"></a>作如是言。<a id="a-5f"></a>本读阿含而今忘失。<a id="a-5g"></a>虽勤方便。<a id="a-5h"></a>犹故不能还令通利。<a id="a-5i"></a>今当云何。<a id="a-5j"></a>阿难语言。<a id="a-5k"></a>可求多油入浴室中。<a id="a-5l"></a>以用涂身暖水洗浴。<a id="a-5m"></a>加求随顺饮食方土住处说法同行之人。<a id="a-5n"></a>彼如其言。<a id="a-5o"></a>具诸方便即还通利。<a id="a-5p"></a>是名随顺相似。<a id="a-5q"></a>云何次第。<a id="a-5r"></a>彼相续不断是名次第。<a id="a-5s"></a>复有说者。<a id="a-5t"></a>次第者。<a id="a-5u"></a>不相续心还令相续。<a id="a-5v"></a>无能遮止。<a id="a-5w"></a>不为对治所坏。<a id="a-5x"></a>亦所更意力强。<a id="a-5y"></a>而不失念者。<a id="a-5z"></a>前生心聚。<a id="a-60"></a>以意名说。<a id="a-61"></a>后生心聚。<a id="a-62"></a>以念名说。<a id="a-63"></a>前心有力故。<a id="a-64"></a>能令后心忆本所作不失念者。<a id="a-65"></a>不狂不心乱。<a id="a-66"></a>不为苦痛所逼。<a id="a-67"></a>尊者和须蜜说曰。<a id="a-68"></a>以三事故所念事忘而复忆。<a id="a-69"></a>一者善取前相。<a id="a-6A"></a>二者有相似方便。<a id="a-6B"></a>三者不失念。</p>
  <p id="a6C">以何等故。<a id="a-6D"></a>先所念事忘而不忆。<a id="a-6E"></a>答曰。<a id="a-6F"></a>众生之法心不相似次第生心知见者。<a id="a-6G"></a>有三种不相似。<a id="a-6H"></a>所谓方便不相似。<a id="a-6I"></a>境界不相似。<a id="a-6J"></a>随顺不相似。<a id="a-6K"></a>云何方便不相似。<a id="a-6L"></a>如人读修多罗而后忘失。<a id="a-6M"></a>复读毗尼阿毗昙亦复忘失。<a id="a-6N"></a>先修不净观。<a id="a-6O"></a>后复忘失。<a id="a-6P"></a>复修安般观界方便。<a id="a-6Q"></a>亦复忘失。<a id="a-6R"></a>是名方便不相似。<a id="a-6S"></a>云何境界不相似。<a id="a-6T"></a>本曾见河池山林经行住处如是等事。<a id="a-6U"></a>后至异处。<a id="a-6V"></a>不见如是等事。<a id="a-6W"></a>于前所见更不复忆。<a id="a-6X"></a>是名境界不相似。<a id="a-6Y"></a>云何随顺不相似。<a id="a-6Z"></a>若不得随顺饮食方土住处同行之人。<a id="a-6a"></a>于前所作永不复忆。<a id="a-6b"></a>是名随顺不相似。<a id="a-6c"></a>不次第者。<a id="a-6d"></a>不相续断绝。<a id="a-6e"></a>是名不次第。<a id="a-6f"></a>亦所更意力弱。<a id="a-6g"></a>而失所念者。<a id="a-6h"></a>彼前生心聚。<a id="a-6i"></a>以意名说。<a id="a-6j"></a>后生心聚。<a id="a-6k"></a>以念名说。<a id="a-6l"></a>前心弱故不能令后心忆本所作。<a id="a-6m"></a>失念者若狂心乱为苦所逼。<a id="a-6n"></a>尊者和须蜜说曰。<a id="a-6o"></a>以三事故。<a id="a-6p"></a>前所念事。<a id="a-6q"></a>忘而不忆。<a id="a-6r"></a>一者不善取前相。<a id="a-6s"></a>二者无相似方便。<a id="a-6t"></a>三者失所念。</p>
  <p id="a6u">问曰。<a id="a-6v"></a>色界修慧。<a id="a-6w"></a>亦有忘而不忆耶。<a id="a-6x"></a>答曰。<a id="a-6y"></a>亦有以身羸弱故。<a id="a-6z"></a>心亦羸弱。<a id="a-70"></a>心羸弱故。<a id="a-71"></a>所念事忘而不忆。<a id="a-72"></a>谁有此忘而不忆耶。<a id="a-73"></a>答曰。<a id="a-74"></a>圣人凡夫俱有。<a id="a-75"></a>圣人者须陀洹斯陀含阿那含阿罗汉辟支佛。<a id="a-76"></a>亦于所念事忘而不忆。<a id="a-77"></a>唯有如来。<a id="a-78"></a>忆而不忘。<a id="a-79"></a>何以知之。<a id="a-7A"></a>如经说。<a id="a-7B"></a>佛告舍利弗。<a id="a-7C"></a>假使诸比丘众。<a id="a-7D"></a>于百年中。<a id="a-7E"></a>若以坐床卧床。<a id="a-7F"></a>舆我而行。<a id="a-7G"></a>若当如来无上智辩。<a id="a-7H"></a>而有退失。<a id="a-7I"></a>无有是处。<a id="a-7J"></a>如持四弓喻。<a id="a-7K"></a>乃至广说。<a id="a-7L"></a>以是事故。<a id="a-7M"></a>知如来无忘。</p>
  <p id="a7N">何故祭祀饿鬼则到。<a id="a-7O"></a>乃至广说。<a id="a-7P"></a>问曰。<a id="a-7Q"></a>何故作此论。<a id="a-7R"></a>答曰。<a id="a-7S"></a>欲解佛经故。<a id="a-7T"></a>如经说生闻婆罗门。<a id="a-7U"></a>往至佛所。<a id="a-7V"></a>问佛言。<a id="a-7W"></a>沙门瞿昙。<a id="a-7X"></a>我有亲里命过。<a id="a-7Y"></a>欲施其揣食。<a id="a-7Z"></a>为得食不。<a id="a-7a"></a>佛告婆罗门。<a id="a-7b"></a>此事不定。<a id="a-7c"></a>所以者何。<a id="a-7d"></a>有五道生处。<a id="a-7e"></a>地狱乃至天道。<a id="a-7f"></a>婆罗门若汝亲里。<a id="a-7g"></a>生地狱中。<a id="a-7h"></a>即食地狱中食。<a id="a-7i"></a>以自存活。<a id="a-7j"></a>彼云何能受汝所施揣食。<a id="a-7k"></a>生畜生人天中。<a id="a-7l"></a>亦复如是。<a id="a-7m"></a>婆罗门言。<a id="a-7n"></a>沙门瞿昙。<a id="a-7o"></a>若我亲里。<a id="a-7p"></a>不生饿鬼中者。<a id="a-7q"></a>所施揣食。<a id="a-7r"></a>谁当受之。<a id="a-7s"></a>佛语婆罗门。<a id="a-7t"></a>欲令饿鬼道中无汝亲里者。<a id="a-7u"></a>无有是处。<a id="a-7v"></a>彼经虽说施与饿鬼则到未说所以。<a id="a-7w"></a>今者欲说祭祀饿鬼则到。<a id="a-7x"></a>非余处故而作此论。<a id="a-7y"></a>彼佛经。<a id="a-7z"></a>是此论根本因缘。<a id="a-80"></a>诸经中未说者今尽说之。</p>
  <p id="a81">以何等故。<a id="a-82"></a>祭祀饿鬼则到。<a id="a-83"></a>问曰。<a id="a-84"></a>为以此道高胜故到。<a id="a-85"></a>为以下贱故到。<a id="a-86"></a>若以此道是下贱者。<a id="a-87"></a>地狱畜生是则下贱。<a id="a-88"></a>若以此道是高胜者。<a id="a-89"></a>人天则胜。<a id="a-8A"></a>答曰。<a id="a-8B"></a>应作是说。<a id="a-8C"></a>不以胜到。<a id="a-8D"></a>亦不以贱到。<a id="a-8E"></a>云何能到。<a id="a-8F"></a>答曰。<a id="a-8G"></a>此道自尔乃至广说。<a id="a-8H"></a>有二事故。<a id="a-8I"></a>祭祀饿鬼则到。<a id="a-8J"></a>一者是业。<a id="a-8K"></a>二者此道自尔。<a id="a-8L"></a>先已说之。<a id="a-8M"></a>犹鸿雁孔雀鹦鹉舍利瞿翅罗共命等诸鸟。<a id="a-8N"></a>而能飞行乃至广说。<a id="a-8O"></a>然神不胜人。<a id="a-8P"></a>势不胜人。<a id="a-8Q"></a>随其所欲。<a id="a-8R"></a>而能飞行。<a id="a-8S"></a>于虚空中。<a id="a-8T"></a>久住游戏。<a id="a-8U"></a>然人欲住虚空。<a id="a-8V"></a>去地四指经须臾间。<a id="a-8W"></a>犹无能者。<a id="a-8X"></a>如彼众鸟而能飞行。<a id="a-8Y"></a>生处自尔此饿鬼道。<a id="a-8Z"></a>祭祀则到。<a id="a-8a"></a>生处亦尔。<a id="a-8b"></a>亦如一地狱道中。<a id="a-8c"></a>或有能自识宿命者。<a id="a-8d"></a>如经说地狱众生作如是念。<a id="a-8e"></a>诸沙门婆罗门。<a id="a-8f"></a>恒如是说。<a id="a-8g"></a>贪欲是将来过患可畏之处。<a id="a-8h"></a>是以当断贪欲。<a id="a-8i"></a>我等以不能断贪欲因缘故。<a id="a-8j"></a>今受极剧苦痛极恼。<a id="a-8k"></a>问曰。<a id="a-8l"></a>彼作如是念时。<a id="a-8m"></a>为初生时为中时为后时耶。<a id="a-8n"></a>答曰。<a id="a-8o"></a>初生时非中后时。<a id="a-8p"></a>所以者何。<a id="a-8q"></a>初生之时。<a id="a-8r"></a>未受苦痛。<a id="a-8s"></a>若受苦痛。<a id="a-8t"></a>次前灭事。<a id="a-8u"></a>尚不能忆。<a id="a-8v"></a>况复久远。<a id="a-8w"></a>问曰。<a id="a-8x"></a>为住何心作如是念。<a id="a-8y"></a>善耶不善无记耶。<a id="a-8z"></a>答曰。<a id="a-90"></a>住三种心。<a id="a-91"></a>能作是念。<a id="a-92"></a>为是意地。<a id="a-93"></a>为五识身。<a id="a-94"></a>答曰。<a id="a-95"></a>意地非五识身。<a id="a-96"></a>为是威仪为是工巧。<a id="a-97"></a>为是报心。<a id="a-98"></a>答曰。<a id="a-99"></a>是威仪。<a id="a-9A"></a>非是工巧报心。<a id="a-9B"></a>所以者何。<a id="a-9C"></a>彼处无有工巧。<a id="a-9D"></a>以报心是五识地故。<a id="a-9E"></a>为念几世耶。<a id="a-9F"></a>答曰。<a id="a-9G"></a>一世。<a id="a-9H"></a>于彼处死。<a id="a-9I"></a>来生此间。<a id="a-9J"></a>或有说者。<a id="a-9K"></a>亦能忆念多世。<a id="a-9L"></a>评曰。<a id="a-9M"></a>不应作是说。<a id="a-9N"></a>如先说者好。<a id="a-9O"></a>亦能知他心者。<a id="a-9P"></a>其事云何。<a id="a-9Q"></a>答曰。<a id="a-9R"></a>若狱卒杻械种种杀害之器。<a id="a-9S"></a>在前而立。<a id="a-9T"></a>作如是念。<a id="a-9U"></a>彼狱卒意今欲杀我。<a id="a-9V"></a>评曰。<a id="a-9W"></a>不应作是说。<a id="a-9X"></a>若然者人亦能知。<a id="a-9Y"></a>可名他心智耶。<a id="a-9Z"></a>如是说者好。<a id="a-9a"></a>彼有生处得智。<a id="a-9b"></a>能知此事。<a id="a-9c"></a>为初知为中知为后知耶。<a id="a-9d"></a>答曰。<a id="a-9e"></a>应如前广说。<a id="a-9f"></a>畜生中亦有能自识宿命者。<a id="a-9g"></a>如经中说。<a id="a-9h"></a>伤佉。<a id="a-9i"></a>汝若是我父都提耶者。<a id="a-9j"></a>可升此坐。<a id="a-9k"></a>即便升之。<a id="a-9l"></a>复作是言。<a id="a-9m"></a>汝若是我父都提耶者可食此粳米肉饭。<a id="a-9n"></a>即便食之。<a id="a-9o"></a>复作是言。<a id="a-9p"></a>汝若是我父都提耶者。<a id="a-9q"></a>可示我所宝藏物。<a id="a-9r"></a>即便示之。<a id="a-9s"></a>问曰。<a id="a-9t"></a>作如是念时。<a id="a-9u"></a>为是初为中后耶。<a id="a-9v"></a>答曰。<a id="a-9w"></a>三时俱能。<a id="a-9x"></a>为住何心。<a id="a-9y"></a>答曰。<a id="a-9z"></a>住善不善无记心中悉能。<a id="a-A0"></a>威仪工巧报心亦能。<a id="a-A1"></a>能知几世耶。<a id="a-A2"></a>答曰。<a id="a-A3"></a>或有说者。<a id="a-A4"></a>能知一世。<a id="a-A5"></a>死彼生此处。<a id="a-A6"></a>或有说者能知多世。<a id="a-A7"></a>何以知之。<a id="a-A8"></a>曾闻有一女人。<a id="a-A9"></a>置其婴儿。<a id="a-AA"></a>在于一处。<a id="a-AB"></a>有因缘故。<a id="a-AC"></a>余行不在。<a id="a-AD"></a>时有一狼檐其儿去。<a id="a-AE"></a>时人捕搊而语之言。<a id="a-AF"></a>汝今何故檐他儿去。<a id="a-AG"></a>狼答之言。<a id="a-AH"></a>此小儿母是我等怨家。<a id="a-AI"></a>时人问言。<a id="a-AJ"></a>有何怨耶。<a id="a-AK"></a>狼即答言。<a id="a-AL"></a>此小儿母。<a id="a-AM"></a>五百世中常食我儿。<a id="a-AN"></a>我亦五百世中常杀其子。<a id="a-AO"></a>若彼能舍旧怨之心。<a id="a-AP"></a>我亦能舍。<a id="a-AQ"></a>时人语其儿母。<a id="a-AR"></a>可舍怨心。<a id="a-AS"></a>儿母答言。<a id="a-AT"></a>我今已舍。<a id="a-AU"></a>时狼观儿母心。<a id="a-AV"></a>虽口言舍。<a id="a-AW"></a>而心不放。<a id="a-AX"></a>即便害其儿命而去。<a id="a-AY"></a>如此者能知他心。<a id="a-AZ"></a>亦识宿命。<a id="a-Aa"></a>何时知耶。<a id="a-Ab"></a>答曰。<a id="a-Ac"></a>初中后悉知。<a id="a-Ad"></a>住何心知。<a id="a-Ae"></a>答曰。<a id="a-Af"></a>善不善无记悉知。<a id="a-Ag"></a>意地知非五识身。<a id="a-Ah"></a>威仪工巧报心亦能知。<a id="a-Ai"></a>彼经文虽不说。<a id="a-Aj"></a>而饿鬼道亦有此智。<a id="a-Ak"></a>何以知之。<a id="a-Al"></a>曾闻有一女人。<a id="a-Am"></a>为饿鬼所持。<a id="a-An"></a>即以咒术而问鬼言。<a id="a-Ao"></a>何以恼他女人。<a id="a-Ap"></a>鬼答之言。<a id="a-Aq"></a>此女人者。<a id="a-Ar"></a>是我怨家。<a id="a-As"></a>五百世中。<a id="a-At"></a>而常杀我。<a id="a-Au"></a>我亦五百世中。<a id="a-Av"></a>断其命根。<a id="a-Aw"></a>若彼能舍旧怨之心。<a id="a-Ax"></a>我亦能舍。<a id="a-Ay"></a>尔时女人。<a id="a-Az"></a>作如是言。<a id="a-B0"></a>我今已舍怨心。<a id="a-B1"></a>鬼观女人。<a id="a-B2"></a>虽口言舍而心不放。<a id="a-B3"></a>鬼即断其命根。<a id="a-B4"></a>舍之而去。<a id="a-B5"></a>为何时知耶。<a id="a-B6"></a>答曰。<a id="a-B7"></a>广说如上。<a id="a-B8"></a>诸天道亦有此生处得智。<a id="a-B9"></a>而无现事可说。<a id="a-BA"></a>为何时知耶。<a id="a-BB"></a>答曰。<a id="a-BC"></a>广说如上。<a id="a-BD"></a>人道中无如此生得智。<a id="a-BE"></a>问曰。<a id="a-BF"></a>何以故无。<a id="a-BG"></a>答曰。<a id="a-BH"></a>非器非田故。<a id="a-BI"></a>复次人中有瞻相智。<a id="a-BJ"></a>有睹言相智。<a id="a-BK"></a>彼生得智。<a id="a-BL"></a>为如此智所覆蔽故。<a id="a-BM"></a>复次人中虽无此生得智。<a id="a-BN"></a>而有胜妙者。<a id="a-BO"></a>所谓他心智愿智。<a id="a-BP"></a>问曰。<a id="a-BQ"></a>为知几心。<a id="a-BR"></a>答曰。<a id="a-BS"></a>或有说者。<a id="a-BT"></a>地狱还知地狱心。<a id="a-BU"></a>畜生还知畜生心。<a id="a-BV"></a>饿鬼还知饿鬼心。<a id="a-BW"></a>复有说者。<a id="a-BX"></a>地狱还知地狱心。<a id="a-BY"></a>畜生还知畜生心。<a id="a-BZ"></a>亦知地狱心。<a id="a-Ba"></a>饿鬼还知饿鬼心。<a id="a-Bb"></a>亦知地狱畜生心。<a id="a-Bc"></a>天尽知五道心。<a id="a-Bd"></a>问曰。<a id="a-Be"></a>若畜生不知天心者。<a id="a-Bf"></a>施设世界经云何通。<a id="a-Bg"></a>如说善住龙王。<a id="a-Bh"></a>伊罗拔那龙王。<a id="a-Bi"></a>知帝释心所念。<a id="a-Bj"></a>犹如猛健丈夫屈伸臂顷。<a id="a-Bk"></a>于自住处没。<a id="a-Bl"></a>在帝释前立。<a id="a-Bm"></a>答曰。<a id="a-Bn"></a>此是比智。<a id="a-Bo"></a>何以知之。<a id="a-Bp"></a>诸天若欲出军斗战之时。<a id="a-Bq"></a>善住龙王脊背诸骨。<a id="a-Br"></a>自然出声。<a id="a-Bs"></a>彼作是念。<a id="a-Bt"></a>今我脊背声出。<a id="a-Bu"></a>定知诸天必与阿修罗共战。<a id="a-Bv"></a>诸天若欲游戏之时。<a id="a-Bw"></a>伊罗拔那龙王背上自然有香手像现。<a id="a-Bx"></a>彼作是念。<a id="a-By"></a>我今背上。<a id="a-Bz"></a>有香手像现。<a id="a-C0"></a>定知诸天欲游戏园林。<a id="a-C1"></a>饿鬼亦有生得智。<a id="a-C2"></a>能识宿命。<a id="a-C3"></a>如偈说。</p>
  <p id="aC4">我本求财物　　如法或非法</p>
  <p id="aC5">他人得其乐　　今我受苦恼</p>
  <p id="aC6">问曰。<a id="a-C7"></a>为何时知。<a id="a-C8"></a>答曰。<a id="a-C9"></a>广说如上。<a id="a-CA"></a>诸天亦有生得智。<a id="a-CB"></a>能自识宿命。<a id="a-CC"></a>如偈说。</p>
  <p id="aCD">我今祇洹林　　恒住诸圣众</p>
  <p id="aCE">法王亦在中　　今我心欢喜</p>
  <p id="aCF">问曰。<a id="a-CG"></a>为何时知。<a id="a-CH"></a>答曰。<a id="a-CI"></a>广说如上。<a id="a-CJ"></a>问曰。<a id="a-CK"></a>以何等故人无生得智自识宿命。<a id="a-CL"></a>答曰。<a id="a-CM"></a>非其器。<a id="a-CN"></a>广说如上。<a id="a-CO"></a>复次为余法所覆蔽。<a id="a-CP"></a>如性自念前生智。<a id="a-CQ"></a>复次人中虽无生得智。<a id="a-CR"></a>自识宿命通。<a id="a-CS"></a>而有胜妙者。<a id="a-CT"></a>所谓宿命通愿智彼亦能。<a id="a-CU"></a>雷电兴风降雨者。<a id="a-CV"></a>唯畜生能非余。<a id="a-CW"></a>畜生道中。<a id="a-CX"></a>唯龙能非余。<a id="a-CY"></a>彼畜生中。<a id="a-CZ"></a>能兴风降雨。<a id="a-Ca"></a>近者是其功用果。<a id="a-Cb"></a>所住之处。<a id="a-Cc"></a>远边外出者。<a id="a-Cd"></a>是其威势果。<a id="a-Ce"></a>问曰。<a id="a-Cf"></a>为一龙能作如是等事不耶。<a id="a-Cg"></a>答曰能作。<a id="a-Ch"></a>问曰。<a id="a-Ci"></a>若然者。<a id="a-Cj"></a>经何以说异耶。<a id="a-Ck"></a>如说或有天能雨。<a id="a-Cl"></a>或有天能风。<a id="a-Cm"></a>乃至广说。<a id="a-Cn"></a>答曰。<a id="a-Co"></a>随其所乐故。<a id="a-Cp"></a>或有乐为雨者乐为风者。<a id="a-Cq"></a>乃至广说。<a id="a-Cr"></a>以所乐不同。<a id="a-Cs"></a>经说有异。<a id="a-Ct"></a>如此等自尔。<a id="a-Cu"></a>所欲便果。<a id="a-Cv"></a>彼饿鬼道自尔。<a id="a-Cw"></a>施其揣食则到。<a id="a-Cx"></a>复有说者。<a id="a-Cy"></a>五道生处。<a id="a-Cz"></a>各有自尔之法。<a id="a-D0"></a>如地狱报色断便还续。<a id="a-D1"></a>生处自尔。<a id="a-D2"></a>畜生中能飞虚空。<a id="a-D3"></a>饿鬼施揣食则到。<a id="a-D4"></a>人中有勇健念力梵行勇健者。<a id="a-D5"></a>不见果而广能修因念力者。<a id="a-D6"></a>久远所作。<a id="a-D7"></a>久远所说。<a id="a-D8"></a>而能忆念梵行者。<a id="a-D9"></a>能得解脱分达分善根得正决定。<a id="a-DA"></a>天中有自然随意所须之物。<a id="a-DB"></a>如是等诸道。<a id="a-DC"></a>各有生处自尔之法。<a id="a-DD"></a>复有说者。<a id="a-DE"></a>方土亦有生处自尔之法。<a id="a-DF"></a>如罽宾土秋时牛咽系郁金花鬘。<a id="a-DG"></a>余方贵胜。<a id="a-DH"></a>所不能得。<a id="a-DI"></a>如那伽罗国。<a id="a-DJ"></a>凡人饮蒲桃酒。<a id="a-DK"></a>东方贵人所不能得。<a id="a-DL"></a>如东方贵胜衣绢凡人衣氎。<a id="a-DM"></a>如北方人贵胜衣[疊*毛]凡人衣绢。<a id="a-DN"></a>如诸道诸方各有生处自尔之法。<a id="a-DO"></a>随意能果。<a id="a-DP"></a>彼饿鬼亦尔。<a id="a-DQ"></a>施其揣食。<a id="a-DR"></a>随意能果。</p>
  <p id="aDS">复次有人长夜有如是欲。<a id="a-DT"></a>有如是念。<a id="a-DU"></a>乃至广说。<a id="a-DV"></a>彼人长夜有如是欲如是念。<a id="a-DW"></a>所念便果。<a id="a-DX"></a>犹如边僻聚落中人。<a id="a-DY"></a>为富名故守护家财。<a id="a-DZ"></a>多畜牛羊衣服谷米及诸生业之具。<a id="a-Da"></a>为名誉故不施与人。<a id="a-Db"></a>以不施与人故。<a id="a-Dc"></a>身坏命终堕饿鬼中。<a id="a-Dd"></a>复有说者。<a id="a-De"></a>有人性亲爱眷属欲饶益之。<a id="a-Df"></a>为眷属故。<a id="a-Dg"></a>如法或不如法求财。<a id="a-Dh"></a>及其得时。<a id="a-Di"></a>以悭惜故。<a id="a-Dj"></a>于己眷属尚无心与。<a id="a-Dk"></a>况复余人。<a id="a-Dl"></a>以无施心故。<a id="a-Dm"></a>身坏命终堕饿鬼中。<a id="a-Dn"></a>若在本舍边不净粪秽厕溷中住。<a id="a-Do"></a>诸亲里等。<a id="a-Dp"></a>生苦恼心。<a id="a-Dq"></a>作如是念。<a id="a-Dr"></a>彼积聚财物自不受用。<a id="a-Ds"></a>又不能施人。<a id="a-Dt"></a>以苦恼心故。<a id="a-Du"></a>欲施其食。<a id="a-Dv"></a>请诸眷属亲友知识沙门婆罗门。<a id="a-Dw"></a>施其饮食。<a id="a-Dx"></a>尔时饿鬼亲自见之。<a id="a-Dy"></a>于眷属财物生己有想。<a id="a-Dz"></a>作如是念。<a id="a-E0"></a>如此财物。<a id="a-E1"></a>我所积聚。<a id="a-E2"></a>今施与人心大欢喜。<a id="a-E3"></a>于福田所生信敬心。<a id="a-E4"></a>即时增长舍相应思。<a id="a-E5"></a>以如此业。<a id="a-E6"></a>能得现报。<a id="a-E7"></a>是故施其揣食则到。<a id="a-E8"></a>复有说者。<a id="a-E9"></a>过去世时作如是业。<a id="a-EA"></a>施与则到。<a id="a-EB"></a>其事云何。<a id="a-EC"></a>尊者和须蜜答曰。<a id="a-ED"></a>彼诸饿鬼。<a id="a-EE"></a>以悭惜故有颠倒想有颠倒见。<a id="a-EF"></a>以有颠倒想见故。<a id="a-EG"></a>河见非河。<a id="a-EH"></a>水见非水。<a id="a-EI"></a>于好饮食。<a id="a-EJ"></a>见是不净。<a id="a-EK"></a>彼诸亲里。<a id="a-EL"></a>为于此人修布施时。<a id="a-EM"></a>能生信心。<a id="a-EN"></a>则除颠倒。<a id="a-EO"></a>见河是河见水是水见食是食。<a id="a-EP"></a>复有说者。<a id="a-EQ"></a>饿鬼有二种。<a id="a-ER"></a>一者乐净。<a id="a-ES"></a>二者乐不净。<a id="a-ET"></a>彼乐净者。<a id="a-EU"></a>以悭惜故。<a id="a-EV"></a>于河等颠倒想。<a id="a-EW"></a>如先说。<a id="a-EX"></a>乐不净者。<a id="a-EY"></a>见河则干。<a id="a-EZ"></a>于满器饮食。<a id="a-Ea"></a>见其中空。<a id="a-Eb"></a>若诸亲里。<a id="a-Ec"></a>为其人故。<a id="a-Ed"></a>修布施时。<a id="a-Ee"></a>其鬼见已。<a id="a-Ef"></a>于所施物及福田所。<a id="a-Eg"></a>生欢喜心。<a id="a-Eh"></a>即能增长舍相应思。<a id="a-Ei"></a>以是业故。<a id="a-Ej"></a>除颠倒想。<a id="a-Ek"></a>乐净者。<a id="a-El"></a>于河见河。<a id="a-Em"></a>见水是水。<a id="a-En"></a>器中饮食。<a id="a-Eo"></a>见是净食。<a id="a-Ep"></a>乐不净者。<a id="a-Eq"></a>见水满河。<a id="a-Er"></a>于空器中。<a id="a-Es"></a>见食满器。<a id="a-Et"></a>以是事故。<a id="a-Eu"></a>作如是说。<a id="a-Ev"></a>施与饿鬼揣食则到。<a id="a-Ew"></a>复有说者。<a id="a-Ex"></a>彼饿鬼前世有少善行。<a id="a-Ey"></a>于诸饮食。<a id="a-Ez"></a>不生倒想。<a id="a-F0"></a>以悭惜故。<a id="a-F1"></a>身心怯弱。<a id="a-F2"></a>以怯弱故。<a id="a-F3"></a>不能往诣诸饿鬼中有威德者所。<a id="a-F4"></a>或有因缘。<a id="a-F5"></a>往诣其所。<a id="a-F6"></a>心不喜乐。<a id="a-F7"></a>所以者何。<a id="a-F8"></a>以自身卑贱故。<a id="a-F9"></a>彼威德饿鬼。<a id="a-FA"></a>以福德因缘。<a id="a-FB"></a>有种种饮食。<a id="a-FC"></a>此鬼身心怯弱故。<a id="a-FD"></a>不敢食之。<a id="a-FE"></a>若诸亲里。<a id="a-FF"></a>为其人故。<a id="a-FG"></a>修布施时。<a id="a-FH"></a>其鬼见已。<a id="a-FI"></a>于所施物及福田所。<a id="a-FJ"></a>生欢喜心。<a id="a-FK"></a>以此信乐心故。<a id="a-FL"></a>便得胜身心。<a id="a-FM"></a>以得胜身心故。<a id="a-FN"></a>而能往诣诸饿鬼中有威德者所。<a id="a-FO"></a>生喜心乐心。<a id="a-FP"></a>所得饮食。<a id="a-FQ"></a>尽能食之。<a id="a-FR"></a>以是事故。<a id="a-FS"></a>施于饿鬼揣食则到。<a id="a-FT"></a>尊者佛陀提婆说曰。<a id="a-FU"></a>不应他作他受。<a id="a-FV"></a>但以彼诸亲里为其鬼故修行布施。<a id="a-FW"></a>其鬼若于福田财物。<a id="a-FX"></a>生信敬心。<a id="a-FY"></a>于此果报。<a id="a-FZ"></a>亦有其分。<a id="a-Fa"></a>以是事故。<a id="a-Fb"></a>施与饿鬼揣食则到。<a id="a-Fc"></a>非余道也。<a id="a-Fd"></a>问曰。<a id="a-Fe"></a>为饿鬼作福。<a id="a-Ff"></a>为唯得饮食。<a id="a-Fg"></a>亦增益其身耶。<a id="a-Fh"></a>答曰。<a id="a-Fi"></a>亦得饮食。<a id="a-Fj"></a>亦增益身。<a id="a-Fk"></a>得饮食如先所说。<a id="a-Fl"></a>云何增益其身。<a id="a-Fm"></a>其身臭者得香。<a id="a-Fn"></a>恶色得好。<a id="a-Fo"></a>粗触得细。<a id="a-Fp"></a>无威德身。<a id="a-Fq"></a>得威德身。<a id="a-Fr"></a>问曰。<a id="a-Fs"></a>余道中亦能得此果报不耶。<a id="a-Ft"></a>答曰。<a id="a-Fu"></a>若能生信心则得。<a id="a-Fv"></a>不能生者则不得。<a id="a-Fw"></a>问曰。<a id="a-Fx"></a>若诸道中。<a id="a-Fy"></a>皆得如是等事。<a id="a-Fz"></a>此中何以独说饿鬼道。<a id="a-G0"></a>不说余道。<a id="a-G1"></a>答曰。<a id="a-G2"></a>以诸饿鬼为饥渴故。<a id="a-G3"></a>常有悕望饮食之心。<a id="a-G4"></a>以自存活。<a id="a-G5"></a>余道不必有如是心。<a id="a-G6"></a>是故不说。<a id="a-G7"></a>复有说者。<a id="a-G8"></a>以饿鬼道中常有求心期心。<a id="a-G9"></a>是故施之则到。<a id="a-GA"></a>有五趣所谓地狱畜生饿鬼人天。<a id="a-GB"></a>问曰。<a id="a-GC"></a>五趣体性。<a id="a-GD"></a>为是不隐没无记为是三种。<a id="a-GE"></a>若是无记者。<a id="a-GF"></a>波伽罗那说云何通。<a id="a-GG"></a>如说趣性是一切使所使。<a id="a-GH"></a>若有三种。<a id="a-GI"></a>则坏诸趣体。<a id="a-GJ"></a>云何坏趣体。<a id="a-GK"></a>答曰。<a id="a-GL"></a>地狱众生。<a id="a-GM"></a>则应成就他化自在天烦恼业。<a id="a-GN"></a>及善他化自在天亦成就地狱众生烦恼业及不善。<a id="a-GO"></a>应作此说。<a id="a-GP"></a>趣体性是不隐没无记。<a id="a-GQ"></a>问曰。<a id="a-GR"></a>若然者。<a id="a-GS"></a>波伽罗那说云何通。<a id="a-GT"></a>答曰。<a id="a-GU"></a>彼应作如是说。<a id="a-GV"></a>地狱畜生饿鬼人趣体性。<a id="a-GW"></a>是欲界一切遍使。<a id="a-GX"></a>及思惟所断。<a id="a-GY"></a>诸使所使。<a id="a-GZ"></a>天趣体性。<a id="a-Ga"></a>是三界一切遍使。<a id="a-Gb"></a>及思惟所断。<a id="a-Gc"></a>诸使所使。<a id="a-Gd"></a>应如是说。<a id="a-Ge"></a>而不说者有何意耶。<a id="a-Gf"></a>答曰。<a id="a-Gg"></a>彼诵者错谬故作如是说。<a id="a-Gh"></a>复有说者。<a id="a-Gi"></a>和合诸趣心。<a id="a-Gj"></a>是五行所断。<a id="a-Gk"></a>是以一切使所使。<a id="a-Gl"></a>复有说者。<a id="a-Gm"></a>趣体性有三种。<a id="a-Gn"></a>问曰。<a id="a-Go"></a>若然者。<a id="a-Gp"></a>云何不坏趣体性。<a id="a-Gq"></a>答曰。<a id="a-Gr"></a>若已成就言之则坏。<a id="a-Gs"></a>若以现在行言之则不坏。<a id="a-Gt"></a>云何现在行言之则不坏。<a id="a-Gu"></a>答曰。<a id="a-Gv"></a>如地狱畜生饿鬼成就他化自在天烦恼业及善。<a id="a-Gw"></a>而不现前行。<a id="a-Gx"></a>如他化自在天成就地狱饿鬼畜生烦恼业及不善。<a id="a-Gy"></a>而不现在行。<a id="a-Gz"></a>评曰。<a id="a-H0"></a>应作是说。<a id="a-H1"></a>地狱体性。<a id="a-H2"></a>是不隐没无记。<a id="a-H3"></a>何以知之。<a id="a-H4"></a>如尊者舍利弗作如是言。<a id="a-H5"></a>诸长老。<a id="a-H6"></a>若地狱漏现在前。<a id="a-H7"></a>造作地狱苦痛身口意业。<a id="a-H8"></a>所谓身口意曲浊秽果报。<a id="a-H9"></a>生地狱中。<a id="a-HA"></a>生已受彼报。<a id="a-HB"></a>色乃至识。<a id="a-HC"></a>是名地狱趣。<a id="a-HD"></a>诸长老。<a id="a-HE"></a>除此五阴。<a id="a-HF"></a>更无有法名地狱趣。<a id="a-HG"></a>以是事故。<a id="a-HH"></a>知趣体性是不隐没无记。<a id="a-HI"></a>然以报故五趣差别。<a id="a-HJ"></a>此是趣性。<a id="a-HK"></a>今当说趣。<a id="a-HL"></a>所以者何。<a id="a-HM"></a>故名为趣。<a id="a-HN"></a>答曰。<a id="a-HO"></a>趣彼生处。<a id="a-HP"></a>趣彼生相续。<a id="a-HQ"></a>是名为趣。</p>
  <p id="aHR">已说诸趣总相。<a id="a-HS"></a>一一相今当说。<a id="a-HT"></a>云何名地狱趣。<a id="a-HU"></a>答曰。<a id="a-HV"></a>是地狱分。<a id="a-HW"></a>与地狱众生为伴。<a id="a-HX"></a>受地狱身处。<a id="a-HY"></a>所得体性。<a id="a-HZ"></a>得诸入。<a id="a-Ha"></a>得生彼处。<a id="a-Hb"></a>得不隐没无记色受想行识。<a id="a-Hc"></a>是名地狱趣。<a id="a-Hd"></a>以何等故。<a id="a-He"></a>名泥梨迦。<a id="a-Hf"></a>泥犁迦秦言无有。<a id="a-Hg"></a>所以者何。<a id="a-Hh"></a>彼中无有喜乐。<a id="a-Hi"></a>无气味无欢喜无利无喜无乐无喜乐。<a id="a-Hj"></a>故言无有。<a id="a-Hk"></a>复有说者。<a id="a-Hl"></a>作增上身口意恶行。<a id="a-Hm"></a>故生彼处。<a id="a-Hn"></a>彼处生相续。<a id="a-Ho"></a>是名地狱趣。<a id="a-Hp"></a>复有说者。<a id="a-Hq"></a>地狱趣者。<a id="a-Hr"></a>是名施设。<a id="a-Hs"></a>是想施设。<a id="a-Ht"></a>不必如名悉有其义。<a id="a-Hu"></a>复有说者。<a id="a-Hv"></a>是趣卑下。<a id="a-Hw"></a>于五道中更无卑下。<a id="a-Hx"></a>如地狱趣。<a id="a-Hy"></a>故名卑下。<a id="a-Hz"></a>复有说者是趣堕落。<a id="a-I0"></a>如偈说。</p>
  <p id="aI1">诸堕地狱者　　其身尽倒悬</p>
  <p id="aI2">坐诽谤贤圣　　及诸净行者</p>
  <p id="aI3">诸根皆毁坏　　如彼燋烂鱼</p>
  <p id="aI4">复有说者。<a id="a-I5"></a>泥犁迦。<a id="a-I6"></a>秦言无去处。<a id="a-I7"></a>所以者何。<a id="a-I8"></a>生彼众生。<a id="a-I9"></a>无有去处。<a id="a-IA"></a>无有依处。<a id="a-IB"></a>无有救处。<a id="a-IC"></a>故名无去处。<a id="a-ID"></a>复以何故名阿毗至。<a id="a-IE"></a>阿毗至秦言无间。<a id="a-IF"></a>亦名淳受苦痛。<a id="a-IG"></a>亦名百钉钉身。<a id="a-IH"></a>亦名六苦触。<a id="a-II"></a>复有说者。<a id="a-IJ"></a>众生生彼者。<a id="a-IK"></a>多无处容受。<a id="a-IL"></a>故言无间。<a id="a-IM"></a>不应作是说。<a id="a-IN"></a>所以者何。<a id="a-IO"></a>生余地狱者多。<a id="a-IP"></a>生阿毗至者少。<a id="a-IQ"></a>何以知之。<a id="a-IR"></a>作增上身口意恶业。<a id="a-IS"></a>生阿毗至中众生少。<a id="a-IT"></a>有作增上身口意恶业者。<a id="a-IU"></a>如众生少。<a id="a-IV"></a>作增上善行。<a id="a-IW"></a>生有顶中。<a id="a-IX"></a>彼亦如是。<a id="a-IY"></a>复有说者。<a id="a-IZ"></a>无有暂乐故名无间。<a id="a-Ia"></a>问曰。<a id="a-Ib"></a>若然者。<a id="a-Ic"></a>余大地狱中。<a id="a-Id"></a>有意乐为乐受间耶。<a id="a-Ie"></a>答曰。<a id="a-If"></a>虽无意乐。<a id="a-Ig"></a>乐受有二种。<a id="a-Ih"></a>一者依二者报。<a id="a-Ii"></a>一切地狱。<a id="a-Ij"></a>无报乐受而有依乐受。<a id="a-Ik"></a>阿毗至中。<a id="a-Il"></a>依乐受亦无。<a id="a-Im"></a>何以知余大地狱中有依乐受。<a id="a-In"></a>如施设世界经中说。<a id="a-Io"></a>唱活地狱中。<a id="a-Ip"></a>有泠风来。<a id="a-Iq"></a>吹众生身。<a id="a-Ir"></a>还生血肉。<a id="a-Is"></a>或作是唱。<a id="a-It"></a>诸众生活。<a id="a-Iu"></a>诸众生活。<a id="a-Iv"></a>尔时众生即便还活。<a id="a-Iw"></a>以是事故。<a id="a-Ix"></a>知余地狱有依乐受。<a id="a-Iy"></a>阿毗至中无如是事。<a id="a-Iz"></a>故无依乐受。<a id="a-J0"></a>复有说者。<a id="a-J1"></a>生阿毗至中众生其身虽大。<a id="a-J2"></a>受苦痛时无有间处。<a id="a-J3"></a>故名无间。<a id="a-J4"></a>问曰。<a id="a-J5"></a>地狱为在何处。<a id="a-J6"></a>答曰。<a id="a-J7"></a>或有说者。<a id="a-J8"></a>阎浮提下四万由旬。<a id="a-J9"></a>有阿毗至地狱。<a id="a-JA"></a>问曰。<a id="a-JB"></a>其余诸狱。<a id="a-JC"></a>为在上下耶。<a id="a-JD"></a>为在傍边耶。<a id="a-JE"></a>答曰。<a id="a-JF"></a>或有说者。<a id="a-JG"></a>阿毗至狱。<a id="a-JH"></a>在于中央。<a id="a-JI"></a>其余诸狱周回四边。<a id="a-JJ"></a>如今城在其中村落围绕问曰。<a id="a-JK"></a>此阎浮提纵广七千由旬。<a id="a-JL"></a>下诸地狱各各广大。<a id="a-JM"></a>如偈说。</p>
  <p id="aJN">火焰遍满多由旬　　见者恐怖身毛竖</p>
  <p id="aJO">诸恶众生常然之　　其焰炽盛不可近</p>
  <p id="aJP">如是地狱一一广大。<a id="a-JQ"></a>云何可受。<a id="a-JR"></a>答曰。<a id="a-JS"></a>此大地形。<a id="a-JT"></a>下广上狭。<a id="a-JU"></a>其犹垛谷在地。<a id="a-JV"></a>是故经说大海渐广转深。<a id="a-JW"></a>复有说者。<a id="a-JX"></a>阿毗至狱最在其下。<a id="a-JY"></a>次上有火炙地狱。<a id="a-JZ"></a>次炙地狱。<a id="a-Ja"></a>次大叫唤地狱。<a id="a-Jb"></a>次叫唤地狱。<a id="a-Jc"></a>次押地狱。<a id="a-Jd"></a>次黑绳地狱。<a id="a-Je"></a>次唱活地狱。<a id="a-Jf"></a>彼阿毗至狱。<a id="a-Jg"></a>纵广高下二万由旬。<a id="a-Jh"></a>周匝八万由旬。<a id="a-Ji"></a>其余诸狱。<a id="a-Jj"></a>纵广万九千由旬。<a id="a-Jk"></a>或有说者。<a id="a-Jl"></a>其余诸狱纵广万由旬。<a id="a-Jm"></a>复有说者。<a id="a-Jn"></a>阎浮提下四万由旬。<a id="a-Jo"></a>有阿毗至狱。<a id="a-Jp"></a>阿毗至狱。<a id="a-Jq"></a>纵广高下二万由旬。<a id="a-Jr"></a>周回八万由旬。<a id="a-Js"></a>火炙地狱。<a id="a-Jt"></a>纵广高下五千由旬。<a id="a-Ju"></a>乃至唱活地狱。<a id="a-Jv"></a>各各五千由旬。<a id="a-Jw"></a>如是七地狱。<a id="a-Jx"></a>合三万五千由旬。<a id="a-Jy"></a>余五千由旬。<a id="a-Jz"></a>千由旬青色地。<a id="a-K0"></a>千由旬黄色地。<a id="a-K1"></a>千由旬赤色地。<a id="a-K2"></a>千由旬白色地。<a id="a-K3"></a>五百由旬是白墡。<a id="a-K4"></a>五百由旬是泥。<a id="a-K5"></a>一一地狱。<a id="a-K6"></a>有十六眷属。<a id="a-K7"></a>云何十六。<a id="a-K8"></a>答曰。<a id="a-K9"></a>一一地狱各有四门。<a id="a-KA"></a>一一门各有四眷属。<a id="a-KB"></a>一名热沙上下没膝地狱。<a id="a-KC"></a>二名恶虫沸屎地狱。<a id="a-KD"></a>有刀道地狱。<a id="a-KE"></a>有雨刀叶地狱。<a id="a-KF"></a>有刀林地狱。<a id="a-KG"></a>如是三种。<a id="a-KH"></a>是第三眷属。<a id="a-KI"></a>第四名热灰河地狱。<a id="a-KJ"></a>如是门门。<a id="a-KK"></a>各有四种眷属。<a id="a-KL"></a>阿毗至狱。<a id="a-KM"></a>通己身及眷属。<a id="a-KN"></a>合有十七。<a id="a-KO"></a>余七地狱亦尔。<a id="a-KP"></a>都合有一百三十六。<a id="a-KQ"></a>诸眷属地狱中。<a id="a-KR"></a>以种种苦治罪人。<a id="a-KS"></a>正地狱中。<a id="a-KT"></a>以一种苦治罪人。<a id="a-KU"></a>阎浮提下。<a id="a-KV"></a>亦有正地狱。<a id="a-KW"></a>阎浮提地上。<a id="a-KX"></a>唯有边地狱。<a id="a-KY"></a>或在山上。<a id="a-KZ"></a>或在谷中。<a id="a-Ka"></a>或在旷野。<a id="a-Kb"></a>或在空中。<a id="a-Kc"></a>弗婆提瞿陀尼。<a id="a-Kd"></a>唯有边地狱。<a id="a-Ke"></a>无正地狱。<a id="a-Kf"></a>郁单越。<a id="a-Kg"></a>无正地狱。<a id="a-Kh"></a>亦无边地狱。<a id="a-Ki"></a>所以者何。<a id="a-Kj"></a>彼是净果报。<a id="a-Kk"></a>问曰。<a id="a-Kl"></a>以何等故。<a id="a-Km"></a>阎浮提下。<a id="a-Kn"></a>有正地狱。<a id="a-Ko"></a>余处则无。<a id="a-Kp"></a>答曰。<a id="a-Kq"></a>阎浮提人。<a id="a-Kr"></a>修善猛利。<a id="a-Ks"></a>作不善业。<a id="a-Kt"></a>亦复猛利。<a id="a-Ku"></a>是故阎浮提。<a id="a-Kv"></a>有正地狱。<a id="a-Kw"></a>余处则无。<a id="a-Kx"></a>问曰。<a id="a-Ky"></a>如余方亦作五无间诸余重业。<a id="a-Kz"></a>为于何处受其报耶。<a id="a-L0"></a>答曰。<a id="a-L1"></a>于此阎浮提下受。<a id="a-L2"></a>问曰。<a id="a-L3"></a>诸地狱卒。<a id="a-L4"></a>为是众生。<a id="a-L5"></a>为非众生耶。<a id="a-L6"></a>若是众生者。<a id="a-L7"></a>多作不善业。<a id="a-L8"></a>当于何处复受此报。<a id="a-L9"></a>若非众生者。<a id="a-LA"></a>昙摩须菩提所说偈。<a id="a-LB"></a>复云何通。<a id="a-LC"></a>如说。</p>
  <p id="aLD">刚强嗔恚人　　常乐作诸恶</p>
  <p id="aLE">见他苦生喜　　死作阎罗卒</p>
  <p id="aLF">答曰。<a id="a-LG"></a>或有说者。<a id="a-LH"></a>是众生数。<a id="a-LI"></a>问曰。<a id="a-LJ"></a>若然者。<a id="a-LK"></a>多作不善业。<a id="a-LL"></a>当于何处复受此报。<a id="a-LM"></a>答曰。<a id="a-LN"></a>即于彼处受报。<a id="a-LO"></a>所以者何。<a id="a-LP"></a>作无间业断善根。<a id="a-LQ"></a>增上邪见者。<a id="a-LR"></a>犹于如受报。<a id="a-LS"></a>况地狱卒。<a id="a-LT"></a>复有说者。<a id="a-LU"></a>非众生数。<a id="a-LV"></a>以诸众生罪业因缘故。<a id="a-LW"></a>实非众生。<a id="a-LX"></a>作众生像。<a id="a-LY"></a>而现其前。<a id="a-LZ"></a>以种种事。<a id="a-La"></a>治诸罪人。<a id="a-Lb"></a>问曰。<a id="a-Lc"></a>若然者。<a id="a-Ld"></a>昙摩须菩提偈云何通。<a id="a-Le"></a>答曰。<a id="a-Lf"></a>此造文颂不必须通。<a id="a-Lg"></a>所以者何。<a id="a-Lh"></a>造文颂。<a id="a-Li"></a>有增有减。<a id="a-Lj"></a>有得有失。<a id="a-Lk"></a>若欲通者。<a id="a-Ll"></a>其事云何。<a id="a-Lm"></a>答曰。<a id="a-Ln"></a>诸以铁锁系缚众生。<a id="a-Lo"></a>诣阎罗王所。<a id="a-Lp"></a>是众生数。<a id="a-Lq"></a>余种种治诸罪人者非众生数。<a id="a-Lr"></a>如是说者好。<a id="a-Ls"></a>地狱众生其形云何。<a id="a-Lt"></a>答曰。<a id="a-Lu"></a>其形如人。<a id="a-Lv"></a>言语云何。<a id="a-Lw"></a>答曰。<a id="a-Lx"></a>初生未受苦痛时。<a id="a-Ly"></a>尽作圣语。<a id="a-Lz"></a>后受苦痛时。<a id="a-M0"></a>虽出苦痛声。<a id="a-M1"></a>乃至无有一言可分别者。<a id="a-M2"></a>但有打棒坏裂之声。</p>
  <p id="aM3">云何名畜生趣。<a id="a-M4"></a>答曰。<a id="a-M5"></a>是畜生趣分。<a id="a-M6"></a>与畜生为伴。<a id="a-M7"></a>乃至广说。<a id="a-M8"></a>以何等故。<a id="a-M9"></a>名畜生趣。<a id="a-MA"></a>答曰。<a id="a-MB"></a>其形傍故行亦傍。<a id="a-MC"></a>其行傍故形亦傍。<a id="a-MD"></a>故名畜生趣。<a id="a-ME"></a>复有说者。<a id="a-MF"></a>作身口意过行。<a id="a-MG"></a>生彼道中。<a id="a-MH"></a>故名畜生趣。<a id="a-MI"></a>复有说者。<a id="a-MJ"></a>畜生者名施设想。<a id="a-MK"></a>施设不必如名尽有其义。<a id="a-ML"></a>复有说者。<a id="a-MM"></a>遍有故名畜生趣。<a id="a-MN"></a>此遍五道中。<a id="a-MO"></a>地狱中有无足者。<a id="a-MP"></a>如能究陀。<a id="a-MQ"></a>有二足者。<a id="a-MR"></a>如乌鸠罗那等。<a id="a-MS"></a>有四足者。<a id="a-MT"></a>如狗等。<a id="a-MU"></a>有多足者。<a id="a-MV"></a>如百足等。<a id="a-MW"></a>饿鬼中亦有无足者。<a id="a-MX"></a>如蛇等。<a id="a-MY"></a>有二足者。<a id="a-MZ"></a>如乌鸠罗那等。<a id="a-Ma"></a>有四足者。<a id="a-Mb"></a>有威德者。<a id="a-Mc"></a>则有象马等。<a id="a-Md"></a>无威德者。<a id="a-Me"></a>唯有狗等。<a id="a-Mf"></a>有多足者。<a id="a-Mg"></a>如百足等。<a id="a-Mh"></a>人中亦有无足者。<a id="a-Mi"></a>如腹行虫等。<a id="a-Mj"></a>有二足者。<a id="a-Mk"></a>如鸿雁等。<a id="a-Ml"></a>有四足者。<a id="a-Mm"></a>如象马等。<a id="a-Mn"></a>有多足者。<a id="a-Mo"></a>如百足等。<a id="a-Mp"></a>天中四天王三十三天。<a id="a-Mq"></a>有二足者。<a id="a-Mr"></a>如雁孔雀等。<a id="a-Ms"></a>有四足者。<a id="a-Mt"></a>如象马等。<a id="a-Mu"></a>自上有二足者。<a id="a-Mv"></a>如雁孔雀鸟等。<a id="a-Mw"></a>问曰。<a id="a-Mx"></a>闻自上诸天。<a id="a-My"></a>亦乘象马。<a id="a-Mz"></a>今言无者。<a id="a-N0"></a>其事云何。<a id="a-N1"></a>答曰。<a id="a-N2"></a>彼众生福业因缘故。<a id="a-N3"></a>作非众生数象马形。<a id="a-N4"></a>以自娱乐。<a id="a-N5"></a>复有说者。<a id="a-N6"></a>以盲冥故。<a id="a-N7"></a>名为畜生。<a id="a-N8"></a>盲冥者。<a id="a-N9"></a>谓无明也。<a id="a-NA"></a>五道之中。<a id="a-NB"></a>无明多者。<a id="a-NC"></a>莫若畜生。<a id="a-ND"></a>问曰。<a id="a-NE"></a>畜生住处正在何所。<a id="a-NF"></a>答曰。<a id="a-NG"></a>根本住处在大海中。<a id="a-NH"></a>诸渚亦有。<a id="a-NI"></a>其形云何。<a id="a-NJ"></a>答曰。<a id="a-NK"></a>其形傍侧。<a id="a-NL"></a>亦有形上向者。<a id="a-NM"></a>如毗舍遮。<a id="a-NN"></a>如伊卢萨迦。<a id="a-NO"></a>如闇卢破鞠罗紧那罗等。<a id="a-NP"></a>言语云何。<a id="a-NQ"></a>答曰。<a id="a-NR"></a>世界初成时。<a id="a-NS"></a>一切众生。<a id="a-NT"></a>尽作圣语。<a id="a-NU"></a>后以饮食过患。<a id="a-NV"></a>时世转恶。<a id="a-NW"></a>谄曲心多。<a id="a-NX"></a>便有种种语。<a id="a-NY"></a>乃至有不能言者。<a id="a-NZ"></a>云何名饿鬼趣。<a id="a-Na"></a>答曰。<a id="a-Nb"></a>是饿鬼分。<a id="a-Nc"></a>乃至广说。<a id="a-Nd"></a>以何等故。<a id="a-Ne"></a>名卑帝梨。<a id="a-Nf"></a>卑帝梨。<a id="a-Ng"></a>秦言祖父。<a id="a-Nh"></a>或有众生。<a id="a-Ni"></a>最初生彼道中。<a id="a-Nj"></a>名为祖父。<a id="a-Nk"></a>后诸众生生彼处。<a id="a-Nl"></a>生彼相续者。<a id="a-Nm"></a>亦名祖父。<a id="a-Nn"></a>是故此趣名为祖父。<a id="a-No"></a>复有说者。<a id="a-Np"></a>众生长夜。<a id="a-Nq"></a>修行广布悭贪之心。<a id="a-Nr"></a>生彼趣中。<a id="a-Ns"></a>故名饿鬼。<a id="a-Nt"></a>复有说者。<a id="a-Nu"></a>此是名施设。<a id="a-Nv"></a>乃至广说。<a id="a-Nw"></a>复有说者。<a id="a-Nx"></a>多饥渴故。<a id="a-Ny"></a>名曰饿鬼。<a id="a-Nz"></a>彼诸众生其腹如山。<a id="a-O0"></a>咽如针孔。<a id="a-O1"></a>于百千岁不闻水声。<a id="a-O2"></a>亦不曾见。<a id="a-O3"></a>何况得触。<a id="a-O4"></a>复有说者。<a id="a-O5"></a>被驱使故名曰饿鬼。<a id="a-O6"></a>彼恒为诸天。<a id="a-O7"></a>处处驱使。<a id="a-O8"></a>是故此趣名曰驱使。<a id="a-O9"></a>复有说者。<a id="a-OA"></a>常于他人有悕望故。<a id="a-OB"></a>名曰饿鬼。<a id="a-OC"></a>以如是等缘故。<a id="a-OD"></a>此趣名饿鬼。<a id="a-OE"></a>问曰。<a id="a-OF"></a>此趣住在何处。<a id="a-OG"></a>答曰。<a id="a-OH"></a>或有说者。<a id="a-OI"></a>阎浮提下五百由旬。<a id="a-OJ"></a>有阎罗王住处。<a id="a-OK"></a>是根本住处。<a id="a-OL"></a>其余诸渚亦有。<a id="a-OM"></a>住阎浮提渚者有二种。<a id="a-ON"></a>一有威德。<a id="a-OO"></a>二无威德。<a id="a-OP"></a>有威德者。<a id="a-OQ"></a>住花林果林种种树下好山林中。<a id="a-OR"></a>亦有宫殿在虚空中者。<a id="a-OS"></a>无威德者。<a id="a-OT"></a>住不净粪秽屎尿之中。<a id="a-OU"></a>弗婆提瞿陀尼。<a id="a-OV"></a>亦有二种。<a id="a-OW"></a>有威德者。<a id="a-OX"></a>无威德者。<a id="a-OY"></a>郁单越唯有威德者。<a id="a-OZ"></a>所以者何。<a id="a-Oa"></a>彼地清净果报处。<a id="a-Ob"></a>四天王三十三天。<a id="a-Oc"></a>唯有威德者。<a id="a-Od"></a>复有说者。<a id="a-Oe"></a>阎浮提西。<a id="a-Of"></a>有五百渚。<a id="a-Og"></a>两渚中间。<a id="a-Oh"></a>有五百饿鬼城。<a id="a-Oi"></a>其二百五十。<a id="a-Oj"></a>有威德者住。<a id="a-Ok"></a>其二百五十。<a id="a-Ol"></a>无威德者住。<a id="a-Om"></a>是故尼弥转轮圣王。<a id="a-On"></a>告御者摩多罗曰。<a id="a-Oo"></a>我欲升天。<a id="a-Op"></a>汝可从是道去。<a id="a-Oq"></a>使吾见诸众生受恶。<a id="a-Or"></a>报者受善报者。<a id="a-Os"></a>尔时摩多罗御者。<a id="a-Ot"></a>即如王教。<a id="a-Ou"></a>从诸城过。<a id="a-Ov"></a>尔时彼王。<a id="a-Ow"></a>罪福俱见。<a id="a-Ox"></a>有威德者。<a id="a-Oy"></a>如诸天子。<a id="a-Oz"></a>头戴天冠。<a id="a-P0"></a>身着天衣。<a id="a-P1"></a>食甘美饮食。<a id="a-P2"></a>各各游戏。<a id="a-P3"></a>而自娱乐。<a id="a-P4"></a>无威德者。<a id="a-P5"></a>裸形无衣。<a id="a-P6"></a>以发自覆。<a id="a-P7"></a>手执瓦器。<a id="a-P8"></a>行乞自活。<a id="a-P9"></a>其形云何。<a id="a-PA"></a>答曰。<a id="a-PB"></a>有上立者。<a id="a-PC"></a>有傍侧者。<a id="a-PD"></a>或面似猪。<a id="a-PE"></a>如壁上画像。<a id="a-PF"></a>言语云何。<a id="a-PG"></a>答曰。<a id="a-PH"></a>世界初成。<a id="a-PI"></a>一切众生。<a id="a-PJ"></a>尽作圣语。<a id="a-PK"></a>余如先说。<a id="a-PL"></a>复有说者。<a id="a-PM"></a>随其死处。<a id="a-PN"></a>往生彼间。<a id="a-PO"></a>如彼本形。<a id="a-PP"></a>随彼本语。<a id="a-PQ"></a>评曰。<a id="a-PR"></a>不应作是说。<a id="a-PS"></a>所以者何。<a id="a-PT"></a>若从无色界死。<a id="a-PU"></a>来生此趣。<a id="a-PV"></a>可无形无言耶。<a id="a-PW"></a>应作是说。<a id="a-PX"></a>随彼生处。<a id="a-PY"></a>形言亦尔。</p>
  <p id="aPZ">人趣云何。<a id="a-Pa"></a>答曰。<a id="a-Pb"></a>是人分。<a id="a-Pc"></a>是人伴侣。<a id="a-Pd"></a>乃至广说。<a id="a-Pe"></a>以何等故。<a id="a-Pf"></a>名摩[少/兔]奢。<a id="a-Pg"></a>摩[少/兔]奢。<a id="a-Ph"></a>秦言意。<a id="a-Pi"></a>昔有王名顶生。<a id="a-Pj"></a>化四天下。<a id="a-Pk"></a>告诸众生。<a id="a-Pl"></a>诸有所作意。<a id="a-Pm"></a>当善思。<a id="a-Pn"></a>当善筹量。<a id="a-Po"></a>当善忆念。<a id="a-Pp"></a>时诸众生即如王教。<a id="a-Pq"></a>诸有所作。<a id="a-Pr"></a>思量忆念。<a id="a-Ps"></a>然后便自有工巧作业种种差别。<a id="a-Pt"></a>以人所作先意思故。<a id="a-Pu"></a>是故名人。<a id="a-Pv"></a>为意如人。<a id="a-Pw"></a>先未有此名时。<a id="a-Px"></a>展转相呼多罗裳伽。<a id="a-Py"></a>亦呼阿婆达荼。<a id="a-Pz"></a>复有说者。<a id="a-Q0"></a>以修下身口意善业。<a id="a-Q1"></a>生彼趣中。<a id="a-Q2"></a>故名人趣。<a id="a-Q3"></a>复有说者。<a id="a-Q4"></a>是名施设。<a id="a-Q5"></a>广说如上。<a id="a-Q6"></a>复有说者。<a id="a-Q7"></a>慢偏多故。<a id="a-Q8"></a>五道之中慢心多者。<a id="a-Q9"></a>莫若于人。<a id="a-QA"></a>是故此趣名为人趣。<a id="a-QB"></a>复有说者。<a id="a-QC"></a>此趣能止息意故五道之中能止息意。<a id="a-QD"></a>莫若人趣。<a id="a-QE"></a>所以者何。<a id="a-QF"></a>人能得解脱分善根达分善根。<a id="a-QG"></a>能亲近善知识等四法。<a id="a-QH"></a>亦能修行亲近善知识等四法。<a id="a-QI"></a>是故此趣名人。<a id="a-QJ"></a>问曰。<a id="a-QK"></a>为住何处。<a id="a-QL"></a>答曰。<a id="a-QM"></a>住四天下。<a id="a-QN"></a>亦住八大渚上。<a id="a-QO"></a>所谓一名拘罗婆。<a id="a-QP"></a>二名乔罗婆。<a id="a-QQ"></a>三名毗地呵。<a id="a-QR"></a>四名苏毗地呵。<a id="a-QS"></a>五者奢吒。<a id="a-QT"></a>六名郁多罗曼提那。<a id="a-QU"></a>七名婆罗。<a id="a-QV"></a>八名遮摩罗。<a id="a-QW"></a>彼拘罗婆乔罗婆二渚。<a id="a-QX"></a>是郁单越眷属。<a id="a-QY"></a>毗地呵苏毗地呵二渚。<a id="a-QZ"></a>是弗婆提。<a id="a-Qa"></a>眷属奢吒郁多罗曼提那二渚。<a id="a-Qb"></a>是瞿陀尼眷属。<a id="a-Qc"></a>婆罗遮摩罗二渚。<a id="a-Qd"></a>是阎浮提眷属。<a id="a-Qe"></a>复有说者。<a id="a-Qf"></a>此二渚是阎浮提。<a id="a-Qg"></a>别名三天下。<a id="a-Qh"></a>二渚亦如是。<a id="a-Qi"></a>复有说者。<a id="a-Qj"></a>此诸渚上。<a id="a-Qk"></a>尽有人住。<a id="a-Ql"></a>但其形短小。<a id="a-Qm"></a>此一一渚。<a id="a-Qn"></a>有五百小渚以为眷属。<a id="a-Qo"></a>或有人住。<a id="a-Qp"></a>或无人住。<a id="a-Qq"></a>问曰。<a id="a-Qr"></a>人形云何。<a id="a-Qs"></a>答曰。<a id="a-Qt"></a>其形上立言语云何。<a id="a-Qu"></a>答曰。<a id="a-Qv"></a>世界初成时。<a id="a-Qw"></a>尽作圣语。<a id="a-Qx"></a>余如上说。<a id="a-Qy"></a>云何天趣。<a id="a-Qz"></a>答曰。<a id="a-R0"></a>天分天伴侣。<a id="a-R1"></a>得天身。<a id="a-R2"></a>乃至广说。<a id="a-R3"></a>以何等故名天趣。<a id="a-R4"></a>答曰。<a id="a-R5"></a>诸趣中胜故。<a id="a-R6"></a>有何等胜。<a id="a-R7"></a>所谓有胜乐胜吉善胜身胜形体胜。<a id="a-R8"></a>有如是胜故名曰天趣。<a id="a-R9"></a>复有说者。<a id="a-RA"></a>行增上身口意善业。<a id="a-RB"></a>生彼趣中故名天趣。<a id="a-RC"></a>复有说者。<a id="a-RD"></a>此名施设。<a id="a-RE"></a>广说如上。<a id="a-RF"></a>复有说者。<a id="a-RG"></a>诸天无昼夜。<a id="a-RH"></a>常以光明自照故名天趣。<a id="a-RI"></a>复有说者。<a id="a-RJ"></a>以善行因缘故。<a id="a-RK"></a>生彼天趣中。<a id="a-RL"></a>常自游戏娱乐故名天趣。<a id="a-RM"></a>为住何处。<a id="a-RN"></a>答曰。<a id="a-RO"></a>住须弥山侧。<a id="a-RP"></a>四边水上。<a id="a-RQ"></a>绕须弥山。<a id="a-RR"></a>广万六千由旬。<a id="a-RS"></a>有杵手天住处。<a id="a-RT"></a>次上万由旬。<a id="a-RU"></a>绕须弥山。<a id="a-RV"></a>广八千由旬。<a id="a-RW"></a>是持花鬘天所住之处。<a id="a-RX"></a>次上万由旬。<a id="a-RY"></a>绕须弥山。<a id="a-RZ"></a>广四千由旬。<a id="a-Ra"></a>是常放逸天所住之处。<a id="a-Rb"></a>次上二万由旬。<a id="a-Rc"></a>绕须弥山。<a id="a-Rd"></a>广二千由旬。<a id="a-Re"></a>是四天王所住之处。<a id="a-Rf"></a>有七种金山。<a id="a-Rg"></a>四天王城天民村落悉在其中。<a id="a-Rh"></a>此处诸天于下最多。<a id="a-Ri"></a>次上四万由旬。<a id="a-Rj"></a>须弥山顶有善见城。<a id="a-Rk"></a>纵广万由旬。<a id="a-Rl"></a>是三十三天所住之处。<a id="a-Rm"></a>须弥山顶纵广几何。<a id="a-Rn"></a>答曰。<a id="a-Ro"></a>周匝四万由旬。<a id="a-Rp"></a>离须弥山顶四万由旬。<a id="a-Rq"></a>中间如云。<a id="a-Rr"></a>有焰摩诸天。<a id="a-Rs"></a>依地而住。<a id="a-Rt"></a>如是次第。<a id="a-Ru"></a>上至善见诸天。<a id="a-Rv"></a>皆依地住。<a id="a-Rw"></a>从善见天。<a id="a-Rx"></a>上至阿迦贰吒天。<a id="a-Ry"></a>亦依地住。</p>
 </body>
</html>