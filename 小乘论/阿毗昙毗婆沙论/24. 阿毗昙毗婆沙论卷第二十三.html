<!doctype html>
<html id="z3IBVkr14t" data-ver="1261">
 <head>
  <meta charset="utf-8">
  <meta author="迦旃延子">
  <meta library="龙藏">
  <meta catalog="小乘论">
  <meta period="北凉">
 </head>
 <body>
  <h1 id="a1">阿毗昙毗婆沙论卷第二十三</h1>
  <h2 id="a2">杂揵度爱敬品第四之二</h2>
  <p id="a3">已说如来身力。<a id="a-4"></a>今当说意力。<a id="a-5"></a>如来有十力。<a id="a-6"></a>所谓是处非处智力。<a id="a-7"></a>乃至漏尽智力。<a id="a-8"></a>问曰力体性是何。<a id="a-9"></a>答曰体性是智体是智身。<a id="a-A"></a>已说体性今当说所以。<a id="a-B"></a>何等是力义。<a id="a-C"></a>答曰不为他所伏义是力义。<a id="a-D"></a>不为他所覆盖义是力义。<a id="a-E"></a>不断伏义是力义。<a id="a-F"></a>害义决定知义能担义最胜义是力义。<a id="a-G"></a>界者宿命智力。<a id="a-H"></a>生死智力。<a id="a-I"></a>在色界余力。<a id="a-J"></a>若是有漏是三界系。<a id="a-K"></a>若无漏者是不系。<a id="a-L"></a>地者宿命智力。<a id="a-M"></a>生死智力。<a id="a-N"></a>在根本四禅地余力。<a id="a-O"></a>有漏者在十一地无漏者在九地。<a id="a-P"></a>依者依欲界身。<a id="a-Q"></a>行者是处非处智力。<a id="a-R"></a>至一切道智力行十六行。<a id="a-S"></a>亦行非行。<a id="a-T"></a>知业法集智力。<a id="a-U"></a>行八行。<a id="a-V"></a>亦行非行。<a id="a-W"></a>第三第四第五第六智力。<a id="a-X"></a>行十二行。<a id="a-Y"></a>亦行非行。<a id="a-Z"></a>宿命智力。<a id="a-a"></a>生死智力。<a id="a-b"></a>行于非行。<a id="a-c"></a>漏尽智力。<a id="a-d"></a>若以境界。<a id="a-e"></a>行于四行。<a id="a-f"></a>若以在身。<a id="a-g"></a>则行十六行。<a id="a-h"></a>亦行非行。<a id="a-i"></a>缘境界者。<a id="a-j"></a>是处非处智力。<a id="a-k"></a>缘一切法。<a id="a-l"></a>知业法集智力。<a id="a-m"></a>缘苦集谛。<a id="a-n"></a>第三第四第五第六智力。<a id="a-o"></a>缘于三谛。<a id="a-p"></a>除灭谛。<a id="a-q"></a>至一切道智力。<a id="a-r"></a>缘于四谛。<a id="a-s"></a>宿命智力。<a id="a-t"></a>缘于前世欲色界五阴。<a id="a-u"></a>生死智力。<a id="a-v"></a>缘于色入。<a id="a-w"></a>漏尽智力。<a id="a-x"></a>若以境界。<a id="a-y"></a>缘于灭谛。<a id="a-z"></a>若以在身。<a id="a-10"></a>缘一切法。<a id="a-11"></a>念处者。<a id="a-12"></a>知欲智力。<a id="a-13"></a>宿命智力。<a id="a-14"></a>是法念处。<a id="a-15"></a>生死智力。<a id="a-16"></a>是身念处。<a id="a-17"></a>漏尽智力。<a id="a-18"></a>若以境界。<a id="a-19"></a>是法念处。<a id="a-1A"></a>若以在身。<a id="a-1B"></a>是四念处。<a id="a-1C"></a>余力是四念处。<a id="a-1D"></a>智者。<a id="a-1E"></a>是处非处智力。<a id="a-1F"></a>至一切道智力是十智。<a id="a-1G"></a>知业法集智力是八智。<a id="a-1H"></a>除灭智道智。<a id="a-1I"></a>第三第四第五第六智力是九智。<a id="a-1J"></a>除灭智宿命智力。<a id="a-1K"></a>如旧阿毗昙人说。<a id="a-1L"></a>是等智尊者婆已说。<a id="a-1M"></a>是四智。<a id="a-1N"></a>法智。<a id="a-1O"></a>比智。<a id="a-1P"></a>苦智。<a id="a-1Q"></a>等智。<a id="a-1R"></a>尊者瞿沙说。<a id="a-1S"></a>是六智。<a id="a-1T"></a>除尽智无生智灭智他心智。<a id="a-1U"></a>评曰应如前说。<a id="a-1V"></a>一等智者。<a id="a-1W"></a>好生死智力。<a id="a-1X"></a>旧阿毗昙人说。<a id="a-1Y"></a>是一等智。<a id="a-1Z"></a>尊者婆已说。<a id="a-1a"></a>是四智。<a id="a-1b"></a>法智。<a id="a-1c"></a>比智。<a id="a-1d"></a>集智。<a id="a-1e"></a>等智真实义者。<a id="a-1f"></a>是一等智漏尽智力。<a id="a-1g"></a>若以境界是六智。<a id="a-1h"></a>除他心智苦智集智道智。<a id="a-1i"></a>若以在身。<a id="a-1j"></a>则有十智。<a id="a-1k"></a>所以者何。<a id="a-1l"></a>此十智于如来身中尽可得故。<a id="a-1m"></a>根者总而言之。<a id="a-1n"></a>则与三根相应。<a id="a-1o"></a>过去未来现在者。<a id="a-1p"></a>是三世法。<a id="a-1q"></a>缘过去未来现在世者。<a id="a-1r"></a>是处非处智力至一切道智力。<a id="a-1s"></a>缘于三世。<a id="a-1t"></a>亦缘非世。<a id="a-1u"></a>第二第三第四第五第六智力。<a id="a-1v"></a>缘于三世。<a id="a-1w"></a>宿命智力过去现在者。<a id="a-1x"></a>缘过去世未来世。<a id="a-1y"></a>当生者缘过去世若不生者。<a id="a-1z"></a>缘于三世。<a id="a-20"></a>生死智力过去者。<a id="a-21"></a>缘过去世。<a id="a-22"></a>现在者。<a id="a-23"></a>缘现在世。<a id="a-24"></a>未来当生者。<a id="a-25"></a>缘未来世不生者。<a id="a-26"></a>缘于三世。<a id="a-27"></a>漏尽智力。<a id="a-28"></a>若以境界。<a id="a-29"></a>缘非世法。<a id="a-2A"></a>若以在身。<a id="a-2B"></a>缘于三世。<a id="a-2C"></a>亦缘非世。<a id="a-2D"></a>善不善无记者。<a id="a-2E"></a>是善缘善。<a id="a-2F"></a>不善无记者。<a id="a-2G"></a>知禅解脱三摩提智力。<a id="a-2H"></a>缘善无记。<a id="a-2I"></a>漏尽智力。<a id="a-2J"></a>若以境界缘善。<a id="a-2K"></a>若以在身缘善不善无记。<a id="a-2L"></a>余力缘三种。<a id="a-2M"></a>系者。<a id="a-2N"></a>宿命智力。<a id="a-2O"></a>生死智力。<a id="a-2P"></a>色界系余力。<a id="a-2Q"></a>有漏者三界系。<a id="a-2R"></a>无漏是不系。<a id="a-2S"></a>缘三界系者。<a id="a-2T"></a>宿命智力。<a id="a-2U"></a>生死智力。<a id="a-2V"></a>缘欲色界系。<a id="a-2W"></a>知业法集智力。<a id="a-2X"></a>缘三界系。<a id="a-2Y"></a>漏尽智力。<a id="a-2Z"></a>若以境界。<a id="a-2a"></a>缘不系。<a id="a-2b"></a>若以在身。<a id="a-2c"></a>缘三界系及不系。<a id="a-2d"></a>余力缘三界系。<a id="a-2e"></a>缘不系。<a id="a-2f"></a>是学无学非学非无学者。<a id="a-2g"></a>宿命智力。<a id="a-2h"></a>生死智力。<a id="a-2i"></a>是非学非无学。<a id="a-2j"></a>余力若是无漏是无学。<a id="a-2k"></a>若是有漏是非学非无学。<a id="a-2l"></a>缘学无学非学非无学者。<a id="a-2m"></a>知业法集智力。<a id="a-2n"></a>宿命智力。<a id="a-2o"></a>生死智力。<a id="a-2p"></a>缘非学非无学。<a id="a-2q"></a>漏尽智力。<a id="a-2r"></a>若以境界。<a id="a-2s"></a>缘非学非无学。<a id="a-2t"></a>若以在身。<a id="a-2u"></a>能缘三种。<a id="a-2v"></a>余力三种尽缘。<a id="a-2w"></a>见道断修道断不断者。<a id="a-2x"></a>宿命智力。<a id="a-2y"></a>生死智力。<a id="a-2z"></a>是修道断。<a id="a-30"></a>余力若有漏。<a id="a-31"></a>是修道断。<a id="a-32"></a>若无漏。<a id="a-33"></a>是不断。<a id="a-34"></a>缘见道断修道断不断者。<a id="a-35"></a>知业法集智力。<a id="a-36"></a>宿命智力。<a id="a-37"></a>缘见道断修道断。<a id="a-38"></a>生死智力。<a id="a-39"></a>缘修道断。<a id="a-3A"></a>漏尽智力。<a id="a-3B"></a>若以境界。<a id="a-3C"></a>缘不断。<a id="a-3D"></a>若以在身。<a id="a-3E"></a>缘于三种。<a id="a-3F"></a>余力三种尽缘。<a id="a-3G"></a>缘名缘义者。<a id="a-3H"></a>知欲智力。<a id="a-3I"></a>生死智力。<a id="a-3J"></a>缘义漏尽智力。<a id="a-3K"></a>若以境界缘义。<a id="a-3L"></a>若以在身。<a id="a-3M"></a>则缘名义。<a id="a-3N"></a>余力亦缘名亦缘义。<a id="a-3O"></a>缘自身他身非身者。<a id="a-3P"></a>是处非处智力。<a id="a-3Q"></a>至一切道智力。<a id="a-3R"></a>缘自身他身。<a id="a-3S"></a>亦缘非身法。<a id="a-3T"></a>漏尽智力。<a id="a-3U"></a>若以境界。<a id="a-3V"></a>缘于非身。<a id="a-3W"></a>若以在身。<a id="a-3X"></a>三种尽缘。<a id="a-3Y"></a>余力缘自身他身。<a id="a-3Z"></a>问曰。<a id="a-3a"></a>此诸力。<a id="a-3b"></a>为从方便生。<a id="a-3c"></a>为从离欲得耶。<a id="a-3d"></a>答曰。<a id="a-3e"></a>可言从方便生亦从离欲得。<a id="a-3f"></a>所以者何。<a id="a-3g"></a>以从三阿僧祇劫积集方便生故。<a id="a-3h"></a>言从方便生。<a id="a-3i"></a>以从离非想非非想处欲得故。<a id="a-3j"></a>言从离欲得。<a id="a-3k"></a>问曰。<a id="a-3l"></a>何处生此力。<a id="a-3m"></a>答曰。<a id="a-3n"></a>依欲界身。<a id="a-3o"></a>生阎浮提非余方。<a id="a-3p"></a>依男子身非女身。<a id="a-3q"></a>问曰。<a id="a-3r"></a>知业法集智力。<a id="a-3s"></a>生死智力。<a id="a-3t"></a>有何差别。<a id="a-3u"></a>答曰。<a id="a-3v"></a>从粗至细是生死智力。<a id="a-3w"></a>从细至粗是知业法集智力。<a id="a-3x"></a>如粗细现见不现见因果。<a id="a-3y"></a>当知亦如是。<a id="a-3z"></a>已说力无畏。<a id="a-40"></a>今当说三藐三佛陀有四无所畏。<a id="a-41"></a>乃至广说。<a id="a-42"></a>问曰。<a id="a-43"></a>无畏体性是何。<a id="a-44"></a>答曰。<a id="a-45"></a>体性是慧身。<a id="a-46"></a>初力是初无畏。<a id="a-47"></a>第十力是第二无畏。<a id="a-48"></a>第二力是第三无畏。<a id="a-49"></a>第七力是第四无畏。<a id="a-4A"></a>一一力摄四无畏。<a id="a-4B"></a>一一无畏摄十力。<a id="a-4C"></a>则有四十力四十无畏。<a id="a-4D"></a>佛略说故。<a id="a-4E"></a>我成就十力四无所畏。<a id="a-4F"></a>广说则成就四十力四十无畏。<a id="a-4G"></a>已说体性。<a id="a-4H"></a>所以今当说。<a id="a-4I"></a>何等是无畏义。<a id="a-4J"></a>答曰。<a id="a-4K"></a>不可动义是无畏义。<a id="a-4L"></a>勇猛义是无畏义。<a id="a-4M"></a>不怯弱义是无畏义。<a id="a-4N"></a>安隐义清净义纯白义是无畏义。</p>
  <p id="a4O">问曰。<a id="a-4P"></a>力即是无畏。<a id="a-4Q"></a>为异无畏耶。<a id="a-4R"></a>答曰诸力即是诸无畏。<a id="a-4S"></a>如先所说。<a id="a-4T"></a>初力即初无畏。<a id="a-4U"></a>乃至广说。<a id="a-4V"></a>问曰。<a id="a-4W"></a>若然者力与无畏。<a id="a-4X"></a>有何差别。<a id="a-4Y"></a>答曰。<a id="a-4Z"></a>无有差别。<a id="a-4a"></a>如说无畏即力力即无畏。<a id="a-4b"></a>复有说者。<a id="a-4c"></a>名即差别。<a id="a-4d"></a>所以者何是名为力是名无畏。<a id="a-4e"></a>复有说者。<a id="a-4f"></a>初立是力。<a id="a-4g"></a>已立不动是无畏。<a id="a-4h"></a>复次有坚强是力。<a id="a-4i"></a>勇决是无畏。<a id="a-4j"></a>复次不为他所伏是力。<a id="a-4k"></a>不怯弱是无畏。<a id="a-4l"></a>复次智是力。<a id="a-4m"></a>办是无畏。<a id="a-4n"></a>复次因是力。<a id="a-4o"></a>果是无畏。<a id="a-4p"></a>复次不为他所盖是力。<a id="a-4q"></a>能盖他是无畏。<a id="a-4r"></a>复次自饶益是力。<a id="a-4s"></a>饶益他是无畏。<a id="a-4t"></a>自利利他亦尔。<a id="a-4u"></a>复次自觉是力。<a id="a-4v"></a>为他说是无畏。<a id="a-4w"></a>积集是力。<a id="a-4x"></a>受用是无畏。<a id="a-4y"></a>受财义是力。<a id="a-4z"></a>分财义是无畏。<a id="a-50"></a>复次知医方是力。<a id="a-51"></a>治他病是无畏。<a id="a-52"></a>复次法义无碍是力。<a id="a-53"></a>辞乐说无碍是无畏。<a id="a-54"></a>复次赞求法义无碍是力。<a id="a-55"></a>赞求辞乐说无碍是无畏。<a id="a-56"></a>诸余分别如力中说。</p>
  <p id="a57">如来有大悲。<a id="a-58"></a>问曰。<a id="a-59"></a>大悲体性是何。<a id="a-5A"></a>答曰。<a id="a-5B"></a>是慧。<a id="a-5C"></a>复有说者是照。<a id="a-5D"></a>评曰不应作是说。<a id="a-5E"></a>如前说者好。<a id="a-5F"></a>大悲当知即是是处非处力。<a id="a-5G"></a>地者是第四禅地。<a id="a-5H"></a>其余分别。<a id="a-5I"></a>应随相说。<a id="a-5J"></a>问曰此中何以唯说力无畏大悲。<a id="a-5K"></a>不说三念处耶。<a id="a-5L"></a>答曰是三种于说法分中。<a id="a-5M"></a>胜三念处不尔。<a id="a-5N"></a>说力则显现自义。<a id="a-5O"></a>说无畏则现摧伏他义。<a id="a-5P"></a>大悲则生欲说法心。<a id="a-5Q"></a>三念处不尔。<a id="a-5R"></a>是故不说。</p>
  <p id="a5S">如来亦说成就七法。<a id="a-5T"></a>彼七法者。<a id="a-5U"></a>当知即是是处非处力。<a id="a-5V"></a>如来若更有余不共法者。<a id="a-5W"></a>当知尽是是处非处力。<a id="a-5X"></a>问曰。<a id="a-5Y"></a>此七为是几智性耶。<a id="a-5Z"></a>答曰知法知量知众。<a id="a-5a"></a>此是一等智。<a id="a-5b"></a>知义者诸作是说。<a id="a-5c"></a>涅槃是第一义者。<a id="a-5d"></a>是六智性。<a id="a-5e"></a>除苦集智他心智道智。<a id="a-5f"></a>诸作是说。<a id="a-5g"></a>一切法是第一义者。<a id="a-5h"></a>是十智性。<a id="a-5i"></a>知时知人。<a id="a-5j"></a>是九智性。<a id="a-5k"></a>除灭智。<a id="a-5l"></a>自知是八知性。<a id="a-5m"></a>除灭智他心智。<a id="a-5n"></a>尊者婆已说曰。<a id="a-5o"></a>自知是四智性。<a id="a-5p"></a>谓法智比智道智等智。<a id="a-5q"></a>评曰如此诸所说。<a id="a-5r"></a>可有是理。<a id="a-5s"></a>但彼经所说七法义。<a id="a-5t"></a>是一等智。<a id="a-5u"></a>如来有五圣智三昧。<a id="a-5v"></a>此亦是是处非处力。<a id="a-5w"></a>五智者。<a id="a-5x"></a>法智比智道智尽智无生智。</p>
  <p id="a5y">云何数灭。<a id="a-5z"></a>云何非数灭。<a id="a-60"></a>乃至广说。<a id="a-61"></a>问曰。<a id="a-62"></a>何故作此论。<a id="a-63"></a>答曰。<a id="a-64"></a>为止并义者意。<a id="a-65"></a>如譬喻者说。<a id="a-66"></a>三种灭无体。<a id="a-67"></a>为止如是说者意。<a id="a-68"></a>欲明三种灭各有体相故而作此论。<a id="a-69"></a>复次所以作此论者。<a id="a-6A"></a>毗婆阇婆提说。<a id="a-6B"></a>三种灭皆是无为。<a id="a-6C"></a>欲止如是说者意。<a id="a-6D"></a>说三种灭。<a id="a-6E"></a>二是无为。<a id="a-6F"></a>一是有为故而作此论。</p>
  <p id="a6G">云何数灭。<a id="a-6H"></a>答曰。<a id="a-6I"></a>若灭得解脱是也。<a id="a-6J"></a>彼法灭。<a id="a-6K"></a>彼得得解脱。<a id="a-6L"></a>得解脱得。<a id="a-6M"></a>是名数灭。<a id="a-6N"></a>云何非数灭。<a id="a-6O"></a>答曰。<a id="a-6P"></a>若灭非解脱是也。<a id="a-6Q"></a>彼法若灭。<a id="a-6R"></a>彼得不得解脱。<a id="a-6S"></a>不得解脱得。<a id="a-6T"></a>是名非数灭。<a id="a-6U"></a>云何无常灭。<a id="a-6V"></a>答曰。<a id="a-6W"></a>诸行散灭是也。<a id="a-6X"></a>无常灭。<a id="a-6Y"></a>散灭诸行。<a id="a-6Z"></a>非如散豆谷等。<a id="a-6a"></a>无常灭。<a id="a-6b"></a>令诸行于前一刹那能有所作。<a id="a-6c"></a>于后刹那。<a id="a-6d"></a>更不能有所作。<a id="a-6e"></a>非无行体。<a id="a-6f"></a>止其所作故。<a id="a-6g"></a>作如是说。<a id="a-6h"></a>问曰。<a id="a-6i"></a>非数灭无常灭。<a id="a-6j"></a>有何差别。<a id="a-6k"></a>答曰。<a id="a-6l"></a>非数灭者。<a id="a-6m"></a>疾瘦困厄自作他作苦恼种种魔事。<a id="a-6n"></a>如是随世等法。<a id="a-6o"></a>若得解脱。<a id="a-6p"></a>是名非数灭。<a id="a-6q"></a>若说疾瘦困厄自作他作苦恼种种魔事等法。<a id="a-6r"></a>若得解脱。<a id="a-6s"></a>是名有漏诸行得非数灭。<a id="a-6t"></a>若说随世等法。<a id="a-6u"></a>若得解脱。<a id="a-6v"></a>是名无漏诸行得非数灭。<a id="a-6w"></a>所以者何无漏诸行。<a id="a-6x"></a>亦在世故。<a id="a-6y"></a>无常灭者。<a id="a-6z"></a>令诸行散灭。<a id="a-70"></a>乃至广说。<a id="a-71"></a>问曰。<a id="a-72"></a>何故但问非数灭无常灭。<a id="a-73"></a>不问数灭耶。<a id="a-74"></a>答曰。<a id="a-75"></a>或有说者。<a id="a-76"></a>彼作经者意欲尔。<a id="a-77"></a>乃至广说。<a id="a-78"></a>复有说者。<a id="a-79"></a>先已说差别。<a id="a-7A"></a>如说云何数灭。<a id="a-7B"></a>其灭者是解脱。<a id="a-7C"></a>乃至广说。<a id="a-7D"></a>二灭者非解脱。<a id="a-7E"></a>是以问其差别。<a id="a-7F"></a>复有说者以此二灭俱不用功灭故。<a id="a-7G"></a>复有说者尽应问三种灭差别。<a id="a-7H"></a>云何数灭。<a id="a-7I"></a>答曰。<a id="a-7J"></a>若灭是解脱不系相。<a id="a-7K"></a>非数灭者。<a id="a-7L"></a>是解脱非不系相。<a id="a-7M"></a>无常灭。<a id="a-7N"></a>非是解脱。<a id="a-7O"></a>亦非不系相。<a id="a-7P"></a>复有说者。<a id="a-7Q"></a>数灭三世阴入界中可得。<a id="a-7R"></a>非数灭未来世不生法中可得。<a id="a-7S"></a>无常灭现在世中可得。<a id="a-7T"></a>复有说者。<a id="a-7U"></a>数灭是善。<a id="a-7V"></a>彼得亦善。<a id="a-7W"></a>非数灭是无记。<a id="a-7X"></a>彼得亦是无记。<a id="a-7Y"></a>无常灭有三种。<a id="a-7Z"></a>彼得亦有三种。<a id="a-7a"></a>复有说者。<a id="a-7b"></a>数灭是不系。<a id="a-7c"></a>彼得是系不系。<a id="a-7d"></a>非数灭是不系。<a id="a-7e"></a>彼得是系。<a id="a-7f"></a>无常是系不系。<a id="a-7g"></a>彼得亦是系不系。<a id="a-7h"></a>复有说者。<a id="a-7i"></a>数灭是非学非无学。<a id="a-7j"></a>彼得是学无学非学非无学。<a id="a-7k"></a>非数灭是非学非无学。<a id="a-7l"></a>彼得亦是非学非无学。<a id="a-7m"></a>无常灭三种。<a id="a-7n"></a>彼得亦三种。<a id="a-7o"></a>复有说者。<a id="a-7p"></a>数灭是不断。<a id="a-7q"></a>彼得或修道断。<a id="a-7r"></a>或不断。<a id="a-7s"></a>非数灭是不断。<a id="a-7t"></a>彼得是修道断。<a id="a-7u"></a>无常灭三种。<a id="a-7v"></a>彼得亦三种。<a id="a-7w"></a>复有说者。<a id="a-7x"></a>数灭是道果。<a id="a-7y"></a>彼得或是道是道果。<a id="a-7z"></a>或非道非道果。<a id="a-80"></a>非数灭非道果。<a id="a-81"></a>彼得非道非道果。<a id="a-82"></a>无常灭或是道非道果。<a id="a-83"></a>或是道亦道果。<a id="a-84"></a>或非道非道果。<a id="a-85"></a>彼得亦尔。<a id="a-86"></a>复有说者。<a id="a-87"></a>数灭是灭谛所摄。<a id="a-88"></a>彼得是三谛所摄。<a id="a-89"></a>非数灭非灭谛所摄。<a id="a-8A"></a>彼得苦集谛所摄。<a id="a-8B"></a>无常灭三种谛所摄。<a id="a-8C"></a>得亦尔。</p>
  <p id="a8D">问曰。<a id="a-8E"></a>何等是数灭义。<a id="a-8F"></a>答曰。<a id="a-8G"></a>数者是慧。<a id="a-8H"></a>灭是慧果。<a id="a-8I"></a>故名数灭。<a id="a-8J"></a>复有说者。<a id="a-8K"></a>别数得故。<a id="a-8L"></a>言是数灭。<a id="a-8M"></a>如见苦时苦忍苦智所得别。<a id="a-8N"></a>见集见灭见道所得亦别。<a id="a-8O"></a>故名数灭。<a id="a-8P"></a>复有说者。<a id="a-8Q"></a>以难得多用功故。<a id="a-8R"></a>名为数灭。<a id="a-8S"></a>问曰。<a id="a-8T"></a>此灭为是一体。<a id="a-8U"></a>为是多体耶。<a id="a-8V"></a>答曰。<a id="a-8W"></a>或有说者。<a id="a-8X"></a>是一体。<a id="a-8Y"></a>问曰。<a id="a-8Z"></a>若是一体者。<a id="a-8a"></a>证见道所断诸结灭时。<a id="a-8b"></a>亦证修道所断。<a id="a-8c"></a>诸结灭不耶。<a id="a-8d"></a>若证者则修道无用。<a id="a-8e"></a>若不证者。<a id="a-8f"></a>云何一体法。<a id="a-8g"></a>少分证少分不证。<a id="a-8h"></a>复有说者。<a id="a-8i"></a>灭体有五见苦所断烦恼灭。<a id="a-8j"></a>是一种。<a id="a-8k"></a>乃至修道所断烦恼灭。<a id="a-8l"></a>是第五种。<a id="a-8m"></a>问曰。<a id="a-8n"></a>此亦有过。<a id="a-8o"></a>所以者何。<a id="a-8p"></a>如证欲界修道所断上上使灭时。<a id="a-8q"></a>复证余品使灭不耶。<a id="a-8r"></a>若当证者。<a id="a-8s"></a>余品对治道。<a id="a-8t"></a>则无功用。<a id="a-8u"></a>若不证者。<a id="a-8v"></a>云何一体法。<a id="a-8w"></a>少分证少分不证。<a id="a-8x"></a>复有说者。<a id="a-8y"></a>灭体有十三。<a id="a-8z"></a>见道所断有四。<a id="a-90"></a>修道所断有九。<a id="a-91"></a>问曰。<a id="a-92"></a>此亦有过。<a id="a-93"></a>所以者何。<a id="a-94"></a>若证欲界修道所断灭时。<a id="a-95"></a>复证初禅修道所断灭不。<a id="a-96"></a>若证不证。<a id="a-97"></a>俱同前过。<a id="a-98"></a>评曰。<a id="a-99"></a>应作是说。<a id="a-9A"></a>随有漏法体灭体亦尔。<a id="a-9B"></a>问曰。<a id="a-9C"></a>若然者。<a id="a-9D"></a>先何故问涅槃为一体为多体耶。<a id="a-9E"></a>答曰。<a id="a-9F"></a>先应作是问。<a id="a-9G"></a>若一众生。<a id="a-9H"></a>证一法灭时。<a id="a-9I"></a>一切众生。<a id="a-9J"></a>亦同证此灭不耶。<a id="a-9K"></a>若同者。<a id="a-9L"></a>云何涅槃不是共法。<a id="a-9M"></a>一众生得涅槃时。<a id="a-9N"></a>一切众生。<a id="a-9O"></a>亦应得涅槃。<a id="a-9P"></a>若异者。<a id="a-9Q"></a>云何涅槃非是相似法耶。<a id="a-9R"></a>此经复云何通。<a id="a-9S"></a>如说如来解脱。<a id="a-9T"></a>阿罗汉解脱等。<a id="a-9U"></a>无差别。<a id="a-9V"></a>答曰。<a id="a-9W"></a>应作是说。<a id="a-9X"></a>如一众生证此法。<a id="a-9Y"></a>一切众生亦同证此法。<a id="a-9Z"></a>问曰。<a id="a-9a"></a>若然者。<a id="a-9b"></a>云何涅槃不是共法耶。<a id="a-9c"></a>答曰。<a id="a-9d"></a>以体言之则同。<a id="a-9e"></a>以得言之则异。<a id="a-9f"></a>所以者何。<a id="a-9g"></a>以诸得各异故。<a id="a-9h"></a>问曰。<a id="a-9i"></a>若然者。<a id="a-9j"></a>云何不一众生得涅槃时。<a id="a-9k"></a>一切众生亦得涅槃耶。<a id="a-9l"></a>答曰。<a id="a-9m"></a>若成就涅槃得者得涅槃。<a id="a-9n"></a>若不成就得者。<a id="a-9o"></a>不得涅槃。<a id="a-9p"></a>复有说者若一众生。<a id="a-9q"></a>证此灭时。<a id="a-9r"></a>余众生所证者各异。<a id="a-9s"></a>问曰。<a id="a-9t"></a>若然者。<a id="a-9u"></a>云何涅槃非是相似法。<a id="a-9v"></a>答曰。<a id="a-9w"></a>言非相似者。<a id="a-9x"></a>非相似因。<a id="a-9y"></a>以涅槃无相似因故。<a id="a-9z"></a>言非相似法。<a id="a-A0"></a>问曰。<a id="a-A1"></a>若然者。<a id="a-A2"></a>苦法忍无相似因。<a id="a-A3"></a>亦是非相似法耶。<a id="a-A4"></a>答曰。<a id="a-A5"></a>苦法忍虽不从相似因生。<a id="a-A6"></a>而能与他作相似因。<a id="a-A7"></a>涅槃不从相似因生。<a id="a-A8"></a>亦不与他作相似因。<a id="a-A9"></a>复有说者。<a id="a-AA"></a>以不同故。<a id="a-AB"></a>言不相似。<a id="a-AC"></a>有为法性同。<a id="a-AD"></a>云何性同。<a id="a-AE"></a>同在世。<a id="a-AF"></a>同是阴。<a id="a-AG"></a>同是苦。<a id="a-AH"></a>无有一法是常是善者。<a id="a-AI"></a>复有说者。<a id="a-AJ"></a>世法是同。<a id="a-AK"></a>彼非世故不同。<a id="a-AL"></a>如是阴法苦法诸生法诸趣法。<a id="a-AM"></a>当知亦尔。<a id="a-AN"></a>复有说者。<a id="a-AO"></a>前后是相似。<a id="a-AP"></a>彼法无前后。<a id="a-AQ"></a>故言不相似。<a id="a-AR"></a>如前后。<a id="a-AS"></a>上中下法亦如是。<a id="a-AT"></a>如来解脱。<a id="a-AU"></a>罗汉解脱。<a id="a-AV"></a>此经云何通者。<a id="a-AW"></a>以俱是常是善故。<a id="a-AX"></a>复有说者。<a id="a-AY"></a>以在一身中决定俱有故。<a id="a-AZ"></a>所以者何。<a id="a-Aa"></a>一切众生尽有三种菩提性。<a id="a-Ab"></a>所谓佛辟支佛声闻菩提。<a id="a-Ac"></a>若从佛道去。<a id="a-Ad"></a>亦证此法。<a id="a-Ae"></a>若从辟支佛声闻道去。<a id="a-Af"></a>亦证此法。<a id="a-Ag"></a>是故言无差别。<a id="a-Ah"></a>评曰。<a id="a-Ai"></a>不应作是说。<a id="a-Aj"></a>如前说者好。</p>
  <p id="aAk">问曰。<a id="a-Al"></a>外物中数灭为有得者不耶。<a id="a-Am"></a>若得者众生不成就外法云何得。<a id="a-An"></a>若得者此经复云何通。<a id="a-Ao"></a>如说诸长老。<a id="a-Ap"></a>我断一切爱。<a id="a-Aq"></a>得内解脱。<a id="a-Ar"></a>若不得者此经复云何通。<a id="a-As"></a>如说云何断界。<a id="a-At"></a>答曰。<a id="a-Au"></a>一切诸行断。<a id="a-Av"></a>是名断界。<a id="a-Aw"></a>乃至广说。<a id="a-Ax"></a>答曰。<a id="a-Ay"></a>应作是说有得者。<a id="a-Az"></a>问曰。<a id="a-B0"></a>若然者不成就外法。<a id="a-B1"></a>云何得耶。<a id="a-B2"></a>答曰。<a id="a-B3"></a>虽不成就外法。<a id="a-B4"></a>而得外法数灭。<a id="a-B5"></a>如过去未来命等八根。<a id="a-B6"></a>虽不成就。<a id="a-B7"></a>得其数灭。<a id="a-B8"></a>我断一切爱。<a id="a-B9"></a>得内解脱。<a id="a-BA"></a>此经云何通者。<a id="a-BB"></a>此说若内得解脱。<a id="a-BC"></a>当知外法亦得解脱。<a id="a-BD"></a>复有说者。<a id="a-BE"></a>以此解脱从自身修方便得。<a id="a-BF"></a>不由外人修方便得。<a id="a-BG"></a>是故言得内解脱。<a id="a-BH"></a>复有说者。<a id="a-BI"></a>不得外法中数灭。<a id="a-BJ"></a>问曰。<a id="a-BK"></a>若然者此经云何通。<a id="a-BL"></a>如说一切诸行。<a id="a-BM"></a>断名断界。<a id="a-BN"></a>乃至广说。<a id="a-BO"></a>答曰。<a id="a-BP"></a>有二种一切。<a id="a-BQ"></a>有分。<a id="a-BR"></a>一切。<a id="a-BS"></a>有一切一切。<a id="a-BT"></a>此中说分一切。<a id="a-BU"></a>故言一切。<a id="a-BV"></a>复有说者。<a id="a-BW"></a>外物中有数灭。<a id="a-BX"></a>而不可得。<a id="a-BY"></a>评曰。<a id="a-BZ"></a>不应作是说。<a id="a-Ba"></a>宁当说无。<a id="a-Bb"></a>不应说有而不可得。<a id="a-Bc"></a>何用是无。<a id="a-Bd"></a>用物为亦有亦得。<a id="a-Be"></a>如是说者好。<a id="a-Bf"></a>若当外物数灭不可得者。<a id="a-Bg"></a>则违波伽罗那经。<a id="a-Bh"></a>如说云何得作证法。<a id="a-Bi"></a>答言。<a id="a-Bj"></a>一切善法。<a id="a-Bk"></a>此法是善。<a id="a-Bl"></a>亦得可得证。<a id="a-Bm"></a>欲令无如是过故。<a id="a-Bn"></a>说言可得。</p>
  <p id="aBo">问曰。<a id="a-Bp"></a>此数灭体。<a id="a-Bq"></a>为是阴为非阴耶。<a id="a-Br"></a>若是阴者。<a id="a-Bs"></a>何不本是涅槃。<a id="a-Bt"></a>何以故。<a id="a-Bu"></a>先有诸阴故。<a id="a-Bv"></a>若非阴者。<a id="a-Bw"></a>云何为无所有法。<a id="a-Bx"></a>而修于道。<a id="a-By"></a>答曰。<a id="a-Bz"></a>应作是说。<a id="a-C0"></a>体非是阴亦非阴。<a id="a-C1"></a>然从色阴乃至识阴体得之。<a id="a-C2"></a>此数灭亦名涅槃亦名不相似。<a id="a-C3"></a>亦名非品亦名无跋那(跋那秦言色亦言性亦言称赞亦言字)。<a id="a-C4"></a>亦言最胜亦名智。<a id="a-C5"></a>亦名应亦名不亲近。<a id="a-C6"></a>亦名不修亦名可乐。<a id="a-C7"></a>亦名近亦名妙亦名离。<a id="a-C8"></a>问曰。<a id="a-C9"></a>何故言涅槃。<a id="a-CA"></a>答曰。<a id="a-CB"></a>槃那言林。<a id="a-CC"></a>涅者言离。<a id="a-CD"></a>永离阴林离三火林离四林。<a id="a-CE"></a>故言涅槃。<a id="a-CF"></a>复次不织义是涅槃。<a id="a-CG"></a>如先说。<a id="a-CH"></a>何故名不相似者。<a id="a-CI"></a>无相似因故。<a id="a-CJ"></a>如先说。<a id="a-CK"></a>无上中下等故。<a id="a-CL"></a>何故名非品者。<a id="a-CM"></a>离诸品故。<a id="a-CN"></a>如说有为法体性是品。<a id="a-CO"></a>诸作是说。<a id="a-CP"></a>有住相者。<a id="a-CQ"></a>四相及彼法五法。<a id="a-CR"></a>是俱生品。<a id="a-CS"></a>诸作是说。<a id="a-CT"></a>无住相者。<a id="a-CU"></a>三相及彼法四法。<a id="a-CV"></a>是俱生品。<a id="a-CW"></a>彼法无如是相故。<a id="a-CX"></a>名为非品。<a id="a-CY"></a>复有说者。<a id="a-CZ"></a>世是品法。<a id="a-Ca"></a>彼法离世。<a id="a-Cb"></a>名为非品。<a id="a-Cc"></a>诸阴诸苦诸生诸趣说亦如是。<a id="a-Cd"></a>何故名无跋那者。<a id="a-Ce"></a>称赞之体。<a id="a-Cf"></a>已自成故。<a id="a-Cg"></a>不待复更称赞。<a id="a-Ch"></a>如人本性贤善。<a id="a-Ci"></a>不待称赞。<a id="a-Cj"></a>本贤善故。<a id="a-Ck"></a>彼亦如是。<a id="a-Cl"></a>复次有为法中。<a id="a-Cm"></a>或以因称果。<a id="a-Cn"></a>或以果称因。<a id="a-Co"></a>彼法无果可以称因。<a id="a-Cp"></a>无因可以称果。<a id="a-Cq"></a>复次诸圣亲证此法故。<a id="a-Cr"></a>不待称赞。<a id="a-Cs"></a>复次不称赞者。<a id="a-Ct"></a>有无边称故。<a id="a-Cu"></a>如人大德言。<a id="a-Cv"></a>此人德不可说。<a id="a-Cw"></a>彼亦如是。<a id="a-Cx"></a>复次不可称赞者。<a id="a-Cy"></a>周匝有美称故。<a id="a-Cz"></a>如净明珠周匝除闇。<a id="a-D0"></a>彼亦如是。<a id="a-D1"></a>亦如阿波那加珠所在之处。<a id="a-D2"></a>而便安立。<a id="a-D3"></a>如是若解脱得。<a id="a-D4"></a>在人身中。<a id="a-D5"></a>此身名为安立。<a id="a-D6"></a>复次不可称赞者。<a id="a-D7"></a>名为非称。<a id="a-D8"></a>无有人能如法说其过者。<a id="a-D9"></a>名为非称。<a id="a-DA"></a>复有说者。<a id="a-DB"></a>离诸性故。<a id="a-DC"></a>言无跋那。<a id="a-DD"></a>此中无刹利婆罗门居士首陀性故。<a id="a-DE"></a>言无跋那。<a id="a-DF"></a>亦无青黄等色故。<a id="a-DG"></a>言无跋那。<a id="a-DH"></a>有为法。<a id="a-DI"></a>或性是色。<a id="a-DJ"></a>或依色。<a id="a-DK"></a>或为色作所依。<a id="a-DL"></a>彼法性。<a id="a-DM"></a>非是色。<a id="a-DN"></a>亦非依色。<a id="a-DO"></a>亦不为色作所依。<a id="a-DP"></a>何故名最胜者。<a id="a-DQ"></a>以上妙故名最胜。<a id="a-DR"></a>如世间以上妙饮食衣服缨络等故名最胜。<a id="a-DS"></a>尊者瞿沙说曰。<a id="a-DT"></a>彼法是最胜。<a id="a-DU"></a>以是通畅究竟法故。<a id="a-DV"></a>何故名智者。<a id="a-DW"></a>以智果故。<a id="a-DX"></a>如经中说。<a id="a-DY"></a>六入是业。<a id="a-DZ"></a>六入是业果。<a id="a-Da"></a>以业名说。<a id="a-Db"></a>如断是智果以智名说。<a id="a-Dc"></a>如天眼天耳是通果以通名说。<a id="a-Dd"></a>彼亦如是。<a id="a-De"></a>是智果故。<a id="a-Df"></a>以智名说。<a id="a-Dg"></a>何故名应者。<a id="a-Dh"></a>应受供养故名应。<a id="a-Di"></a>世界所有上供。<a id="a-Dj"></a>尽应受故。<a id="a-Dk"></a>何故名不亲近者。<a id="a-Dl"></a>以无可亲近故。<a id="a-Dm"></a>有为法以贪其果。<a id="a-Dn"></a>而亲近之。<a id="a-Do"></a>如人为贪荫凉花果故亲近于树。<a id="a-Dp"></a>彼法与上相违故。<a id="a-Dq"></a>名不亲近。<a id="a-Dr"></a>问曰。<a id="a-Ds"></a>若说不亲近者。<a id="a-Dt"></a>何以故。<a id="a-Du"></a>经中说亲近明人耶。<a id="a-Dv"></a>答曰。<a id="a-Dw"></a>以得智故。<a id="a-Dx"></a>明人者佛若佛弟子。<a id="a-Dy"></a>以亲近故。<a id="a-Dz"></a>得所缘忍智及成就得。<a id="a-E0"></a>是故说亲近。<a id="a-E1"></a>复有说者。<a id="a-E2"></a>明人所依去故说亲近。<a id="a-E3"></a>如说阿罗汉去至涅槃何故名不修者。<a id="a-E4"></a>以不在身中。<a id="a-E5"></a>若法住在身中者。<a id="a-E6"></a>修彼法。<a id="a-E7"></a>不在身中。<a id="a-E8"></a>是故不修。<a id="a-E9"></a>复有说者。<a id="a-EA"></a>以无可修法故。<a id="a-EB"></a>如阿毗昙所说。<a id="a-EC"></a>修法彼中无故。<a id="a-ED"></a>名曰不修。<a id="a-EE"></a>复有说者。<a id="a-EF"></a>以无可亲近事故。<a id="a-EG"></a>所以不修。<a id="a-EH"></a>问曰。<a id="a-EI"></a>若不修者此偈云何通。<a id="a-EJ"></a>如偈说。</p>
  <p id="aEK">瞿昙坐树下　　禅思不放逸</p>
  <p id="aEL">不久履道迹　　涅槃在心中</p>
  <p id="aEM">答曰。<a id="a-EN"></a>如尊者波奢所说言。<a id="a-EO"></a>涅槃在心中者。<a id="a-EP"></a>心中成就涅槃得故。<a id="a-EQ"></a>何故名可乐者。<a id="a-ER"></a>以离一切苦故。<a id="a-ES"></a>圣人畏苦涅槃。<a id="a-ET"></a>无身心苦故。<a id="a-EU"></a>圣人乐之。<a id="a-EV"></a>如苦恶戒生死增长老死。<a id="a-EW"></a>说亦如是。<a id="a-EX"></a>世尊经说时。<a id="a-EY"></a>解脱是乐法。<a id="a-EZ"></a>无漏戒是乐戒者。<a id="a-Ea"></a>以能到涅槃故。<a id="a-Eb"></a>何故名近者。<a id="a-Ec"></a>以是有法故。<a id="a-Ed"></a>或有说是非有法。<a id="a-Ee"></a>而彼法实有体性。<a id="a-Ef"></a>是故说近。<a id="a-Eg"></a>以是事故。<a id="a-Eh"></a>世尊经说。<a id="a-Ei"></a>行者精进成就十五法。<a id="a-Ej"></a>是名学迹。<a id="a-Ek"></a>得近涅槃。<a id="a-El"></a>复次不选择身故名近。<a id="a-Em"></a>若刹利修道。<a id="a-En"></a>即证婆罗门毗舍首陀修道亦证。<a id="a-Eo"></a>复次不选择处所故名近。<a id="a-Ep"></a>若于村落。<a id="a-Eq"></a>若于静处。<a id="a-Er"></a>修道即得。<a id="a-Es"></a>复次以是近观故名近。<a id="a-Et"></a>诸圣起缘。<a id="a-Eu"></a>彼忍智现在前。<a id="a-Ev"></a>正观此法。<a id="a-Ew"></a>如在目前。<a id="a-Ex"></a>复次以比相故知近。<a id="a-Ey"></a>如波伽罗那经所说。<a id="a-Ez"></a>云何远法。<a id="a-F0"></a>谓过去未来法。<a id="a-F1"></a>云何近法。<a id="a-F2"></a>谓现在前。<a id="a-F3"></a>及无为法。<a id="a-F4"></a>复次住近处得故名处近。<a id="a-F5"></a>近处者谓现在世现在世证故名近。<a id="a-F6"></a>复次舍近法得故名近。<a id="a-F7"></a>近法名现在。<a id="a-F8"></a>圣人舍现在。<a id="a-F9"></a>法入涅槃故名近。<a id="a-FA"></a>尊者瞿沙说曰。<a id="a-FB"></a>精勤次第趣向。<a id="a-FC"></a>修正方便者得故名近。<a id="a-FD"></a>复次圣道所依身定故。<a id="a-FE"></a>此法不尔名近。<a id="a-FF"></a>若依此身。<a id="a-FG"></a>应起圣道。<a id="a-FH"></a>余身不能。<a id="a-FI"></a>涅槃不尔。<a id="a-FJ"></a>随修道所依身则能证。<a id="a-FK"></a>是名为近。<a id="a-FL"></a>问曰。<a id="a-FM"></a>何故名妙耶。<a id="a-FN"></a>如道亦是妙。<a id="a-FO"></a>何以独称涅槃为妙。<a id="a-FP"></a>波伽罗那所说。<a id="a-FQ"></a>云何妙法。<a id="a-FR"></a>无漏善法是也。<a id="a-FS"></a>答曰。<a id="a-FT"></a>道虽是妙。<a id="a-FU"></a>涅槃是妙中妙。<a id="a-FV"></a>复次道虽是妙。<a id="a-FW"></a>杂无常过故。<a id="a-FX"></a>涅槃不尔。<a id="a-FY"></a>复次道有对治厌恶善根故。<a id="a-FZ"></a>如空空三昧无相无相三昧无愿无愿三昧。<a id="a-Fa"></a>无有善法能厌恶涅槃者故名为妙。<a id="a-Fb"></a>问曰。<a id="a-Fc"></a>涅槃何故名离耶。<a id="a-Fd"></a>如道亦是离相。<a id="a-Fe"></a>如波伽罗那所说。<a id="a-Ff"></a>云何离法。<a id="a-Fg"></a>答言。<a id="a-Fh"></a>欲界系。<a id="a-Fi"></a>或色无色界系。<a id="a-Fj"></a>出要寂静善定学法无学法。<a id="a-Fk"></a>数灭等法是也。<a id="a-Fl"></a>答曰。<a id="a-Fm"></a>涅槃唯是离道是离是可离。<a id="a-Fn"></a>复次舍一切法故言离。<a id="a-Fo"></a>有漏法有二种舍。<a id="a-Fp"></a>一者离欲舍。<a id="a-Fq"></a>二者弃舍。<a id="a-Fr"></a>无漏有为法。<a id="a-Fs"></a>虽无离欲舍。<a id="a-Ft"></a>而有弃舍。<a id="a-Fu"></a>涅槃无离欲舍。<a id="a-Fv"></a>亦无弃舍。<a id="a-Fw"></a>复次第一义是离。<a id="a-Fx"></a>以色故离欲。<a id="a-Fy"></a>以无色故离色。<a id="a-Fz"></a>诸有所作。<a id="a-G0"></a>诸有所思。<a id="a-G1"></a>以涅槃故离。</p>
  <p id="aG2">云何非数灭。<a id="a-G3"></a>答曰。<a id="a-G4"></a>是灭非解脱。<a id="a-G5"></a>问曰。<a id="a-G6"></a>何故名非数灭。<a id="a-G7"></a>答曰。<a id="a-G8"></a>不以功作而得。<a id="a-G9"></a>是名非数灭。<a id="a-GA"></a>所以者何。<a id="a-GB"></a>如人住此四方所有色声香味触。<a id="a-GC"></a>是五识身所缘法。<a id="a-GD"></a>不以功作而住。<a id="a-GE"></a>不生法中。<a id="a-GF"></a>故非数灭。<a id="a-GG"></a>问曰。<a id="a-GH"></a>以何法能得此法耶。<a id="a-GI"></a>答曰。<a id="a-GJ"></a>或有说者。<a id="a-GK"></a>以过去未来阴入界。<a id="a-GL"></a>非现在世。<a id="a-GM"></a>所以者何。<a id="a-GN"></a>以阴入界现在身中可得故。<a id="a-GO"></a>如此说者。<a id="a-GP"></a>一一刹那中。<a id="a-GQ"></a>有失有得。<a id="a-GR"></a>刹那生时失。<a id="a-GS"></a>刹那灭时得。<a id="a-GT"></a>复有说者。<a id="a-GU"></a>未来世中得非过去。<a id="a-GV"></a>所以者何。<a id="a-GW"></a>过去诸阴。<a id="a-GX"></a>曾在身中。<a id="a-GY"></a>今日阴即在身故。<a id="a-GZ"></a>此说亦有过。<a id="a-Ga"></a>所以者何。<a id="a-Gb"></a>未来法生时。<a id="a-Gc"></a>此法亦舍故。<a id="a-Gd"></a>评曰。<a id="a-Ge"></a>于未来不生法中得。<a id="a-Gf"></a>如是说者好。<a id="a-Gg"></a>以是故。<a id="a-Gh"></a>一切时常增益。<a id="a-Gi"></a>问曰。<a id="a-Gj"></a>数灭多。<a id="a-Gk"></a>非数灭多耶。<a id="a-Gl"></a>答曰。<a id="a-Gm"></a>或有说者。<a id="a-Gn"></a>数灭多。<a id="a-Go"></a>非数灭少。<a id="a-Gp"></a>所以者何。<a id="a-Gq"></a>数灭于过去未来现在法中得。<a id="a-Gr"></a>非数灭唯未来不生法中得故。<a id="a-Gs"></a>复有说者。<a id="a-Gt"></a>非数灭多。<a id="a-Gu"></a>数灭少。<a id="a-Gv"></a>所以者何。<a id="a-Gw"></a>非数灭有漏无漏法中得。<a id="a-Gx"></a>数灭唯有漏法中得故。<a id="a-Gy"></a>评曰。<a id="a-Gz"></a>应作是说。<a id="a-H0"></a>此二法俱无量无边。<a id="a-H1"></a>以是事故应作四句。<a id="a-H2"></a>有法是数灭所得非非数灭所得。<a id="a-H3"></a>有法非数灭所得非是数灭所得。<a id="a-H4"></a>有法亦数灭所得亦非数灭所得。<a id="a-H5"></a>有法非数灭所得亦非非数灭所得。<a id="a-H6"></a>初句者过去现在有漏法。<a id="a-H7"></a>及未来世生者是也。<a id="a-H8"></a>第二句者未来世不生无漏法是也。<a id="a-H9"></a>第三句者谓未来世不生有漏法是。<a id="a-HA"></a>第四句者谓过去现在无漏法。<a id="a-HB"></a>未来世必生无漏法是也。</p>
  <p id="aHC">如住此凡夫人得五道中五识非数灭。<a id="a-HD"></a>所以者何。<a id="a-HE"></a>彼中所有色声香味触。<a id="a-HF"></a>缘彼识住。<a id="a-HG"></a>在不生法中故。<a id="a-HH"></a>是以得彼非数灭。<a id="a-HI"></a>如此处色声香味触。<a id="a-HJ"></a>彼五处众生。<a id="a-HK"></a>亦于此得非数灭。<a id="a-HL"></a>若恶道分已断者。<a id="a-HM"></a>彼尽得恶道中非数灭。<a id="a-HN"></a>问曰。<a id="a-HO"></a>谁能断恶道。<a id="a-HP"></a>答曰。<a id="a-HQ"></a>或是布施。<a id="a-HR"></a>或是持戒。<a id="a-HS"></a>或是闻慧。<a id="a-HT"></a>或是思慧。<a id="a-HU"></a>如不净阿那般那念处。<a id="a-HV"></a>或是修慧。<a id="a-HW"></a>如暖法顶法至忍必断。<a id="a-HX"></a>尊者婆檀陀说曰。<a id="a-HY"></a>若不因觉知缘起法。<a id="a-HZ"></a>则不断恶道。<a id="a-Ha"></a>此说云何言觉知缘起法者。<a id="a-Hb"></a>尽是无漏道。<a id="a-Hc"></a>评曰。<a id="a-Hd"></a>不应作是说。<a id="a-He"></a>如是说者好。<a id="a-Hf"></a>或以布施。<a id="a-Hg"></a>或以持戒。<a id="a-Hh"></a>得恶道非数灭。<a id="a-Hi"></a>乃至以顶得恶道非数灭。<a id="a-Hj"></a>自有众生。<a id="a-Hk"></a>得如上善根恶道分断。<a id="a-Hl"></a>钝根者。<a id="a-Hm"></a>乃至忍断。<a id="a-Hn"></a>问曰。<a id="a-Ho"></a>为一时得三恶道非数灭。<a id="a-Hp"></a>为次第得耶。<a id="a-Hq"></a>答曰。<a id="a-Hr"></a>或有说者。<a id="a-Hs"></a>三种一时得。<a id="a-Ht"></a>问曰。<a id="a-Hu"></a>若尔者提婆达多生地狱中。<a id="a-Hv"></a>岂非得饿鬼畜生非数灭耶。<a id="a-Hw"></a>答曰。<a id="a-Hx"></a>唯除地狱一生分。<a id="a-Hy"></a>余地狱生分。<a id="a-Hz"></a>及饿鬼畜生分一时得。<a id="a-I0"></a>评曰。<a id="a-I1"></a>若起达分善根。<a id="a-I2"></a>断恶道者。<a id="a-I3"></a>一切恶道。<a id="a-I4"></a>得非数灭。<a id="a-I5"></a>若施等断恶道。<a id="a-I6"></a>此则不定。<a id="a-I7"></a>若断地狱。<a id="a-I8"></a>则得地狱非数灭。<a id="a-I9"></a>余则不定。<a id="a-IA"></a>余趣亦如是。<a id="a-IB"></a>若以达分善根。<a id="a-IC"></a>断恶道者。<a id="a-ID"></a>彼恶道一时非数灭。</p>
  <p id="aIE">已说得恶道非数灭。<a id="a-IF"></a>复云何得生处非数灭。<a id="a-IG"></a>答曰住增上忍时。<a id="a-IH"></a>除人天中七生分色无色界一切处一生分。<a id="a-II"></a>其余诸生。<a id="a-IJ"></a>皆得非数灭。<a id="a-IK"></a>须陀洹趣斯陀含果。<a id="a-IL"></a>住方便道不起。<a id="a-IM"></a>得斯陀含得欲界六生分非数灭。<a id="a-IN"></a>若起得者。<a id="a-IO"></a>住第六无碍道时得也。<a id="a-IP"></a>若斯陀含趣阿那含果。<a id="a-IQ"></a>住方便道不起。<a id="a-IR"></a>得阿那含。<a id="a-IS"></a>得欲界一生分非数灭。<a id="a-IT"></a>最后无碍道。<a id="a-IU"></a>当得欲界一切生分数灭。<a id="a-IV"></a>若起得者。<a id="a-IW"></a>最后无碍道得。<a id="a-IX"></a>欲界一生分非数灭。<a id="a-IY"></a>当得欲界一切生分数灭。<a id="a-IZ"></a>离初禅欲时。<a id="a-Ia"></a>若是不退法。<a id="a-Ib"></a>住方便道不起者。<a id="a-Ic"></a>得初禅二分二生分非数灭。<a id="a-Id"></a>最后无碍道。<a id="a-Ie"></a>当得初禅一切生分数灭。<a id="a-If"></a>若起者最后无碍道。<a id="a-Ig"></a>得二生分非数灭。<a id="a-Ih"></a>当得一切生分数灭。<a id="a-Ii"></a>若是退法。<a id="a-Ij"></a>若起若不起。<a id="a-Ik"></a>最后无碍道。<a id="a-Il"></a>当得初禅地一切生分数灭。<a id="a-Im"></a>不得非数灭。<a id="a-In"></a>乃至离无所有处欲。<a id="a-Io"></a>说亦如是。<a id="a-Ip"></a>若离非想非非想处欲。<a id="a-Iq"></a>若是不退。<a id="a-Ir"></a>住方便道不起者。<a id="a-Is"></a>得非想非非想处一生分非数灭。<a id="a-It"></a>最后无碍道。<a id="a-Iu"></a>当得非想非非想处一切。<a id="a-Iv"></a>生分数灭。<a id="a-Iw"></a>若起者最后无碍道。<a id="a-Ix"></a>得非想非非想处一生分非数灭。<a id="a-Iy"></a>当得一切生分数灭。<a id="a-Iz"></a>若是退法不起离欲者。<a id="a-J0"></a>住方便道。<a id="a-J1"></a>得八地余生分非数灭。<a id="a-J2"></a>最后无碍道当得非想非非想处一切生分数灭。<a id="a-J3"></a>若起者最后无碍道。<a id="a-J4"></a>得八地中余生分非数灭。<a id="a-J5"></a>当得非想非非想处一切生分数灭。</p>
  <p id="aJ6">已说生处。<a id="a-J7"></a>诸烦恼复云何。<a id="a-J8"></a>答曰。<a id="a-J9"></a>住增上忍时。<a id="a-JA"></a>得三界见道所断烦恼非数灭。<a id="a-JB"></a>随无碍道随种当得数灭。<a id="a-JC"></a>若是圣人。<a id="a-JD"></a>是不退法。<a id="a-JE"></a>是不起离欲界欲随所断种。<a id="a-JF"></a>住方便道。<a id="a-JG"></a>得非数灭。<a id="a-JH"></a>随无碍道随种。<a id="a-JI"></a>当得数灭。<a id="a-JJ"></a>若起者。<a id="a-JK"></a>随无碍道随种。<a id="a-JL"></a>得非数灭。<a id="a-JM"></a>当得数灭。<a id="a-JN"></a>若是退法。<a id="a-JO"></a>若起若不起。<a id="a-JP"></a>随无碍道随种。<a id="a-JQ"></a>不得非数灭。<a id="a-JR"></a>当得数灭乃至离非想非非想处欲。<a id="a-JS"></a>说亦如是。<a id="a-JT"></a>问曰。<a id="a-JU"></a>退法者于诸烦恼。<a id="a-JV"></a>何时得非数灭。<a id="a-JW"></a>答曰。<a id="a-JX"></a>或有说者。<a id="a-JY"></a>若信解脱转根得见到时。<a id="a-JZ"></a>解脱转根得不动。<a id="a-Ja"></a>评曰。<a id="a-Jb"></a>应作是说。<a id="a-Jc"></a>若得决定更不退。<a id="a-Jd"></a>尔时得诸烦恼非数灭。<a id="a-Je"></a>以是事故。<a id="a-Jf"></a>而作四句。<a id="a-Jg"></a>或有烦恼先得非数灭。<a id="a-Jh"></a>后得数灭。<a id="a-Ji"></a>先得数灭后得非数灭。<a id="a-Jj"></a>或有俱得。<a id="a-Jk"></a>或有俱不得。<a id="a-Jl"></a>初句者住增上忍。<a id="a-Jm"></a>于三界见道所断烦恼。<a id="a-Jn"></a>是不退法。<a id="a-Jo"></a>不起离欲。<a id="a-Jp"></a>住方便道修道所断烦恼。<a id="a-Jq"></a>是谓先得非数灭后得数灭。<a id="a-Jr"></a>第二句者若是退法。<a id="a-Js"></a>三界修道所断烦恼。<a id="a-Jt"></a>是谓先得数灭后得非数灭。<a id="a-Ju"></a>第三句者若是不退法起离欲随无碍道随种。<a id="a-Jv"></a>得非数灭。<a id="a-Jw"></a>得数灭。<a id="a-Jx"></a>复有离欲界欲。<a id="a-Jy"></a>断上上烦恼时。<a id="a-Jz"></a>染污五识身。<a id="a-K0"></a>于所缘得非数灭。<a id="a-K1"></a>得数灭。<a id="a-K2"></a>乃至离八种欲亦如是。<a id="a-K3"></a>若断下下烦恼时。<a id="a-K4"></a>彼下下染污五识身。<a id="a-K5"></a>于所缘得非数灭。<a id="a-K6"></a>得数灭。<a id="a-K7"></a>亦得欲界善不隐没无记行数灭。<a id="a-K8"></a>离初禅欲。<a id="a-K9"></a>断上上烦恼。<a id="a-KA"></a>彼上上染污三识身。<a id="a-KB"></a>于所缘得非数灭。<a id="a-KC"></a>得数灭。<a id="a-KD"></a>离八种欲亦如是。<a id="a-KE"></a>若断下下烦恼时。<a id="a-KF"></a>彼初禅下下染污三识身。<a id="a-KG"></a>于所缘得非数灭。<a id="a-KH"></a>得数灭。<a id="a-KI"></a>亦得初禅地善不隐没无记行数灭。<a id="a-KJ"></a>是谓俱得。<a id="a-KK"></a>第四句者除上尔所事。</p>
 </body>
</html>