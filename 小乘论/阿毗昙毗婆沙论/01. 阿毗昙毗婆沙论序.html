<!doctype html>
<html id="z3IBViQ14W" data-ver="120">
 <head>
  <meta charset="utf-8">
  <meta author="迦旃延子">
  <meta library="龙藏">
  <meta catalog="小乘论">
  <meta period="北凉">
 </head>
 <body>
  <h1 id="a1">阿毗昙毗婆沙论序</h1>
  <p id="a2">释道挻作</p>
  <p id="a3">毗婆沙者。<a id="a-4"></a>盖是三藏之指归。<a id="a-5"></a>九部之司南。<a id="a-6"></a>司南既准。<a id="a-7"></a>则群迷革正。<a id="a-8"></a>指归既宣。<a id="a-9"></a>则邪轮辍驾。<a id="a-A"></a>自释迦迁晖。<a id="a-B"></a>六百余载。<a id="a-C"></a>时北天竺有五百应真。<a id="a-D"></a>以为灵烛久潜。<a id="a-E"></a>神炬落耀。<a id="a-F"></a>含生昏丧。<a id="a-G"></a>重梦方始。<a id="a-H"></a>虽前胜迦栴延撰阿毗昙以拯颓运。<a id="a-I"></a>而后进之贤寻其宗致。<a id="a-J"></a>儒墨竞构。<a id="a-K"></a>是非纷拏。<a id="a-L"></a>故乃澄神玄观。<a id="a-M"></a>搜简法相。<a id="a-N"></a>造毗婆沙。<a id="a-O"></a>抑止众说。<a id="a-P"></a>或即其殊辩。<a id="a-Q"></a>或标之铨评。<a id="a-R"></a>理致渊旷。<a id="a-S"></a>文蹄艳博。<a id="a-T"></a>西域胜达之士。<a id="a-U"></a>莫不资之以镜心。<a id="a-V"></a>监之以朗识。<a id="a-W"></a>而冥澜潜洒。<a id="a-X"></a>将洽殊方。<a id="a-Y"></a>然理不虚运。<a id="a-Z"></a>弘之由人。<a id="a-a"></a>大沮渠河西王。<a id="a-b"></a>天怀遐廓。<a id="a-c"></a>摽诚冲寄。<a id="a-d"></a>虽迹缠纷务。<a id="a-e"></a>而神栖玄境。<a id="a-f"></a>冉能丘壑。<a id="a-g"></a>廊馆林野。<a id="a-h"></a>是使渊叟投竿。<a id="a-i"></a>岩逸来庭。<a id="a-j"></a>息心升堂。<a id="a-k"></a>玄客入室。<a id="a-l"></a>诚诣既着。<a id="a-m"></a>理感不期。<a id="a-n"></a>有沙门道泰。<a id="a-o"></a>才敏自天。<a id="a-p"></a>冲气疏朗。<a id="a-q"></a>关博奇趣。<a id="a-r"></a>远参异言。<a id="a-s"></a>往以汉土。<a id="a-t"></a>方等既备。<a id="a-u"></a>幽宗粗畅。<a id="a-v"></a>其所未练唯三藏九部。<a id="a-w"></a>故杖策冒崄。<a id="a-x"></a>爰至葱西。<a id="a-y"></a>综揽梵文。<a id="a-z"></a>义承高旨。<a id="a-10"></a>并获胡本十万余偈。<a id="a-11"></a>既达凉境。<a id="a-12"></a>王即欲令宣译。<a id="a-13"></a>然惧环中之固。<a id="a-14"></a>将或未尽。<a id="a-15"></a>所以侧席虚衿。<a id="a-16"></a>企嘱明胜。<a id="a-17"></a>天竺沙门浮陀摩。<a id="a-18"></a>周流敷化。<a id="a-19"></a>会至凉境。<a id="a-1A"></a>其人开悟渊博。<a id="a-1B"></a>神怀深邃。<a id="a-1C"></a>研味钻仰。<a id="a-1D"></a>俞不可测。<a id="a-1E"></a>以乙丑岁四月中旬。<a id="a-1F"></a>于凉城内苑闲豫宫寺。<a id="a-1G"></a>请令传译理味。<a id="a-1H"></a>沙门智嵩道朗等三百余人。<a id="a-1I"></a>考文评义。<a id="a-1J"></a>务在本旨。<a id="a-1K"></a>除烦即实。<a id="a-1L"></a>质而不野。<a id="a-1M"></a>王屡回驾。<a id="a-1N"></a>陶其幽趣。<a id="a-1O"></a>使文当理诣。<a id="a-1P"></a>片言有寄。<a id="a-1Q"></a>至丁卯岁七月都讫。<a id="a-1R"></a>合一百卷。<a id="a-1S"></a>会凉域覆没。<a id="a-1T"></a>沦湮遐境。<a id="a-1U"></a>所出经本。<a id="a-1V"></a>零落殆尽。<a id="a-1W"></a>今凉王信向发中。<a id="a-1X"></a>探练幽趣。<a id="a-1Y"></a>故每至新异。<a id="a-1Z"></a>悕仰奇闻。<a id="a-1a"></a>更写已出本六十卷。<a id="a-1b"></a>送至宋台宣布未闻。<a id="a-1c"></a>庶令日新之美。<a id="a-1d"></a>敞于当时。<a id="a-1e"></a>福祚之兴。<a id="a-1f"></a>垂于来叶。<a id="a-1g"></a>挻以微缘。<a id="a-1h"></a>豫参听末。<a id="a-1i"></a>欣遇之诚。<a id="a-1j"></a>窃不自默。<a id="a-1k"></a>粗例时事。<a id="a-1l"></a>以贻来哲。</p>
  <p id="a1m">如来灭后法胜比丘造阿毗昙心四卷。<a id="a-1n"></a>又迦旃延子造阿毗昙。<a id="a-1o"></a>有八犍度凡四十四品。<a id="a-1p"></a>后五百应真造毗婆沙重释八犍度。<a id="a-1q"></a>当且翻时大卷一百。<a id="a-1r"></a>太武破沮渠已后。<a id="a-1s"></a>零落收拾得六十卷。<a id="a-1t"></a>后人分之作一百一十卷。<a id="a-1u"></a>唯释三犍度在。<a id="a-1v"></a>五犍度失尽。</p>
 </body>
</html>