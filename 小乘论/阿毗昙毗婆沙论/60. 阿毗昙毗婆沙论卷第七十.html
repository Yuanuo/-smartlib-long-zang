<!doctype html>
<html id="z3IBVnm15T" data-ver="1125">
 <head>
  <meta charset="utf-8">
  <meta author="迦旃延子">
  <meta library="龙藏">
  <meta catalog="小乘论">
  <meta period="北凉">
 </head>
 <body>
  <h1 id="a1">阿毗昙毗婆沙论卷第七十</h1>
  <h2 id="a2">使犍度十门品第四之十七</h2>
  <p id="a3">界者。<a id="a-4"></a>有漏者。<a id="a-5"></a>三界系。<a id="a-6"></a>无漏者不系。<a id="a-7"></a>地者。<a id="a-8"></a>有漏者在十一地。<a id="a-9"></a>无漏者在九地。<a id="a-A"></a>所依身者。<a id="a-B"></a>依三界身行者。<a id="a-C"></a>空有二行。<a id="a-D"></a>无愿有十行。<a id="a-E"></a>无相有四行。<a id="a-F"></a>缘者空三昧。<a id="a-G"></a>有漏者缘一切。<a id="a-H"></a>无漏者缘苦谛。<a id="a-I"></a>无愿缘三谛。<a id="a-J"></a>无相缘灭谛。<a id="a-K"></a>念处者空无愿三昧是四念处。<a id="a-L"></a>无相三昧是法念处。<a id="a-M"></a>智者空三昧与四智俱。<a id="a-N"></a>谓法智比智等智苦智。<a id="a-O"></a>无愿三昧与七智俱。<a id="a-P"></a>除灭智。<a id="a-Q"></a>无相三昧与四智俱。<a id="a-R"></a>谓法智比智等智灭智。<a id="a-S"></a>三昧者即三昧根者总而言之。<a id="a-T"></a>与三根相应。<a id="a-U"></a>过去未来现在者。<a id="a-V"></a>是三世。<a id="a-W"></a>缘三世法者。<a id="a-X"></a>空三昧缘三世及非世法。<a id="a-Y"></a>无愿缘三世。<a id="a-Z"></a>无相缘非世。<a id="a-a"></a>善不善无记者。<a id="a-b"></a>是善缘善。<a id="a-c"></a>不善无记者。<a id="a-d"></a>空无愿缘三种。<a id="a-e"></a>无相缘善。<a id="a-f"></a>是三界系不系者。<a id="a-g"></a>或三界系或不系。<a id="a-h"></a>缘三界系及不系者。<a id="a-i"></a>空三昧。<a id="a-j"></a>有漏者缘三界系及不系。<a id="a-k"></a>无漏者缘三界系。<a id="a-l"></a>无愿缘三界系及不系。<a id="a-m"></a>无相缘不系。<a id="a-n"></a>是学无学非学非无学者。<a id="a-o"></a>是三种。<a id="a-p"></a>缘学无学非学非无学者。<a id="a-q"></a>空三昧。<a id="a-r"></a>有漏者。<a id="a-s"></a>缘三种。<a id="a-t"></a>无漏者缘非学非无学。<a id="a-u"></a>无愿缘三种。<a id="a-v"></a>无相缘非学非无学。<a id="a-w"></a>是见道断修道断不断者。<a id="a-x"></a>有漏者是修道断。<a id="a-y"></a>无漏者不断。<a id="a-z"></a>缘见道断修道断不断者。<a id="a-10"></a>空三昧。<a id="a-11"></a>有漏者缘三种。<a id="a-12"></a>无漏者缘见道断修道断。<a id="a-13"></a>无愿缘三种。<a id="a-14"></a>无相缘不断。<a id="a-15"></a>缘名缘义者。<a id="a-16"></a>空无愿缘义缘名。<a id="a-17"></a>无相缘义。<a id="a-18"></a>缘自身他身非身者。<a id="a-19"></a>空三昧。<a id="a-1A"></a>有漏者缘三种。<a id="a-1B"></a>无漏者及无愿缘自身他身。<a id="a-1C"></a>无相缘非身。<a id="a-1D"></a>若空三昧。<a id="a-1E"></a>尽行空行耶。<a id="a-1F"></a>答曰。<a id="a-1G"></a>或空三昧不行空行。<a id="a-1H"></a>乃至广作四句。<a id="a-1I"></a>空三昧不行空行者。<a id="a-1J"></a>空三昧行无我行。<a id="a-1K"></a>行空行非空三昧者。<a id="a-1L"></a>行空行空三昧相应法。<a id="a-1M"></a>空三昧行空行者。<a id="a-1N"></a>行空行空三昧。<a id="a-1O"></a>非空三昧非行空行者。<a id="a-1P"></a>若即取此种性行无我行空三昧相应法。<a id="a-1Q"></a>若不即取此种性。<a id="a-1R"></a>除上尔所事。<a id="a-1S"></a>已行当行亦如是。<a id="a-1T"></a>如空三昧空行作四句。<a id="a-1U"></a>空三昧行无我行亦如是。<a id="a-1V"></a>无愿作三十四句。<a id="a-1W"></a>无相作十二四句。<a id="a-1X"></a>合四十八四句。<a id="a-1Y"></a>问曰。<a id="a-1Z"></a>三昧解脱门。<a id="a-1a"></a>有何差别。<a id="a-1b"></a>答曰。<a id="a-1c"></a>三昧是有漏无漏。<a id="a-1d"></a>解脱门唯无漏。<a id="a-1e"></a>问曰。<a id="a-1f"></a>何故三昧是有漏无漏。<a id="a-1g"></a>解脱门唯无漏耶。<a id="a-1h"></a>答曰。<a id="a-1i"></a>解脱门不应是有漏。<a id="a-1j"></a>不应是系缚。<a id="a-1k"></a>问曰。<a id="a-1l"></a>为以得正决定。<a id="a-1m"></a>为以尽漏立解脱门耶。<a id="a-1n"></a>若以得正决定者。<a id="a-1o"></a>苦法忍相应定。<a id="a-1p"></a>应是解脱门。<a id="a-1q"></a>若以尽漏者。<a id="a-1r"></a>金刚喻定。<a id="a-1s"></a>应是解脱门。<a id="a-1t"></a>答曰。<a id="a-1u"></a>应作是说。<a id="a-1v"></a>以得正决定亦以尽漏故。<a id="a-1w"></a>名解脱门。<a id="a-1x"></a>所以者何。<a id="a-1y"></a>得一切圣道。<a id="a-1z"></a>尽名决定。<a id="a-20"></a>一切断尽名尽漏。<a id="a-21"></a>如世第一法次第得苦法忍。<a id="a-22"></a>苦次第得集。<a id="a-23"></a>集次第得灭。<a id="a-24"></a>灭次第得道。<a id="a-25"></a>尽漏者。<a id="a-26"></a>或依空三昧。<a id="a-27"></a>尽三界漏。<a id="a-28"></a>或依无愿三昧。<a id="a-29"></a>尽三界漏。<a id="a-2A"></a>或依无相三昧。<a id="a-2B"></a>尽三界漏。<a id="a-2C"></a>问曰。<a id="a-2D"></a>何故名解脱门。<a id="a-2E"></a>答曰。<a id="a-2F"></a>如楯法故。<a id="a-2G"></a>譬如斗人执楯在前断怨敌头。<a id="a-2H"></a>行者尔时持如楯解脱门在前。<a id="a-2I"></a>断烦恼怨家成就头堕着不成就地。<a id="a-2J"></a>如说。<a id="a-2K"></a>定是正道。<a id="a-2L"></a>不定是邪道。<a id="a-2M"></a>定心得解脱非不定心。<a id="a-2N"></a>有定者能知阴生灭。</p>
  <p id="a2O">施设经广说空。<a id="a-2P"></a>谓内空。<a id="a-2Q"></a>外空。<a id="a-2R"></a>内外空。<a id="a-2S"></a>有为空。<a id="a-2T"></a>无为空。<a id="a-2U"></a>无始空。<a id="a-2V"></a>性空。<a id="a-2W"></a>无所有空。<a id="a-2X"></a>第一义空。<a id="a-2Y"></a>空空。<a id="a-2Z"></a>问曰。<a id="a-2a"></a>施设经何故广说空耶。<a id="a-2b"></a>答曰。<a id="a-2c"></a>以空是二十身见近对治。</p>
  <p id="a2d">佛经说。<a id="a-2e"></a>若圣弟子。<a id="a-2f"></a>具足三三昧鬘者。<a id="a-2g"></a>能断不善法。<a id="a-2h"></a>修行善法。<a id="a-2i"></a>问曰。<a id="a-2j"></a>何故说三三昧名鬘。<a id="a-2k"></a>答曰。<a id="a-2l"></a>以其妙好世人生欣上心故。<a id="a-2m"></a>如少年时首系花鬘。<a id="a-2n"></a>若男若女。<a id="a-2o"></a>生爱敬心。<a id="a-2p"></a>行者亦尔。<a id="a-2q"></a>若系三昧鬘。<a id="a-2r"></a>诸天世人。<a id="a-2s"></a>则生爱敬。<a id="a-2t"></a>复次如人首系华鬘风则不乱其发。<a id="a-2u"></a>诸功德首。<a id="a-2v"></a>若系三昧华鬘者。<a id="a-2w"></a>掉风不能乱。<a id="a-2x"></a>譬如花若系以为鬘。<a id="a-2y"></a>则所用处多。<a id="a-2z"></a>诸功德亦尔。<a id="a-30"></a>若系以为鬘则多有所用能得正决定。<a id="a-31"></a>得果离欲尽漏。<a id="a-32"></a>复次世人于所系华作鬘想。<a id="a-33"></a>贤圣亦尔。<a id="a-34"></a>以三三昧。<a id="a-35"></a>系诸功德。<a id="a-36"></a>亦作鬘想。<a id="a-37"></a>亦如世人次第系华而生鬘想。<a id="a-38"></a>贤圣亦尔。<a id="a-39"></a>次第系心于一缘中。<a id="a-3A"></a>亦作鬘想。</p>
  <p id="a3B">佛经说。<a id="a-3C"></a>空三昧是上座住处。<a id="a-3D"></a>问曰。<a id="a-3E"></a>何故说空三昧是上座住处。<a id="a-3F"></a>答曰。<a id="a-3G"></a>以诸上座多住是处故。<a id="a-3H"></a>三界中佛是有德上座。<a id="a-3I"></a>次辟支佛。<a id="a-3J"></a>彼尊者舍利弗。<a id="a-3K"></a>常住此处故。<a id="a-3L"></a>言上座住处。<a id="a-3M"></a>复次空是内道中不共法。<a id="a-3N"></a>内道一切皆是上座。<a id="a-3O"></a>外道一切皆是年少。<a id="a-3P"></a>内道中年八岁者。<a id="a-3Q"></a>皆是上座。<a id="a-3R"></a>所以者何。<a id="a-3S"></a>成就上座法故。<a id="a-3T"></a>外道年八十者。<a id="a-3U"></a>皆是年少。<a id="a-3V"></a>所以者何。<a id="a-3W"></a>成就年少法故。<a id="a-3X"></a>问曰。<a id="a-3Y"></a>诸外道有无愿无相耶。<a id="a-3Z"></a>答曰。<a id="a-3a"></a>虽无根本者。<a id="a-3b"></a>有相似者。<a id="a-3c"></a>粗行似无愿止行似无相空乃至无相似者。<a id="a-3d"></a>况根本。<a id="a-3e"></a>复次以能生上座法故。<a id="a-3f"></a>空名上座住处。<a id="a-3g"></a>上座法者。<a id="a-3h"></a>是道道果。<a id="a-3i"></a>谁能生者。<a id="a-3j"></a>谓空能生。<a id="a-3k"></a>复次安住审谛法故。<a id="a-3l"></a>空名上座住处。<a id="a-3m"></a>众生若不得空三昧。<a id="a-3n"></a>则情性轻躁躁动。<a id="a-3o"></a>若得空三昧。<a id="a-3p"></a>情性则不动如山。<a id="a-3q"></a>是故尊者瞿沙。<a id="a-3r"></a>作如是说。<a id="a-3s"></a>若知解脱法。<a id="a-3t"></a>则情性审谛。<a id="a-3u"></a>情性审谛。<a id="a-3v"></a>名上座。<a id="a-3w"></a>是故说空是上座住处。<a id="a-3x"></a>复次行者住空法时。<a id="a-3y"></a>适意不适意好不好。<a id="a-3z"></a>有利益事。<a id="a-40"></a>无利益事。<a id="a-41"></a>资生乐事。<a id="a-42"></a>资生苦事。<a id="a-43"></a>于此事中。<a id="a-44"></a>心不移动。<a id="a-45"></a>曾闻。<a id="a-46"></a>尊者舍利弗。<a id="a-47"></a>其母命终共住弟子还俗长齿比丘。<a id="a-48"></a>常于尊者舍利弗。<a id="a-49"></a>有怨嫌心。<a id="a-4A"></a>作如是念。<a id="a-4B"></a>我今应往告其不吉之事。<a id="a-4C"></a>尔时长齿比丘。<a id="a-4D"></a>便诣尊者舍利弗所。<a id="a-4E"></a>作如是语。<a id="a-4F"></a>长老当知。<a id="a-4G"></a>汝母命过。<a id="a-4H"></a>共住弟子还俗。<a id="a-4I"></a>尊者舍利弗。<a id="a-4J"></a>作如是答。<a id="a-4K"></a>我母命过。<a id="a-4L"></a>此是有身之法。<a id="a-4M"></a>我弟子还俗。<a id="a-4N"></a>此是凡夫之法时长齿比丘。<a id="a-4O"></a>作是念。<a id="a-4P"></a>长老舍利弗。<a id="a-4Q"></a>虽作是言。<a id="a-4R"></a>心必有异。<a id="a-4S"></a>尔时尊者舍利弗。<a id="a-4T"></a>以是事故。<a id="a-4U"></a>明朝着衣持钵。<a id="a-4V"></a>入舍卫城。<a id="a-4W"></a>次第乞食饮食讫。<a id="a-4X"></a>还诣住处。<a id="a-4Y"></a>举衣钵洗足已。<a id="a-4Z"></a>以尼师檀着肩上。<a id="a-4a"></a>从只桓林。<a id="a-4b"></a>诣安乐林。<a id="a-4c"></a>于昼日露处坐一树下。<a id="a-4d"></a>心生是念。<a id="a-4e"></a>世间颇有可爱妙色。<a id="a-4f"></a>变易散灭之时。<a id="a-4g"></a>令我生忧悲苦恼者。<a id="a-4h"></a>不遍观见无有者。<a id="a-4i"></a>尔时尊者舍利弗。<a id="a-4j"></a>以日暮时。<a id="a-4k"></a>从安陀林。<a id="a-4l"></a>还只桓林。<a id="a-4m"></a>尔时长老阿难。<a id="a-4n"></a>于所住精舍门边经行。<a id="a-4o"></a>见尊者舍利弗来。<a id="a-4p"></a>问言。<a id="a-4q"></a>尊者舍利弗。<a id="a-4r"></a>从何处来。<a id="a-4s"></a>舍利弗答言。<a id="a-4t"></a>我从安陀林来复问。<a id="a-4u"></a>尊者舍利弗。<a id="a-4v"></a>汝于安陀林。<a id="a-4w"></a>多住何三昧。<a id="a-4x"></a>舍利弗答言。<a id="a-4y"></a>住觉观三昧。<a id="a-4z"></a>阿难复问。<a id="a-50"></a>住何觉何观耶。<a id="a-51"></a>舍利弗言。<a id="a-52"></a>我昼日于安陀林。<a id="a-53"></a>有如是觉。<a id="a-54"></a>世间颇有可爱妙色。<a id="a-55"></a>乃至广说。<a id="a-56"></a>阿难问言。<a id="a-57"></a>尊者舍利弗。<a id="a-58"></a>于意云何。<a id="a-59"></a>为有如是色不。<a id="a-5A"></a>舍利弗答言。<a id="a-5B"></a>无也。<a id="a-5C"></a>阿难复语尊者舍利弗言。<a id="a-5D"></a>汝常作是说。<a id="a-5E"></a>若佛不出世。<a id="a-5F"></a>我等便为无目而死。<a id="a-5G"></a>佛是可爱妙色。<a id="a-5H"></a>若当变易散灭。<a id="a-5I"></a>汝不生忧悲苦恼耶。<a id="a-5J"></a>尊者舍利弗答言。<a id="a-5K"></a>若令世尊变易散灭。<a id="a-5L"></a>我亦不生忧悲苦恼。<a id="a-5M"></a>但有是念。<a id="a-5N"></a>世尊速般涅槃。<a id="a-5O"></a>世间眼速灭。<a id="a-5P"></a>尔时长老阿难叹言。<a id="a-5Q"></a>善哉善哉。<a id="a-5R"></a>尊者舍利弗。<a id="a-5S"></a>善除我见我所见及与我慢。<a id="a-5T"></a>断其根本。<a id="a-5U"></a>如断多罗树头更不复生。<a id="a-5V"></a>如来虽是可爱色。<a id="a-5W"></a>若当变易散灭者。<a id="a-5X"></a>当有何忧悲苦恼耶。<a id="a-5Y"></a>是故行者住彼法时。<a id="a-5Z"></a>于适意不适意好不好有利益无利益资生乐事资生苦事。<a id="a-5a"></a>心不移动。<a id="a-5b"></a>是故名空是上座住处。<a id="a-5c"></a>复说。<a id="a-5d"></a>尊者舍利弗。<a id="a-5e"></a>于俱萨罗国。<a id="a-5f"></a>住一林中。<a id="a-5g"></a>尔时有一阿耆婆梵志。<a id="a-5h"></a>亦住彼林。<a id="a-5i"></a>去尊者舍利弗不远。<a id="a-5j"></a>值彼人民。<a id="a-5k"></a>设四月节会时。<a id="a-5l"></a>彼梵志。<a id="a-5m"></a>诣村落中。<a id="a-5n"></a>多饮好酒。<a id="a-5o"></a>饱食猪肉。<a id="a-5p"></a>复持余肉及酒一瓶。<a id="a-5q"></a>还所住林。<a id="a-5r"></a>见尊者舍利弗坐一树下。<a id="a-5s"></a>生轻贱心。<a id="a-5t"></a>彼之与我。<a id="a-5u"></a>俱是出家。<a id="a-5v"></a>我今极乐。<a id="a-5w"></a>而彼比丘极苦。<a id="a-5x"></a>即说偈言。</p>
  <p id="a5y">我饮粳粮酒　　窃持一瓶来</p>
  <p id="a5z">地上山草木　　视之犹金聚</p>
  <p id="a60">尔时尊者舍利弗。<a id="a-61"></a>作如是念。<a id="a-62"></a>此如死梵志。<a id="a-63"></a>向我说如是偈。<a id="a-64"></a>我今亦应说偈。<a id="a-65"></a>时尊者舍利弗。<a id="a-66"></a>便说此偈。</p>
  <p id="a67">我饮无相酒　　复窃持空瓶</p>
  <p id="a68">地上山草木　　视之犹唾聚</p>
  <p id="a69">此偈中尊者舍利弗。<a id="a-6A"></a>以三解脱门。<a id="a-6B"></a>作师子吼。<a id="a-6C"></a>如说。<a id="a-6D"></a>我饮无相酒。<a id="a-6E"></a>是无相解脱门。<a id="a-6F"></a>复窃持空瓶者。<a id="a-6G"></a>是空解脱门。<a id="a-6H"></a>地上山草木视之犹唾聚。<a id="a-6I"></a>是无愿解脱门。</p>
  <p id="a6J">说无相有多名。<a id="a-6K"></a>或说空是无相。<a id="a-6L"></a>或说见道是无相。<a id="a-6M"></a>或说不动心解脱是无相。<a id="a-6N"></a>或说非想非非想处是无相。<a id="a-6O"></a>或说无相是无相。<a id="a-6P"></a>说空是无相者。<a id="a-6Q"></a>如经说。<a id="a-6R"></a>有一比丘。<a id="a-6S"></a>得无相心定。<a id="a-6T"></a>彼比丘根钝不知是定有何功德有何果报。<a id="a-6U"></a>作是思惟。<a id="a-6V"></a>谁知此定功德果报。<a id="a-6W"></a>复作此念。<a id="a-6X"></a>长老阿难。<a id="a-6Y"></a>佛所称誉。<a id="a-6Z"></a>诸梵行者之所信敬。<a id="a-6a"></a>必知此定所有功德果报。<a id="a-6b"></a>我今应往问如是事。<a id="a-6c"></a>复作是念。<a id="a-6d"></a>长老阿难。<a id="a-6e"></a>善知物相。<a id="a-6f"></a>若我往问。<a id="a-6g"></a>当还问我。<a id="a-6h"></a>汝得是定耶。<a id="a-6i"></a>若答言得。<a id="a-6j"></a>彼比丘是少欲覆藏。<a id="a-6k"></a>言法者不欲显己功德。<a id="a-6l"></a>若答言不得。<a id="a-6m"></a>是现前妄语。<a id="a-6n"></a>若作余言。<a id="a-6o"></a>不正答者。<a id="a-6p"></a>则是恼乱上座比丘。<a id="a-6q"></a>我由来不曾恼乱上座比丘。<a id="a-6r"></a>我今但应随逐其后。<a id="a-6s"></a>若为他人说是法者。<a id="a-6t"></a>我当得闻。<a id="a-6u"></a>时彼比丘。<a id="a-6v"></a>于六年中。<a id="a-6w"></a>随阿难后。<a id="a-6x"></a>而犹不闻为他解说。<a id="a-6y"></a>尔时比丘。<a id="a-6z"></a>问长老阿难言。<a id="a-70"></a>若人得无相心定。<a id="a-71"></a>心无增减。<a id="a-72"></a>住难得行。<a id="a-73"></a>犹水停住。<a id="a-74"></a>已住故解脱。<a id="a-75"></a>已解脱故住。<a id="a-76"></a>世尊说是空有何功德有何果报耶。<a id="a-77"></a>尔时长老阿难。<a id="a-78"></a>问彼比丘。<a id="a-79"></a>汝得此定耶。<a id="a-7A"></a>时彼比丘。<a id="a-7B"></a>作如是念。<a id="a-7C"></a>如我所畏。<a id="a-7D"></a>今果问之。<a id="a-7E"></a>即便默然。<a id="a-7F"></a>尔时阿难。<a id="a-7G"></a>作如是说。<a id="a-7H"></a>若比丘于无相心定。<a id="a-7I"></a>无增无减。<a id="a-7J"></a>乃至广说。<a id="a-7K"></a>佛说此定。<a id="a-7L"></a>所有果报。<a id="a-7M"></a>得一切知见。<a id="a-7N"></a>能生智慧。<a id="a-7O"></a>修道尽漏。<a id="a-7P"></a>汝亦不久当得此法。<a id="a-7Q"></a>不增者。<a id="a-7R"></a>是断我见。<a id="a-7S"></a>不减者。<a id="a-7T"></a>断我所见。<a id="a-7U"></a>五我见十五我所见亦如是。<a id="a-7V"></a>不增者。<a id="a-7W"></a>是生死。<a id="a-7X"></a>不减者。<a id="a-7Y"></a>是涅槃。<a id="a-7Z"></a>住难得行者。<a id="a-7a"></a>此行难得多用功多有所作。<a id="a-7b"></a>如水停住者。<a id="a-7c"></a>譬如水从其源出。<a id="a-7d"></a>停住一处。<a id="a-7e"></a>更不余流。<a id="a-7f"></a>如是彼定。<a id="a-7g"></a>住于一缘。<a id="a-7h"></a>更不余缘。<a id="a-7i"></a>住故解脱者。<a id="a-7j"></a>是自体解脱。<a id="a-7k"></a>解脱故住者。<a id="a-7l"></a>是身中解脱。<a id="a-7m"></a>是中说空是无相。<a id="a-7n"></a>余处亦说无相是空。<a id="a-7o"></a>如法印经说。<a id="a-7p"></a>若断色相观色。<a id="a-7q"></a>乃至广说。<a id="a-7r"></a>众生相是境界相。<a id="a-7s"></a>若彼比丘。<a id="a-7t"></a>见于空法则除众生相。<a id="a-7u"></a>于境界不见有男相女相。<a id="a-7v"></a>是故尊者瞿沙。<a id="a-7w"></a>作如是说。<a id="a-7x"></a>众生相是境界相。<a id="a-7y"></a>若有是空行。<a id="a-7z"></a>于境界不见有男相女相。<a id="a-80"></a>说见道是无相者。<a id="a-81"></a>如说。<a id="a-82"></a>目揵连提舍梵志。<a id="a-83"></a>不说第六人行无相耶。<a id="a-84"></a>云何第六人行无相。<a id="a-85"></a>答曰。<a id="a-86"></a>第六人行无相者。<a id="a-87"></a>是坚信坚法。<a id="a-88"></a>所以者何。<a id="a-89"></a>彼是无相。<a id="a-8A"></a>不可数不可易知。<a id="a-8B"></a>在此在彼。<a id="a-8C"></a>若苦法忍若苦法智。<a id="a-8D"></a>乃至道比忍比智。<a id="a-8E"></a>问曰。<a id="a-8F"></a>何故见道名无相。<a id="a-8G"></a>答曰。<a id="a-8H"></a>此道是速疾道。<a id="a-8I"></a>不起期心道故。<a id="a-8J"></a>不动心解脱是无相者。<a id="a-8K"></a>如说。<a id="a-8L"></a>长老伽婆多贪欲是相恚痴是相不动心解脱。<a id="a-8M"></a>是最胜无相。<a id="a-8N"></a>问曰。<a id="a-8O"></a>何故不动心解脱名无相耶。<a id="a-8P"></a>答曰。<a id="a-8Q"></a>烦恼是相。<a id="a-8R"></a>彼心不为烦恼所覆。<a id="a-8S"></a>不为所坏。<a id="a-8T"></a>不以上着下。<a id="a-8U"></a>非不净自在。<a id="a-8V"></a>是故说不动心解脱名无相。<a id="a-8W"></a>非想非非想处。<a id="a-8X"></a>名无相者。<a id="a-8Y"></a>如说。<a id="a-8Z"></a>我多用功德无相心定。<a id="a-8a"></a>问曰。<a id="a-8b"></a>何故说非想非非想处名无相定。<a id="a-8c"></a>答曰。<a id="a-8d"></a>以非想非非想处愚痴不猛利不决定。<a id="a-8e"></a>犹如疑亦无了了有想相。<a id="a-8f"></a>亦无了了无想相。<a id="a-8g"></a>说无相名无相者。<a id="a-8h"></a>如此中说。<a id="a-8i"></a>经说。</p>
  <p id="a8j">佛在舍卫国。<a id="a-8k"></a>住东方精舍弥伽罗母堂。<a id="a-8l"></a>尔时长老阿难。<a id="a-8m"></a>往诣佛所。<a id="a-8n"></a>头面礼足白佛言。<a id="a-8o"></a>世尊。<a id="a-8p"></a>昔于一时。<a id="a-8q"></a>世尊住于释种弥周吒村。<a id="a-8r"></a>我从世尊。<a id="a-8s"></a>闻如是义。<a id="a-8t"></a>我今多住空三昧。<a id="a-8u"></a>我为善受持忆念如是说不。<a id="a-8v"></a>佛告阿难。<a id="a-8w"></a>如汝所言。<a id="a-8x"></a>善受持忆念如我所说。<a id="a-8y"></a>而无有异。<a id="a-8z"></a>问曰。<a id="a-90"></a>若善受持。<a id="a-91"></a>不应生疑。<a id="a-92"></a>若生疑者。<a id="a-93"></a>不名善受持。<a id="a-94"></a>答曰。<a id="a-95"></a>以是事故。<a id="a-96"></a>名善受持。<a id="a-97"></a>所以者何。<a id="a-98"></a>不生邪见。<a id="a-99"></a>不转教余人。<a id="a-9A"></a>不都忘失故。<a id="a-9B"></a>问曰。<a id="a-9C"></a>如长老阿难。<a id="a-9D"></a>多闻总持一切智所说八万法聚。<a id="a-9E"></a>以正念器盛之。<a id="a-9F"></a>何故于一句中。<a id="a-9G"></a>而生疑心。<a id="a-9H"></a>答曰。<a id="a-9I"></a>闻此法时。<a id="a-9J"></a>心有愁恼。<a id="a-9K"></a>害诸释时。<a id="a-9L"></a>是此论因缘。<a id="a-9M"></a>如愚痴琉璃王杀害诸释。<a id="a-9N"></a>尔时阿难。<a id="a-9O"></a>将一比丘入迦毗罗城。<a id="a-9P"></a>此城本时如诸天城。<a id="a-9Q"></a>当是之时。<a id="a-9R"></a>其犹丘冢。<a id="a-9S"></a>所有楼观。<a id="a-9T"></a>却敌睥睨。<a id="a-9U"></a>种种窗牖。<a id="a-9V"></a>皆悉毁坏。<a id="a-9W"></a>清泉诸池。<a id="a-9X"></a>悉皆娆浊。<a id="a-9Y"></a>鸿雁鸳鸯孔雀鹦鹉鸲翅罗鸟。<a id="a-9Z"></a>为烟火逼。<a id="a-9a"></a>皆飞翔虚空。<a id="a-9b"></a>诸小男女。<a id="a-9c"></a>皆啼哭逐阿难后。<a id="a-9d"></a>作如是言。<a id="a-9e"></a>大德阿难。<a id="a-9f"></a>我母命过。<a id="a-9g"></a>我父命过。<a id="a-9h"></a>我父母命过。<a id="a-9i"></a>尔时长老阿难。<a id="a-9j"></a>复至修迦罗。<a id="a-9k"></a>处梵志精舍。<a id="a-9l"></a>愚痴琉璃王。<a id="a-9m"></a>于其处。<a id="a-9n"></a>埋迦毗罗诸释。<a id="a-9o"></a>半身在于地中。<a id="a-9p"></a>以铁末末之。<a id="a-9q"></a>杀七万七千贤圣。<a id="a-9r"></a>尔时阿难。<a id="a-9s"></a>见是事已。<a id="a-9t"></a>极生愁恼。<a id="a-9u"></a>次复世尊诸根无异。<a id="a-9v"></a>其心安住。<a id="a-9w"></a>不动如山。<a id="a-9x"></a>善御其心。<a id="a-9y"></a>如持油钵制伏五根。<a id="a-9z"></a>如马正视入迦毗罗城。<a id="a-A0"></a>尔时长老阿难观世尊面颜色和悦。<a id="a-A1"></a>见已作是念。<a id="a-A2"></a>如我亲族离别。<a id="a-A3"></a>生处毁坏。<a id="a-A4"></a>世尊不尔。<a id="a-A5"></a>我今苦恼。<a id="a-A6"></a>而世尊心不动如山。<a id="a-A7"></a>尔时世尊知阿难所念。<a id="a-A8"></a>而告之言。<a id="a-A9"></a>我多住空三昧故。<a id="a-AA"></a>汝心住村落想。<a id="a-AB"></a>我住阿兰若想。<a id="a-AC"></a>汝住亲族想处。<a id="a-AD"></a>我住凡人想。<a id="a-AE"></a>汝作众生想处。<a id="a-AF"></a>我作满足法想。<a id="a-AG"></a>尔时世尊知阿难及诸比丘不堪行道。<a id="a-AH"></a>便将诸比丘。<a id="a-AI"></a>渐次游行到舍卫国东方精舍弥迦罗母堂。<a id="a-AJ"></a>尔时长老阿难愁恼转灭。<a id="a-AK"></a>往诣佛所头面礼足。<a id="a-AL"></a>而白佛言。<a id="a-AM"></a>广说如上。<a id="a-AN"></a>以是事故。<a id="a-AO"></a>阿难问此事时。<a id="a-AP"></a>心有愁恼。<a id="a-AQ"></a>闻佛所说。<a id="a-AR"></a>我常住空三昧。<a id="a-AS"></a>所以生疑。<a id="a-AT"></a>问曰。<a id="a-AU"></a>佛说我多住空。<a id="a-AV"></a>为住何空。<a id="a-AW"></a>答曰。<a id="a-AX"></a>或有说者。<a id="a-AY"></a>住无所行空。<a id="a-AZ"></a>所以者何。<a id="a-Aa"></a>无所行空随顺四威仪法行时余三威仪空余威仪时亦尔。<a id="a-Ab"></a>评曰。<a id="a-Ac"></a>应作是说。<a id="a-Ad"></a>住性空。<a id="a-Ae"></a>所以者何。<a id="a-Af"></a>但观法性故。<a id="a-Ag"></a>是故阿难比丘若欲多住空者。<a id="a-Ah"></a>当观聚落及众生住阿练若想。<a id="a-Ai"></a>时诸比丘皆有是念。<a id="a-Aj"></a>此住空法。<a id="a-Ak"></a>是佛不共法佛为除。<a id="a-Al"></a>比丘心所疑。<a id="a-Am"></a>而告阿难。<a id="a-An"></a>若比丘欲多住空三昧者。<a id="a-Ao"></a>除聚落及众生想住阿练若想。<a id="a-Ap"></a>问曰。<a id="a-Aq"></a>何故佛告比丘。<a id="a-Ar"></a>除此二想。<a id="a-As"></a>答曰。<a id="a-At"></a>以诸比丘于此二想生苦恼故。<a id="a-Au"></a>阿难若比丘除聚落想及众生想。<a id="a-Av"></a>住阿练若想当作地想。<a id="a-Aw"></a>乃至作非想非非想处想。<a id="a-Ax"></a>问曰。<a id="a-Ay"></a>何故世尊一切时除下想说上想。<a id="a-Az"></a>不说其根本耶。<a id="a-B0"></a>答曰。<a id="a-B1"></a>此说是旧法。<a id="a-B2"></a>过去恒沙诸佛说法皆尔。<a id="a-B3"></a>复次欲令所说不乱故。<a id="a-B4"></a>若世尊说不除下想便说上想者。<a id="a-B5"></a>则所说法乱。<a id="a-B6"></a>诸佛说法而无有乱。<a id="a-B7"></a>复次欲离重说法过故。<a id="a-B8"></a>若世尊不除下想。<a id="a-B9"></a>说于上想。<a id="a-BA"></a>则是重说法。<a id="a-BB"></a>佛世尊不重说法。<a id="a-BC"></a>复次定是略要法。<a id="a-BD"></a>若世尊一切时说根本者。<a id="a-BE"></a>则经文多。<a id="a-BF"></a>复次欲现论议道故。<a id="a-BG"></a>论议之道。<a id="a-BH"></a>若有所说。<a id="a-BI"></a>必定其言。<a id="a-BJ"></a>若重定前言。<a id="a-BK"></a>则坏论议道。<a id="a-BL"></a>佛是无对论师。<a id="a-BM"></a>善知论议道故。<a id="a-BN"></a>问曰。<a id="a-BO"></a>说村落想。<a id="a-BP"></a>为现何事。<a id="a-BQ"></a>乃至说非想非非想处。<a id="a-BR"></a>为现何事。<a id="a-BS"></a>答曰。<a id="a-BT"></a>村落想为现迦毗罗想。<a id="a-BU"></a>众生想者现诸释想。<a id="a-BV"></a>阿练若想者。<a id="a-BW"></a>现尼拘陀精舍想。<a id="a-BX"></a>亦现诸比丘行道处想。<a id="a-BY"></a>地想者现观色是散坏想。<a id="a-BZ"></a>所以者何。<a id="a-Ba"></a>有色故有截手足耳鼻。<a id="a-Bb"></a>苦空想者。<a id="a-Bc"></a>现观空想。<a id="a-Bd"></a>乃至非想非非想处现观非想非非想处想。<a id="a-Be"></a>复次村落想者。<a id="a-Bf"></a>是十五我所见。<a id="a-Bg"></a>众生想者。<a id="a-Bh"></a>是五我见。<a id="a-Bi"></a>阿练若处想者。<a id="a-Bj"></a>是空三昧。<a id="a-Bk"></a>地想者是所缘。<a id="a-Bl"></a>彼诸对治。<a id="a-Bm"></a>是无色定。<a id="a-Bn"></a>复次村落想者。<a id="a-Bo"></a>是欲界器世界。<a id="a-Bp"></a>众生想。<a id="a-Bq"></a>是欲界众生世界。<a id="a-Br"></a>阿练若想。<a id="a-Bs"></a>是初禅二禅地想。<a id="a-Bt"></a>是第三第四禅。<a id="a-Bu"></a>彼诸对治。<a id="a-Bv"></a>是无色定。<a id="a-Bw"></a>复次村落想是欲界。<a id="a-Bx"></a>所以者何。<a id="a-By"></a>欲界说名村落。<a id="a-Bz"></a>如偈说。</p>
  <p id="aC0">若伏村落刺　　亦无骂系害</p>
  <p id="aC1">苦乐心不动　　是名为比丘</p>
  <p id="aC2">众生想是初禅。<a id="a-C3"></a>所以者何。<a id="a-C4"></a>彼中有尊卑眷属故。<a id="a-C5"></a>阿练若想。<a id="a-C6"></a>是第二禅。<a id="a-C7"></a>所以者何。<a id="a-C8"></a>第二禅是贤圣默然法故。<a id="a-C9"></a>地想。<a id="a-CA"></a>是第四禅。<a id="a-CB"></a>所以者何。<a id="a-CC"></a>彼中有胜处一切处故。<a id="a-CD"></a>彼诸对治。<a id="a-CE"></a>是无色定。<a id="a-CF"></a>阿难。<a id="a-CG"></a>是名入无上空。<a id="a-CH"></a>所谓尽漏不多用功心得解脱。<a id="a-CI"></a>问曰。<a id="a-CJ"></a>云何多用功心得解脱。<a id="a-CK"></a>不多用功心得解脱。<a id="a-CL"></a>答曰。<a id="a-CM"></a>时解脱多用功。<a id="a-CN"></a>非时解脱不多用功。<a id="a-CO"></a>复次五种阿罗汉。<a id="a-CP"></a>名多用功。<a id="a-CQ"></a>不动阿罗汉。<a id="a-CR"></a>不多用功。<a id="a-CS"></a>若依未至中间三无色定。<a id="a-CT"></a>所得解脱。<a id="a-CU"></a>名多用功。<a id="a-CV"></a>若依根本禅所得解脱。<a id="a-CW"></a>名不多用功。</p>
  <p id="aCX">复有三三昧。<a id="a-CY"></a>谓空空三昧。<a id="a-CZ"></a>无愿无愿三昧。<a id="a-Ca"></a>无相无相三昧。<a id="a-Cb"></a>云何空空三昧。<a id="a-Cc"></a>答曰。<a id="a-Cd"></a>如施设经说。<a id="a-Ce"></a>若比丘观有漏取行是空。<a id="a-Cf"></a>此有漏取行空中。<a id="a-Cg"></a>无有常不变易法空无我无我所。<a id="a-Ch"></a>作如是思惟时。<a id="a-Ci"></a>复更生心心数法。<a id="a-Cj"></a>观前思惟心是空。<a id="a-Ck"></a>中无有常不变易法空无我无我所。<a id="a-Cl"></a>譬如有人欲烧十木百木千木聚以为积然火烧之。<a id="a-Cm"></a>复捉长竿在边其中。<a id="a-Cn"></a>若有堕落不烧者。<a id="a-Co"></a>以长竿聚之知木已烧。<a id="a-Cp"></a>所捉长竿亦投火中。<a id="a-Cq"></a>行者亦尔。<a id="a-Cr"></a>先观有漏取行是空。<a id="a-Cs"></a>广说如上。<a id="a-Ct"></a>云何无愿无愿三昧。<a id="a-Cu"></a>答曰。<a id="a-Cv"></a>若比丘观有漏取行是无常是变易法。<a id="a-Cw"></a>如是思惟时。<a id="a-Cx"></a>复更生心心数法。<a id="a-Cy"></a>观前思惟心。<a id="a-Cz"></a>亦是无常变易法。<a id="a-D0"></a>如人烧木。<a id="a-D1"></a>广说如上。<a id="a-D2"></a>比丘亦尔观有漏取行是无常。<a id="a-D3"></a>乃至广说。<a id="a-D4"></a>是名无愿无愿。<a id="a-D5"></a>云何无相无相三昧。<a id="a-D6"></a>答曰。<a id="a-D7"></a>若比丘观寂灭法此是妙离。<a id="a-D8"></a>所谓尽爱离欲灭尽涅槃。<a id="a-D9"></a>作是思惟时。<a id="a-DA"></a>复更生心心数法。<a id="a-DB"></a>观前思惟心亦是寂灭。<a id="a-DC"></a>乃至广说如上。<a id="a-DD"></a>是名取阴是空。<a id="a-DE"></a>次生空空三昧。<a id="a-DF"></a>即观空是空。<a id="a-DG"></a>汝空亦空。<a id="a-DH"></a>无愿三昧观五取阴是无常。<a id="a-DI"></a>后生无愿无愿三昧。<a id="a-DJ"></a>观前无愿。<a id="a-DK"></a>汝无愿亦是无常。<a id="a-DL"></a>无相三昧。<a id="a-DM"></a>观寂灭涅槃。<a id="a-DN"></a>后生无相无相三昧。<a id="a-DO"></a>观前无相三昧非数寂灭。<a id="a-DP"></a>汝无相三昧非数灭。<a id="a-DQ"></a>无三相故。<a id="a-DR"></a>亦是寂灭。<a id="a-DS"></a>譬如旃陀罗烧死尸时。<a id="a-DT"></a>手执长竿绕其边行。<a id="a-DU"></a>若其中有堕落者。<a id="a-DV"></a>当以此竿聚之。<a id="a-DW"></a>知其烧尽。<a id="a-DX"></a>亦以长竿投之火中。<a id="a-DY"></a>空三昧亦尔。<a id="a-DZ"></a>观五取阴是空。<a id="a-Da"></a>后生空空三昧。<a id="a-Db"></a>观空三昧。<a id="a-Dc"></a>汝亦是空。<a id="a-Dd"></a>无愿无相说亦如是。<a id="a-De"></a>问曰。<a id="a-Df"></a>云何得此三昧。<a id="a-Dg"></a>答曰。<a id="a-Dh"></a>或有说者。<a id="a-Di"></a>是见道边得。<a id="a-Dj"></a>如见道边等智。<a id="a-Dk"></a>或有说者。<a id="a-Dl"></a>离欲界欲时。<a id="a-Dm"></a>如变化心。<a id="a-Dn"></a>评曰。<a id="a-Do"></a>应作是说。<a id="a-Dp"></a>若应得三昧者。<a id="a-Dq"></a>离非想非非想欲时。<a id="a-Dr"></a>得作方便现在前。</p>
  <p id="aDs">问曰。<a id="a-Dt"></a>几智后起此三昧现在前。<a id="a-Du"></a>答曰。<a id="a-Dv"></a>四法智比智苦智灭智。<a id="a-Dw"></a>总而言之四智后。<a id="a-Dx"></a>欲界者三智后法智苦智灭智。<a id="a-Dy"></a>色无色界。<a id="a-Dz"></a>亦三智后。<a id="a-E0"></a>比智苦智灭智。<a id="a-E1"></a>若是欲界。<a id="a-E2"></a>空空等三昧依未至禅所摄无漏道。<a id="a-E3"></a>后起现在前。<a id="a-E4"></a>非想非非想处者。<a id="a-E5"></a>无所有处所摄无漏道后起现在前。<a id="a-E6"></a>余者即自地无漏道。<a id="a-E7"></a>后起现前。</p>
  <p id="aE8">界者在三界。<a id="a-E9"></a>地者在十一地。<a id="a-EA"></a>所依身者依欲界身。<a id="a-EB"></a>行者空有二行空空有一行唯空行。<a id="a-EC"></a>问曰。<a id="a-ED"></a>何故空二行空空唯一行耶。<a id="a-EE"></a>答曰。<a id="a-EF"></a>以在行空。<a id="a-EG"></a>行空三昧后生故。<a id="a-EH"></a>复次此行与有相违。<a id="a-EI"></a>能舍生死。<a id="a-EJ"></a>此善根能观无漏是过患。<a id="a-EK"></a>何况生死。<a id="a-EL"></a>问曰。<a id="a-EM"></a>何故不行无我行。<a id="a-EN"></a>答曰。<a id="a-EO"></a>若见诸法无我。<a id="a-EP"></a>不见空者。<a id="a-EQ"></a>虽厌离生死。<a id="a-ER"></a>其心不胜。<a id="a-ES"></a>若见诸法空。<a id="a-ET"></a>则厌离生死心胜。<a id="a-EU"></a>如人在道。<a id="a-EV"></a>独行之时。<a id="a-EW"></a>不大愁惘。<a id="a-EX"></a>若共伴行离别之时。<a id="a-EY"></a>则大愁惘。<a id="a-EZ"></a>彼亦如是。<a id="a-Ea"></a>无愿行十行。<a id="a-Eb"></a>无愿无愿唯行无常行。<a id="a-Ec"></a>问曰。<a id="a-Ed"></a>何故无愿行十行。<a id="a-Ee"></a>无愿无愿唯行无常行。<a id="a-Ef"></a>答曰。<a id="a-Eg"></a>以在行无常行无愿后生故。<a id="a-Eh"></a>复次此行与有相违。<a id="a-Ei"></a>能舍生死。<a id="a-Ej"></a>此善根能观无漏道是过患。<a id="a-Ek"></a>何况生死。<a id="a-El"></a>何故不行苦行。<a id="a-Em"></a>答曰。<a id="a-En"></a>不观道。<a id="a-Eo"></a>作如此行。<a id="a-Ep"></a>何故不行习等行。<a id="a-Eq"></a>答曰。<a id="a-Er"></a>若行习等行。<a id="a-Es"></a>则观圣道。<a id="a-Et"></a>是有相续法故。<a id="a-Eu"></a>何故不行道等四行。<a id="a-Ev"></a>答曰。<a id="a-Ew"></a>若行道等行。<a id="a-Ex"></a>则适可圣道。<a id="a-Ey"></a>不名过患。<a id="a-Ez"></a>无相行四行。<a id="a-F0"></a>无相无相行止行。<a id="a-F1"></a>问曰。<a id="a-F2"></a>何故无相行四行无相无相行止行。<a id="a-F3"></a>答曰。<a id="a-F4"></a>以在行止行无相后生故。<a id="a-F5"></a>问曰。<a id="a-F6"></a>何故不行灭行。<a id="a-F7"></a>答曰。<a id="a-F8"></a>灭有二种。<a id="a-F9"></a>有非数灭。<a id="a-FA"></a>有无常灭。<a id="a-FB"></a>不知为缘何灭。<a id="a-FC"></a>何故不行妙行。<a id="a-FD"></a>答曰。<a id="a-FE"></a>波伽罗那说。<a id="a-FF"></a>云何妙法。<a id="a-FG"></a>无漏无为法。<a id="a-FH"></a>彼是中法。<a id="a-FI"></a>是故不行妙行。<a id="a-FJ"></a>问曰。<a id="a-FK"></a>何故不行离行。<a id="a-FL"></a>答曰。<a id="a-FM"></a>波伽罗那说云何离法。<a id="a-FN"></a>答曰。<a id="a-FO"></a>欲界系善戒。<a id="a-FP"></a>色无色界出要善定。<a id="a-FQ"></a>学法无学法及数灭。<a id="a-FR"></a>彼无有是一相缘者。<a id="a-FS"></a>空空无愿无愿。<a id="a-FT"></a>或有说者。<a id="a-FU"></a>缘最后圣道刹那。<a id="a-FV"></a>或有说者。<a id="a-FW"></a>缘最后圣道刹那俱五阴。<a id="a-FX"></a>或有说者。<a id="a-FY"></a>缘一生中圣道。<a id="a-FZ"></a>或有说者。<a id="a-Fa"></a>缘一生中圣道俱五阴。<a id="a-Fb"></a>无相无相缘非数灭。<a id="a-Fc"></a>念处者是法念处。<a id="a-Fd"></a>智者与等智俱。<a id="a-Fe"></a>定者即是定。<a id="a-Ff"></a>根者总而言之与三根相应。<a id="a-Fg"></a>世者在三世。<a id="a-Fh"></a>缘世者空空无愿无愿。<a id="a-Fi"></a>若作是说。<a id="a-Fj"></a>缘最后圣道刹那者。<a id="a-Fk"></a>过去现在缘过去未来。<a id="a-Fl"></a>最初当生者缘现在。<a id="a-Fm"></a>余未来刹那缘三世。<a id="a-Fn"></a>若作是说。<a id="a-Fo"></a>缘一生中圣道者。<a id="a-Fp"></a>空空无愿无愿二俱缘三世。<a id="a-Fq"></a>无相无相缘。<a id="a-Fr"></a>非世善不善无记者。<a id="a-Fs"></a>是善缘善不善无记者。<a id="a-Ft"></a>空空无愿无愿缘善。<a id="a-Fu"></a>无相无相缘无记。<a id="a-Fv"></a>系者是三界系。<a id="a-Fw"></a>缘三界系不系者。<a id="a-Fx"></a>缘不系。<a id="a-Fy"></a>是学无学非学非无学者。<a id="a-Fz"></a>是非学非无学。<a id="a-G0"></a>缘学无学非学非无学者。<a id="a-G1"></a>空空无愿无愿。<a id="a-G2"></a>缘无学无相无相缘非学非无学。<a id="a-G3"></a>是见道断修道断不断者。<a id="a-G4"></a>是修道断。<a id="a-G5"></a>缘见道断修道断不断者。<a id="a-G6"></a>缘不断。<a id="a-G7"></a>缘名缘义者。<a id="a-G8"></a>是缘义。<a id="a-G9"></a>缘自身他身非身者。<a id="a-GA"></a>空空无愿无愿。<a id="a-GB"></a>缘自身。<a id="a-GC"></a>无相无相缘非身。<a id="a-GD"></a>问曰。<a id="a-GE"></a>何处起是三昧。<a id="a-GF"></a>答曰。<a id="a-GG"></a>欲界中非色无色界起者。<a id="a-GH"></a>是人趣中非余趣。<a id="a-GI"></a>人中三天下非郁单越。<a id="a-GJ"></a>依男身女身者俱能。<a id="a-GK"></a>瞿沙跋摩作如是说。<a id="a-GL"></a>唯阎浮提非余方。<a id="a-GM"></a>依男身非女身。<a id="a-GN"></a>所以者何。<a id="a-GO"></a>此善根依牢强身。<a id="a-GP"></a>女人身劣弱。<a id="a-GQ"></a>评曰。<a id="a-GR"></a>如前说者好。<a id="a-GS"></a>所以者何。<a id="a-GT"></a>男子心得自在。<a id="a-GU"></a>定得自在。<a id="a-GV"></a>女人亦心得自在。<a id="a-GW"></a>定得自在。<a id="a-GX"></a>为是学人为是无学人者。<a id="a-GY"></a>是无学人。<a id="a-GZ"></a>时解脱非时解脱者。<a id="a-Ga"></a>是非时解脱。<a id="a-Gb"></a>所以者何。<a id="a-Gc"></a>何等人能起此定。<a id="a-Gd"></a>谓于定自在。<a id="a-Ge"></a>身中无烦恼信解脱人。<a id="a-Gf"></a>不于定得自在。<a id="a-Gg"></a>亦不身中无烦恼。<a id="a-Gh"></a>见到虽于定得自在。<a id="a-Gi"></a>不身中无烦恼。<a id="a-Gj"></a>时解脱虽身中无烦恼。<a id="a-Gk"></a>于定不得自在。<a id="a-Gl"></a>非时解脱身中无烦恼。<a id="a-Gm"></a>于定得自在。<a id="a-Gn"></a>问曰。<a id="a-Go"></a>何者是三昧。<a id="a-Gp"></a>为初刹那是后相续者是。<a id="a-Gq"></a>若初者是。<a id="a-Gr"></a>余何所为。<a id="a-Gs"></a>若后相续者是。<a id="a-Gt"></a>识身所说云何通。<a id="a-Gu"></a>如说颇法是世俗有漏。<a id="a-Gv"></a>是取阴所摄。<a id="a-Gw"></a>从内起。<a id="a-Gx"></a>因慧生。<a id="a-Gy"></a>是善是欲界系。<a id="a-Gz"></a>次圣道生缘无漏。<a id="a-H0"></a>是不共法。<a id="a-H1"></a>唯圣人不共凡夫耶。<a id="a-H2"></a>答曰。<a id="a-H3"></a>有欲界系空空无愿无愿无相无相也。<a id="a-H4"></a>答曰。<a id="a-H5"></a>应作是说。<a id="a-H6"></a>初刹那是。<a id="a-H7"></a>问曰。<a id="a-H8"></a>若然者。<a id="a-H9"></a>余刹那为是何耶。<a id="a-HA"></a>答曰。<a id="a-HB"></a>是似彼善根。<a id="a-HC"></a>复有说者。<a id="a-HD"></a>相续者尽是。<a id="a-HE"></a>问曰。<a id="a-HF"></a>若然者。<a id="a-HG"></a>识身所说云何通。<a id="a-HH"></a>答曰。<a id="a-HI"></a>初者是圣道次第缘无漏。<a id="a-HJ"></a>余者虽非圣道。<a id="a-HK"></a>次第亦缘无漏。</p>
  <p id="aHL">问曰。<a id="a-HM"></a>何时起此三昧现在前。<a id="a-HN"></a>答曰。<a id="a-HO"></a>般涅槃时。<a id="a-HP"></a>阿罗汉。<a id="a-HQ"></a>欲般涅槃时。<a id="a-HR"></a>从圣道起已。<a id="a-HS"></a>起此三昧现在前。<a id="a-HT"></a>从此三昧起已。<a id="a-HU"></a>便般涅槃。<a id="a-HV"></a>更不复起。<a id="a-HW"></a>更不复起圣道。<a id="a-HX"></a>评曰。<a id="a-HY"></a>应作是说。<a id="a-HZ"></a>得此三昧已。<a id="a-Ha"></a>欲用便起现在前。<a id="a-Hb"></a>问曰。<a id="a-Hc"></a>圣道后起此三昧现在前。<a id="a-Hd"></a>此三昧后。<a id="a-He"></a>复起圣道现在前不耶。<a id="a-Hf"></a>答曰。<a id="a-Hg"></a>或有说者不起。<a id="a-Hh"></a>所以者何。<a id="a-Hi"></a>此三昧憎恶圣道故。<a id="a-Hj"></a>复有说者能起。<a id="a-Hk"></a>问曰。<a id="a-Hl"></a>若能起者。<a id="a-Hm"></a>云何名憎恶圣道。<a id="a-Hn"></a>答曰。<a id="a-Ho"></a>此三昧虽复憎恶圣道。<a id="a-Hp"></a>不如圣道憎恶。<a id="a-Hq"></a>于有圣道后。<a id="a-Hr"></a>犹起有漏心。<a id="a-Hs"></a>何况此定后不起无漏心耶。<a id="a-Ht"></a>然圣道次第起此定。<a id="a-Hu"></a>此定次第不起无漏心。<a id="a-Hv"></a>此定唯是有漏。<a id="a-Hw"></a>问曰。<a id="a-Hx"></a>此定何以唯是有漏。<a id="a-Hy"></a>答曰。<a id="a-Hz"></a>以不断结故。</p>
  <p id="aI0">问曰。<a id="a-I1"></a>圣人何故修此定耶。<a id="a-I2"></a>答曰。<a id="a-I3"></a>以四事故修。<a id="a-I4"></a>一欲住现法乐故。<a id="a-I5"></a>二欲游戏故。<a id="a-I6"></a>三欲观本所作故。<a id="a-I7"></a>四受用圣法故。<a id="a-I8"></a>复次此定是胜法圣人欲游此定故。</p>
 </body>
</html>