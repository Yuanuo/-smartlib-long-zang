<!doctype html>
<html id="z3IBVkE14n" data-ver="807">
 <head>
  <meta charset="utf-8">
  <meta author="迦旃延子">
  <meta library="龙藏">
  <meta catalog="小乘论">
  <meta period="北凉">
 </head>
 <body>
  <h1 id="a1">阿毗昙毗婆沙论卷第十七</h1>
  <h2 id="a2">杂揵度人品第三之一</h2>
  <p id="a3">一人此生十二支缘。<a id="a-4"></a>几在过去几在未来几在现在。<a id="a-5"></a>如是章及解章义。<a id="a-6"></a>此中应广说优波提舍。<a id="a-7"></a>问曰何故作此论。<a id="a-8"></a>答曰为止他义故。<a id="a-9"></a>如毗婆阇婆提说缘起是无为法。<a id="a-A"></a>问曰彼以何义故说缘起是无为法。<a id="a-B"></a>答曰彼依佛经。<a id="a-C"></a>佛经说若佛出世若不出世。<a id="a-D"></a>法住法界。<a id="a-E"></a>如来成等正觉。<a id="a-F"></a>为他显现乃至广说。<a id="a-G"></a>彼以是义故说缘起法是无为。<a id="a-H"></a>为止如是说者意故。<a id="a-I"></a>缘起法堕在世中。<a id="a-J"></a>若堕在世。<a id="a-K"></a>当知缘起法定是有为非是无为。<a id="a-L"></a>所以者何。<a id="a-M"></a>无有无为法堕在世中。<a id="a-N"></a>问曰若缘起是有为法。<a id="a-O"></a>彼经云何通。<a id="a-P"></a>若佛出世。<a id="a-Q"></a>若不出世。<a id="a-R"></a>法住法界。<a id="a-S"></a>乃至广说。<a id="a-T"></a>答曰应知彼经意趣。<a id="a-U"></a>问曰彼经意趣云何。<a id="a-V"></a>答曰彼经说因果决定义故。<a id="a-W"></a>若佛出世若不出世。<a id="a-X"></a>无明常是行因。<a id="a-Y"></a>行常是无明果。<a id="a-Z"></a>如是乃至生是老死因。<a id="a-a"></a>老死是生果。<a id="a-b"></a>如此义是彼经意趣。<a id="a-c"></a>若如汝所解。<a id="a-d"></a>彼经意趣。<a id="a-e"></a>若佛出世若不出世。<a id="a-f"></a>地常坚相。<a id="a-g"></a>乃至风常动相。<a id="a-h"></a>四大可是无为法耶。<a id="a-i"></a>若佛出世若不出世。<a id="a-j"></a>色常色相。<a id="a-k"></a>乃至识常识相。<a id="a-l"></a>如是诸阴。<a id="a-m"></a>复是无为法耶。<a id="a-n"></a>若佛出世若不出世。<a id="a-o"></a>诃梨勒果迦中伽卢醯尼药。<a id="a-p"></a>常是苦味。<a id="a-q"></a>复是无为法耶。<a id="a-r"></a>如汝所说。<a id="a-s"></a>若佛出世若不出世。<a id="a-t"></a>四大诸阴。<a id="a-u"></a>诃梨勒果迦中伽卢醯尼药等。<a id="a-v"></a>常是有为。<a id="a-w"></a>如是缘起法。<a id="a-x"></a>若佛出世若不出世。<a id="a-y"></a>虽住法界亦应是有为。<a id="a-z"></a>非是无为。<a id="a-10"></a>是故为止他义欲显己义。<a id="a-11"></a>亦欲现法相相应义故。<a id="a-12"></a>而作此论。</p>
  <p id="a13">一人此生乃至广说。<a id="a-14"></a>彼尊者于此中。<a id="a-15"></a>欲明五种义故。<a id="a-16"></a>一者何以唯说一人。<a id="a-17"></a>二者为说何等人。<a id="a-18"></a>三者何以说此生。<a id="a-19"></a>四者为说何等生。<a id="a-1A"></a>五者说何现在。<a id="a-1B"></a>唯说一人者。<a id="a-1C"></a>欲去经文烦闹过故。<a id="a-1D"></a>若说一切众生经文则烦。<a id="a-1E"></a>欲令无烦过故唯说一人。<a id="a-1F"></a>如说一人当知一切众生亦尔。<a id="a-1G"></a>为说何等人者。<a id="a-1H"></a>若人经历十二支缘。<a id="a-1I"></a>犹如登石亦如上梯。<a id="a-1J"></a>若过去无明行起现在前。<a id="a-1K"></a>能生现在识名色六入触受。<a id="a-1L"></a>若现在爱取有起现在前。<a id="a-1M"></a>能生未来生老死者。<a id="a-1N"></a>说如此人。<a id="a-1O"></a>若过去无明行起现在前。<a id="a-1P"></a>能生现在识名色六入触受。<a id="a-1Q"></a>若现在爱取有不起现在前。<a id="a-1R"></a>不能生未来生老死者。<a id="a-1S"></a>此中不说如此人。<a id="a-1T"></a>若过去无明行。<a id="a-1U"></a>乃至能生未来生老死者。<a id="a-1V"></a>此中说之。<a id="a-1W"></a>如智揵度中所说。<a id="a-1X"></a>学人成就八种道迹。<a id="a-1Y"></a>彼中为说何等学人。<a id="a-1Z"></a>答曰若经历诸禅三昧。<a id="a-1a"></a>犹如登石亦如上梯者。<a id="a-1b"></a>先入有觉有观定。<a id="a-1c"></a>次入无觉无观定。<a id="a-1d"></a>次入无色定。<a id="a-1e"></a>出无色定入灭尽定。<a id="a-1f"></a>出灭尽定起世俗心。<a id="a-1g"></a>现在前者彼中说如此人若入有觉有观定从彼定起。<a id="a-1h"></a>乃至入灭尽定。<a id="a-1i"></a>从灭尽定起。<a id="a-1j"></a>无漏心现在前者。<a id="a-1k"></a>彼中不说。<a id="a-1l"></a>若入有觉有观定。<a id="a-1m"></a>从彼定起。<a id="a-1n"></a>乃至入灭尽定。<a id="a-1o"></a>从灭定起。<a id="a-1p"></a>有漏心现在前。<a id="a-1q"></a>彼中说之亦如经说。<a id="a-1r"></a>见此姊妹形容端正。<a id="a-1s"></a>彼于后时羸瘦老劣。<a id="a-1t"></a>复于后时见病着床席。<a id="a-1u"></a>复于后时见其已死。<a id="a-1v"></a>经一日二日乃至七日。<a id="a-1w"></a>复于后时见其色青。<a id="a-1x"></a>乃至骨节散坏。<a id="a-1y"></a>彼中所说女人。<a id="a-1z"></a>要经上尔所时事。<a id="a-20"></a>若不经上尔所时事。<a id="a-21"></a>彼中不说。<a id="a-22"></a>此中说一人者要经历十二因缘。<a id="a-23"></a>广说如上。<a id="a-24"></a>何以说此生者。<a id="a-25"></a>若说现在生。<a id="a-26"></a>当知说过去未来亦尔。<a id="a-27"></a>为说何等生者。<a id="a-28"></a>通此一身以生名说。<a id="a-29"></a>说何现在者。<a id="a-2A"></a>说此一生现在。<a id="a-2B"></a>不说刹那现在。<a id="a-2C"></a>不说时现在。</p>
  <p id="a2D">一人此生十二支缘。<a id="a-2E"></a>几在过去。<a id="a-2F"></a>答曰二谓无明行则止无前世所更事。<a id="a-2G"></a>二在未来谓生老死则止无未来世生事。<a id="a-2H"></a>八是现在识。<a id="a-2I"></a>乃至有则说因果相续。<a id="a-2J"></a>二是过去则止常见。<a id="a-2K"></a>二是未来则止断见。<a id="a-2L"></a>八是现在则显中道。<a id="a-2M"></a>问曰过去亦有十二支缘。<a id="a-2N"></a>未来亦有十二支缘。<a id="a-2O"></a>现在亦有十二支缘。<a id="a-2P"></a>何故说二在过去二在未来八在现在耶。<a id="a-2Q"></a>答曰现在法。<a id="a-2R"></a>以因推果以果推因。<a id="a-2S"></a>现在以因推果者。<a id="a-2T"></a>现在爱取有。<a id="a-2U"></a>是未来生老死因。<a id="a-2V"></a>生老死是其果。<a id="a-2W"></a>以果推因者。<a id="a-2X"></a>现在识名色六入触受果。<a id="a-2Y"></a>此因是过去无明行。<a id="a-2Z"></a>以现在因推果。<a id="a-2a"></a>以现在果推因故。<a id="a-2b"></a>而作是说。<a id="a-2c"></a>此中说众生数缘起法。<a id="a-2d"></a>如波伽罗那经所说。<a id="a-2e"></a>云何缘起法。<a id="a-2f"></a>答曰一切有为法。<a id="a-2g"></a>问曰此说彼说有何差别。<a id="a-2h"></a>答曰此说众生数。<a id="a-2i"></a>彼说众生数非众生数。<a id="a-2j"></a>此说有根法。<a id="a-2k"></a>彼说有根无根法。<a id="a-2l"></a>此说有心法。<a id="a-2m"></a>彼说有心无心法。<a id="a-2n"></a>此说内法。<a id="a-2o"></a>彼说内外法。<a id="a-2p"></a>此文不了义。<a id="a-2q"></a>彼文了义。<a id="a-2r"></a>乃至广说。<a id="a-2s"></a>缘起法有四种。<a id="a-2t"></a>一者刹那。<a id="a-2u"></a>二者相续。<a id="a-2v"></a>三者时。<a id="a-2w"></a>四者次第。<a id="a-2x"></a>此说刹那。<a id="a-2y"></a>彼说相续。<a id="a-2z"></a>此说时。<a id="a-30"></a>彼说次第。<a id="a-31"></a>问曰。<a id="a-32"></a>此中何以唯说众生数缘起法耶。<a id="a-33"></a>答曰彼尊者依佛经作论。<a id="a-34"></a>佛经中说众生数缘起法。<a id="a-35"></a>佛经是此论根本。<a id="a-36"></a>是故彼尊者依佛经作论。<a id="a-37"></a>问曰如是因论生论。<a id="a-38"></a>以何等故世尊经中。<a id="a-39"></a>唯说众生数缘起法。<a id="a-3A"></a>不说非众生数。<a id="a-3B"></a>答曰随顺有义是支义。<a id="a-3C"></a>此支随顺有故。<a id="a-3D"></a>是故唯说众生数。<a id="a-3E"></a>不说非众生数。<a id="a-3F"></a>如此经说众生数缘起法。<a id="a-3G"></a>当知余经说有支。<a id="a-3H"></a>亦说众生数缘起法。<a id="a-3I"></a>问曰缘起法缘生法有何差别。<a id="a-3J"></a>答曰或有说者无有差别。<a id="a-3K"></a>所以者何。<a id="a-3L"></a>如波伽罗那经所说。<a id="a-3M"></a>云何缘起法。<a id="a-3N"></a>一切有为法。<a id="a-3O"></a>云何缘生法。<a id="a-3P"></a>一切有为法。<a id="a-3Q"></a>此义可尔。<a id="a-3R"></a>然亦应更求差别相。<a id="a-3S"></a>因是缘起。<a id="a-3T"></a>果是缘生。<a id="a-3U"></a>如因果。<a id="a-3V"></a>事所事。<a id="a-3W"></a>相所相。<a id="a-3X"></a>成所成。<a id="a-3Y"></a>续所续。<a id="a-3Z"></a>生所生。<a id="a-3a"></a>取所取。<a id="a-3b"></a>当知亦如是。<a id="a-3c"></a>复有说者。<a id="a-3d"></a>过去是缘起。<a id="a-3e"></a>未来现在是缘生。<a id="a-3f"></a>复有说者。<a id="a-3g"></a>过去是缘起。<a id="a-3h"></a>未来是缘生。<a id="a-3i"></a>复有说者。<a id="a-3j"></a>无明是缘起。<a id="a-3k"></a>行是缘生。<a id="a-3l"></a>乃至生是缘起。<a id="a-3m"></a>老死是缘生。<a id="a-3n"></a>复有说者。<a id="a-3o"></a>无明是缘起。<a id="a-3p"></a>老死是缘生。<a id="a-3q"></a>余十支是缘起缘生。<a id="a-3r"></a>复有说者。<a id="a-3s"></a>二在过去是缘起。<a id="a-3t"></a>二在未来是缘生。<a id="a-3u"></a>余支是缘起缘生。<a id="a-3v"></a>尊者富那奢说曰。<a id="a-3w"></a>此中应作四句。<a id="a-3x"></a>或有缘起非缘生。<a id="a-3y"></a>或有缘生非缘起。<a id="a-3z"></a>乃至广作四句。<a id="a-40"></a>缘起非缘生者。<a id="a-41"></a>未来法是也。<a id="a-42"></a>缘生非缘起者。<a id="a-43"></a>过去现在阿罗汉最后死阴是也。<a id="a-44"></a>缘起缘生者。<a id="a-45"></a>除过去现在阿罗汉死五阴。<a id="a-46"></a>诸余过去现在法是也。<a id="a-47"></a>非缘起非缘生者。<a id="a-48"></a>无为法是也。<a id="a-49"></a>如法身经所说。<a id="a-4A"></a>诸无明决定生行不相离常相随。<a id="a-4B"></a>是名缘起缘生。<a id="a-4C"></a>若无明不决定生行。<a id="a-4D"></a>或时相离不相随。<a id="a-4E"></a>是名缘生非缘起。<a id="a-4F"></a>乃至生老死。<a id="a-4G"></a>亦应如是说。<a id="a-4H"></a>尊者和须蜜说曰。<a id="a-4I"></a>因是缘起。<a id="a-4J"></a>从因生法是缘生。<a id="a-4K"></a>复次和合是缘起。<a id="a-4L"></a>从和合生是缘生。<a id="a-4M"></a>复次起所起。<a id="a-4N"></a>生所生亦如是。<a id="a-4O"></a>缘起缘生是谓差别。</p>
  <p id="a4P">问曰此缘起法体性是何。<a id="a-4Q"></a>答曰体是五阴。<a id="a-4R"></a>五阴是缘起体。<a id="a-4S"></a>是性是我。<a id="a-4T"></a>是物是相。<a id="a-4U"></a>已说体性。<a id="a-4V"></a>所以今当说。<a id="a-4W"></a>以何等故名缘起法。<a id="a-4X"></a>答曰或有说者。<a id="a-4Y"></a>体性可起待缘而起故名缘起。<a id="a-4Z"></a>复有说者。<a id="a-4a"></a>各各从异缘起故名缘起。<a id="a-4b"></a>复有说者。<a id="a-4c"></a>等从缘生故名缘起。<a id="a-4d"></a>问曰诸法或从四缘生。<a id="a-4e"></a>或从三缘生二缘生。<a id="a-4f"></a>云何等从缘生是缘起义耶。<a id="a-4g"></a>答曰。<a id="a-4h"></a>即以是事故。<a id="a-4i"></a>等从缘生是缘起义。<a id="a-4j"></a>若法应从四缘生者。<a id="a-4k"></a>三缘二缘则不能生。<a id="a-4l"></a>从三缘生者。<a id="a-4m"></a>二缘四缘则不能生。<a id="a-4n"></a>从二缘生者。<a id="a-4o"></a>三缘四缘则不能生。<a id="a-4p"></a>以是事故等从缘生。<a id="a-4q"></a>是缘起义。<a id="a-4r"></a>复有说者。<a id="a-4s"></a>法生时除其自体。<a id="a-4t"></a>余一切法与威势缘。<a id="a-4u"></a>以是事故等从缘生。<a id="a-4v"></a>是缘起义。<a id="a-4w"></a>复有说者。<a id="a-4x"></a>等生是缘起义。<a id="a-4y"></a>如说一切众生心等生等住等灭。<a id="a-4z"></a>复有说者。<a id="a-50"></a>一切众生等同此缘。<a id="a-51"></a>故名缘起法。<a id="a-52"></a>问曰如此众生。<a id="a-53"></a>或有前般涅槃者。<a id="a-54"></a>或有后般涅槃者。<a id="a-55"></a>云何等同此缘耶。<a id="a-56"></a>答曰前般涅槃者。<a id="a-57"></a>于缘起法前少后多。<a id="a-58"></a>后般涅槃者。<a id="a-59"></a>于缘起法前多后少。<a id="a-5A"></a>以是事故等从同缘生。<a id="a-5B"></a>是缘起义。<a id="a-5C"></a>此中说时缘起法。<a id="a-5D"></a>有十二时十二支十二五阴。<a id="a-5E"></a>尊者奢摩达说曰。<a id="a-5F"></a>于一刹那顷。<a id="a-5G"></a>有十二支缘。<a id="a-5H"></a>若以贪心杀生。<a id="a-5I"></a>彼相应愚是无明。<a id="a-5J"></a>彼相应思是行。<a id="a-5K"></a>彼相应心是识。<a id="a-5L"></a>起有作业必有名色。<a id="a-5M"></a>起有作业必有六入。<a id="a-5N"></a>彼相应触是触。<a id="a-5O"></a>彼相应受是受。<a id="a-5P"></a>贪即是爱。<a id="a-5Q"></a>彼相应缠是取。<a id="a-5R"></a>彼身口作业是有。<a id="a-5S"></a>如此诸法生是生。<a id="a-5T"></a>此诸法变是老。<a id="a-5U"></a>此诸法坏是死。<a id="a-5V"></a>此所说可尔。<a id="a-5W"></a>但此中说时缘起。<a id="a-5X"></a>有十二时十二支十二五阴。<a id="a-5Y"></a>不说一刹那顷也。<a id="a-5Z"></a>如识身经说。<a id="a-5a"></a>于前物愚故生爱。<a id="a-5b"></a>愚即是无明。<a id="a-5c"></a>爱即是行。<a id="a-5d"></a>分别前物是识。<a id="a-5e"></a>与识俱生四阴是名色。<a id="a-5f"></a>与名色相随诸根是六入。<a id="a-5g"></a>六入和合是触。<a id="a-5h"></a>触所更是受。<a id="a-5i"></a>受所乐是爱。<a id="a-5j"></a>爱增广是取。<a id="a-5k"></a>能得未来业是有。<a id="a-5l"></a>增长诸阴是生。<a id="a-5m"></a>诸阴变是老。<a id="a-5n"></a>阴散坏是死内热是忧。<a id="a-5o"></a>发声哀泣是悲。<a id="a-5p"></a>身心燋悸是苦恼。<a id="a-5q"></a>如是等事是大苦阴。<a id="a-5r"></a>种种厄难。<a id="a-5s"></a>问曰前说此说有何差别。<a id="a-5t"></a>答曰前说是一心。<a id="a-5u"></a>此说是多心。<a id="a-5v"></a>前说是一刹那后是多相续。</p>
  <p id="a5w">如施设经所说。<a id="a-5x"></a>云何无明。<a id="a-5y"></a>过去诸结是也。<a id="a-5z"></a>评曰不应作是说。<a id="a-60"></a>若然者诸法则离自相。<a id="a-61"></a>应作是说。<a id="a-62"></a>云何无明过去诸结时。<a id="a-63"></a>云何行过去诸行时。<a id="a-64"></a>云何识相续心及眷属。<a id="a-65"></a>云何名色。<a id="a-66"></a>已受生相续。<a id="a-67"></a>未生四种色根。<a id="a-68"></a>六入未具。<a id="a-69"></a>一歌罗罗。<a id="a-6A"></a>二阿浮陀。<a id="a-6B"></a>三卑尸。<a id="a-6C"></a>四伽那。<a id="a-6D"></a>五波罗奢呵。<a id="a-6E"></a>如是等名曰名色。<a id="a-6F"></a>云何六入。<a id="a-6G"></a>已生四种色根。<a id="a-6H"></a>具足六入。<a id="a-6I"></a>此诸根未能为触作所依。<a id="a-6J"></a>是时名六入云何为触。<a id="a-6K"></a>此诸根已能为触作所依。<a id="a-6L"></a>未别苦乐。<a id="a-6M"></a>不能避危害搊火触毒把刃及诸不净。<a id="a-6N"></a>是时名触。<a id="a-6O"></a>云何为受。<a id="a-6P"></a>能分别苦乐避诸危害不搊火触毒不把刃。<a id="a-6Q"></a>离诸不净。<a id="a-6R"></a>能生贪爱不起淫欲。<a id="a-6S"></a>于一切物不生染着。<a id="a-6T"></a>是时名受。<a id="a-6U"></a>云何为爱。<a id="a-6V"></a>具上三爱。<a id="a-6W"></a>是时名爱。<a id="a-6X"></a>云何为取。<a id="a-6Y"></a>以贪境界故四方追求。<a id="a-6Z"></a>是时名取。<a id="a-6a"></a>云何为有。<a id="a-6b"></a>追求之时起身口意业。<a id="a-6c"></a>是时名有。<a id="a-6d"></a>云何为生。<a id="a-6e"></a>如现在识在于未来。<a id="a-6f"></a>是时名生。<a id="a-6g"></a>云何老死。<a id="a-6h"></a>如现在名色六入触受在于未来。<a id="a-6i"></a>是时名老死。<a id="a-6j"></a>复有说者。<a id="a-6k"></a>无明有二种。<a id="a-6l"></a>有破体无明。<a id="a-6m"></a>有不破体无明。<a id="a-6n"></a>缘行有二种。<a id="a-6o"></a>有思有思所造。<a id="a-6p"></a>行缘识有二种。<a id="a-6q"></a>有与悔俱有不与悔俱。<a id="a-6r"></a>识缘名色有二种。<a id="a-6s"></a>有爱处有不爱处。<a id="a-6t"></a>名色缘六入有二种有报有长养。<a id="a-6u"></a>六入缘触有二种。<a id="a-6v"></a>有对触增语触。<a id="a-6w"></a>触缘受有二种。<a id="a-6x"></a>有身受有心受。<a id="a-6y"></a>受缘爱有二种。<a id="a-6z"></a>有淫欲爱有资生爱。<a id="a-70"></a>爱缘取有二种。<a id="a-71"></a>有从见生有从爱生。<a id="a-72"></a>取缘有有二种。<a id="a-73"></a>有从内生有从外生。<a id="a-74"></a>有缘生有二种。<a id="a-75"></a>有一刹那有通一身。<a id="a-76"></a>生缘老有二种。<a id="a-77"></a>有眼所见有与慧所见。<a id="a-78"></a>老缘死有二种。<a id="a-79"></a>有刹那死有一身死。</p>
  <p id="a7A">如说无明因行。<a id="a-7B"></a>问曰以何等故。<a id="a-7C"></a>但说无明缘行。<a id="a-7D"></a>不说无明因行耶。<a id="a-7E"></a>答曰或有说者。<a id="a-7F"></a>亦说无明因行。<a id="a-7G"></a>如摩诃尼陀那经所说。<a id="a-7H"></a>佛告阿难。<a id="a-7I"></a>以如是因如是缘如是事。<a id="a-7J"></a>生为老死因。<a id="a-7K"></a>如生为老死因。<a id="a-7L"></a>乃至无明为行作因亦如是。<a id="a-7M"></a>复有说者。<a id="a-7N"></a>若说无明因行。<a id="a-7O"></a>但说因缘。<a id="a-7P"></a>不说余缘。<a id="a-7Q"></a>若说无明缘行。<a id="a-7R"></a>则具说四缘。<a id="a-7S"></a>复有说者。<a id="a-7T"></a>若说无明因行。<a id="a-7U"></a>唯说染污行。<a id="a-7V"></a>若说无明缘行。<a id="a-7W"></a>则说染污不染污行。<a id="a-7X"></a>问曰以何等故唯说无明缘行。<a id="a-7Y"></a>不说行缘无明。<a id="a-7Z"></a>答曰或有说者。<a id="a-7a"></a>若说行缘无明。<a id="a-7b"></a>则唯说缘不说因。<a id="a-7c"></a>复次此中说时缘起法。<a id="a-7d"></a>前生者是无明后生者是行。<a id="a-7e"></a>问曰如无明是十二支缘。<a id="a-7f"></a>何以但说无明缘行。<a id="a-7g"></a>答曰或有说者。<a id="a-7h"></a>应说而不说者。<a id="a-7i"></a>当知此说有余。<a id="a-7j"></a>乃至广说。<a id="a-7k"></a>复有说者。<a id="a-7l"></a>缘有二种。<a id="a-7m"></a>有近有远。<a id="a-7n"></a>若说无明缘行则说近缘。<a id="a-7o"></a>若于余支则说远缘。<a id="a-7p"></a>是中说近不说远。<a id="a-7q"></a>如近远。<a id="a-7r"></a>此生他生当知亦如是。<a id="a-7s"></a>复次无明与行作缘随顺不同余支。<a id="a-7t"></a>是故说与行作缘不与余支。<a id="a-7u"></a>如说行缘识。<a id="a-7v"></a>亦说名色缘识。<a id="a-7w"></a>复说缘二生识。<a id="a-7x"></a>此三有何差别。<a id="a-7y"></a>答曰或有说者。<a id="a-7z"></a>行缘识说业差别。<a id="a-80"></a>名色缘识说识住差别。<a id="a-81"></a>缘二生识。<a id="a-82"></a>说所依及境界差别。<a id="a-83"></a>复有说者。<a id="a-84"></a>行缘识如初取时。<a id="a-85"></a>名色缘识如守护时。<a id="a-86"></a>缘二生识如长养时。<a id="a-87"></a>复有说者。<a id="a-88"></a>行缘识说初相续。<a id="a-89"></a>名色缘识说已成立。<a id="a-8A"></a>缘二生识说成立已能缘境界。<a id="a-8B"></a>复有说者。<a id="a-8C"></a>行缘识说行名色。<a id="a-8D"></a>名色缘识说报名色。<a id="a-8E"></a>缘二生识说所依及缘境界。<a id="a-8F"></a>复有说者。<a id="a-8G"></a>行缘识说恶趣识。<a id="a-8H"></a>名色缘识说人及六欲天识。<a id="a-8I"></a>缘二生识说色无色界色识。<a id="a-8J"></a>尊者波奢说曰。<a id="a-8K"></a>行缘识是中阴识。<a id="a-8L"></a>名色缘识是生阴识缘二生识是根本有识。<a id="a-8M"></a>复有说者。<a id="a-8N"></a>行缘识。<a id="a-8O"></a>名色缘识说染污识。<a id="a-8P"></a>缘二生识说染污不染污识。<a id="a-8Q"></a>如染污不染污。<a id="a-8R"></a>隐没不隐没。<a id="a-8S"></a>有过无过。<a id="a-8T"></a>退不退。<a id="a-8U"></a>当知亦如是。<a id="a-8V"></a>问曰识缘名色名色缘识有何差别。<a id="a-8W"></a>答曰识缘名色说初相续。<a id="a-8X"></a>名色缘识已相续说成立。<a id="a-8Y"></a>如是识缘名色说初生。<a id="a-8Z"></a>名色缘识说生已守护。<a id="a-8a"></a>复有说者。<a id="a-8b"></a>此展转相缘。<a id="a-8c"></a>如束苇相依而立。<a id="a-8d"></a>如御者与象展转相依能有所至。<a id="a-8e"></a>亦如船与船师展转相依到彼岸。<a id="a-8f"></a>问曰如化生。<a id="a-8g"></a>云何识缘名色。<a id="a-8h"></a>答曰此说胎生不说化生也。<a id="a-8i"></a>评曰应说化生亦尔。<a id="a-8j"></a>如化生者。<a id="a-8k"></a>初得诸根。<a id="a-8l"></a>未猛利时。<a id="a-8m"></a>说是识时。<a id="a-8n"></a>后若猛利。<a id="a-8o"></a>说名色。<a id="a-8p"></a>名色缘六入。<a id="a-8q"></a>问曰如名色在六入内。<a id="a-8r"></a>何故言名色缘六入耶。<a id="a-8s"></a>答曰如先说。<a id="a-8t"></a>未得四种色根。<a id="a-8u"></a>六入未具歌罗罗阿浮陀卑尸伽那波罗奢佉时。<a id="a-8v"></a>是名名色时。<a id="a-8w"></a>六入缘触。<a id="a-8x"></a>问曰此中说六入缘触。<a id="a-8y"></a>余处复有说名色缘触。<a id="a-8z"></a>复说缘二生触。<a id="a-90"></a>此三有何差别。<a id="a-91"></a>答曰六入缘触。<a id="a-92"></a>说所依差别。<a id="a-93"></a>名色缘触。<a id="a-94"></a>说所依及境界差别。<a id="a-95"></a>所以者何。<a id="a-96"></a>一切外法和合。<a id="a-97"></a>皆依于内。<a id="a-98"></a>缘二生触。<a id="a-99"></a>说现在触。<a id="a-9A"></a>复有说者。<a id="a-9B"></a>六入缘触说时触。<a id="a-9C"></a>名色缘触即说触体。<a id="a-9D"></a>缘二生触。<a id="a-9E"></a>说三等触。<a id="a-9F"></a>触缘受。<a id="a-9G"></a>问曰触受是相应共有法。<a id="a-9H"></a>何故说触缘受不说受缘触耶。<a id="a-9I"></a>答曰虽是相应共有法。<a id="a-9J"></a>自有法与彼法。<a id="a-9K"></a>有随顺有不随顺。<a id="a-9L"></a>如触与受作缘随顺。<a id="a-9M"></a>受与触作缘不随顺。<a id="a-9N"></a>如灯虽与照俱生。<a id="a-9O"></a>灯是照因。<a id="a-9P"></a>照非灯因。<a id="a-9Q"></a>彼亦如是。<a id="a-9R"></a>如向所说。<a id="a-9S"></a>此中说时缘起法。<a id="a-9T"></a>触是前时。<a id="a-9U"></a>受是后时。<a id="a-9V"></a>是故说触缘受。<a id="a-9W"></a>不说受缘触受缘爱。<a id="a-9X"></a>问曰如乐受缘爱可尔。<a id="a-9Y"></a>所以者何。<a id="a-9Z"></a>为称意故。<a id="a-9a"></a>四方追求苦受。<a id="a-9b"></a>云何与爱作缘。<a id="a-9c"></a>尊者和须蜜说曰。<a id="a-9d"></a>苦受与爱作缘。<a id="a-9e"></a>胜于乐受不苦不乐受。<a id="a-9f"></a>其事云何。<a id="a-9g"></a>如世尊说。<a id="a-9h"></a>为苦受所逼。<a id="a-9i"></a>贪求乐受。<a id="a-9j"></a>受乐受故。<a id="a-9k"></a>为欲爱使所使。<a id="a-9l"></a>复有说者。<a id="a-9m"></a>三种受。<a id="a-9n"></a>尽能与爱作缘。<a id="a-9o"></a>其事云何。<a id="a-9p"></a>义言曰乐受作如是说。<a id="a-9q"></a>我能使生有相续。<a id="a-9r"></a>众生以贪我故。<a id="a-9s"></a>四方追求。<a id="a-9t"></a>苦受作如是说。<a id="a-9u"></a>我亦能使生有相续为我所逼。<a id="a-9v"></a>以贪乐故。<a id="a-9w"></a>四方追求。<a id="a-9x"></a>不苦不乐受。<a id="a-9y"></a>作如是说。<a id="a-9z"></a>有苦乐受处。<a id="a-A0"></a>我亦能使生有相续。<a id="a-A1"></a>何况第四禅已上无苦乐处。<a id="a-A2"></a>而不能也。<a id="a-A3"></a>复有说者。<a id="a-A4"></a>三受悉能与爱作缘。<a id="a-A5"></a>如识身经所说。<a id="a-A6"></a>不如实知三受。<a id="a-A7"></a>便生于爱。<a id="a-A8"></a>问曰此三受云何与爱作缘耶。<a id="a-A9"></a>答曰爱有五种。<a id="a-AA"></a>一求乐爱。<a id="a-AB"></a>二不欲离乐爱。<a id="a-AC"></a>三不生苦爱。<a id="a-AD"></a>四速离苦爱。<a id="a-AE"></a>五愚爱。<a id="a-AF"></a>求乐爱者。<a id="a-AG"></a>未生乐受。<a id="a-AH"></a>欲令生故生爱。<a id="a-AI"></a>不欲离乐爱者。<a id="a-AJ"></a>已至乐受。<a id="a-AK"></a>心不欲离故生爱。<a id="a-AL"></a>不生苦爱者。<a id="a-AM"></a>苦受未至。<a id="a-AN"></a>欲令不生故生爱。<a id="a-AO"></a>速离苦爱者。<a id="a-AP"></a>已生苦受。<a id="a-AQ"></a>欲令速灭故生爱。<a id="a-AR"></a>未生不苦不乐受。<a id="a-AS"></a>欲令生故生爱。<a id="a-AT"></a>已生欲不失故生爱。<a id="a-AU"></a>亦能生于愚爱。<a id="a-AV"></a>爱缘取。<a id="a-AW"></a>问曰受缘爱取中爱。<a id="a-AX"></a>此二有何差别。<a id="a-AY"></a>答曰。<a id="a-AZ"></a>初生爱名爱。<a id="a-Aa"></a>爱增广名取。<a id="a-Ab"></a>复有说者。<a id="a-Ac"></a>下者名爱。<a id="a-Ad"></a>上者名取。<a id="a-Ae"></a>复有说者。<a id="a-Af"></a>若爱以受为因。<a id="a-Ag"></a>是名受缘爱。<a id="a-Ah"></a>以爱为因。<a id="a-Ai"></a>是名为取。<a id="a-Aj"></a>复有说者。<a id="a-Ak"></a>若爱是受果。<a id="a-Al"></a>是名受缘爱。<a id="a-Am"></a>若爱是爱果。<a id="a-An"></a>是名为取。<a id="a-Ao"></a>复有说者。<a id="a-Ap"></a>若爱从受生。<a id="a-Aq"></a>是名受缘爱。<a id="a-Ar"></a>若爱从爱生。<a id="a-As"></a>是名为取。<a id="a-At"></a>复有说者。<a id="a-Au"></a>若爱能生烦恼。<a id="a-Av"></a>是名受缘爱。<a id="a-Aw"></a>若爱能生业。<a id="a-Ax"></a>是名为取。<a id="a-Ay"></a>问曰以何等故。<a id="a-Az"></a>前生缘起无明在初。<a id="a-B0"></a>后生缘起爱在初耶。<a id="a-B1"></a>答曰或有说者。<a id="a-B2"></a>以此二结是根本使。<a id="a-B3"></a>无明是过去缘起因。<a id="a-B4"></a>爱是未来缘起因。<a id="a-B5"></a>复有说者。<a id="a-B6"></a>无明有六事。<a id="a-B7"></a>一通五种。<a id="a-B8"></a>二通六识。<a id="a-B9"></a>三能起身口业。<a id="a-BA"></a>四是使性。<a id="a-BB"></a>五断善根时。<a id="a-BC"></a>能作坚强方便。<a id="a-BD"></a>六是一切遍爱有。<a id="a-BE"></a>五事如上所说。<a id="a-BF"></a>唯非一切遍。<a id="a-BG"></a>以无明有六事故。<a id="a-BH"></a>在前生缘起法初。<a id="a-BI"></a>以爱有五事故。<a id="a-BJ"></a>在后生缘起法初。<a id="a-BK"></a>复有说者。<a id="a-BL"></a>无明有三事故说在初。<a id="a-BM"></a>一常为元首。<a id="a-BN"></a>二与一切结相应。<a id="a-BO"></a>三是一切遍爱。<a id="a-BP"></a>于受生法中胜故。<a id="a-BQ"></a>说在后缘起法初。<a id="a-BR"></a>复有说者。<a id="a-BS"></a>无明有四事。<a id="a-BT"></a>一缘有漏无漏。<a id="a-BU"></a>二缘有为无为。<a id="a-BV"></a>三是遍非遍。<a id="a-BW"></a>四能缘自界他界。<a id="a-BX"></a>爱唯缘有漏缘有为。<a id="a-BY"></a>是不遍缘自界。<a id="a-BZ"></a>以是事故。<a id="a-Ba"></a>爱能生未来苦胜故。<a id="a-Bb"></a>说在后缘起法初。<a id="a-Bc"></a>此中因事故略说。<a id="a-Bd"></a>后当广说。<a id="a-Be"></a>有缘生。<a id="a-Bf"></a>问曰以何等故。<a id="a-Bg"></a>三有为相中。<a id="a-Bh"></a>生独说一支。<a id="a-Bi"></a>老死共说一支耶。<a id="a-Bj"></a>尊者波奢说曰。<a id="a-Bk"></a>佛知诸法相。<a id="a-Bl"></a>余无能过。<a id="a-Bm"></a>乃至广说。<a id="a-Bn"></a>复有说者。<a id="a-Bo"></a>随其事相故。<a id="a-Bp"></a>法起时生势用胜。<a id="a-Bq"></a>法灭时老死势用胜。<a id="a-Br"></a>复有说者。<a id="a-Bs"></a>法起时生能使此法相续成立。<a id="a-Bt"></a>老死能使不相续不成立。<a id="a-Bu"></a>问曰以何等故。<a id="a-Bv"></a>病不立有支耶。<a id="a-Bw"></a>答曰。<a id="a-Bx"></a>或有说者。<a id="a-By"></a>病无支相故。<a id="a-Bz"></a>复有说者。<a id="a-C0"></a>若一切众生。<a id="a-C1"></a>一切时一切处有者说支病。<a id="a-C2"></a>非一切众生一切时一切处尽有。<a id="a-C3"></a>如尊者婆拘罗所说。<a id="a-C4"></a>我于佛法中出家。<a id="a-C5"></a>年过八十不曾有小头痛。<a id="a-C6"></a>何况身病。<a id="a-C7"></a>如此欲界众生不尽有身病。<a id="a-C8"></a>况色无色界老死缘忧悲苦恼。<a id="a-C9"></a>问曰忧悲苦恼。<a id="a-CA"></a>为是有支非耶。<a id="a-CB"></a>答曰非也。<a id="a-CC"></a>所以者何。<a id="a-CD"></a>有支既立忧悲等法。<a id="a-CE"></a>坏散有支。<a id="a-CF"></a>犹如霜雹。<a id="a-CG"></a>是故非支。<a id="a-CH"></a>问曰如忧悲等法坏散有支。<a id="a-CI"></a>犹如霜雹。<a id="a-CJ"></a>十二有支尽为作缘。<a id="a-CK"></a>何以唯说老死耶。<a id="a-CL"></a>答曰或有说者。<a id="a-CM"></a>应作是说。<a id="a-CN"></a>无明缘行。<a id="a-CO"></a>乃至忧悲苦恼。<a id="a-CP"></a>而不说者。<a id="a-CQ"></a>当知此说有余。<a id="a-CR"></a>复有说者。<a id="a-CS"></a>以终显始故。<a id="a-CT"></a>复有说者。<a id="a-CU"></a>老死时生大忧悲苦恼故。<a id="a-CV"></a>复有说者。<a id="a-CW"></a>当于尔时。<a id="a-CX"></a>行恶行者。<a id="a-CY"></a>生大恐怖故。<a id="a-CZ"></a>问曰无明为有因不。<a id="a-Ca"></a>老死为有果不。<a id="a-Cb"></a>若有者。<a id="a-Cc"></a>云何不有十三十四支缘耶。<a id="a-Cd"></a>若无者云何无明非是无因法。<a id="a-Ce"></a>老死非是无果法耶。<a id="a-Cf"></a>答曰应作是说。<a id="a-Cg"></a>无明有因。<a id="a-Ch"></a>老死有果。<a id="a-Ci"></a>但不在有支中。<a id="a-Cj"></a>何者是无明因。<a id="a-Ck"></a>谓不正念思惟。<a id="a-Cl"></a>何者是老死果。<a id="a-Cm"></a>谓忧悲苦恼。<a id="a-Cn"></a>复有说者。<a id="a-Co"></a>无明有因老死有果。<a id="a-Cp"></a>体是有支。<a id="a-Cq"></a>非不在有支中。<a id="a-Cr"></a>是故有支有非十三十四。<a id="a-Cs"></a>无明因是何。<a id="a-Ct"></a>谓老死老死果是何。<a id="a-Cu"></a>谓无明。<a id="a-Cv"></a>现在爱取是过去无明。<a id="a-Cw"></a>现在名色六入触受。<a id="a-Cx"></a>此四若在未来名老死。<a id="a-Cy"></a>如说受缘爱。<a id="a-Cz"></a>当知说老死缘无明。<a id="a-D0"></a>十二支缘当知犹如轮转。</p>
 </body>
</html>