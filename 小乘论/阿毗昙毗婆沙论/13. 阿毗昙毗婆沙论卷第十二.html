<!doctype html>
<html id="z3IBVk614i" data-ver="1368">
 <head>
  <meta charset="utf-8">
  <meta author="迦旃延子">
  <meta library="龙藏">
  <meta catalog="小乘论">
  <meta period="北凉">
 </head>
 <body>
  <h1 id="a1">阿毗昙毗婆沙论卷第十二</h1>
  <h2 id="a2">杂犍度智品第二之七</h2>
  <p id="a3">即彼经说。<a id="a-4"></a>应以四事察人是长老。<a id="a-5"></a>为可与语。<a id="a-6"></a>为不可与语。<a id="a-7"></a>云何为四。<a id="a-8"></a>一不住是处非处。<a id="a-9"></a>二不住智论。<a id="a-A"></a>三不住分别。<a id="a-B"></a>四不住道迹。<a id="a-C"></a>问曰如此四事有何差别。<a id="a-D"></a>答曰或有说者。<a id="a-E"></a>不住是处非处者。<a id="a-F"></a>不如实知是处非处。<a id="a-G"></a>不住智论者。<a id="a-H"></a>不如实知智与不智。<a id="a-I"></a>不住分别者。<a id="a-J"></a>不如实知世谛第一义谛。<a id="a-K"></a>不住道迹者。<a id="a-L"></a>不如实知此身集道迹。<a id="a-M"></a>不如实知此身灭道迹。<a id="a-N"></a>复有说者。<a id="a-O"></a>不住是处非处者。<a id="a-P"></a>如眼色能生眼识。<a id="a-Q"></a>乃至意法能生意识。<a id="a-R"></a>名为是处。<a id="a-S"></a>不如实知者名为不住。<a id="a-T"></a>不住智论者。<a id="a-U"></a>不如实知十智。<a id="a-V"></a>不住分别者。<a id="a-W"></a>不如实知了义不了义经。<a id="a-X"></a>不住道迹者。<a id="a-Y"></a>不如实知四种道迹。<a id="a-Z"></a>复有说者。<a id="a-a"></a>不住是处非处者。<a id="a-b"></a>不能自定所说是处非处。<a id="a-c"></a>不住智论者。<a id="a-d"></a>不能堪忍分别前后问答。<a id="a-e"></a>不住分别者。<a id="a-f"></a>不如实知诡诳真实。<a id="a-g"></a>不住道迹者。<a id="a-h"></a>他如法问心不悦可复有说者。<a id="a-i"></a>不住是处非处者。<a id="a-j"></a>不别有无。<a id="a-k"></a>不住智论者。<a id="a-l"></a>不解智人论。<a id="a-m"></a>不住分别者。<a id="a-n"></a>不知假设无有是处之言。<a id="a-o"></a>不住道迹者无有随应觉意。<a id="a-p"></a>复有说者。<a id="a-q"></a>不住是处非处者。<a id="a-r"></a>于所言论不别自义他义。<a id="a-s"></a>不住智论者。<a id="a-t"></a>于先所闻。<a id="a-u"></a>执着不舍。<a id="a-v"></a>后所闻义不能观察。<a id="a-w"></a>不住分别者。<a id="a-x"></a>他说正义。<a id="a-y"></a>心生疑虑。<a id="a-z"></a>如人见苏谓是米饭。<a id="a-10"></a>不住道迹者。<a id="a-11"></a>不识他人所说次第。<a id="a-12"></a>以前为中。<a id="a-13"></a>以中为后。<a id="a-14"></a>复有说者。<a id="a-15"></a>不住是处非处者。<a id="a-16"></a>不知现前可了不可了事。<a id="a-17"></a>不住智论者。<a id="a-18"></a>不能以比想筹量所论。<a id="a-19"></a>不住分别者。<a id="a-1A"></a>不知前后所说次第。<a id="a-1B"></a>不住道迹者。<a id="a-1C"></a>不解他人所问意。<a id="a-1D"></a>尊者婆摩勒说曰。<a id="a-1E"></a>不住是处非处者。<a id="a-1F"></a>不能定所说。<a id="a-1G"></a>不住智论者。<a id="a-1H"></a>不知诡诳及与真实。<a id="a-1I"></a>不住分别者。<a id="a-1J"></a>不堪忍分别前后问答。<a id="a-1K"></a>不住道迹者。<a id="a-1L"></a>他人如法论。<a id="a-1M"></a>心不悦可。<a id="a-1N"></a>尊者僧伽婆秀说曰。<a id="a-1O"></a>不住是处非处者。<a id="a-1P"></a>不知多界经所说。<a id="a-1Q"></a>是处非处义。<a id="a-1R"></a>不住智论者。<a id="a-1S"></a>不知四十四智七十七智体分。<a id="a-1T"></a>不住分别者。<a id="a-1U"></a>不知烦恼出要。<a id="a-1V"></a>不住道迹者。<a id="a-1W"></a>不如实知色灭道法。<a id="a-1X"></a>复应以四事察人是长老。<a id="a-1Y"></a>应以决定答论作决定答。<a id="a-1Z"></a>是可与语乃至广说。<a id="a-1a"></a>云何决定答论。<a id="a-1b"></a>如问佛是等正觉耶。<a id="a-1c"></a>应决定答言是此佛法是善好耶。<a id="a-1d"></a>应决定答言。<a id="a-1e"></a>是此声闻。<a id="a-1f"></a>是善随顺众耶。<a id="a-1g"></a>应决定答言。<a id="a-1h"></a>是一切行无常。<a id="a-1i"></a>一切行无我。<a id="a-1j"></a>涅槃是寂静耶。<a id="a-1k"></a>应决定答言是。<a id="a-1l"></a>是名决定答论。<a id="a-1m"></a>问曰何故如是问者。<a id="a-1n"></a>作决定答。<a id="a-1o"></a>答曰此问于义利益。<a id="a-1p"></a>能增长善。<a id="a-1q"></a>亦进梵行。<a id="a-1r"></a>通达觉意。<a id="a-1s"></a>能得涅槃。<a id="a-1t"></a>是故如是问者。<a id="a-1u"></a>作决定答论。<a id="a-1v"></a>云何分别答论。<a id="a-1w"></a>答曰若作是问。<a id="a-1x"></a>为我说法。<a id="a-1y"></a>彼应作是答。<a id="a-1z"></a>法亦众多。<a id="a-20"></a>过去未来现在。<a id="a-21"></a>善不善无记。<a id="a-22"></a>欲界系色界系无色界系不系。<a id="a-23"></a>学无学非学非无学。<a id="a-24"></a>见道断修道断无断。<a id="a-25"></a>如是等法。<a id="a-26"></a>为说何法。<a id="a-27"></a>如是随所问。<a id="a-28"></a>应分别答。<a id="a-29"></a>是名分别答论。<a id="a-2A"></a>云何反问答论。<a id="a-2B"></a>答曰如说为我说法。<a id="a-2C"></a>应作是答。<a id="a-2D"></a>法亦众多。<a id="a-2E"></a>有过去乃至无断法。<a id="a-2F"></a>于此法中。<a id="a-2G"></a>为说何法。<a id="a-2H"></a>是名反问答论。<a id="a-2I"></a>问曰分别答反问答。<a id="a-2J"></a>有何差别。<a id="a-2K"></a>答曰若以答而言。<a id="a-2L"></a>无有差别若以所问。<a id="a-2M"></a>应有差别。<a id="a-2N"></a>所以者何。<a id="a-2O"></a>问有二种。<a id="a-2P"></a>有欲知义故问。<a id="a-2Q"></a>为触恼故问。<a id="a-2R"></a>若为知义故问。<a id="a-2S"></a>为我说法者。<a id="a-2T"></a>应作是答。<a id="a-2U"></a>法亦众多。<a id="a-2V"></a>有法过去乃至不断。<a id="a-2W"></a>于此法中。<a id="a-2X"></a>为说何法。<a id="a-2Y"></a>若言为我说过去法。<a id="a-2Z"></a>应作是答。<a id="a-2a"></a>过去法亦众多。<a id="a-2b"></a>有善不善无记。<a id="a-2c"></a>若作是言。<a id="a-2d"></a>为我说善法。<a id="a-2e"></a>应作是答。<a id="a-2f"></a>善法亦众多。<a id="a-2g"></a>有色乃至识。<a id="a-2h"></a>若作是言。<a id="a-2i"></a>为我说色法。<a id="a-2j"></a>应作是答。<a id="a-2k"></a>色亦众多。<a id="a-2l"></a>有不杀生乃至不绮语。<a id="a-2m"></a>若作是言。<a id="a-2n"></a>为我说不杀生法。<a id="a-2o"></a>应作是答。<a id="a-2p"></a>不杀有三种。<a id="a-2q"></a>从不贪不恚不痴生。<a id="a-2r"></a>为说何等。<a id="a-2s"></a>若作是言。<a id="a-2t"></a>为我说从不贪生者。<a id="a-2u"></a>应作是答从不贪生有二种作无作。<a id="a-2v"></a>若为知义故问。<a id="a-2w"></a>应次第分别显说。<a id="a-2x"></a>若为触恼故问者。<a id="a-2y"></a>应答言法亦众多。<a id="a-2z"></a>为说何法。<a id="a-30"></a>不应语言。<a id="a-31"></a>有过去未来乃至不断。<a id="a-32"></a>若作是言。<a id="a-33"></a>为我说过去法。<a id="a-34"></a>应作是答。<a id="a-35"></a>过去法亦众多。<a id="a-36"></a>不应说善不善无记。<a id="a-37"></a>若作是言。<a id="a-38"></a>为我说善法。<a id="a-39"></a>应作是答。<a id="a-3A"></a>善法亦众多。<a id="a-3B"></a>不应说色乃至识。<a id="a-3C"></a>若作是言。<a id="a-3D"></a>为我说色。<a id="a-3E"></a>应作是答。<a id="a-3F"></a>色亦众多。<a id="a-3G"></a>不应说不杀生乃至不绮语若作是言。<a id="a-3H"></a>为我说不杀生应作是答。<a id="a-3I"></a>不杀生亦众多。<a id="a-3J"></a>不应说从无贪无恚无痴生。<a id="a-3K"></a>若作是言。<a id="a-3L"></a>为我说从不贪生者。<a id="a-3M"></a>应作是答。<a id="a-3N"></a>从无贪生亦众多。<a id="a-3O"></a>不应说作无作。<a id="a-3P"></a>如是为触恼问者。<a id="a-3Q"></a>应作如是。<a id="a-3R"></a>答乃至问尽。<a id="a-3S"></a>或时自答。<a id="a-3T"></a>如是有求善义故问。<a id="a-3U"></a>有试他觉意深浅故问。<a id="a-3V"></a>或有求义故问。<a id="a-3W"></a>或有轻他故问。<a id="a-3X"></a>或有质直故问。<a id="a-3Y"></a>或有谄曲故问。<a id="a-3Z"></a>或有情性软弱故问。<a id="a-3a"></a>或有自恃智故问。<a id="a-3b"></a>如软弱问者。<a id="a-3c"></a>应分别答。<a id="a-3d"></a>若自恃智问者。<a id="a-3e"></a>应反问答。<a id="a-3f"></a>乃至问尽。<a id="a-3g"></a>或时自答。<a id="a-3h"></a>云何置答论。<a id="a-3i"></a>答曰。<a id="a-3j"></a>如诸外道。<a id="a-3k"></a>诣世尊所。<a id="a-3l"></a>作如是问。<a id="a-3m"></a>沙门瞿昙。<a id="a-3n"></a>世界是常无常。<a id="a-3o"></a>佛言是不应答。<a id="a-3p"></a>问曰何故问世界常无常佛不答耶。<a id="a-3q"></a>答曰诸外道以人是常。<a id="a-3r"></a>往诣佛所。<a id="a-3s"></a>作如是问。<a id="a-3t"></a>人为是常是无常耶。<a id="a-3u"></a>佛作是念。<a id="a-3v"></a>毕竟无人。<a id="a-3w"></a>若答言无人。<a id="a-3x"></a>彼当作是言。<a id="a-3y"></a>我不问有无。<a id="a-3z"></a>若答言断常。<a id="a-40"></a>毕竟无人。<a id="a-41"></a>有何断常。<a id="a-42"></a>如人问他言。<a id="a-43"></a>善男子石女儿。<a id="a-44"></a>为恭敬孝顺不。<a id="a-45"></a>彼作是念石女无儿。<a id="a-46"></a>若我答言石女无儿彼当作是语。<a id="a-47"></a>我不问有无。<a id="a-48"></a>若当答言恭敬孝顺者。<a id="a-49"></a>石女无儿。<a id="a-4A"></a>有何恭敬孝顺。<a id="a-4B"></a>彼亦如是。<a id="a-4C"></a>此问论非是真实。<a id="a-4D"></a>以是非有非实故。<a id="a-4E"></a>佛不答。<a id="a-4F"></a>如是有常无常。<a id="a-4G"></a>亦常无常。<a id="a-4H"></a>非有常非无常。<a id="a-4I"></a>世界有边无边。<a id="a-4J"></a>亦有边无边。<a id="a-4K"></a>非有边非无边。<a id="a-4L"></a>当知亦如是。<a id="a-4M"></a>复作是问。<a id="a-4N"></a>沙门瞿昙。<a id="a-4O"></a>神即身耶。<a id="a-4P"></a>佛言是不应答。<a id="a-4Q"></a>问曰何故佛不答此问。<a id="a-4R"></a>答曰诸外道以身是神。<a id="a-4S"></a>往诣佛所。<a id="a-4T"></a>作如是问。<a id="a-4U"></a>沙门瞿昙。<a id="a-4V"></a>是身即神。<a id="a-4W"></a>乃至广说。<a id="a-4X"></a>佛作是念。<a id="a-4Y"></a>有身无神若我答言有身无神。<a id="a-4Z"></a>彼当作是言。<a id="a-4a"></a>我不问有无。<a id="a-4b"></a>若当答言神异于身。<a id="a-4c"></a>毕竟无神。<a id="a-4d"></a>云何是身是异。<a id="a-4e"></a>如人问他言。<a id="a-4f"></a>善男子兔角牛角。<a id="a-4g"></a>为等相似耶。<a id="a-4h"></a>彼人作如是念。<a id="a-4i"></a>兔无角。<a id="a-4j"></a>牛有角。<a id="a-4k"></a>若我答言兔无角牛有角。<a id="a-4l"></a>彼当作是言。<a id="a-4m"></a>我不问有无。<a id="a-4n"></a>若言等相似。<a id="a-4o"></a>兔无有角。<a id="a-4p"></a>云何言等相似。<a id="a-4q"></a>彼亦如是。<a id="a-4r"></a>是问论是有是无。<a id="a-4s"></a>是虚是实。<a id="a-4t"></a>以是问论是有是无是虚是实故。<a id="a-4u"></a>佛不答。<a id="a-4v"></a>身异神异。<a id="a-4w"></a>亦复如是。<a id="a-4x"></a>复作是问。<a id="a-4y"></a>沙门瞿昙。<a id="a-4z"></a>如来死后为断为常。<a id="a-50"></a>乃至广作四句。<a id="a-51"></a>佛言是不应答。<a id="a-52"></a>问曰何故佛不答耶。<a id="a-53"></a>答曰。<a id="a-54"></a>诸外道以神本无今有。<a id="a-55"></a>往诣佛所。<a id="a-56"></a>作如是问。<a id="a-57"></a>沙门瞿昙如此神本无今有已有。<a id="a-58"></a>为是常。<a id="a-59"></a>为是断。<a id="a-5A"></a>佛作是念。<a id="a-5B"></a>毕竟无神。<a id="a-5C"></a>云何本无今有已有。<a id="a-5D"></a>若断若常。<a id="a-5E"></a>是问论。<a id="a-5F"></a>非有非实。<a id="a-5G"></a>以是问论非有非实故。<a id="a-5H"></a>佛不答。<a id="a-5I"></a>复作是问。<a id="a-5J"></a>沙门瞿昙自作自受耶。<a id="a-5K"></a>佛言是不应答。<a id="a-5L"></a>问曰何故佛不答耶。<a id="a-5M"></a>答曰诸外道以我作我受。<a id="a-5N"></a>世尊常说无我。<a id="a-5O"></a>复作是问。<a id="a-5P"></a>沙门瞿昙。<a id="a-5Q"></a>他作他受耶。<a id="a-5R"></a>佛言是不应答。<a id="a-5S"></a>问曰何故佛不答耶。<a id="a-5T"></a>答曰诸外道作如是说。<a id="a-5U"></a>自在天作我受。<a id="a-5V"></a>世尊常说自行果报。<a id="a-5W"></a>复作是问。<a id="a-5X"></a>沙门瞿昙无作无受耶。<a id="a-5Y"></a>佛言是不应答。<a id="a-5Z"></a>问曰何故佛不答耶。<a id="a-5a"></a>答曰诸外道作如是说。<a id="a-5b"></a>苦乐不从因生。<a id="a-5c"></a>佛常说有因有缘。<a id="a-5d"></a>问曰如前三答与答法相应。<a id="a-5e"></a>此云何名答论。<a id="a-5f"></a>乃至不论一句。<a id="a-5g"></a>答曰虽无所说。<a id="a-5h"></a>此是根本答论。<a id="a-5i"></a>所以者何与答理相应。<a id="a-5j"></a>乃至不说一句。<a id="a-5k"></a>于理善通。<a id="a-5l"></a>或有默然于理得胜。<a id="a-5m"></a>况有所说而不胜耶。<a id="a-5n"></a>曾闻。<a id="a-5o"></a>有大论师名奢提罗。<a id="a-5p"></a>至罽宾国。<a id="a-5q"></a>于时佛迹林中有阿罗汉名婆秀罗具足三明。<a id="a-5r"></a>离三界欲。<a id="a-5s"></a>通达三藏。<a id="a-5t"></a>于内外经论无不究畅。<a id="a-5u"></a>时奢提罗。<a id="a-5v"></a>闻彼林中有大论师。<a id="a-5w"></a>即诣其所。<a id="a-5x"></a>到已与尊者婆秀罗共相问讯。<a id="a-5y"></a>种种慰劳在一面坐。<a id="a-5z"></a>时奢提罗。<a id="a-60"></a>语尊者婆秀罗言。<a id="a-61"></a>谁当先立论门。<a id="a-62"></a>婆秀罗答曰我是旧住。<a id="a-63"></a>应先立论门。<a id="a-64"></a>然汝远来听汝随意先立论门。<a id="a-65"></a>时奢提罗作如是言。<a id="a-66"></a>一切论有报论。<a id="a-67"></a>时婆秀罗闻是语已。<a id="a-68"></a>默然而坐。<a id="a-69"></a>时奢提罗诸弟子辈唱如是言沙门释子今堕负处。<a id="a-6A"></a>从坐欲起而去。<a id="a-6B"></a>时尊者婆秀罗作如是言。<a id="a-6C"></a>善去汝师。<a id="a-6D"></a>若是奢提罗者。<a id="a-6E"></a>自知此事。<a id="a-6F"></a>从彼林中。<a id="a-6G"></a>展转前行。<a id="a-6H"></a>其师作是思惟。<a id="a-6I"></a>沙门释子何故作是言。<a id="a-6J"></a>汝师若是奢提罗者。<a id="a-6K"></a>自知此事。<a id="a-6L"></a>即便自忆。<a id="a-6M"></a>我作是言。<a id="a-6N"></a>一切论有报。<a id="a-6O"></a>彼沙门释子默然不言。<a id="a-6P"></a>便为我论无报。<a id="a-6Q"></a>沙门释子已为胜我。<a id="a-6R"></a>即如所念。<a id="a-6S"></a>告诸弟子。<a id="a-6T"></a>今我当往还归谢之。<a id="a-6U"></a>诸弟子言于大众中今已得胜。<a id="a-6V"></a>何须复往。<a id="a-6W"></a>时师复言。<a id="a-6X"></a>我宁于智者边负。<a id="a-6Y"></a>不于愚者边胜。<a id="a-6Z"></a>即时还诣婆秀罗所作如是言。<a id="a-6a"></a>汝是胜者。<a id="a-6b"></a>我堕负处。<a id="a-6c"></a>汝今是师我是弟子。<a id="a-6d"></a>如是默然而能得胜。<a id="a-6e"></a>何况所说。</p>
  <p id="a6f">如佛世尊责诸弟子言。<a id="a-6g"></a>是痴人乃至广说。<a id="a-6h"></a>问曰何以作此论。<a id="a-6i"></a>答曰佛世尊。<a id="a-6j"></a>无相似爱。<a id="a-6k"></a>无相似恚。<a id="a-6l"></a>无相似慢。<a id="a-6m"></a>无相似无明。<a id="a-6n"></a>世尊爱恚已断离于憎爱。<a id="a-6o"></a>断一切诤讼根本。<a id="a-6p"></a>如诸弟子。<a id="a-6q"></a>有烦恼习。<a id="a-6r"></a>如毕陵伽婆蹉。<a id="a-6s"></a>有嗔恚习。<a id="a-6t"></a>彼长老骂恒河神言。<a id="a-6u"></a>小住弊婢。<a id="a-6v"></a>长老阿难则有爱习。<a id="a-6w"></a>以怜诸释子故。<a id="a-6x"></a>尊者舍利弗有憍慢习舍随病药等如是等习。<a id="a-6y"></a>佛世尊永无。<a id="a-6z"></a>所以者何已离一切。<a id="a-70"></a>诸无巧便烦恼习故。<a id="a-71"></a>然佛有巧便相似言。<a id="a-72"></a>爱相似言者。<a id="a-73"></a>如说。<a id="a-74"></a>善来比丘。<a id="a-75"></a>快能出家。<a id="a-76"></a>嗔恚相似言者。<a id="a-77"></a>汝是释种婢子诸释是汝大家。<a id="a-78"></a>慢相似言者。<a id="a-79"></a>如说我成就十力四无所畏。<a id="a-7A"></a>无明相似言者。<a id="a-7B"></a>如说大王从何处来。<a id="a-7C"></a>如告阿难。<a id="a-7D"></a>园林外何以有高声大声。<a id="a-7E"></a>问曰如来以拔习气根本。<a id="a-7F"></a>何以有如是相似言。<a id="a-7G"></a>答曰为守护受化田故。<a id="a-7H"></a>其事云何。<a id="a-7I"></a>此中应广说破僧因缘所以者何即是此经根本因缘故。<a id="a-7J"></a>诸比丘为提婆达多所坏。<a id="a-7K"></a>尊者舍利弗化使还来。<a id="a-7L"></a>彼诸比丘生大惭愧。<a id="a-7M"></a>兼有疑心。<a id="a-7N"></a>我等亲近提婆达多。<a id="a-7O"></a>所受禁戒将不失耶。<a id="a-7P"></a>以惭愧心往诣佛所。<a id="a-7Q"></a>尔时世尊。<a id="a-7R"></a>以亲爱软语而告之言。<a id="a-7S"></a>善来比丘快能出家。<a id="a-7T"></a>说是语时彼诸比丘皆得除去惭愧及其疑心。<a id="a-7U"></a>所以骂庵婆吒言婢子者。<a id="a-7V"></a>欲破其憍慢心。<a id="a-7W"></a>以破憍慢心故。<a id="a-7X"></a>次第二身。<a id="a-7Y"></a>得生天上见于圣谛。<a id="a-7Z"></a>所以说我成就十力四无所畏者。<a id="a-7a"></a>不知佛功德者。<a id="a-7b"></a>欲令知故。<a id="a-7c"></a>所以言大王从何处来者。<a id="a-7d"></a>欲生谈论次第法故。<a id="a-7e"></a>所以问园林外有高声大声者。<a id="a-7f"></a>欲令阿难生。<a id="a-7g"></a>闲静亲近心故。<a id="a-7h"></a>以如是等众因缘故而作此论。</p>
  <p id="a7i">何故世尊责诸弟子言是痴人。<a id="a-7j"></a>此有二义。<a id="a-7k"></a>一是呵责。<a id="a-7l"></a>二言是痴人。<a id="a-7m"></a>今欲说痴人义故作是说。<a id="a-7n"></a>云何名痴人。<a id="a-7o"></a>答曰于佛法中。<a id="a-7p"></a>生于愚痴。<a id="a-7q"></a>佛法者所谓道也。<a id="a-7r"></a>问曰云何于道生愚痴耶。<a id="a-7s"></a>答曰不能令道愚痴。<a id="a-7t"></a>但于自身。<a id="a-7u"></a>增长愚痴。<a id="a-7v"></a>复有说者。<a id="a-7w"></a>亦能令道愚痴。<a id="a-7x"></a>所以者何。<a id="a-7y"></a>以道远离故。<a id="a-7z"></a>道不得自在故。<a id="a-80"></a>复有说者。<a id="a-81"></a>佛说断愚痴法。<a id="a-82"></a>是人于此法。<a id="a-83"></a>不断愚痴。<a id="a-84"></a>反增愚痴。<a id="a-85"></a>故作是说。<a id="a-86"></a>于佛法中。<a id="a-87"></a>生于愚痴。<a id="a-88"></a>无生分别者。<a id="a-89"></a>令佛功用方便无有果实。<a id="a-8A"></a>其事云何。<a id="a-8B"></a>如妇人不产名无产分。<a id="a-8C"></a>如是闻佛所说。<a id="a-8D"></a>不受圣道胎者。<a id="a-8E"></a>是人于佛法中。<a id="a-8F"></a>名无产分。</p>
  <p id="a8G">无果者。<a id="a-8H"></a>无依果解脱果。<a id="a-8I"></a>无得者。<a id="a-8J"></a>于佛法中。<a id="a-8K"></a>无所得故。<a id="a-8L"></a>无味者。<a id="a-8M"></a>不得出离味闲静味道品味寂灭味。<a id="a-8N"></a>故言无味。<a id="a-8O"></a>无利者。<a id="a-8P"></a>无善果利故。<a id="a-8Q"></a>譬如良医。<a id="a-8R"></a>四方勤求种种药草。<a id="a-8S"></a>以与病人。<a id="a-8T"></a>为除病故。<a id="a-8U"></a>而彼病人。<a id="a-8V"></a>反以药草。<a id="a-8W"></a>弃粪扫中。<a id="a-8X"></a>生二过患。<a id="a-8Y"></a>一自病不愈。<a id="a-8Z"></a>二唐捐医功。<a id="a-8a"></a>如是诸佛世尊。<a id="a-8b"></a>作百千万种种苦行。<a id="a-8c"></a>勤求无漏圣道之药。<a id="a-8d"></a>为受化者。<a id="a-8e"></a>而解说之。<a id="a-8f"></a>而闻法者。<a id="a-8g"></a>不能修行。<a id="a-8h"></a>生二过患。<a id="a-8i"></a>一不能自愈诸烦恼病。<a id="a-8j"></a>二唐捐诸佛所行功报。<a id="a-8k"></a>复次生愚痴者。<a id="a-8l"></a>能令自身为非器故。<a id="a-8m"></a>名生愚痴。<a id="a-8n"></a>复有说者。<a id="a-8o"></a>断佛期心故。<a id="a-8p"></a>名生愚痴佛期心者。<a id="a-8q"></a>欲令众生解脱诸苦。<a id="a-8r"></a>彼不能修离苦方便。<a id="a-8s"></a>故言断佛期心。<a id="a-8t"></a>复有说者。<a id="a-8u"></a>断于佛法。<a id="a-8v"></a>令不相续。<a id="a-8w"></a>若彼人身修正行。<a id="a-8x"></a>亦令他人修于正行。<a id="a-8y"></a>如是转转。<a id="a-8z"></a>令多众生修于正行。<a id="a-90"></a>若自身不能修于正行。<a id="a-91"></a>亦令他人不修正行。<a id="a-92"></a>如是转转。<a id="a-93"></a>令多众生不修正行。<a id="a-94"></a>如是之人。<a id="a-95"></a>不能利益一身何况多人。<a id="a-96"></a>复有说者。<a id="a-97"></a>本出家所为。<a id="a-98"></a>而不能得。<a id="a-99"></a>名生愚痴。<a id="a-9A"></a>复次于佛法中。<a id="a-9B"></a>不如义次行。<a id="a-9C"></a>言是痴人。<a id="a-9D"></a>此中以佛语为佛法行者。<a id="a-9E"></a>应如义次行。<a id="a-9F"></a>然复不能行。<a id="a-9G"></a>故言痴人。<a id="a-9H"></a>复有说者。<a id="a-9I"></a>如所应行名。<a id="a-9J"></a>如义次行。<a id="a-9K"></a>彼于佛法中。<a id="a-9L"></a>不如所应行。<a id="a-9M"></a>名不如义次行。<a id="a-9N"></a>不随顺者。<a id="a-9O"></a>于佛法中。<a id="a-9P"></a>不如法随顺。<a id="a-9Q"></a>不次第行者。<a id="a-9R"></a>于佛法中。<a id="a-9S"></a>不作相续行。<a id="a-9T"></a>犯众过恶者。<a id="a-9U"></a>犯于佛法。<a id="a-9V"></a>不如法行者。<a id="a-9W"></a>不行次法。<a id="a-9X"></a>谓圣道也。<a id="a-9Y"></a>复有说者。<a id="a-9Z"></a>不如义语次行者。<a id="a-9a"></a>不于一切时能行。<a id="a-9b"></a>如婆他利比丘。<a id="a-9c"></a>于三月后。<a id="a-9d"></a>乃受不非时食法。<a id="a-9e"></a>复有说者。<a id="a-9f"></a>不如义次行者。<a id="a-9g"></a>此答前说。<a id="a-9h"></a>于佛法中。<a id="a-9i"></a>生于愚痴。<a id="a-9j"></a>云何生愚痴。<a id="a-9k"></a>答曰于佛教戒。<a id="a-9l"></a>不如义次行。<a id="a-9m"></a>乃至不如法修行次法亦如是。<a id="a-9n"></a>以何等故。<a id="a-9o"></a>佛责诸弟子。<a id="a-9p"></a>此答先所说义。<a id="a-9q"></a>答曰诸佛世尊。<a id="a-9r"></a>常训诲语。<a id="a-9s"></a>如今和上阿阇梨。<a id="a-9t"></a>向诸弟子。<a id="a-9u"></a>以怜愍意。<a id="a-9v"></a>言是痴人。<a id="a-9w"></a>佛亦如是。<a id="a-9x"></a>以怜愍饶益故。<a id="a-9y"></a>言是痴人。<a id="a-9z"></a>诸佛世尊。<a id="a-A0"></a>常以四事教化。<a id="a-A1"></a>一以叹美。<a id="a-A2"></a>二以呵责。<a id="a-A3"></a>三以因他。<a id="a-A4"></a>四以放舍。<a id="a-A5"></a>叹美者。<a id="a-A6"></a>如叹美亿耳等。<a id="a-A7"></a>善哉善哉。<a id="a-A8"></a>比丘能以清妙之音声呗颂经法。<a id="a-A9"></a>呵责者。<a id="a-AA"></a>如呵责优陀耶等。<a id="a-AB"></a>因他者。<a id="a-AC"></a>如转法轮时。<a id="a-AD"></a>为五比丘说法。<a id="a-AE"></a>令八万诸天得道。<a id="a-AF"></a>如频婆娑罗王迎佛。<a id="a-AG"></a>令八万人天得道。<a id="a-AH"></a>如帝释问佛。<a id="a-AI"></a>亦有八万诸天得道。<a id="a-AJ"></a>放舍者。<a id="a-AK"></a>如犊子性梵志等。<a id="a-AL"></a>诸应以呵责教化者。<a id="a-AM"></a>若不呵责。<a id="a-AN"></a>则不受化。<a id="a-AO"></a>以是故。<a id="a-AP"></a>佛世尊。<a id="a-AQ"></a>呵责弟子。<a id="a-AR"></a>如阿阇梨向近住弟子。<a id="a-AS"></a>和上向同住弟子。<a id="a-AT"></a>以苦切语。<a id="a-AU"></a>而呵责之。<a id="a-AV"></a>而彼和上阿阇梨。<a id="a-AW"></a>非是恶心。<a id="a-AX"></a>但以不顺法故。<a id="a-AY"></a>而呵责之。<a id="a-AZ"></a>如父母见子为非法事。<a id="a-Aa"></a>欲拥护故。<a id="a-Ab"></a>以苦切言。<a id="a-Ac"></a>而呵责之。<a id="a-Ad"></a>而彼父母。<a id="a-Ae"></a>无有恶心。<a id="a-Af"></a>若当诸子为非法事。<a id="a-Ag"></a>而彼父母生苦恼心。<a id="a-Ah"></a>欲制诸子为非法事。<a id="a-Ai"></a>以苦切语。<a id="a-Aj"></a>而呵责之。<a id="a-Ak"></a>佛亦如是不以恶心。<a id="a-Al"></a>若当应以呵责受化。<a id="a-Am"></a>而不呵责。<a id="a-An"></a>彼人毕竟无有调伏。<a id="a-Ao"></a>是故世尊。<a id="a-Ap"></a>而呵责之。<a id="a-Aq"></a>复有说者。<a id="a-Ar"></a>佛大悲心。<a id="a-As"></a>重于一切时。<a id="a-At"></a>常作是念。<a id="a-Au"></a>以何方便。<a id="a-Av"></a>能饶益众生。<a id="a-Aw"></a>若如来不呵责提婆达多者。<a id="a-Ax"></a>诸余比丘。<a id="a-Ay"></a>随从者众。<a id="a-Az"></a>复当数数触娆世尊。<a id="a-B0"></a>若当向无比女。<a id="a-B1"></a>不言如是盛屎尿器。<a id="a-B2"></a>彼女欲心。<a id="a-B3"></a>无由得息。<a id="a-B4"></a>若当不骂庵婆罗吒言是婢子者。<a id="a-B5"></a>彼人无由能破憍慢。<a id="a-B6"></a>若不骂其师弗迦罗婆罗者。<a id="a-B7"></a>亦无由能破憍慢。<a id="a-B8"></a>如是等为增益功德故。<a id="a-B9"></a>亦呵责余人。<a id="a-BA"></a>复次以二事故。<a id="a-BB"></a>呵责余人。<a id="a-BC"></a>一善根不熟者。<a id="a-BD"></a>以呵责故。<a id="a-BE"></a>令善根熟。<a id="a-BF"></a>二善根虽熟。<a id="a-BG"></a>不作方便。<a id="a-BH"></a>以呵责故。<a id="a-BI"></a>令生方便。<a id="a-BJ"></a>得于道果。<a id="a-BK"></a>问曰以何义故言痴人耶。<a id="a-BL"></a>为以从痴生故。<a id="a-BM"></a>言是痴人。<a id="a-BN"></a>为以现行痴故。<a id="a-BO"></a>言是痴人。<a id="a-BP"></a>若从痴生者。<a id="a-BQ"></a>阿罗汉亦是痴人。<a id="a-BR"></a>何以故阿罗汉身。<a id="a-BS"></a>从痴生故。<a id="a-BT"></a>若以现行故。<a id="a-BU"></a>言痴人者。<a id="a-BV"></a>唯阿罗汉得言不痴。<a id="a-BW"></a>所以者何。<a id="a-BX"></a>阿罗汉不现行痴故。<a id="a-BY"></a>若然者。<a id="a-BZ"></a>此经云何通。<a id="a-Ba"></a>如说。<a id="a-Bb"></a>痴人远去。<a id="a-Bc"></a>莫我前住。<a id="a-Bd"></a>评曰应作是论。<a id="a-Be"></a>现前行痴。<a id="a-Bf"></a>名曰痴人。<a id="a-Bg"></a>问曰若然者。<a id="a-Bh"></a>唯阿罗汉。<a id="a-Bi"></a>是不痴人。<a id="a-Bj"></a>此经云何通。<a id="a-Bk"></a>乃至广说。<a id="a-Bl"></a>答曰此经应如是说。<a id="a-Bm"></a>速去比丘。<a id="a-Bn"></a>莫我前住。<a id="a-Bo"></a>曾闻。<a id="a-Bp"></a>佛般涅槃时。<a id="a-Bq"></a>长寿诸天。<a id="a-Br"></a>嫌如是事。<a id="a-Bs"></a>此天德神力比丘。<a id="a-Bt"></a>今者何以在我前立。<a id="a-Bu"></a>障我等前。<a id="a-Bv"></a>使不得见世尊身。<a id="a-Bw"></a>此是我等最后见世尊身。<a id="a-Bx"></a>所以者何世尊不久当般涅槃。<a id="a-By"></a>尔时世尊知诸天心所念。<a id="a-Bz"></a>告比丘言。<a id="a-C0"></a>远去莫我前住。<a id="a-C1"></a>复有说者。<a id="a-C2"></a>先说应以呵责得度者。<a id="a-C3"></a>而呵责之。<a id="a-C4"></a>若呵责阿罗汉。<a id="a-C5"></a>得胜进者。<a id="a-C6"></a>佛亦呵责言是痴人。<a id="a-C7"></a>问曰人有爱有恚有慢有见有痴。<a id="a-C8"></a>何以言是痴人。<a id="a-C9"></a>不言是爱等人耶。<a id="a-CA"></a>答曰。<a id="a-CB"></a>以痴遍一切处故。<a id="a-CC"></a>若行彼地痴。<a id="a-CD"></a>即是彼地痴人。</p>
  <p id="aCE">有六因乃至广说。<a id="a-CF"></a>论曰此六因非佛经说。<a id="a-CG"></a>四缘是佛经说。<a id="a-CH"></a>今欲以因解缘。<a id="a-CI"></a>其事云何。<a id="a-CJ"></a>相应因乃至报因是因缘。<a id="a-CK"></a>所作因者是次第缘境界缘威势缘。<a id="a-CL"></a>问曰因摄缘缘摄因。<a id="a-CM"></a>答曰随体性相摄。<a id="a-CN"></a>或有说者。<a id="a-CO"></a>应有差别。<a id="a-CP"></a>云何差别。<a id="a-CQ"></a>如相应因。<a id="a-CR"></a>乃至报因是因缘。<a id="a-CS"></a>所作因是威势缘。<a id="a-CT"></a>次第缘境界缘是缘非因。<a id="a-CU"></a>为因摄缘。<a id="a-CV"></a>为缘摄因。<a id="a-CW"></a>缘摄因。<a id="a-CX"></a>非因摄缘。<a id="a-CY"></a>不摄何等次第缘境界缘。<a id="a-CZ"></a>复有说者。<a id="a-Ca"></a>六因亦是佛经说。<a id="a-Cb"></a>如增一阿含六法中说。<a id="a-Cc"></a>经久远故。<a id="a-Cd"></a>而有亡失。<a id="a-Ce"></a>彼尊者迦旃延子。<a id="a-Cf"></a>以愿智力。<a id="a-Cg"></a>观佛经中说六因处。<a id="a-Ch"></a>于此阿毗昙中。<a id="a-Ci"></a>依六因而作论。<a id="a-Cj"></a>曾闻增一阿含。<a id="a-Ck"></a>从一法增乃至百法。<a id="a-Cl"></a>今唯有一法增乃至十法在余悉亡失。<a id="a-Cm"></a>又于一法中。<a id="a-Cn"></a>亡失者多。<a id="a-Co"></a>乃至十法。<a id="a-Cp"></a>亡失亦多。<a id="a-Cq"></a>曾闻有大德阿罗汉名奢那婆数。<a id="a-Cr"></a>是尊者耆婆迦和上。<a id="a-Cs"></a>彼尊者般涅槃时。<a id="a-Ct"></a>即日有七万七千本生因缘。<a id="a-Cu"></a>有一万阿毗昙论。<a id="a-Cv"></a>灭不复现。<a id="a-Cw"></a>从是以后。<a id="a-Cx"></a>更不复行。<a id="a-Cy"></a>一论师灭。<a id="a-Cz"></a>有尔所经论。<a id="a-D0"></a>更不复行。<a id="a-D1"></a>何况若百若千诸论师灭。<a id="a-D2"></a>复有说者。<a id="a-D3"></a>虽无有经一处全说六因。<a id="a-D4"></a>处处经中。<a id="a-D5"></a>别说六因中一一因问曰若然者。<a id="a-D6"></a>何经中说相应因。<a id="a-D7"></a>答曰如说是名见道根本信名不坏智相应。<a id="a-D8"></a>此经说相应因。<a id="a-D9"></a>何处说共生因者。<a id="a-DA"></a>如说眼缘色生眼识。<a id="a-DB"></a>亦生共生受想等。<a id="a-DC"></a>此经说共生因何处说相似因者。<a id="a-DD"></a>如说此人成就善法。<a id="a-DE"></a>亦成就不善法。<a id="a-DF"></a>此人不善法灭。<a id="a-DG"></a>善法更生。<a id="a-DH"></a>此经说相似因。<a id="a-DI"></a>何处说遍因者。<a id="a-DJ"></a>如说比丘若有所思。<a id="a-DK"></a>有所分别。<a id="a-DL"></a>是名起使。<a id="a-DM"></a>何处说报因者。<a id="a-DN"></a>如说修行广布杀生。<a id="a-DO"></a>身坏命终。<a id="a-DP"></a>生地狱中。<a id="a-DQ"></a>受不善报。<a id="a-DR"></a>此经说报因。<a id="a-DS"></a>何处说所作因者。<a id="a-DT"></a>如说以二因二缘。<a id="a-DU"></a>生于正见。<a id="a-DV"></a>乃至广说。<a id="a-DW"></a>此经说所作因。<a id="a-DX"></a>如是等经。<a id="a-DY"></a>皆说六因。<a id="a-DZ"></a>此犍度分别因不分别缘。<a id="a-Da"></a>见犍度。<a id="a-Db"></a>分别缘不分别因。<a id="a-Dc"></a>问曰何故彼尊者依六因作论。<a id="a-Dd"></a>答曰以此六因。<a id="a-De"></a>断无因恶因者意故。<a id="a-Df"></a>复有说者。<a id="a-Dg"></a>彼尊者所以依六因作论者。<a id="a-Dh"></a>欲显现四种果。<a id="a-Di"></a>如观掌中阿摩勒故。<a id="a-Dj"></a>若说相应共生因。<a id="a-Dk"></a>即显现功用果。<a id="a-Dl"></a>若说相似因遍因即显现依果。<a id="a-Dm"></a>若说报因。<a id="a-Dn"></a>即显现报果。<a id="a-Do"></a>若说所作因。<a id="a-Dp"></a>即显现威势果。<a id="a-Dq"></a>以是事故。<a id="a-Dr"></a>依六因作论。</p>
  <p id="aDs">云何相应因。<a id="a-Dt"></a>答曰受于受相应法相应因中因。<a id="a-Du"></a>受相应法于受相应因中因。<a id="a-Dv"></a>问曰何故此法展转为因。<a id="a-Dw"></a>答有为法。<a id="a-Dx"></a>性羸劣故。<a id="a-Dy"></a>义言问受法不用想。<a id="a-Dz"></a>能所觉不受。<a id="a-E0"></a>当答言。<a id="a-E1"></a>不能如是余法相离。<a id="a-E2"></a>不能有所作。<a id="a-E3"></a>是故心心数法。<a id="a-E4"></a>展转相长养。<a id="a-E5"></a>展转相增益。<a id="a-E6"></a>展转相依。<a id="a-E7"></a>而能负重。<a id="a-E8"></a>如二苇束相依而住。<a id="a-E9"></a>众多亦然。<a id="a-EA"></a>如以一绳不能挽大材。<a id="a-EB"></a>多绳则能。<a id="a-EC"></a>彼亦如是。<a id="a-ED"></a>问曰何故不说心耶。<a id="a-EE"></a>答曰。<a id="a-EF"></a>或有说者。<a id="a-EG"></a>彼作经者意欲尔。<a id="a-EH"></a>乃至广说。<a id="a-EI"></a>复有说者。<a id="a-EJ"></a>应说心心数法相应因中因。<a id="a-EK"></a>乃至广说。<a id="a-EL"></a>而不说者。<a id="a-EM"></a>当知此义是有余说。<a id="a-EN"></a>复有说者。<a id="a-EO"></a>此文说诸因。<a id="a-EP"></a>义不尽。<a id="a-EQ"></a>若尽说者。<a id="a-ER"></a>应作是说。<a id="a-ES"></a>云何相应因心心数法相应因中因。<a id="a-ET"></a>云何共生因一切有为法。<a id="a-EU"></a>云何相似因过去现在法。<a id="a-EV"></a>云何一切遍因过去现在一切遍使。<a id="a-EW"></a>及使相应共有法。<a id="a-EX"></a>云何报因不善及善有漏法。<a id="a-EY"></a>云何所作因一切诸法。<a id="a-EZ"></a>应如是说诸因。<a id="a-Ea"></a>若不说者。<a id="a-Eb"></a>当知说诸因义不尽。<a id="a-Ec"></a>复有说者。<a id="a-Ed"></a>已说在先所说受相应法中。<a id="a-Ee"></a>其义云何。<a id="a-Ef"></a>如说受受相应法相应因中因。<a id="a-Eg"></a>乃至广说。<a id="a-Eh"></a>问曰若然者何以不即心名说耶。<a id="a-Ei"></a>答曰等义是相应义。<a id="a-Ej"></a>此心是宗主。<a id="a-Ek"></a>如偈说心是第六增上王。<a id="a-El"></a>复有说者。<a id="a-Em"></a>以心故名相应不相应法。<a id="a-En"></a>如说是名心相应法。<a id="a-Eo"></a>是名心不相应法。<a id="a-Ep"></a>如是想思触作观欲解脱念定慧慧相应法相应因中因。<a id="a-Eq"></a>乃至广说。<a id="a-Er"></a>问曰何以但说十大地数法。<a id="a-Es"></a>不说余数法耶。<a id="a-Et"></a>答曰或有说者。<a id="a-Eu"></a>彼作经者意欲尔。<a id="a-Ev"></a>乃至广说。<a id="a-Ew"></a>复有说者。<a id="a-Ex"></a>应说而不说者。<a id="a-Ey"></a>当知此义是有余说。<a id="a-Ez"></a>复有说者。<a id="a-F0"></a>诸界诸地诸心诸种中可得者说。<a id="a-F1"></a>余数法与上相违故不说。</p>
  <p id="aF2">问曰云何是相应义。<a id="a-F3"></a>答曰等义是相应义。<a id="a-F4"></a>问曰若等义是相应义者。<a id="a-F5"></a>此数法于心。<a id="a-F6"></a>或多或少。<a id="a-F7"></a>于善心多。<a id="a-F8"></a>于染污心少。<a id="a-F9"></a>于染污多。<a id="a-FA"></a>于不隐没无记少。<a id="a-FB"></a>于欲界系多。<a id="a-FC"></a>于色界系少。<a id="a-FD"></a>于色界系多。<a id="a-FE"></a>于无色界系少。<a id="a-FF"></a>于有漏多。<a id="a-FG"></a>于无漏少。<a id="a-FH"></a>如是者云何等义是相应义。<a id="a-FI"></a>答曰以体等故。<a id="a-FJ"></a>言等义是相应义。<a id="a-FK"></a>若当一心中有二受一想。<a id="a-FL"></a>如是不名为等。<a id="a-FM"></a>非相应义。<a id="a-FN"></a>一心一受余数法亦尔。<a id="a-FO"></a>以是故等义是相应义。<a id="a-FP"></a>复有说者。<a id="a-FQ"></a>等不相离义。<a id="a-FR"></a>是相应义。<a id="a-FS"></a>复有说者。<a id="a-FT"></a>等不别异义。<a id="a-FU"></a>是相应义。<a id="a-FV"></a>复有说者。<a id="a-FW"></a>等同受义。<a id="a-FX"></a>是相应义。<a id="a-FY"></a>如车载时。<a id="a-FZ"></a>诸分皆载。<a id="a-Fa"></a>无不载者。<a id="a-Fb"></a>如是心车受缘时。<a id="a-Fc"></a>诸大地。<a id="a-Fd"></a>于缘等受。<a id="a-Fe"></a>无不受者。<a id="a-Ff"></a>复有说者。<a id="a-Fg"></a>等同受义。<a id="a-Fh"></a>是相应义。<a id="a-Fi"></a>非前后故。<a id="a-Fj"></a>如秋时群鸽一时诣场一时食一时起。<a id="a-Fk"></a>如是心心数法。<a id="a-Fl"></a>于缘一时造。<a id="a-Fm"></a>一时所作。<a id="a-Fn"></a>一时灭复有说者。<a id="a-Fo"></a>合义是相应义。<a id="a-Fp"></a>如水乳不相妨故共合。<a id="a-Fq"></a>如是此法与彼法。<a id="a-Fr"></a>不相妨故相应。<a id="a-Fs"></a>复有说者。<a id="a-Ft"></a>等相爱义。<a id="a-Fu"></a>是相应义。<a id="a-Fv"></a>如人更相随顺言是相爱。<a id="a-Fw"></a>如是此法与彼法。<a id="a-Fx"></a>更相随顺。<a id="a-Fy"></a>言是相应。<a id="a-Fz"></a>尊者婆已说曰。<a id="a-G0"></a>有四事等故。<a id="a-G1"></a>是相应义。<a id="a-G2"></a>所谓时所依行境界。<a id="a-G3"></a>时者同一刹那。<a id="a-G4"></a>所依者同一所依。<a id="a-G5"></a>行者同于一行。<a id="a-G6"></a>境界者同行一境界。<a id="a-G7"></a>以是事故。<a id="a-G8"></a>是相应义。<a id="a-G9"></a>复有说者。<a id="a-GA"></a>苇束义是相应义。<a id="a-GB"></a>如苇二束多束相依而住。<a id="a-GC"></a>如是心心数法。<a id="a-GD"></a>性羸劣故。<a id="a-GE"></a>一一不能生。<a id="a-GF"></a>不能取缘。<a id="a-GG"></a>心与十大地合。<a id="a-GH"></a>能行世能取果。<a id="a-GI"></a>能知境界。<a id="a-GJ"></a>能有所作。<a id="a-GK"></a>复有说者。<a id="a-GL"></a>系材义是相应义。<a id="a-GM"></a>如一斤麻不能系材。<a id="a-GN"></a>若多合为索则能系材。<a id="a-GO"></a>如是心大地法。<a id="a-GP"></a>广说如上。<a id="a-GQ"></a>复有说者。<a id="a-GR"></a>相牵渡河义。<a id="a-GS"></a>是相应义。<a id="a-GT"></a>相牵者展转相牵手。<a id="a-GU"></a>如山谷中驶河。<a id="a-GV"></a>一人则不能渡。<a id="a-GW"></a>若与多人。<a id="a-GX"></a>更相牵手。<a id="a-GY"></a>然后能渡。<a id="a-GZ"></a>如是心与大地。<a id="a-Ga"></a>广说如上。<a id="a-Gb"></a>复有说者。<a id="a-Gc"></a>同伴义是相应义。<a id="a-Gd"></a>如旷野道。<a id="a-Ge"></a>多诸盗贼恶兽。<a id="a-Gf"></a>一人则不能过。<a id="a-Gg"></a>若集多人。<a id="a-Gh"></a>展转相因。<a id="a-Gi"></a>然后能过。<a id="a-Gj"></a>如是心与大地。<a id="a-Gk"></a>广说如上。<a id="a-Gl"></a>尊者和须蜜说曰。<a id="a-Gm"></a>云何是相应义。<a id="a-Gn"></a>相生义是相应义。<a id="a-Go"></a>问曰若然者眼识能生意识。<a id="a-Gp"></a>彼是相应耶。<a id="a-Gq"></a>答曰所依异。<a id="a-Gr"></a>若同所依。<a id="a-Gs"></a>能相生者。<a id="a-Gt"></a>是相应义。<a id="a-Gu"></a>复次不别异义。<a id="a-Gv"></a>是相应义。<a id="a-Gw"></a>问曰若然者四大亦不别异。<a id="a-Gx"></a>是相应耶。<a id="a-Gy"></a>答曰四大无有所依。<a id="a-Gz"></a>若有所依。<a id="a-H0"></a>不别异者是相应义。<a id="a-H1"></a>复次有所缘义是相应义。<a id="a-H2"></a>问曰若然者五识亦有所缘。<a id="a-H3"></a>是相应耶。<a id="a-H4"></a>答曰所依各异。<a id="a-H5"></a>若同所依。<a id="a-H6"></a>同所缘。<a id="a-H7"></a>是相应义。<a id="a-H8"></a>复次同一缘义。<a id="a-H9"></a>是相应义。<a id="a-HA"></a>问曰若然者眼识意识。<a id="a-HB"></a>同于一缘是相应耶。<a id="a-HC"></a>今现见多人俱共生心。<a id="a-HD"></a>同观初月。<a id="a-HE"></a>是相应耶。<a id="a-HF"></a>答曰所依各异。<a id="a-HG"></a>若同所依。<a id="a-HH"></a>同于一缘。<a id="a-HI"></a>是相应义。<a id="a-HJ"></a>复次合义是相应义。<a id="a-HK"></a>问曰若然者寿命暖气识。<a id="a-HL"></a>合在一处是相应耶。<a id="a-HM"></a>答曰彼二无所依。<a id="a-HN"></a>若有所依。<a id="a-HO"></a>亦有合相是相应义。<a id="a-HP"></a>复次一时生义是相应义。<a id="a-HQ"></a>问曰若然者四大一时生是相应耶。<a id="a-HR"></a>答曰四大无所依。<a id="a-HS"></a>若有所依。<a id="a-HT"></a>一时俱生是相应义。<a id="a-HU"></a>复次俱生俱住俱灭。<a id="a-HV"></a>是相应义。<a id="a-HW"></a>问曰若然者心回转。<a id="a-HX"></a>色心不相应行。<a id="a-HY"></a>俱生俱住俱灭。<a id="a-HZ"></a>则相应耶。<a id="a-Ha"></a>答曰无有所依。<a id="a-Hb"></a>若有所依。<a id="a-Hc"></a>俱生俱住俱灭。<a id="a-Hd"></a>是相应义。<a id="a-He"></a>复次同一所依。<a id="a-Hf"></a>同一行。<a id="a-Hg"></a>同一所缘是相应义。<a id="a-Hh"></a>问曰何以知同一所依同一行同一所缘是相应耶。<a id="a-Hi"></a>答曰复何以知同一所依同一行同一所缘非是相应义耶。<a id="a-Hj"></a>复次同作一事义是相应义。<a id="a-Hk"></a>问曰若然者忍智同作一事是相应耶。<a id="a-Hl"></a>答曰彼不同时生。<a id="a-Hm"></a>若同时生。<a id="a-Hn"></a>同作一事是相应义。<a id="a-Ho"></a>尊者佛陀提婆说曰。<a id="a-Hp"></a>同伴义是相应义。<a id="a-Hq"></a>如识随所缘事。<a id="a-Hr"></a>为诸数名。<a id="a-Hs"></a>离于俱生。<a id="a-Ht"></a>是相应义。<a id="a-Hu"></a>尊者瞿沙说曰。<a id="a-Hv"></a>同一依同一行同一缘。<a id="a-Hw"></a>是相应义。<a id="a-Hx"></a>所以者何有为法性羸劣。<a id="a-Hy"></a>展转相因力生。<a id="a-Hz"></a>不见有一大地独行世者。<a id="a-I0"></a>是故说名相应。<a id="a-I1"></a>此相应因。<a id="a-I2"></a>于三世中。<a id="a-I3"></a>决定能生功用果。</p>
  <p id="aI4">云何共生因。<a id="a-I5"></a>乃至广说。<a id="a-I6"></a>问曰。<a id="a-I7"></a>相应因共生因有何差别。<a id="a-I8"></a>答曰。<a id="a-I9"></a>或有说者。<a id="a-IA"></a>若有相应因。<a id="a-IB"></a>则有共生因。<a id="a-IC"></a>颇有共生因非相应因耶。<a id="a-ID"></a>答曰有诸不相应共生因也。<a id="a-IE"></a>问曰。<a id="a-IF"></a>此事可尔所问差别者。<a id="a-IG"></a>于一刹那中受与想有二因。<a id="a-IH"></a>所谓相应因共生因。<a id="a-II"></a>有何差别。<a id="a-IJ"></a>答曰不相离义。<a id="a-IK"></a>是相应因义。<a id="a-IL"></a>同一果义。<a id="a-IM"></a>是共生因义。<a id="a-IN"></a>复有说者。<a id="a-IO"></a>同一所依。<a id="a-IP"></a>同一行。<a id="a-IQ"></a>同一缘。<a id="a-IR"></a>是相应因义。<a id="a-IS"></a>同一生一住一灭。<a id="a-IT"></a>是共生因义。<a id="a-IU"></a>复有说者。<a id="a-IV"></a>牵手渡河义。<a id="a-IW"></a>是相应因义。<a id="a-IX"></a>自勤力渡义。<a id="a-IY"></a>是共生因义。<a id="a-IZ"></a>复有说者。<a id="a-Ia"></a>共财义。<a id="a-Ib"></a>是相应因义。<a id="a-Ic"></a>能起义是共生因义。<a id="a-Id"></a>复有说者。<a id="a-Ie"></a>等义是相应因义。<a id="a-If"></a>不相离义。<a id="a-Ig"></a>是共生因义。</p>
  <p id="aIh">云何共生因。<a id="a-Ii"></a>答曰心与数法。<a id="a-Ij"></a>是共生因中因。<a id="a-Ik"></a>乃至广说。<a id="a-Il"></a>先不说心。<a id="a-Im"></a>今则说之。<a id="a-In"></a>心与数法。<a id="a-Io"></a>是共生因中因。<a id="a-Ip"></a>数法转还与心是共生因中因。<a id="a-Iq"></a>心与心回转身口业。<a id="a-Ir"></a>是共生因中因。<a id="a-Is"></a>身口业者。<a id="a-It"></a>谓禅无漏戒。<a id="a-Iu"></a>问曰何以不说心回转身口业与心是共生因中因。<a id="a-Iv"></a>答曰应说而不说者。<a id="a-Iw"></a>当知此义是有余说。<a id="a-Ix"></a>复有说者。<a id="a-Iy"></a>前后广说。<a id="a-Iz"></a>中说则略。<a id="a-J0"></a>如所作因前后广说中说则略。<a id="a-J1"></a>此亦复尔。<a id="a-J2"></a>复有说者。<a id="a-J3"></a>心于身口业与因。<a id="a-J4"></a>不随其事。<a id="a-J5"></a>身口业于心随其事。<a id="a-J6"></a>不与其因。<a id="a-J7"></a>如王于其眷属。<a id="a-J8"></a>与其饮食饶益不随其事。<a id="a-J9"></a>眷属于王随其事。<a id="a-JA"></a>不与饮食饶益。<a id="a-JB"></a>如是心身口业。<a id="a-JC"></a>乃至广说。<a id="a-JD"></a>复有说者。<a id="a-JE"></a>身口业从心起属于心。<a id="a-JF"></a>从心生故。<a id="a-JG"></a>是共生因。<a id="a-JH"></a>身口业不能起心。<a id="a-JI"></a>心不属业。<a id="a-JJ"></a>亦不从生故。<a id="a-JK"></a>非共生因。<a id="a-JL"></a>评曰不应作是说。<a id="a-JM"></a>如是说者好。<a id="a-JN"></a>心与心回转身口业共生因。<a id="a-JO"></a>当知心回转身口业。<a id="a-JP"></a>与心共生因中因。<a id="a-JQ"></a>所以者何同一果同一所作故。<a id="a-JR"></a>问曰若然者何以不说。<a id="a-JS"></a>答曰上已广说故。<a id="a-JT"></a>心不相应行共生因中因。<a id="a-JU"></a>问曰何等是心不相应行。<a id="a-JV"></a>答曰或有说者。<a id="a-JW"></a>心自体生。<a id="a-JX"></a>生与心共生因中因。<a id="a-JY"></a>复有说者。<a id="a-JZ"></a>心与自体生老住灭。<a id="a-Ja"></a>共生因中因。<a id="a-Jb"></a>生与心共生因中因。<a id="a-Jc"></a>非老住灭。<a id="a-Jd"></a>所以者何增长义是因义。<a id="a-Je"></a>彼是散坏义。<a id="a-Jf"></a>复有说者。<a id="a-Jg"></a>心与生等生等与心共生因中因。<a id="a-Jh"></a>复有说者。<a id="a-Ji"></a>心与心数法。<a id="a-Jj"></a>生等共生因中因。<a id="a-Jk"></a>心生等与心共生因中因。<a id="a-Jl"></a>评曰不应作是说。<a id="a-Jm"></a>如是说者好。<a id="a-Jn"></a>心与心数法。<a id="a-Jo"></a>生等共生因中因。<a id="a-Jp"></a>心数法生等与心共生因中因。<a id="a-Jq"></a>问曰若然者此说云何通。<a id="a-Jr"></a>如说除身见生老住灭。<a id="a-Js"></a>诸余苦谛。<a id="a-Jt"></a>于身见非共生因。<a id="a-Ju"></a>答曰应作是说。<a id="a-Jv"></a>除身见相应法生老住灭。<a id="a-Jw"></a>诸余苦谛。<a id="a-Jx"></a>于身见非共生因。<a id="a-Jy"></a>而不说者。<a id="a-Jz"></a>当知此义是有余说。<a id="a-K0"></a>复次共生四大共生因中因。<a id="a-K1"></a>诸作是说。<a id="a-K2"></a>四大势无偏者。<a id="a-K3"></a>地大水火风大。<a id="a-K4"></a>共生因中因。<a id="a-K5"></a>三大于地大。<a id="a-K6"></a>共生因中因。<a id="a-K7"></a>诸作是说。<a id="a-K8"></a>四大势有偏者。<a id="a-K9"></a>地大于三大。<a id="a-KA"></a>共生因中因。<a id="a-KB"></a>三大于地大。<a id="a-KC"></a>共生因中因。<a id="a-KD"></a>所以者何地大则有多体。<a id="a-KE"></a>一体与多体。<a id="a-KF"></a>是共生因。<a id="a-KG"></a>多体于一体。<a id="a-KH"></a>是共生因。<a id="a-KI"></a>乃至风大亦如是。<a id="a-KJ"></a>评曰如是说者好。<a id="a-KK"></a>四大若有偏势。<a id="a-KL"></a>若无偏势。<a id="a-KM"></a>地大于三大。<a id="a-KN"></a>三大于地大。<a id="a-KO"></a>作共生因。<a id="a-KP"></a>所以者何地大不因地大生于造色。<a id="a-KQ"></a>问曰为生已是因。<a id="a-KR"></a>为未生是因。<a id="a-KS"></a>答曰生亦是因。<a id="a-KT"></a>未生亦是因。<a id="a-KU"></a>所以者何生已未生。<a id="a-KV"></a>尽堕因义中。<a id="a-KW"></a>如波伽罗那说。<a id="a-KX"></a>云何从因生法。<a id="a-KY"></a>一切有为法。<a id="a-KZ"></a>如彼所说。<a id="a-Ka"></a>生与未生。<a id="a-Kb"></a>悉是从因生法。<a id="a-Kc"></a>此亦如是。<a id="a-Kd"></a>问曰造色为有共生因不耶。<a id="a-Ke"></a>答曰有。<a id="a-Kf"></a>所以者何以一切有为法尽有共生因故。<a id="a-Kg"></a>问曰造色与造色。<a id="a-Kh"></a>有共生因不耶。<a id="a-Ki"></a>答曰无。<a id="a-Kj"></a>所以者何自体不与自体作共生因。<a id="a-Kk"></a>复有说者。<a id="a-Kl"></a>造色与造色。<a id="a-Km"></a>作共生因。<a id="a-Kn"></a>其事云何。<a id="a-Ko"></a>如眼根共生微尘展转共生因。<a id="a-Kp"></a>评曰不应作是说。<a id="a-Kq"></a>所以者何有对造色。<a id="a-Kr"></a>不得还与有对造色作共生因。</p>
  <p id="aKs">一切心尽有俱共回转。<a id="a-Kt"></a>所谓数法及生等。<a id="a-Ku"></a>非一切心尽有心回转。<a id="a-Kv"></a>色有十事。<a id="a-Kw"></a>故名回转。<a id="a-Kx"></a>云何为十。<a id="a-Ky"></a>一共生。<a id="a-Kz"></a>二共住。<a id="a-L0"></a>三共灭。<a id="a-L1"></a>四共一果。<a id="a-L2"></a>五共一依。<a id="a-L3"></a>六共一报。<a id="a-L4"></a>七善共善。<a id="a-L5"></a>八不善共不善。<a id="a-L6"></a>九无记共无记。<a id="a-L7"></a>十共堕一世中。<a id="a-L8"></a>共一果者。<a id="a-L9"></a>谓解脱果。<a id="a-LA"></a>共一依者。<a id="a-LB"></a>谓依果。<a id="a-LC"></a>共一报者。<a id="a-LD"></a>谓报果。<a id="a-LE"></a>总而言之。<a id="a-LF"></a>有十事。<a id="a-LG"></a>如世俗断结道回转有八事。<a id="a-LH"></a>除不善无记。<a id="a-LI"></a>除世俗断结道回转。<a id="a-LJ"></a>诸余善有漏回转有七事。<a id="a-LK"></a>除解脱果。<a id="a-LL"></a>不善无记无漏断结道回转有七事。<a id="a-LM"></a>除报果。<a id="a-LN"></a>不善无记除无漏断结道回转。<a id="a-LO"></a>诸余无漏回转有六事。<a id="a-LP"></a>除解脱果报果。<a id="a-LQ"></a>不善无记不善心回转有七事。<a id="a-LR"></a>除解脱果。<a id="a-LS"></a>善无记无记心回转有六事。<a id="a-LT"></a>除解脱果报果善不善。<a id="a-LU"></a>是故总而言之。<a id="a-LV"></a>有十事。<a id="a-LW"></a>心于心数法回转有五事。<a id="a-LX"></a>一共所依。<a id="a-LY"></a>二共所行。<a id="a-LZ"></a>三共所缘。<a id="a-La"></a>四共果。<a id="a-Lb"></a>五共报。<a id="a-Lc"></a>数法回转于心。<a id="a-Ld"></a>亦同有五事。<a id="a-Le"></a>心与心回转色心不相应行有二事。<a id="a-Lf"></a>一果二报。<a id="a-Lg"></a>心回转色心不相应行。<a id="a-Lh"></a>与心回转有二事。<a id="a-Li"></a>一果二报。<a id="a-Lj"></a>问曰何者是回转体性。<a id="a-Lk"></a>答曰是四阴五阴。<a id="a-Ll"></a>如色界是五阴。<a id="a-Lm"></a>欲界无色界是四阴。<a id="a-Ln"></a>所以者何。<a id="a-Lo"></a>欲界无色界。<a id="a-Lp"></a>无心回转戒。<a id="a-Lq"></a>此是回转体性。<a id="a-Lr"></a>是我是物是相是分是性。<a id="a-Ls"></a>已说体性。<a id="a-Lt"></a>所以今当说。<a id="a-Lu"></a>问曰回转是何义。<a id="a-Lv"></a>答曰随顺义。<a id="a-Lw"></a>是回转义。<a id="a-Lx"></a>取一果义。<a id="a-Ly"></a>是回转义。<a id="a-Lz"></a>同作一事义。<a id="a-M0"></a>是回转义。<a id="a-M1"></a>如义言。<a id="a-M2"></a>如汝等所作。<a id="a-M3"></a>我等亦作是回转义。</p>
 </body>
</html>