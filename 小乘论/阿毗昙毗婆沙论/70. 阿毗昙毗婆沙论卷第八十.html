<!doctype html>
<html id="z3IBVo215d" data-ver="1388">
 <head>
  <meta charset="utf-8">
  <meta author="迦旃延子">
  <meta library="龙藏">
  <meta catalog="小乘论">
  <meta period="北凉">
 </head>
 <body>
  <h1 id="a1">阿毗昙毗婆沙论卷第八十</h1>
  <h2 id="a2">智揵度修智品第三之二</h2>
  <p id="a3">复次多用功多有所作者。<a id="a-4"></a>欲令未来世。<a id="a-5"></a>能起已曾得法现在前。<a id="a-6"></a>不多用功不多有所作故。<a id="a-7"></a>不能令未来世者修。<a id="a-8"></a>复次若起已曾得法现在前未来修者。<a id="a-9"></a>世尊般涅槃时。<a id="a-A"></a>入一切诸禅三昧。<a id="a-B"></a>亦应未来世修。<a id="a-C"></a>若修者。<a id="a-D"></a>则世尊得尽智时。<a id="a-E"></a>则不具得一切诸善功德。<a id="a-F"></a>欲令无如是过故。<a id="a-G"></a>起已曾得功德。<a id="a-H"></a>无未来世修。<a id="a-I"></a>余智修随相广说如经本。<a id="a-J"></a>有见道边等智。<a id="a-K"></a>有得尽智时善根。<a id="a-L"></a>此中应广说如杂揵度。</p>
  <p id="aM">法智当言缘法智邪。<a id="a-N"></a>问曰。<a id="a-O"></a>何故作此论。<a id="a-P"></a>答曰。<a id="a-Q"></a>欲止说境界缘无有体性者意亦明境界缘实有体性故。<a id="a-R"></a>而作此论。<a id="a-S"></a>或有说者。<a id="a-T"></a>此中作如是问。<a id="a-U"></a>法智缘几智邪。<a id="a-V"></a>若如其所说。<a id="a-W"></a>法智不缘比智。<a id="a-X"></a>尽缘余智。<a id="a-Y"></a>比智不缘法智。<a id="a-Z"></a>尽缘余智。<a id="a-a"></a>他心智等智。<a id="a-b"></a>尽缘诸智。<a id="a-c"></a>苦智集智。<a id="a-d"></a>缘等智他心智。<a id="a-e"></a>不缘余智。<a id="a-f"></a>灭智不缘诸智。<a id="a-g"></a>道智不缘等智。<a id="a-h"></a>尽缘余智。<a id="a-i"></a>复有说者。<a id="a-j"></a>此中作如是问。<a id="a-k"></a>法智为几智所缘。<a id="a-l"></a>若作是说。<a id="a-m"></a>法智为几智所缘者。<a id="a-n"></a>若如其所说。<a id="a-o"></a>苦智集智比智灭智。<a id="a-p"></a>不缘法智。<a id="a-q"></a>余智则缘苦智集智法智。<a id="a-r"></a>灭智不缘比智。<a id="a-s"></a>余智则缘灭智。<a id="a-t"></a>不缘他心智。<a id="a-u"></a>余智则缘灭智。<a id="a-v"></a>道智不缘等智。<a id="a-w"></a>余智则缘苦集灭智。<a id="a-x"></a>各不为苦集灭智所缘。<a id="a-y"></a>余智则缘苦集灭智。<a id="a-z"></a>不缘道智。<a id="a-10"></a>余智则缘。<a id="a-11"></a>问曰。<a id="a-12"></a>何故法智比智。<a id="a-13"></a>各不相缘邪。<a id="a-14"></a>答曰。<a id="a-15"></a>法智境界于下。<a id="a-16"></a>比智境界于上。<a id="a-17"></a>譬如二人同住一处。<a id="a-18"></a>一人视地。<a id="a-19"></a>一人视空。<a id="a-1A"></a>其二人面各不相视。<a id="a-1B"></a>彼亦如是。<a id="a-1C"></a>法智于法智有几缘。<a id="a-1D"></a>乃至于道智有几缘邪。<a id="a-1E"></a>问曰何故作此论。<a id="a-1F"></a>答曰。<a id="a-1G"></a>欲止说四缘无体性者意亦欲明四缘实有体性故。<a id="a-1H"></a>而作此论。<a id="a-1I"></a>法智于法智。<a id="a-1J"></a>有几缘邪。<a id="a-1K"></a>答曰。<a id="a-1L"></a>法智于法智。<a id="a-1M"></a>因次第缘威势。<a id="a-1N"></a>问曰。<a id="a-1O"></a>何故此中说缘异。<a id="a-1P"></a>使揵度不善品中说缘异。<a id="a-1Q"></a>如此中说。<a id="a-1R"></a>法智于法智。<a id="a-1S"></a>因次第缘威势。<a id="a-1T"></a>如不善品中说。<a id="a-1U"></a>身见于身见。<a id="a-1V"></a>或四三二一邪。<a id="a-1W"></a>答曰。<a id="a-1X"></a>如此中所说。<a id="a-1Y"></a>法智于法智。<a id="a-1Z"></a>因次第缘威势。<a id="a-1a"></a>彼中亦应如是说。<a id="a-1b"></a>如彼所说。<a id="a-1c"></a>身见于身见。<a id="a-1d"></a>或四三二一。<a id="a-1e"></a>此中亦应如是说。<a id="a-1f"></a>复次欲现二门二略。<a id="a-1g"></a>广说如使揵度。<a id="a-1h"></a>法智于法智因次第缘威势。<a id="a-1i"></a>因者如种子故。<a id="a-1j"></a>次第者前开导故。<a id="a-1k"></a>境界缘者。<a id="a-1l"></a>如执杖故。<a id="a-1m"></a>威势缘者。<a id="a-1n"></a>不相障碍故。<a id="a-1o"></a>法智于法智。<a id="a-1p"></a>有一因。<a id="a-1q"></a>谓相似因。<a id="a-1r"></a>次第缘者。<a id="a-1s"></a>法智次第起法智现在前。<a id="a-1t"></a>境界缘者。<a id="a-1u"></a>法智缘法智。<a id="a-1v"></a>威势缘者。<a id="a-1w"></a>不相障碍。<a id="a-1x"></a>法智于比智。<a id="a-1y"></a>因次第威势无缘。<a id="a-1z"></a>因者。<a id="a-20"></a>谓相似因。<a id="a-21"></a>次第缘者。<a id="a-22"></a>法智次第起比智现在前。<a id="a-23"></a>威势缘者。<a id="a-24"></a>不相障碍故。<a id="a-25"></a>无缘者。<a id="a-26"></a>法智比智。<a id="a-27"></a>各不相缘。<a id="a-28"></a>法智于他心智。<a id="a-29"></a>因次第缘威势。<a id="a-2A"></a>如先所说。<a id="a-2B"></a>法智于等智。<a id="a-2C"></a>次第缘威势无因。<a id="a-2D"></a>所以者何。<a id="a-2E"></a>因者如种子。<a id="a-2F"></a>无漏法不为有漏法作种子。<a id="a-2G"></a>法智于苦集灭智。<a id="a-2H"></a>因次第威势无缘。<a id="a-2I"></a>所以者何。<a id="a-2J"></a>苦集智缘有漏法。<a id="a-2K"></a>此智是无漏。<a id="a-2L"></a>灭智缘无为。<a id="a-2M"></a>此智是有为。<a id="a-2N"></a>余广说如上。<a id="a-2O"></a>法智于道智。<a id="a-2P"></a>因次第缘威势。<a id="a-2Q"></a>广说如上。<a id="a-2R"></a>比智如法智。<a id="a-2S"></a>随相而说。<a id="a-2T"></a>他心智于他心智。<a id="a-2U"></a>因次第缘威势。<a id="a-2V"></a>如上所说。<a id="a-2W"></a>此中异者。<a id="a-2X"></a>若有因无缘。<a id="a-2Y"></a>若有缘无因。<a id="a-2Z"></a>有因无缘者。<a id="a-2a"></a>自身于自身。<a id="a-2b"></a>有缘无因者。<a id="a-2c"></a>他身于自身。<a id="a-2d"></a>他心智于等智。<a id="a-2e"></a>因次第缘威势。<a id="a-2f"></a>因者二因。<a id="a-2g"></a>谓相似因报因。<a id="a-2h"></a>余广说如上。<a id="a-2i"></a>他心智于苦集智。<a id="a-2j"></a>因次第缘威势。<a id="a-2k"></a>因者谓相似因。<a id="a-2l"></a>若有因无缘。<a id="a-2m"></a>若有缘无因。<a id="a-2n"></a>有因无缘者。<a id="a-2o"></a>因是无漏。<a id="a-2p"></a>苦集智缘有漏。<a id="a-2q"></a>有缘无因者。<a id="a-2r"></a>苦集智缘有漏。<a id="a-2s"></a>因是无漏故。<a id="a-2t"></a>他心智于灭智。<a id="a-2u"></a>因次第威势无缘。<a id="a-2v"></a>广说如上。<a id="a-2w"></a>他心智于道智法智比智。<a id="a-2x"></a>因次第缘威势。<a id="a-2y"></a>广说如上。<a id="a-2z"></a>等智于等智。<a id="a-30"></a>因次第缘威势。<a id="a-31"></a>因者有三因。<a id="a-32"></a>谓相似因。<a id="a-33"></a>一切遍因报因。<a id="a-34"></a>余广说如上。<a id="a-35"></a>等智于苦集智。<a id="a-36"></a>次第缘威势无因。<a id="a-37"></a>所以者何。<a id="a-38"></a>因如种子。<a id="a-39"></a>有漏法不为无漏法作种子。<a id="a-3A"></a>等智于灭智道智。<a id="a-3B"></a>次第威势无因无缘。<a id="a-3C"></a>次第者。<a id="a-3D"></a>次第智。<a id="a-3E"></a>次第起灭道智现在前。<a id="a-3F"></a>威势者不相障碍。<a id="a-3G"></a>无因者有漏法不为无漏法作因。<a id="a-3H"></a>无缘者灭道智缘无漏。<a id="a-3I"></a>等智是有漏。<a id="a-3J"></a>等智于法智比智。<a id="a-3K"></a>次第缘威势无因。<a id="a-3L"></a>广说如上。<a id="a-3M"></a>等智于他心智。<a id="a-3N"></a>因次第缘威势。<a id="a-3O"></a>因者谓相似因。<a id="a-3P"></a>余广说如上。<a id="a-3Q"></a>苦集灭智。<a id="a-3R"></a>于苦集灭智。<a id="a-3S"></a>因次第威势无缘。<a id="a-3T"></a>因者相似因。<a id="a-3U"></a>次第缘者苦集灭智。<a id="a-3V"></a>次第起苦集灭智。<a id="a-3W"></a>威势缘者。<a id="a-3X"></a>不相障碍无缘。<a id="a-3Y"></a>所以者何。<a id="a-3Z"></a>苦集智缘有漏。<a id="a-3a"></a>此诸智是无漏灭智缘无为。<a id="a-3b"></a>此诸智是有为。<a id="a-3c"></a>苦集灭智于道智法智比智他心智。<a id="a-3d"></a>因次第缘威势。<a id="a-3e"></a>广说如上。<a id="a-3f"></a>苦集灭智于等智。<a id="a-3g"></a>次第缘威势无因。<a id="a-3h"></a>广说如上。<a id="a-3i"></a>道智于道智法智比智他心智。<a id="a-3j"></a>因次第缘威势。<a id="a-3k"></a>广说如上。<a id="a-3l"></a>道智于等智。<a id="a-3m"></a>次第缘威势无因。<a id="a-3n"></a>广说如上。<a id="a-3o"></a>道智于苦集灭智。<a id="a-3p"></a>因次第威势无缘。<a id="a-3q"></a>所以者何。<a id="a-3r"></a>道智是学无学。<a id="a-3s"></a>此诸智缘非学非无学。<a id="a-3t"></a>诸结欲界系。<a id="a-3u"></a>彼结法智断邪。<a id="a-3v"></a>问曰。<a id="a-3w"></a>何故作此论。<a id="a-3x"></a>答曰。<a id="a-3y"></a>欲令疑者得决定故。<a id="a-3z"></a>法智能断色无色界结。<a id="a-40"></a>比智不能断欲界结。<a id="a-41"></a>或谓如法智能断色无色界结。<a id="a-42"></a>比智亦能断欲界结。<a id="a-43"></a>或谓如比智不能断欲界结。<a id="a-44"></a>法智亦不能断色无色界结。<a id="a-45"></a>欲令此义决定。<a id="a-46"></a>法智能断色无色界结。<a id="a-47"></a>比智不能断欲界结故。<a id="a-48"></a>而作此论。</p>
  <p id="a49">问曰。<a id="a-4A"></a>何故法智能断色无色界结。<a id="a-4B"></a>比智不能断欲界结邪。<a id="a-4C"></a>答曰。<a id="a-4D"></a>法智先断欲界结故。<a id="a-4E"></a>能断色无色界结。<a id="a-4F"></a>比智先不断色无色界结故。<a id="a-4G"></a>不能断欲界结。<a id="a-4H"></a>复有说者。<a id="a-4I"></a>以比智未断色无色界结故。<a id="a-4J"></a>法智能断。<a id="a-4K"></a>以法智已断欲界结故。<a id="a-4L"></a>比智不断。<a id="a-4M"></a>复次若比智能断欲界结者。<a id="a-4N"></a>为已断色无色界结邪。<a id="a-4O"></a>为未断邪。<a id="a-4P"></a>若已断者。<a id="a-4Q"></a>无有先断色无色界结后断欲界结者。<a id="a-4R"></a>若未断者。<a id="a-4S"></a>比智则应有如是责。<a id="a-4T"></a>自界结欲未断。<a id="a-4U"></a>乃断他界结。<a id="a-4V"></a>譬如国王不能降伏自国。<a id="a-4W"></a>乃欲降伏他国王。<a id="a-4X"></a>则有如是责。<a id="a-4Y"></a>云何不能降伏自国。<a id="a-4Z"></a>乃欲降伏他国。<a id="a-4a"></a>彼亦如是。<a id="a-4b"></a>复次道比智时。<a id="a-4c"></a>比智设离欲界欲。<a id="a-4d"></a>最后解脱道。<a id="a-4e"></a>比智乃出。<a id="a-4f"></a>以没不出故。<a id="a-4g"></a>不能断欲界结。<a id="a-4h"></a>复次法智断欲界结已。<a id="a-4i"></a>最后解脱道。<a id="a-4j"></a>其性猛利。<a id="a-4k"></a>以猛利故。<a id="a-4l"></a>能上断色无色界结。<a id="a-4m"></a>比智断非想非非想处结。<a id="a-4n"></a>最后解脱道。<a id="a-4o"></a>其性猛利。<a id="a-4p"></a>以猛利故。<a id="a-4q"></a>欲断欲界结。<a id="a-4r"></a>而欲界结已断。<a id="a-4s"></a>复次邪见能缘三界苦集者。<a id="a-4t"></a>先已断结。<a id="a-4u"></a>次求其对治及灭。<a id="a-4v"></a>而能使色无色界结便断。<a id="a-4w"></a>色无色界邪见。<a id="a-4x"></a>不能缘欲界。<a id="a-4y"></a>不求对治及灭故。<a id="a-4z"></a>不能断欲界结。<a id="a-50"></a>复以若是他界一切遍能缘三界苦集者。<a id="a-51"></a>先已断后求其对治及灭。<a id="a-52"></a>而能使色无色界结便断。<a id="a-53"></a>犹如负责之人。<a id="a-54"></a>先杀怨贼。<a id="a-55"></a>后亦坏其游戏欢娱之处。<a id="a-56"></a>彼亦如是。<a id="a-57"></a>复次法智猛利。<a id="a-58"></a>不多用功。<a id="a-59"></a>能断不善无记烦恼。<a id="a-5A"></a>何况无记烦恼邪。<a id="a-5B"></a>譬如利刀。<a id="a-5C"></a>能断于铁。<a id="a-5D"></a>何况草木。<a id="a-5E"></a>彼亦如是。<a id="a-5F"></a>比智非猛利智。<a id="a-5G"></a>多用功力。<a id="a-5H"></a>乃能断无记烦恼。<a id="a-5I"></a>何能断不善烦恼。<a id="a-5J"></a>譬如钝刀。<a id="a-5K"></a>多用功力。<a id="a-5L"></a>能断草木。<a id="a-5M"></a>何能断铁邪。<a id="a-5N"></a>彼亦如是。<a id="a-5O"></a>复次法智如千人敌。<a id="a-5P"></a>云何如千人敌。<a id="a-5Q"></a>以能对治十八界十二入五阴故。<a id="a-5R"></a>比智非如千人敌。<a id="a-5S"></a>云何非如千人敌。<a id="a-5T"></a>以对治十四界十入五阴四阴故。<a id="a-5U"></a>复次行者为欲界五阴之所逼切。<a id="a-5V"></a>如负重担。<a id="a-5W"></a>求其对治。<a id="a-5X"></a>及灭时能断色无色界结。<a id="a-5Y"></a>法智能断色无色界结者。<a id="a-5Z"></a>是灭道法智。<a id="a-5a"></a>非苦集法智。<a id="a-5b"></a>问曰。<a id="a-5c"></a>何故非苦集法智。<a id="a-5d"></a>答曰。<a id="a-5e"></a>行者为欲界五阴之所逼切。<a id="a-5f"></a>欲负重担求其对治。<a id="a-5g"></a>及灭时能断色无色界结。<a id="a-5h"></a>复次欲界是不定界。<a id="a-5i"></a>非修地。<a id="a-5j"></a>非离欲地。<a id="a-5k"></a>色无色界。<a id="a-5l"></a>是定地修地离欲地。<a id="a-5m"></a>不可以缘不定界智断定界结。<a id="a-5n"></a>复次欲界是粗界。<a id="a-5o"></a>色界是细界。<a id="a-5p"></a>不可以缘粗界智断细界结。<a id="a-5q"></a>复次欲界是下界。<a id="a-5r"></a>色界是中界。<a id="a-5s"></a>无色界是上界。<a id="a-5t"></a>不可以缘下界智断中上界结。<a id="a-5u"></a>复次若苦集法智。<a id="a-5v"></a>能断色无色界结者。<a id="a-5w"></a>便为于异处修厌异处得解脱。<a id="a-5x"></a>譬如断手系手得解脱断脚系脚得解脱。<a id="a-5y"></a>不可断手系脚得解脱断脚系手得解脱。<a id="a-5z"></a>彼亦如是。<a id="a-60"></a>若以灭道法智。<a id="a-61"></a>断色无色界结。<a id="a-62"></a>必是生欲界者。<a id="a-63"></a>非生色无色界者。<a id="a-64"></a>问曰。<a id="a-65"></a>何故但是生欲界者。<a id="a-66"></a>非是生色无色界者。<a id="a-67"></a>答曰。<a id="a-68"></a>入法智出比智方便心。<a id="a-69"></a>是欲界系法。<a id="a-6A"></a>以弃彼法生色无色界故。<a id="a-6B"></a>复次与法智回转成是欲界四大造。<a id="a-6C"></a>弃彼四大。<a id="a-6D"></a>生色无色界故。<a id="a-6E"></a>复次法智于欲界。<a id="a-6F"></a>所作已竟。<a id="a-6G"></a>更不作方便。<a id="a-6H"></a>于色无色界。<a id="a-6I"></a>更不起现在前。<a id="a-6J"></a>犹如阿罗汉。<a id="a-6K"></a>更不起三界断对治现在前。<a id="a-6L"></a>彼亦如是。</p>
  <p id="a6M">问曰。<a id="a-6N"></a>若然者何故阿罗汉起苦集智现在前耶。<a id="a-6O"></a>答曰。<a id="a-6P"></a>欲观此五阴。<a id="a-6Q"></a>犹如重担过患法故。<a id="a-6R"></a>尊者瞿沙。<a id="a-6S"></a>作如是说。<a id="a-6T"></a>生无色界。<a id="a-6U"></a>不能起禅及禅中功德现在前。<a id="a-6V"></a>生色界中。<a id="a-6W"></a>则能此说。<a id="a-6X"></a>是何义耶。<a id="a-6Y"></a>答曰。<a id="a-6Z"></a>此说灭道法智生色界者。<a id="a-6a"></a>能起此智。<a id="a-6b"></a>断色无色界结。<a id="a-6c"></a>若烦恼已断。<a id="a-6d"></a>更不起此智。<a id="a-6e"></a>评曰。<a id="a-6f"></a>不应作是说。<a id="a-6g"></a>生色界起法智现在前。<a id="a-6h"></a>所以者何。<a id="a-6i"></a>此智非彼界对治故。<a id="a-6j"></a>复次此是不定坏相。<a id="a-6k"></a>或有起少分。<a id="a-6l"></a>谓灭道法智。<a id="a-6m"></a>或有不起少分者。<a id="a-6n"></a>谓苦集法智。<a id="a-6o"></a>或有起者。<a id="a-6p"></a>或不起者。<a id="a-6q"></a>未离欲者起。<a id="a-6r"></a>已离欲者不起。<a id="a-6s"></a>或时起或时不起。<a id="a-6t"></a>离欲道时起。<a id="a-6u"></a>余善根时不起。<a id="a-6v"></a>以是事故。<a id="a-6w"></a>如前说者好。<a id="a-6x"></a>诸结欲界系。<a id="a-6y"></a>彼结法智断耶。<a id="a-6z"></a>答曰。<a id="a-70"></a>或结是欲界系。<a id="a-71"></a>彼结非法智断。<a id="a-72"></a>乃至广作四句。<a id="a-73"></a>云何结是欲界系。<a id="a-74"></a>彼结非法智断。<a id="a-75"></a>答曰。<a id="a-76"></a>诸结忍断。<a id="a-77"></a>亦余智断。<a id="a-78"></a>亦不断。<a id="a-79"></a>忍者是四法忍。<a id="a-7A"></a>余智者是等智。<a id="a-7B"></a>不断者若已断。<a id="a-7C"></a>若不作方便断。<a id="a-7D"></a>云何结是法智断。<a id="a-7E"></a>彼结非是欲界系。<a id="a-7F"></a>答曰。<a id="a-7G"></a>诸结是色无色界系。<a id="a-7H"></a>法智断法智者是灭道法智。<a id="a-7I"></a>离色无色界结者。<a id="a-7J"></a>云何结是欲界系。<a id="a-7K"></a>彼结法智断。<a id="a-7L"></a>答曰。<a id="a-7M"></a>诸结欲界系。<a id="a-7N"></a>法智断法智者是四法智。<a id="a-7O"></a>离欲界结者。<a id="a-7P"></a>云何结非是欲界系。<a id="a-7Q"></a>彼结非是法智断。<a id="a-7R"></a>答曰。<a id="a-7S"></a>诸结色无色界系。<a id="a-7T"></a>彼忍断若余智断亦不断忍者。<a id="a-7U"></a>是四比忍余智断者。<a id="a-7V"></a>若等智断。<a id="a-7W"></a>若比智断。<a id="a-7X"></a>不断者。<a id="a-7Y"></a>若已断。<a id="a-7Z"></a>若不作方便断。<a id="a-7a"></a>诸结色无色界系。<a id="a-7b"></a>彼结比智断耶。<a id="a-7c"></a>答曰。<a id="a-7d"></a>诸结比智断。<a id="a-7e"></a>彼结色无色界系。<a id="a-7f"></a>颇有结色无色界系彼结非比智断耶。<a id="a-7g"></a>答曰。<a id="a-7h"></a>诸结忍断亦余智断。<a id="a-7i"></a>亦不断忍者。<a id="a-7j"></a>是四比忍。<a id="a-7k"></a>余智者是法智等智不断者若已断若不作方便断。<a id="a-7l"></a>诸结见苦断。<a id="a-7m"></a>彼结苦智断耶。<a id="a-7n"></a>答曰。<a id="a-7o"></a>或结是见苦断。<a id="a-7p"></a>彼结非苦智断诸结忍断。<a id="a-7q"></a>所以者何彼忍是此结对治故。<a id="a-7r"></a>或结是苦智断。<a id="a-7s"></a>彼非见苦断。<a id="a-7t"></a>诸结是修道断。<a id="a-7u"></a>彼结苦智断。<a id="a-7v"></a>所以者何。<a id="a-7w"></a>苦智是修道所断结对治故。<a id="a-7x"></a>如见苦所断结。<a id="a-7y"></a>乃至见道所断结。<a id="a-7z"></a>说亦如是。<a id="a-80"></a>问曰。<a id="a-81"></a>为无碍道断烦恼。<a id="a-82"></a>为解脱断耶。<a id="a-83"></a>若无碍道断烦恼者。<a id="a-84"></a>使揵度所说云何通。<a id="a-85"></a>如说结有九种。<a id="a-86"></a>苦法智所断种。<a id="a-87"></a>乃至修道所断种。<a id="a-88"></a>若解脱道断烦恼者。<a id="a-89"></a>此文所说云何通。<a id="a-8A"></a>如说或结是见苦断。<a id="a-8B"></a>彼非智断。<a id="a-8C"></a>或结是苦智断。<a id="a-8D"></a>彼结非见苦断。<a id="a-8E"></a>答曰。<a id="a-8F"></a>应作是说无碍道断烦恼非解脱道断。<a id="a-8G"></a>广说如使揵度。</p>
  <p id="a8H">诸结法智断法智灭作证耶。<a id="a-8I"></a>问曰。<a id="a-8J"></a>何故作此论。<a id="a-8K"></a>答曰。<a id="a-8L"></a>或有说。<a id="a-8M"></a>无碍道断结得解脱道证解脱得。<a id="a-8N"></a>此是外国法师所说。<a id="a-8O"></a>为止如是说者意。<a id="a-8P"></a>亦明无碍道断结得证解脱得。<a id="a-8Q"></a>若当无碍道断结得解脱道证解脱得者。<a id="a-8R"></a>则违此文。<a id="a-8S"></a>如说诸结法智断比智灭作证耶。<a id="a-8T"></a>亦应作如是答。<a id="a-8U"></a>若以灭道法智断非想非非想处结。<a id="a-8V"></a>比智灭作证而不作是答者。<a id="a-8W"></a>当知无碍道断结得。<a id="a-8X"></a>亦得证解脱得。</p>
  <p id="a8Y">诸结法智断。<a id="a-8Z"></a>彼结法智灭作证邪。<a id="a-8a"></a>答曰。<a id="a-8b"></a>诸结法智断。<a id="a-8c"></a>彼结法智灭作证。<a id="a-8d"></a>随断尔所结。<a id="a-8e"></a>即证尔所灭。<a id="a-8f"></a>颇结法智灭作证。<a id="a-8g"></a>彼结非法智断耶。<a id="a-8h"></a>答曰。<a id="a-8i"></a>有诸结忍断亦余智断。<a id="a-8j"></a>须陀洹以世俗道。<a id="a-8k"></a>趣斯陀含果。<a id="a-8l"></a>断一种结乃至五种。<a id="a-8m"></a>若第六无碍道是法智者。<a id="a-8n"></a>是时证三界见道结忍所断者。<a id="a-8o"></a>及欲界修道等智所断五种结。<a id="a-8p"></a>斯陀含趣阿那含果。<a id="a-8q"></a>以世俗道。<a id="a-8r"></a>断二种结。<a id="a-8s"></a>若第九无碍道是法智者。<a id="a-8t"></a>是时证三界见道结忍所断者。<a id="a-8u"></a>及欲界修道等智所断八种结。<a id="a-8v"></a>离初禅欲。<a id="a-8w"></a>乃至离无所有处欲。<a id="a-8x"></a>若以比智等智。<a id="a-8y"></a>离非想非非想处欲。<a id="a-8z"></a>以比智断八种结。<a id="a-90"></a>第九无碍道。<a id="a-91"></a>是法智者。<a id="a-92"></a>是时证三界见道忍所断结。<a id="a-93"></a>及欲界修道等智所断结。<a id="a-94"></a>七地中比智等智所断结。<a id="a-95"></a>非想非非想处比智所断八种结。<a id="a-96"></a>如是等结。<a id="a-97"></a>是法智灭作证。<a id="a-98"></a>诸结比智断。<a id="a-99"></a>彼结比智灭作证耶。<a id="a-9A"></a>答曰。<a id="a-9B"></a>诸结比智断。<a id="a-9C"></a>比智灭作证。<a id="a-9D"></a>随断尔所结。<a id="a-9E"></a>有尔所灭作证。<a id="a-9F"></a>颇结比智灭作证。<a id="a-9G"></a>彼结非比智断耶。<a id="a-9H"></a>答曰。<a id="a-9I"></a>有诸结忍断亦余智断。<a id="a-9J"></a>比智灭作证。<a id="a-9K"></a>若以法智。<a id="a-9L"></a>若以等智。<a id="a-9M"></a>离欲界欲。<a id="a-9N"></a>乃至离无所有处欲。<a id="a-9O"></a>若以法智。<a id="a-9P"></a>断非想非非想处一种结乃至八种。<a id="a-9Q"></a>若第九无碍是比智者。<a id="a-9R"></a>是时证三界见道忍所断结。<a id="a-9S"></a>及八地法智等智所断结。<a id="a-9T"></a>法智所断非想非非想处八种结。<a id="a-9U"></a>诸结苦智断。<a id="a-9V"></a>彼结苦智灭作证耶。<a id="a-9W"></a>答曰。<a id="a-9X"></a>诸结苦智断。<a id="a-9Y"></a>彼结苦智灭作证。<a id="a-9Z"></a>随断尔所结。<a id="a-9a"></a>有尔所灭作证。<a id="a-9b"></a>颇结苦智灭作证。<a id="a-9c"></a>彼结非苦智断耶。<a id="a-9d"></a>答曰。<a id="a-9e"></a>有诸结忍灭。<a id="a-9f"></a>亦余智灭。<a id="a-9g"></a>苦智灭作证。<a id="a-9h"></a>须陀洹趣斯陀含果。<a id="a-9i"></a>以集灭道智等智。<a id="a-9j"></a>断一种结乃至五种。<a id="a-9k"></a>若第六无碍道是苦智者。<a id="a-9l"></a>是时证三界见道忍所断结。<a id="a-9m"></a>及欲界修道集灭道智等智所断五种结。<a id="a-9n"></a>斯陀含趣阿那含果时。<a id="a-9o"></a>以集灭道智等智。<a id="a-9p"></a>断二种结。<a id="a-9q"></a>若第九无碍是苦智者。<a id="a-9r"></a>是时证三界见道忍所断结。<a id="a-9s"></a>欲界修道集灭道智等智所断结。<a id="a-9t"></a>以集灭道智等智。<a id="a-9u"></a>离初禅欲。<a id="a-9v"></a>乃至离无所有处欲。<a id="a-9w"></a>以集灭道智。<a id="a-9x"></a>断非想非非想处一种结乃至八种。<a id="a-9y"></a>若第九无碍道是苦智者。<a id="a-9z"></a>是时证三界见道忍所断结。<a id="a-A0"></a>八地修道集灭道智等智所断结。<a id="a-A1"></a>非想非非想处修道集灭道智所断八种结。<a id="a-A2"></a>如苦智。<a id="a-A3"></a>乃至道智。<a id="a-A4"></a>说亦如是。</p>
  <p id="aA5">问曰。<a id="a-A6"></a>前门所说。<a id="a-A7"></a>此门所说。<a id="a-A8"></a>有何差别。<a id="a-A9"></a>答曰。<a id="a-AA"></a>若作是说。<a id="a-AB"></a>无碍道断结得。<a id="a-AC"></a>解脱道得作证者。<a id="a-AD"></a>前门是无碍道所作。<a id="a-AE"></a>此门是解脱道所作。<a id="a-AF"></a>若作是说。<a id="a-AG"></a>无碍道断结得亦证解脱得。<a id="a-AH"></a>解脱道唯证解脱得者。<a id="a-AI"></a>前门是无碍道断结得证解脱得此门说解脱道证解脱得。<a id="a-AJ"></a>如断结得。<a id="a-AK"></a>证解脱得离过患习功德去无利得有利舍卑贱。<a id="a-AL"></a>得胜妙离染爱得寂静乐亦如是。<a id="a-AM"></a>复次断是前门得无为是此门。<a id="a-AN"></a>复次断结及作证是前门。<a id="a-AO"></a>先断结后作证是此门。<a id="a-AP"></a>前门此门。<a id="a-AQ"></a>是谓差别。<a id="a-AR"></a>眼根几智知。<a id="a-AS"></a>乃至无色界修道所断无明使几智知。<a id="a-AT"></a>问曰。<a id="a-AU"></a>何故作此论。<a id="a-AV"></a>答曰。<a id="a-AW"></a>或有说。<a id="a-AX"></a>无境界唯有智。<a id="a-AY"></a>或说无智唯有境界。<a id="a-AZ"></a>为止如是说者意故。<a id="a-Aa"></a>而作此论。</p>
  <p id="aAb">诸法若问摄应思界而答。<a id="a-Ac"></a>若问识应思入而答。<a id="a-Ad"></a>若问使应思种而答。<a id="a-Ae"></a>若问智应思谛而答。<a id="a-Af"></a>如是诸法易可显现。<a id="a-Ag"></a>此中问智。<a id="a-Ah"></a>应思谛而答。<a id="a-Ai"></a>法有五种。<a id="a-Aj"></a>谓苦集灭道谛所摄。<a id="a-Ak"></a>非谛所摄。<a id="a-Al"></a>欲界苦集谛摄。<a id="a-Am"></a>相应不相应法。<a id="a-An"></a>色无色界苦集谛亦尔。<a id="a-Ao"></a>灭谛唯摄不相应法。<a id="a-Ap"></a>道谛摄相应不相应法。<a id="a-Aq"></a>非谛所摄法。<a id="a-Ar"></a>摄不相应法。<a id="a-As"></a>欲界苦集谛所摄相应法。<a id="a-At"></a>七智知。<a id="a-Au"></a>除比智灭智道智。<a id="a-Av"></a>不相应法六智知。<a id="a-Aw"></a>除比智灭智道智他心智。<a id="a-Ax"></a>色界苦集谛所摄相应法。<a id="a-Ay"></a>七智知。<a id="a-Az"></a>除法智灭智道智。<a id="a-B0"></a>不相应法六智知。<a id="a-B1"></a>除法智灭智道智他心智。<a id="a-B2"></a>无色界苦集谛所摄相应不相应法。<a id="a-B3"></a>六智知。<a id="a-B4"></a>除法智灭智道智他心智。<a id="a-B5"></a>灭谛所摄法。<a id="a-B6"></a>六智知。<a id="a-B7"></a>除他心智苦智集智道智。<a id="a-B8"></a>道谛所摄相应法。<a id="a-B9"></a>七智知。<a id="a-BA"></a>除苦智集智灭智。<a id="a-BB"></a>不相应法。<a id="a-BC"></a>六智知。<a id="a-BD"></a>除苦智集智灭智他心智。<a id="a-BE"></a>非谛所摄法。<a id="a-BF"></a>一智知。<a id="a-BG"></a>谓等智。<a id="a-BH"></a>问曰。<a id="a-BI"></a>何故名智。<a id="a-BJ"></a>答曰。<a id="a-BK"></a>智所知故名智。<a id="a-BL"></a>何故名所知。<a id="a-BM"></a>答曰。<a id="a-BN"></a>为智所知故名所知。<a id="a-BO"></a>如称所称量所量亦如是。<a id="a-BP"></a>量是智所量。<a id="a-BQ"></a>是所知。<a id="a-BR"></a>此是略毗婆沙。<a id="a-BS"></a>余门广说如经本。<a id="a-BT"></a>如说修行广布无常想。<a id="a-BU"></a>断欲爱色无色爱掉慢无明。<a id="a-BV"></a>问曰。<a id="a-BW"></a>何故作此论。<a id="a-BX"></a>答曰。<a id="a-BY"></a>此是佛经。<a id="a-BZ"></a>佛经说修行广布无常想。<a id="a-Ba"></a>乃至广说。<a id="a-Bb"></a>佛经虽作是说。<a id="a-Bc"></a>而不广分别。<a id="a-Bd"></a>佛经是此论所为根本。<a id="a-Be"></a>今欲广分别故。<a id="a-Bf"></a>而作此论。<a id="a-Bg"></a>问曰。<a id="a-Bh"></a>若佛经是此论所为根本者。<a id="a-Bi"></a>世尊何故说此经耶。<a id="a-Bj"></a>答曰。<a id="a-Bk"></a>欲令懈慢不勤精进受化者勤精进故。<a id="a-Bl"></a>复次为贪后有弟子。<a id="a-Bm"></a>令不更求后有故。<a id="a-Bn"></a>世尊说。<a id="a-Bo"></a>弥勒佛出世时。<a id="a-Bp"></a>有诸比丘。<a id="a-Bq"></a>作是愿。<a id="a-Br"></a>使我见。<a id="a-Bs"></a>弥勒佛出乃般涅槃。<a id="a-Bt"></a>佛作是说。<a id="a-Bu"></a>汝等今者有资产所须适意故。<a id="a-Bv"></a>作如是念。<a id="a-Bw"></a>后若为诸有苦之所逼切者。<a id="a-Bx"></a>于诸有中不生愿乐。<a id="a-By"></a>修行广布无常想。<a id="a-Bz"></a>能断欲爱者。<a id="a-C0"></a>此想当言与法智苦智相应。<a id="a-C1"></a>当言有觉有观。<a id="a-C2"></a>所以者何。<a id="a-C3"></a>在有觉有观地故。<a id="a-C4"></a>当言与舍根相应。<a id="a-C5"></a>彼地有舍根故。<a id="a-C6"></a>当言与无愿相应。<a id="a-C7"></a>谓苦无愿。<a id="a-C8"></a>当言缘欲界系缘欲界五阴故。<a id="a-C9"></a>断一切色爱者。<a id="a-CA"></a>彼想当言与比智苦智相应。<a id="a-CB"></a>或有觉有观。<a id="a-CC"></a>在未至初禅者。<a id="a-CD"></a>或无觉有观。<a id="a-CE"></a>在中间禅者。<a id="a-CF"></a>或无觉无观。<a id="a-CG"></a>在三禅者。<a id="a-CH"></a>或乐根相应。<a id="a-CI"></a>在第三禅者。<a id="a-CJ"></a>或喜根相应。<a id="a-CK"></a>在初禅第二禅者。<a id="a-CL"></a>或舍根相应。<a id="a-CM"></a>在未至中间第四禅者。<a id="a-CN"></a>无愿相应。<a id="a-CO"></a>谓苦无愿。<a id="a-CP"></a>当言缘色界系。<a id="a-CQ"></a>缘色界五阴故。<a id="a-CR"></a>断一切无色爱者。<a id="a-CS"></a>此想当言与比智苦智相应。<a id="a-CT"></a>当言或有觉有观。<a id="a-CU"></a>在未至初禅者。<a id="a-CV"></a>或无觉有观。<a id="a-CW"></a>在禅中间者。<a id="a-CX"></a>或无觉无观。<a id="a-CY"></a>在三禅三无色定者。<a id="a-CZ"></a>或乐根相应。<a id="a-Ca"></a>在第三禅者。<a id="a-Cb"></a>或喜根相应。<a id="a-Cc"></a>在初禅二禅者。<a id="a-Cd"></a>或舍根相应。<a id="a-Ce"></a>在未至中间第四禅三无色定者。<a id="a-Cf"></a>与无愿相应。<a id="a-Cg"></a>谓苦无愿。<a id="a-Ch"></a>当言缘无色界系。<a id="a-Ci"></a>缘无色界四阴故。<a id="a-Cj"></a>断一切掉慢无明者。<a id="a-Ck"></a>此想当言或法智相应苦智相应比智相应。<a id="a-Cl"></a>余广说如上。</p>
  <p id="aCm">问曰。<a id="a-Cn"></a>八圣道尽能断结。<a id="a-Co"></a>何故独称无漏想。<a id="a-Cp"></a>答曰。<a id="a-Cq"></a>世尊此中圣道以想名说。<a id="a-Cr"></a>世尊或说道名想。<a id="a-Cs"></a>广说如四无量处。</p>
  <p id="aCt">问曰。<a id="a-Cu"></a>无常想是七使对治。<a id="a-Cv"></a>此中何故作三说耶。<a id="a-Cw"></a>答曰。<a id="a-Cx"></a>若使在三界是五种断。<a id="a-Cy"></a>见疑虽在三界非五种断。<a id="a-Cz"></a>恚使虽五种断。<a id="a-D0"></a>不在三界。<a id="a-D1"></a>复次此使在三界。<a id="a-D2"></a>亦是见道修道断。<a id="a-D3"></a>见疑虽在三界。<a id="a-D4"></a>非修道断。<a id="a-D5"></a>恚虽是见道修道断。<a id="a-D6"></a>不在三界。<a id="a-D7"></a>复次此使在三界。<a id="a-D8"></a>是凡夫圣人所行。<a id="a-D9"></a>见疑虽在三界。<a id="a-DA"></a>非圣人所行。<a id="a-DB"></a>恚使虽是凡夫圣人所行。<a id="a-DC"></a>非在三界。</p>
  <p id="aDD">问曰。<a id="a-DE"></a>何故三说爱使。<a id="a-DF"></a>一说余使。<a id="a-DG"></a>答曰。<a id="a-DH"></a>余使应说如爱使。<a id="a-DI"></a>而不说者。<a id="a-DJ"></a>当知此说有余。<a id="a-DK"></a>复次欲以种种说庄严于文。<a id="a-DL"></a>若以种种说庄严于文义则易解。<a id="a-DM"></a>复次欲现二门故。<a id="a-DN"></a>乃至广说。<a id="a-DO"></a>复次此爱是重恶多众过患欲重观其过患故。<a id="a-DP"></a>广说如上四谛处。</p>
  <p id="aDQ">问曰。<a id="a-DR"></a>无常想是见苦所断使对治。<a id="a-DS"></a>何故说断一切欲爱使耶。<a id="a-DT"></a>乃至广说。<a id="a-DU"></a>答曰。<a id="a-DV"></a>一切有二种。<a id="a-DW"></a>有少分一切。<a id="a-DX"></a>有一切一切。<a id="a-DY"></a>此中说少分一切。<a id="a-DZ"></a>复次此中说圣人以无常想。<a id="a-Da"></a>断三界修道所断一切烦恼。</p>
  <p id="aDb">余经复说。<a id="a-Dc"></a>修行广布无常想。<a id="a-Dd"></a>能断我慢。<a id="a-De"></a>问曰。<a id="a-Df"></a>无常想是七慢对治。<a id="a-Dg"></a>何故但说断我慢耶。<a id="a-Dh"></a>答曰。<a id="a-Di"></a>无常想是我慢近对治。<a id="a-Dj"></a>如说。<a id="a-Dk"></a>无常想能生无我想。<a id="a-Dl"></a>若比丘有无常想。<a id="a-Dm"></a>无我想者。<a id="a-Dn"></a>能断我慢。<a id="a-Do"></a>速于此法。<a id="a-Dp"></a>得尽诸漏。</p>
  <p id="aDq">如说比丘于七处。<a id="a-Dr"></a>善观三种义。<a id="a-Ds"></a>速于此法。<a id="a-Dt"></a>得尽有漏。<a id="a-Du"></a>问曰。<a id="a-Dv"></a>何故作此论。<a id="a-Dw"></a>答曰。<a id="a-Dx"></a>此是佛经。<a id="a-Dy"></a>佛经说。<a id="a-Dz"></a>比丘于七处善。<a id="a-E0"></a>乃至广说。<a id="a-E1"></a>佛经是此论所为根本。<a id="a-E2"></a>今欲广分别故。<a id="a-E3"></a>而作此论。<a id="a-E4"></a>问曰。<a id="a-E5"></a>若佛经是此论所为根本者。<a id="a-E6"></a>世尊何故说是经耶。<a id="a-E7"></a>答曰。<a id="a-E8"></a>学人于上沙门果。<a id="a-E9"></a>不作方便。<a id="a-EA"></a>设作方便。<a id="a-EB"></a>而不解知。<a id="a-EC"></a>佛作是说。<a id="a-ED"></a>如汝等入见道方便。<a id="a-EE"></a>不放舍者。<a id="a-EF"></a>不久亦当得尽诸漏。<a id="a-EG"></a>复次已得道者。<a id="a-EH"></a>患于修道所断烦恼。<a id="a-EI"></a>欲说修道对治。<a id="a-EJ"></a>令失道者。<a id="a-EK"></a>还得道故。<a id="a-EL"></a>如人猛健患于怨家。<a id="a-EM"></a>他人语言。<a id="a-EN"></a>汝今猛健。<a id="a-EO"></a>何不降伏怨家。<a id="a-EP"></a>彼亦如是。<a id="a-EQ"></a>如实知色是苦四智。<a id="a-ER"></a>谓法智比智等智苦智。<a id="a-ES"></a>法智知欲界色。<a id="a-ET"></a>比智知色界色。<a id="a-EU"></a>等智知一切色。<a id="a-EV"></a>苦智知有漏色无常苦空无我。<a id="a-EW"></a>问曰。<a id="a-EX"></a>此则是四善处耶。<a id="a-EY"></a>答曰。<a id="a-EZ"></a>此皆观一谛。<a id="a-Ea"></a>观苦观果。<a id="a-Eb"></a>如实知色。<a id="a-Ec"></a>是集四智。<a id="a-Ed"></a>谓法智比智等智集智。<a id="a-Ee"></a>法智知欲界集。<a id="a-Ef"></a>比智知色界集。<a id="a-Eg"></a>等智知一切集。<a id="a-Eh"></a>集智知有漏色因集有缘。<a id="a-Ei"></a>问曰。<a id="a-Ej"></a>此则是四善处耶。<a id="a-Ek"></a>答曰。<a id="a-El"></a>此皆观一谛。<a id="a-Em"></a>观集观因。<a id="a-En"></a>如实知色灭是四智。<a id="a-Eo"></a>谓法智比智等智灭智。<a id="a-Ep"></a>法智知欲界色灭。<a id="a-Eq"></a>比智知色界色灭。<a id="a-Er"></a>等智知一切色灭。<a id="a-Es"></a>灭智知一切有漏色灭止妙离。<a id="a-Et"></a>问曰。<a id="a-Eu"></a>此则是四善处耶。<a id="a-Ev"></a>答曰。<a id="a-Ew"></a>此皆观一谛。<a id="a-Ex"></a>观灭观毕竟。<a id="a-Ey"></a>如实知色灭道是四智。<a id="a-Ez"></a>谓法智比智等智道智。<a id="a-F0"></a>法智知欲界色灭道。<a id="a-F1"></a>比智知色界色灭道。<a id="a-F2"></a>等智知一切色灭道。<a id="a-F3"></a>道智知一切有漏色灭道正迹乘。<a id="a-F4"></a>问曰。<a id="a-F5"></a>此则是四善处耶。<a id="a-F6"></a>答曰。<a id="a-F7"></a>此皆观一谛。<a id="a-F8"></a>观道观对治。<a id="a-F9"></a>如实知色味。<a id="a-FA"></a>此是四智。<a id="a-FB"></a>谓法智比智等智集智。<a id="a-FC"></a>问曰。<a id="a-FD"></a>此则是四善处耶。<a id="a-FE"></a>答曰。<a id="a-FF"></a>此则观一谛。<a id="a-FG"></a>观集观味。<a id="a-FH"></a>如实知色患。<a id="a-FI"></a>此是四智。<a id="a-FJ"></a>谓法智比智等智苦智。<a id="a-FK"></a>问曰。<a id="a-FL"></a>此则是四善处耶。<a id="a-FM"></a>答曰。<a id="a-FN"></a>此则观一谛。<a id="a-FO"></a>观苦观患。<a id="a-FP"></a>如实知色离。<a id="a-FQ"></a>此是四智。<a id="a-FR"></a>谓法智比智灭智等智。<a id="a-FS"></a>问曰。<a id="a-FT"></a>此则是四善处耶。<a id="a-FU"></a>答曰。<a id="a-FV"></a>此则观一谛。<a id="a-FW"></a>观灭观离。<a id="a-FX"></a>如色阴有七善处。<a id="a-FY"></a>乃至识阴亦有七善处。<a id="a-FZ"></a>问曰。<a id="a-Fa"></a>若然者则有三十五善处。<a id="a-Fb"></a>亦有无量善处。<a id="a-Fc"></a>答曰。<a id="a-Fd"></a>此是七处法。<a id="a-Fe"></a>如色阴有七。<a id="a-Ff"></a>乃至识阴亦有七。<a id="a-Fg"></a>不过于七。<a id="a-Fh"></a>如经说。<a id="a-Fi"></a>须陀洹受七有。<a id="a-Fj"></a>此是七处法。<a id="a-Fk"></a>不过于七。<a id="a-Fl"></a>广说如四谛处。<a id="a-Fm"></a>尊者波奢说曰。<a id="a-Fn"></a>如实知色是苦。<a id="a-Fo"></a>乃至如实知识是苦。<a id="a-Fp"></a>如实知色是集。<a id="a-Fq"></a>知色是灭。<a id="a-Fr"></a>知色是灭道。<a id="a-Fs"></a>知色是味。<a id="a-Ft"></a>知色是患。<a id="a-Fu"></a>知色是离。<a id="a-Fv"></a>乃至知识亦如是。<a id="a-Fw"></a>若如是说。<a id="a-Fx"></a>则有七善处。<a id="a-Fy"></a>复次若略说。<a id="a-Fz"></a>则有七善处。<a id="a-G0"></a>若广说则有三十五善处无量善处。<a id="a-G1"></a>如广略。<a id="a-G2"></a>分别不分别亦如是。<a id="a-G3"></a>复次若为利根者说。<a id="a-G4"></a>则有七善处。<a id="a-G5"></a>若为钝根者说。<a id="a-G6"></a>则有三十五善处无量善处。<a id="a-G7"></a>如利根钝根。<a id="a-G8"></a>因力缘力内支力外支力内思惟力外闻法力闻即能解力广分别力。<a id="a-G9"></a>当知亦如是。<a id="a-GA"></a>复次如在见道时。<a id="a-GB"></a>则有七。<a id="a-GC"></a>如观察时。<a id="a-GD"></a>则有三十五无量善处。<a id="a-GE"></a>复次如贤。<a id="a-GF"></a>圣所行时则有七。<a id="a-GG"></a>如世俗所行。<a id="a-GH"></a>则有三十五无量善处。<a id="a-GI"></a>复次若作总相观。<a id="a-GJ"></a>则有七善处。<a id="a-GK"></a>若作别相观。<a id="a-GL"></a>则有三十五无量善处。<a id="a-GM"></a>问曰。<a id="a-GN"></a>此中为说别相观。<a id="a-GO"></a>为说总相观耶。<a id="a-GP"></a>若说别相观者。<a id="a-GQ"></a>此文所说云何通。<a id="a-GR"></a>如说。<a id="a-GS"></a>速于此法。<a id="a-GT"></a>得尽有漏。<a id="a-GU"></a>若是总相观者。<a id="a-GV"></a>此文所说复云何通。<a id="a-GW"></a>如说如实知色。<a id="a-GX"></a>乃至如实知识。<a id="a-GY"></a>答曰。<a id="a-GZ"></a>应作是说。<a id="a-Ga"></a>是别相观。</p>
  <p id="aGb">问曰。<a id="a-Gc"></a>若然者。<a id="a-Gd"></a>如说。<a id="a-Ge"></a>速于此法得尽有漏。<a id="a-Gf"></a>云何通。<a id="a-Gg"></a>答曰。<a id="a-Gh"></a>此中说别相观。<a id="a-Gi"></a>能生总相观。<a id="a-Gj"></a>总相观得尽有漏。<a id="a-Gk"></a>复有说者。<a id="a-Gl"></a>此中观总相观。<a id="a-Gm"></a>问曰。<a id="a-Gn"></a>若然者此文所说云何通。<a id="a-Go"></a>如说。<a id="a-Gp"></a>如实知色乃至如实知识。<a id="a-Gq"></a>答曰。<a id="a-Gr"></a>此文应如是说。<a id="a-Gs"></a>如实知阴。<a id="a-Gt"></a>是苦集灭道味患离。<a id="a-Gu"></a>而不说者。<a id="a-Gv"></a>有何意耶。<a id="a-Gw"></a>答曰。<a id="a-Gx"></a>不必说与见道时同。<a id="a-Gy"></a>或有说。<a id="a-Gz"></a>与见道时同。<a id="a-H0"></a>或说。<a id="a-H1"></a>与见道时异。<a id="a-H2"></a>如世尊为四天王。<a id="a-H3"></a>以圣语说四谛。<a id="a-H4"></a>二解二不解。<a id="a-H5"></a>世尊复以陀毗罗语说四谛。<a id="a-H6"></a>一解一不解。<a id="a-H7"></a>世尊复以弥离车语说四谛。<a id="a-H8"></a>然后乃解。<a id="a-H9"></a>如是观解时以别相。<a id="a-HA"></a>入道时是总相。<a id="a-HB"></a>问曰。<a id="a-HC"></a>七处善观三种义。<a id="a-HD"></a>有何差别。<a id="a-HE"></a>答曰。<a id="a-HF"></a>七处善是无漏。<a id="a-HG"></a>观三种义是有漏。<a id="a-HH"></a>问曰。<a id="a-HI"></a>若然者。<a id="a-HJ"></a>此所说云何通。<a id="a-HK"></a>如说。<a id="a-HL"></a>如实知色是四智。<a id="a-HM"></a>谓法智比智等智。<a id="a-HN"></a>答曰。<a id="a-HO"></a>此中数智行于境界。<a id="a-HP"></a>不必尽是无漏。<a id="a-HQ"></a>问曰。<a id="a-HR"></a>能以七处善。<a id="a-HS"></a>同观三种义。<a id="a-HT"></a>能以观三种义。<a id="a-HU"></a>同七处善不。<a id="a-HV"></a>答曰。<a id="a-HW"></a>或有说者。<a id="a-HX"></a>不能所以者何。<a id="a-HY"></a>七处善是无漏。<a id="a-HZ"></a>观三种义是有漏。<a id="a-Ha"></a>复有说者。<a id="a-Hb"></a>七处善是有漏无漏。<a id="a-Hc"></a>观三种义是有漏。<a id="a-Hd"></a>问曰。<a id="a-He"></a>若然者。<a id="a-Hf"></a>能以七处善同观三种义。<a id="a-Hg"></a>以观三种义同七处善不。<a id="a-Hh"></a>答曰。<a id="a-Hi"></a>能但多用功。<a id="a-Hj"></a>多有所作。<a id="a-Hk"></a>如实知色。<a id="a-Hl"></a>乃至知识。<a id="a-Hm"></a>如实知色患。<a id="a-Hn"></a>乃至知识患。<a id="a-Ho"></a>是说观阴。<a id="a-Hp"></a>如实知色是集。<a id="a-Hq"></a>乃至知识是集。<a id="a-Hr"></a>如实知色是味。<a id="a-Hs"></a>乃至知识是味。<a id="a-Ht"></a>是说观入。<a id="a-Hu"></a>如实知色是灭。<a id="a-Hv"></a>乃至知识是灭。<a id="a-Hw"></a>如实知色是离。<a id="a-Hx"></a>乃至知识是离。<a id="a-Hy"></a>是说观界。<a id="a-Hz"></a>可说如是同相。<a id="a-I0"></a>但多用功。<a id="a-I1"></a>多有所作。</p>
  <p id="aI2">问曰。<a id="a-I3"></a>观三种义在前。<a id="a-I4"></a>七处善在后。<a id="a-I5"></a>何故世尊先说七处善。<a id="a-I6"></a>后说观三种义耶。<a id="a-I7"></a>答曰。<a id="a-I8"></a>若作是说。<a id="a-I9"></a>则所说随顺义则易解。<a id="a-IA"></a>受者亦易。<a id="a-IB"></a>复次世尊所说。<a id="a-IC"></a>文义具足。<a id="a-ID"></a>若先说观三种义。<a id="a-IE"></a>义虽具足。<a id="a-IF"></a>文不具足。<a id="a-IG"></a>世尊说法。<a id="a-IH"></a>文义具足。<a id="a-II"></a>复次若应先说七善处。<a id="a-IJ"></a>则说七善处。<a id="a-IK"></a>若应后说观三种义。<a id="a-IL"></a>则说观三种义。<a id="a-IM"></a>所以者何。<a id="a-IN"></a>观三种义。<a id="a-IO"></a>或在见道初。<a id="a-IP"></a>或在修道初。<a id="a-IQ"></a>此中说在修道初者。<a id="a-IR"></a>不说在见道初者。<a id="a-IS"></a>如见道修道。<a id="a-IT"></a>见地修地未知欲知根知根亦如是。<a id="a-IU"></a>复次观三种义。<a id="a-IV"></a>或在六地圣道初。<a id="a-IW"></a>或在九地圣道初。<a id="a-IX"></a>此中说九地初者。<a id="a-IY"></a>不说六地初者。<a id="a-IZ"></a>尊者波奢说曰。<a id="a-Ia"></a>此中说四种地。<a id="a-Ib"></a>谓修行地见地修地无学地。<a id="a-Ic"></a>如说。<a id="a-Id"></a>比丘七处善。<a id="a-Ie"></a>观三种义。<a id="a-If"></a>是说修行地。<a id="a-Ig"></a>如实知色。<a id="a-Ih"></a>是说苦集灭道。<a id="a-Ii"></a>乃至知识。<a id="a-Ij"></a>是苦集灭道。<a id="a-Ik"></a>是说见地。<a id="a-Il"></a>观色乃至识是味患离。<a id="a-Im"></a>是说修地。<a id="a-In"></a>速于此法得尽有漏。<a id="a-Io"></a>是说无学地。<a id="a-Ip"></a>问曰。<a id="a-Iq"></a>若然者。<a id="a-Ir"></a>何故见道中。<a id="a-Is"></a>说四善处。<a id="a-It"></a>修道中说三善处耶。<a id="a-Iu"></a>答曰。<a id="a-Iv"></a>见道中未曾见谛而见。<a id="a-Iw"></a>修道中已曾见谛而见。<a id="a-Ix"></a>复次见道中未曾得见圣性而得。<a id="a-Iy"></a>观行于谛。<a id="a-Iz"></a>修道中已曾得圣性。<a id="a-J0"></a>观行于谛。</p>
  <p id="aJ1">问曰。<a id="a-J2"></a>此中何故重说三谛。<a id="a-J3"></a>一说道谛。<a id="a-J4"></a>答曰。<a id="a-J5"></a>此中广说道谛。<a id="a-J6"></a>如说。<a id="a-J7"></a>如实知色是苦。<a id="a-J8"></a>此是道谛。<a id="a-J9"></a>如实知色是集灭道是味患离。<a id="a-JA"></a>乃至知识亦如是。<a id="a-JB"></a>是道谛。<a id="a-JC"></a>复次此所说。<a id="a-JD"></a>为已见谛人。<a id="a-JE"></a>佛作是说。<a id="a-JF"></a>汝等若能如实观察阴者。<a id="a-JG"></a>不久当得尽漏。<a id="a-JH"></a>复次三谛是有边法。<a id="a-JI"></a>如说。<a id="a-JJ"></a>五取阴边。<a id="a-JK"></a>五取阴集边。<a id="a-JL"></a>五取阴灭边。<a id="a-JM"></a>问曰。<a id="a-JN"></a>若然者因论生论。<a id="a-JO"></a>何故三谛说有边。<a id="a-JP"></a>道谛不说有边耶。<a id="a-JQ"></a>答曰。<a id="a-JR"></a>此中边义。<a id="a-JS"></a>广如说见道边等智处。<a id="a-JT"></a>复次有已生苦。<a id="a-JU"></a>有未生苦。<a id="a-JV"></a>有已生苦因。<a id="a-JW"></a>有未生苦因。<a id="a-JX"></a>有已生苦灭。<a id="a-JY"></a>有未生苦灭。<a id="a-JZ"></a>诸已生苦未生苦。<a id="a-Ja"></a>已生苦因。<a id="a-Jb"></a>未生苦因。<a id="a-Jc"></a>已生苦灭。<a id="a-Jd"></a>未生苦灭。<a id="a-Je"></a>谁能知断证耶。<a id="a-Jf"></a>谓是道谛。</p>
  <p id="aJg">问曰。<a id="a-Jh"></a>世尊何故广分别智所知耶。<a id="a-Ji"></a>答曰。<a id="a-Jj"></a>欲令失道者。<a id="a-Jk"></a>还知道故。<a id="a-Jl"></a>作如是说。<a id="a-Jm"></a>复次此所说为爱行人。<a id="a-Jn"></a>佛作是说。<a id="a-Jo"></a>汝等应观此阴味及过患。<a id="a-Jp"></a>若见此阴味及过患者。<a id="a-Jq"></a>不久当得尽漏。</p>
  <p id="aJr">问曰。<a id="a-Js"></a>何故见道中。<a id="a-Jt"></a>先观苦后观集。<a id="a-Ju"></a>修道中。<a id="a-Jv"></a>先观集后观苦耶。<a id="a-Jw"></a>答曰。<a id="a-Jx"></a>随顺有二种。<a id="a-Jy"></a>一见道随顺。<a id="a-Jz"></a>二所说随顺。<a id="a-K0"></a>如见道随顺。<a id="a-K1"></a>先观苦后观集。<a id="a-K2"></a>如所说随顺。<a id="a-K3"></a>先观集后观苦。<a id="a-K4"></a>见道次第所说次第亦如是。</p>
  <p id="aK5">问曰。<a id="a-K6"></a>色集色味。<a id="a-K7"></a>有何差别。<a id="a-K8"></a>答曰。<a id="a-K9"></a>名即差别。<a id="a-KA"></a>是名色集。<a id="a-KB"></a>是名色味。<a id="a-KC"></a>复次色集是意地。<a id="a-KD"></a>色味通六识身。<a id="a-KE"></a>复次集是染污不染污。<a id="a-KF"></a>味是染污。<a id="a-KG"></a>复次集在三界。<a id="a-KH"></a>味在欲界。<a id="a-KI"></a>问曰。<a id="a-KJ"></a>阴为有多种集。<a id="a-KK"></a>为有一种集。<a id="a-KL"></a>若有多种集者。<a id="a-KM"></a>施设经说云何通。<a id="a-KN"></a>如说。<a id="a-KO"></a>此爱是过去未来现在苦因苦本苦缘。<a id="a-KP"></a>若一种者此经云何通。<a id="a-KQ"></a>如说。<a id="a-KR"></a>喜爱集是色集。<a id="a-KS"></a>触集是三阴集。<a id="a-KT"></a>名色集是识集。<a id="a-KU"></a>答曰。<a id="a-KV"></a>应作是说。<a id="a-KW"></a>有所以是多种集。<a id="a-KX"></a>有所以是一种集。<a id="a-KY"></a>为说近因故。<a id="a-KZ"></a>是多种集。<a id="a-Ka"></a>为说远因故。<a id="a-Kb"></a>是一种集。<a id="a-Kc"></a>如近因远因。<a id="a-Kd"></a>此身他身亦如是。<a id="a-Ke"></a>复次此中说三种集。<a id="a-Kf"></a>一烦恼集。<a id="a-Kg"></a>二苦集。<a id="a-Kh"></a>三业集。<a id="a-Ki"></a>喜爱集色集。<a id="a-Kj"></a>是说烦恼集。<a id="a-Kk"></a>触集三阴集。<a id="a-Kl"></a>是说苦集。<a id="a-Km"></a>名色集识集。<a id="a-Kn"></a>是说业集。<a id="a-Ko"></a>此中说名色是业。<a id="a-Kp"></a>如烦恼集苦集业集烦恼有苦有业有烦恼道苦道业道烦恼苦业。<a id="a-Kq"></a>当知亦如是。<a id="a-Kr"></a>复次此中说三时。<a id="a-Ks"></a>谓积聚时。<a id="a-Kt"></a>受用时。<a id="a-Ku"></a>守护时。<a id="a-Kv"></a>喜爱集色集。<a id="a-Kw"></a>是说积聚时。<a id="a-Kx"></a>触集三阴集。<a id="a-Ky"></a>是说受用时。<a id="a-Kz"></a>名色集识集。<a id="a-L0"></a>是说守护时。<a id="a-L1"></a>复次此中说三时有。<a id="a-L2"></a>谓前时有。<a id="a-L3"></a>中有。<a id="a-L4"></a>生有。<a id="a-L5"></a>喜爱集色集。<a id="a-L6"></a>是说前时有。<a id="a-L7"></a>触集三阴集。<a id="a-L8"></a>是说中有。<a id="a-L9"></a>名色集识集。<a id="a-LA"></a>是说生有。<a id="a-LB"></a>复次喜爱集色集。<a id="a-LC"></a>是说名缘色。<a id="a-LD"></a>触集三阴集。<a id="a-LE"></a>是说名缘名。<a id="a-LF"></a>名色集识集。<a id="a-LG"></a>是说名色缘名。<a id="a-LH"></a>复次爱求未来有。<a id="a-LI"></a>是故佛作是说。<a id="a-LJ"></a>喜爱集是色集。<a id="a-LK"></a>心心数法。<a id="a-LL"></a>因触而活。<a id="a-LM"></a>从触生。<a id="a-LN"></a>以触力故。<a id="a-LO"></a>能现在前。<a id="a-LP"></a>佛作是说。<a id="a-LQ"></a>触集是三阴集。<a id="a-LR"></a>识因名色立。<a id="a-LS"></a>而得增广。<a id="a-LT"></a>是故佛作是说。<a id="a-LU"></a>名色集是识集。<a id="a-LV"></a>问曰。<a id="a-LW"></a>色灭色离有何差别。<a id="a-LX"></a>答曰。<a id="a-LY"></a>若爱造此色。<a id="a-LZ"></a>彼爱若灭。<a id="a-La"></a>是名色灭。<a id="a-Lb"></a>若缘此色。<a id="a-Lc"></a>生诸余爱。<a id="a-Ld"></a>彼爱若离。<a id="a-Le"></a>是名色离。<a id="a-Lf"></a>乃至广说。<a id="a-Lg"></a>问曰。<a id="a-Lh"></a>何故问色灭。<a id="a-Li"></a>答爱灭耶。<a id="a-Lj"></a>答曰。<a id="a-Lk"></a>因若断。<a id="a-Ll"></a>果亦断。<a id="a-Lm"></a>因若灭。<a id="a-Ln"></a>果亦灭。<a id="a-Lo"></a>舍因亦舍果。<a id="a-Lp"></a>若吐因亦吐果。<a id="a-Lq"></a>若害因亦害果故。<a id="a-Lr"></a>问曰。<a id="a-Ls"></a>何故已生爱说灭。<a id="a-Lt"></a>未生爱说离耶。<a id="a-Lu"></a>答曰。<a id="a-Lv"></a>已生爱不可作未生爱。<a id="a-Lw"></a>佛作是说。<a id="a-Lx"></a>但当灭之。<a id="a-Ly"></a>未生爱应令不生。<a id="a-Lz"></a>但当离如是有三种衰患。<a id="a-M0"></a>一已受。<a id="a-M1"></a>二今受。<a id="a-M2"></a>三当受。<a id="a-M3"></a>已受者受竟。<a id="a-M4"></a>今受者忍受。<a id="a-M5"></a>当受者或以自力。<a id="a-M6"></a>或眷属力。<a id="a-M7"></a>或财物力。<a id="a-M8"></a>方便求离。<a id="a-M9"></a>彼亦如是。<a id="a-MA"></a>余答广说如杂揵度。<a id="a-MB"></a>如色灭色离。<a id="a-MC"></a>乃至识灭识离说亦如是。<a id="a-MD"></a>问曰。<a id="a-ME"></a>此中何故三说爱不说余烦恼业耶。<a id="a-MF"></a>答曰。<a id="a-MG"></a>以爱是重过患难断难除故。<a id="a-MH"></a>广说如上。<a id="a-MI"></a>如此中及施设经多分别灭谛。<a id="a-MJ"></a>问曰。<a id="a-MK"></a>何故此中及施设经。<a id="a-ML"></a>多分别灭谛耶。<a id="a-MM"></a>答曰。<a id="a-MN"></a>以此灭于有为无为法中最胜故。</p>
 </body>
</html>