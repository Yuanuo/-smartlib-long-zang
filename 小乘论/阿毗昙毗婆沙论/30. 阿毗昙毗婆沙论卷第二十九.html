<!doctype html>
<html id="z3IBVlV14z" data-ver="1020">
 <head>
  <meta charset="utf-8">
  <meta author="迦旃延子">
  <meta library="龙藏">
  <meta catalog="小乘论">
  <meta period="北凉">
 </head>
 <body>
  <h1 id="a1">阿毗昙毗婆沙论卷第二十九</h1>
  <h2 id="a2">杂揵度色品第六</h2>
  <p id="a3">色法生住老无常。<a id="a-4"></a>当言色耶。<a id="a-5"></a>乃至广说。<a id="a-6"></a>此章及解章义。<a id="a-7"></a>是中应广说优婆提舍。<a id="a-8"></a>问曰。<a id="a-9"></a>何故作此论。<a id="a-A"></a>答曰。<a id="a-B"></a>此是佛经佛经中说。<a id="a-C"></a>告诸比丘。<a id="a-D"></a>有三有为相。<a id="a-E"></a>不解此经义趣故。<a id="a-F"></a>诸家作种种异说。<a id="a-G"></a>其义不同。<a id="a-H"></a>如譬喻者说。<a id="a-I"></a>三有为相。<a id="a-J"></a>无有实体。<a id="a-K"></a>所以者何。<a id="a-L"></a>三有为相。<a id="a-M"></a>是不相应行阴所摄。<a id="a-N"></a>不相应行阴。<a id="a-O"></a>无有实体。<a id="a-P"></a>欲止如是说者意。<a id="a-Q"></a>亦明三有为相是实有法故。<a id="a-R"></a>而作此论。<a id="a-S"></a>复有说者。<a id="a-T"></a>言此法是无为法。<a id="a-U"></a>如毗婆阇婆提。<a id="a-V"></a>作如是说。<a id="a-W"></a>若此法是有为者。<a id="a-X"></a>其性羸劣。<a id="a-Y"></a>以羸劣故。<a id="a-Z"></a>不能生法住法灭法。<a id="a-a"></a>无为有力。<a id="a-b"></a>以有力故。<a id="a-c"></a>能令法生住灭。<a id="a-d"></a>或有说。<a id="a-e"></a>此二法是有为。<a id="a-f"></a>一是无为。<a id="a-g"></a>如昙摩掘部作如是说。<a id="a-h"></a>二是有为谓生住。<a id="a-i"></a>一是无为谓灭。<a id="a-j"></a>若此是有为。<a id="a-k"></a>其性羸劣。<a id="a-l"></a>不能灭法。<a id="a-m"></a>以是无为故能灭法。<a id="a-n"></a>为止如是说者意。<a id="a-o"></a>欲明此三法是有为故。<a id="a-p"></a>复有说者。<a id="a-q"></a>此法是相应。<a id="a-r"></a>为止如是说者意故。<a id="a-s"></a>复有说者。<a id="a-t"></a>为止即彼法沙门意故。<a id="a-u"></a>彼法沙门作如是说。<a id="a-v"></a>色法生住无常。<a id="a-w"></a>即是色体。<a id="a-x"></a>乃至识亦如是。<a id="a-y"></a>为止如是等说者意。<a id="a-z"></a>欲显己义亦欲说法相相应义故。<a id="a-10"></a>而作此论。</p>
  <p id="a11">色法生住老无常。<a id="a-12"></a>当言色耶非色耶。<a id="a-13"></a>答曰。<a id="a-14"></a>当言非色。<a id="a-15"></a>问曰。<a id="a-16"></a>非色入有二种。<a id="a-17"></a>谓意入法入。<a id="a-18"></a>为意入所摄。<a id="a-19"></a>为法入所摄耶。<a id="a-1A"></a>答曰。<a id="a-1B"></a>法入所摄非色法。<a id="a-1C"></a>当言非色。<a id="a-1D"></a>即法入所摄。<a id="a-1E"></a>可见法。<a id="a-1F"></a>当言不可见。<a id="a-1G"></a>不可见法。<a id="a-1H"></a>有十一入。<a id="a-1I"></a>除色入。<a id="a-1J"></a>彼非眼入乃至意入所摄。<a id="a-1K"></a>是法入所摄。<a id="a-1L"></a>不可见法。<a id="a-1M"></a>当言不可见。<a id="a-1N"></a>即法入所摄。<a id="a-1O"></a>有对法当言无对。<a id="a-1P"></a>无对是二入。<a id="a-1Q"></a>谓意入法入。<a id="a-1R"></a>非意入所摄。<a id="a-1S"></a>是法入所摄。<a id="a-1T"></a>无对法当言无对。<a id="a-1U"></a>即法入所摄。<a id="a-1V"></a>有漏法当言即有漏。<a id="a-1W"></a>从是已后还与彼法相似。<a id="a-1X"></a>无漏即无漏。<a id="a-1Y"></a>有为即有为。<a id="a-1Z"></a>以是义故。<a id="a-1a"></a>为止说有为相是无为者意故。<a id="a-1b"></a>无为法无过去未来现在当言即过去未来现在。<a id="a-1c"></a>问曰。<a id="a-1d"></a>何以过去法得通三世。<a id="a-1e"></a>生住老无常唯过去耶。<a id="a-1f"></a>答曰。<a id="a-1g"></a>过去法得与彼。<a id="a-1h"></a>不同一果。<a id="a-1i"></a>不共行。<a id="a-1j"></a>相离不相随。<a id="a-1k"></a>于彼聚为非聚。<a id="a-1l"></a>如树皮离树。<a id="a-1m"></a>生等不尔。<a id="a-1n"></a>与彼同一果。<a id="a-1o"></a>乃至广说。<a id="a-1p"></a>如过去者。<a id="a-1q"></a>未来现在说亦如是。<a id="a-1r"></a>善不善无记。<a id="a-1s"></a>当言即善不善无记。<a id="a-1t"></a>三界系不系。<a id="a-1u"></a>学无学非学非无学。<a id="a-1v"></a>见道所断。<a id="a-1w"></a>修道所断不断。<a id="a-1x"></a>说亦如是。</p>
  <p id="a1y">云何老云何死云何无常。<a id="a-1z"></a>问曰。<a id="a-20"></a>何故作此论。<a id="a-21"></a>答曰。<a id="a-22"></a>先说真实义有为相。<a id="a-23"></a>今欲说假名有为相故。<a id="a-24"></a>复有说者。<a id="a-25"></a>先说刹那无常。<a id="a-26"></a>今欲说一世无常故作此论。<a id="a-27"></a>云何为老。<a id="a-28"></a>乃至广说。<a id="a-29"></a>问曰。<a id="a-2A"></a>此中何故不问生耶。<a id="a-2B"></a>答曰。<a id="a-2C"></a>或有说者。<a id="a-2D"></a>彼作经者意欲尔。<a id="a-2E"></a>乃至广说。<a id="a-2F"></a>复有说者。<a id="a-2G"></a>若法于彼法无增益。<a id="a-2H"></a>令彼法散坏者。<a id="a-2I"></a>是中则问。<a id="a-2J"></a>生于彼法。<a id="a-2K"></a>能令增益炽盛。<a id="a-2L"></a>是故不问。<a id="a-2M"></a>复有说。<a id="a-2N"></a>若法能令彼法相离相远。<a id="a-2O"></a>此中则问。<a id="a-2P"></a>生能令彼法相近相随。<a id="a-2Q"></a>是故不问。<a id="a-2R"></a>云何为老。<a id="a-2S"></a>答曰。<a id="a-2T"></a>发白零落身体皮皱转转损减身形曲膢。<a id="a-2U"></a>气息损少。<a id="a-2V"></a>身生黑点犹如彩画。<a id="a-2W"></a>扶杖而行。<a id="a-2X"></a>恒患颠伏。<a id="a-2Y"></a>行步迟微诸根渐损。<a id="a-2Z"></a>转转衰熟。<a id="a-2a"></a>举身战掉是为老。<a id="a-2b"></a>云何为死。<a id="a-2c"></a>答曰。<a id="a-2d"></a>诸行散灭是名为死。<a id="a-2e"></a>如说若死即无常耶。<a id="a-2f"></a>云何死是无常。<a id="a-2g"></a>云何无常非死。<a id="a-2h"></a>答曰。<a id="a-2i"></a>或有说者。<a id="a-2j"></a>最后命根灭一刹那。<a id="a-2k"></a>是名为死。<a id="a-2l"></a>亦名无常余。<a id="a-2m"></a>时阴散灭。<a id="a-2n"></a>是名无常。<a id="a-2o"></a>不名为死。<a id="a-2p"></a>复有说者。<a id="a-2q"></a>与最后命根俱灭五阴。<a id="a-2r"></a>是名为死。<a id="a-2s"></a>亦名无常。<a id="a-2t"></a>余时阴散灭。<a id="a-2u"></a>是名无常。<a id="a-2v"></a>不名为死。<a id="a-2w"></a>复有说者。<a id="a-2x"></a>一生中命根散灭。<a id="a-2y"></a>是名为死。<a id="a-2z"></a>亦名无常。<a id="a-30"></a>余阴散灭。<a id="a-31"></a>是名无常。<a id="a-32"></a>不名为死。<a id="a-33"></a>复有说者。<a id="a-34"></a>一生中与命根俱五阴散失。<a id="a-35"></a>是名为死。<a id="a-36"></a>亦名无常。<a id="a-37"></a>余阴散失。<a id="a-38"></a>是名无常。<a id="a-39"></a>不名为死。<a id="a-3A"></a>复有说者。<a id="a-3B"></a>众生数阴散失。<a id="a-3C"></a>是名为死。<a id="a-3D"></a>亦名无常。<a id="a-3E"></a>非众生数阴散失。<a id="a-3F"></a>是名无常。<a id="a-3G"></a>不名为死。<a id="a-3H"></a>问曰。<a id="a-3I"></a>业力强无常力强耶。<a id="a-3J"></a>答曰。<a id="a-3K"></a>业力强非无常。<a id="a-3L"></a>业是圣道。<a id="a-3M"></a>无常即无常。<a id="a-3N"></a>世尊。<a id="a-3O"></a>或说道是受。<a id="a-3P"></a>或说是想。<a id="a-3Q"></a>或说是思。<a id="a-3R"></a>或说是意。<a id="a-3S"></a>或说是灯明。<a id="a-3T"></a>或说是信进念定慧。<a id="a-3U"></a>或说是筏是石是水是花。<a id="a-3V"></a>或说是慈悲喜舍何处说道是受。<a id="a-3W"></a>如说我实觉苦圣谛。<a id="a-3X"></a>何处说道是想。<a id="a-3Y"></a>如说比丘修行广布无常想能断欲爱。<a id="a-3Z"></a>乃至广说。<a id="a-3a"></a>何处说是思。<a id="a-3b"></a>如说有业无黑报无白报能尽业。<a id="a-3c"></a>何处说是意。<a id="a-3d"></a>如偈说。</p>
  <p id="a3e">意能烧屋宅　　亦不染于缘</p>
  <p id="a3f">谓佛天人师　　应受一切供</p>
  <p id="a3g">何处说是灯明。<a id="a-3h"></a>如偈说。</p>
  <p id="a3i">汝起莫放逸　　以戒自调伏</p>
  <p id="a3j">如是等灯明　　驰流不能灭</p>
  <p id="a3k">何处说是信。<a id="a-3l"></a>如偈说。</p>
  <p id="a3m">信能度大河　　不放逸亦然</p>
  <p id="a3n">精进除众苦　　慧能到解脱</p>
  <p id="a3o">何处说精进。<a id="a-3p"></a>如说佛告阿难。<a id="a-3q"></a>精进能增长菩提。<a id="a-3r"></a>何处说是念。<a id="a-3s"></a>如说佛告比丘。<a id="a-3t"></a>我说念过一切处。<a id="a-3u"></a>我圣弟子。<a id="a-3v"></a>具足念力。<a id="a-3w"></a>守护。<a id="a-3x"></a>根门。<a id="a-3y"></a>则离不善法。<a id="a-3z"></a>能修善法。<a id="a-40"></a>何处说是定。<a id="a-41"></a>如说有定是正道无定是邪道。<a id="a-42"></a>有定心得解脱。<a id="a-43"></a>非不定。<a id="a-44"></a>如是等是也。<a id="a-45"></a>何处说是慧。<a id="a-46"></a>如偈说。</p>
  <p id="a47">慧为世间上　　趣向于至真</p>
  <p id="a48">若能正知此　　必尽于老死</p>
  <p id="a49">何处说是筏。<a id="a-4A"></a>如说比丘当知。<a id="a-4B"></a>筏者即八圣道。<a id="a-4C"></a>何处说是石。<a id="a-4D"></a>如说比丘当知。<a id="a-4E"></a>此是正见大石山。<a id="a-4F"></a>何处说是水。<a id="a-4G"></a>如说比丘当知。<a id="a-4H"></a>此八圣道。<a id="a-4I"></a>是八味水。<a id="a-4J"></a>何处说是花。<a id="a-4K"></a>如说此七觉意花。<a id="a-4L"></a>何处说是慈悲喜舍。<a id="a-4M"></a>如说修慈心三昧。<a id="a-4N"></a>得阿那含果。<a id="a-4O"></a>悲喜舍亦如是。<a id="a-4P"></a>此中说道是业。<a id="a-4Q"></a>是故说业力强非无常。<a id="a-4R"></a>业能灭过去未来现在行。<a id="a-4S"></a>其灭是数灭。<a id="a-4T"></a>无常灭现在行。<a id="a-4U"></a>其灭是无常灭。<a id="a-4V"></a>或有说无常力强非业力。<a id="a-4W"></a>所以者何。<a id="a-4X"></a>业能灭过去未来行。<a id="a-4Y"></a>无常能灭彼业。<a id="a-4Z"></a>若人能杀千人敌者。<a id="a-4a"></a>是人名为二千人敌。<a id="a-4b"></a>彼亦如是是故无常力强非业力。<a id="a-4c"></a>如我义者。<a id="a-4d"></a>业力强非无常力。<a id="a-4e"></a>所以者何。<a id="a-4f"></a>业能令过去未来现在行不行境界。<a id="a-4g"></a>无常何所灭耶。<a id="a-4h"></a>复有说者。<a id="a-4i"></a>业名和合。<a id="a-4j"></a>无常名坏和合。<a id="a-4k"></a>为业力强。<a id="a-4l"></a>无常力强。<a id="a-4m"></a>答曰。<a id="a-4n"></a>业力强非无常力。<a id="a-4o"></a>所以者何。<a id="a-4p"></a>和合事难。<a id="a-4q"></a>坏和合易。<a id="a-4r"></a>复有说者。<a id="a-4s"></a>无常力强非业力。<a id="a-4t"></a>所以者何。<a id="a-4u"></a>彼和合者。<a id="a-4v"></a>必有别离。<a id="a-4w"></a>如我义。<a id="a-4x"></a>业力强非无常力。<a id="a-4y"></a>所以者何。<a id="a-4z"></a>和合事难。<a id="a-50"></a>坏和合易。<a id="a-51"></a>如人作瓶时难坏瓶时易。<a id="a-52"></a>复有说者。<a id="a-53"></a>若业能作五道受生处造业。<a id="a-54"></a>是业力强。<a id="a-55"></a>非无常力。<a id="a-56"></a>复有说者。<a id="a-57"></a>无常力强非业力。<a id="a-58"></a>所以者何。<a id="a-59"></a>彼业亦为无常所坏。<a id="a-5A"></a>如我义。<a id="a-5B"></a>业力强非无常力。<a id="a-5C"></a>所以者何。<a id="a-5D"></a>法造时难坏时易。<a id="a-5E"></a>此中亦应说瓶喻。</p>
  <p id="a5F">世尊说三有为相。<a id="a-5G"></a>问曰。<a id="a-5H"></a>何故作此论。<a id="a-5I"></a>答曰。<a id="a-5J"></a>为止他义故。<a id="a-5K"></a>如譬喻者。<a id="a-5L"></a>不欲令一刹那中有三有为相。<a id="a-5M"></a>彼作是说。<a id="a-5N"></a>若一刹那中。<a id="a-5O"></a>有三有为相者。<a id="a-5P"></a>则一法一时。<a id="a-5Q"></a>即生即老。<a id="a-5R"></a>即无常。<a id="a-5S"></a>问曰。<a id="a-5T"></a>若然者。<a id="a-5U"></a>其义云何。<a id="a-5V"></a>答言。<a id="a-5W"></a>法初时名生。<a id="a-5X"></a>后时名无常。<a id="a-5Y"></a>此二中间名老。<a id="a-5Z"></a>如是说者。<a id="a-5a"></a>则一刹那中。<a id="a-5b"></a>无三有为相。<a id="a-5c"></a>此说不如实分别。<a id="a-5d"></a>所以者何。<a id="a-5e"></a>说一生中相似法故。<a id="a-5f"></a>一生中。<a id="a-5g"></a>初生者名生。<a id="a-5h"></a>最后者名无常。<a id="a-5i"></a>此二中间名老。<a id="a-5j"></a>若作是说者。<a id="a-5k"></a>则一法无三相。<a id="a-5l"></a>为止如是说者意。<a id="a-5m"></a>亦明一法有三相故。<a id="a-5n"></a>问曰。<a id="a-5o"></a>若一法有三相者。<a id="a-5p"></a>云何不一法一时即生即老即无常耶。<a id="a-5q"></a>答曰。<a id="a-5r"></a>所作异故。<a id="a-5s"></a>所以者何。<a id="a-5t"></a>法生时。<a id="a-5u"></a>生有所作。<a id="a-5v"></a>法灭时。<a id="a-5w"></a>老无常有所作。<a id="a-5x"></a>以所作次第各异故。<a id="a-5y"></a>而无有过。<a id="a-5z"></a>是故为止他义。<a id="a-60"></a>欲显己义亦欲说法相相应义故。<a id="a-61"></a>而作此论。<a id="a-62"></a>此三有为相。<a id="a-63"></a>有为法。<a id="a-64"></a>有生有灭有住变。<a id="a-65"></a>云何有为法一刹那中。<a id="a-66"></a>有生有灭有住变耶。<a id="a-67"></a>答曰。<a id="a-68"></a>法起时生。<a id="a-69"></a>生彼法。<a id="a-6A"></a>法灭时灭。<a id="a-6B"></a>灭彼法。<a id="a-6C"></a>住变是老。<a id="a-6D"></a>老能熟彼法。<a id="a-6E"></a>问曰。<a id="a-6F"></a>若然者。<a id="a-6G"></a>法体是变异者。<a id="a-6H"></a>云何法不舍自体耶。<a id="a-6I"></a>若不变异者。<a id="a-6J"></a>何以说住变是老。<a id="a-6K"></a>答曰。<a id="a-6L"></a>应作是说。<a id="a-6M"></a>法体无变异。<a id="a-6N"></a>问曰。<a id="a-6O"></a>何以说住变是老耶。<a id="a-6P"></a>答曰。<a id="a-6Q"></a>此是老名老。<a id="a-6R"></a>名为老亦名住变。<a id="a-6S"></a>复有说者。<a id="a-6T"></a>以其体不异故。<a id="a-6U"></a>名不变异。<a id="a-6V"></a>所作异故。<a id="a-6W"></a>名为变异。<a id="a-6X"></a>所以者何。<a id="a-6Y"></a>法生时所作异。<a id="a-6Z"></a>灭时所作异。<a id="a-6a"></a>云何生时所作异。<a id="a-6b"></a>灭时所作异。<a id="a-6c"></a>答曰。<a id="a-6d"></a>法生时有力。<a id="a-6e"></a>有功能。<a id="a-6f"></a>有所作法灭时。<a id="a-6g"></a>衰退散坏。<a id="a-6h"></a>以是义故。<a id="a-6i"></a>言有变异。<a id="a-6j"></a>复有说者。<a id="a-6k"></a>法迅速故生。<a id="a-6l"></a>迅速迟微故灭。<a id="a-6m"></a>湿润故生。<a id="a-6n"></a>萎枯故灭。<a id="a-6o"></a>复有说者。<a id="a-6p"></a>以经三世故变异。<a id="a-6q"></a>所以者何。<a id="a-6r"></a>过去法异未来现在法。</p>
  <p id="a6s">问曰。<a id="a-6t"></a>此相为是总相。<a id="a-6u"></a>为是别相耶。<a id="a-6v"></a>若是别相者。<a id="a-6w"></a>云何一法而有四相。<a id="a-6x"></a>若是总相者。<a id="a-6y"></a>诸法各自有相。<a id="a-6z"></a>云何是总相耶。<a id="a-70"></a>答曰。<a id="a-71"></a>或有说者。<a id="a-72"></a>此相是别相。<a id="a-73"></a>问曰。<a id="a-74"></a>若然者。<a id="a-75"></a>云何一法而有四相。<a id="a-76"></a>答曰。<a id="a-77"></a>此说自相。<a id="a-78"></a>非如火热。<a id="a-79"></a>是自相如受自有生住灭受生住灭不能生乃至识。<a id="a-7A"></a>是故言自相。<a id="a-7B"></a>诸法各各自有别相。<a id="a-7C"></a>如色是不久散坏。<a id="a-7D"></a>如病如痈如疮如箭等。<a id="a-7E"></a>百四十种相。<a id="a-7F"></a>相有二种。<a id="a-7G"></a>一者旧相。<a id="a-7H"></a>二是客相。<a id="a-7I"></a>生等于彼法。<a id="a-7J"></a>是客相非是旧相。<a id="a-7K"></a>合聚他物相。<a id="a-7L"></a>本自体相亦如是。<a id="a-7M"></a>复有说者。<a id="a-7N"></a>是总相。<a id="a-7O"></a>问曰。<a id="a-7P"></a>若然者。<a id="a-7Q"></a>诸法各自相。<a id="a-7R"></a>云何是总相耶。<a id="a-7S"></a>答曰。<a id="a-7T"></a>相似相。<a id="a-7U"></a>如一法有三相。<a id="a-7V"></a>一切法亦有三相。<a id="a-7W"></a>复有说者。<a id="a-7X"></a>非别相亦非总相。<a id="a-7Y"></a>所以者何。<a id="a-7Z"></a>非自体故非别相。<a id="a-7a"></a>各有相故非总相。<a id="a-7b"></a>问曰。<a id="a-7c"></a>若此非总相非别相者。<a id="a-7d"></a>当言是何法耶。<a id="a-7e"></a>答曰。<a id="a-7f"></a>此是诸法印帜。<a id="a-7g"></a>若法有此印帜是有为。<a id="a-7h"></a>无印帜者是无为。<a id="a-7i"></a>如大人相非大人体。<a id="a-7j"></a>若有此相者。<a id="a-7k"></a>名为大人。<a id="a-7l"></a>若无此相者。<a id="a-7m"></a>不名大人。<a id="a-7n"></a>彼亦如是。<a id="a-7o"></a>评曰。<a id="a-7p"></a>不应作此说。<a id="a-7q"></a>说总相者好。</p>
  <p id="a7r">问曰。<a id="a-7s"></a>法生时。<a id="a-7t"></a>除其自体。<a id="a-7u"></a>余一切法。<a id="a-7v"></a>能生此法。<a id="a-7w"></a>何故唯说能生生此法耶。<a id="a-7x"></a>答曰。<a id="a-7y"></a>法生时。<a id="a-7z"></a>余法虽有功。<a id="a-80"></a>不名能生。<a id="a-81"></a>唯生体能生。<a id="a-82"></a>如女人产时。<a id="a-83"></a>诸余女人。<a id="a-84"></a>虽复佐助。<a id="a-85"></a>不名为产。<a id="a-86"></a>唯母名产。<a id="a-87"></a>彼亦如是。<a id="a-88"></a>尊者和须蜜说曰。<a id="a-89"></a>唯生能生彼法。<a id="a-8A"></a>非余法。<a id="a-8B"></a>所以者何。<a id="a-8C"></a>若无生者。<a id="a-8D"></a>则彼法不生。<a id="a-8E"></a>问曰。<a id="a-8F"></a>若无余法。<a id="a-8G"></a>彼法亦不生。<a id="a-8H"></a>复次若有生彼法。<a id="a-8I"></a>生非无生。<a id="a-8J"></a>问曰。<a id="a-8K"></a>亦有余法作缘使此法生非无余法缘。<a id="a-8L"></a>尊者佛陀提婆说曰。<a id="a-8M"></a>法生时。<a id="a-8N"></a>生势最胜故生得其名。<a id="a-8O"></a>余法不尔。<a id="a-8P"></a>如作伎书画染法。<a id="a-8Q"></a>作伎时。<a id="a-8R"></a>非无伎子毗头梢等而伎得成。<a id="a-8S"></a>然彼伎成师得其名。<a id="a-8T"></a>如画非不因笔墨纸等。<a id="a-8U"></a>而人受其名。<a id="a-8V"></a>画时非不因众彩。<a id="a-8W"></a>而人受其名。<a id="a-8X"></a>染时非不因盆水等。<a id="a-8Y"></a>而染者得名。<a id="a-8Z"></a>彼亦如是。</p>
  <p id="a8a">问曰。<a id="a-8b"></a>生相为有生相不。<a id="a-8c"></a>若有者云何非无穷。<a id="a-8d"></a>彼生复有生故。<a id="a-8e"></a>若无者谁生此生。<a id="a-8f"></a>答曰。<a id="a-8g"></a>应作是说。<a id="a-8h"></a>生相复有生相。<a id="a-8i"></a>问曰。<a id="a-8j"></a>若然者。<a id="a-8k"></a>云何非无穷。<a id="a-8l"></a>答曰。<a id="a-8m"></a>无穷有何过。<a id="a-8n"></a>未来世宽。<a id="a-8o"></a>无住处耶。<a id="a-8p"></a>又生死是无穷法。<a id="a-8q"></a>以是事故。<a id="a-8r"></a>难除难过。<a id="a-8s"></a>能生众生无量连琐之苦。<a id="a-8t"></a>复次此二同在一刹那中。<a id="a-8u"></a>故非无穷。<a id="a-8v"></a>彼一刹那中。<a id="a-8w"></a>生生二法。<a id="a-8x"></a>一生法。<a id="a-8y"></a>二生生生。<a id="a-8z"></a>生生唯生生。<a id="a-90"></a>问曰。<a id="a-91"></a>何故生生二法。<a id="a-92"></a>生生唯生生。<a id="a-93"></a>答曰。<a id="a-94"></a>如是亦无有过。<a id="a-95"></a>犹如女人有生一子者有双生者。<a id="a-96"></a>复有说者。<a id="a-97"></a>生相生八法。<a id="a-98"></a>谓彼法生生老后老住后住无常后无常生生生一法。<a id="a-99"></a>谓生。<a id="a-9A"></a>问曰。<a id="a-9B"></a>何故生生八法。<a id="a-9C"></a>生生唯生生。<a id="a-9D"></a>答曰。<a id="a-9E"></a>是亦无过。<a id="a-9F"></a>犹如猪犬狼豺等。<a id="a-9G"></a>或生一子或生多子。</p>
  <p id="a9H">问曰。<a id="a-9I"></a>诸行为有住相不。<a id="a-9J"></a>若有者有为相中。<a id="a-9K"></a>何以不说。<a id="a-9L"></a>此经复云何通。<a id="a-9M"></a>如说。<a id="a-9N"></a>诸行不住。<a id="a-9O"></a>犹如寿行。<a id="a-9P"></a>乃至广说。<a id="a-9Q"></a>若无者此文云何通。<a id="a-9R"></a>如说色法生老住无常。<a id="a-9S"></a>当言色耶。<a id="a-9T"></a>乃至广说。<a id="a-9U"></a>波伽罗那经亦说。<a id="a-9V"></a>云何住诸行生不散坏。<a id="a-9W"></a>答曰。<a id="a-9X"></a>应作是说。<a id="a-9Y"></a>诸行有住相。<a id="a-9Z"></a>问曰。<a id="a-9a"></a>诸行有住相者。<a id="a-9b"></a>有为相中。<a id="a-9c"></a>何以不说耶。<a id="a-9d"></a>答曰。<a id="a-9e"></a>应说有为法有四相。<a id="a-9f"></a>若不说者。<a id="a-9g"></a>当知此义有余复次住相似无为法故。<a id="a-9h"></a>不说是有为相。<a id="a-9i"></a>复次若相能令诸行历世者是有为相。<a id="a-9j"></a>如生移未来行现在世。<a id="a-9k"></a>老无常移现在行在过去世。<a id="a-9l"></a>住与彼法相着无舍离时。<a id="a-9m"></a>复次分别诸相时。<a id="a-9n"></a>三相堕有为部中。<a id="a-9o"></a>住相堕无为部中。<a id="a-9p"></a>复次若相能令诸行不增益散坏者。<a id="a-9q"></a>说是有为相。<a id="a-9r"></a>住能令诸行增益不散坏。<a id="a-9s"></a>不说是有为相。<a id="a-9t"></a>问曰。<a id="a-9u"></a>若然者生能令诸行增益不散坏。<a id="a-9v"></a>何以说是有为相耶。<a id="a-9w"></a>答曰生能令诸行增益散坏其于老无常。<a id="a-9x"></a>所以者何。<a id="a-9y"></a>若生不生诸行。<a id="a-9z"></a>在现在者。<a id="a-A0"></a>则老无常不能散坏以生生诸行在现在世故。<a id="a-A1"></a>老令衰微。<a id="a-A2"></a>无常能坏犹如有人虽居牢固之处有三怨家。<a id="a-A3"></a>一于牢固之处。<a id="a-A4"></a>挽其人出。<a id="a-A5"></a>二共断其命。<a id="a-A6"></a>此三于彼人俱作不饶益事。<a id="a-A7"></a>若一人不于牢固之处挽出者。<a id="a-A8"></a>则二人无由断其人命。<a id="a-A9"></a>彼亦如是问曰。<a id="a-AA"></a>若诸行有住相者。<a id="a-AB"></a>佛经云何通耶。<a id="a-AC"></a>答曰。<a id="a-AD"></a>佛经说不住。<a id="a-AE"></a>无有久住相。<a id="a-AF"></a>非谓一刹那。<a id="a-AG"></a>如命根等。<a id="a-AH"></a>复次言无住者。<a id="a-AI"></a>无长久时住。<a id="a-AJ"></a>住相谓少时住。<a id="a-AK"></a>复次刹那中。<a id="a-AL"></a>住相微细。<a id="a-AM"></a>唯佛所知。<a id="a-AN"></a>所以者何。<a id="a-AO"></a>如以神足屈申臂顷。<a id="a-AP"></a>从此间没。<a id="a-AQ"></a>住须弥山顶。<a id="a-AR"></a>于其中间。<a id="a-AS"></a>众多刹那相续。<a id="a-AT"></a>非不相续。<a id="a-AU"></a>是故言从此至彼。<a id="a-AV"></a>如是等相。<a id="a-AW"></a>唯佛境界。<a id="a-AX"></a>非余所知。<a id="a-AY"></a>是故经说无有住相。<a id="a-AZ"></a>复有说者。<a id="a-Aa"></a>虽有少时住。<a id="a-Ab"></a>速为老所衰无常所灭。<a id="a-Ac"></a>是故住相有如是过患故佛经不说。<a id="a-Ad"></a>复有说者。<a id="a-Ae"></a>诸行无住相。<a id="a-Af"></a>是以有为相中不说。<a id="a-Ag"></a>佛经善通。<a id="a-Ah"></a>此文云何通。<a id="a-Ai"></a>如说。<a id="a-Aj"></a>色法生老住无常。<a id="a-Ak"></a>乃至广说。<a id="a-Al"></a>答曰。<a id="a-Am"></a>此文应如是说。<a id="a-An"></a>色法生老无常。<a id="a-Ao"></a>乃至广说。<a id="a-Ap"></a>不应言住。<a id="a-Aq"></a>若言住者。<a id="a-Ar"></a>有何意耶。<a id="a-As"></a>答曰。<a id="a-At"></a>此住是老异名如生名生亦名出现。<a id="a-Au"></a>无常名无常。<a id="a-Av"></a>亦名灭尽。<a id="a-Aw"></a>老名老。<a id="a-Ax"></a>亦名住。<a id="a-Ay"></a>评曰。<a id="a-Az"></a>应作是说。<a id="a-B0"></a>诸行有住相。<a id="a-B1"></a>若诸行无住相者。<a id="a-B2"></a>不能有所缘。<a id="a-B3"></a>欲令无如是过故。<a id="a-B4"></a>说诸行有住相。</p>
  <p id="aB5">问曰。<a id="a-B6"></a>何者是变异。<a id="a-B7"></a>为以灭故坏故以为变易故言变异耶。<a id="a-B8"></a>答以灭故言变异者。<a id="a-B9"></a>变异与灭。<a id="a-BA"></a>则是一体。<a id="a-BB"></a>有为法。<a id="a-BC"></a>唯有二相。<a id="a-BD"></a>若以坏者。<a id="a-BE"></a>则法舍自相。<a id="a-BF"></a>若以变易者。<a id="a-BG"></a>云何不助成外道。<a id="a-BH"></a>作如是说。<a id="a-BI"></a>诸法变易。<a id="a-BJ"></a>答曰。<a id="a-BK"></a>应作是说。<a id="a-BL"></a>势衰故言变易。<a id="a-BM"></a>所以者何。<a id="a-BN"></a>诸行势盛故生。<a id="a-BO"></a>势衰故言变异。<a id="a-BP"></a>复次诸行有力故生。<a id="a-BQ"></a>衰劣故变异。<a id="a-BR"></a>复次诸行未熟名生。<a id="a-BS"></a>已熟名变异。<a id="a-BT"></a>复次诸行渐羸故变异。<a id="a-BU"></a>复次诸行新故名生。<a id="a-BV"></a>旧故名变异。<a id="a-BW"></a>问曰。<a id="a-BX"></a>若然者。<a id="a-BY"></a>云何不助成外道义。<a id="a-BZ"></a>答曰。<a id="a-Ba"></a>诸行相续不住。<a id="a-Bb"></a>外道计有住时。<a id="a-Bc"></a>住灭言是变。<a id="a-Bd"></a>如乳作酪。<a id="a-Be"></a>如薪作灰。<a id="a-Bf"></a>不说刹那势衰故变异。<a id="a-Bg"></a>此说刹那势衰变异。<a id="a-Bh"></a>不说住时变异。<a id="a-Bi"></a>问曰。<a id="a-Bj"></a>此有为相与所相。<a id="a-Bk"></a>为一为异耶。<a id="a-Bl"></a>若一者。<a id="a-Bm"></a>云何一法不为多法耶若异者。<a id="a-Bn"></a>相与所相则异者。<a id="a-Bo"></a>何故不以余相为相。<a id="a-Bp"></a>答曰。<a id="a-Bq"></a>应作是说相所相不一。<a id="a-Br"></a>是故一不为三。<a id="a-Bs"></a>三不为一。<a id="a-Bt"></a>问曰。<a id="a-Bu"></a>若然者。<a id="a-Bv"></a>云何不以余相为相耶。<a id="a-Bw"></a>答曰。<a id="a-Bx"></a>随相所作处则相所相。<a id="a-By"></a>是故无过。<a id="a-Bz"></a>复次相与所相。<a id="a-C0"></a>常不相离。<a id="a-C1"></a>若相离者。<a id="a-C2"></a>可以余相为相。<a id="a-C3"></a>以相所相不相离故。<a id="a-C4"></a>无如是过。<a id="a-C5"></a>如是杂合不相离共说亦如是。<a id="a-C6"></a>复次相从所相生。<a id="a-C7"></a>生所生异。<a id="a-C8"></a>如烟虽从火生烟火各异。<a id="a-C9"></a>彼亦如是。<a id="a-CA"></a>复次相是所相过患。<a id="a-CB"></a>如病是人之过患。<a id="a-CC"></a>人异病。<a id="a-CD"></a>若当不异者。<a id="a-CE"></a>人病愈时。<a id="a-CF"></a>应当无人。<a id="a-CG"></a>余亦如是。<a id="a-CH"></a>复次佛说此相是有为相。<a id="a-CI"></a>以是言故。<a id="a-CJ"></a>当知相异所相。<a id="a-CK"></a>如言此人舍亦如是。</p>
  <p id="aCL">问曰。<a id="a-CM"></a>一切刹那中。<a id="a-CN"></a>尽有老者。<a id="a-CO"></a>何以不一切时头生白发耶。<a id="a-CP"></a>答曰。<a id="a-CQ"></a>不应作如是问有白发无白发。<a id="a-CR"></a>然老与壮年。<a id="a-CS"></a>或有相妨。<a id="a-CT"></a>或不相妨。<a id="a-CU"></a>相妨者。<a id="a-CV"></a>不生白发。<a id="a-CW"></a>不相妨者。<a id="a-CX"></a>头生白发。<a id="a-CY"></a>复次或有羸弱四大多强盛四大少。<a id="a-CZ"></a>或强盛四大多羸弱四大少。<a id="a-Ca"></a>若羸弱四大多。<a id="a-Cb"></a>强盛四大少。<a id="a-Cc"></a>头生白发。<a id="a-Cd"></a>若强盛四大多。<a id="a-Ce"></a>羸弱四大少。<a id="a-Cf"></a>不生白发。<a id="a-Cg"></a>多力少力亦如是。<a id="a-Ch"></a>复有说者。<a id="a-Ci"></a>白发非老。<a id="a-Cj"></a>白发是色。<a id="a-Ck"></a>老是非色。<a id="a-Cl"></a>但此身后时。<a id="a-Cm"></a>生如是报滓不好之法。<a id="a-Cn"></a>犹如麻油。<a id="a-Co"></a>亦如木酒。<a id="a-Cp"></a>后欲尽时。<a id="a-Cq"></a>必生浊滓。<a id="a-Cr"></a>彼亦如是。<a id="a-Cs"></a>问曰。<a id="a-Ct"></a>何处有此白发。<a id="a-Cu"></a>答曰。<a id="a-Cv"></a>界者欲界中。<a id="a-Cw"></a>有非色无色界。<a id="a-Cx"></a>趣者人畜生饿鬼中。<a id="a-Cy"></a>有方者三方有。<a id="a-Cz"></a>非郁单曰。<a id="a-D0"></a>所以者何。<a id="a-D1"></a>白发是罪报。<a id="a-D2"></a>彼方非受罪报处。<a id="a-D3"></a>问曰。<a id="a-D4"></a>谁有此白发耶。<a id="a-D5"></a>答曰。<a id="a-D6"></a>凡夫圣人俱有。<a id="a-D7"></a>圣人从须陀洹。<a id="a-D8"></a>至辟支佛。<a id="a-D9"></a>唯除世尊。<a id="a-DA"></a>所以者何。<a id="a-DB"></a>佛世尊无发白渐落皮缓面皱音声破坏。<a id="a-DC"></a>死时无解支节。<a id="a-DD"></a>痛心不错乱。<a id="a-DE"></a>根不渐灭。<a id="a-DF"></a>一时而灭。<a id="a-DG"></a>此是佛身之法。<a id="a-DH"></a>问曰。<a id="a-DI"></a>以何等故佛世尊。<a id="a-DJ"></a>无白发渐落皮缓面皱耶。<a id="a-DK"></a>答曰。<a id="a-DL"></a>此是恶色。<a id="a-DM"></a>佛世尊永离恶色故。<a id="a-DN"></a>问曰。<a id="a-DO"></a>佛作何业。<a id="a-DP"></a>无如是报耶。<a id="a-DQ"></a>答曰。<a id="a-DR"></a>佛世尊。<a id="a-DS"></a>本为菩萨时。<a id="a-DT"></a>修行善法。<a id="a-DU"></a>信心坚固。<a id="a-DV"></a>未曾衰退。<a id="a-DW"></a>以行相似因故。<a id="a-DX"></a>受如是相似果。<a id="a-DY"></a>以是事故。<a id="a-DZ"></a>无白发渐落皮缓面皱。</p>
  <p id="aDa">问曰。<a id="a-Db"></a>若一切刹那中。<a id="a-Dc"></a>尽是无常者。<a id="a-Dd"></a>何以不一切时有死尸现耶。<a id="a-De"></a>答曰。<a id="a-Df"></a>不应问此事有死尸无死尸。<a id="a-Dg"></a>所以者何。<a id="a-Dh"></a>有相有相法异。<a id="a-Di"></a>无相无相法异。<a id="a-Dj"></a>有心无心说亦如是。<a id="a-Dk"></a>复有说者。<a id="a-Dl"></a>以根法灭生有根法。<a id="a-Dm"></a>所以无死尸。<a id="a-Dn"></a>有根法灭。<a id="a-Do"></a>生无根法。<a id="a-Dp"></a>所以有死尸。<a id="a-Dq"></a>有心无心。<a id="a-Dr"></a>众生数非众生数。<a id="a-Ds"></a>内法外法。<a id="a-Dt"></a>说亦如是。<a id="a-Du"></a>复有说者。<a id="a-Dv"></a>众生业力故所以有。<a id="a-Dw"></a>众生业力故所以无。<a id="a-Dx"></a>众生业力故所以有者。<a id="a-Dy"></a>众生须皮肉筋骨齿爪毛角等。<a id="a-Dz"></a>以为资生具。<a id="a-E0"></a>所以便有。<a id="a-E1"></a>众生业力故所以无者。<a id="a-E2"></a>一日夜。<a id="a-E3"></a>二十不满。<a id="a-E4"></a>有六十五百千刹那。<a id="a-E5"></a>一一刹那。<a id="a-E6"></a>有五阴生灭。<a id="a-E7"></a>若当一一刹那有死尸者。<a id="a-E8"></a>则一众生死尸。<a id="a-E9"></a>满于世间。<a id="a-EA"></a>以众生业报。<a id="a-EB"></a>所以无。<a id="a-EC"></a>问曰。<a id="a-ED"></a>化生众生。<a id="a-EE"></a>何以无死尸耶。<a id="a-EF"></a>答曰。<a id="a-EG"></a>或有说者。<a id="a-EH"></a>以生时顿得诸根死时顿舍诸根故。<a id="a-EI"></a>如人水中暂出暂没不知没至何所出从何来。<a id="a-EJ"></a>复有说者。<a id="a-EK"></a>化生众生。<a id="a-EL"></a>其身轻漂。<a id="a-EM"></a>犹如火焰。<a id="a-EN"></a>风吹至空。<a id="a-EO"></a>不知去处。<a id="a-EP"></a>云雾电光。<a id="a-EQ"></a>亦复如是。<a id="a-ER"></a>复有说者。<a id="a-ES"></a>四大多者有死尸。<a id="a-ET"></a>彼造色多故无死尸。<a id="a-EU"></a>复有说者。<a id="a-EV"></a>受身非根法多者有死尸。<a id="a-EW"></a>受身非根法少者无死尸。<a id="a-EX"></a>复有说者。<a id="a-EY"></a>受身可舍法多者有死尸。<a id="a-EZ"></a>受身可舍法少者无死尸。<a id="a-Ea"></a>可舍法。<a id="a-Eb"></a>谓发毛爪齿等也。</p>
  <p id="aEc">问曰。<a id="a-Ed"></a>有为法。<a id="a-Ee"></a>为体是生故生。<a id="a-Ef"></a>为与生合故生耶。<a id="a-Eg"></a>若体是生者。<a id="a-Eh"></a>生相何所作。<a id="a-Ei"></a>若与生合生者。<a id="a-Ej"></a>何故不与无为法合而使无为法生耶。<a id="a-Ek"></a>答曰。<a id="a-El"></a>应作是说。<a id="a-Em"></a>体是生相。<a id="a-En"></a>问曰。<a id="a-Eo"></a>若然者。<a id="a-Ep"></a>生相何所作耶。<a id="a-Eq"></a>答曰。<a id="a-Er"></a>虽体是生。<a id="a-Es"></a>由生相故显发。<a id="a-Et"></a>犹如闇中有瓨瓶等物。<a id="a-Eu"></a>而由灯显发。<a id="a-Ev"></a>不从灯生彼亦如是。<a id="a-Ew"></a>复有说者。<a id="a-Ex"></a>与生合故生。<a id="a-Ey"></a>问曰。<a id="a-Ez"></a>若然者。<a id="a-F0"></a>何以不与无生法合。<a id="a-F1"></a>令使无为法生耶。<a id="a-F2"></a>答曰。<a id="a-F3"></a>以无合义故。<a id="a-F4"></a>若有者亦应生。<a id="a-F5"></a>无常说亦如是。</p>
  <p id="aF6">问曰。<a id="a-F7"></a>如有为法有三有为相。<a id="a-F8"></a>无为法有三无为相不耶。<a id="a-F9"></a>若有者。<a id="a-FA"></a>云何无为法非是聚法耶。<a id="a-FB"></a>若无者。<a id="a-FC"></a>波伽罗那经所说云何通。<a id="a-FD"></a>如说。<a id="a-FE"></a>云何不生法。<a id="a-FF"></a>答曰。<a id="a-FG"></a>无为法。<a id="a-FH"></a>以无生相故。<a id="a-FI"></a>云何不住法。<a id="a-FJ"></a>答曰。<a id="a-FK"></a>无为法。<a id="a-FL"></a>以无住相故。<a id="a-FM"></a>云何不灭法。<a id="a-FN"></a>答曰。<a id="a-FO"></a>无为法。<a id="a-FP"></a>以无灭相故。<a id="a-FQ"></a>答曰。<a id="a-FR"></a>应作是说。<a id="a-FS"></a>无为法无无为法相。<a id="a-FT"></a>问曰。<a id="a-FU"></a>若然者。<a id="a-FV"></a>波伽罗那经所说云何通。<a id="a-FW"></a>答曰。<a id="a-FX"></a>对有为法故。<a id="a-FY"></a>如有为法有生住灭。<a id="a-FZ"></a>无为法无生住灭故。<a id="a-Fa"></a>作如是说。</p>
  <p id="aFb">佛经说。<a id="a-Fc"></a>汝等比丘。<a id="a-Fd"></a>即出现。<a id="a-Fe"></a>即生。<a id="a-Ff"></a>即没。<a id="a-Fg"></a>即灭。<a id="a-Fh"></a>问曰。<a id="a-Fi"></a>出现与生有何差别。<a id="a-Fj"></a>没与死有何差别耶。<a id="a-Fk"></a>答曰。<a id="a-Fl"></a>或有说者。<a id="a-Fm"></a>无有差别。<a id="a-Fn"></a>所以者何。<a id="a-Fo"></a>出现即生没即死。<a id="a-Fp"></a>同是刹那性故。<a id="a-Fq"></a>尊者波奢说曰。<a id="a-Fr"></a>受中阴身。<a id="a-Fs"></a>是名出现。<a id="a-Ft"></a>受生阴身。<a id="a-Fu"></a>是名生。<a id="a-Fv"></a>坏中阴身。<a id="a-Fw"></a>是名没。<a id="a-Fx"></a>坏生阴身。<a id="a-Fy"></a>是名死。<a id="a-Fz"></a>复次卵生胎生湿生众生。<a id="a-G0"></a>受身时是出现。<a id="a-G1"></a>所以者何。<a id="a-G2"></a>眼等诸根。<a id="a-G3"></a>渐出现故。<a id="a-G4"></a>化生众生。<a id="a-G5"></a>受身是生。<a id="a-G6"></a>所以者何。<a id="a-G7"></a>顿得眼等诸根故。<a id="a-G8"></a>舍卵胎湿生众生身。<a id="a-G9"></a>是名死。<a id="a-GA"></a>所以者何。<a id="a-GB"></a>有死尸故。<a id="a-GC"></a>舍化生众生身。<a id="a-GD"></a>是名没。<a id="a-GE"></a>所以者何。<a id="a-GF"></a>以无死尸故。<a id="a-GG"></a>尊者和须蜜说曰。<a id="a-GH"></a>入母胎时名生。<a id="a-GI"></a>出胎时名出现。<a id="a-GJ"></a>代谢诸阴是名没。<a id="a-GK"></a>死时阴是名死。<a id="a-GL"></a>尊者佛陀提婆说曰。<a id="a-GM"></a>诸趣中。<a id="a-GN"></a>初受身时名生。<a id="a-GO"></a>已在趣中诸阴名出现。<a id="a-GP"></a>中阴中死。<a id="a-GQ"></a>向生阴中是名没。<a id="a-GR"></a>舍命根时阴是名死。</p>
 </body>
</html>