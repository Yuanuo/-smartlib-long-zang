<!doctype html>
<html id="z3IBVkH14o" data-ver="740">
 <head>
  <meta charset="utf-8">
  <meta author="迦旃延子">
  <meta library="龙藏">
  <meta catalog="小乘论">
  <meta period="北凉">
 </head>
 <body>
  <h1 id="a1">阿毗昙毗婆沙论卷第十八</h1>
  <h2 id="a2">杂揵度人品第三之二</h2>
  <p id="a3">应知有一种缘起法。<a id="a-4"></a>如说云何缘起法。<a id="a-5"></a>谓一切有为法。<a id="a-6"></a>复有二种缘起法。<a id="a-7"></a>所谓因果。<a id="a-8"></a>复有三种缘起法。<a id="a-9"></a>所谓业烦恼体。<a id="a-A"></a>行有是业。<a id="a-B"></a>无明爱取是烦恼。<a id="a-C"></a>余支是体。<a id="a-D"></a>复有四种缘起法。<a id="a-E"></a>所谓无明行生老死。<a id="a-F"></a>现在八支。<a id="a-G"></a>应摄在过去未来四支中。<a id="a-H"></a>现在爱取摄在过去无明中。<a id="a-I"></a>现在有摄在过去行中。<a id="a-J"></a>现在识摄在未来生中。<a id="a-K"></a>现在名色六入触受摄在未来老死中。<a id="a-L"></a>复有五种缘起法。<a id="a-M"></a>所谓爱取有生老死。<a id="a-N"></a>过去现在七支。<a id="a-O"></a>应摄在现在未来五支中。<a id="a-P"></a>过去无明是现在爱取。<a id="a-Q"></a>过去行是现在有。<a id="a-R"></a>现在识是未来生。<a id="a-S"></a>现在名色六入触受是未来老死。<a id="a-T"></a>复有六种缘起法。<a id="a-U"></a>过去因果。<a id="a-V"></a>现在因果。<a id="a-W"></a>未来因果。<a id="a-X"></a>复有七种缘起法。<a id="a-Y"></a>所谓无明行识名色六入触受。<a id="a-Z"></a>诸未来现在五支。<a id="a-a"></a>应摄在过去现在七支中。<a id="a-b"></a>现在爱取是过去无明。<a id="a-c"></a>现在有是过去行。<a id="a-d"></a>未来生是现在识。<a id="a-e"></a>未来老死是现在名色六入触受。<a id="a-f"></a>复有八种缘起法。<a id="a-g"></a>所谓识乃至有。<a id="a-h"></a>过去未来四支。<a id="a-i"></a>应摄在现在八支中。<a id="a-j"></a>过去无明是现在爱取。<a id="a-k"></a>过去行是现在有。<a id="a-l"></a>未来生是现在识。<a id="a-m"></a>未来老死是现在名色六入触受。<a id="a-n"></a>复有九种缘起法。<a id="a-o"></a>如摩诃尼陀那经所说。<a id="a-p"></a>复有十种缘起法。<a id="a-q"></a>如城喻经所说。<a id="a-r"></a>复有十一种缘起法。<a id="a-s"></a>如智种中说。<a id="a-t"></a>复有十二种缘起法。<a id="a-u"></a>如余经处处中说十二有支。</p>
  <p id="av">此十二支缘。<a id="a-w"></a>烦恼为业作缘。<a id="a-x"></a>业为苦作缘。<a id="a-y"></a>苦为苦作缘。<a id="a-z"></a>苦为烦恼作缘。<a id="a-10"></a>烦恼为烦恼作缘。<a id="a-11"></a>烦恼为业作缘。<a id="a-12"></a>业为苦作缘。<a id="a-13"></a>苦为苦作缘。<a id="a-14"></a>如说无明缘行。<a id="a-15"></a>是名烦恼为业作缘。<a id="a-16"></a>行缘识是名业为苦作缘。<a id="a-17"></a>识缘名色乃至触缘受。<a id="a-18"></a>是名苦为苦作缘。<a id="a-19"></a>受缘爱是名苦与烦恼作缘。<a id="a-1A"></a>爱缘取是名烦恼与烦恼作缘。<a id="a-1B"></a>取缘有是名烦恼与业作缘。<a id="a-1C"></a>有缘生是名业与苦作缘。<a id="a-1D"></a>生缘老死是名苦与苦作缘。</p>
  <p id="a1E">此十二支缘。<a id="a-1F"></a>二是相续余是三分。<a id="a-1G"></a>二是相续者识与生。<a id="a-1H"></a>三分者业烦恼体。<a id="a-1I"></a>业者行与有。<a id="a-1J"></a>烦恼者无明爱取。<a id="a-1K"></a>体者谓余支。<a id="a-1L"></a>如业烦恼体。<a id="a-1M"></a>当知三集三道亦如是。</p>
  <p id="a1N">此十二支缘。<a id="a-1O"></a>如树有根有体有花有果。<a id="a-1P"></a>无明行是其根。<a id="a-1Q"></a>识名色六入触受是其体。<a id="a-1R"></a>爱取有是其花。<a id="a-1S"></a>生老死是其果。<a id="a-1T"></a>此十二支缘。<a id="a-1U"></a>或有花有果或无花无果。<a id="a-1V"></a>有花有果者。<a id="a-1W"></a>谓凡夫人学人。<a id="a-1X"></a>无花无果者。<a id="a-1Y"></a>谓阿罗汉。</p>
  <p id="a1Z">问曰此十二支缘。<a id="a-1a"></a>几是刹那几是相续。<a id="a-1b"></a>答曰二是刹那。<a id="a-1c"></a>谓识与生。<a id="a-1d"></a>余是相续。<a id="a-1e"></a>问曰十二支。<a id="a-1f"></a>几是染污几是不染污。<a id="a-1g"></a>答曰。<a id="a-1h"></a>五是染污。<a id="a-1i"></a>谓无明识爱取生。<a id="a-1j"></a>余是染污不染污。<a id="a-1k"></a>评曰此中说时缘起法。<a id="a-1l"></a>应说是染污不染污。<a id="a-1m"></a>如前所说五时。<a id="a-1n"></a>若是心心数法是染污。<a id="a-1o"></a>余染污不染污。</p>
  <p id="a1p">此十二支缘。<a id="a-1q"></a>几在欲界几在色无色界。<a id="a-1r"></a>答曰或有说者。<a id="a-1s"></a>此中唯说欲界网生众生。<a id="a-1t"></a>复有说者。<a id="a-1u"></a>欲界有十二支。<a id="a-1v"></a>色界有十一支除名色时。<a id="a-1w"></a>无色界有十支除名色六入时。<a id="a-1x"></a>色界应作是说识缘六入。<a id="a-1y"></a>无色界应作是说识缘触。<a id="a-1z"></a>评曰应作是说。<a id="a-20"></a>欲界有十二支。<a id="a-21"></a>色无色界亦有十二支。<a id="a-22"></a>问曰如色界无名色。<a id="a-23"></a>无色界无名色六入。<a id="a-24"></a>云何俱有十二支耶。<a id="a-25"></a>答曰如初生色界众生。<a id="a-26"></a>诸根未猛利。<a id="a-27"></a>名名色时。<a id="a-28"></a>无色界虽无色有名。<a id="a-29"></a>虽无色根。<a id="a-2A"></a>而有意根。<a id="a-2B"></a>彼应作是说。<a id="a-2C"></a>识缘名。<a id="a-2D"></a>名缘意入。<a id="a-2E"></a>意入缘触以是义故一切处悉有十二支缘。</p>
  <p id="a2F">相似有支。<a id="a-2G"></a>还令相似有支相续。<a id="a-2H"></a>欲界有支还令欲界有支相续。<a id="a-2I"></a>色无色界亦如是。<a id="a-2J"></a>唯除受时。<a id="a-2K"></a>能令不相似支相续。<a id="a-2L"></a>其事云何。<a id="a-2M"></a>如生欲界中未离欲。<a id="a-2N"></a>起欲界爱取有现在前。<a id="a-2O"></a>造未来生老死。<a id="a-2P"></a>彼现在有一爱一取一有。<a id="a-2Q"></a>未来有一生一老死。<a id="a-2R"></a>离欲界欲。<a id="a-2S"></a>未离初禅欲。<a id="a-2T"></a>起初禅爱取有现在前。<a id="a-2U"></a>造未来生老死。<a id="a-2V"></a>彼现在有二爱二取二有。<a id="a-2W"></a>未来有二生二老死。<a id="a-2X"></a>如是乃至离无所有处欲。<a id="a-2Y"></a>未离非想非非想处欲。<a id="a-2Z"></a>起非想非非想处爱取有现在前。<a id="a-2a"></a>造未来生老死。<a id="a-2b"></a>彼现在有九爱九取九有。<a id="a-2c"></a>未来有九生九老死。<a id="a-2d"></a>彼人从欲界命终。<a id="a-2e"></a>生非想非非想处。<a id="a-2f"></a>彼本曾起非想非非想地。<a id="a-2g"></a>现在爱取是过去无明有是行。<a id="a-2h"></a>未来生是现在识。<a id="a-2i"></a>未来老死。<a id="a-2j"></a>是现在名意触受。<a id="a-2k"></a>诸余地若现在。<a id="a-2l"></a>若未来诸支。<a id="a-2m"></a>彼亦不过去。<a id="a-2n"></a>亦不现在。<a id="a-2o"></a>亦不未来。<a id="a-2p"></a>所以者何。<a id="a-2q"></a>若成就因果则有过去未来现在。<a id="a-2r"></a>以不成就因果故。<a id="a-2s"></a>则无过去未来现在。<a id="a-2t"></a>彼复从非想非非想处命终。<a id="a-2u"></a>生无所有处。<a id="a-2v"></a>本曾起无所有处。<a id="a-2w"></a>现在爱取有。<a id="a-2x"></a>爱取是过去无明。<a id="a-2y"></a>有是过去行。<a id="a-2z"></a>未来生是现在识。<a id="a-30"></a>未来老死是现在名意触受。<a id="a-31"></a>诸余地若现在未来诸支。<a id="a-32"></a>亦不过去未来现在。<a id="a-33"></a>所以者何。<a id="a-34"></a>以成就因果故。<a id="a-35"></a>则有过去未来现在。<a id="a-36"></a>以不成就因果故。<a id="a-37"></a>则无过去未来现在。<a id="a-38"></a>从无所有处命终。<a id="a-39"></a>乃至生欲界中。<a id="a-3A"></a>本曾起欲界爱取有现在前。<a id="a-3B"></a>爱取是过去无明。<a id="a-3C"></a>有是过去行。<a id="a-3D"></a>未来生是现在识。<a id="a-3E"></a>未来老死是现在名色六入触受。<a id="a-3F"></a>诸余地支若现在未来。<a id="a-3G"></a>非过去未来现在。<a id="a-3H"></a>所以者何。<a id="a-3I"></a>若成就因果。<a id="a-3J"></a>则有过去未来现在。<a id="a-3K"></a>若不成就因果。<a id="a-3L"></a>则无过去未来现在。<a id="a-3M"></a>生欲界中。<a id="a-3N"></a>能造业增长。<a id="a-3O"></a>诸有无明现在时。<a id="a-3P"></a>现在有一支即无明也。<a id="a-3Q"></a>余支在未来。<a id="a-3R"></a>无明时造诸行。<a id="a-3S"></a>现在有二支谓无明行。<a id="a-3T"></a>十在未来。<a id="a-3U"></a>从行时至识时。<a id="a-3V"></a>一在现在谓识也。<a id="a-3W"></a>二在过去谓无明行。<a id="a-3X"></a>余支在未来。<a id="a-3Y"></a>乃至从取时至有时。<a id="a-3Z"></a>二支在过去谓无明行。<a id="a-3a"></a>二支在未来谓生老死。<a id="a-3b"></a>八在现在识乃至有。<a id="a-3c"></a>尊者富那奢重明此义。<a id="a-3d"></a>若无明行在现在。<a id="a-3e"></a>当知十支在未来。<a id="a-3f"></a>八在次生中。<a id="a-3g"></a>谓识乃至有。<a id="a-3h"></a>二在第三生谓生老死。<a id="a-3i"></a>若生老死现在前。<a id="a-3j"></a>十支在过去。<a id="a-3k"></a>八支在次前生中谓识乃至有。<a id="a-3l"></a>二在前第三生谓无明行。<a id="a-3m"></a>若八现在前。<a id="a-3n"></a>二在过去谓无明行。<a id="a-3o"></a>二在未来谓生老死。<a id="a-3p"></a>佛经中处处说因缘法。<a id="a-3q"></a>或时说因。<a id="a-3r"></a>或时说果。<a id="a-3s"></a>或时说因果。<a id="a-3t"></a>为谁说因。<a id="a-3u"></a>为谁说果为谁俱说。<a id="a-3v"></a>答曰受化众生凡有三种。<a id="a-3w"></a>有上中下根。<a id="a-3x"></a>为上根者说因。<a id="a-3y"></a>为中根者说因果。<a id="a-3z"></a>为下根者说果。<a id="a-40"></a>复有众生。<a id="a-41"></a>初学已学久学应随为说。<a id="a-42"></a>或有众生。<a id="a-43"></a>于因中果中因果中愚。<a id="a-44"></a>若于因中愚者为说因。<a id="a-45"></a>果中愚者为说果。<a id="a-46"></a>因果中愚者为说因果。<a id="a-47"></a>问曰若为下根众生说缘起果。<a id="a-48"></a>菩萨于一切众生中其根最胜。<a id="a-49"></a>以何等故观缘起果。<a id="a-4A"></a>答曰或有说者。<a id="a-4B"></a>彼随顺观法故。<a id="a-4C"></a>所以者何。<a id="a-4D"></a>菩萨见老病死作是思惟。<a id="a-4E"></a>此老病死何缘而有皆由有生。<a id="a-4F"></a>乃至广说。<a id="a-4G"></a>复有说者。<a id="a-4H"></a>菩萨见老病死厌世出家。<a id="a-4I"></a>既出家已随其本心观生老死。<a id="a-4J"></a>复有说者。<a id="a-4K"></a>随顺得正决定故菩萨得正决定时先观于果。<a id="a-4L"></a>何况未得正决定不先观也。<a id="a-4M"></a>复有说者。<a id="a-4N"></a>如先所说。<a id="a-4O"></a>为初学者说果。<a id="a-4P"></a>菩萨于最后生名为初学。<a id="a-4Q"></a>虽曾无数劫观因缘法。<a id="a-4R"></a>后若观时还从本始。<a id="a-4S"></a>如人先虽数数上树。<a id="a-4T"></a>后若上时还从根上。<a id="a-4U"></a>彼亦如是。<a id="a-4V"></a>复有说者。<a id="a-4W"></a>欲烧增长有树使无余故。<a id="a-4X"></a>如人以火先烧树端至根乃止。<a id="a-4Y"></a>彼亦如是。<a id="a-4Z"></a>尊者波奢说曰。<a id="a-4a"></a>不以菩萨观因缘果故名为下根。<a id="a-4b"></a>然有二种人。<a id="a-4c"></a>有随见行有随爱行。<a id="a-4d"></a>若随见行者。<a id="a-4e"></a>依空三昧得正决定观缘起因。<a id="a-4f"></a>随爱行者。<a id="a-4g"></a>依无愿三昧得正决定观缘起果。<a id="a-4h"></a>菩萨虽随爱行。<a id="a-4i"></a>能依空三昧得正决定观缘起果。<a id="a-4j"></a>菩萨厌老病死苦。<a id="a-4k"></a>于诸生死不生欲乐。<a id="a-4l"></a>问曰何故菩萨不观无明行耶。<a id="a-4m"></a>答曰或有说者。<a id="a-4n"></a>先已广略观故。<a id="a-4o"></a>观爱取时即是观无明。<a id="a-4p"></a>观有时即是观行。<a id="a-4q"></a>以是事故名先已观。<a id="a-4r"></a>乃至广说。<a id="a-4s"></a>问曰若然者。<a id="a-4t"></a>观老死时即是观名色六入触受。<a id="a-4u"></a>观生时即是观识。<a id="a-4v"></a>何以复更观耶。<a id="a-4w"></a>答曰先是略观后是广观。<a id="a-4x"></a>先不分别后是分别。<a id="a-4y"></a>问曰若然者。<a id="a-4z"></a>识无广略何以重观耶。<a id="a-50"></a>答曰虽无广略。<a id="a-51"></a>菩萨畏于生故是以重观。<a id="a-52"></a>所以者何菩萨厌老病死。<a id="a-53"></a>推求其本。<a id="a-54"></a>此老病死由何而有。<a id="a-55"></a>知从相续识生。<a id="a-56"></a>谁造相续识知从业而得。<a id="a-57"></a>业从谁起知从烦恼起。<a id="a-58"></a>烦恼为何所依知依于体。<a id="a-59"></a>彼复更思惟。<a id="a-5A"></a>谁造此体知从相续识生。<a id="a-5B"></a>菩萨于是念。<a id="a-5C"></a>从相续识造一切过患。<a id="a-5D"></a>以是事故重观于识不观于行。<a id="a-5E"></a>以行无广略义故齐识而止。<a id="a-5F"></a>问曰若然者。<a id="a-5G"></a>无明有广略义。<a id="a-5H"></a>何以不观耶。<a id="a-5I"></a>答曰以行无广略义故是以不观。<a id="a-5J"></a>不可舍行复观无明。<a id="a-5K"></a>何以故。<a id="a-5L"></a>观缘起法应从次第。<a id="a-5M"></a>不应越次。<a id="a-5N"></a>复有说者。<a id="a-5O"></a>菩萨观有缘生时。<a id="a-5P"></a>即是观业名色。<a id="a-5Q"></a>若观行缘识亦是观业名色。<a id="a-5R"></a>如此则是无差别观。<a id="a-5S"></a>复非是观报名色。<a id="a-5T"></a>若观名色缘识。<a id="a-5U"></a>则是观报名色。<a id="a-5V"></a>复有说者。<a id="a-5W"></a>若观有缘生时。<a id="a-5X"></a>是名观远缘法。<a id="a-5Y"></a>若观行缘识。<a id="a-5Z"></a>亦是观远缘法。<a id="a-5a"></a>如此则是无差别观。<a id="a-5b"></a>复非是观近缘法。<a id="a-5c"></a>若观名色缘识则是观近缘法。<a id="a-5d"></a>如近远。<a id="a-5e"></a>此身他身当知亦如是。<a id="a-5f"></a>复有说者。<a id="a-5g"></a>若观有缘生则是观前生缘法。<a id="a-5h"></a>若观行缘识亦是观前生缘法。<a id="a-5i"></a>复非是观共生缘法。<a id="a-5j"></a>若观名色缘识则观共生缘法。<a id="a-5k"></a>复有说者。<a id="a-5l"></a>识从二缘生谓远缘生伴侣生。<a id="a-5m"></a>若观有缘生是则观远缘。<a id="a-5n"></a>若观行缘识亦是观远缘。<a id="a-5o"></a>如此则是无差别观。<a id="a-5p"></a>复非是观伴缘法。<a id="a-5q"></a>若观名色缘识是则观伴缘法。<a id="a-5r"></a>复有说者。<a id="a-5s"></a>欲离无穷过故。<a id="a-5t"></a>菩萨观老死时。<a id="a-5u"></a>即观此身名色六入触受。<a id="a-5v"></a>观生时即观此身相续识。<a id="a-5w"></a>若观名色六入触受。<a id="a-5x"></a>即观第二生中老死。<a id="a-5y"></a>若观识时即观第二身生。<a id="a-5z"></a>若观无明行即是观第三世。<a id="a-60"></a>亦可观第四世。<a id="a-61"></a>如是转转便为无穷。<a id="a-62"></a>欲离如是过故不观无明行。<a id="a-63"></a>问曰以何等故。<a id="a-64"></a>菩萨于起作分中观十支。<a id="a-65"></a>寂灭分中观十二支耶。<a id="a-66"></a>答曰菩萨憎恶起作爱乐寂灭。<a id="a-67"></a>是故于起作分中观十。<a id="a-68"></a>寂灭分中观于十二。<a id="a-69"></a>如说比丘我于是识心便转还。<a id="a-6A"></a>问曰以何等故。<a id="a-6B"></a>菩萨于识心中便转还耶。<a id="a-6C"></a>尊者波奢说曰。<a id="a-6D"></a>识住所依。<a id="a-6E"></a>何等是识所依所谓名色。<a id="a-6F"></a>以名色未断故齐识而还。<a id="a-6G"></a>复有说者。<a id="a-6H"></a>以缘还故名为转还。<a id="a-6I"></a>如说识缘名色。<a id="a-6J"></a>亦说名色缘识。<a id="a-6K"></a>以识是名色缘故。<a id="a-6L"></a>说于缘转还。<a id="a-6M"></a>复有说者。<a id="a-6N"></a>以此二法展转相缘故。<a id="a-6O"></a>名于缘转还。<a id="a-6P"></a>复有说者。<a id="a-6Q"></a>如步屈虫乘草而行。<a id="a-6R"></a>先安前足得移后足。<a id="a-6S"></a>若至草端无安足处而便转还。<a id="a-6T"></a>彼亦如是。<a id="a-6U"></a>复有说者。<a id="a-6V"></a>菩萨厌老病死。<a id="a-6W"></a>求其原本何由而有。<a id="a-6X"></a>知从相续识生。<a id="a-6Y"></a>乃至知烦恼依体推体。<a id="a-6Z"></a>复依何而有知从相续识生。<a id="a-6a"></a>作是思惟一切众患皆从此生。<a id="a-6b"></a>若观识缘名色。<a id="a-6c"></a>即观此身相续识。<a id="a-6d"></a>若观名色缘识。<a id="a-6e"></a>即观过去身相续识。<a id="a-6f"></a>以是事故尊者富那奢所说。<a id="a-6g"></a>义便为明了。<a id="a-6h"></a>若生老死二支现在时。<a id="a-6i"></a>十支在过去。<a id="a-6j"></a>八支在次前生中。<a id="a-6k"></a>二支在前第三生中。<a id="a-6l"></a>若观此生过去相续识过患。<a id="a-6m"></a>未来相续识亦如是。<a id="a-6n"></a>故于识心便转还。<a id="a-6o"></a>佛经处处说缘起法。<a id="a-6p"></a>喻如灯如火聚如城。<a id="a-6q"></a>问曰以何等故佛经说缘起法。<a id="a-6r"></a>如灯乃至如城。<a id="a-6s"></a>答曰有人以灯喻缘起法而得明了者。<a id="a-6t"></a>佛说如灯。<a id="a-6u"></a>若以火聚城喻得分明者。<a id="a-6v"></a>佛说如火聚如城。<a id="a-6w"></a>复有说者。<a id="a-6x"></a>或有众生于爱取中。<a id="a-6y"></a>有少分在者。<a id="a-6z"></a>有中分在者。<a id="a-70"></a>有上分在者。<a id="a-71"></a>若少分在者说犹如灯。<a id="a-72"></a>中分在者说犹如火聚。<a id="a-73"></a>上分在者说犹如城。</p>
  <p id="a74">如佛经说无明缘行。<a id="a-75"></a>乃至广说。<a id="a-76"></a>问曰何故作此论。<a id="a-77"></a>答曰。<a id="a-78"></a>欲令疑者得决定故。<a id="a-79"></a>所以者何。<a id="a-7A"></a>行与有体俱是业。<a id="a-7B"></a>人谓是一。<a id="a-7C"></a>今欲说其所以及差别相故作此论。</p>
  <p id="a7D">云何无明缘行。<a id="a-7E"></a>答曰为显示分明施设解说诸业相故。<a id="a-7F"></a>若于余生中作业。<a id="a-7G"></a>亦令增长彼业报。<a id="a-7H"></a>今得此身。<a id="a-7I"></a>彼业此生中俱受报。<a id="a-7J"></a>是名无明缘行。<a id="a-7K"></a>问曰作与增长有何差别。<a id="a-7L"></a>答曰或有说者。<a id="a-7M"></a>无有差别。<a id="a-7N"></a>所以者何。<a id="a-7O"></a>作即增长增长即作故。<a id="a-7P"></a>复有说者。<a id="a-7Q"></a>应有差别。<a id="a-7R"></a>所以者何。<a id="a-7S"></a>或有以一恶行故堕于恶道。<a id="a-7T"></a>或有以三恶行故堕于恶道。<a id="a-7U"></a>若作一恶行应堕地狱。<a id="a-7V"></a>方便时止。<a id="a-7W"></a>是名为作不名增长。<a id="a-7X"></a>若此行成满。<a id="a-7Y"></a>亦名为作亦名增长。<a id="a-7Z"></a>以三恶行应堕地狱。<a id="a-7a"></a>若作一行二行。<a id="a-7b"></a>是名为作不名增长。<a id="a-7c"></a>若作三行满足。<a id="a-7d"></a>亦名为作亦名增长。<a id="a-7e"></a>善行生人天当知亦如是。<a id="a-7f"></a>复有说者。<a id="a-7g"></a>若作一无间业应堕地狱。<a id="a-7h"></a>若方便时止。<a id="a-7i"></a>是名为作不名增长。<a id="a-7j"></a>若此业成满。<a id="a-7k"></a>亦名为作亦名增长。<a id="a-7l"></a>若作五无间业应堕地狱。<a id="a-7m"></a>若作一二三四。<a id="a-7n"></a>是名为作不名增长。<a id="a-7o"></a>若具作五无间业。<a id="a-7p"></a>是名为作亦名增长。<a id="a-7q"></a>十恶堕恶道十善生人天说亦如是。<a id="a-7r"></a>复有说者。<a id="a-7s"></a>或以一善业得生人中。<a id="a-7t"></a>或以多善业得生人中。<a id="a-7u"></a>如菩萨以三十二百福故得最后边身。<a id="a-7v"></a>若作三十一百福时。<a id="a-7w"></a>是名为作不名增长。<a id="a-7x"></a>若具三十二百福。<a id="a-7y"></a>是名为作亦名增长。<a id="a-7z"></a>复有说者。<a id="a-80"></a>业有二种。<a id="a-81"></a>有决定有不决定。<a id="a-82"></a>若作不决定业者。<a id="a-83"></a>是名为作不名增长。<a id="a-84"></a>若作决定业者。<a id="a-85"></a>是名为作亦名增长。<a id="a-86"></a>如是必生报。<a id="a-87"></a>必不生报。<a id="a-88"></a>现报生报后报不定报。<a id="a-89"></a>当知亦如是。<a id="a-8A"></a>复有说者业有二种。<a id="a-8B"></a>有方便业。<a id="a-8C"></a>无方便业。<a id="a-8D"></a>有方便业有作有增长。<a id="a-8E"></a>无方便业有作无增长。<a id="a-8F"></a>如是故作不故作。<a id="a-8G"></a>有先思而作。<a id="a-8H"></a>有不思而作。<a id="a-8I"></a>当知亦如是。<a id="a-8J"></a>复有说者。<a id="a-8K"></a>业或有是造非满。<a id="a-8L"></a>或是满非造。<a id="a-8M"></a>或是造是满。<a id="a-8N"></a>若是造是满。<a id="a-8O"></a>是名为作亦名增长。<a id="a-8P"></a>余者名作不名增长。<a id="a-8Q"></a>复有说者。<a id="a-8R"></a>若业不善得恶道果。<a id="a-8S"></a>若业不善得人天果。<a id="a-8T"></a>不善得恶道果者。<a id="a-8U"></a>是名为作亦名增长。<a id="a-8V"></a>不善得人天果者。<a id="a-8W"></a>是名为作不名增长。<a id="a-8X"></a>复有说者不善业。<a id="a-8Y"></a>或有心坏方便不坏。<a id="a-8Z"></a>有方便坏心不坏。<a id="a-8a"></a>有心坏方便坏。<a id="a-8b"></a>若心坏方便坏者。<a id="a-8c"></a>是名为作亦名增长。<a id="a-8d"></a>余者名作不名增长。<a id="a-8e"></a>复有说者。<a id="a-8f"></a>有善心具足方便不具足有方便具足善心不具足。<a id="a-8g"></a>有善心具足方便具足。<a id="a-8h"></a>善心具足方便具足者。<a id="a-8i"></a>是名为作亦名增长。<a id="a-8j"></a>余者名作不名增长。<a id="a-8k"></a>复有说者。<a id="a-8l"></a>不善业有坏戒不坏见。<a id="a-8m"></a>有坏见不坏戒。<a id="a-8n"></a>有坏戒坏见。<a id="a-8o"></a>坏戒坏见者。<a id="a-8p"></a>是名为作亦名增长。<a id="a-8q"></a>余者名作不名增长。<a id="a-8r"></a>如是善业使戒具足见具足说亦如是。<a id="a-8s"></a>复有说者。<a id="a-8t"></a>有善业以善业为眷属。<a id="a-8u"></a>有善业以不善业为眷属。<a id="a-8v"></a>善业以善业为眷属者。<a id="a-8w"></a>是名为作亦名增长。<a id="a-8x"></a>善业以不善业为眷属者。<a id="a-8y"></a>是名为作不名增长。<a id="a-8z"></a>若说不善。<a id="a-90"></a>与上相违。<a id="a-91"></a>复有说者。<a id="a-92"></a>作不善业。<a id="a-93"></a>不舍不咄。<a id="a-94"></a>不诃责。<a id="a-95"></a>不依对治。<a id="a-96"></a>是名为作亦名增长。<a id="a-97"></a>作不善业。<a id="a-98"></a>舍咄诃责依对治。<a id="a-99"></a>是名为作不名增长。<a id="a-9A"></a>复有说者。<a id="a-9B"></a>有作善业常生忆念。<a id="a-9C"></a>有作善业不生忆念。<a id="a-9D"></a>常生忆念者。<a id="a-9E"></a>是名为作亦名增长。<a id="a-9F"></a>不生忆念者。<a id="a-9G"></a>是名为作不名增长。<a id="a-9H"></a>复有说者。<a id="a-9I"></a>若作不善业不悔。<a id="a-9J"></a>是名为作亦名增长。<a id="a-9K"></a>若作不善业悔。<a id="a-9L"></a>是名为作不名增长。<a id="a-9M"></a>如是见过不见过。<a id="a-9N"></a>犯恶向他说罪还如法行。<a id="a-9O"></a>犯恶不向他说罪不如法行。<a id="a-9P"></a>说亦如是。<a id="a-9Q"></a>复有说者。<a id="a-9R"></a>若作恶知有报。<a id="a-9S"></a>是名为作不名增长。<a id="a-9T"></a>若作恶不知有报。<a id="a-9U"></a>是名为作亦名增长。<a id="a-9V"></a>复有说者。<a id="a-9W"></a>若数数作业不随喜。<a id="a-9X"></a>是名为作不名增长。<a id="a-9Y"></a>若数数作业随喜。<a id="a-9Z"></a>是名为作亦名增长。<a id="a-9a"></a>复有说者。<a id="a-9b"></a>若作善行于此身中。<a id="a-9c"></a>数生善心。<a id="a-9d"></a>是名为作亦名增长。<a id="a-9e"></a>若作善行。<a id="a-9f"></a>不数生善心。<a id="a-9g"></a>是名为作不名增长。<a id="a-9h"></a>作不善行。<a id="a-9i"></a>说亦如是。<a id="a-9j"></a>复有说者。<a id="a-9k"></a>若作业都竟。<a id="a-9l"></a>如作房舍一切都竟。<a id="a-9m"></a>是名为作亦名增长。<a id="a-9n"></a>若作业不竟。<a id="a-9o"></a>是名为作不名增长。<a id="a-9p"></a>复有说者。<a id="a-9q"></a>若作业为同行人所称誉者。<a id="a-9r"></a>是名为作亦名增长。<a id="a-9s"></a>不者名作不名增长。<a id="a-9t"></a>复有说者。<a id="a-9u"></a>若作和合行得和合果。<a id="a-9v"></a>是名为作亦名增长。<a id="a-9w"></a>若作和合行不得和合果者。<a id="a-9x"></a>是名为作不名增长。<a id="a-9y"></a>和合如作。<a id="a-9z"></a>十善行具足。<a id="a-A0"></a>得人天果。<a id="a-A1"></a>复有说者。<a id="a-A2"></a>若善业决定回向者。<a id="a-A3"></a>是名为作亦名增长。<a id="a-A4"></a>若善业不决定回向者。<a id="a-A5"></a>是名为作不名增长。<a id="a-A6"></a>不善业决定回向亦如是。<a id="a-A7"></a>复有说者。<a id="a-A8"></a>善业为烦恼所覆者。<a id="a-A9"></a>是名为作不名增长。<a id="a-AA"></a>不为烦恼所覆者。<a id="a-AB"></a>是名为作亦名增长。<a id="a-AC"></a>不善业不为善业所覆。<a id="a-AD"></a>是名为作亦名增长。<a id="a-AE"></a>为善业所覆。<a id="a-AF"></a>是名为作不名增长。<a id="a-AG"></a>作与增长。<a id="a-AH"></a>是名差别。<a id="a-AI"></a>若业报今得此有。<a id="a-AJ"></a>是名无明缘行。<a id="a-AK"></a>诸过去如是等业。<a id="a-AL"></a>当知尽摄在行分中。<a id="a-AM"></a>云何取缘有。<a id="a-AN"></a>若于此作业。<a id="a-AO"></a>亦令增长。<a id="a-AP"></a>彼业报使。<a id="a-AQ"></a>未来有相续。<a id="a-AR"></a>诸未来如是等业。<a id="a-AS"></a>当知尽摄在有分中。<a id="a-AT"></a>问曰以何等故。<a id="a-AU"></a>过去业说名为行。<a id="a-AV"></a>现在业说名为有耶。<a id="a-AW"></a>答曰以过去业已消已用已作已与果无势力报已熟。<a id="a-AX"></a>犹如粪扫弃于空地。<a id="a-AY"></a>更不能生报果。<a id="a-AZ"></a>以是事故说名为行。<a id="a-Aa"></a>与上相违说名为有。<a id="a-Ab"></a>问曰无明缘行。<a id="a-Ac"></a>取缘有。<a id="a-Ad"></a>有何差别。<a id="a-Ae"></a>答曰已说差别。<a id="a-Af"></a>此是过去。<a id="a-Ag"></a>此是现在。<a id="a-Ah"></a>此是已与果。<a id="a-Ai"></a>此是未与果。<a id="a-Aj"></a>此是故业。<a id="a-Ak"></a>此是新业。<a id="a-Al"></a>问曰如汝所说可尔。<a id="a-Am"></a>应当说缘差别相。<a id="a-An"></a>答曰无明缘行。<a id="a-Ao"></a>为显示业。<a id="a-Ap"></a>广说如上。<a id="a-Aq"></a>彼业缘世尊说是一结。<a id="a-Ar"></a>谓无明结也。<a id="a-As"></a>取缘有者。<a id="a-At"></a>若于此作业。<a id="a-Au"></a>乃至广说。<a id="a-Av"></a>彼业缘世尊说。<a id="a-Aw"></a>是一切结。<a id="a-Ax"></a>所谓诸取。<a id="a-Ay"></a>问曰何故过去业缘说是无明。<a id="a-Az"></a>现在业缘说是一切结。<a id="a-B0"></a>答曰诸过去世不现见故。<a id="a-B1"></a>云何为诸趣。<a id="a-B2"></a>答曰所谓趣生方时所为方便起处身缘起者。<a id="a-B3"></a>不知本在何趣造。<a id="a-B4"></a>今有业生者。<a id="a-B5"></a>不知于何生造。<a id="a-B6"></a>今有业方者。<a id="a-B7"></a>不知在何方造。<a id="a-B8"></a>今有业时者。<a id="a-B9"></a>不知于何时造。<a id="a-BA"></a>今有业所为者。<a id="a-BB"></a>不知为是杀生为是打缚乃至为是无义言造。<a id="a-BC"></a>今有业方便者。<a id="a-BD"></a>不知为于众生数为于非众生数作方便造。<a id="a-BE"></a>今有业起处者。<a id="a-BF"></a>为是贪欲嗔恚愚痴处造。<a id="a-BG"></a>今有业身者。<a id="a-BH"></a>不知为是男女身造。<a id="a-BI"></a>今有业缘者。<a id="a-BJ"></a>不知为缘过去未来现在为缘色声香味触造。<a id="a-BK"></a>今有业如是。<a id="a-BL"></a>过去世不现见故。<a id="a-BM"></a>说行缘是无明现在世。<a id="a-BN"></a>如上所说趣。<a id="a-BO"></a>乃至缘尽是现见。<a id="a-BP"></a>是故彼业说缘是一切结。<a id="a-BQ"></a>复有说者。<a id="a-BR"></a>过去无明缘行。<a id="a-BS"></a>是已作方便。<a id="a-BT"></a>是已与果不猛利。<a id="a-BU"></a>不猛利故说是无明。<a id="a-BV"></a>取缘有。<a id="a-BW"></a>是现在业。<a id="a-BX"></a>不已作方便。<a id="a-BY"></a>未与果性是猛利。<a id="a-BZ"></a>以猛利故说是取。<a id="a-Ba"></a>复有说者过去业。<a id="a-Bb"></a>不知为从贪生为从嗔生为从痴生。<a id="a-Bc"></a>自身他身无现见者。<a id="a-Bd"></a>然烦恼相应共有法中。<a id="a-Be"></a>尽有无明。<a id="a-Bf"></a>是故说是无明。<a id="a-Bg"></a>现在业自身他身。<a id="a-Bh"></a>俱可现见。<a id="a-Bi"></a>亦可知从贪恚痴及余烦恼生。<a id="a-Bj"></a>是故说一切结。<a id="a-Bk"></a>问曰诸阿罗汉所有业。<a id="a-Bl"></a>为是无明缘行。<a id="a-Bm"></a>为是取缘有耶。<a id="a-Bn"></a>答曰非是无明缘行。<a id="a-Bo"></a>亦非取缘有。<a id="a-Bp"></a>所以者何。<a id="a-Bq"></a>以不从无明生亦不从取生。<a id="a-Br"></a>虽然已与果报已熟。<a id="a-Bs"></a>当知尽摄在行分中。<a id="a-Bt"></a>若未与果报未熟。<a id="a-Bu"></a>当知此业摄在有分中。<a id="a-Bv"></a>已离有支不在有支中。</p>
 </body>
</html>