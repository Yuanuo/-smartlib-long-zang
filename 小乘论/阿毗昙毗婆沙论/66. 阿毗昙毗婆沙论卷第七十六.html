<!doctype html>
<html id="z3IBVnw15Z" data-ver="1098">
 <head>
  <meta charset="utf-8">
  <meta author="迦旃延子">
  <meta library="龙藏">
  <meta catalog="小乘论">
  <meta period="北凉">
 </head>
 <body>
  <h1 id="a1">阿毗昙毗婆沙论卷第七十六</h1>
  <h2 id="a2">智犍度他心智品第二之二</h2>
  <p id="a3">问曰。<a id="a-4"></a>念前世智。<a id="a-5"></a>为念曾所更事。<a id="a-6"></a>为念未曾所更事耶。<a id="a-7"></a>答曰。<a id="a-8"></a>念曾所更事。<a id="a-9"></a>问曰。<a id="a-A"></a>若然者则无念生净居天者。<a id="a-B"></a>所以者何。<a id="a-C"></a>无有曾生净居天者。<a id="a-D"></a>答曰。<a id="a-E"></a>曾更有二种。<a id="a-F"></a>谓若见若闻。<a id="a-G"></a>净居天处。<a id="a-H"></a>虽不曾见。<a id="a-I"></a>而得曾闻。</p>
  <p id="aJ">问曰。<a id="a-K"></a>为因欲界生此智耶。<a id="a-L"></a>为因色界生此智耶。<a id="a-M"></a>答曰。<a id="a-N"></a>亦因欲界。<a id="a-O"></a>亦因色界。<a id="a-P"></a>或有因欲界作方便。<a id="a-Q"></a>于色界得满足。<a id="a-R"></a>或有因色界作方便。<a id="a-S"></a>于欲界得满足。<a id="a-T"></a>或有因欲界作方便。<a id="a-U"></a>于欲界得满足。<a id="a-V"></a>或有因色界作方便。<a id="a-W"></a>于色界得满足。<a id="a-X"></a>因欲界作方便。<a id="a-Y"></a>于色界得满足者。<a id="a-Z"></a>与恶性难共住。<a id="a-a"></a>众生同在一处。<a id="a-b"></a>作是思惟。<a id="a-c"></a>如此恶性难共住。<a id="a-d"></a>众生必是于欲界命终者。<a id="a-e"></a>观察是时。<a id="a-f"></a>乃是色界命终者。<a id="a-g"></a>因色界作方便。<a id="a-h"></a>于欲界得满足者。<a id="a-i"></a>与善性易可共住。<a id="a-j"></a>众生同在一处。<a id="a-k"></a>作是思惟。<a id="a-l"></a>如此善性。<a id="a-m"></a>易可共住。<a id="a-n"></a>众生必是色界命终者。<a id="a-o"></a>观察是时。<a id="a-p"></a>乃是欲界命终者。<a id="a-q"></a>因欲界作方便。<a id="a-r"></a>于欲界得满足者。<a id="a-s"></a>与恶性难共住。<a id="a-t"></a>众生同在一处。<a id="a-u"></a>作是思惟。<a id="a-v"></a>如此恶性难共住。<a id="a-w"></a>众生必于欲界命终。<a id="a-x"></a>观察是时。<a id="a-y"></a>是欲界命终者。<a id="a-z"></a>因色界作方便。<a id="a-10"></a>于色界得满足者。<a id="a-11"></a>与善性易共住。<a id="a-12"></a>众生同在一处。<a id="a-13"></a>作是思惟。<a id="a-14"></a>如此善性。<a id="a-15"></a>易可共住。<a id="a-16"></a>众生必是色界命终者。<a id="a-17"></a>观察是时。<a id="a-18"></a>是色界命终者。</p>
  <p id="a19">问曰。<a id="a-1A"></a>为观一一世。<a id="a-1B"></a>为观多世耶。<a id="a-1C"></a>答曰。<a id="a-1D"></a>初学时观一一世。<a id="a-1E"></a>满足时观百千万世。<a id="a-1F"></a>世尊初学时。<a id="a-1G"></a>则能观百千万世。<a id="a-1H"></a>问曰。<a id="a-1I"></a>为能舍过百千万世。<a id="a-1J"></a>乃观久远百千万世不耶。<a id="a-1K"></a>答曰。<a id="a-1L"></a>初学则不能。<a id="a-1M"></a>后满足时则能。<a id="a-1N"></a>世尊初学则能舍过百千万世。<a id="a-1O"></a>乃观久远百千万世。<a id="a-1P"></a>问曰。<a id="a-1Q"></a>次第观前世乃至久远。<a id="a-1R"></a>若欲止时。<a id="a-1S"></a>各还次第止耶。<a id="a-1T"></a>为一时止耶。<a id="a-1U"></a>答曰。<a id="a-1V"></a>或有说者还次第止。<a id="a-1W"></a>评曰。<a id="a-1X"></a>应作是说。<a id="a-1Y"></a>随意而观。<a id="a-1Z"></a>亦随意而止。<a id="a-1a"></a>问曰。<a id="a-1b"></a>次第观前世。<a id="a-1c"></a>经久远时。<a id="a-1d"></a>舍已即能观未来世耶。<a id="a-1e"></a>答曰。<a id="a-1f"></a>佛世尊能非余人。<a id="a-1g"></a>所以者何。<a id="a-1h"></a>佛世尊观前世智。<a id="a-1i"></a>次第能生观未来智。<a id="a-1j"></a>观未来智次第能生观前世智。<a id="a-1k"></a>不以方便一切功德悉现前故。</p>
  <p id="a1l">问曰。<a id="a-1m"></a>于一刹那中。<a id="a-1n"></a>能观几世耶。<a id="a-1o"></a>答曰。<a id="a-1p"></a>一世。<a id="a-1q"></a>何以知之。<a id="a-1r"></a>如毗尼中说。<a id="a-1s"></a>尊者输毗多。<a id="a-1t"></a>作如是说。<a id="a-1u"></a>我一发意顷。<a id="a-1v"></a>能忆念五百世生事。<a id="a-1w"></a>诸比丘皆言。<a id="a-1x"></a>应驱逐之。<a id="a-1y"></a>所以者何。<a id="a-1z"></a>自称得无有是事。<a id="a-20"></a>过人法故。<a id="a-21"></a>佛告诸比丘。<a id="a-22"></a>不应驱逐是比丘。<a id="a-23"></a>所以者何。<a id="a-24"></a>是比丘从无想天来生此间。<a id="a-25"></a>无想天寿。<a id="a-26"></a>经五百劫。<a id="a-27"></a>忆念一生事故。<a id="a-28"></a>言五百世。</p>
  <p id="a29">问曰。<a id="a-2A"></a>于一时顷。<a id="a-2B"></a>能观几趣耶。<a id="a-2C"></a>答曰。<a id="a-2D"></a>或有说者。<a id="a-2E"></a>能观一趣。<a id="a-2F"></a>复有说者。<a id="a-2G"></a>能观二趣。<a id="a-2H"></a>谓地狱趣畜生趣。<a id="a-2I"></a>或畜生饿鬼趣。<a id="a-2J"></a>或畜生天趣。<a id="a-2K"></a>或畜生人趣。<a id="a-2L"></a>若观转轮王时。<a id="a-2M"></a>则忆念三趣。<a id="a-2N"></a>谓人畜生饿鬼趣。<a id="a-2O"></a>人趣者。<a id="a-2P"></a>王及臣属畜生趣者是象马。<a id="a-2Q"></a>饿鬼趣者。<a id="a-2R"></a>是受祭祀鬼神及转轮等诸神。<a id="a-2S"></a>若观顶生王时。<a id="a-2T"></a>则忆念四趣。<a id="a-2U"></a>畜生趣是象马。<a id="a-2V"></a>饿鬼趣是受祭祀神。<a id="a-2W"></a>天趣是帝释及眷属。<a id="a-2X"></a>人趣是顶生及眷属。<a id="a-2Y"></a>无有是处。<a id="a-2Z"></a>以分别故说。<a id="a-2a"></a>若令五趣共在一处者。<a id="a-2b"></a>亦于一时能忆念五趣。</p>
  <p id="a2c">佛经说。<a id="a-2d"></a>常见有三种。<a id="a-2e"></a>有忆念二万劫者。<a id="a-2f"></a>有忆念四万劫者。<a id="a-2g"></a>有忆念六万劫者。<a id="a-2h"></a>问曰。<a id="a-2i"></a>何等常见忆念二万劫事。<a id="a-2j"></a>何等四万劫。<a id="a-2k"></a>何等六万劫耶。<a id="a-2l"></a>答曰。<a id="a-2m"></a>常见者。<a id="a-2n"></a>根有上中下。<a id="a-2o"></a>下者忆念二万劫。<a id="a-2p"></a>中者四万劫。<a id="a-2q"></a>上者六万劫。<a id="a-2r"></a>复次或有忆念火水风劫者。<a id="a-2s"></a>忆念火者二满劫。<a id="a-2t"></a>水者四万劫。<a id="a-2u"></a>风者六万劫。<a id="a-2v"></a>复次或有忆念喜乐舍根坏时。<a id="a-2w"></a>忆念喜根坏者二万劫。<a id="a-2x"></a>乐根四万劫。<a id="a-2y"></a>舍根六万劫。<a id="a-2z"></a>复次或是声闻性。<a id="a-30"></a>或是辟支佛性。<a id="a-31"></a>或是佛性。<a id="a-32"></a>声闻性者忆念二万劫。<a id="a-33"></a>辟支佛性者忆念四万劫。<a id="a-34"></a>佛性者忆念六万劫。</p>
  <p id="a35">若是他心智。<a id="a-36"></a>尽知他心心数法耶。<a id="a-37"></a>答曰。<a id="a-38"></a>或是他心智不知他心心数法。<a id="a-39"></a>乃至广作四句。<a id="a-3A"></a>是知他心智不知他心心数法者。<a id="a-3B"></a>他心智在过去未来。<a id="a-3C"></a>有如是相。<a id="a-3D"></a>不知他心心数法。<a id="a-3E"></a>所以者何。<a id="a-3F"></a>过去者所作已竟。<a id="a-3G"></a>未来者未有所作。<a id="a-3H"></a>是知他心心数法非他心智者。<a id="a-3I"></a>犹如有一。<a id="a-3J"></a>若以相知。<a id="a-3K"></a>若闻其说。<a id="a-3L"></a>若生处得。<a id="a-3M"></a>如是智故能知。<a id="a-3N"></a>问曰。<a id="a-3O"></a>谁能以相知耶。<a id="a-3P"></a>答曰。<a id="a-3Q"></a>人能。<a id="a-3R"></a>曾闻。<a id="a-3S"></a>跋难陀释子。<a id="a-3T"></a>至一优婆塞家。<a id="a-3U"></a>其家门边。<a id="a-3V"></a>系一驳犊。<a id="a-3W"></a>时跋难陀释子。<a id="a-3X"></a>语优婆塞言。<a id="a-3Y"></a>汝家门边所系犊子。<a id="a-3Z"></a>其色斑驳。<a id="a-3a"></a>若以其皮。<a id="a-3b"></a>作敷具者好。<a id="a-3c"></a>时优婆塞。<a id="a-3d"></a>作是思惟。<a id="a-3e"></a>是比丘。<a id="a-3f"></a>欲得是犊子皮。<a id="a-3g"></a>以为敷具。<a id="a-3h"></a>即便杀犊。<a id="a-3i"></a>以皮与之。<a id="a-3j"></a>时跋难陀释子。<a id="a-3k"></a>持其犊皮。<a id="a-3l"></a>往诣祇洹。<a id="a-3m"></a>犊母呜呼而随逐之。<a id="a-3n"></a>如是等名以相知。<a id="a-3o"></a>谁闻说能知耶。<a id="a-3p"></a>曾闻。<a id="a-3q"></a>有一居士。<a id="a-3r"></a>着新衣服。<a id="a-3s"></a>诣祇洹精舍。<a id="a-3t"></a>跋难陀释子。<a id="a-3u"></a>见已而语之言。<a id="a-3v"></a>善哉居士。<a id="a-3w"></a>汝所著衣中。<a id="a-3x"></a>作僧伽梨郁多罗僧安陀会若敷具。<a id="a-3y"></a>是时居士。<a id="a-3z"></a>作是思惟。<a id="a-40"></a>是比丘欲得我衣。<a id="a-41"></a>即便与之。<a id="a-42"></a>复有说者。<a id="a-43"></a>闻说能知。<a id="a-44"></a>即是以相知。<a id="a-45"></a>经文应如是说。<a id="a-46"></a>若以相知。<a id="a-47"></a>若卜筮知他心心数法。<a id="a-48"></a>以相知者。<a id="a-49"></a>如先说。<a id="a-4A"></a>卜筮知者。<a id="a-4B"></a>如诸外道。<a id="a-4C"></a>或以指卦。<a id="a-4D"></a>或触衣物。<a id="a-4E"></a>若以算术。<a id="a-4F"></a>若逆取相。<a id="a-4G"></a>便能知他心心数法。<a id="a-4H"></a>谁有生处得智耶。<a id="a-4I"></a>答曰。<a id="a-4J"></a>地狱众生。<a id="a-4K"></a>然无定名者。<a id="a-4L"></a>问曰。<a id="a-4M"></a>生处得智。<a id="a-4N"></a>为生时能知中时能知后时能知耶。<a id="a-4O"></a>答曰。<a id="a-4P"></a>初生未受苦知后受苦时。<a id="a-4Q"></a>犹不能知自心。<a id="a-4R"></a>何况他心。<a id="a-4S"></a>为住善心时能知。<a id="a-4T"></a>为住秽污无记心时知耶。<a id="a-4U"></a>答曰。<a id="a-4V"></a>住三种心尽能知。<a id="a-4W"></a>为住意识。<a id="a-4X"></a>为住五识身能知耶。<a id="a-4Y"></a>答曰。<a id="a-4Z"></a>住意识知非五识。<a id="a-4a"></a>为住威仪。<a id="a-4b"></a>为住工巧。<a id="a-4c"></a>为住报心耶。<a id="a-4d"></a>答曰。<a id="a-4e"></a>住威仪心非工巧报心。<a id="a-4f"></a>所以者何。<a id="a-4g"></a>彼众生无工巧故非报心。<a id="a-4h"></a>报心在五识故。<a id="a-4i"></a>畜生中亦有能知他心心数法者。<a id="a-4j"></a>曾闻。<a id="a-4k"></a>有一女人。<a id="a-4l"></a>以儿置一处。<a id="a-4m"></a>有缘余行。<a id="a-4n"></a>时有一狼。<a id="a-4o"></a>取其儿去。<a id="a-4p"></a>时人语言。<a id="a-4q"></a>何故取他儿耶。<a id="a-4r"></a>狼作是言。<a id="a-4s"></a>此儿母常食我子。<a id="a-4t"></a>我今还食其子。<a id="a-4u"></a>若彼能舍怨心。<a id="a-4v"></a>我亦舍之。<a id="a-4w"></a>时人语是女人可舍怨心。<a id="a-4x"></a>女人答言。<a id="a-4y"></a>我今已舍。<a id="a-4z"></a>时狼观女人心。<a id="a-50"></a>不舍其怨。<a id="a-51"></a>而口言舍。<a id="a-52"></a>即杀其儿。<a id="a-53"></a>舍之而去。<a id="a-54"></a>问曰。<a id="a-55"></a>畜生为生时知为中时知为后时知耶。<a id="a-56"></a>答曰。<a id="a-57"></a>三时尽知。<a id="a-58"></a>为住善心染污心不隐没无记心知耶。<a id="a-59"></a>答曰。<a id="a-5A"></a>三种尽知。<a id="a-5B"></a>为住意识为住五识身知耶。<a id="a-5C"></a>答曰。<a id="a-5D"></a>住意识知非五识身。<a id="a-5E"></a>为住威仪工巧报心知耶。<a id="a-5F"></a>答曰。<a id="a-5G"></a>三种尽知。<a id="a-5H"></a>余鬼亦知他心心数法。<a id="a-5I"></a>曾闻。<a id="a-5J"></a>有鬼入一女人身中。<a id="a-5K"></a>咒师问之。<a id="a-5L"></a>何故触恼他女人耶。<a id="a-5M"></a>彼鬼答言。<a id="a-5N"></a>此女人五百世中。<a id="a-5O"></a>与我作怨。<a id="a-5P"></a>常断我命。<a id="a-5Q"></a>我亦断其命。<a id="a-5R"></a>彼若能舍怨心。<a id="a-5S"></a>我亦舍之。<a id="a-5T"></a>时人语是女人。<a id="a-5U"></a>可舍怨心。<a id="a-5V"></a>女人答言。<a id="a-5W"></a>我今已舍。<a id="a-5X"></a>鬼观女心。<a id="a-5Y"></a>虽口言舍怨心不除。<a id="a-5Z"></a>即断其命。<a id="a-5a"></a>舍之而去。<a id="a-5b"></a>问曰。<a id="a-5c"></a>为生时知为中时知为后时知耶。<a id="a-5d"></a>答曰。<a id="a-5e"></a>三时尽知。<a id="a-5f"></a>为住善心染污心不隐没无记心知耶。<a id="a-5g"></a>答曰。<a id="a-5h"></a>三种尽知。<a id="a-5i"></a>为住意识知为住五识知。<a id="a-5j"></a>答曰。<a id="a-5k"></a>住意识知。<a id="a-5l"></a>为住威仪工巧报心知耶。<a id="a-5m"></a>答曰。<a id="a-5n"></a>三种尽知。<a id="a-5o"></a>天中亦有生处得知。<a id="a-5p"></a>能知他心心数法。<a id="a-5q"></a>然无定名。<a id="a-5r"></a>初中后知者。<a id="a-5s"></a>广说如畜生饿鬼趣。<a id="a-5t"></a>余广说。<a id="a-5u"></a>如杂揵度。<a id="a-5v"></a>是知他心智。<a id="a-5w"></a>亦知他心心数法者。<a id="a-5x"></a>若智是修是修果从修生得不失。<a id="a-5y"></a>此智现在前。<a id="a-5z"></a>知欲色界众生心心数法及无漏心心数法。<a id="a-60"></a>非知他心智非知他心心数法者。<a id="a-61"></a>除上尔所事。<a id="a-62"></a>除上尔所事者。<a id="a-63"></a>广如先说。<a id="a-64"></a>行阴作此四句。<a id="a-65"></a>此中尽说过去未来现在他心智及现相智。<a id="a-66"></a>闻他说智生得智。<a id="a-67"></a>作前三句。<a id="a-68"></a>余相应不相应行阴四阴。<a id="a-69"></a>及无为法。<a id="a-6A"></a>作第四句。<a id="a-6B"></a>是名除上尔所事。</p>
  <p id="a6C">若是念前世智。<a id="a-6D"></a>尽知前世无数生耶。<a id="a-6E"></a>乃至广作四句。<a id="a-6F"></a>是念前世智不知前世无数生者。<a id="a-6G"></a>念前世智。<a id="a-6H"></a>在过去未来。<a id="a-6I"></a>有念前世智相而不知前世无数生事。<a id="a-6J"></a>所以者何。<a id="a-6K"></a>过去所作已竟。<a id="a-6L"></a>未来未有所作。<a id="a-6M"></a>知前世无数生非念前世智者。<a id="a-6N"></a>犹如有一。<a id="a-6O"></a>有自性念生智者。<a id="a-6P"></a>有生处得智者。<a id="a-6Q"></a>谁有念生智耶。<a id="a-6R"></a>答曰人有。<a id="a-6S"></a>谁有生处得智耶。<a id="a-6T"></a>答曰。<a id="a-6U"></a>地狱众生。<a id="a-6V"></a>如经说。<a id="a-6W"></a>地狱众生。<a id="a-6X"></a>作如是言。<a id="a-6Y"></a>沙门婆罗门。<a id="a-6Z"></a>见贪欲未来过患故。<a id="a-6a"></a>为我等说法。<a id="a-6b"></a>应当断欲。<a id="a-6c"></a>我等不用其言。<a id="a-6d"></a>以贪欲因缘故。<a id="a-6e"></a>今受苦痛果报。<a id="a-6f"></a>问曰。<a id="a-6g"></a>地狱众生。<a id="a-6h"></a>为初时知为中后知耶。<a id="a-6i"></a>答曰。<a id="a-6j"></a>初时知非中后。<a id="a-6k"></a>若未受苦时则知。<a id="a-6l"></a>已受苦时。<a id="a-6m"></a>次前灭法。<a id="a-6n"></a>犹尚不知。<a id="a-6o"></a>何况久远灭者。<a id="a-6p"></a>余广说如他心智处。<a id="a-6q"></a>畜生亦有生处得智。<a id="a-6r"></a>如经说。<a id="a-6s"></a>汝若是我父都提耶者。<a id="a-6t"></a>可升此座。<a id="a-6u"></a>广说如杂揵度。<a id="a-6v"></a>问曰。<a id="a-6w"></a>为初时知为中后知耶。<a id="a-6x"></a>答曰。<a id="a-6y"></a>初时知中后亦知。<a id="a-6z"></a>广说如他心智处。<a id="a-70"></a>饿鬼亦有生处得智。<a id="a-71"></a>如偈说。</p>
  <p id="a72">我自聚财物　　以法及非法</p>
  <p id="a73">他今受快乐　　而我受苦恼</p>
  <p id="a74">问曰。<a id="a-75"></a>为初时知为中后知耶。<a id="a-76"></a>答曰。<a id="a-77"></a>初中后尽知。<a id="a-78"></a>广说如他心智处。<a id="a-79"></a>天亦有生处得智。<a id="a-7A"></a>如偈说。</p>
  <p id="a7B">今此只陀林　　贤圣僧所居</p>
  <p id="a7C">法王亦在中　　我心大欢喜</p>
  <p id="a7D">问曰。<a id="a-7E"></a>为初时知为中后知耶。<a id="a-7F"></a>答曰。<a id="a-7G"></a>初中后尽知。<a id="a-7H"></a>广说如他心智处。<a id="a-7I"></a>问曰。<a id="a-7J"></a>人中何故无生处得智耶。<a id="a-7K"></a>答曰。<a id="a-7L"></a>非其因故。<a id="a-7M"></a>广说如上。<a id="a-7N"></a>复次为念生智所覆蔽故。<a id="a-7O"></a>复次人中虽无生处得智。<a id="a-7P"></a>而有胜妙念前世智愿智。<a id="a-7Q"></a>是念前世智亦知前世无数生者。<a id="a-7R"></a>若智是修是修果从修生得不失。<a id="a-7S"></a>以此智念前世无数生。<a id="a-7T"></a>有如是相貌。<a id="a-7U"></a>非念前世智亦非念前世无数生者。<a id="a-7V"></a>除上尔所事。<a id="a-7W"></a>除上尔所事。<a id="a-7X"></a>广说如上。<a id="a-7Y"></a>此中行阴作四句。<a id="a-7Z"></a>三世念前世智及现在念生智生处得智作前三句。<a id="a-7a"></a>余相应不相应行阴四阴及无为法。<a id="a-7b"></a>作第四句。<a id="a-7c"></a>是名除上尔所事。<a id="a-7d"></a>若是念前世智。<a id="a-7e"></a>亦知过去他人阴界入及心耶。<a id="a-7f"></a>乃至广作四句。<a id="a-7g"></a>初句者。<a id="a-7h"></a>是自缘念前世智。<a id="a-7i"></a>第二句者。<a id="a-7j"></a>是愿智方便缘他者。<a id="a-7k"></a>第三句者。<a id="a-7l"></a>是缘他念前世智。<a id="a-7m"></a>第四句者。<a id="a-7n"></a>是愿智方便自缘者。<a id="a-7o"></a>此四句是略毗婆沙。<a id="a-7p"></a>是念前世智。<a id="a-7q"></a>不知过去他人阴界入及心者。<a id="a-7r"></a>若智是修是修果从修生得不失。<a id="a-7s"></a>以此智念前世。<a id="a-7t"></a>生自阴界入及心。<a id="a-7u"></a>是说自缘念前世智。<a id="a-7v"></a>知过去他人阴界入及心。<a id="a-7w"></a>非念前世智者。<a id="a-7x"></a>若智是修。<a id="a-7y"></a>乃至广说。<a id="a-7z"></a>以此智知他此生过去阴界入及心。<a id="a-80"></a>是说愿智方便缘他身者。<a id="a-81"></a>言念前世智亦知过去他人阴界入及心者。<a id="a-82"></a>若智是修。<a id="a-83"></a>乃至广说。<a id="a-84"></a>以此智知前生过去他人阴界入及心。<a id="a-85"></a>是说念前世智缘他者。<a id="a-86"></a>非念前世智。<a id="a-87"></a>亦不知过去他人阴界入及心者。<a id="a-88"></a>若智是修。<a id="a-89"></a>乃至广说。<a id="a-8A"></a>以此智知此生过去自身阴界入及心。<a id="a-8B"></a>是说愿智方便缘自身者。</p>
  <p id="a8C">有自性念生智。<a id="a-8D"></a>问曰。<a id="a-8E"></a>自性念生智体性是何。<a id="a-8F"></a>答曰。<a id="a-8G"></a>体性是慧。<a id="a-8H"></a>彼心聚中。<a id="a-8I"></a>以念力多故。<a id="a-8J"></a>名念生智。<a id="a-8K"></a>如念处安那般那念。<a id="a-8L"></a>除去色想亦如是。<a id="a-8M"></a>此是自性念生智体性。<a id="a-8N"></a>乃至广说。</p>
  <p id="a8O">已说体性。<a id="a-8P"></a>所以今当说。<a id="a-8Q"></a>何故名自性念生智。<a id="a-8R"></a>答曰。<a id="a-8S"></a>生而得此智故。<a id="a-8T"></a>名自性念生智。<a id="a-8U"></a>复次住善心性不善心性无记心性能知故。<a id="a-8V"></a>名自性念生智。<a id="a-8W"></a>复次过去法更不变故名自性。<a id="a-8X"></a>能知此法故名自性念生智。</p>
  <p id="a8Y">问曰。<a id="a-8Z"></a>为作何业得是智耶。<a id="a-8a"></a>答曰。<a id="a-8b"></a>或有说者。<a id="a-8c"></a>常为众生。<a id="a-8d"></a>说欢喜乐闻语。<a id="a-8e"></a>彼业能生如是报。<a id="a-8f"></a>复有说者。<a id="a-8g"></a>若修治狭小处令使宽博。<a id="a-8h"></a>以此业故。<a id="a-8i"></a>在母胎中。<a id="a-8j"></a>而不迫迮。<a id="a-8k"></a>以是业故。<a id="a-8l"></a>能生此报。<a id="a-8m"></a>复有说者。<a id="a-8n"></a>若人以甘美饮食施他。<a id="a-8o"></a>彼业得如此报。<a id="a-8p"></a>评曰。<a id="a-8q"></a>应作是说。<a id="a-8r"></a>此是不恼害他业报。<a id="a-8s"></a>若众生不作恼害他业。<a id="a-8t"></a>在母胎中。<a id="a-8u"></a>则得宽博。<a id="a-8v"></a>不为风热冷病脂血所困苦。<a id="a-8w"></a>若出胎时。<a id="a-8x"></a>亦不为产门所逼切。<a id="a-8y"></a>以是事故。<a id="a-8z"></a>不忘所念一切众生。<a id="a-90"></a>若于产门不逼切者。<a id="a-91"></a>皆有念前世智。<a id="a-92"></a>以为产门所逼切故。<a id="a-93"></a>皆失所念。<a id="a-94"></a>问曰。<a id="a-95"></a>念生智为初时胜为中后时胜耶。<a id="a-96"></a>答曰。<a id="a-97"></a>或有初中后尽胜者。<a id="a-98"></a>或有初胜者。<a id="a-99"></a>如尸婆罗等。<a id="a-9A"></a>初生之时。<a id="a-9B"></a>作如是说。<a id="a-9C"></a>此家中颇有种种财物及诸谷米。<a id="a-9D"></a>可以施于贫穷者不。<a id="a-9E"></a>或有中时胜者。<a id="a-9F"></a>如赖吒波罗等。<a id="a-9G"></a>或有后时胜者。<a id="a-9H"></a>如庵摩罗吒等。</p>
  <p id="a9I">问曰。<a id="a-9J"></a>念生智为念几生耶。<a id="a-9K"></a>答曰。<a id="a-9L"></a>或有说者。<a id="a-9M"></a>念一生。<a id="a-9N"></a>复有说。<a id="a-9O"></a>念二生。<a id="a-9P"></a>乃至七生。<a id="a-9Q"></a>曾闻。<a id="a-9R"></a>王舍城中。<a id="a-9S"></a>有屠儿名伽吒。<a id="a-9T"></a>是阿阇贳王少时亲友。<a id="a-9U"></a>而语阿阇贳言。<a id="a-9V"></a>太子。<a id="a-9W"></a>汝若登王位时。<a id="a-9X"></a>与我作何善事耶。<a id="a-9Y"></a>阿阇贳答言。<a id="a-9Z"></a>与汝从心所愿。<a id="a-9a"></a>阿阇贳害其父命。<a id="a-9b"></a>而登王位时。<a id="a-9c"></a>屠儿伽吒。<a id="a-9d"></a>往诣王所。<a id="a-9e"></a>而白王言。<a id="a-9f"></a>大王往日许我所愿。<a id="a-9g"></a>今正是时。<a id="a-9h"></a>王答之言。<a id="a-9i"></a>随意求索。<a id="a-9j"></a>时伽吒屠儿。<a id="a-9k"></a>便说心愿使我于王舍城内。<a id="a-9l"></a>独得屠杀。<a id="a-9m"></a>不听余人。<a id="a-9n"></a>时王语言。<a id="a-9o"></a>汝今何用是弊恶。<a id="a-9p"></a>愿为更求余愿。<a id="a-9q"></a>是时屠儿。<a id="a-9r"></a>复语王言。<a id="a-9s"></a>善恶诸业。<a id="a-9t"></a>悉无果报。<a id="a-9u"></a>王语之言。<a id="a-9v"></a>何以知之。<a id="a-9w"></a>作是说耶。<a id="a-9x"></a>屠儿答言。<a id="a-9y"></a>大王当知。<a id="a-9z"></a>我自忆念。<a id="a-A0"></a>于七世中。<a id="a-A1"></a>在王舍城。<a id="a-A2"></a>常屠羊自活。<a id="a-A3"></a>命终之后。<a id="a-A4"></a>生三十三天。<a id="a-A5"></a>至闻是语。<a id="a-A6"></a>极生疑怪。<a id="a-A7"></a>即以是事。<a id="a-A8"></a>而往白佛。<a id="a-A9"></a>佛告王言。<a id="a-AA"></a>如其所说。<a id="a-AB"></a>而无有异。<a id="a-AC"></a>此人施辟支佛食。<a id="a-AD"></a>发于邪愿。<a id="a-AE"></a>使我于王舍城中。<a id="a-AF"></a>常独杀羊卖肉。<a id="a-AG"></a>以此业故。<a id="a-AH"></a>七生人中。<a id="a-AI"></a>七生天上。<a id="a-AJ"></a>今于此身。<a id="a-AK"></a>业报已尽。<a id="a-AL"></a>却后七日。<a id="a-AM"></a>身坏命终。<a id="a-AN"></a>当生卢腊地狱。<a id="a-AO"></a>以是事故知。<a id="a-AP"></a>念生智忆念七世。<a id="a-AQ"></a>复有说者。<a id="a-AR"></a>能念五百世事。<a id="a-AS"></a>曾闻。<a id="a-AT"></a>有一比丘。<a id="a-AU"></a>自念五百世。<a id="a-AV"></a>次第常生饿鬼中。<a id="a-AW"></a>若忆念过去饥渴苦时。<a id="a-AX"></a>则于诸有。<a id="a-AY"></a>而生苦想。<a id="a-AZ"></a>断一切缘。<a id="a-Aa"></a>独勤行精进。<a id="a-Ab"></a>得须陀洹果。<a id="a-Ac"></a>作是思惟。<a id="a-Ad"></a>我恒得诸比丘所须之物。<a id="a-Ae"></a>使我行道。<a id="a-Af"></a>我今应当还求所须施诸比丘。<a id="a-Ag"></a>即行劝化。<a id="a-Ah"></a>时诸比丘。<a id="a-Ai"></a>而语之言。<a id="a-Aj"></a>汝先懒惰。<a id="a-Ak"></a>今以何故。<a id="a-Al"></a>勤行教化。<a id="a-Am"></a>时彼比丘。<a id="a-An"></a>即向诸比丘。<a id="a-Ao"></a>广说上事。<a id="a-Ap"></a>以是事故知。<a id="a-Aq"></a>念生智忆念五百世事。<a id="a-Ar"></a>复有一比丘。<a id="a-As"></a>自忆念次第五百世。<a id="a-At"></a>生地狱中。<a id="a-Au"></a>若忆念受地狱苦时。<a id="a-Av"></a>举身毛孔。<a id="a-Aw"></a>血流而出。<a id="a-Ax"></a>污身及衣。<a id="a-Ay"></a>日日诣水澡浴浣衣。<a id="a-Az"></a>勤行精进。<a id="a-B0"></a>得阿罗汉果。<a id="a-B1"></a>更不澡浴浣衣。<a id="a-B2"></a>时诸比丘。<a id="a-B3"></a>而语之言。<a id="a-B4"></a>汝常澡浴浣衣。<a id="a-B5"></a>以水为净。<a id="a-B6"></a>今何以不。<a id="a-B7"></a>此比丘向诸比丘。<a id="a-B8"></a>广说上事。<a id="a-B9"></a>如此忆念五百世事。<a id="a-BA"></a>复有或忆念世界成时者。<a id="a-BB"></a>曾闻。<a id="a-BC"></a>有旃陀罗王。<a id="a-BD"></a>名多罗蠰佉。<a id="a-BE"></a>善通咒术及诸论。<a id="a-BF"></a>有子名奢头罗。<a id="a-BG"></a>颜貌端正。<a id="a-BH"></a>当于尔时。<a id="a-BI"></a>尊者舍利弗。<a id="a-BJ"></a>作婆罗门。<a id="a-BK"></a>名弗伽罗娑罗。<a id="a-BL"></a>善通皮陀及皮陀分经。<a id="a-BM"></a>有女名波翅多。<a id="a-BN"></a>时旃陀罗王。<a id="a-BO"></a>往诣弗伽罗娑罗所而语之言。<a id="a-BP"></a>可以汝女用妻我子。<a id="a-BQ"></a>时弗伽罗娑罗婆罗门。<a id="a-BR"></a>便生嗔恚。<a id="a-BS"></a>而语之言。<a id="a-BT"></a>汝于四姓卑下。<a id="a-BU"></a>我于四姓尊贵。<a id="a-BV"></a>何缘以女用妻汝子。<a id="a-BW"></a>时旃陀罗王。<a id="a-BX"></a>语婆罗门言。<a id="a-BY"></a>夫种族姓尊卑。<a id="a-BZ"></a>无有常定。<a id="a-Ba"></a>汝颇曾闻。<a id="a-Bb"></a>谁造梵书耶。<a id="a-Bc"></a>婆罗门答言。<a id="a-Bd"></a>我闻是瞿频陀罗婆罗门所造。<a id="a-Be"></a>复问。<a id="a-Bf"></a>谁造佉卢吒书耶。<a id="a-Bg"></a>婆罗门答言。<a id="a-Bh"></a>我闻是佉卢吒仙人所造。<a id="a-Bi"></a>复问。<a id="a-Bj"></a>谁造此皮陀及皮陀分经。<a id="a-Bk"></a>而答之言。<a id="a-Bl"></a>皆是往昔大婆罗门等之所造作。<a id="a-Bm"></a>时旃陀罗言。<a id="a-Bn"></a>如是等往昔诸人。<a id="a-Bo"></a>皆是我身。<a id="a-Bp"></a>时婆罗门。<a id="a-Bq"></a>闻是语已。<a id="a-Br"></a>心生欢喜。<a id="a-Bs"></a>便以己女。<a id="a-Bt"></a>而妻其子。<a id="a-Bu"></a>如此忆念世界成时事。</p>
  <p id="aBv">经说。<a id="a-Bw"></a>佛告村主。<a id="a-Bx"></a>我自忆念九十一劫以来。<a id="a-By"></a>不曾为饮食故。<a id="a-Bz"></a>起身口意恶业。<a id="a-C0"></a>问曰。<a id="a-C1"></a>佛为以念前世智。<a id="a-C2"></a>为以自性念生智忆念此事。<a id="a-C3"></a>若以念前世智知者。<a id="a-C4"></a>何以念九十一劫。<a id="a-C5"></a>而不多耶。<a id="a-C6"></a>若以自性念生智知者。<a id="a-C7"></a>何故但说忆念七世或五百世。<a id="a-C8"></a>乃至忆念世界成时。<a id="a-C9"></a>而不说忆念九十一劫者耶。<a id="a-CA"></a>答曰。<a id="a-CB"></a>应作是说。<a id="a-CC"></a>佛以念前世智知。<a id="a-CD"></a>问曰。<a id="a-CE"></a>若然者。<a id="a-CF"></a>何故但说九十一劫。<a id="a-CG"></a>而不多耶。<a id="a-CH"></a>尊者波奢说曰。<a id="a-CI"></a>若说百劫。<a id="a-CJ"></a>亦生此疑。<a id="a-CK"></a>但说此不违法相。<a id="a-CL"></a>复次九十一劫中。<a id="a-CM"></a>有七佛出世故。<a id="a-CN"></a>复次从此已来。<a id="a-CO"></a>种相好业故。<a id="a-CP"></a>复有说者。<a id="a-CQ"></a>以自性念生智知。<a id="a-CR"></a>问曰。<a id="a-CS"></a>若然者。<a id="a-CT"></a>何故说自性念生智忆念七世。<a id="a-CU"></a>若五百世。<a id="a-CV"></a>乃至劫成时。<a id="a-CW"></a>而不说九十一劫耶。<a id="a-CX"></a>答曰。<a id="a-CY"></a>余人如此。<a id="a-CZ"></a>佛则多知。<a id="a-Ca"></a>问曰。<a id="a-Cb"></a>自性念生智。<a id="a-Cc"></a>为忆念中有时不。<a id="a-Cd"></a>答曰。<a id="a-Ce"></a>或有说者。<a id="a-Cf"></a>不知。<a id="a-Cg"></a>所以者何。<a id="a-Ch"></a>中有微细。<a id="a-Ci"></a>非自性念生智境界故。<a id="a-Cj"></a>评曰。<a id="a-Ck"></a>应作是说。<a id="a-Cl"></a>忆念中有。<a id="a-Cm"></a>所以者何。<a id="a-Cn"></a>若不忆念者。<a id="a-Co"></a>于前生则忆念少多。<a id="a-Cp"></a>不忆念少分。</p>
  <p id="aCq">问曰。<a id="a-Cr"></a>菩萨前身时。<a id="a-Cs"></a>有自性念生智。<a id="a-Ct"></a>最后身时。<a id="a-Cu"></a>为有不耶。<a id="a-Cv"></a>若有者。<a id="a-Cw"></a>云何缘力胜因力耶。<a id="a-Cx"></a>若无者。<a id="a-Cy"></a>菩萨云何转衰退耶。<a id="a-Cz"></a>答曰。<a id="a-D0"></a>应作是说。<a id="a-D1"></a>最后身有。<a id="a-D2"></a>问曰。<a id="a-D3"></a>若然者。<a id="a-D4"></a>云何现在外缘力。<a id="a-D5"></a>胜过去内因力耶。<a id="a-D6"></a>答曰。<a id="a-D7"></a>不以无外缘力故。<a id="a-D8"></a>名为内因力。<a id="a-D9"></a>乃以利根故。<a id="a-DA"></a>名内因力。<a id="a-DB"></a>菩萨于一切众生。<a id="a-DC"></a>根利最胜。<a id="a-DD"></a>谁作是说。<a id="a-DE"></a>菩萨最后身。<a id="a-DF"></a>无外缘力耶。<a id="a-DG"></a>净居诸天。<a id="a-DH"></a>为现老病死苦。<a id="a-DI"></a>亦因弥伽释王女。<a id="a-DJ"></a>为说赞涅槃。<a id="a-DK"></a>偈如说。</p>
  <p id="aDL">安乐以为母　　无忧以为父</p>
  <p id="aDM">寂静以为妻　　不久汝当得</p>
  <p id="aDN">见闻是事。<a id="a-DO"></a>心生厌患。<a id="a-DP"></a>然后出家。<a id="a-DQ"></a>过去诸佛。<a id="a-DR"></a>亦为菩萨。<a id="a-DS"></a>说道具诸法。<a id="a-DT"></a>如是等。<a id="a-DU"></a>岂非外缘力耶。<a id="a-DV"></a>复有说者。<a id="a-DW"></a>最后身无。<a id="a-DX"></a>问曰。<a id="a-DY"></a>若然者。<a id="a-DZ"></a>云何菩萨转衰退耶。<a id="a-Da"></a>答曰。<a id="a-Db"></a>菩萨虽无此智。<a id="a-Dc"></a>而有胜妙念前世智愿智。</p>
  <p id="aDd">云何时心解脱。<a id="a-De"></a>云何不动心解脱。<a id="a-Df"></a>问曰。<a id="a-Dg"></a>何故作此论。<a id="a-Dh"></a>答曰。<a id="a-Di"></a>此是佛经。<a id="a-Dj"></a>佛经说。<a id="a-Dk"></a>佛告阿难。<a id="a-Dl"></a>比丘不应乐着聚集种种谈议。<a id="a-Dm"></a>所以者何。<a id="a-Dn"></a>若乐着聚集种种谈议。<a id="a-Do"></a>欲求身证时心解脱不动心解脱者。<a id="a-Dp"></a>无有是处。<a id="a-Dq"></a>若比丘不乐着聚集种种谈议。<a id="a-Dr"></a>欲求身证时心解脱不动心解脱者。<a id="a-Ds"></a>斯有是处。<a id="a-Dt"></a>佛经虽作是说。<a id="a-Du"></a>而不广分别。<a id="a-Dv"></a>云何是解脱体性。<a id="a-Dw"></a>云何得此解脱。<a id="a-Dx"></a>根楗度虽说得是二解脱。<a id="a-Dy"></a>而不说此二解脱体性。<a id="a-Dz"></a>今欲说此二解脱体性故。<a id="a-E0"></a>而作此论。<a id="a-E1"></a>复有说。<a id="a-E2"></a>所以作论者。<a id="a-E3"></a>或说时心解脱是有漏非时心解脱是无漏。<a id="a-E4"></a>欲止如是说者意。<a id="a-E5"></a>亦明此二解脱是无漏。<a id="a-E6"></a>复有说。<a id="a-E7"></a>所以作此论者。<a id="a-E8"></a>或有说时心解脱是有为。<a id="a-E9"></a>非时心解脱是无为。<a id="a-EA"></a>为止如是说者意。<a id="a-EB"></a>亦明此二解脱是有为故。<a id="a-EC"></a>复有说。<a id="a-ED"></a>所以作论者。<a id="a-EE"></a>或有说时心解脱是学。<a id="a-EF"></a>非时心解脱是无学。<a id="a-EG"></a>所以者何。<a id="a-EH"></a>时心解脱有所作故。<a id="a-EI"></a>非时心解脱无所作故。<a id="a-EJ"></a>为止如是说者意。<a id="a-EK"></a>亦明此二解脱俱是无学故。<a id="a-EL"></a>而作此论。</p>
  <p id="aEM">一切有为无为法中。<a id="a-EN"></a>二法是解脱体性。<a id="a-EO"></a>有为法中是大地中解脱。<a id="a-EP"></a>无为法中是数灭。<a id="a-EQ"></a>大地中解脱有二种。<a id="a-ER"></a>谓染污不染污。<a id="a-ES"></a>染污者邪解脱。<a id="a-ET"></a>不染污者是正解脱。<a id="a-EU"></a>正解脱有二种。<a id="a-EV"></a>有漏无漏。<a id="a-EW"></a>有漏者与不净无量等相应者是也。<a id="a-EX"></a>无漏者学无学。<a id="a-EY"></a>学者。<a id="a-EZ"></a>与苦法忍乃至金刚喻定相应者是也。<a id="a-Ea"></a>无学者是阿罗汉。<a id="a-Eb"></a>阿罗汉有二种。<a id="a-Ec"></a>谓时心解脱。<a id="a-Ed"></a>非时心解脱。<a id="a-Ee"></a>时心解脱者。<a id="a-Ef"></a>五种阿罗汉。<a id="a-Eg"></a>非时心解脱者。<a id="a-Eh"></a>是一种阿罗汉。<a id="a-Ei"></a>此二种阿罗汉。<a id="a-Ej"></a>离欲得无欲。<a id="a-Ek"></a>是心解脱。<a id="a-El"></a>离无明是慧解脱。<a id="a-Em"></a>问曰。<a id="a-En"></a>若离欲得无欲是心解脱。<a id="a-Eo"></a>离无明是慧解脱者。<a id="a-Ep"></a>集法经说云何通。<a id="a-Eq"></a>如说云何时心解脱。<a id="a-Er"></a>答曰。<a id="a-Es"></a>是不贪善根。<a id="a-Et"></a>对治于贪。<a id="a-Eu"></a>云何非时心解脱。<a id="a-Ev"></a>答言。<a id="a-Ew"></a>是不痴善根。<a id="a-Ex"></a>对治于痴。<a id="a-Ey"></a>如是解胜是善根性耶。<a id="a-Ez"></a>答曰。<a id="a-F0"></a>集法经文应如是说。<a id="a-F1"></a>云何时心解脱。<a id="a-F2"></a>答曰。<a id="a-F3"></a>言与不贪善根相应解脱是也。<a id="a-F4"></a>云何非时心解脱。<a id="a-F5"></a>答言。<a id="a-F6"></a>与不痴善根相应解脱是也。<a id="a-F7"></a>此文应如是说。<a id="a-F8"></a>而不说者。<a id="a-F9"></a>有何意耶。<a id="a-FA"></a>答曰。<a id="a-FB"></a>或有为不贪故而断贪心。<a id="a-FC"></a>或有为不痴故断于痴心。<a id="a-FD"></a>是故作如是说。<a id="a-FE"></a>问曰。<a id="a-FF"></a>何故名时解脱。<a id="a-FG"></a>答曰。<a id="a-FH"></a>待时得故名时。<a id="a-FI"></a>待时者。<a id="a-FJ"></a>待于六时。<a id="a-FK"></a>六时者谓衣食卧具说法方人。<a id="a-FL"></a>待衣者得好细软衣。<a id="a-FM"></a>则能得解脱。<a id="a-FN"></a>不得则不得解脱。<a id="a-FO"></a>待食者若得苏蜜肉等美食。<a id="a-FP"></a>能得解脱。<a id="a-FQ"></a>不得则不得解脱。<a id="a-FR"></a>待卧具者。<a id="a-FS"></a>若得厚软卧具。<a id="a-FT"></a>能得解脱。<a id="a-FU"></a>不得则不得解脱。<a id="a-FV"></a>待说法者。<a id="a-FW"></a>若闻善方便说法人所说。<a id="a-FX"></a>则能得解脱。<a id="a-FY"></a>不闻则不得解脱。<a id="a-FZ"></a>待方者若其方寂静无诸乱闹。<a id="a-Fa"></a>则能得解脱。<a id="a-Fb"></a>若不寂静。<a id="a-Fc"></a>则不得解脱。<a id="a-Fd"></a>待人者若得善性易共住人同处者。<a id="a-Fe"></a>则能得解脱。<a id="a-Ff"></a>不得则不得解脱。<a id="a-Fg"></a>何故名非时解脱耶。<a id="a-Fh"></a>答曰。<a id="a-Fi"></a>不待时而得解脱故。<a id="a-Fj"></a>名非时解脱。<a id="a-Fk"></a>不待时者。<a id="a-Fl"></a>不待六时。<a id="a-Fm"></a>谓衣食卧具说法方人等。<a id="a-Fn"></a>不待衣时者。<a id="a-Fo"></a>着粪扫衣。<a id="a-Fp"></a>能修善法。<a id="a-Fq"></a>胜时解脱着价直百千两衣。<a id="a-Fr"></a>不待食时者。<a id="a-Fs"></a>虽食下贱粗食。<a id="a-Ft"></a>而能修道。<a id="a-Fu"></a>胜时解脱食百味食。<a id="a-Fv"></a>不待卧具时者。<a id="a-Fw"></a>坐于石上。<a id="a-Fx"></a>而能修道。<a id="a-Fy"></a>胜时解脱。<a id="a-Fz"></a>坐厚软座上。<a id="a-G0"></a>不待说法时者。<a id="a-G1"></a>若闻无方便说法人所说。<a id="a-G2"></a>则速入禅定。<a id="a-G3"></a>不待方时者。<a id="a-G4"></a>若其方多声乱闹。<a id="a-G5"></a>则速入定。<a id="a-G6"></a>不待人时者。<a id="a-G7"></a>若得恶性。<a id="a-G8"></a>难共住人。<a id="a-G9"></a>而共同处。<a id="a-GA"></a>则速入定。<a id="a-GB"></a>复次狭小道。<a id="a-GC"></a>得此法故。<a id="a-GD"></a>名时解脱。<a id="a-GE"></a>问曰。<a id="a-GF"></a>何者是狭小道。<a id="a-GG"></a>答曰。<a id="a-GH"></a>或有于一身中种善根第二身成熟第三身得解脱。<a id="a-GI"></a>若不以狭小道得者。<a id="a-GJ"></a>名非时解脱。<a id="a-GK"></a>何者非狭小道。<a id="a-GL"></a>或有于六十劫而修方便。<a id="a-GM"></a>如尊者舍利弗。<a id="a-GN"></a>或有于百劫而修方便。<a id="a-GO"></a>如辟支佛。<a id="a-GP"></a>或有于三阿僧祇劫而修方便。<a id="a-GQ"></a>如佛世尊。<a id="a-GR"></a>复次以劣弱道得故。<a id="a-GS"></a>名时解脱。<a id="a-GT"></a>何者是劣弱道。<a id="a-GU"></a>于彼善法。<a id="a-GV"></a>不数数修。<a id="a-GW"></a>不常修一切时修。<a id="a-GX"></a>若于日初分修。<a id="a-GY"></a>中分后分则不修。<a id="a-GZ"></a>若于初夜修。<a id="a-Ga"></a>中夜后夜则不修。<a id="a-Gb"></a>与上相违。<a id="a-Gc"></a>名非时解脱。<a id="a-Gd"></a>复次以多定道得故。<a id="a-Ge"></a>名时解脱。<a id="a-Gf"></a>以多慧道得故。<a id="a-Gg"></a>名非时解脱。<a id="a-Gh"></a>复次行者若为适意不适意利益不利益苦乐所须具作障碍者。<a id="a-Gi"></a>名时解脱。<a id="a-Gj"></a>与上相违。<a id="a-Gk"></a>名非时解脱。</p>
  <p id="aGl">时解脱是五种阿罗汉。<a id="a-Gm"></a>非时解脱是一种不动法阿罗汉。<a id="a-Gn"></a>问曰。<a id="a-Go"></a>何故五种阿罗汉。<a id="a-Gp"></a>是时解脱。<a id="a-Gq"></a>答曰。<a id="a-Gr"></a>各有胜故五种阿罗汉是时解脱。<a id="a-Gs"></a>以人多故。<a id="a-Gt"></a>一种不动法阿罗汉。<a id="a-Gu"></a>是非时解脱。<a id="a-Gv"></a>合三乘道故。<a id="a-Gw"></a>亦有等义。<a id="a-Gx"></a>俱在无过。<a id="a-Gy"></a>清净身中生故。<a id="a-Gz"></a>复次以下人多故。<a id="a-H0"></a>五种阿罗汉。<a id="a-H1"></a>名时解脱。<a id="a-H2"></a>以上人少故。<a id="a-H3"></a>一种不动法阿罗汉。<a id="a-H4"></a>名非时解脱。<a id="a-H5"></a>如今世间王者。<a id="a-H6"></a>大臣长者居士甚少。<a id="a-H7"></a>卑下人甚多。<a id="a-H8"></a>如是辟支佛。<a id="a-H9"></a>得波罗蜜。<a id="a-HA"></a>声闻甚少。<a id="a-HB"></a>时解脱阿罗汉甚多。<a id="a-HC"></a>复次易得易起故。<a id="a-HD"></a>五种阿罗汉。<a id="a-HE"></a>是时解脱。<a id="a-HF"></a>难得难起故。<a id="a-HG"></a>一种不动法阿罗汉。<a id="a-HH"></a>是非时解脱。<a id="a-HI"></a>如今世人往师子王国及真丹国。<a id="a-HJ"></a>还者甚少。<a id="a-HK"></a>若从此村。<a id="a-HL"></a>至彼村。<a id="a-HM"></a>还者甚多。<a id="a-HN"></a>彼亦如是。<a id="a-HO"></a>复次时解脱法。<a id="a-HP"></a>不多用功。<a id="a-HQ"></a>不有所作而得故。<a id="a-HR"></a>五种阿罗汉。<a id="a-HS"></a>是时解脱非时解脱法。<a id="a-HT"></a>多用功多有所作而得故。<a id="a-HU"></a>一种不动法阿罗汉。<a id="a-HV"></a>名非时解脱。<a id="a-HW"></a>复次时解脱法。<a id="a-HX"></a>有增有减故。<a id="a-HY"></a>五种阿罗汉。<a id="a-HZ"></a>是时解脱。<a id="a-Ha"></a>增者是胜进。<a id="a-Hb"></a>减者是退。<a id="a-Hc"></a>非时解脱。<a id="a-Hd"></a>无增减故。<a id="a-He"></a>一种不动法阿罗汉。<a id="a-Hf"></a>是非时解脱。<a id="a-Hg"></a>无增者无胜进。<a id="a-Hh"></a>无减者无退。</p>
 </body>
</html>