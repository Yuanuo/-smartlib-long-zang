<!doctype html>
<html id="z3IBVny15a" data-ver="1147">
 <head>
  <meta charset="utf-8">
  <meta author="迦旃延子">
  <meta library="龙藏">
  <meta catalog="小乘论">
  <meta period="北凉">
 </head>
 <body>
  <h1 id="a1">阿毗昙毗婆沙论卷第七十七</h1>
  <h2 id="a2">智犍度他心智品第二之三</h2>
  <p id="a3">如说时解脱是爱法。<a id="a-4"></a>问曰。<a id="a-5"></a>何故时解脱是爱法耶。<a id="a-6"></a>答曰。<a id="a-7"></a>如经本说。<a id="a-8"></a>时解脱阿罗汉。<a id="a-9"></a>守护爱重此法。<a id="a-A"></a>使我于此法莫退。<a id="a-B"></a>如人唯有一目。<a id="a-C"></a>其家眷属。<a id="a-D"></a>皆共护之。<a id="a-E"></a>不令冷热风坌而毁坏之。<a id="a-F"></a>彼亦如是。<a id="a-G"></a>复次时解脱阿罗汉。<a id="a-H"></a>于解脱不得自在。<a id="a-I"></a>多用功乃现在前。<a id="a-J"></a>起现在故。<a id="a-K"></a>心生欢喜故。<a id="a-L"></a>名爱法。<a id="a-M"></a>非时解脱。<a id="a-N"></a>于解脱得自在。<a id="a-O"></a>不多用功。<a id="a-P"></a>而现在前。<a id="a-Q"></a>起现在故。<a id="a-R"></a>心不生喜。<a id="a-S"></a>不名爱法。<a id="a-T"></a>复次时解脱阿罗汉有退。<a id="a-U"></a>以畏退故。<a id="a-V"></a>数数起解脱现在前。<a id="a-W"></a>非时解脱阿罗汉无退。<a id="a-X"></a>以不畏退故。<a id="a-Y"></a>不数数起解脱现在前。<a id="a-Z"></a>复次时解脱阿罗汉。<a id="a-a"></a>多人所爱用故名爱法。<a id="a-b"></a>与此相违名不爱法。<a id="a-c"></a>复次时解脱阿罗汉。<a id="a-d"></a>以多信得道故名爱法。<a id="a-e"></a>非时解脱阿罗汉。<a id="a-f"></a>以慧多得道故。<a id="a-g"></a>名不爱法。<a id="a-h"></a>复次非时解脱阿罗汉。<a id="a-i"></a>有憎恶圣道善根。<a id="a-j"></a>如空空无愿无愿无相无相三昧。<a id="a-k"></a>以此善根。<a id="a-l"></a>憎恶圣道故。<a id="a-m"></a>不爱此法。<a id="a-n"></a>时解脱阿罗汉。<a id="a-o"></a>无此善根故。<a id="a-p"></a>爱护此法。<a id="a-q"></a>经本虽不说。<a id="a-r"></a>义应如是。<a id="a-s"></a>问曰。<a id="a-t"></a>何故非时解脱阿罗汉。<a id="a-u"></a>名不动法耶。<a id="a-v"></a>答曰。<a id="a-w"></a>以胜妙故。<a id="a-x"></a>如今世间所有胜妙饮食衣服璎珞所在之处。<a id="a-y"></a>不动人嗔心彼亦如是。<a id="a-z"></a>复次烦恼能令人心动。<a id="a-10"></a>能令人心生。<a id="a-11"></a>而不熟湿而相着以秽污故。<a id="a-12"></a>在善心上。<a id="a-13"></a>无其势力故。<a id="a-14"></a>不得自在。<a id="a-15"></a>故名不动。<a id="a-16"></a>复次已断烦恼。<a id="a-17"></a>更不复退。<a id="a-18"></a>故名不动。<a id="a-19"></a>如善射人正射于的。<a id="a-1A"></a>称言不动。<a id="a-1B"></a>彼亦如是。<a id="a-1C"></a>如经说。<a id="a-1D"></a>佛告舍利弗。<a id="a-1E"></a>若比丘比丘尼。<a id="a-1F"></a>有不动解脱法宝璎珞者。<a id="a-1G"></a>能断不善法。<a id="a-1H"></a>修于善法。<a id="a-1I"></a>问曰。<a id="a-1J"></a>何故不动解脱。<a id="a-1K"></a>名法宝璎珞耶。<a id="a-1L"></a>答曰。<a id="a-1M"></a>以坚牢故。<a id="a-1N"></a>胜妙故。<a id="a-1O"></a>无过故。<a id="a-1P"></a>轻举故。<a id="a-1Q"></a>无垢故。<a id="a-1R"></a>清净故。<a id="a-1S"></a>难得故。<a id="a-1T"></a>名宝璎珞。<a id="a-1U"></a>复次譬如泉池之中。<a id="a-1V"></a>若以宝珠投之。<a id="a-1W"></a>则不杂垢秽。<a id="a-1X"></a>若人身中。<a id="a-1Y"></a>有不动解脱宝璎珞者。<a id="a-1Z"></a>则不杂烦恼垢秽。<a id="a-1a"></a>亦复如是。<a id="a-1b"></a>复次如人屋中有摩尼宝珠者。<a id="a-1c"></a>则无黑闇。<a id="a-1d"></a>若人身中有不动法宝珠者。<a id="a-1e"></a>则无无明黑闇。<a id="a-1f"></a>亦复如是。<a id="a-1g"></a>复次如方宝珠所置之处。<a id="a-1h"></a>即安不动。<a id="a-1i"></a>若人身中有不动解脱方宝珠者。<a id="a-1j"></a>其心不动。<a id="a-1k"></a>亦复如是。<a id="a-1l"></a>复次如人家中。<a id="a-1m"></a>有无价宝珠者。<a id="a-1n"></a>其家毕竟无贫穷之苦。<a id="a-1o"></a>若人身中有不动宝珠者。<a id="a-1p"></a>其人永断圣道贫穷之苦。<a id="a-1q"></a>亦复如是。<a id="a-1r"></a>复次譬如如意宝珠安置幢上。<a id="a-1s"></a>随人意念。<a id="a-1t"></a>雨种种宝。<a id="a-1u"></a>能令百千众生离贫穷苦。<a id="a-1v"></a>佛世尊亦尔。<a id="a-1w"></a>以不动宝珠。<a id="a-1x"></a>安置四无量幢上。<a id="a-1y"></a>随众生所念。<a id="a-1z"></a>雨种种法宝。<a id="a-20"></a>除去众生贫穷法宝之苦。<a id="a-21"></a>亦复如是。<a id="a-22"></a>问曰。<a id="a-23"></a>若不动心解脱。<a id="a-24"></a>是胜妙法者。<a id="a-25"></a>何故经说是不增不减法耶。<a id="a-26"></a>答曰。<a id="a-27"></a>行者等得此法故。<a id="a-28"></a>若满东方有刹利子。<a id="a-29"></a>若满南方有婆罗门子。<a id="a-2A"></a>若满西方有居士子。<a id="a-2B"></a>若满北方有首陀子。<a id="a-2C"></a>剃除须发。<a id="a-2D"></a>身着法服。<a id="a-2E"></a>信家非家。<a id="a-2F"></a>于正法出家。<a id="a-2G"></a>皆身证不动心解脱。<a id="a-2H"></a>而此法无有增减。<a id="a-2I"></a>复次欲说佛法饶财多宝故。<a id="a-2J"></a>佛法除不动心解脱。<a id="a-2K"></a>更有无量余善法功德。<a id="a-2L"></a>不动心解脱。<a id="a-2M"></a>唯是一法故。<a id="a-2N"></a>复次欲现如来身中有无量功德故。<a id="a-2O"></a>除不动心解脱。<a id="a-2P"></a>更有无量余善功德。<a id="a-2Q"></a>不动心解脱。<a id="a-2R"></a>唯是一法故。<a id="a-2S"></a>复次欲令疑者得决定故。<a id="a-2T"></a>经说。<a id="a-2U"></a>尊者目揵连。<a id="a-2V"></a>于僧中摈出瞻婆比丘。<a id="a-2W"></a>诸比丘。<a id="a-2X"></a>咸有是念。<a id="a-2Y"></a>今僧减少。<a id="a-2Z"></a>佛作是说。<a id="a-2a"></a>若我弟子。<a id="a-2b"></a>得深远胜妙。<a id="a-2c"></a>不动心解脱。<a id="a-2d"></a>于僧中出者。<a id="a-2e"></a>不能令僧有增有减。<a id="a-2f"></a>何况彼犯戒众威仪。<a id="a-2g"></a>远离白净法者。<a id="a-2h"></a>岂能令僧有增减耶。<a id="a-2i"></a>复次此法是无增无减法故。<a id="a-2j"></a>无增者无胜进。<a id="a-2k"></a>无减者不退失。<a id="a-2l"></a>一切时心解脱。<a id="a-2m"></a>尽与尽智相应耶。<a id="a-2n"></a>问曰。<a id="a-2o"></a>何故作此论。<a id="a-2p"></a>答曰。<a id="a-2q"></a>欲令疑者得决定故。<a id="a-2r"></a>时解脱阿罗汉。<a id="a-2s"></a>修二种慧。<a id="a-2t"></a>谓尽智无学正见。<a id="a-2u"></a>非时解脱阿罗汉。<a id="a-2v"></a>修三种慧。<a id="a-2w"></a>谓尽智无生智。<a id="a-2x"></a>无学正见。<a id="a-2y"></a>或谓如时解脱阿罗汉。<a id="a-2z"></a>修二种慧。<a id="a-30"></a>非时解脱者亦尔。<a id="a-31"></a>如非时解脱阿罗汉修三种慧。<a id="a-32"></a>时解脱亦尔。<a id="a-33"></a>欲决定说时解脱修二种慧。<a id="a-34"></a>非时解脱修三种慧故而作此论。</p>
  <p id="a35">诸时解脱。<a id="a-36"></a>尽尽智相应耶。<a id="a-37"></a>广作四句。<a id="a-38"></a>如经本说。<a id="a-39"></a>尽智者。<a id="a-3A"></a>时解脱阿罗汉。<a id="a-3B"></a>金刚喻定一刹那顷现在前。<a id="a-3C"></a>尽智次第相续起现在前。<a id="a-3D"></a>从尽智起。<a id="a-3E"></a>或起无学正见。<a id="a-3F"></a>或起世俗心。<a id="a-3G"></a>非时解脱阿罗汉金刚喻定。<a id="a-3H"></a>尽智俱一刹那顷现在前。<a id="a-3I"></a>次第相续起无生智现在前。<a id="a-3J"></a>从无生智起。<a id="a-3K"></a>或起无学正见。<a id="a-3L"></a>或起世俗心。<a id="a-3M"></a>一切阿罗汉。<a id="a-3N"></a>尽修无学正见。<a id="a-3O"></a>不必尽起现在前。<a id="a-3P"></a>问曰。<a id="a-3Q"></a>尽智无生智。<a id="a-3R"></a>有何差别耶。<a id="a-3S"></a>答曰。<a id="a-3T"></a>或有说者。<a id="a-3U"></a>名即差别。<a id="a-3V"></a>是名尽智。<a id="a-3W"></a>是名无生智。<a id="a-3X"></a>复次所作已竟名尽智。<a id="a-3Y"></a>从无学因生名无生智。<a id="a-3Z"></a>复次或未曾得而得。<a id="a-3a"></a>或曾得而得。<a id="a-3b"></a>名尽智。<a id="a-3c"></a>未曾得而得。<a id="a-3d"></a>名无生智。<a id="a-3e"></a>复次解脱道胜进道所摄名尽智。<a id="a-3f"></a>唯胜进道所摄。<a id="a-3g"></a>名无生智。<a id="a-3h"></a>复次尽智有五种阿罗汉。<a id="a-3i"></a>无生智有一种阿罗汉。<a id="a-3j"></a>谓不动心解脱。<a id="a-3k"></a>尽智无生智。<a id="a-3l"></a>是谓差别。<a id="a-3m"></a>问曰。<a id="a-3n"></a>初尽智为是何智耶。<a id="a-3o"></a>答曰。<a id="a-3p"></a>或有说者。<a id="a-3q"></a>是苦比智。<a id="a-3r"></a>所以者何。<a id="a-3s"></a>行者初入圣道时观果。<a id="a-3t"></a>出亦观果。<a id="a-3u"></a>如以毒箭射兽。<a id="a-3v"></a>毒遍身中。<a id="a-3w"></a>后若死时。<a id="a-3x"></a>毒气还在疮孔彼亦如是。<a id="a-3y"></a>复有说者。<a id="a-3z"></a>是集比智。<a id="a-40"></a>所以者何。<a id="a-41"></a>行者入圣道时观果。<a id="a-42"></a>出圣道时观因故。<a id="a-43"></a>如是生死法。<a id="a-44"></a>或是因是果。<a id="a-45"></a>若知因知果。<a id="a-46"></a>则生死道断。<a id="a-47"></a>名为苦边。<a id="a-48"></a>评曰。<a id="a-49"></a>应作是说。<a id="a-4A"></a>是苦比智集比智。<a id="a-4B"></a>若是苦比智非集比智。<a id="a-4C"></a>若是集比智非苦比智。</p>
  <p id="a4D">我生已尽者。<a id="a-4E"></a>为尽过去生。<a id="a-4F"></a>为尽未来生。<a id="a-4G"></a>为尽现在生。<a id="a-4H"></a>言我生尽耶。<a id="a-4I"></a>若尽过去生。<a id="a-4J"></a>过去生已灭。<a id="a-4K"></a>若尽未来生。<a id="a-4L"></a>未来生未至。<a id="a-4M"></a>若尽现在生。<a id="a-4N"></a>现在生不住。<a id="a-4O"></a>答曰。<a id="a-4P"></a>应作是说。<a id="a-4Q"></a>尽三世生。<a id="a-4R"></a>所以者何。<a id="a-4S"></a>此中言生者。<a id="a-4T"></a>是非想非非想处四阴。<a id="a-4U"></a>行者于三世中。<a id="a-4V"></a>尽明见故能离非想非非想处欲。<a id="a-4W"></a>尊者佛陀提婆说曰。<a id="a-4X"></a>佛经说。<a id="a-4Y"></a>牟尼见生尽。<a id="a-4Z"></a>亦作是问。<a id="a-4a"></a>为见过去生未来生现在生尽言生尽耶。<a id="a-4b"></a>答曰。<a id="a-4c"></a>应作是说。<a id="a-4d"></a>见未来生尽。<a id="a-4e"></a>所以者何。<a id="a-4f"></a>行者修一切梵行苦行。<a id="a-4g"></a>尽为止未来生故。<a id="a-4h"></a>如人有三厄难。<a id="a-4i"></a>一者已受。<a id="a-4j"></a>二者今受。<a id="a-4k"></a>三者当受。<a id="a-4l"></a>已受者受竟。<a id="a-4m"></a>今受者忍受。<a id="a-4n"></a>当受者若以财物。<a id="a-4o"></a>若因亲族力。<a id="a-4p"></a>作诸方便。<a id="a-4q"></a>断当生者。<a id="a-4r"></a>行者亦尔。<a id="a-4s"></a>过去不用功已灭。<a id="a-4t"></a>现在生当忍受竟。<a id="a-4u"></a>未来生以正方便灭。<a id="a-4v"></a>永令不生。<a id="a-4w"></a>生有多种。<a id="a-4x"></a>或说。<a id="a-4y"></a>入母胎时名生。<a id="a-4z"></a>或说。<a id="a-50"></a>出母胎时名生。<a id="a-51"></a>或说。<a id="a-52"></a>时五阴名生。<a id="a-53"></a>或说。<a id="a-54"></a>不相应行阴少分名生。<a id="a-55"></a>或说。<a id="a-56"></a>非想非非想处四阴名生。<a id="a-57"></a>何处说入母胎时名生者。<a id="a-58"></a>如经说。<a id="a-59"></a>诸家生彼彼处生出现。<a id="a-5A"></a>出母胎时名生者。<a id="a-5B"></a>如说。<a id="a-5C"></a>菩萨已生。<a id="a-5D"></a>行于七步。<a id="a-5E"></a>说时五阴名生者。<a id="a-5F"></a>如说。<a id="a-5G"></a>有缘生。<a id="a-5H"></a>说不相应行阴名生者。<a id="a-5I"></a>如说。<a id="a-5J"></a>一刹那顷。<a id="a-5K"></a>谁起耶。<a id="a-5L"></a>谓生也。<a id="a-5M"></a>说非想非非想处四阴名生者。<a id="a-5N"></a>如此中说。<a id="a-5O"></a>我生已尽。<a id="a-5P"></a>梵行已立者。<a id="a-5Q"></a>为立学道。<a id="a-5R"></a>名梵行已立。<a id="a-5S"></a>为立无学道。<a id="a-5T"></a>名梵行已立。<a id="a-5U"></a>答曰。<a id="a-5V"></a>已立学道。<a id="a-5W"></a>名梵行。<a id="a-5X"></a>已立无学道。<a id="a-5Y"></a>名今立。<a id="a-5Z"></a>所作已办者。<a id="a-5a"></a>已断一切烦恼所作事已竟。<a id="a-5b"></a>复次毕竟尽一切界。<a id="a-5c"></a>毕竟尽一切生。<a id="a-5d"></a>毕竟断一切增长生死法。<a id="a-5e"></a>名所作已办。<a id="a-5f"></a>不受后有者。<a id="a-5g"></a>是明无生智。<a id="a-5h"></a>尊者和须蜜说曰。<a id="a-5i"></a>若不断烦恼。<a id="a-5j"></a>不名生尽。<a id="a-5k"></a>若断烦恼。<a id="a-5l"></a>名为生尽。<a id="a-5m"></a>若不断烦恼。<a id="a-5n"></a>不名梵行已立。<a id="a-5o"></a>若断烦恼。<a id="a-5p"></a>名梵行已立。<a id="a-5q"></a>若不断烦恼。<a id="a-5r"></a>不名所作已办。<a id="a-5s"></a>若断烦恼。<a id="a-5t"></a>名所作已办。<a id="a-5u"></a>若不断烦恼。<a id="a-5v"></a>名受后有。<a id="a-5w"></a>若断烦恼。<a id="a-5x"></a>名不受后有。<a id="a-5y"></a>问曰。<a id="a-5z"></a>一切阿罗汉。<a id="a-60"></a>不尽得无生智。<a id="a-61"></a>何以故。<a id="a-62"></a>一切经中。<a id="a-63"></a>尽说不受后有耶。<a id="a-64"></a>答曰。<a id="a-65"></a>佛说利根。<a id="a-66"></a>与经相应者。<a id="a-67"></a>然集经法者。<a id="a-68"></a>一切经中皆说。<a id="a-69"></a>复有说者。<a id="a-6A"></a>集法诸尊者。<a id="a-6B"></a>皆有愿智无碍智。<a id="a-6C"></a>以观察之。<a id="a-6D"></a>若利根与经相应者说之。<a id="a-6E"></a>后有不善诵持经者。<a id="a-6F"></a>一切经中。<a id="a-6G"></a>皆作是说。<a id="a-6H"></a>评曰。<a id="a-6I"></a>应作是说。<a id="a-6J"></a>一切阿罗汉。<a id="a-6K"></a>尽不受后有。</p>
  <p id="a6L">问曰。<a id="a-6M"></a>何等阿罗汉。<a id="a-6N"></a>修二种慧。<a id="a-6O"></a>何等阿罗汉。<a id="a-6P"></a>修三种慧。<a id="a-6Q"></a>答曰。<a id="a-6R"></a>或有阿罗汉。<a id="a-6S"></a>心善解脱。<a id="a-6T"></a>慧善解脱。<a id="a-6U"></a>或有心善解脱慧不善解脱。<a id="a-6V"></a>若心善解脱慧善解脱者。<a id="a-6W"></a>修三种慧。<a id="a-6X"></a>若心善解脱慧不善解脱者。<a id="a-6Y"></a>修二种慧。<a id="a-6Z"></a>复次或有以苦智集智尽三界结者。<a id="a-6a"></a>或有灭智道智尽三界结者。<a id="a-6b"></a>若以苦智集智尽三界结者。<a id="a-6c"></a>修三种慧。<a id="a-6d"></a>若以灭智道智尽三界结者。<a id="a-6e"></a>修二种慧。<a id="a-6f"></a>复次或以空苦集无愿三昧。<a id="a-6g"></a>尽三界结者。<a id="a-6h"></a>或以无相道无愿三昧。<a id="a-6i"></a>尽三界结者。<a id="a-6j"></a>若以空苦集无愿三昧。<a id="a-6k"></a>尽三界结者。<a id="a-6l"></a>修三种慧。<a id="a-6m"></a>若以无相道无愿三昧。<a id="a-6n"></a>尽三界结者。<a id="a-6o"></a>修二种慧。<a id="a-6p"></a>复次或有为定入圣道。<a id="a-6q"></a>或有为慧入圣道。<a id="a-6r"></a>若为定入圣道者。<a id="a-6s"></a>修三种慧。<a id="a-6t"></a>如定道慧道。<a id="a-6u"></a>定多道。<a id="a-6v"></a>慧多道。<a id="a-6w"></a>欲可定道。<a id="a-6x"></a>欲可慧道。<a id="a-6y"></a>钝根利根。<a id="a-6z"></a>缘力因力。<a id="a-70"></a>说亦如是。<a id="a-71"></a>复次或有以定修心以慧得解脱者。<a id="a-72"></a>修二种慧。<a id="a-73"></a>或有以慧修心以定得解脱者。<a id="a-74"></a>修三种慧。<a id="a-75"></a>复次得内心寂静不得观慧法。<a id="a-76"></a>或有得内心寂静亦得观慧法。<a id="a-77"></a>前者。<a id="a-78"></a>修二种慧。<a id="a-79"></a>后者。<a id="a-7A"></a>修三种慧。<a id="a-7B"></a>复次若人成就四法。<a id="a-7C"></a>甚为希有。<a id="a-7D"></a>一亲近善知识。<a id="a-7E"></a>二从其闻法。<a id="a-7F"></a>三内正思惟。<a id="a-7G"></a>四如法修行。<a id="a-7H"></a>若成就初二种法者。<a id="a-7I"></a>修二种慧。<a id="a-7J"></a>若成就后二种法者。<a id="a-7K"></a>修三种慧。<a id="a-7L"></a>复次或有从他闻法多。<a id="a-7M"></a>或有内正思惟多。<a id="a-7N"></a>若从他闻法多者。<a id="a-7O"></a>修二种慧。<a id="a-7P"></a>若内正思惟多者。<a id="a-7Q"></a>修三种慧。<a id="a-7R"></a>或有无贪善根多。<a id="a-7S"></a>或有无痴善根多。<a id="a-7T"></a>若无贪善根多者。<a id="a-7U"></a>修二种慧。<a id="a-7V"></a>若无痴善根多者。<a id="a-7W"></a>修三种慧。</p>
  <p id="a7X">我生已尽。<a id="a-7Y"></a>是说尽智。<a id="a-7Z"></a>梵行已立。<a id="a-7a"></a>所作已办。<a id="a-7b"></a>不受后有。<a id="a-7c"></a>是说无生智。<a id="a-7d"></a>复有说者。<a id="a-7e"></a>我生已尽。<a id="a-7f"></a>梵行已立。<a id="a-7g"></a>是说尽智。<a id="a-7h"></a>所作已办不受后有。<a id="a-7i"></a>是说无生智。<a id="a-7j"></a>复次我生已尽。<a id="a-7k"></a>梵行已立。<a id="a-7l"></a>所作已办。<a id="a-7m"></a>是说尽智。<a id="a-7n"></a>不受后有。<a id="a-7o"></a>是说无生智。<a id="a-7p"></a>问曰。<a id="a-7q"></a>无有阿罗汉二尽智刹那后起无生智者。<a id="a-7r"></a>何况多。<a id="a-7s"></a>何故作是说。<a id="a-7t"></a>言我生已尽梵行已立所作已办是尽智耶。<a id="a-7u"></a>答曰。<a id="a-7v"></a>虽是一刹那。<a id="a-7w"></a>而有三种义。<a id="a-7x"></a>故作是说。<a id="a-7y"></a>尊者波奢说曰。<a id="a-7z"></a>如是说者。<a id="a-80"></a>不说尽智。<a id="a-81"></a>不说无生智。<a id="a-82"></a>亦不说无学正见。<a id="a-83"></a>此是赞叹阿罗汉辞言。<a id="a-84"></a>阿罗汉生已尽。<a id="a-85"></a>梵行已立。<a id="a-86"></a>所作已办。<a id="a-87"></a>不受后有。<a id="a-88"></a>复次我生已尽。<a id="a-89"></a>是说尽智。<a id="a-8A"></a>梵行已立。<a id="a-8B"></a>是说道智。<a id="a-8C"></a>所作已办。<a id="a-8D"></a>是说灭智。<a id="a-8E"></a>不受后有。<a id="a-8F"></a>是说无生智。<a id="a-8G"></a>复次我生已尽。<a id="a-8H"></a>是说知集。<a id="a-8I"></a>梵行已立。<a id="a-8J"></a>是说知道。<a id="a-8K"></a>所作已办。<a id="a-8L"></a>是说知灭。<a id="a-8M"></a>不受后有。<a id="a-8N"></a>是说知苦。<a id="a-8O"></a>说尽作证亦如是。<a id="a-8P"></a>复次我生已尽。<a id="a-8Q"></a>是说断集。<a id="a-8R"></a>梵行已立。<a id="a-8S"></a>是说修道。<a id="a-8T"></a>所作已办。<a id="a-8U"></a>是说证灭。<a id="a-8V"></a>不受后有。<a id="a-8W"></a>是说知苦。<a id="a-8X"></a>复次我生已尽。<a id="a-8Y"></a>是说断因。<a id="a-8Z"></a>梵行已立。<a id="a-8a"></a>是说修道。<a id="a-8b"></a>所作已办。<a id="a-8c"></a>是说得果。<a id="a-8d"></a>不受后有。<a id="a-8e"></a>是说知体。<a id="a-8f"></a>复次我生已尽。<a id="a-8g"></a>是说集智。<a id="a-8h"></a>梵行已立。<a id="a-8i"></a>是说道智。<a id="a-8j"></a>所作已办。<a id="a-8k"></a>是说灭智。<a id="a-8l"></a>不受后有。<a id="a-8m"></a>是说苦智。<a id="a-8n"></a>复次我生已尽。<a id="a-8o"></a>是说集无愿。<a id="a-8p"></a>梵行已立。<a id="a-8q"></a>是说道无愿。<a id="a-8r"></a>所作已办。<a id="a-8s"></a>是说无相。<a id="a-8t"></a>不受后有是说空及苦无愿。</p>
  <p id="a8u">问曰。<a id="a-8v"></a>何故名尽智。<a id="a-8w"></a>为以缘尽故名尽智。<a id="a-8x"></a>为以烦恼尽身中生故名尽智耶。<a id="a-8y"></a>若以缘尽故名尽智者。<a id="a-8z"></a>灭智应是尽智。<a id="a-90"></a>若以烦恼尽身中生名尽智者。<a id="a-91"></a>无生智无学正见。<a id="a-92"></a>亦应是尽智。<a id="a-93"></a>答曰。<a id="a-94"></a>应作是说。<a id="a-95"></a>烦恼尽身中生故名尽智。<a id="a-96"></a>问曰。<a id="a-97"></a>若然者无生智无学正见。<a id="a-98"></a>应是尽智。<a id="a-99"></a>答曰。<a id="a-9A"></a>若智在初。<a id="a-9B"></a>一切皆有者。<a id="a-9C"></a>名尽智。<a id="a-9D"></a>无学正见。<a id="a-9E"></a>虽一切皆有。<a id="a-9F"></a>而不在初。<a id="a-9G"></a>无生智不在初。<a id="a-9H"></a>亦非一切皆有。<a id="a-9I"></a>尽智在初。<a id="a-9J"></a>一切皆有故。<a id="a-9K"></a>问曰。<a id="a-9L"></a>十六圣行外。<a id="a-9M"></a>更有无漏慧。<a id="a-9N"></a>不此中问答。<a id="a-9O"></a>广说如杂揵度。<a id="a-9P"></a>云何学明。<a id="a-9Q"></a>云何学智。<a id="a-9R"></a>云何无学明。<a id="a-9S"></a>云何无学智。<a id="a-9T"></a>问曰。<a id="a-9U"></a>何故作此论。<a id="a-9V"></a>答曰。<a id="a-9W"></a>世间以种种世俗诸论。<a id="a-9X"></a>以为明想。<a id="a-9Y"></a>不识真明。<a id="a-9Z"></a>欲止如是说者意。<a id="a-9a"></a>亦明真明义故。<a id="a-9b"></a>而作此论。<a id="a-9c"></a>复有说。<a id="a-9d"></a>所以作此论者。<a id="a-9e"></a>此是佛经。<a id="a-9f"></a>经说。<a id="a-9g"></a>佛告居士。<a id="a-9h"></a>如汝以学智学见学明见四圣谛。<a id="a-9i"></a>今此耶奢童子。<a id="a-9j"></a>亦以无学智无学见无学明。<a id="a-9k"></a>见四圣谛。<a id="a-9l"></a>不复更住居士家受五欲乐。<a id="a-9m"></a>佛经虽作是说。<a id="a-9n"></a>而不广分别。<a id="a-9o"></a>佛经是此论所为根本今欲广分别故。<a id="a-9p"></a>而作此论。</p>
  <p id="a9q">云何学明。<a id="a-9r"></a>答曰。<a id="a-9s"></a>学慧是也。<a id="a-9t"></a>云何学智。<a id="a-9u"></a>答曰。<a id="a-9v"></a>学八智是也。<a id="a-9w"></a>云何无学明。<a id="a-9x"></a>答曰。<a id="a-9y"></a>无学慧是也。<a id="a-9z"></a>云何无学智。<a id="a-A0"></a>答曰。<a id="a-A1"></a>无学八智是也。<a id="a-A2"></a>谓四法智四比智。<a id="a-A3"></a>此是明体性。<a id="a-A4"></a>乃至广说。</p>
  <p id="aA5">所以今当说。<a id="a-A6"></a>何故名明。<a id="a-A7"></a>明是何义。<a id="a-A8"></a>答曰。<a id="a-A9"></a>觉识了了义是明义。<a id="a-AA"></a>问曰。<a id="a-AB"></a>若觉识了了义是明义者。<a id="a-AC"></a>善有漏慧。<a id="a-AD"></a>亦觉识了了。<a id="a-AE"></a>是明义耶。<a id="a-AF"></a>答曰。<a id="a-AG"></a>若于四真谛。<a id="a-AH"></a>觉识了了。<a id="a-AI"></a>毕竟了了。<a id="a-AJ"></a>更不生颠倒。<a id="a-AK"></a>广说如杂揵度。<a id="a-AL"></a>问曰。<a id="a-AM"></a>若善有漏慧。<a id="a-AN"></a>不名明者。<a id="a-AO"></a>佛经云何通。<a id="a-AP"></a>如说。<a id="a-AQ"></a>无学有三种明。<a id="a-AR"></a>无学念前世智证明。<a id="a-AS"></a>无学生死智证明。<a id="a-AT"></a>无学漏尽智证明。<a id="a-AU"></a>答曰。<a id="a-AV"></a>有少分明势故名明。<a id="a-AW"></a>何者是少分明。<a id="a-AX"></a>与烦恼相违。<a id="a-AY"></a>亦不杂烦恼故。<a id="a-AZ"></a>名少分明。<a id="a-Aa"></a>复次此二明。<a id="a-Ab"></a>能生能随顺实义无漏明故名明。<a id="a-Ac"></a>是故尊者和须蜜。<a id="a-Ad"></a>作如是说。<a id="a-Ae"></a>第一实义。<a id="a-Af"></a>无漏明者。<a id="a-Ag"></a>是漏尽明。<a id="a-Ah"></a>余二明。<a id="a-Ai"></a>能生此明故名明。<a id="a-Aj"></a>复次念前世智证明。<a id="a-Ak"></a>知前际增长法。<a id="a-Al"></a>生死智证明。<a id="a-Am"></a>知后际增长法。<a id="a-An"></a>漏尽智证明。<a id="a-Ao"></a>知涅槃寂静法。<a id="a-Ap"></a>尊者佛陀提婆。<a id="a-Aq"></a>亦作是说。<a id="a-Ar"></a>念前世智证明。<a id="a-As"></a>知此众生从彼处没来生此间过去世因果相续法。<a id="a-At"></a>生死智证明。<a id="a-Au"></a>知此众生作如是业当生彼处未来因果相续法。<a id="a-Av"></a>漏尽智证明。<a id="a-Aw"></a>知此众生以如是道能尽漏因果毕竟法。<a id="a-Ax"></a>是名第一实义明。<a id="a-Ay"></a>复次念前世智证明。<a id="a-Az"></a>觉识了了过去世事。<a id="a-B0"></a>生死智证明。<a id="a-B1"></a>觉识了了未来世事。<a id="a-B2"></a>漏尽智证明。<a id="a-B3"></a>觉识了了无为涅槃。<a id="a-B4"></a>复次念前世智证明。<a id="a-B5"></a>除过去无知黑闇。<a id="a-B6"></a>生死智证明。<a id="a-B7"></a>除未来无知黑闇。<a id="a-B8"></a>漏尽智证明。<a id="a-B9"></a>除于涅槃无知黑闇。<a id="a-BA"></a>问曰。<a id="a-BB"></a>何故六通中。<a id="a-BC"></a>三立明三不立明耶。<a id="a-BD"></a>答曰。<a id="a-BE"></a>身通是工巧法。<a id="a-BF"></a>天耳通。<a id="a-BG"></a>闻声而已。<a id="a-BH"></a>他心智通。<a id="a-BI"></a>缘别相法。<a id="a-BJ"></a>此三明。<a id="a-BK"></a>能随顺厌离法。<a id="a-BL"></a>能弃生死。<a id="a-BM"></a>随顺善法。<a id="a-BN"></a>能到涅槃。<a id="a-BO"></a>问曰。<a id="a-BP"></a>此三明。<a id="a-BQ"></a>云何能随顺厌离法能弃生死。<a id="a-BR"></a>随顺善法能到涅槃耶。<a id="a-BS"></a>答曰。<a id="a-BT"></a>念前世智证明。<a id="a-BU"></a>见过去世事。<a id="a-BV"></a>生大厌离。<a id="a-BW"></a>生死智证明。<a id="a-BX"></a>见未来世事。<a id="a-BY"></a>生大厌离。<a id="a-BZ"></a>以厌离故。<a id="a-Ba"></a>漏尽智证明。<a id="a-Bb"></a>能作正观。<a id="a-Bc"></a>断于烦恼。<a id="a-Bd"></a>复次念前世智证明。<a id="a-Be"></a>知过去相续种种诸因。<a id="a-Bf"></a>生死智证明。<a id="a-Bg"></a>见诸众生未来阴。<a id="a-Bh"></a>如散微尘。<a id="a-Bi"></a>生大厌离故。<a id="a-Bj"></a>漏尽智证明。<a id="a-Bk"></a>能作正观。<a id="a-Bl"></a>断于烦恼。<a id="a-Bm"></a>复次念前世智证明。<a id="a-Bn"></a>知过去自身衰恼事。<a id="a-Bo"></a>生大厌离。<a id="a-Bp"></a>生死智证明。<a id="a-Bq"></a>见未来他身衰恼事。<a id="a-Br"></a>生大厌离。<a id="a-Bs"></a>以厌离故。<a id="a-Bt"></a>漏尽智证明。<a id="a-Bu"></a>能作正观断于烦恼。<a id="a-Bv"></a>复次念前世智证明。<a id="a-Bw"></a>除于有愚。<a id="a-Bx"></a>生死智证明。<a id="a-By"></a>除众生愚。<a id="a-Bz"></a>漏尽智证明。<a id="a-C0"></a>除于法愚。<a id="a-C1"></a>复次念前世智证明。<a id="a-C2"></a>对治常见。<a id="a-C3"></a>生死智证明。<a id="a-C4"></a>对治断见。<a id="a-C5"></a>漏尽智证明。<a id="a-C6"></a>对治二边。<a id="a-C7"></a>住于中道。<a id="a-C8"></a>复次念前世智证明。<a id="a-C9"></a>能生空。<a id="a-CA"></a>生死智证明。<a id="a-CB"></a>能生无愿。<a id="a-CC"></a>漏尽智证明。<a id="a-CD"></a>能生无相。<a id="a-CE"></a>以如是等义故。<a id="a-CF"></a>此三明随顺厌离之法。<a id="a-CG"></a>能弃生死随顺善法。<a id="a-CH"></a>到于涅槃。<a id="a-CI"></a>集法经说。<a id="a-CJ"></a>有三种无学明。<a id="a-CK"></a>谓念前世智证明。<a id="a-CL"></a>生死智证明。<a id="a-CM"></a>漏尽智证明。<a id="a-CN"></a>云何无学念前世智证明。<a id="a-CO"></a>答言。<a id="a-CP"></a>知诸众生生死为相续法无学智。<a id="a-CQ"></a>云何无学生死智证明。<a id="a-CR"></a>答言。<a id="a-CS"></a>知诸众生自所作业无学智。<a id="a-CT"></a>云何无学漏尽智证明。<a id="a-CU"></a>答言。<a id="a-CV"></a>尽漏无学智。<a id="a-CW"></a>问曰。<a id="a-CX"></a>漏尽智证明。<a id="a-CY"></a>言是无学可尔。<a id="a-CZ"></a>余二明是非学非无学。<a id="a-Ca"></a>何故说是无学明耶。<a id="a-Cb"></a>答曰。<a id="a-Cc"></a>集法经。<a id="a-Cd"></a>应作是说。<a id="a-Ce"></a>无学人有三明。<a id="a-Cf"></a>而不说者。<a id="a-Cg"></a>有何意耶。<a id="a-Ch"></a>答曰。<a id="a-Ci"></a>二明虽是非学非无学。<a id="a-Cj"></a>以是无学人身中可得故。<a id="a-Ck"></a>亦名无学。<a id="a-Cl"></a>如施设经说。<a id="a-Cm"></a>三昧有二种。<a id="a-Cn"></a>一是圣。<a id="a-Co"></a>二非是圣。<a id="a-Cp"></a>圣三昧有三种。<a id="a-Cq"></a>一善有漏。<a id="a-Cr"></a>二无漏。<a id="a-Cs"></a>三不隐没无记。<a id="a-Ct"></a>善有漏三昧。<a id="a-Cu"></a>以善故名圣。<a id="a-Cv"></a>不以无漏。<a id="a-Cw"></a>无漏三昧。<a id="a-Cx"></a>以善故以无漏故名圣。<a id="a-Cy"></a>不隐没无记三昧。<a id="a-Cz"></a>亦非善亦非无漏。<a id="a-D0"></a>而名圣者。<a id="a-D1"></a>以是圣人身中可得故名圣。<a id="a-D2"></a>彼亦如是。<a id="a-D3"></a>问曰。<a id="a-D4"></a>何故无学人身中立明。<a id="a-D5"></a>学人身中不立明耶。<a id="a-D6"></a>答曰。<a id="a-D7"></a>以明义胜故。<a id="a-D8"></a>若以法而言。<a id="a-D9"></a>无学法胜于学法。<a id="a-DA"></a>若以人而言。<a id="a-DB"></a>无学人胜于学人。<a id="a-DC"></a>复次不杂无明故名明。<a id="a-DD"></a>学人身中慧。<a id="a-DE"></a>杂无明故不名明。</p>
  <p id="aDF">如来身中所有漏尽智有四事。<a id="a-DG"></a>一名通。<a id="a-DH"></a>二名明。<a id="a-DI"></a>三名力。<a id="a-DJ"></a>四名示现。<a id="a-DK"></a>通者是漏尽通。<a id="a-DL"></a>明者是漏尽明。<a id="a-DM"></a>力者是漏尽力。<a id="a-DN"></a>示现者是说法示现。<a id="a-DO"></a>辟支佛无学声闻所有漏尽智有三事。<a id="a-DP"></a>一是漏尽通。<a id="a-DQ"></a>二是漏尽明。<a id="a-DR"></a>三是示现非力。<a id="a-DS"></a>如来身中所有念前世智生死智有三事。<a id="a-DT"></a>一是通。<a id="a-DU"></a>二是明。<a id="a-DV"></a>三是力非示现。<a id="a-DW"></a>辟支佛无学声闻所有念前世智生死智有二事。<a id="a-DX"></a>是通。<a id="a-DY"></a>是明。<a id="a-DZ"></a>非力非示现。<a id="a-Da"></a>学人身中所有念前世智生死智有一事。<a id="a-Db"></a>谓是通。<a id="a-Dc"></a>非明。<a id="a-Dd"></a>非力。<a id="a-De"></a>非示现。<a id="a-Df"></a>问曰。<a id="a-Dg"></a>如来身中所有智立力。<a id="a-Dh"></a>非辟支佛声闻身中智耶。<a id="a-Di"></a>答曰。<a id="a-Dj"></a>无障碍义是力义。<a id="a-Dk"></a>声闻辟支佛智为无智所障碍故非力。<a id="a-Dl"></a>曾闻佛世尊。<a id="a-Dm"></a>尊者舍利弗。<a id="a-Dn"></a>共一处经行。<a id="a-Do"></a>有一众生。<a id="a-Dp"></a>来诣其所。<a id="a-Dq"></a>佛告舍利弗。<a id="a-Dr"></a>汝可观是众生。<a id="a-Ds"></a>过去世中。<a id="a-Dt"></a>何处与是众生而共同止。<a id="a-Du"></a>时尊者舍利弗。<a id="a-Dv"></a>即以初禅念前世智观不知。<a id="a-Dw"></a>乃至以第四禅念前世智观亦不知。<a id="a-Dx"></a>即从定起。<a id="a-Dy"></a>而白佛言。<a id="a-Dz"></a>我观是众生。<a id="a-E0"></a>都不能见所从来处。<a id="a-E1"></a>佛告舍利弗。<a id="a-E2"></a>辟支佛所有智见。<a id="a-E3"></a>过于汝等。<a id="a-E4"></a>复过辟支佛所有智见。<a id="a-E5"></a>此众生从某世界来生此间。<a id="a-E6"></a>后时世尊与舍利弗。<a id="a-E7"></a>复在一处经行。<a id="a-E8"></a>时有一人命终。<a id="a-E9"></a>世尊见已。<a id="a-EA"></a>告舍利弗言。<a id="a-EB"></a>汝可观是人。<a id="a-EC"></a>为生何处。<a id="a-ED"></a>时尊者舍利弗。<a id="a-EE"></a>即以初禅天眼观之。<a id="a-EF"></a>而不能见。<a id="a-EG"></a>乃至起第四禅天眼观之。<a id="a-EH"></a>亦不能见。<a id="a-EI"></a>即从定起。<a id="a-EJ"></a>而白佛言。<a id="a-EK"></a>我以天眼观察是人。<a id="a-EL"></a>不知为生何处。<a id="a-EM"></a>佛告舍利弗。<a id="a-EN"></a>过辟支佛所知境界。<a id="a-EO"></a>有某国土。<a id="a-EP"></a>此人生于彼中。<a id="a-EQ"></a>问曰。<a id="a-ER"></a>如来所有念前世智生死智胜妙可尔。<a id="a-ES"></a>如佛漏尽智声闻辟支佛亦尔。<a id="a-ET"></a>何故佛漏尽智立力。<a id="a-EU"></a>非声闻辟支佛耶。<a id="a-EV"></a>答曰。<a id="a-EW"></a>佛漏尽智亦胜妙。<a id="a-EX"></a>如来身中所有漏尽智。<a id="a-EY"></a>其性猛利。<a id="a-EZ"></a>若缘烦恼。<a id="a-Ea"></a>烦恼即断。<a id="a-Eb"></a>声闻辟支佛漏尽智。<a id="a-Ec"></a>不猛利故。<a id="a-Ed"></a>数数缘烦恼。<a id="a-Ee"></a>烦恼乃断。<a id="a-Ef"></a>譬如二人斫树。<a id="a-Eg"></a>一人勇健加用利斧。<a id="a-Eh"></a>一人性劣又用钝斧。<a id="a-Ei"></a>虽俱斫树。<a id="a-Ej"></a>而勇健以利斧者疾。<a id="a-Ek"></a>非性劣以钝斧斫者。<a id="a-El"></a>彼亦如是。<a id="a-Em"></a>非以自身所有漏尽智名为力。<a id="a-En"></a>令彼众生得漏尽故名力。<a id="a-Eo"></a>世尊知此众生以苦迟通能尽漏。<a id="a-Ep"></a>此众生以乐速通能尽漏。<a id="a-Eq"></a>是故名力。</p>
  <p id="aEr">问曰。<a id="a-Es"></a>此六通。<a id="a-Et"></a>几是明非示现。<a id="a-Eu"></a>几是示现非明。<a id="a-Ev"></a>几是明亦是示现。<a id="a-Ew"></a>几非是明亦非示现耶。<a id="a-Ex"></a>答曰。<a id="a-Ey"></a>二是明非示现者。<a id="a-Ez"></a>谓念前世智生死智。<a id="a-F0"></a>二是示现非明者。<a id="a-F1"></a>谓身通他心智通是。<a id="a-F2"></a>明亦示现者。<a id="a-F3"></a>谓漏尽通。<a id="a-F4"></a>非明非示现者。<a id="a-F5"></a>谓天耳通。<a id="a-F6"></a>问曰。<a id="a-F7"></a>此六通何故。<a id="a-F8"></a>三是示现。<a id="a-F9"></a>三非示现。<a id="a-FA"></a>答曰。<a id="a-FB"></a>令他信乐生希有想。<a id="a-FC"></a>入于法者。<a id="a-FD"></a>名为示现。<a id="a-FE"></a>三通不尔。<a id="a-FF"></a>若作是说。<a id="a-FG"></a>我天耳闻声。<a id="a-FH"></a>天眼见色。<a id="a-FI"></a>能知过去无数生事。<a id="a-FJ"></a>人皆生疑。<a id="a-FK"></a>此事或虚或实。<a id="a-FL"></a>曾闻有一居士。<a id="a-FM"></a>请尼揵陀若提子及弟子众。<a id="a-FN"></a>于其家食。<a id="a-FO"></a>时尼揵陀若提子既入其家。<a id="a-FP"></a>而便微笑。<a id="a-FQ"></a>居士问言。<a id="a-FR"></a>大师已离种种调戏。<a id="a-FS"></a>今何故笑。<a id="a-FT"></a>师答之言。<a id="a-FU"></a>今我法中所有妙法。<a id="a-FV"></a>汝可悉得闻耶。<a id="a-FW"></a>是时居士殷勤重问。<a id="a-FX"></a>而便答言。<a id="a-FY"></a>南拔提河侧。<a id="a-FZ"></a>有二猕猴。<a id="a-Fa"></a>共斗不已。<a id="a-Fb"></a>忽然堕河。<a id="a-Fc"></a>为水所漂。<a id="a-Fd"></a>是以我笑。<a id="a-Fe"></a>是时居士。<a id="a-Ff"></a>而作是言。<a id="a-Fg"></a>大师天眼。<a id="a-Fh"></a>甚为希有。<a id="a-Fi"></a>明净乃尔。<a id="a-Fj"></a>时诸尼揵。<a id="a-Fk"></a>各坐其床。<a id="a-Fl"></a>次第下食。<a id="a-Fm"></a>以饭覆羹。<a id="a-Fn"></a>而上其师。<a id="a-Fo"></a>余诸尼揵。<a id="a-Fp"></a>以羹在上。<a id="a-Fq"></a>诸余尼揵。<a id="a-Fr"></a>应时皆食。<a id="a-Fs"></a>其师而独不食。<a id="a-Ft"></a>居士问言。<a id="a-Fu"></a>大师。<a id="a-Fv"></a>今者何故不食。<a id="a-Fw"></a>师答之言。<a id="a-Fx"></a>此饭无羹。<a id="a-Fy"></a>是以不食。<a id="a-Fz"></a>是时居士。<a id="a-G0"></a>便语师言。<a id="a-G1"></a>天眼明净。<a id="a-G2"></a>希有乃尔。<a id="a-G3"></a>见南拔提河侧猕猴堕河。<a id="a-G4"></a>而不见饭底羹耶。<a id="a-G5"></a>以是事故。<a id="a-G6"></a>三通非示现。<a id="a-G7"></a>不能令他信乐生希有想。<a id="a-G8"></a>入于佛法。<a id="a-G9"></a>若以身通。<a id="a-GA"></a>令一身为多。<a id="a-GB"></a>多还为一。<a id="a-GC"></a>种种变化。<a id="a-GD"></a>上至梵世。<a id="a-GE"></a>令多众生生希有想。<a id="a-GF"></a>若有知他心所念法者。<a id="a-GG"></a>语他人言。<a id="a-GH"></a>汝有如是念。<a id="a-GI"></a>作如是思惟。<a id="a-GJ"></a>悉如其心。<a id="a-GK"></a>而不相违。<a id="a-GL"></a>令多众生。<a id="a-GM"></a>于佛法中。<a id="a-GN"></a>生希有想。<a id="a-GO"></a>若为他说法。<a id="a-GP"></a>使远尘离垢。<a id="a-GQ"></a>得法眼净者。<a id="a-GR"></a>亦令多众生。<a id="a-GS"></a>于佛法中。<a id="a-GT"></a>生希有想。<a id="a-GU"></a>以是事故。<a id="a-GV"></a>三通令他信乐生希有想。<a id="a-GW"></a>入于佛法。</p>
  <p id="aGX">问曰。<a id="a-GY"></a>何等人应为现神变。<a id="a-GZ"></a>何等人不应为现神变耶。<a id="a-Ga"></a>答曰。<a id="a-Gb"></a>若一向信。<a id="a-Gc"></a>若一向不信者。<a id="a-Gd"></a>不应为现神变。<a id="a-Ge"></a>若在中不定信不定不信者。<a id="a-Gf"></a>应为现神变。<a id="a-Gg"></a>令入佛法。<a id="a-Gh"></a>何以知之。<a id="a-Gi"></a>经说。<a id="a-Gj"></a>佛住那迦揵陀城波婆利迦庵罗林。<a id="a-Gk"></a>时有居士子。<a id="a-Gl"></a>名翅跋多。<a id="a-Gm"></a>往诣佛所。<a id="a-Gn"></a>头面礼足。<a id="a-Go"></a>却坐一面。<a id="a-Gp"></a>而白佛言。<a id="a-Gq"></a>世尊。<a id="a-Gr"></a>此那迦乾陀城。<a id="a-Gs"></a>丰乐炽盛。<a id="a-Gt"></a>人民众多。<a id="a-Gu"></a>加信敬佛法僧。<a id="a-Gv"></a>唯愿世尊。<a id="a-Gw"></a>可听一沙门于此国土诸人众前。<a id="a-Gx"></a>现上人法种种神变。<a id="a-Gy"></a>使那迦揵陀人于佛法僧倍生信敬。<a id="a-Gz"></a>佛告居士子。<a id="a-H0"></a>我不为诸弟子作如是说。<a id="a-H1"></a>汝等来往之处。<a id="a-H2"></a>于诸人前。<a id="a-H3"></a>现上人法种种神变。<a id="a-H4"></a>我为诸弟子。<a id="a-H5"></a>而作是说。<a id="a-H6"></a>汝等应覆藏善法发露恶法。<a id="a-H7"></a>尔时居士子。<a id="a-H8"></a>复白佛言。<a id="a-H9"></a>世尊。<a id="a-HA"></a>见何过患。<a id="a-HB"></a>不令诸弟子现神变。<a id="a-HC"></a>而作是说。<a id="a-HD"></a>覆藏善法发露恶法耶。<a id="a-HE"></a>佛告居士子。<a id="a-HF"></a>示现有三种。<a id="a-HG"></a>一神足示现。<a id="a-HH"></a>二知他心示现。<a id="a-HI"></a>三说法示现。<a id="a-HJ"></a>云何名神足示现。<a id="a-HK"></a>居士子。<a id="a-HL"></a>若沙门婆罗门。<a id="a-HM"></a>示现种种神变。<a id="a-HN"></a>一身为多身。<a id="a-HO"></a>多身为一身。<a id="a-HP"></a>乃至梵世身得自在。<a id="a-HQ"></a>有信者见向不信者说。<a id="a-HR"></a>而作是言。<a id="a-HS"></a>我见沙门婆罗门示现种种神变。<a id="a-HT"></a>一身为多身。<a id="a-HU"></a>多身为一身。<a id="a-HV"></a>乃至梵世身得自在。<a id="a-HW"></a>时不信者。<a id="a-HX"></a>语信者言。<a id="a-HY"></a>汝见此事。<a id="a-HZ"></a>有何奇异。<a id="a-Ha"></a>有咒名揵陀罗。<a id="a-Hb"></a>有人受持读诵。<a id="a-Hc"></a>亦能示现种种神变。<a id="a-Hd"></a>居士子。<a id="a-He"></a>于意云何。<a id="a-Hf"></a>如是不信者。<a id="a-Hg"></a>岂非嫌责诸信者耶。<a id="a-Hh"></a>居士子白佛言。<a id="a-Hi"></a>世尊。<a id="a-Hj"></a>实生嫌责。<a id="a-Hk"></a>复次居士子。<a id="a-Hl"></a>若沙门婆罗门。<a id="a-Hm"></a>说他人心所念。<a id="a-Hn"></a>汝有如是念如是思惟。<a id="a-Ho"></a>悉如其言。<a id="a-Hp"></a>而无虚者。<a id="a-Hq"></a>有信者闻向不信者说。<a id="a-Hr"></a>而作是言。<a id="a-Hs"></a>我见沙门婆罗门知他心所念法。<a id="a-Ht"></a>乃至广说。<a id="a-Hu"></a>时不信者言。<a id="a-Hv"></a>汝见此事。<a id="a-Hw"></a>有何奇异。<a id="a-Hx"></a>有咒名刹尼迦若有受持读诵之者能知他人心所念法。<a id="a-Hy"></a>乃至广说。<a id="a-Hz"></a>居士子。<a id="a-I0"></a>当知我以如是过患故。<a id="a-I1"></a>不听诸弟子示现种种神变。<a id="a-I2"></a>而作是说。<a id="a-I3"></a>汝等当覆藏善法发露恶法。<a id="a-I4"></a>以是事故。<a id="a-I5"></a>一向信一向不信。<a id="a-I6"></a>不应为示现种种神变。<a id="a-I7"></a>若在中不定信不定不信者。<a id="a-I8"></a>应为现神变令入佛法。<a id="a-I9"></a>问曰。<a id="a-IA"></a>何故名示现。<a id="a-IB"></a>答曰。<a id="a-IC"></a>如守门者法。<a id="a-ID"></a>故名为示现。<a id="a-IE"></a>如守门人。<a id="a-IF"></a>示现内法。<a id="a-IG"></a>令外人知。<a id="a-IH"></a>示现外法。<a id="a-II"></a>令内人知。<a id="a-IJ"></a>示现内法令外人知者。<a id="a-IK"></a>如说王今在内。<a id="a-IL"></a>澡浴饮食。<a id="a-IM"></a>观种种珍宝。<a id="a-IN"></a>示现外法。<a id="a-IO"></a>令内人知者。<a id="a-IP"></a>如说今某国某村。<a id="a-IQ"></a>持如是信物。<a id="a-IR"></a>今在门外。<a id="a-IS"></a>以是事故。<a id="a-IT"></a>如守门者法。<a id="a-IU"></a>故名为示现。</p>
 </body>
</html>