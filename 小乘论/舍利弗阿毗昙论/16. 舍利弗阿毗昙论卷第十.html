<!doctype html>
<html id="z3IBVxd18M" data-ver="1300">
 <head>
  <meta charset="utf-8">
  <meta author="昙摩崛多">
  <meta author="昙摩耶舍">
  <meta library="龙藏">
  <meta catalog="小乘论">
  <meta period="姚秦">
 </head>
 <body>
  <h1 id="a1">舍利弗阿毗昙论卷第十</h1>
  <h2 id="a2">非问分缘品第五</h2>
  <p id="a3">善缘方便善缘解有缘方便。<a id="a-4"></a>圣忍非智有缘方便。<a id="a-5"></a>圣智非忍有缘方便。<a id="a-6"></a>受问答因俱生法若因此有此。<a id="a-7"></a>若无因无此。<a id="a-8"></a>若此生有此生。<a id="a-9"></a>若此灭有此灭。<a id="a-A"></a>若无明缘行。<a id="a-B"></a>乃至生缘老死。<a id="a-C"></a>忧悲苦恼苦聚成就。<a id="a-D"></a>如是纯苦具足。<a id="a-E"></a>无明灭则行灭。<a id="a-F"></a>乃至生灭则老死忧悲苦恼聚灭。<a id="a-G"></a>如是苦聚灭。<a id="a-H"></a>是缘方便成就。<a id="a-I"></a>若彼于过去缘疑惑。<a id="a-J"></a>我过去有。<a id="a-K"></a>我非过去有。<a id="a-L"></a>何姓过去有。<a id="a-M"></a>何因过去有。<a id="a-N"></a>若于未来缘疑惑。<a id="a-O"></a>我未来有。<a id="a-P"></a>乃至何因未来有。<a id="a-Q"></a>若彼因缘疑惑。<a id="a-R"></a>我云何有。<a id="a-S"></a>我云何非有。<a id="a-T"></a>何因有何生处。<a id="a-U"></a>此众生从何来去至何处。<a id="a-V"></a>若于佛疑惑。<a id="a-W"></a>是佛世尊非佛世尊。<a id="a-X"></a>世尊善说法。<a id="a-Y"></a>世尊不善说法。<a id="a-Z"></a>世尊声闻众善趣。<a id="a-a"></a>世尊声闻众不善趣。<a id="a-b"></a>行常行无常。<a id="a-c"></a>行苦行非苦行。<a id="a-d"></a>我法非我法。<a id="a-e"></a>寂静涅槃非寂静涅槃。<a id="a-f"></a>有与无与。<a id="a-g"></a>有施无施。<a id="a-h"></a>有祀无祀。<a id="a-i"></a>有善恶业果报。<a id="a-j"></a>无善恶业果报。<a id="a-k"></a>有今世无今世。<a id="a-l"></a>有后世无后世。<a id="a-m"></a>有父母无父母。<a id="a-n"></a>有天无天。<a id="a-o"></a>众生有化生。<a id="a-p"></a>众生无化生。<a id="a-q"></a>世有沙门婆罗门正趣正至。<a id="a-r"></a>若今世后世自证知说。<a id="a-s"></a>世无沙门婆罗门正趣正至。<a id="a-t"></a>若今世后世自证知说。<a id="a-u"></a>若于法疑惑心不决定。<a id="a-v"></a>犹豫二心疑心不了。<a id="a-w"></a>无量疑不尽非解脱。<a id="a-x"></a>彼时无有。<a id="a-y"></a>若有沙门婆罗门。<a id="a-z"></a>异缘实我世常。<a id="a-10"></a>此实余虚妄。<a id="a-11"></a>乃至如去不如去。<a id="a-12"></a>彼时亦无有。<a id="a-13"></a>何况圣缘方便成就。<a id="a-14"></a>终无此烦恼垢。</p>
  <p id="a15">云何缘。<a id="a-16"></a>如佛告诸比丘。<a id="a-17"></a>我当说缘缘生法。<a id="a-18"></a>云何缘。<a id="a-19"></a>无明缘行。<a id="a-1A"></a>若诸佛出世若不出世。<a id="a-1B"></a>法住法界。<a id="a-1C"></a>住彼法界。<a id="a-1D"></a>如来正觉正解已。<a id="a-1E"></a>演说开示分别显现。<a id="a-1F"></a>说无明缘行乃至生缘老死。<a id="a-1G"></a>若如此法。<a id="a-1H"></a>如尔非不如尔。<a id="a-1I"></a>不异不异物。<a id="a-1J"></a>常法实法法住法定。<a id="a-1K"></a>如是缘是名缘。<a id="a-1L"></a>云何缘生法。<a id="a-1M"></a>老死无常。<a id="a-1N"></a>有为缘生尽法变异法。<a id="a-1O"></a>离欲法灭法。<a id="a-1P"></a>乃至无明无常有为缘生法尽法变异法。<a id="a-1Q"></a>离欲法灭法。<a id="a-1R"></a>是名缘生法。<a id="a-1S"></a>云何缘方便。<a id="a-1T"></a>若彼缘若此缘生法。<a id="a-1U"></a>若见解射方便。<a id="a-1V"></a>是名缘方便。<a id="a-1W"></a>比丘。<a id="a-1X"></a>齐几名善缘方便。<a id="a-1Y"></a>彼缘此缘生法。<a id="a-1Z"></a>如实知如实见。<a id="a-1a"></a>齐是名善缘方便。<a id="a-1b"></a>云何无明。<a id="a-1c"></a>痴不善根。<a id="a-1d"></a>是名无明。<a id="a-1e"></a>云何无明缘行。<a id="a-1f"></a>无明缘福行非福行不动行。<a id="a-1g"></a>云何非福行。<a id="a-1h"></a>不善身行。<a id="a-1i"></a>不善口行。<a id="a-1j"></a>不善意行。<a id="a-1k"></a>云何不善身行。<a id="a-1l"></a>若人无慧无明不断。<a id="a-1m"></a>行杀盗淫。<a id="a-1n"></a>及余不善身行。<a id="a-1o"></a>是名不善身行。<a id="a-1p"></a>云何不善口行。<a id="a-1q"></a>若人无慧无明未断。<a id="a-1r"></a>行妄语两舌恶口绮语。<a id="a-1s"></a>及余不善口行。<a id="a-1t"></a>是名不善口行。<a id="a-1u"></a>云何不善意行。<a id="a-1v"></a>若人无慧无明未断。<a id="a-1w"></a>起贪欲嗔恚邪见。<a id="a-1x"></a>是名不善意行。<a id="a-1y"></a>此身口意不善行。<a id="a-1z"></a>名非福行无明缘现世行。<a id="a-20"></a>云何福行。<a id="a-21"></a>身善行口善行意善行。<a id="a-22"></a>云何身善行。<a id="a-23"></a>若人无慧无明未断。<a id="a-24"></a>不杀盗淫。<a id="a-25"></a>及余身善行。<a id="a-26"></a>是名身善行。<a id="a-27"></a>云何口善行。<a id="a-28"></a>若人无慧无明未断。<a id="a-29"></a>不妄语两舌恶口绮语。<a id="a-2A"></a>及余口善行。<a id="a-2B"></a>是名口善行。<a id="a-2C"></a>云何意善行。<a id="a-2D"></a>若人无慧无明未断。<a id="a-2E"></a>无贪无恚正见。<a id="a-2F"></a>是名意善行。<a id="a-2G"></a>此身口意善行。<a id="a-2H"></a>是名福行无明缘现世行。<a id="a-2I"></a>复次若人无慧无明未断。<a id="a-2J"></a>离欲恶不善法。<a id="a-2K"></a>有觉有观离生喜乐。<a id="a-2L"></a>成就初禅行。<a id="a-2M"></a>彼身业无教戒法入摄意识所知。<a id="a-2N"></a>口业无教戒法入摄意识所知。<a id="a-2O"></a>意业由意生受想思触思惟。<a id="a-2P"></a>如是身口意善行。<a id="a-2Q"></a>是名福行无明缘现世行。<a id="a-2R"></a>复次若人无慧无明未断。<a id="a-2S"></a>灭觉观内信心。<a id="a-2T"></a>无觉无观定生喜乐。<a id="a-2U"></a>成就二禅行。<a id="a-2V"></a>彼身业无教戒法入摄意识所知。<a id="a-2W"></a>口业无教戒法入摄意识所知。<a id="a-2X"></a>意业由意生受想思触思惟。<a id="a-2Y"></a>如是身口意业善行。<a id="a-2Z"></a>是名福行无明缘现世行。<a id="a-2a"></a>复次若人无慧无明未断。<a id="a-2b"></a>离喜舍行念知身受乐。<a id="a-2c"></a>如诸圣人解舍念乐行。<a id="a-2d"></a>成就三禅行。<a id="a-2e"></a>彼身业无教戒法入摄意识所知。<a id="a-2f"></a>口业无教戒法入摄意识所知意业由意生受想思触思惟。<a id="a-2g"></a>如是身口意善行。<a id="a-2h"></a>是名福行无明缘现世行。<a id="a-2i"></a>复次若人无慧无明未断。<a id="a-2j"></a>断苦乐先灭忧喜。<a id="a-2k"></a>不苦不乐舍念净。<a id="a-2l"></a>成就四禅行。<a id="a-2m"></a>彼身业无教戒法入摄意识所知。<a id="a-2n"></a>口业无教戒法入摄意识所知。<a id="a-2o"></a>意业由意生受想思触思惟。<a id="a-2p"></a>如是身口意善行。<a id="a-2q"></a>是名福行无明缘现世行。<a id="a-2r"></a>是名福行。<a id="a-2s"></a>云何不动行。<a id="a-2t"></a>若人无慧无明未断。<a id="a-2u"></a>离一切色想。<a id="a-2v"></a>灭嗔恚想。<a id="a-2w"></a>不思惟若干想。<a id="a-2x"></a>成就无边空处行。<a id="a-2y"></a>彼身业无教戒法入摄意识所知。<a id="a-2z"></a>口业无教戒法入摄意识所知。<a id="a-30"></a>意业由意生受想思触思惟。<a id="a-31"></a>如是身口意善行。<a id="a-32"></a>是名不动行无明缘现世行。<a id="a-33"></a>复次若人无慧无明未断。<a id="a-34"></a>离一切空处。<a id="a-35"></a>成就无边识处行。<a id="a-36"></a>彼身业无教戒法。<a id="a-37"></a>入摄意识所知。<a id="a-38"></a>口业无教戒法入摄意识所知。<a id="a-39"></a>意业由意生受想思触思惟。<a id="a-3A"></a>如是身口意善行。<a id="a-3B"></a>是名不动行无明缘现世行。<a id="a-3C"></a>复次若人无慧无明未断。<a id="a-3D"></a>离一切识处。<a id="a-3E"></a>成就无所有处行。<a id="a-3F"></a>彼身业无教戒法。<a id="a-3G"></a>入摄意识所知。<a id="a-3H"></a>口业无教戒法。<a id="a-3I"></a>入摄意识所知。<a id="a-3J"></a>意业由意生受想思触思惟。<a id="a-3K"></a>如是身口意善行。<a id="a-3L"></a>是名不动行无明缘现世行。<a id="a-3M"></a>复次若人无慧无明未断。<a id="a-3N"></a>离一切无所有处。<a id="a-3O"></a>成就非有想非无想处行。<a id="a-3P"></a>彼身业无教戒法。<a id="a-3Q"></a>入摄意识所知。<a id="a-3R"></a>口业无教戒法。<a id="a-3S"></a>入摄意识所知。<a id="a-3T"></a>意业由意生受想思触思惟。<a id="a-3U"></a>如是身口意善行。<a id="a-3V"></a>是名不动行无明缘现世行。<a id="a-3W"></a>是名不动行。<a id="a-3X"></a>复次若人无慧无明未断。<a id="a-3Y"></a>作不善身口意行。<a id="a-3Z"></a>作不善行故。<a id="a-3a"></a>身坏命终。<a id="a-3b"></a>堕地狱畜生饿鬼。<a id="a-3c"></a>以因绪缘故。<a id="a-3d"></a>堕地狱畜生饿鬼受五阴身。<a id="a-3e"></a>如是缘现世行受未来行。<a id="a-3f"></a>是名无明缘未来行。<a id="a-3g"></a>复次若人无慧无明未断。<a id="a-3h"></a>作有漏身善行。<a id="a-3i"></a>当受欲界生。<a id="a-3j"></a>作有漏口善行意善行。<a id="a-3k"></a>当受欲界生。<a id="a-3l"></a>作善行已身坏命终。<a id="a-3m"></a>若生人中欲界天上。<a id="a-3n"></a>以因绪缘故。<a id="a-3o"></a>人中欲界天上受五阴身。<a id="a-3p"></a>如是缘现世行受未来行。<a id="a-3q"></a>是名无明缘未来行。<a id="a-3r"></a>复次若人无慧无明未断。<a id="a-3s"></a>作有漏身善行。<a id="a-3t"></a>当受色界生。<a id="a-3u"></a>作有漏口善行意善行。<a id="a-3v"></a>当受色界生。<a id="a-3w"></a>作善行已身坏命终。<a id="a-3x"></a>生色界天上。<a id="a-3y"></a>以因绪缘故。<a id="a-3z"></a>色界天上受五阴身。<a id="a-40"></a>如是缘现世行受未来行。<a id="a-41"></a>是名无明缘未来行。<a id="a-42"></a>复次若人无慧无明未断。<a id="a-43"></a>作有漏身口意善行。<a id="a-44"></a>当受无色界生。<a id="a-45"></a>作善行已身坏命终生无色界天上。<a id="a-46"></a>以因绪缘故。<a id="a-47"></a>无色界天上受四阴身。<a id="a-48"></a>如是缘现世行受未来行。<a id="a-49"></a>是名无明缘未来行。<a id="a-4A"></a>如佛说。<a id="a-4B"></a>阿难。<a id="a-4C"></a>行有缘。<a id="a-4D"></a>如是阿难问已有答。<a id="a-4E"></a>行何缘。<a id="a-4F"></a>无明缘行。<a id="a-4G"></a>此是答。<a id="a-4H"></a>阿难。<a id="a-4I"></a>若无无明者有行不。<a id="a-4J"></a>世尊。<a id="a-4K"></a>无也。<a id="a-4L"></a>阿难。<a id="a-4M"></a>以因绪缘故行。<a id="a-4N"></a>若无明缘行。<a id="a-4O"></a>如向所说。<a id="a-4P"></a>以是故说。</p>
  <p id="a4Q">云何行缘识。<a id="a-4R"></a>有缘共欲思生共欲识。<a id="a-4S"></a>如是缘现在行生现在识。<a id="a-4T"></a>名行缘现在识。<a id="a-4U"></a>有共嗔恚。<a id="a-4V"></a>有共愚痴。<a id="a-4W"></a>无共欲无共嗔恚无共愚痴。<a id="a-4X"></a>善不善有缘无记思。<a id="a-4Y"></a>有生无记识。<a id="a-4Z"></a>如是缘现在行生现在识。<a id="a-4a"></a>是名行缘现在识缘眼缘色生识。<a id="a-4b"></a>彼眼行色行若缘识。<a id="a-4c"></a>如是缘现在行生现在识。<a id="a-4d"></a>是为现在行缘现在识。<a id="a-4e"></a>耳鼻舌身缘意缘法生识。<a id="a-4f"></a>彼意行法行若缘识。<a id="a-4g"></a>如是缘现在行生现在识。<a id="a-4h"></a>是名现在行缘现在识。<a id="a-4i"></a>复次若人无慧无明未断。<a id="a-4j"></a>起不善身行不善口行不善意行。<a id="a-4k"></a>作不善行已。<a id="a-4l"></a>身坏命终。<a id="a-4m"></a>堕地狱畜生饿鬼。<a id="a-4n"></a>以因绪缘故。<a id="a-4o"></a>生地狱畜生饿鬼。<a id="a-4p"></a>初识以业。<a id="a-4q"></a>因绪集缘。<a id="a-4r"></a>生眼识乃至意识及后了识。<a id="a-4s"></a>如是缘现在行生未来识。<a id="a-4t"></a>是为行缘未来识。<a id="a-4u"></a>复次若人无慧无明未断。<a id="a-4v"></a>作有漏身善行。<a id="a-4w"></a>当受欲界生。<a id="a-4x"></a>作有漏口意善行。<a id="a-4y"></a>当受欲界生。<a id="a-4z"></a>作善行已身坏命终。<a id="a-50"></a>若生人中。<a id="a-51"></a>若生欲界天上。<a id="a-52"></a>以因绪缘故。<a id="a-53"></a>若生人中。<a id="a-54"></a>若生欲界六天。<a id="a-55"></a>初识以业。<a id="a-56"></a>因绪集缘。<a id="a-57"></a>生眼识乃至意识及后了识。<a id="a-58"></a>如是缘现在行生未来识。<a id="a-59"></a>是为行缘识。<a id="a-5A"></a>复次若人无慧无明未断。<a id="a-5B"></a>行有漏身善行。<a id="a-5C"></a>当受色界生。<a id="a-5D"></a>作有漏口意善行。<a id="a-5E"></a>当受色界生。<a id="a-5F"></a>作善行已身坏命终。<a id="a-5G"></a>生色界天上。<a id="a-5H"></a>以因绪缘故。<a id="a-5I"></a>色界天上受初识业。<a id="a-5J"></a>因绪集缘。<a id="a-5K"></a>生眼识乃至意识及后了识。<a id="a-5L"></a>如是缘现在行生未来识。<a id="a-5M"></a>是名行缘未来识。<a id="a-5N"></a>复次若人无慧无明未断。<a id="a-5O"></a>作有漏身善行。<a id="a-5P"></a>当受无色界生。<a id="a-5Q"></a>作有漏口意善行。<a id="a-5R"></a>当受无色界生。<a id="a-5S"></a>作善行已身坏命终。<a id="a-5T"></a>生无色界天上。<a id="a-5U"></a>以因绪缘故。<a id="a-5V"></a>无色界天上受初识业。<a id="a-5W"></a>因绪集缘。<a id="a-5X"></a>生意界意识界及后了识。<a id="a-5Y"></a>如是缘现在行生未来识。<a id="a-5Z"></a>是名行缘未来识。<a id="a-5a"></a>复次若人无慧无明未断。<a id="a-5b"></a>作身口意恶行。<a id="a-5c"></a>作恶行已身坏命终。<a id="a-5d"></a>堕地狱畜生饿鬼。<a id="a-5e"></a>以因绪缘故。<a id="a-5f"></a>地狱畜生饿鬼有不善思共彼思识。<a id="a-5g"></a>如是缘未来行受未来识。<a id="a-5h"></a>是名行缘未来识。<a id="a-5i"></a>复次若人无慧无明未断。<a id="a-5j"></a>作有漏身善行。<a id="a-5k"></a>当受欲界生。<a id="a-5l"></a>作有漏口意善行。<a id="a-5m"></a>当受欲界生。<a id="a-5n"></a>作善行已身坏命终。<a id="a-5o"></a>若生人中生欲界天上。<a id="a-5p"></a>由因绪缘故。<a id="a-5q"></a>若人中欲界天上。<a id="a-5r"></a>有善思共彼思识。<a id="a-5s"></a>如是缘未来行受未来识。<a id="a-5t"></a>是名行缘未来识。<a id="a-5u"></a>复次若人无慧无明未断。<a id="a-5v"></a>作有漏身善行。<a id="a-5w"></a>当受色界生。<a id="a-5x"></a>作有漏口意善行。<a id="a-5y"></a>当受色界生。<a id="a-5z"></a>作善行已身坏命终。<a id="a-60"></a>生色界天上。<a id="a-61"></a>以因绪缘故。<a id="a-62"></a>生色界天上。<a id="a-63"></a>有思共思识。<a id="a-64"></a>如是缘未来行生未来识。<a id="a-65"></a>是名行缘未来识。<a id="a-66"></a>复次若人无慧无明未断。<a id="a-67"></a>作有漏身善行。<a id="a-68"></a>当受无色界生。<a id="a-69"></a>作有漏口意善行。<a id="a-6A"></a>当受无色界生。<a id="a-6B"></a>作善行已身坏命终。<a id="a-6C"></a>生无色界天上。<a id="a-6D"></a>以因绪缘故。<a id="a-6E"></a>无色界天上有不动思共彼思识。<a id="a-6F"></a>如是缘未来行生未来识。<a id="a-6G"></a>是名行缘未来识。<a id="a-6H"></a>复次若最后行未知而灭。<a id="a-6I"></a>若无间行灭已。<a id="a-6J"></a>识续余道生。<a id="a-6K"></a>彼行彼缘无间缘。<a id="a-6L"></a>若因识续余道生。<a id="a-6M"></a>彼行缘彼识因缘。<a id="a-6N"></a>若思行彼识续余道生。<a id="a-6O"></a>彼行缘彼识境界缘。<a id="a-6P"></a>若彼行识续余道生。<a id="a-6Q"></a>彼行缘彼识依缘。<a id="a-6R"></a>若报行识续余道生。<a id="a-6S"></a>彼行缘彼识报缘。<a id="a-6T"></a>若起行识续余道生。<a id="a-6U"></a>彼行缘彼识起缘。<a id="a-6V"></a>若行相应识续余道生。<a id="a-6W"></a>彼行缘彼识异缘。<a id="a-6X"></a>若行增上识续余道生。<a id="a-6Y"></a>彼行缘彼识增上缘。<a id="a-6Z"></a>此最后识灭。<a id="a-6a"></a>初识续余道生。<a id="a-6b"></a>最后识灭已。<a id="a-6c"></a>初识即生。<a id="a-6d"></a>无有中间。<a id="a-6e"></a>喻如影移日续日移影续。<a id="a-6f"></a>影之与日无有中间。<a id="a-6g"></a>如是最后识灭。<a id="a-6h"></a>初识续余道生。<a id="a-6i"></a>后识灭已。<a id="a-6j"></a>即受初识。<a id="a-6k"></a>无有中间。<a id="a-6l"></a>若最初识。<a id="a-6m"></a>若最后识相应法。<a id="a-6n"></a>不至后识。<a id="a-6o"></a>喻如眼识灭已生耳识。<a id="a-6p"></a>耳识灭已生眼识。<a id="a-6q"></a>眼识相应法不至耳识。<a id="a-6r"></a>耳识相应法不至眼识。<a id="a-6s"></a>如是最后识最后识相应法。<a id="a-6t"></a>不至初识。<a id="a-6u"></a>初识相应法不至后识。<a id="a-6v"></a>后识灭已即生初识。<a id="a-6w"></a>谓此时过。<a id="a-6x"></a>谓此灭彼生。<a id="a-6y"></a>谓此终彼始。<a id="a-6z"></a>非彼命彼身。<a id="a-70"></a>非异命异身。<a id="a-71"></a>非常非断。<a id="a-72"></a>非去非来非变。<a id="a-73"></a>非无因非无作。<a id="a-74"></a>非此作此受。<a id="a-75"></a>非异作异受。<a id="a-76"></a>知有去来。<a id="a-77"></a>知有生死。<a id="a-78"></a>知有业相续。<a id="a-79"></a>知有说法。<a id="a-7A"></a>知有缘。<a id="a-7B"></a>无有从此至彼者。<a id="a-7C"></a>无有从彼至此者。<a id="a-7D"></a>何以故。<a id="a-7E"></a>业缘相续生。<a id="a-7F"></a>如佛说阿难。<a id="a-7G"></a>识有缘。<a id="a-7H"></a>如是阿难问已有答。<a id="a-7I"></a>识有何缘行缘。<a id="a-7J"></a>此是答。<a id="a-7K"></a>阿难。<a id="a-7L"></a>若无行者当有识不。<a id="a-7M"></a>世尊。<a id="a-7N"></a>无也。<a id="a-7O"></a>以是阿难。<a id="a-7P"></a>此因绪缘识若行缘识。<a id="a-7Q"></a>如向所说。<a id="a-7R"></a>以此故说。</p>
  <p id="a7S">云何识缘名色。<a id="a-7T"></a>有缘共欲识生。<a id="a-7U"></a>有欲身业生。<a id="a-7V"></a>有欲口业生。<a id="a-7W"></a>有欲意业生。<a id="a-7X"></a>共有欲身业口业是谓色。<a id="a-7Y"></a>共有欲意业。<a id="a-7Z"></a>由意生受想思触思惟谓名。<a id="a-7a"></a>如是现在识生现在名色。<a id="a-7b"></a>是名识缘现在名色。<a id="a-7c"></a>共有嗔恚共有愚痴。<a id="a-7d"></a>无共欲无共嗔恚无共愚痴。<a id="a-7e"></a>善不善有缘无记识。<a id="a-7f"></a>无记身业口业意业。<a id="a-7g"></a>无记身业口业谓色。<a id="a-7h"></a>无记意业由意生受想思触思惟谓名。<a id="a-7i"></a>如是缘现在识生现在名色。<a id="a-7j"></a>是名现在识缘现在名色。<a id="a-7k"></a>复次若人无慧无明未断。<a id="a-7l"></a>作不善识。<a id="a-7m"></a>彼作不善识已。<a id="a-7n"></a>身坏命终堕地狱畜生饿鬼。<a id="a-7o"></a>以因绪缘故。<a id="a-7p"></a>生地狱畜生饿鬼名色。<a id="a-7q"></a>四大四大所造色。<a id="a-7r"></a>是色由意生受想思触思惟谓名。<a id="a-7s"></a>是名缘现在识生未来名色。<a id="a-7t"></a>是为识缘未来名色。<a id="a-7u"></a>复次若人无慧无明未断。<a id="a-7v"></a>作有漏善识。<a id="a-7w"></a>当受欲界生。<a id="a-7x"></a>作善识已。<a id="a-7y"></a>身坏命终若生人中。<a id="a-7z"></a>若生欲界天上。<a id="a-80"></a>以因绪缘故。<a id="a-81"></a>受人中若欲界天上名色。<a id="a-82"></a>四大四大所造色。<a id="a-83"></a>是色由意生受想思触思惟。<a id="a-84"></a>是名如是缘现在识生未来名色。<a id="a-85"></a>复次若人无慧无明未断。<a id="a-86"></a>离欲恶不善法。<a id="a-87"></a>有觉有观离生喜乐。<a id="a-88"></a>成就初禅行彼喜乐。<a id="a-89"></a>初禅尊上堪忍住喜乐。<a id="a-8A"></a>初禅尊上堪忍住已。<a id="a-8B"></a>识依乐取。<a id="a-8C"></a>彼身坏命终生色界天上。<a id="a-8D"></a>以因绪缘故。<a id="a-8E"></a>生色界天上名色。<a id="a-8F"></a>四大四大所造色。<a id="a-8G"></a>是色由意生受想思触思惟。<a id="a-8H"></a>是名如是缘现在识生未来名色。<a id="a-8I"></a>是名识缘未来名色。<a id="a-8J"></a>乃至复次若人无慧无明未断。<a id="a-8K"></a>离一切无所有处。<a id="a-8L"></a>成就非有想非无想处行喜乐。<a id="a-8M"></a>彼非有想非无想处尊上堪忍住喜乐。<a id="a-8N"></a>非有想非无想处尊上堪忍多住已。<a id="a-8O"></a>识依取乐多修行。<a id="a-8P"></a>身坏命终生非有想非无想处天上。<a id="a-8Q"></a>以因绪缘故。<a id="a-8R"></a>生非想非非想处天上。<a id="a-8S"></a>名由意生受想思触思惟谓名。<a id="a-8T"></a>如是缘现在识生未来名是名识缘未来名。<a id="a-8U"></a>复次若人无慧无明未断。<a id="a-8V"></a>作不善身行不善口行不善意行。<a id="a-8W"></a>作不善行已。<a id="a-8X"></a>身坏命终生地狱畜生饿鬼。<a id="a-8Y"></a>以因绪缘故。<a id="a-8Z"></a>生地狱畜生饿鬼。<a id="a-8a"></a>初识共彼识名色。<a id="a-8b"></a>四大四大所造色。<a id="a-8c"></a>是色由意生受想思触思惟。<a id="a-8d"></a>是名如是缘未来识生未来名色。<a id="a-8e"></a>是名识缘未来名色。<a id="a-8f"></a>复次若人无慧无明未断。<a id="a-8g"></a>作有漏身口意善行。<a id="a-8h"></a>当受欲界生。<a id="a-8i"></a>作善行已。<a id="a-8j"></a>身坏命终若生人中欲界天上。<a id="a-8k"></a>以因绪缘故。<a id="a-8l"></a>生人中若欲界天上。<a id="a-8m"></a>初识共彼识名色。<a id="a-8n"></a>四大四大所造色。<a id="a-8o"></a>是色由意生受想思触思惟。<a id="a-8p"></a>谓名如是缘未来识生未来名色。<a id="a-8q"></a>是名识缘未来名色。<a id="a-8r"></a>复次若人无慧无明未断。<a id="a-8s"></a>作有漏身善行。<a id="a-8t"></a>当生色界。<a id="a-8u"></a>作有漏口善行意善行。<a id="a-8v"></a>当生色界。<a id="a-8w"></a>作善行已。<a id="a-8x"></a>身坏命终生色界天上。<a id="a-8y"></a>以因绪缘故生色界。<a id="a-8z"></a>初识共彼识名色。<a id="a-90"></a>四大四大所造色。<a id="a-91"></a>是色由意生受想思触思惟。<a id="a-92"></a>是名如是缘未来识生未来名色。<a id="a-93"></a>是名识缘未来名色。<a id="a-94"></a>复次若人无慧无明未断。<a id="a-95"></a>作有漏身善行。<a id="a-96"></a>当生无色界。<a id="a-97"></a>作有漏口善行意善行。<a id="a-98"></a>当生无色界。<a id="a-99"></a>作善行已。<a id="a-9A"></a>身坏命终生无色界天上。<a id="a-9B"></a>以因绪缘故。<a id="a-9C"></a>生无色界天上。<a id="a-9D"></a>初识共彼识名。<a id="a-9E"></a>由意生受想思触思惟。<a id="a-9F"></a>是名如是缘未来识生未来名。<a id="a-9G"></a>是名识缘未来名。<a id="a-9H"></a>如佛说。<a id="a-9I"></a>阿难。<a id="a-9J"></a>名色有缘。<a id="a-9K"></a>如是阿难问已有答。<a id="a-9L"></a>名色何缘。<a id="a-9M"></a>识缘名色此是答。<a id="a-9N"></a>阿难。<a id="a-9O"></a>识不入胎有名色生不。<a id="a-9P"></a>世尊。<a id="a-9Q"></a>无也。<a id="a-9R"></a>阿难。<a id="a-9S"></a>识入胎不出有名色集不。<a id="a-9T"></a>世尊。<a id="a-9U"></a>无也。<a id="a-9V"></a>阿难。<a id="a-9W"></a>若婴儿识断坏非有。<a id="a-9X"></a>彼有名色增长广大不。<a id="a-9Y"></a>世尊。<a id="a-9Z"></a>无也。<a id="a-9a"></a>阿难。<a id="a-9b"></a>无一切识者。<a id="a-9c"></a>有名色不。<a id="a-9d"></a>世尊。<a id="a-9e"></a>无也。<a id="a-9f"></a>以是阿难以因绪缘名色。<a id="a-9g"></a>阿难。<a id="a-9h"></a>若识缘名色。<a id="a-9i"></a>如向所说。<a id="a-9j"></a>以是故说。</p>
  <p id="a9k">云何名色缘六入缘抟食。<a id="a-9l"></a>现在眼根润益增长。<a id="a-9m"></a>耳鼻舌身意根润益增长。<a id="a-9n"></a>抟食谓色。<a id="a-9o"></a>由意生受想思触思惟谓名。<a id="a-9p"></a>如是缘现在名色生现在六入。<a id="a-9q"></a>是名名色缘现在六入。<a id="a-9r"></a>缘衣服洗浴调身。<a id="a-9s"></a>现在眼根润益增长。<a id="a-9t"></a>耳鼻舌身意根润益增长。<a id="a-9u"></a>衣服洗浴调身抟食谓色。<a id="a-9v"></a>由意生受想思触思惟谓名。<a id="a-9w"></a>如是缘现在名色生现在六入。<a id="a-9x"></a>是名名色缘现在六入。<a id="a-9y"></a>缘喜处色。<a id="a-9z"></a>现在眼根润益增长。<a id="a-A0"></a>耳鼻舌身意根润益增长。<a id="a-A1"></a>喜处色谓色。<a id="a-A2"></a>由意生受想思触思惟谓名。<a id="a-A3"></a>如是色缘现在六入。<a id="a-A4"></a>复次若有比丘阿罗汉。<a id="a-A5"></a>诸漏已尽所作已办。<a id="a-A6"></a>舍于重担己利具足。<a id="a-A7"></a>有烦恼尽正解脱已。<a id="a-A8"></a>受胜业成就。<a id="a-A9"></a>彼现在眼根润益增长。<a id="a-AA"></a>耳鼻舌身意根润益增长。<a id="a-AB"></a>若实人身业口业谓色。<a id="a-AC"></a>意业由意生受想思触思惟谓名。<a id="a-AD"></a>如是缘现在名色生现在六入。<a id="a-AE"></a>是名名色缘现在六入。<a id="a-AF"></a>复次若有比丘大神足大威力。<a id="a-AG"></a>于自身起心化作余色身。<a id="a-AH"></a>一切支节诸根成就。<a id="a-AI"></a>现在润益增长。<a id="a-AJ"></a>眼根耳鼻舌身意根润益增长。<a id="a-AK"></a>若实人身业口业谓色。<a id="a-AL"></a>若实人意业由意生受想思触思惟谓名。<a id="a-AM"></a>如是缘现在名色生现在六入。<a id="a-AN"></a>是名名色缘现在六入。<a id="a-AO"></a>复次若有比丘得神足心得自在命。<a id="a-AP"></a>行住若一劫若减一劫。<a id="a-AQ"></a>彼现在眼根润益增长。<a id="a-AR"></a>耳鼻舌身意根润益增长。<a id="a-AS"></a>若实人身业口业谓色。<a id="a-AT"></a>若实人意业由意生受想思触思惟谓名。<a id="a-AU"></a>如是缘现在名色生现在六入。<a id="a-AV"></a>是名名色缘现在六入。<a id="a-AW"></a>复次若人无慧无明未断。<a id="a-AX"></a>作不善身口意行。<a id="a-AY"></a>不善身行口行谓色。<a id="a-AZ"></a>不善意行由意生受想思触思惟谓名。<a id="a-Aa"></a>作不善名色已。<a id="a-Ab"></a>身坏命终生地狱畜生饿鬼。<a id="a-Ac"></a>以因绪缘故。<a id="a-Ad"></a>生地狱畜生饿鬼眼耳鼻舌身意根。<a id="a-Ae"></a>如是缘现在名色生未来六入。<a id="a-Af"></a>是名名色缘未来六入。<a id="a-Ag"></a>复次若人无慧无明未断。<a id="a-Ah"></a>作有漏身善行。<a id="a-Ai"></a>当受欲界生。<a id="a-Aj"></a>作有漏口善行意善行。<a id="a-Ak"></a>当受欲界生。<a id="a-Al"></a>身善行口善行谓色。<a id="a-Am"></a>意善行由意生受想思触思惟谓名。<a id="a-An"></a>作善名色已。<a id="a-Ao"></a>身坏命终若生人中欲界天上。<a id="a-Ap"></a>以因绪缘故。<a id="a-Aq"></a>生人中欲界天上。<a id="a-Ar"></a>眼耳鼻舌身意根。<a id="a-As"></a>如是缘现在名色生未来六入。<a id="a-At"></a>是名名色缘未来六入。<a id="a-Au"></a>复次若人无慧无明未断。<a id="a-Av"></a>离欲恶不善法。<a id="a-Aw"></a>有觉有观离生喜乐。<a id="a-Ax"></a>成就初禅行。<a id="a-Ay"></a>若行人身业口业谓色。<a id="a-Az"></a>若行人意业由意生受想思触思惟谓名。<a id="a-B0"></a>彼作善名色已。<a id="a-B1"></a>身坏命终生色界天上。<a id="a-B2"></a>以因绪缘故。<a id="a-B3"></a>生色界天上眼耳身意根。<a id="a-B4"></a>如是缘现在名色生未来六入。<a id="a-B5"></a>是名名色缘未来六入。<a id="a-B6"></a>复次若人无慧无明未断。<a id="a-B7"></a>灭觉观内净信心。<a id="a-B8"></a>无觉无观定生喜乐。<a id="a-B9"></a>成就二禅行。<a id="a-BA"></a>若行人身口业谓色。<a id="a-BB"></a>若行人意业由意生受想思触思惟谓名。<a id="a-BC"></a>彼作善名色已。<a id="a-BD"></a>身坏命终生色界天上。<a id="a-BE"></a>以因绪缘故。<a id="a-BF"></a>生色界天上眼耳身意根。<a id="a-BG"></a>如是缘现在名色生未来六入。<a id="a-BH"></a>是名名色缘未来入。<a id="a-BI"></a>复次若人无慧无明未断。<a id="a-BJ"></a>离喜舍行念智身受乐。<a id="a-BK"></a>如诸圣人能舍念乐行。<a id="a-BL"></a>成就三禅行。<a id="a-BM"></a>若行人身业口业谓色。<a id="a-BN"></a>若行人意业由意生受想思触思惟谓名。<a id="a-BO"></a>彼作善名色已。<a id="a-BP"></a>以因绪缘生色界天上眼耳身意根。<a id="a-BQ"></a>如是缘现在名色生未来入。<a id="a-BR"></a>是名名色缘未来入。<a id="a-BS"></a>复次若人无慧无明未断。<a id="a-BT"></a>断苦乐先灭忧喜。<a id="a-BU"></a>不苦不乐舍念净。<a id="a-BV"></a>成就四禅行。<a id="a-BW"></a>若行人身业口业谓色。<a id="a-BX"></a>若行人意业由意生受想思触思惟谓名。<a id="a-BY"></a>作善名色已。<a id="a-BZ"></a>身坏命终生色界天上。<a id="a-Ba"></a>由因绪缘故。<a id="a-Bb"></a>生色界天上眼耳身意根。<a id="a-Bc"></a>如是缘现在名色生未来入。<a id="a-Bd"></a>是名名色缘未来入。<a id="a-Be"></a>复次若人无慧无明未断。<a id="a-Bf"></a>如是思惟。<a id="a-Bg"></a>想是我患是痈箭。<a id="a-Bh"></a>无想是寂静妙。<a id="a-Bi"></a>能成就无。<a id="a-Bj"></a>想定行。<a id="a-Bk"></a>若行人身业口业谓色。<a id="a-Bl"></a>无想定谓名。<a id="a-Bm"></a>彼作善名色已。<a id="a-Bn"></a>身坏命终生无想天上。<a id="a-Bo"></a>以因绪缘故。<a id="a-Bp"></a>生无想天上身根。<a id="a-Bq"></a>如是缘现在名色生未来入。<a id="a-Br"></a>是名名色缘未来入。<a id="a-Bs"></a>复次若人依圣共觉。<a id="a-Bt"></a>离欲恶不善法。<a id="a-Bu"></a>有觉有观离生喜乐。<a id="a-Bv"></a>成就初禅行。<a id="a-Bw"></a>若实人身业口业谓色。<a id="a-Bx"></a>若实人意业由意生受想思触思惟谓名。<a id="a-By"></a>彼作善名色已。<a id="a-Bz"></a>身坏命终生净居天上。<a id="a-C0"></a>以因绪缘故。<a id="a-C1"></a>生净居天上眼耳身意根。<a id="a-C2"></a>如是缘现在名色生未来入。<a id="a-C3"></a>是名名色缘未来入。<a id="a-C4"></a>复次若人依圣共觉。<a id="a-C5"></a>灭觉观内净信心。<a id="a-C6"></a>无觉无观依定生喜乐。<a id="a-C7"></a>成就二禅行。<a id="a-C8"></a>若实人身业口业谓色。<a id="a-C9"></a>若实人意业由意生受想思触思惟谓名。<a id="a-CA"></a>彼作善名色已。<a id="a-CB"></a>身坏命终生净居天上。<a id="a-CC"></a>以因绪缘故。<a id="a-CD"></a>得净居天上眼耳身意根。<a id="a-CE"></a>如是缘现在名色生未来入。<a id="a-CF"></a>是名名色缘未来入。<a id="a-CG"></a>复次若人依圣共觉。<a id="a-CH"></a>离喜舍行念知身受乐。<a id="a-CI"></a>如诸圣人能舍念乐行。<a id="a-CJ"></a>成就三禅行。<a id="a-CK"></a>若实人身业口业谓色。<a id="a-CL"></a>若实人意业由意生受想思触思惟谓名。<a id="a-CM"></a>彼作善名色已。<a id="a-CN"></a>身坏命终生净居天上。<a id="a-CO"></a>以因绪缘得净居天上眼耳身意根。<a id="a-CP"></a>如是缘现在名色生未来入。<a id="a-CQ"></a>是名名色缘未来入。<a id="a-CR"></a>复次若人依圣共觉。<a id="a-CS"></a>断苦乐先灭忧喜。<a id="a-CT"></a>不苦不乐舍念净。<a id="a-CU"></a>成就四禅行。<a id="a-CV"></a>若实人身业口业谓色。<a id="a-CW"></a>若实人意业由意生受想思触思惟谓名。<a id="a-CX"></a>彼作善名色已。<a id="a-CY"></a>身坏命终生净居天上。<a id="a-CZ"></a>以因绪缘得净居天上眼耳身意根。<a id="a-Ca"></a>如是缘现在名色生未来入。<a id="a-Cb"></a>是名名色缘未来入。<a id="a-Cc"></a>复次若人无慧无明未断离一切色想。<a id="a-Cd"></a>灭嗔恚想。<a id="a-Ce"></a>不思惟若干想。<a id="a-Cf"></a>成就无边空处行。<a id="a-Cg"></a>若行人身业口业谓色。<a id="a-Ch"></a>若行人意业由意生受想思触思惟谓名。<a id="a-Ci"></a>彼作善名色已。<a id="a-Cj"></a>身坏命终生空处天上。<a id="a-Ck"></a>以因绪缘得空处天上意根。<a id="a-Cl"></a>如是缘现在名色生未来入。<a id="a-Cm"></a>是名名色缘未来入。<a id="a-Cn"></a>复次若人无慧无明未断。<a id="a-Co"></a>离一切空处。<a id="a-Cp"></a>成就无边识处行。<a id="a-Cq"></a>若行人身业口业谓色。<a id="a-Cr"></a>若行人意业由意生受想思触思惟谓名。<a id="a-Cs"></a>彼作善名色已。<a id="a-Ct"></a>身坏命终生识处天上。<a id="a-Cu"></a>以因绪缘得识处天上意根。<a id="a-Cv"></a>如是缘现在名色生未来入。<a id="a-Cw"></a>是名名色缘未来入。<a id="a-Cx"></a>复次若人无慧无明未断。<a id="a-Cy"></a>离一切识处。<a id="a-Cz"></a>成就无所有处行。<a id="a-D0"></a>若行人身业口业谓色。<a id="a-D1"></a>若行人意业由意生受想思触思惟谓名。<a id="a-D2"></a>彼作善名色已。<a id="a-D3"></a>身坏命终生无所有处天上。<a id="a-D4"></a>以因绪缘得无所有处天上意根。<a id="a-D5"></a>如是缘现在名色生未来入。<a id="a-D6"></a>是名名色缘未来入。<a id="a-D7"></a>复次若人无慧无明未断。<a id="a-D8"></a>离一切无所有处。<a id="a-D9"></a>成就非有想非无想处行。<a id="a-DA"></a>若行人身业口业谓色。<a id="a-DB"></a>若行人意业由意生受想思触思惟谓名。<a id="a-DC"></a>彼作善名色已。<a id="a-DD"></a>身坏命终生非有想非无想处天上。<a id="a-DE"></a>以因绪缘得非有想非无想处天上意根。<a id="a-DF"></a>如是缘现在名色生未来入。<a id="a-DG"></a>是名名色缘未来入。<a id="a-DH"></a>复次若人无慧无明未断。<a id="a-DI"></a>作不善身口意行。<a id="a-DJ"></a>作不善行已。<a id="a-DK"></a>身坏命终堕地狱畜生饿鬼。<a id="a-DL"></a>以因绪缘得地狱畜生饿鬼名色。<a id="a-DM"></a>四大四大所造色。<a id="a-DN"></a>由意生受想思触思惟谓名。<a id="a-DO"></a>名色增长。<a id="a-DP"></a>得地狱畜生饿鬼眼耳鼻舌身意根。<a id="a-DQ"></a>如是缘未来名色生未来六入。<a id="a-DR"></a>是名名色缘未来六入。<a id="a-DS"></a>复次若人无慧无明未断。<a id="a-DT"></a>作有漏身善行。<a id="a-DU"></a>当受欲界生。<a id="a-DV"></a>作有漏口善行意善行。<a id="a-DW"></a>当受欲界生。<a id="a-DX"></a>作善行已。<a id="a-DY"></a>身坏命终若生人中若欲界天上。<a id="a-DZ"></a>以因绪缘得人中欲界天上名色。<a id="a-Da"></a>四大四大所造色。<a id="a-Db"></a>由意生受想思触思惟谓名。<a id="a-Dc"></a>名色增长。<a id="a-Dd"></a>得人中若欲界天上眼耳鼻舌身意根。<a id="a-De"></a>如是缘未来名色生未来六入。<a id="a-Df"></a>是名名色缘未来六入。<a id="a-Dg"></a>复次若人无慧无明未断。<a id="a-Dh"></a>作有漏身善行。<a id="a-Di"></a>当受色界生。<a id="a-Dj"></a>作有漏口善行意善行。<a id="a-Dk"></a>当受色界生作善行已。<a id="a-Dl"></a>身坏命终生色界天上。<a id="a-Dm"></a>以因绪缘得色界天上名色。<a id="a-Dn"></a>四大四大所造谓色。<a id="a-Do"></a>由意生受想思触思惟谓名。<a id="a-Dp"></a>名色增长。<a id="a-Dq"></a>得色界天上眼耳身意根。<a id="a-Dr"></a>如是缘未来名色生未来入。<a id="a-Ds"></a>是名名色缘未来入。<a id="a-Dt"></a>复次若人无慧无明未断。<a id="a-Du"></a>作有漏身善行。<a id="a-Dv"></a>当受无色界生。<a id="a-Dw"></a>作有漏口善行意善行。<a id="a-Dx"></a>当受无色界生。<a id="a-Dy"></a>作善行已。<a id="a-Dz"></a>身坏命终生无色界天上。<a id="a-E0"></a>以因绪缘得无色界天上名。<a id="a-E1"></a>由意生受想思触思惟谓名。<a id="a-E2"></a>名增长得无色界天上意根。<a id="a-E3"></a>如是缘未来名色生未来入。<a id="a-E4"></a>是名名色缘未来入。<a id="a-E5"></a>如佛说。<a id="a-E6"></a>阿难。<a id="a-E7"></a>六入有缘。<a id="a-E8"></a>如是阿难问已有答。<a id="a-E9"></a>六入何缘。<a id="a-EA"></a>名色缘六入此是答。<a id="a-EB"></a>阿难。<a id="a-EC"></a>无一切名色者。<a id="a-ED"></a>有六入不。<a id="a-EE"></a>世尊。<a id="a-EF"></a>无也。<a id="a-EG"></a>如是阿难。<a id="a-EH"></a>以因绪缘六入。<a id="a-EI"></a>阿难。<a id="a-EJ"></a>名色缘六入。<a id="a-EK"></a>如向所说。<a id="a-EL"></a>以是故说。</p>
  <p id="aEM">云何六入缘触。<a id="a-EN"></a>六入缘二触。<a id="a-EO"></a>身触心触。<a id="a-EP"></a>是名六入缘触。<a id="a-EQ"></a>复次六入缘三触。<a id="a-ER"></a>乐触苦触不苦不乐触。<a id="a-ES"></a>是名六入缘触。<a id="a-ET"></a>复次六入缘三触。<a id="a-EU"></a>欲界系触色界系触无色界系触。<a id="a-EV"></a>是名六入缘触。<a id="a-EW"></a>复次六入缘五触五受根相应触。<a id="a-EX"></a>是名六入缘触复次六入缘六触。<a id="a-EY"></a>眼触耳鼻舌身意触。<a id="a-EZ"></a>是名六入缘触。<a id="a-Ea"></a>复次六入缘七触。<a id="a-Eb"></a>眼识界相应触。<a id="a-Ec"></a>耳鼻舌身意界意识界相应触。<a id="a-Ed"></a>是名六入缘触。<a id="a-Ee"></a>复次六入缘十八触。<a id="a-Ef"></a>眼乐触苦触不苦不乐触。<a id="a-Eg"></a>耳鼻舌身意乐触苦触不苦不乐触。<a id="a-Eh"></a>是名六入缘触。<a id="a-Ei"></a>如佛说。<a id="a-Ej"></a>阿难。<a id="a-Ek"></a>触有缘。<a id="a-El"></a>如是阿难问已有答。<a id="a-Em"></a>触有何缘。<a id="a-En"></a>六入缘触。<a id="a-Eo"></a>此是答。<a id="a-Ep"></a>阿难。<a id="a-Eq"></a>若无六入者。<a id="a-Er"></a>有触不。<a id="a-Es"></a>世尊。<a id="a-Et"></a>无也。<a id="a-Eu"></a>阿难。<a id="a-Ev"></a>以因绪缘触。<a id="a-Ew"></a>阿难。<a id="a-Ex"></a>六入缘触。<a id="a-Ey"></a>如向所说。<a id="a-Ez"></a>以是故说。</p>
  <p id="aF0">云何触缘受。<a id="a-F1"></a>触缘二受。<a id="a-F2"></a>身受心受。<a id="a-F3"></a>是名触缘受。<a id="a-F4"></a>复次触缘三受。<a id="a-F5"></a>乐受苦受不苦不乐受。<a id="a-F6"></a>是名触缘受。<a id="a-F7"></a>乃至触缘十八受。<a id="a-F8"></a>如上说。<a id="a-F9"></a>是名触缘受。<a id="a-FA"></a>如佛说。<a id="a-FB"></a>阿难。<a id="a-FC"></a>受有缘。<a id="a-FD"></a>阿难问已有答。<a id="a-FE"></a>受有何缘。<a id="a-FF"></a>触缘受此是答。<a id="a-FG"></a>阿难。<a id="a-FH"></a>若无一切触者有受不。<a id="a-FI"></a>世尊。<a id="a-FJ"></a>无也。<a id="a-FK"></a>阿难。<a id="a-FL"></a>以因绪缘受。<a id="a-FM"></a>阿难。<a id="a-FN"></a>触缘受如向所说。<a id="a-FO"></a>以是故说。</p>
  <p id="aFP">云何受缘爱。<a id="a-FQ"></a>缘眼触乐受。<a id="a-FR"></a>生眼触乐受。<a id="a-FS"></a>彼触眼触乐受已。<a id="a-FT"></a>彼眼触乐受喜乐爱着堪忍住。<a id="a-FU"></a>是名受缘爱。<a id="a-FV"></a>复次缘眼触乐受。<a id="a-FW"></a>生眼触乐受。<a id="a-FX"></a>彼触眼触乐受已。<a id="a-FY"></a>于异眼触乐受悕望。<a id="a-FZ"></a>若相似若胜妙。<a id="a-Fa"></a>是名受缘爱。<a id="a-Fb"></a>乐受彼触眼触乐受已。<a id="a-Fc"></a>于眼触不苦不乐受悕望。<a id="a-Fd"></a>是名受缘爱。<a id="a-Fe"></a>复次缘眼触苦受。<a id="a-Ff"></a>生眼触苦受。<a id="a-Fg"></a>彼触眼触苦受已。<a id="a-Fh"></a>于眼触乐受悕望。<a id="a-Fi"></a>是名受缘爱。<a id="a-Fj"></a>复次缘眼触苦受。<a id="a-Fk"></a>生眼触苦受。<a id="a-Fl"></a>若触眼触苦受已。<a id="a-Fm"></a>悕望令我断坏无有。<a id="a-Fn"></a>是名受缘爱。<a id="a-Fo"></a>复次缘眼触苦受。<a id="a-Fp"></a>生眼触苦受。<a id="a-Fq"></a>若触眼触苦受已。<a id="a-Fr"></a>于眼触不苦不乐受悕望。<a id="a-Fs"></a>是名受缘爱。<a id="a-Ft"></a>复次缘眼触不苦不乐受。<a id="a-Fu"></a>生眼触不苦不乐受。<a id="a-Fv"></a>彼触眼触不苦不乐受已。<a id="a-Fw"></a>于眼触乐受喜乐爱着住。<a id="a-Fx"></a>是名受缘爱。<a id="a-Fy"></a>复次缘眼触不苦不乐受。<a id="a-Fz"></a>生眼触不苦不乐受。<a id="a-G0"></a>若触眼触不苦不乐受已。<a id="a-G1"></a>于异眼触不苦不乐受。<a id="a-G2"></a>悕望若相似若胜妙。<a id="a-G3"></a>如是受缘爱。<a id="a-G4"></a>复次缘眼触不苦不乐受。<a id="a-G5"></a>生眼触不苦不乐受。<a id="a-G6"></a>若触眼触不苦不乐受已。<a id="a-G7"></a>于眼触乐受悕望。<a id="a-G8"></a>是名受缘爱。<a id="a-G9"></a>复次耳鼻舌身意。<a id="a-GA"></a>缘意触乐受。<a id="a-GB"></a>生意触乐受已。<a id="a-GC"></a>意触乐受喜乐爱着堪忍住。<a id="a-GD"></a>是名受缘爱。<a id="a-GE"></a>复次缘意触乐受喜乐爱着堪忍住。<a id="a-GF"></a>是名受缘爱。<a id="a-GG"></a>复次缘意触乐受。<a id="a-GH"></a>生意触乐受。<a id="a-GI"></a>若触意触乐受已。<a id="a-GJ"></a>于异意触乐受。<a id="a-GK"></a>悕望若相似若胜妙。<a id="a-GL"></a>是名受缘爱。<a id="a-GM"></a>复次缘意触乐受。<a id="a-GN"></a>生意触乐受。<a id="a-GO"></a>彼触意触乐受已。<a id="a-GP"></a>于不苦不乐受悕望。<a id="a-GQ"></a>是名受缘爱。<a id="a-GR"></a>复次缘意触苦受。<a id="a-GS"></a>生意触苦受。<a id="a-GT"></a>彼触意触苦受已。<a id="a-GU"></a>于意触乐受悕望。<a id="a-GV"></a>是名受缘爱。<a id="a-GW"></a>复次缘意触苦受。<a id="a-GX"></a>生意触苦受。<a id="a-GY"></a>彼触意触苦受已。<a id="a-GZ"></a>悕望令我断坏无有。<a id="a-Ga"></a>是名受缘爱。<a id="a-Gb"></a>复次缘意触苦受。<a id="a-Gc"></a>生意触苦受。<a id="a-Gd"></a>彼触意触苦受已。<a id="a-Ge"></a>于意触不苦不乐受悕望。<a id="a-Gf"></a>是名受缘爱。<a id="a-Gg"></a>复次缘意触不苦不乐受。<a id="a-Gh"></a>生意触不苦不乐受。<a id="a-Gi"></a>若意触不苦不乐受已。<a id="a-Gj"></a>于意触不苦不乐受悕望堪忍住。<a id="a-Gk"></a>是名受缘爱。<a id="a-Gl"></a>复次缘意触不苦不乐受。<a id="a-Gm"></a>生意触不苦不乐受。<a id="a-Gn"></a>若受意触不苦不乐受已。<a id="a-Go"></a>于意触不苦不乐受。<a id="a-Gp"></a>悕望若相似若胜妙。<a id="a-Gq"></a>是名受缘爱。<a id="a-Gr"></a>复次缘意触不苦不乐受。<a id="a-Gs"></a>生意触不苦不乐受。<a id="a-Gt"></a>若缘意触不苦不乐受已。<a id="a-Gu"></a>于意触乐受悕望。<a id="a-Gv"></a>是名受缘爱。<a id="a-Gw"></a>如佛说。<a id="a-Gx"></a>阿难。<a id="a-Gy"></a>爱有缘。<a id="a-Gz"></a>阿难问已有答。<a id="a-H0"></a>爱何缘受缘爱此是答。<a id="a-H1"></a>阿难。<a id="a-H2"></a>若无一切受者有爱不。<a id="a-H3"></a>世尊。<a id="a-H4"></a>无也。<a id="a-H5"></a>阿难。<a id="a-H6"></a>以因绪缘爱阿难受缘爱。<a id="a-H7"></a>如向所说。<a id="a-H8"></a>以是故说。</p>
  <p id="aH9">云何爱缘取。<a id="a-HA"></a>爱未断爱欲取见取戒取我取。<a id="a-HB"></a>是名爱缘取。<a id="a-HC"></a>云何欲取。<a id="a-HD"></a>除欲界爱初触。<a id="a-HE"></a>若余欲界爱广。<a id="a-HF"></a>是名欲取。<a id="a-HG"></a>云何见取。<a id="a-HH"></a>除戒取若余见取。<a id="a-HI"></a>云何戒取。<a id="a-HJ"></a>戒道是名戒取。<a id="a-HK"></a>云何我取。<a id="a-HL"></a>除色无色界爱初触。<a id="a-HM"></a>若余色无色界爱广。<a id="a-HN"></a>是名我取。<a id="a-HO"></a>云何欲界取。<a id="a-HP"></a>除欲界爱初触见取戒取。<a id="a-HQ"></a>若余欲界烦恼是名欲取。<a id="a-HR"></a>云何见取。<a id="a-HS"></a>六十二见及邪见。<a id="a-HT"></a>是名见取。<a id="a-HU"></a>云何戒取。<a id="a-HV"></a>戒净道净二俱净解脱无依尽苦边。<a id="a-HW"></a>若于彼堪忍欲爱。<a id="a-HX"></a>戒谓身口戒。<a id="a-HY"></a>道谓邪缘求吉。<a id="a-HZ"></a>养发入水事火事日月。<a id="a-Ha"></a>牛行鹿行狗行默行。<a id="a-Hb"></a>求力行求大人行。<a id="a-Hc"></a>种种苦行。<a id="a-Hd"></a>及余求邪吉。<a id="a-He"></a>是名道。<a id="a-Hf"></a>若彼戒此道。<a id="a-Hg"></a>求觅重求觅究竟求觅。<a id="a-Hh"></a>齐是谓净。<a id="a-Hi"></a>谓解脱。<a id="a-Hj"></a>谓戒净。<a id="a-Hk"></a>谓我解脱。<a id="a-Hl"></a>谓圣。<a id="a-Hm"></a>谓阿罗汉。<a id="a-Hn"></a>谓般涅槃。<a id="a-Ho"></a>若于彼欲重欲究竟欲堪忍。<a id="a-Hp"></a>是名戒取。<a id="a-Hq"></a>云何我取。<a id="a-Hr"></a>除色无色界初触爱戒取见取。<a id="a-Hs"></a>若余色无色界烦恼。<a id="a-Ht"></a>是名我取。<a id="a-Hu"></a>如佛说。<a id="a-Hv"></a>阿难。<a id="a-Hw"></a>取有何缘。<a id="a-Hx"></a>如是阿难问已有答取由何缘。<a id="a-Hy"></a>爱缘取此是答。<a id="a-Hz"></a>阿难。<a id="a-I0"></a>若无一切爱者有取不。<a id="a-I1"></a>世尊。<a id="a-I2"></a>无也。<a id="a-I3"></a>阿难。<a id="a-I4"></a>以是因绪缘取。<a id="a-I5"></a>阿难。<a id="a-I6"></a>爱缘取如向所说。<a id="a-I7"></a>以是故说。</p>
  <p id="aI8">云何取缘有。<a id="a-I9"></a>欲取见取戒取我取缘未断。<a id="a-IA"></a>若作欲行色行无色行。<a id="a-IB"></a>有报身口意业。<a id="a-IC"></a>是名取缘有。<a id="a-ID"></a>复次取缘三有。<a id="a-IE"></a>欲有色有无色有。<a id="a-IF"></a>云何欲有。<a id="a-IG"></a>二种欲有。<a id="a-IH"></a>或欲有即业有。<a id="a-II"></a>或欲有即生有。<a id="a-IJ"></a>云何欲有即业有。<a id="a-IK"></a>欲行未竟未知未断。<a id="a-IL"></a>若作欲行有报身口意业。<a id="a-IM"></a>是名欲有即业有。<a id="a-IN"></a>云何欲有即生有。<a id="a-IO"></a>若作业成就已。<a id="a-IP"></a>欲界天上受五种我分身。<a id="a-IQ"></a>色受想行识。<a id="a-IR"></a>是名欲有即生有。<a id="a-IS"></a>此谓受有。<a id="a-IT"></a>此谓报有。<a id="a-IU"></a>此谓复有。<a id="a-IV"></a>如是欲行业有。<a id="a-IW"></a>如是欲行生有。<a id="a-IX"></a>是名欲有。<a id="a-IY"></a>云何色有。<a id="a-IZ"></a>二种色有。<a id="a-Ia"></a>或色有即业有。<a id="a-Ib"></a>或色有即生有。<a id="a-Ic"></a>云何色有即业有。<a id="a-Id"></a>色行未竟未知未断。<a id="a-Ie"></a>若作色行有报身口意业。<a id="a-If"></a>是名色有即业有。<a id="a-Ig"></a>云何色有即生有。<a id="a-Ih"></a>若作业成就已。<a id="a-Ii"></a>色界天上若受五种我分。<a id="a-Ij"></a>色受想行识。<a id="a-Ik"></a>是名色有即生有。<a id="a-Il"></a>此谓受有。<a id="a-Im"></a>此谓报有。<a id="a-In"></a>此谓复有。<a id="a-Io"></a>如是色行业有。<a id="a-Ip"></a>如是色行生有。<a id="a-Iq"></a>是名色有云何无色有。<a id="a-Ir"></a>二种无色有。<a id="a-Is"></a>或无色有即业有。<a id="a-It"></a>或无色有即生有。<a id="a-Iu"></a>云何无色有即业有。<a id="a-Iv"></a>无色行未竟未知未断。<a id="a-Iw"></a>若作无色行有报身口意业。<a id="a-Ix"></a>名无色有即业有。<a id="a-Iy"></a>云何无色有即生有。<a id="a-Iz"></a>若作业成就已。<a id="a-J0"></a>无色界天上受四种我分身。<a id="a-J1"></a>受想行识。<a id="a-J2"></a>是名无色有即生有。<a id="a-J3"></a>此谓受有。<a id="a-J4"></a>此谓报有。<a id="a-J5"></a>此谓复有。<a id="a-J6"></a>如是无色行业有。<a id="a-J7"></a>如是无色行生有。<a id="a-J8"></a>是名无色有。<a id="a-J9"></a>如佛说。<a id="a-JA"></a>阿难。<a id="a-JB"></a>有有缘。<a id="a-JC"></a>如是阿难问已有答。<a id="a-JD"></a>有何缘。<a id="a-JE"></a>取缘有此是答。<a id="a-JF"></a>阿难。<a id="a-JG"></a>若无一切取者有有不。<a id="a-JH"></a>世尊。<a id="a-JI"></a>无也。<a id="a-JJ"></a>阿难。<a id="a-JK"></a>以因绪缘。<a id="a-JL"></a>阿难。<a id="a-JM"></a>取缘有如向所说。<a id="a-JN"></a>以是故说。</p>
  <p id="aJO">云何有缘生。<a id="a-JP"></a>若诸众生众中生重生住胎出胎得生。<a id="a-JQ"></a>阴具诸入众和合。<a id="a-JR"></a>是名生。<a id="a-JS"></a>如佛说。<a id="a-JT"></a>阿难。<a id="a-JU"></a>生有缘。<a id="a-JV"></a>阿难问已有答。<a id="a-JW"></a>生何缘。<a id="a-JX"></a>有缘生。<a id="a-JY"></a>此是答。<a id="a-JZ"></a>阿难。<a id="a-Ja"></a>若无一切有者有生不。<a id="a-Jb"></a>世尊。<a id="a-Jc"></a>无也。<a id="a-Jd"></a>阿难。<a id="a-Je"></a>以因绪缘有缘生。<a id="a-Jf"></a>如向所说。<a id="a-Jg"></a>以是故说。<a id="a-Jh"></a>云何生缘老死忧悲苦恼大苦聚。<a id="a-Ji"></a>云何老。<a id="a-Jj"></a>谓众生衰老战掉诸根熟念减行。<a id="a-Jk"></a>故是名老。<a id="a-Jl"></a>云何死。<a id="a-Jm"></a>若诸众生终没死尽。<a id="a-Jn"></a>时过阴坏舍身此阴变异众别离。<a id="a-Jo"></a>是名死。</p>
  <p id="aJp">云何忧。<a id="a-Jq"></a>众生触若干苦法。<a id="a-Jr"></a>若忧重忧究竟忧。<a id="a-Js"></a>内热内心忧。<a id="a-Jt"></a>是名忧。<a id="a-Ju"></a>云何悲。<a id="a-Jv"></a>忧缠逼迫忧煎具足忧恼心乱。<a id="a-Jw"></a>穷叹啼哭追忆并语。<a id="a-Jx"></a>或自扑乱语。<a id="a-Jy"></a>是名悲。<a id="a-Jz"></a>云何苦。<a id="a-K0"></a>若身觉苦。<a id="a-K1"></a>眼触苦受乃至身触苦受。<a id="a-K2"></a>是名苦。<a id="a-K3"></a>云何恼。<a id="a-K4"></a>若心觉苦。<a id="a-K5"></a>意触苦受。<a id="a-K6"></a>是名恼。<a id="a-K7"></a>云何大苦聚。<a id="a-K8"></a>若众苦若骂辱苦若心不定。<a id="a-K9"></a>是名大苦聚。<a id="a-KA"></a>如佛说。<a id="a-KB"></a>阿难。<a id="a-KC"></a>老死忧悲苦恼大苦聚有缘。<a id="a-KD"></a>阿难问已有答。<a id="a-KE"></a>老死忧悲苦恼大苦聚有何缘。<a id="a-KF"></a>生缘老死忧悲苦恼大苦聚。<a id="a-KG"></a>此是答。<a id="a-KH"></a>阿难。<a id="a-KI"></a>若无生有老死忧悲苦恼大苦聚不。<a id="a-KJ"></a>世尊。<a id="a-KK"></a>无也。<a id="a-KL"></a>阿难。<a id="a-KM"></a>以因绪缘故。<a id="a-KN"></a>老死忧悲苦恼大苦聚。<a id="a-KO"></a>若生缘老死忧悲苦恼大苦聚。<a id="a-KP"></a>如上说。</p>
  <p id="aKQ">云何如是纯苦聚集。<a id="a-KR"></a>谓七苦法。<a id="a-KS"></a>老死忧悲苦恼大苦聚。<a id="a-KT"></a>是名纯苦阴。<a id="a-KU"></a>复次十一苦法。<a id="a-KV"></a>无明行识名色六入触受爱取有生。<a id="a-KW"></a>是名纯苦阴。<a id="a-KX"></a>复次亦十八苦法。<a id="a-KY"></a>无明行识名色六入触受爱取有生老死忧悲苦恼大苦聚。<a id="a-KZ"></a>是名纯苦阴。<a id="a-Ka"></a>如是纯苦阴有集和合生俱生。<a id="a-Kb"></a>生已俱生已。<a id="a-Kc"></a>出俱出。<a id="a-Kd"></a>出已俱出已得成就是谓纯苦阴集。<a id="a-Ke"></a>云何无明灭则行灭。<a id="a-Kf"></a>若无明生则行生。<a id="a-Kg"></a>若无明灭则行灭。<a id="a-Kh"></a>是谓无明灭则行灭。<a id="a-Ki"></a>乃至若有生则有老死。<a id="a-Kj"></a>若生灭则老死灭。<a id="a-Kk"></a>是谓生灭则老死灭。<a id="a-Kl"></a>云何纯苦阴灭。<a id="a-Km"></a>纯苦阴者。<a id="a-Kn"></a>谓七苦法。<a id="a-Ko"></a>老死忧悲苦恼大苦聚。<a id="a-Kp"></a>是名纯苦阴。<a id="a-Kq"></a>复次十一苦。<a id="a-Kr"></a>是名纯苦阴。<a id="a-Ks"></a>复次十八苦法。<a id="a-Kt"></a>无明乃至大苦聚。<a id="a-Ku"></a>是名纯苦阴。<a id="a-Kv"></a>如是纯苦阴尽变异。<a id="a-Kw"></a>寂静灭没。<a id="a-Kx"></a>名纯苦阴灭。</p>
 </body>
</html>