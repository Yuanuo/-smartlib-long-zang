<!doctype html>
<html id="z3IBVx9187" data-ver="157">
 <head>
  <meta charset="utf-8">
  <meta author="昙摩崛多">
  <meta author="昙摩耶舍">
  <meta library="龙藏">
  <meta catalog="小乘论">
  <meta period="姚秦">
 </head>
 <body>
  <h1 id="a1">舍利弗阿毗昙论序</h1>
  <p id="a2">唐沙门释道摽撰</p>
  <p id="a3">阿毗昙。<a id="a-4"></a>秦言无比法。<a id="a-5"></a>出自八音。<a id="a-6"></a>亚圣所述。<a id="a-7"></a>作之虽简。<a id="a-8"></a>成命曲备。<a id="a-9"></a>重微旷济。<a id="a-A"></a>神要莫比。<a id="a-B"></a>真祇洹之微风。<a id="a-C"></a>反众流之宏趣。<a id="a-D"></a>然佛后闇昧。<a id="a-E"></a>竞执异津。<a id="a-F"></a>或有我有法。<a id="a-G"></a>或无我有法。<a id="a-H"></a>乖忤纯风。<a id="a-I"></a>亏曚圣道。<a id="a-J"></a>有舍利弗。<a id="a-K"></a>玄哲高悟。<a id="a-L"></a>神贯翼从。<a id="a-M"></a>德备左面。<a id="a-N"></a>智参照来。<a id="a-O"></a>其人以为是非之起。<a id="a-P"></a>大猷将隐。<a id="a-Q"></a>既曰像法。<a id="a-R"></a>任之益滞。<a id="a-S"></a>是以敢于佛前所闻经法。<a id="a-T"></a>亲承即集。<a id="a-U"></a>先巡堤防。<a id="a-V"></a>遮抑邪流。<a id="a-W"></a>助宣法化。<a id="a-X"></a>故其为经也。<a id="a-Y"></a>先立章以崇本。<a id="a-Z"></a>后广演以明义。<a id="a-a"></a>之体四焉。<a id="a-b"></a>问分也。<a id="a-c"></a>非问分也。<a id="a-d"></a>摄相应分也。<a id="a-e"></a>序分也。<a id="a-f"></a>问分者。<a id="a-g"></a>寄言扣击。<a id="a-h"></a>明夫应会。<a id="a-i"></a>非问分者。<a id="a-j"></a>假韵默通。<a id="a-k"></a>惟宣法相。<a id="a-l"></a>摄相应分者。<a id="a-m"></a>总括自他。<a id="a-n"></a>释非相无。<a id="a-o"></a>序分者。<a id="a-p"></a>远述因缘。<a id="a-q"></a>以彰性空。<a id="a-r"></a>性空彰则反迷至矣。<a id="a-s"></a>非相无则相兴用矣。<a id="a-t"></a>法相宣则邪观息矣。<a id="a-u"></a>应会明则极无遗矣。<a id="a-v"></a>四体圆足。<a id="a-w"></a>二谛义备。<a id="a-x"></a>故称无比法也。<a id="a-y"></a>此经于先出阿毗昙。<a id="a-z"></a>虽文言融通。<a id="a-10"></a>而旨各异制。<a id="a-11"></a>又载自空。<a id="a-12"></a>以明宗极故。<a id="a-13"></a>能取贵于当时。<a id="a-14"></a>而垂轨于千载。<a id="a-15"></a>明典振于远维。<a id="a-16"></a>四众率尔同仰。<a id="a-17"></a>是使殉有者袪妄见之惑。<a id="a-18"></a>向化者起即隆之勋。<a id="a-19"></a>迢迢焉。<a id="a-1A"></a>故冥宗之遗绪也。<a id="a-1B"></a>亹亹焉。<a id="a-1C"></a>故归轮之所契也。<a id="a-1D"></a>此经标明曩代。<a id="a-1E"></a>灵液西畛。<a id="a-1F"></a>纯教弥于阆风。<a id="a-1G"></a>玄门扇于东岭。<a id="a-1H"></a>唯秦天王。<a id="a-1I"></a>冲资睿圣。<a id="a-1J"></a>冥根树于既往。<a id="a-1K"></a>实相结于皇极。<a id="a-1L"></a>王德应符。<a id="a-1M"></a>阐扬三宝。<a id="a-1N"></a>闻兹典诰。<a id="a-1O"></a>梦想思揽。<a id="a-1P"></a>虽曰悠邈。<a id="a-1Q"></a>感之愈勤。<a id="a-1R"></a>会天竺沙门。<a id="a-1S"></a>昙摩耶舍。<a id="a-1T"></a>昙摩掘多等义学。<a id="a-1U"></a>来游秦土。<a id="a-1V"></a>既契宿心。<a id="a-1W"></a>相与辩明经理。<a id="a-1X"></a>起清言于名教之域。<a id="a-1Y"></a>散众微于自无之境。<a id="a-1Z"></a>超超然。<a id="a-1a"></a>诚韵外之致。<a id="a-1b"></a>愔愔然。<a id="a-1c"></a>覆美称之实。<a id="a-1d"></a>于是诏令传译。<a id="a-1e"></a>然承华天哲。<a id="a-1f"></a>道嗣圣躬。<a id="a-1g"></a>玄味远流。<a id="a-1h"></a>妙度渊极。<a id="a-1i"></a>持体明旨。<a id="a-1j"></a>遂赞其事。<a id="a-1k"></a>经师本虽闇诵。<a id="a-1l"></a>诚宜谨备。<a id="a-1m"></a>以秦弘始九年。<a id="a-1n"></a>命书梵文。<a id="a-1o"></a>至十年寻应令出。<a id="a-1p"></a>但以经趣微远。<a id="a-1q"></a>非徒开言所契。<a id="a-1r"></a>苟彼此不相领悟。<a id="a-1s"></a>直委之译人者。<a id="a-1t"></a>恐津梁之要。<a id="a-1u"></a>未尽于善。<a id="a-1v"></a>停至十六年。<a id="a-1w"></a>经师渐闲秦语。<a id="a-1x"></a>令自宣译。<a id="a-1y"></a>皇储亲管理味言意兼了。<a id="a-1z"></a>复所向尽。<a id="a-20"></a>然后笔受。<a id="a-21"></a>即复内呈。<a id="a-22"></a>上讨其烦重。<a id="a-23"></a>领其指归。<a id="a-24"></a>故令文之者修饰。<a id="a-25"></a>义之者缀润。<a id="a-26"></a>并校至十七年讫。<a id="a-27"></a>若乃文外之功。<a id="a-28"></a>胜契之妙。<a id="a-29"></a>诚非所阶。<a id="a-2A"></a>未之能详。<a id="a-2B"></a>并求之众经。<a id="a-2C"></a>考之诸论。<a id="a-2D"></a>新异之美。<a id="a-2E"></a>自宣之于文。<a id="a-2F"></a>惟法住之实。<a id="a-2G"></a>如有表里。<a id="a-2H"></a>然原其大体。<a id="a-2I"></a>有无兼用。<a id="a-2J"></a>微文渊富。<a id="a-2K"></a>义旨显灼。<a id="a-2L"></a>斯诚有部之永涂。<a id="a-2M"></a>大乘之靡趣。<a id="a-2N"></a>先达之所宗。<a id="a-2O"></a>后进之可仰。<a id="a-2P"></a>标以近质。<a id="a-2Q"></a>综不及远。<a id="a-2R"></a>情未能已。<a id="a-2S"></a>猥参斯典。<a id="a-2T"></a>悕感之诚。<a id="a-2U"></a>脱复微序。<a id="a-2V"></a>庶望贤哲。<a id="a-2W"></a>以恕其鄙。</p>
 </body>
</html>