<!doctype html>
<html id="z3IBVze193" data-ver="1080">
 <head>
  <meta charset="utf-8">
  <meta author="山贤">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">三法度论卷下</h1>
  <h2 id="a2">依品第三</h2>
  <p id="a3">问已说德及恶。<a id="a-4"></a>云何为依。<a id="a-5"></a>答依者阴界入。<a id="a-6"></a>阴界入者此三是依。<a id="a-7"></a>可依故说依。<a id="a-8"></a>可依者是立义。<a id="a-9"></a>众生于阴界入作依行德及恶。<a id="a-A"></a>是故当知此是德恶所依。<a id="a-B"></a>问云何为阴。<a id="a-C"></a>答阴者色行知。<a id="a-D"></a>色行知者。<a id="a-E"></a>此三当知是阴。<a id="a-F"></a>阴积聚束同一义。<a id="a-G"></a>于中青黄赤白粗细长短方圆比。<a id="a-H"></a>当知总是色阴。<a id="a-I"></a>于中色者四大及四大所造。<a id="a-J"></a>可见不可见。<a id="a-K"></a>是说色阴。<a id="a-L"></a>四大及造色者。<a id="a-M"></a>是二种可见及不可见。<a id="a-N"></a>可见者谓眼所见。<a id="a-O"></a>不可见者是声香味细滑。<a id="a-P"></a>眼耳鼻舌身及四大。<a id="a-Q"></a>问说色者四大及四大造。<a id="a-R"></a>此中四大尚不知。<a id="a-S"></a>况复四大造。<a id="a-T"></a>云何为四大。<a id="a-U"></a>答大者地水火风。<a id="a-V"></a>此地水火风假名是大。<a id="a-W"></a>是色一一及合。<a id="a-X"></a>于中坚相地。<a id="a-Y"></a>湿相水。<a id="a-Z"></a>热相火。<a id="a-a"></a>动相风。<a id="a-b"></a>彼造色者。<a id="a-c"></a>烟云雾影闇明日五色五情如是比。</p>
  <p id="ad">问已说色阴。<a id="a-e"></a>云何为行。<a id="a-f"></a>答行者依身口心。<a id="a-g"></a>此依于身故说依身。<a id="a-h"></a>依于口故说依口。<a id="a-i"></a>依于心故说依心。<a id="a-j"></a>依身口心作行。<a id="a-k"></a>作有为行故说行。<a id="a-l"></a>如佛契经说。<a id="a-m"></a>色者有为行。<a id="a-n"></a>彼复更作如子复造子。<a id="a-o"></a>如色当知五阴亦如是。<a id="a-p"></a>彼无量种无量合作已。<a id="a-q"></a>谓之五阴。<a id="a-r"></a>如谷聚。<a id="a-s"></a>行者福非福不动。<a id="a-t"></a>是三说行。<a id="a-u"></a>问云何为知。<a id="a-v"></a>答知者痛想识。<a id="a-w"></a>此三是知亦说道法。<a id="a-x"></a>以道不相离故。<a id="a-y"></a>如世尊说。<a id="a-z"></a>若痛者即是知。<a id="a-10"></a>问云何为痛。<a id="a-11"></a>答痛者乐苦不苦不乐痛。<a id="a-12"></a>痛性说痛。<a id="a-13"></a>痛无所由痛痛。<a id="a-14"></a>即能痛。<a id="a-15"></a>若痛有由者。<a id="a-16"></a>应有异命。<a id="a-17"></a>若即能痛者。<a id="a-18"></a>应即是命但痛非命故。<a id="a-19"></a>痛性是痛。<a id="a-1A"></a>是分别字者。<a id="a-1B"></a>说此痛三种。<a id="a-1C"></a>乐痛苦痛不苦不乐痛。<a id="a-1D"></a>是各各相缘。<a id="a-1E"></a>缘乐痛有苦痛。<a id="a-1F"></a>缘苦痛有乐痛。<a id="a-1G"></a>缘俱有不苦不乐痛。<a id="a-1H"></a>如世尊说。<a id="a-1I"></a>乐痛与苦痛对。<a id="a-1J"></a>苦痛与乐痛对。<a id="a-1K"></a>乐苦痛与不苦不乐痛对。<a id="a-1L"></a>对者是怨敌义。<a id="a-1M"></a>问云何乐痛。<a id="a-1N"></a>答乐者欲不恶无著生。<a id="a-1O"></a>乐痛者有三种。<a id="a-1P"></a>欲生不恶生无著生。<a id="a-1Q"></a>于中欲生者行五欲悦乐。<a id="a-1R"></a>不恶生者。<a id="a-1S"></a>不恶名说不增恶。<a id="a-1T"></a>是行善无欲戒。<a id="a-1U"></a>于戒不悔意由此悦乐。<a id="a-1V"></a>无著生者。<a id="a-1W"></a>伏根离五欲。<a id="a-1X"></a>无乱意行禅无量等时悦乐。<a id="a-1Y"></a>是说无著生。<a id="a-1Z"></a>无著名不着。<a id="a-1a"></a>于根义亦复说不染。<a id="a-1b"></a>是说乐痛三种。<a id="a-1c"></a>问云何苦痛。<a id="a-1d"></a>答苦者生老死。<a id="a-1e"></a>生老死者此三是苦痛。<a id="a-1f"></a>于中生苦如生痈。<a id="a-1g"></a>老苦如初发痈。<a id="a-1h"></a>死苦如已发痈深入骨节中。<a id="a-1i"></a>复次生故有一切苦。<a id="a-1j"></a>故曰生苦。<a id="a-1k"></a>如世尊说。<a id="a-1l"></a>生故有截手足如是比。<a id="a-1m"></a>老苦者色壮力坏故。<a id="a-1n"></a>死苦者爱相别离故。<a id="a-1o"></a>是谓苦痛。<a id="a-1p"></a>问云何不苦不乐痛。<a id="a-1q"></a>答不苦不乐者三界。<a id="a-1r"></a>若不苦不乐者。<a id="a-1s"></a>当知是三界。<a id="a-1t"></a>不苦不乐者。<a id="a-1u"></a>障碍于苦乐。<a id="a-1v"></a>是三界后当说。<a id="a-1w"></a>若使不苦不乐是三界。<a id="a-1x"></a>制前说苦乐。<a id="a-1y"></a>当知非以乐苦三界。<a id="a-1z"></a>欲界三痛。<a id="a-20"></a>色界二乐及不苦不乐。<a id="a-21"></a>无色界一不苦不乐。<a id="a-22"></a>是故不苦不乐当知三界。<a id="a-23"></a>问是痛为何依。<a id="a-24"></a>答乐者多欲所依。<a id="a-25"></a>苦者多恚所依。<a id="a-26"></a>不苦不乐者多痴所依。<a id="a-27"></a>所以者何。<a id="a-28"></a>有乐痛无欲。<a id="a-29"></a>能除欲如三禅中苦痛。<a id="a-2A"></a>无恚如世尊头痛及伤脚不起恚。<a id="a-2B"></a>不苦不乐。<a id="a-2C"></a>觉第四禅及四无色定。<a id="a-2D"></a>彼中无痴能除痴。<a id="a-2E"></a>若尔者随义可得说。<a id="a-2F"></a>问彼从何生。<a id="a-2G"></a>答彼业逼界生彼乐痛苦痛不苦不乐痛。<a id="a-2H"></a>当知从业生逼生界生。<a id="a-2I"></a>非自然非偶尔。<a id="a-2J"></a>问业者无量种。<a id="a-2K"></a>此中说何业。<a id="a-2L"></a>答业生者。<a id="a-2M"></a>福非福不动。<a id="a-2N"></a>此乐痛苦痛不苦不乐痛。<a id="a-2O"></a>从此三业福非福不动中生。<a id="a-2P"></a>如义乐痛从福生。<a id="a-2Q"></a>苦痛从罪生。<a id="a-2R"></a>不苦不乐痛从不动生。<a id="a-2S"></a>于中福者能除恶行。<a id="a-2T"></a>是四禅为首。<a id="a-2U"></a>非福者是恶行。<a id="a-2V"></a>不动者第四禅及无色。<a id="a-2W"></a>问如前已说。<a id="a-2X"></a>福者施戒修。<a id="a-2Y"></a>修者即是禅无量及无色。<a id="a-2Z"></a>今云何别说乐痛从福生。<a id="a-2a"></a>答别说无咎。<a id="a-2b"></a>以众多聚故此别说。<a id="a-2c"></a>禅如所说。<a id="a-2d"></a>与比丘三衣别。<a id="a-2e"></a>与佛护钵不可以佛护。<a id="a-2f"></a>亦是比丘故。<a id="a-2g"></a>与三衣钵。<a id="a-2h"></a>而比丘异于佛护者。<a id="a-2i"></a>应与彼衣。<a id="a-2j"></a>如是修者禅无量无色。<a id="a-2k"></a>福者三禅。<a id="a-2l"></a>若不分别三禅。<a id="a-2m"></a>于修应有过。<a id="a-2n"></a>众多聚故。<a id="a-2o"></a>问云何逼生。<a id="a-2p"></a>答逼生者。<a id="a-2q"></a>己他俱逼生痛三种。<a id="a-2r"></a>为己为他为俱。<a id="a-2s"></a>逼者二种。<a id="a-2t"></a>为乐为苦。<a id="a-2u"></a>于中为己者。<a id="a-2v"></a>如以刀自刺。<a id="a-2w"></a>若后以旃檀药涂。<a id="a-2x"></a>为他者。<a id="a-2y"></a>如击破他头复治以药。<a id="a-2z"></a>为俱者。<a id="a-30"></a>如语人使击破我头已复以药涂。<a id="a-31"></a>如是尽当知是谓逼生苦。<a id="a-32"></a>问云何界生。<a id="a-33"></a>答界生者时恶患。<a id="a-34"></a>问界者已说欲色无色界。<a id="a-35"></a>云何即是耶。<a id="a-36"></a>答此非界者。<a id="a-37"></a>离众生是三种想。<a id="a-38"></a>时恶患。<a id="a-39"></a>此界是假想。<a id="a-3A"></a>于中时者夏冬春。<a id="a-3B"></a>夏冬春者。<a id="a-3C"></a>当知此三是时。<a id="a-3D"></a>夏者澹增长。<a id="a-3E"></a>冬者涎唾增长。<a id="a-3F"></a>春者风增长。<a id="a-3G"></a>如医方说时故有乐痛。<a id="a-3H"></a>是谓三时。<a id="a-3I"></a>问云何恶为恶行爱无明耶。<a id="a-3J"></a>答不破坏法身。<a id="a-3K"></a>此说坏四大身。<a id="a-3L"></a>问云何恶。<a id="a-3M"></a>答恶者风澹涎唾。<a id="a-3N"></a>此风澹涎唾坏四大身。<a id="a-3O"></a>由是故生痛。<a id="a-3P"></a>问云何患。<a id="a-3Q"></a>答患者众生因离患多。<a id="a-3R"></a>若众生因离生苦。<a id="a-3S"></a>墙壁树山岩崩。<a id="a-3T"></a>因者因己他俱是谓痛。<a id="a-3U"></a>问云何想。<a id="a-3V"></a>答想者有想无想无所想观差别。<a id="a-3W"></a>想者说是受形像差别。<a id="a-3X"></a>此中有想无想无所想观差别。<a id="a-3Y"></a>是同一义。<a id="a-3Z"></a>于中有想者俱依。<a id="a-3a"></a>无想者不俱依。<a id="a-3b"></a>如众多瓶。<a id="a-3c"></a>或有人说。<a id="a-3d"></a>是蜜瓶是酥瓶。<a id="a-3e"></a>由此想故想。<a id="a-3f"></a>若无蜜无酥。<a id="a-3g"></a>是空受空想。<a id="a-3h"></a>如是声想比受差别。<a id="a-3i"></a>若遣声比如是受。<a id="a-3j"></a>无所想者。<a id="a-3k"></a>此无所有即舍。<a id="a-3l"></a>复次有欲说有所有。<a id="a-3m"></a>是有欲说解脱处观已无所有。<a id="a-3n"></a>复次有想者。<a id="a-3o"></a>观善识处。<a id="a-3p"></a>无想者观非想非非想处。<a id="a-3q"></a>无所想者观无所有处。<a id="a-3r"></a>问云何识。<a id="a-3s"></a>答识者生成不成入。<a id="a-3t"></a>行名色俱依缘可得。<a id="a-3u"></a>识者异种智故说识。<a id="a-3v"></a>种种智故说识。<a id="a-3w"></a>是三种生成入不成入。<a id="a-3x"></a>依行依名色依二缘。<a id="a-3y"></a>可得是三种。<a id="a-3z"></a>世尊十二缘起中说行缘识。<a id="a-40"></a>复说名色缘识。<a id="a-41"></a>复说眼色缘生眼识。<a id="a-42"></a>于中种种行造生时。<a id="a-43"></a>入母胎网俱生识。<a id="a-44"></a>是谓行缘生识。<a id="a-45"></a>即于母胎中渐厚成诸入。<a id="a-46"></a>已生识是名色缘识。<a id="a-47"></a>复次成入。<a id="a-48"></a>诤不诤入。<a id="a-49"></a>定不入定。<a id="a-4A"></a>缘根及根义生识。<a id="a-4B"></a>是依二缘。<a id="a-4C"></a>缘者是依。<a id="a-4D"></a>不可无依而生识。<a id="a-4E"></a>是谓俱依缘可得。<a id="a-4F"></a>问如前已说戒定智。<a id="a-4G"></a>何以复重说识。<a id="a-4H"></a>答依智及所依是二种。<a id="a-4I"></a>此是依彼是所依。<a id="a-4J"></a>复次如说戒二种。<a id="a-4K"></a>如是此中亦说二种无咎。</p>
  <p id="a4L">依品第一真度说竟。</p>
  <p id="a4M">问已说阴。<a id="a-4N"></a>云何界。<a id="a-4O"></a>答界者欲色无色界。<a id="a-4P"></a>欲界色界无色界。<a id="a-4Q"></a>此三是界。<a id="a-4R"></a>持是业故曰界。<a id="a-4S"></a>于中住业故曰界。<a id="a-4T"></a>是摄一切众生。<a id="a-4U"></a>至无余般涅槃。<a id="a-4V"></a>问云何欲界。<a id="a-4W"></a>答欲界者人天恶趣。<a id="a-4X"></a>人天恶趣者此略说欲界。<a id="a-4Y"></a>于中住欲故说欲界。<a id="a-4Z"></a>持欲故说欲界。<a id="a-4a"></a>问云何为人。<a id="a-4b"></a>答人者男女命根所观相。<a id="a-4c"></a>依四洲男根所观相。<a id="a-4d"></a>女根所观相。<a id="a-4e"></a>命根所观相。<a id="a-4f"></a>当知此一切是人。<a id="a-4g"></a>是一切亦依四洲。<a id="a-4h"></a>于中女相谓之女。<a id="a-4i"></a>男相谓之男。<a id="a-4j"></a>问命根所观相。<a id="a-4k"></a>非为男女。<a id="a-4l"></a>是以命根别说耶。<a id="a-4m"></a>答虽有男女命根所观相。<a id="a-4n"></a>此中说差别。<a id="a-4o"></a>不成男者。<a id="a-4p"></a>不在男女根。<a id="a-4q"></a>所观相中但有命根。<a id="a-4r"></a>所观相住膜渐厚有命根。<a id="a-4s"></a>而男女根未成。<a id="a-4t"></a>是谓差别。<a id="a-4u"></a>问云何四洲。<a id="a-4v"></a>答洲者。<a id="a-4w"></a>阎浮提。<a id="a-4x"></a>弗于逮。<a id="a-4y"></a>瞿耶尼。<a id="a-4z"></a>郁单越。<a id="a-50"></a>是说四洲。<a id="a-51"></a>于中阎浮提所观相故。<a id="a-52"></a>说阎浮提。<a id="a-53"></a>随方所观相三。<a id="a-54"></a>弗于逮瞿耶尼郁单越。<a id="a-55"></a>彼寿随其数。<a id="a-56"></a>乐具差别有限。<a id="a-57"></a>展转有胜问天者。<a id="a-58"></a>总名二种天。<a id="a-59"></a>欲生及离欲。<a id="a-5A"></a>此中云何说天。<a id="a-5B"></a>答天者细滑说视欲生。<a id="a-5C"></a>说欲生者当知不说离欲。<a id="a-5D"></a>欲生天者三种。<a id="a-5E"></a>细滑欲生。<a id="a-5F"></a>说欲生。<a id="a-5G"></a>视欲生。<a id="a-5H"></a>说欲生者。<a id="a-5I"></a>化乐天。<a id="a-5J"></a>彼若染污心。<a id="a-5K"></a>于染污心天女共语言。<a id="a-5L"></a>彼于尔时便成欲。<a id="a-5M"></a>若一染污意者不成欲但欢乐。<a id="a-5N"></a>如此间人捉时欢悦。<a id="a-5O"></a>彼亦如是。<a id="a-5P"></a>不染污意如母女。<a id="a-5Q"></a>造化妙境界悦乐于欲。<a id="a-5R"></a>故曰化乐天。<a id="a-5S"></a>视欲生者。<a id="a-5T"></a>他化自在天。<a id="a-5U"></a>彼若共天女各各染着相视。<a id="a-5V"></a>彼于尔时成欲若一染着意不成欲但欢乐。<a id="a-5W"></a>如此间人抱时生乐。<a id="a-5X"></a>不染污意。<a id="a-5Y"></a>如见他人。<a id="a-5Z"></a>他所化自在故。<a id="a-5a"></a>说他化自在天。<a id="a-5b"></a>问是说视欲生天。<a id="a-5c"></a>云何细滑欲生。<a id="a-5d"></a>答细滑欲生者。<a id="a-5e"></a>两两相抱执手。<a id="a-5f"></a>细滑欲生天三种。<a id="a-5g"></a>两两欲生。<a id="a-5h"></a>抱欲生。<a id="a-5i"></a>执手欲生。<a id="a-5j"></a>于中两两欲生后当说。<a id="a-5k"></a>抱欲生者。<a id="a-5l"></a>炎磨天(炎磨天晋曰时分天也)彼各各染着意。<a id="a-5m"></a>若抱时便成欲。<a id="a-5n"></a>一染著者不成欲但欢悦。<a id="a-5o"></a>如此间人相抱生乐。<a id="a-5p"></a>不染着意如他人。<a id="a-5q"></a>夜时时欢喜说乐故曰炎磨。<a id="a-5r"></a>问云何执手欲生。<a id="a-5s"></a>答执手欲生者。<a id="a-5t"></a>兜率哆天(兜率哆天晋曰知足天也)彼若共天女各各染污意执手尔时成欲。<a id="a-5u"></a>一染着不成欲但欢悦。<a id="a-5v"></a>如此抱时生乐。<a id="a-5w"></a>无染污意如他人。<a id="a-5x"></a>自所有境界知足故说兜率哆。<a id="a-5y"></a>问云何两两欲生。<a id="a-5z"></a>答两两欲生者。<a id="a-60"></a>三十三四王地。<a id="a-61"></a>两两共事故。<a id="a-62"></a>曰两两欲生。<a id="a-63"></a>彼一切欲事。<a id="a-64"></a>具如前所说。<a id="a-65"></a>但分别故说两两欲生天。<a id="a-66"></a>如此间人于中三十三天者。<a id="a-67"></a>在须弥山顶。<a id="a-68"></a>彼行欲如人。<a id="a-69"></a>四王者处中。<a id="a-6A"></a>地天者依此地树山间居。<a id="a-6B"></a>爱乐乐境界。<a id="a-6C"></a>是一切名天行欲。<a id="a-6D"></a>如人间无不净而有气。<a id="a-6E"></a>居止转倍上。<a id="a-6F"></a>是谓欲界天。<a id="a-6G"></a>问云何恶趣。<a id="a-6H"></a>答恶趣者。<a id="a-6I"></a>地狱畜生饿鬼。<a id="a-6J"></a>此三是恶趣。<a id="a-6K"></a>此趣恶故曰恶趣。<a id="a-6L"></a>恶者不可爱故曰恶趣。<a id="a-6M"></a>问云何地狱。<a id="a-6N"></a>答地狱者。<a id="a-6O"></a>寒热边地狱寒地狱热地狱边地狱。<a id="a-6P"></a>狱者不可乐故曰地狱。<a id="a-6Q"></a>是无量种今当说。<a id="a-6R"></a>问云何寒地狱。<a id="a-6S"></a>答寒地狱者。<a id="a-6T"></a>了叫唤。<a id="a-6U"></a>不了叫唤。<a id="a-6V"></a>不叫唤。<a id="a-6W"></a>是三相观相寒地狱。<a id="a-6X"></a>了叫唤。<a id="a-6Y"></a>不了叫唤。<a id="a-6Z"></a>极恶唤呼故曰叫唤。<a id="a-6a"></a>问云何了叫唤。<a id="a-6b"></a>答了叫唤者。<a id="a-6c"></a>阿浮陀。<a id="a-6d"></a>泥罗浮陀。<a id="a-6e"></a>阿波跛。<a id="a-6f"></a>阿浮。<a id="a-6g"></a>泥罗浮陀。<a id="a-6h"></a>阿波跛者。<a id="a-6i"></a>此三是了叫唤。<a id="a-6j"></a>阿浮陀者是说数。<a id="a-6k"></a>如摩竭国十芥子仓。<a id="a-6l"></a>各受二十佉梨。<a id="a-6m"></a>满中芥子。<a id="a-6n"></a>假使有人百年取一犹可尽。<a id="a-6o"></a>阿浮陀地狱寿不可尽。<a id="a-6p"></a>二升名一阿勒。<a id="a-6q"></a>四阿勒为一独笼那。<a id="a-6r"></a>十六独笼那为一佉梨。<a id="a-6s"></a>二十佉梨为一仓。<a id="a-6t"></a>如是至十。<a id="a-6u"></a>阿浮陀地狱寿数。<a id="a-6v"></a>当知余各转倍。<a id="a-6w"></a>复次阿浮陀者似痈。<a id="a-6x"></a>阿浮陀地狱中由寒身中生似痈故。<a id="a-6y"></a>曰阿浮陀。<a id="a-6z"></a>泥罗浮陀者不似痈。<a id="a-70"></a>但举身风吹胀满故。<a id="a-71"></a>说泥罗浮陀。<a id="a-72"></a>阿波跛者。<a id="a-73"></a>为极寒风所吹。<a id="a-74"></a>剥身皮肉落急战。<a id="a-75"></a>唤阿波跛故。<a id="a-76"></a>曰阿波跛。<a id="a-77"></a>此三种了叫唤。<a id="a-78"></a>问云何不了叫唤。<a id="a-79"></a>答不了叫唤者。<a id="a-7A"></a>阿吒鸺吒鸺优钵罗。<a id="a-7B"></a>阿吒鸺吒鸺优钵罗。<a id="a-7C"></a>此三是不了叫唤。<a id="a-7D"></a>于中阿吒鸺吒鸺者。<a id="a-7E"></a>亦为极寒风所吹。<a id="a-7F"></a>剥身皮肉落。<a id="a-7G"></a>彼不堪苦。<a id="a-7H"></a>或时大方便唤阿吒鸺吒鸺优钵罗者。<a id="a-7I"></a>极大寒风吹剥身皮肉落。<a id="a-7J"></a>因罪故自体中生铁叶缠身。<a id="a-7K"></a>如优钵罗华。<a id="a-7L"></a>彼以诽谤贤圣人故。<a id="a-7M"></a>堕优钵罗地狱。<a id="a-7N"></a>常受如是苦。<a id="a-7O"></a>问云何不叫唤。<a id="a-7P"></a>答不叫唤者。<a id="a-7Q"></a>拘牟陀须。<a id="a-7R"></a>揵缇伽分。<a id="a-7S"></a>陀梨伽。<a id="a-7T"></a>波昙摩。<a id="a-7U"></a>此四是不叫唤。<a id="a-7V"></a>而极寒风吹身胀满。<a id="a-7W"></a>使身如拘牟陀须揵缇伽分陀梨伽波昙摩。<a id="a-7X"></a>受困苦极呻吟住。<a id="a-7Y"></a>彼以诽谤贤圣人故。<a id="a-7Z"></a>堕彼四种地狱。<a id="a-7a"></a>一切时受无量苦。<a id="a-7b"></a>是一切十寒地狱。<a id="a-7c"></a>处在四洲间。<a id="a-7d"></a>着铁围大铁围山底。<a id="a-7e"></a>仰向居止在闇中。<a id="a-7f"></a>寒风坏身体。<a id="a-7g"></a>大火所然。<a id="a-7h"></a>身如烧竹[竺-二+韋]林声驳。<a id="a-7i"></a>驳各各相触生想。<a id="a-7j"></a>亦复有余众生于中受苦。<a id="a-7k"></a>彼一切谤毁贤圣故。<a id="a-7l"></a>受如是苦。<a id="a-7m"></a>如世尊说偈。</p>
  <p id="a7n">泥罗浮有百千　　阿浮陀三十五</p>
  <p id="a7o">是圣恶趣地狱　　口及意恶愿故</p>
  <p id="a7p">是谓寒地狱。<a id="a-7q"></a>问云何热地狱。<a id="a-7r"></a>答热地狱者。<a id="a-7s"></a>有主治少主治无主治。<a id="a-7t"></a>此三相观相有主治少主治无主治。<a id="a-7u"></a>主治者是考掠。<a id="a-7v"></a>此多为众生所治。<a id="a-7w"></a>或不多为所治。<a id="a-7x"></a>或自治。<a id="a-7y"></a>或由罪自生。<a id="a-7z"></a>或离众生方便受大苦。<a id="a-80"></a>问云何有主治。<a id="a-81"></a>答有主治者。<a id="a-82"></a>活行黑绳。<a id="a-83"></a>活行黑绳此三是有主治。<a id="a-84"></a>活地狱者。<a id="a-85"></a>狱卒以利刀斧。<a id="a-86"></a>解剥剉斩罪众生。<a id="a-87"></a>如斩剉羊头。<a id="a-88"></a>皮肉解散已。<a id="a-89"></a>彼罪缘未尽以冷风吹还生如故。<a id="a-8A"></a>复因恶罪手自然生铁爪。<a id="a-8B"></a>锋利犹若刀刃。<a id="a-8C"></a>形如半月。<a id="a-8D"></a>各各生怨结意彼曾逼迫我。<a id="a-8E"></a>今复逼迫。<a id="a-8F"></a>由此生恚。<a id="a-8G"></a>更相爴截也。<a id="a-8H"></a>如刈竹[竺-二+韋]。<a id="a-8I"></a>彼于此间结恨心死故生彼中。<a id="a-8J"></a>黑绳地狱者。<a id="a-8K"></a>挓罪人着地。<a id="a-8L"></a>以黑绳絣段段斫截。<a id="a-8M"></a>彼于此间以刀斫众生故生彼。<a id="a-8N"></a>复次以热赤铜铁鍱。<a id="a-8O"></a>缠身骨破髓血流出。<a id="a-8P"></a>彼于此间以鞭杖加众生及出家。<a id="a-8Q"></a>不精进受着信施衣故。<a id="a-8R"></a>生彼极大暗冥苦烟熏。<a id="a-8S"></a>倒悬身使吸烟。<a id="a-8T"></a>彼于此间以烟熏穴居众生故。<a id="a-8U"></a>行地狱者行列罪众生。<a id="a-8V"></a>如屠肆者。<a id="a-8W"></a>截手足耳鼻及头。<a id="a-8X"></a>本为屠儿故受如是苦。<a id="a-8Y"></a>复次热铁地驾铁火车。<a id="a-8Z"></a>狱卒乘之张眼[口*戒]唤叱叱便走。<a id="a-8a"></a>彼于此间乘象马比驱。<a id="a-8b"></a>使疲劳故堕彼中。<a id="a-8c"></a>淫犯他妻。<a id="a-8d"></a>驱上剑树自然火然。<a id="a-8e"></a>受如是苦。<a id="a-8f"></a>是谓有主治地狱。<a id="a-8g"></a>狱卒者以行缘故。<a id="a-8h"></a>不被火烧。<a id="a-8i"></a>行报者不可思。<a id="a-8j"></a>问云何少主治地狱。<a id="a-8k"></a>答少主治者。<a id="a-8l"></a>众合大哭铁槛。<a id="a-8m"></a>众合大哭铁槛。<a id="a-8n"></a>此三是少主治地狱。<a id="a-8o"></a>众合地狱者。<a id="a-8p"></a>罪众生畏地狱卒。<a id="a-8q"></a>无量百千走入山间。<a id="a-8r"></a>入已前后自然生火遮彼。<a id="a-8s"></a>为火前后遮已。<a id="a-8t"></a>两两山自合如磨。<a id="a-8u"></a>由此故血流如河。<a id="a-8v"></a>骨肉烂尽。<a id="a-8w"></a>彼于此间喜磨众生为首。<a id="a-8x"></a>复次火烧大铁臼。<a id="a-8y"></a>以杵捣百年。<a id="a-8z"></a>彼以罪缘故命不尽。<a id="a-90"></a>彼于此间以臼捣杀蚤虱。<a id="a-91"></a>及殛杀故。<a id="a-92"></a>大哭地狱者。<a id="a-93"></a>大铁山遍火然。<a id="a-94"></a>四绝无行处。<a id="a-95"></a>恶狱卒无慈。<a id="a-96"></a>嗔恚言欲何所趣。<a id="a-97"></a>无事与事。<a id="a-98"></a>以火烧铁杵击破其头。<a id="a-99"></a>彼于此间因苦万民故生彼中。<a id="a-9A"></a>铁槛者。<a id="a-9B"></a>火然铁地。<a id="a-9C"></a>驱罪众生使入中熬令熟。<a id="a-9D"></a>熟已复驱出。<a id="a-9E"></a>为恶狗所食食肉尽。<a id="a-9F"></a>风吹使生还复如故。<a id="a-9G"></a>复已还驱使入。<a id="a-9H"></a>彼于此间养蚕煮炙故生彼中。<a id="a-9I"></a>是谓少主治。<a id="a-9J"></a>问云何无主治。<a id="a-9K"></a>答无主治者。<a id="a-9L"></a>哭炙无缺。<a id="a-9M"></a>哭炙无缺者。<a id="a-9N"></a>此三是无主治。<a id="a-9O"></a>哭地狱者。<a id="a-9P"></a>火炽然铁似如龟甲。<a id="a-9Q"></a>处极狭迮。<a id="a-9R"></a>各盛在中以铁盖覆。<a id="a-9S"></a>受如此极苦。<a id="a-9T"></a>彼于此间焚烧旷野。<a id="a-9U"></a>及薰烧穴居众生故生彼中。<a id="a-9V"></a>炙地狱者。<a id="a-9W"></a>大铁山火焰相搏。<a id="a-9X"></a>以铁铲铲之。<a id="a-9Y"></a>周匝猗炙。<a id="a-9Z"></a>一面适熟。<a id="a-9a"></a>铲自然转反覆颠倒。<a id="a-9b"></a>彼于此间贯刺杀人故生彼中。<a id="a-9c"></a>无缺地狱者。<a id="a-9d"></a>铁地周匝火然。<a id="a-9e"></a>纵广百由旬。<a id="a-9f"></a>四门如城。<a id="a-9g"></a>以铜薄覆上。<a id="a-9h"></a>炎炎相续。<a id="a-9i"></a>罪众生在中积聚如薪。<a id="a-9j"></a>炎无挂碍。<a id="a-9k"></a>燋烂其身受苦无缺。<a id="a-9l"></a>彼于此间杀父母真人。<a id="a-9m"></a>恶意向佛使血出斗乱众僧。<a id="a-9n"></a>及作增上十不善业迹故生彼中。<a id="a-9o"></a>是谓无主治。<a id="a-9p"></a>问云何边地狱。<a id="a-9q"></a>答边地狱者。<a id="a-9r"></a>所在处水间山间及旷野。<a id="a-9s"></a>独一受恶业报。<a id="a-9t"></a>是谓边地狱。<a id="a-9u"></a>问已说地狱。<a id="a-9v"></a>云何畜生。<a id="a-9w"></a>答畜生者。<a id="a-9x"></a>陆水空行。<a id="a-9y"></a>一切无足二足多足。<a id="a-9z"></a>陆行水行空行。<a id="a-A0"></a>此三是畜生。<a id="a-A1"></a>陆行者。<a id="a-A2"></a>象马牛羊驴骡骆驼为首。<a id="a-A3"></a>水行者。<a id="a-A4"></a>鱼摩竭失收摩赖为首。<a id="a-A5"></a>空行者。<a id="a-A6"></a>鸟及蚊蚋为首。<a id="a-A7"></a>一切无足二足多足。<a id="a-A8"></a>无足者蛇为首。<a id="a-A9"></a>二足者鸟为首。<a id="a-AA"></a>多足者牛马蜂及百足为首。<a id="a-AB"></a>彼一切种种大罪业行生彼中。<a id="a-AC"></a>是谓畜生。<a id="a-AD"></a>问已说畜生。<a id="a-AE"></a>云何饿鬼。<a id="a-AF"></a>答饿鬼者。<a id="a-AG"></a>无财少财多财。<a id="a-AH"></a>无财少财多财者。<a id="a-AI"></a>此三种是饿鬼。<a id="a-AJ"></a>问云何无财。<a id="a-AK"></a>答无财者。<a id="a-AL"></a>炬针臭口。<a id="a-AM"></a>炬口针口臭口。<a id="a-AN"></a>是三种无财。<a id="a-AO"></a>炬口者。<a id="a-AP"></a>合口猛火炎从口出自烧。<a id="a-AQ"></a>如野火烧多罗树。<a id="a-AR"></a>彼于此间多行悭贪故生彼受苦。<a id="a-AS"></a>针口者。<a id="a-AT"></a>腹大如山谷。<a id="a-AU"></a>咽如针孔。<a id="a-AV"></a>设得丰饶食而不得食。<a id="a-AW"></a>臭口者。<a id="a-AX"></a>口烂腐臭。<a id="a-AY"></a>如粪厕自噫气臭。<a id="a-AZ"></a>无腹不得食受大苦。<a id="a-Aa"></a>是谓无财。<a id="a-Ab"></a>问云何少财。<a id="a-Ac"></a>答少财者。<a id="a-Ad"></a>针臭毛[癭-女+瓦]。<a id="a-Ae"></a>针毛臭毛[癭-女+瓦]者。<a id="a-Af"></a>此三种是少财。<a id="a-Ag"></a>彼或时少得不净物故说少财。<a id="a-Ah"></a>针毛者。<a id="a-Ai"></a>毛极坚长头利如针覆身。<a id="a-Aj"></a>遍满自体节节相离。<a id="a-Ak"></a>行来甚难毛还自刺。<a id="a-Al"></a>如利箭射鹿。<a id="a-Am"></a>受极大苦。<a id="a-An"></a>或时少得食。<a id="a-Ao"></a>臭毛者。<a id="a-Ap"></a>毛极臭覆身。<a id="a-Aq"></a>更互自刺体。<a id="a-Ar"></a>身臭风发恼生。<a id="a-As"></a>嗔恚自拔毛。<a id="a-At"></a>受如此苦。<a id="a-Au"></a>[癭-女+瓦]者。<a id="a-Av"></a>自罪业报生[癭-女+瓦]。<a id="a-Aw"></a>还自决破脓血流出。<a id="a-Ax"></a>取而食之。<a id="a-Ay"></a>是谓少财。<a id="a-Az"></a>问云何多财。<a id="a-B0"></a>答多财者弃。<a id="a-B1"></a>失大势。<a id="a-B2"></a>弃失大势此三种是多财。<a id="a-B3"></a>弃者若宿命施故得残。<a id="a-B4"></a>彼终身祭祠得。<a id="a-B5"></a>由此故得乐。<a id="a-B6"></a>失者。<a id="a-B7"></a>街巷四道所遗落者。<a id="a-B8"></a>彼终身得。<a id="a-B9"></a>由此故得乐。<a id="a-BA"></a>大势者。<a id="a-BB"></a>夜叉罗刹毗舍遮。<a id="a-BC"></a>夜叉罗刹毗舍遮。<a id="a-BD"></a>此三种是大势。<a id="a-BE"></a>彼境界如天。<a id="a-BF"></a>宿命福德故。<a id="a-BG"></a>或得妙食。<a id="a-BH"></a>食已无量饿鬼围绕相见生苦。<a id="a-BI"></a>如人在狱见亲生苦。<a id="a-BJ"></a>彼亦如是围绕生苦。<a id="a-BK"></a>由此苦故食化为脓。<a id="a-BL"></a>受如是苦是谓大势。<a id="a-BM"></a>彼畜人天形。<a id="a-BN"></a>是饿鬼畜形人形天形。<a id="a-BO"></a>随其业故。<a id="a-BP"></a>是谓欲界。<a id="a-BQ"></a>问已说欲界。<a id="a-BR"></a>云何色界。<a id="a-BS"></a>答色界者。<a id="a-BT"></a>有喜无喜护。<a id="a-BU"></a>色界者无欲。<a id="a-BV"></a>但由禅除恚故。<a id="a-BW"></a>得妙色如炼真金。<a id="a-BX"></a>是界有喜无喜离苦乐是护。<a id="a-BY"></a>喜俱乐故曰有喜。<a id="a-BZ"></a>离喜不喜俱乐故曰无喜。<a id="a-Ba"></a>是离苦息乐如马息驾。<a id="a-Bb"></a>问云何有喜。<a id="a-Bc"></a>答有喜者。<a id="a-Bd"></a>有觉无觉少观。<a id="a-Be"></a>俱觉故说有觉。<a id="a-Bf"></a>离觉故说无觉。<a id="a-Bg"></a>少有观故说少观。<a id="a-Bh"></a>乐者离是说禅。<a id="a-Bi"></a>于中有觉者是初禅。<a id="a-Bj"></a>无觉者是二禅。<a id="a-Bk"></a>少观者是初中间。<a id="a-Bl"></a>习此禅生色界中。<a id="a-Bm"></a>说众生为说界。<a id="a-Bn"></a>说界为说禅。<a id="a-Bo"></a>问谁习有观禅生。<a id="a-Bp"></a>答有觉者。<a id="a-Bq"></a>梵富楼。<a id="a-Br"></a>梵迦夷。<a id="a-Bs"></a>梵波产。<a id="a-Bt"></a>习有觉禅生彼中。<a id="a-Bu"></a>梵富楼梵迦夷梵波产。<a id="a-Bv"></a>此三种是有觉。<a id="a-Bw"></a>软中随其生。<a id="a-Bx"></a>大梵者。<a id="a-By"></a>由少观生。<a id="a-Bz"></a>觉观义前已说。<a id="a-C0"></a>问云何无觉。<a id="a-C1"></a>答无觉者。<a id="a-C2"></a>少光无量光光耀。<a id="a-C3"></a>觉习无觉喜乐相应禅。<a id="a-C4"></a>是生三种天。<a id="a-C5"></a>少光无量光光耀。<a id="a-C6"></a>此想或是假想或因想。<a id="a-C7"></a>复次少光者。<a id="a-C8"></a>语言时口出少光。<a id="a-C9"></a>光少故说少光。<a id="a-CA"></a>光多故说无量光。<a id="a-CB"></a>净光无边故说光耀。<a id="a-CC"></a>问已说有喜。<a id="a-CD"></a>云何无喜。<a id="a-CE"></a>答无喜者。<a id="a-CF"></a>少净无量净遍净。<a id="a-CG"></a>觉习无喜乐相应禅。<a id="a-CH"></a>是生三种天。<a id="a-CI"></a>少净者。<a id="a-CJ"></a>是不多名。<a id="a-CK"></a>此少方便相应禅。<a id="a-CL"></a>生少净天受乐。<a id="a-CM"></a>亦少中方便。<a id="a-CN"></a>生无量净天。<a id="a-CO"></a>上生遍净天。<a id="a-CP"></a>问已说无喜乐。<a id="a-CQ"></a>云何护。<a id="a-CR"></a>答护相应三种。<a id="a-CS"></a>一有想。<a id="a-CT"></a>二无想。<a id="a-CU"></a>三觉意相应。<a id="a-CV"></a>彼护者。<a id="a-CW"></a>果实无想净居。<a id="a-CX"></a>修习护乐相应禅。<a id="a-CY"></a>生彼中故说护。<a id="a-CZ"></a>是三种果实天无想天净居天。<a id="a-Ca"></a>于中果实者。<a id="a-Cb"></a>修习微中上第四禅生果实。<a id="a-Cc"></a>无想者。<a id="a-Cd"></a>灭想故生无想。<a id="a-Ce"></a>彼灭痛想识。<a id="a-Cf"></a>以无欲想故俱灭。<a id="a-Cg"></a>唯有色阴行阴少人生想便死。<a id="a-Ch"></a>问云何净居。<a id="a-Ci"></a>答净居者。<a id="a-Cj"></a>善现善见净。<a id="a-Ck"></a>善现善见净。<a id="a-Cl"></a>此三种是净居。<a id="a-Cm"></a>净居者。<a id="a-Cn"></a>诸烦恼尽居。<a id="a-Co"></a>问五净居地。<a id="a-Cp"></a>今何以说三。<a id="a-Cq"></a>答净者无烦无热色究竟。<a id="a-Cr"></a>无烦无热色究竟者。<a id="a-Cs"></a>此三是净相。<a id="a-Ct"></a>作经者意欲尔。<a id="a-Cu"></a>问已说色界。<a id="a-Cv"></a>云何无色界。<a id="a-Cw"></a>答无色者。<a id="a-Cx"></a>前修中已说。<a id="a-Cy"></a>彼于是间修习正受。<a id="a-Cz"></a>生无色界。<a id="a-D0"></a>是道及果俱说。</p>
  <p id="aD1">依品第二真度说竟。</p>
  <p id="aD2">问已说阴界。<a id="a-D3"></a>云何为入。<a id="a-D4"></a>答入者。<a id="a-D5"></a>细滑度解脱入。<a id="a-D6"></a>细滑入度入解脱入。<a id="a-D7"></a>此三是入相。<a id="a-D8"></a>入者依如天庙。<a id="a-D9"></a>问彼为谁入。<a id="a-DA"></a>答德恶入。<a id="a-DB"></a>于中解脱入者。<a id="a-DC"></a>是德所依。<a id="a-DD"></a>度入者。<a id="a-DE"></a>是恶所依。<a id="a-DF"></a>细滑入俱所依。<a id="a-DG"></a>染污意生恶。<a id="a-DH"></a>净意生德。<a id="a-DI"></a>问云何细滑入。<a id="a-DJ"></a>答细滑入者。<a id="a-DK"></a>近境界不近境界无境界。<a id="a-DL"></a>细滑入是近境界不近境界无境界。<a id="a-DM"></a>境界者是缘处。<a id="a-DN"></a>随其缘行是彼境界近缘。<a id="a-DO"></a>说近境界。<a id="a-DP"></a>不近缘说不近境界。<a id="a-DQ"></a>无缘说无境界。<a id="a-DR"></a>问云何近境界。<a id="a-DS"></a>答近境界者。<a id="a-DT"></a>鼻舌身入。<a id="a-DU"></a>鼻入舌入身入。<a id="a-DV"></a>是三近境界。<a id="a-DW"></a>香至鼻闻不至不闻。<a id="a-DX"></a>虽有华极远。<a id="a-DY"></a>但香离华来至鼻闻。<a id="a-DZ"></a>香者性色。<a id="a-Da"></a>是以因北风香至南不至北。<a id="a-Db"></a>是以香离华来至鼻闻。<a id="a-Dc"></a>味亦如是。<a id="a-Dd"></a>着舌知味不从器不从手。<a id="a-De"></a>细滑亦如是。<a id="a-Df"></a>身根所觉是八种。<a id="a-Dg"></a>坚软轻重粗涩寒热。<a id="a-Dh"></a>由彼彼种细滑而后觉。<a id="a-Di"></a>是故彼三近境界。<a id="a-Dj"></a>问云何不近境界。<a id="a-Dk"></a>答不近境界者。<a id="a-Dl"></a>眼耳意入。<a id="a-Dm"></a>眼入耳入意入。<a id="a-Dn"></a>是三不近境界。<a id="a-Do"></a>问眼亦近见少不逼境界。<a id="a-Dp"></a>耳亦如是。<a id="a-Dq"></a>蚊在耳中亦闻声。<a id="a-Dr"></a>意是无色。<a id="a-Ds"></a>云何知不近境界。<a id="a-Dt"></a>答以是故说不近境界。<a id="a-Du"></a>若不逼则受境界。<a id="a-Dv"></a>问不近境界为齐几何。<a id="a-Dw"></a>答此中无齐限。<a id="a-Dx"></a>或有四十千由旬见日月。<a id="a-Dy"></a>或不见。<a id="a-Dz"></a>或一由旬见色。<a id="a-E0"></a>或十里。<a id="a-E1"></a>随其根力。<a id="a-E2"></a>以是故说不近境界。<a id="a-E3"></a>不说远。<a id="a-E4"></a>但不逼受境界。<a id="a-E5"></a>非以物至见处见。<a id="a-E6"></a>离而后见。<a id="a-E7"></a>耳亦如是。<a id="a-E8"></a>非以逼近故得闻。<a id="a-E9"></a>蚊虽在耳中不至闻处。<a id="a-EA"></a>此亦随其根力闻声。<a id="a-EB"></a>意者无色。<a id="a-EC"></a>彼无近远是以说不近境界不说远。<a id="a-ED"></a>问云何无境界。<a id="a-EE"></a>答无境界者外已受。<a id="a-EF"></a>他受及不受。<a id="a-EG"></a>外者无境界。<a id="a-EH"></a>色声香味细滑法。<a id="a-EI"></a>于此法中假名外。<a id="a-EJ"></a>是已受他受及不受。<a id="a-EK"></a>此无境界。<a id="a-EL"></a>但为他境界。<a id="a-EM"></a>此五境界无缘。<a id="a-EN"></a>而他所缘法当分别。<a id="a-EO"></a>是亦多无境界。<a id="a-EP"></a>故说无境界。<a id="a-EQ"></a>问已说细滑入。<a id="a-ER"></a>云何度入。<a id="a-ES"></a>答度入者。<a id="a-ET"></a>一处因不正因无因说。<a id="a-EU"></a>一处因说。<a id="a-EV"></a>不正因说。<a id="a-EW"></a>无因说。<a id="a-EX"></a>此三义无量。<a id="a-EY"></a>而略说是三度入。<a id="a-EZ"></a>于中一处因者说言。<a id="a-Ea"></a>如因陀罗幢众人所举来。<a id="a-Eb"></a>于中一说者。<a id="a-Ec"></a>调达持来。<a id="a-Ed"></a>彼亦在中。<a id="a-Ee"></a>但非独调达于此事应说众而说一。<a id="a-Ef"></a>一处因说亦如是。<a id="a-Eg"></a>三事合成义。<a id="a-Eh"></a>或宿命业。<a id="a-Ei"></a>或现所作。<a id="a-Ej"></a>或由他因。<a id="a-Ek"></a>如是三事成义唯说一。<a id="a-El"></a>不正因说者言。<a id="a-Em"></a>如此因陀罗幢。<a id="a-En"></a>有人说非一人所持。<a id="a-Eo"></a>来亦非二。<a id="a-Ep"></a>此中虽有因但不正。<a id="a-Eq"></a>无因说者言。<a id="a-Er"></a>如是因陀罗幢。<a id="a-Es"></a>无所因而来。<a id="a-Et"></a>问云何一处因。<a id="a-Eu"></a>答一处者。<a id="a-Ev"></a>业自他功夫。<a id="a-Ew"></a>一说已所作者有二种。<a id="a-Ex"></a>或宿命所作。<a id="a-Ey"></a>或现所作。<a id="a-Ez"></a>于中若宿命所作者是名业。<a id="a-F0"></a>或复有说。<a id="a-F1"></a>天作者。<a id="a-F2"></a>如是三种成义。<a id="a-F3"></a>如前说。<a id="a-F4"></a>如是三种义。<a id="a-F5"></a>或说业者。<a id="a-F6"></a>或说功夫。<a id="a-F7"></a>或说他恩。<a id="a-F8"></a>一处者唯说业。<a id="a-F9"></a>彼负他功夫。<a id="a-FA"></a>不知恩义。<a id="a-FB"></a>不可与从事。<a id="a-FC"></a>若我本所作求以不求。<a id="a-FD"></a>会当自得。<a id="a-FE"></a>一处说者有如是咎。<a id="a-FF"></a>问云何不正因。<a id="a-FG"></a>答不正因说者。<a id="a-FH"></a>众生法俱根因想说。<a id="a-FI"></a>不正因说。<a id="a-FJ"></a>三种众生法。<a id="a-FK"></a>俱众生及法根因想。<a id="a-FL"></a>好恶众生所作。<a id="a-FM"></a>或复说法所作。<a id="a-FN"></a>或说众生及法所作。<a id="a-FO"></a>是不正因说三种。<a id="a-FP"></a>但非众生作。<a id="a-FQ"></a>非法作亦非俱。<a id="a-FR"></a>问云何众生根因想。<a id="a-FS"></a>答众生者。<a id="a-FT"></a>梵伊摄披罗。<a id="a-FU"></a>谓驶耨说。<a id="a-FV"></a>说者众生作世间。<a id="a-FW"></a>梵造化主。<a id="a-FX"></a>伊摄披罗造化主。<a id="a-FY"></a>谓驶耨造化主。<a id="a-FZ"></a>无慧者谓尔。<a id="a-Fa"></a>言梵造化者。<a id="a-Fb"></a>说梵天造虚空。<a id="a-Fc"></a>虚空造风。<a id="a-Fd"></a>风造水地。<a id="a-Fe"></a>水地造丘山草木。<a id="a-Ff"></a>如是有世间。<a id="a-Fg"></a>彼一切有过。<a id="a-Fh"></a>所以者何。<a id="a-Fi"></a>若梵天造空及地者。<a id="a-Fj"></a>彼住何处。<a id="a-Fk"></a>造此空及地。<a id="a-Fl"></a>若即住中造者。<a id="a-Fm"></a>是义不然。<a id="a-Fn"></a>如是有过。<a id="a-Fo"></a>如摄披罗谓驶耨。<a id="a-Fp"></a>亦如是。<a id="a-Fq"></a>问云何法。<a id="a-Fr"></a>答法者。<a id="a-Fs"></a>时气自然作。<a id="a-Ft"></a>时作气作自然作。<a id="a-Fu"></a>此三说法根因。<a id="a-Fv"></a>于中言时者。</p>
  <p id="aFw">时节生一切　　一切时节熟</p>
  <p id="aFx">一切时所坏　　一切世时作</p>
  <p id="aFy">此说有咎。<a id="a-Fz"></a>如前一处说中。<a id="a-G0"></a>可求者不求。<a id="a-G1"></a>若不可求求。<a id="a-G2"></a>得者。<a id="a-G3"></a>是时作行非作。<a id="a-G4"></a>莫言有过。<a id="a-G5"></a>所以者何。<a id="a-G6"></a>时者空若空。<a id="a-G7"></a>造物者义不然。<a id="a-G8"></a>如是皆有过。</p>
  <p id="aG9">气亦不能造　　气者无有情</p>
  <p id="aGA">是谓事无事　　气无有此念</p>
  <p id="aGB">自然亦如是</p>
  <p id="aGC">自然若生　　非自然义</p>
  <p id="aGD">若无者非因。<a id="a-GE"></a>若无因生一切。<a id="a-GF"></a>生亦如是自然何差降。<a id="a-GG"></a>若有常者彼何咎。<a id="a-GH"></a>非有常败坏。<a id="a-GI"></a>如是比过。<a id="a-GJ"></a>莫言有咎。<a id="a-GK"></a>问云何无因。<a id="a-GL"></a>答无因者性偶无。<a id="a-GM"></a>说无因者。<a id="a-GN"></a>是三种说。<a id="a-GO"></a>性说偶说无说。<a id="a-GP"></a>性者言万物性中生非因他。<a id="a-GQ"></a>所以者何。<a id="a-GR"></a>如棘刺利无能利者。<a id="a-GS"></a>如是一切说偶者。<a id="a-GT"></a>言万物偶生。<a id="a-GU"></a>如大水泉原草堕中合在一处。<a id="a-GV"></a>说偶尔。<a id="a-GW"></a>彼偶风来。<a id="a-GX"></a>或吹东西南北。<a id="a-GY"></a>万物生亦如是。<a id="a-GZ"></a>说无者言审尔。<a id="a-Ga"></a>此中无所有。<a id="a-Gb"></a>云何生由何生何处生。<a id="a-Gc"></a>此非有所有。<a id="a-Gd"></a>彼一切有咎。<a id="a-Ge"></a>所以者何。<a id="a-Gf"></a>若万物性应生者。<a id="a-Gg"></a>生萌牙时。<a id="a-Gh"></a>不须作田业。<a id="a-Gi"></a>亦不须溉灌。<a id="a-Gj"></a>若无此事萌牙终不生。<a id="a-Gk"></a>是以万物非性所生。<a id="a-Gl"></a>如是一一当止。<a id="a-Gm"></a>问已说度入。<a id="a-Gn"></a>云何解脱入。<a id="a-Go"></a>答解脱入者。<a id="a-Gp"></a>想禅博闻。<a id="a-Gq"></a>想禅博闻。<a id="a-Gr"></a>此三是解脱入。<a id="a-Gs"></a>解脱者灭恶彼解脱。<a id="a-Gt"></a>此三入依是得解脱。<a id="a-Gu"></a>想者是缘义。<a id="a-Gv"></a>依此佛辟支佛声闻得解脱。<a id="a-Gw"></a>禅者如第一品已说。<a id="a-Gx"></a>当观此义。<a id="a-Gy"></a>亦依彼得解脱。<a id="a-Gz"></a>问云何博闻。<a id="a-H0"></a>答博闻者说听诵。<a id="a-H1"></a>说者说如所听。<a id="a-H2"></a>听者听如所说。<a id="a-H3"></a>诵者如所闻诵。<a id="a-H4"></a>问博闻者前多闻已说。<a id="a-H5"></a>契经阿毗昙律。<a id="a-H6"></a>此中有何异。<a id="a-H7"></a>复说说听诵。<a id="a-H8"></a>答前三种多闻。<a id="a-H9"></a>应三种受。<a id="a-HA"></a>说时受。<a id="a-HB"></a>听时受。<a id="a-HC"></a>诵时受。<a id="a-HD"></a>世尊弟子四种。<a id="a-HE"></a>有真谛处成有施处。<a id="a-HF"></a>成有止处。<a id="a-HG"></a>成有慧处。<a id="a-HH"></a>成彼是方便。<a id="a-HI"></a>听真谛故得解脱。<a id="a-HJ"></a>施处说止止处从禅慧处从诵。<a id="a-HK"></a>是谓解脱处。<a id="a-HL"></a>此三法度正观无挂碍。<a id="a-HM"></a>意欲令见其真渐次得是解脱。<a id="a-HN"></a>得解脱故。<a id="a-HO"></a>慧者学世尊法。</p>
  <p id="aHP">依品第三真度说竟。</p>
 </body>
</html>