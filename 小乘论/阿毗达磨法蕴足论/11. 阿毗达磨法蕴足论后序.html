<!doctype html>
<html id="z3IBWBQ1Ct" data-ver="64">
 <head>
  <meta charset="utf-8">
  <meta author="大目乾连">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">法蕴足论后序</h1>
  <h2 id="a2">唐沙门靖迈制</h2>
  <p id="a3">法蕴足论者，<a id="a-4"></a>盖阿毘达磨之权舆，<a id="a-5"></a>一切有部之洪源也，<a id="a-6"></a>无上等觉入室之神足摩诃目干连之所制矣。<a id="a-7"></a>镜六通之妙慧，<a id="a-8"></a>澈三达之智明，<a id="a-9"></a>桴金鼓于大千，<a id="a-A"></a>声玉螺于百亿，<a id="a-B"></a>摘藏海之奇玩，<a id="a-C"></a>鸠教山之胜珍。<a id="a-D"></a>欲使天镜常悬，<a id="a-E"></a>法幢永树，<a id="a-F"></a>众邪息蕃蓠之望，<a id="a-G"></a>诸子骋游戏之欢，<a id="a-H"></a>而为此论也。<a id="a-I"></a>是以佛泥越后，<a id="a-J"></a>百有余年，<a id="a-K"></a>叠启五分之殊，<a id="a-L"></a>解开二九之异，<a id="a-M"></a>虽各擅连城之贵，<a id="a-N"></a>俱称照乘之珍，<a id="a-O"></a>唯一切有部，<a id="a-P"></a>卓乎迥秀，<a id="a-Q"></a>若妙高之处宏海，<a id="a-R"></a>犹朗月之冠众星者，<a id="a-S"></a>岂不以本弘基永者欤。<a id="a-T"></a>至如八种揵度鹜徽于发智之场，<a id="a-U"></a>五百应真驰誉于广说之苑，<a id="a-V"></a>斯皆挹此涓波，<a id="a-W"></a>分斯片玉，<a id="a-X"></a>遂得驾群部而高蹈，<a id="a-Y"></a>接天衢而布武。<a id="a-Z"></a>是知登昆阆者，<a id="a-a"></a>必培塿于众山，<a id="a-b"></a>游溟渤者，<a id="a-c"></a>亦坳塘于群澍，<a id="a-d"></a>谅其然矣。<a id="a-e"></a>矧乎顺正理以析疑，<a id="a-f"></a>显真宗以副惑，<a id="a-g"></a>莫不镜此彝伦，<a id="a-h"></a>鉴斯洪范。<a id="a-i"></a>故使耆德婆薮屈我众贤上坐幽宗见负弘致者也。<a id="a-j"></a>题称阿毘达磨者，<a id="a-k"></a>形二藏以简殊也。<a id="a-l"></a>一切有部者，<a id="a-m"></a>对十七以标异也。<a id="a-n"></a>法蕴足者，<a id="a-o"></a>显此论之胜名也，<a id="a-p"></a>能持自性，<a id="a-q"></a>轨范称法，<a id="a-r"></a>法有积集，<a id="a-s"></a>崇聚为蕴。<a id="a-t"></a>此论攸宗，<a id="a-u"></a>法聚三七，<a id="a-v"></a>皆与对法为依，<a id="a-w"></a>故目之为足。</p>
  <p id="ax">三藏玄奘法师，<a id="a-y"></a>以皇唐显庆四年九月十四日，<a id="a-z"></a>奉诏于大慈恩寺弘法苑译讫。<a id="a-10"></a>大慈恩寺沙门，<a id="a-11"></a>释光笔受靖迈饰文。</p>
 </body>
</html>