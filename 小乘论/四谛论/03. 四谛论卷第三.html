<!doctype html>
<html id="z3IBVZf11G" data-ver="618">
 <head>
  <meta charset="utf-8">
  <meta author="婆薮跋摩">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">四谛论卷第三</h1>
  <h2 id="a2">分别灭谛品第五</h2>
  <p id="a3">经说苦灭。<a id="a-4"></a>云何此言。<a id="a-5"></a>何所因起。<a id="a-6"></a>何法为灭。<a id="a-7"></a>何相何事何缘灭名。<a id="a-8"></a>何义无余灭。<a id="a-9"></a>离灭舍断弃。<a id="a-A"></a>此七义何异。<a id="a-B"></a>云何尽无余。<a id="a-C"></a>名为灭谛。<a id="a-D"></a>不说念念灭等。<a id="a-E"></a>若渴爱灭名为灭谛。<a id="a-F"></a>无余涅槃则非灭谛。<a id="a-G"></a>渴爱尽者。<a id="a-H"></a>应名集灭。<a id="a-I"></a>云何说苦灭。<a id="a-J"></a>若由渴爱尽故苦灭者。<a id="a-K"></a>无渴爱人即应无苦。<a id="a-L"></a>现见有苦。<a id="a-M"></a>此理云何。<a id="a-N"></a>十结惑中但说渴爱灭为灭谛。<a id="a-O"></a>安立四果。<a id="a-P"></a>云何得成。<a id="a-Q"></a>十二缘生中说灭有十二种。<a id="a-R"></a>云何但说渴爱尽为灭。<a id="a-S"></a>持散偈曰。</p>
  <p id="aT">何节及前义　　七义与念灭</p>
  <p id="aU">界他灭罗汉　　十结十二灭</p>
  <p id="aV">汝问。<a id="a-W"></a>经说苦灭云何此言何所因起者。<a id="a-X"></a>答由是法生故是法有。<a id="a-Y"></a>是法灭故是法无。<a id="a-Z"></a>譬如灯。<a id="a-a"></a>复次已说苦谛渴爱为因。<a id="a-b"></a>今说由渴爱尽故显苦灭。<a id="a-c"></a>譬如病缘灭故疾病不起。<a id="a-d"></a>复次是渴爱流遍满三有。<a id="a-e"></a>无始时起欲对治有故。<a id="a-f"></a>故阿罗汉无渴爱灭。<a id="a-g"></a>为破外道如此邪执故说苦灭。<a id="a-h"></a>云何汝问。<a id="a-i"></a>何法为灭。<a id="a-j"></a>何相何事何缘者。<a id="a-k"></a>答灭有多种。<a id="a-l"></a>一中间灭。<a id="a-m"></a>二念念灭。<a id="a-n"></a>三相违灭。<a id="a-o"></a>四无生灭等。<a id="a-p"></a>中间灭者。<a id="a-q"></a>如施戒定三摩跋提能灭三有。<a id="a-r"></a>由此施等随得免离所对治法。<a id="a-s"></a>谓贪嗔等暂时不起。<a id="a-t"></a>名中间灭。<a id="a-u"></a>念念灭者。<a id="a-v"></a>一切有为随刹那谢。<a id="a-w"></a>名念念灭。<a id="a-x"></a>相违灭者。<a id="a-y"></a>此有为法与相违因其性相乖。<a id="a-z"></a>相续灭故名相违灭。<a id="a-10"></a>此三名相似灭。<a id="a-11"></a>无生灭者。<a id="a-12"></a>有因灭尽故。<a id="a-13"></a>五阴应生不复得生。<a id="a-14"></a>此名真灭。<a id="a-15"></a>又余师说。<a id="a-16"></a>因及有因渴爱后有不生名灭。<a id="a-17"></a>复次与渴共除烦恼爱业苦不生名灭。<a id="a-18"></a>复次是真实用经无所有离有离无。<a id="a-19"></a>是般涅槃名为灭谛。<a id="a-1A"></a>如瞿昙传说。<a id="a-1B"></a>复次灭有二种。<a id="a-1C"></a>一非择灭。<a id="a-1D"></a>二择灭。<a id="a-1E"></a>非择灭者。<a id="a-1F"></a>有为诸法自性破坏。<a id="a-1G"></a>名非择灭。<a id="a-1H"></a>如空石堕择灭者。<a id="a-1I"></a>由智火故惑薪烧。<a id="a-1J"></a>是名择灭。<a id="a-1K"></a>如因火薪尽。<a id="a-1L"></a>复次灭有三种。<a id="a-1M"></a>一未有灭。<a id="a-1N"></a>二伏离灭。<a id="a-1O"></a>三永离灭。<a id="a-1P"></a>若惑未生未得缘地。<a id="a-1Q"></a>名未有灭。<a id="a-1R"></a>若惑已生已得缘地。<a id="a-1S"></a>由世出世道现时不起。<a id="a-1T"></a>名伏离灭。<a id="a-1U"></a>若惑已伏离灭因灭无余故。<a id="a-1V"></a>未来决不生。<a id="a-1W"></a>是名永离灭。<a id="a-1X"></a>如经言。<a id="a-1Y"></a>未生欲欲未来永不复生。<a id="a-1Z"></a>亦知此灭。<a id="a-1a"></a>又分别部说。<a id="a-1b"></a>灭有三种。<a id="a-1c"></a>一念念灭。<a id="a-1d"></a>二相违灭。<a id="a-1e"></a>三无余灭。<a id="a-1f"></a>譬如灯灭。<a id="a-1g"></a>又余师说。<a id="a-1h"></a>灭有四种。<a id="a-1i"></a>一自性灭。<a id="a-1j"></a>二无生灭。<a id="a-1k"></a>三中间灭。<a id="a-1l"></a>四永离灭。<a id="a-1m"></a>不由因灭名自性灭。<a id="a-1n"></a>如偈言。</p>
  <p id="a1o">诸行悉无常　　生灭是其法</p>
  <p id="a1p">若有生还灭　　此寂灭是乐</p>
  <p id="a1q">又经言。<a id="a-1r"></a>若法有生是法必灭。<a id="a-1s"></a>不由功用。<a id="a-1t"></a>如物轻重自然浮沉。<a id="a-1u"></a>名自性灭。<a id="a-1v"></a>由因无故果不得生。<a id="a-1w"></a>名无生灭。<a id="a-1x"></a>如经言。<a id="a-1y"></a>由无明灭故三行不起。<a id="a-1z"></a>如七流中种芽。<a id="a-20"></a>因坏果则不生。<a id="a-21"></a>名无生灭。<a id="a-22"></a>由定力者名中间灭。<a id="a-23"></a>如经言。<a id="a-24"></a>伏离上心惑。<a id="a-25"></a>名有时心解脱。<a id="a-26"></a>九种次第灭。<a id="a-27"></a>如难提柯比丘缘事为证。<a id="a-28"></a>名中间灭。<a id="a-29"></a>由八圣道灭。<a id="a-2A"></a>名永离灭。<a id="a-2B"></a>如经言。<a id="a-2C"></a>若人修无常想。<a id="a-2D"></a>能灭一切结及随眠惑。<a id="a-2E"></a>以明生故无明永灭。<a id="a-2F"></a>名永离灭。<a id="a-2G"></a>犹如覆器及被燃炬。<a id="a-2H"></a>此论正辩永离灭。<a id="a-2I"></a>何相何事何缘者。<a id="a-2J"></a>无所有为灭相。<a id="a-2K"></a>心不烧热为事。<a id="a-2L"></a>通达实际为缘。<a id="a-2M"></a>大德说寂静为相。<a id="a-2N"></a>心安止为事。<a id="a-2O"></a>极解脱知见为缘。<a id="a-2P"></a>汝问。<a id="a-2Q"></a>灭名何义者。<a id="a-2R"></a>答此灭名尼卢陀。<a id="a-2S"></a>尼者训无卢。<a id="a-2T"></a>陀训遮障。<a id="a-2U"></a>渴爱等法能障。<a id="a-2V"></a>此中永无故。<a id="a-2W"></a>名尼卢陀。<a id="a-2X"></a>相违法生起故。<a id="a-2Y"></a>渴爱流永不更生。<a id="a-2Z"></a>如熟烧坏赤色生故本青色相永不更生。<a id="a-2a"></a>汝问。<a id="a-2b"></a>无余灭离灭舍断弃。<a id="a-2c"></a>此七义何异者。<a id="a-2d"></a>答此皆是涅槃别名。<a id="a-2e"></a>此七名依器故说。<a id="a-2f"></a>如涅槃有六十别名。<a id="a-2g"></a>复次上心及随眠俱尽。<a id="a-2h"></a>如树拔根名无余灭。<a id="a-2i"></a>次第灭尽。<a id="a-2j"></a>如斧柯喻故名为灭。<a id="a-2k"></a>昔缚着处由道力故无有缚着。<a id="a-2l"></a>如富贵人不着贫贱。<a id="a-2m"></a>是名为离。<a id="a-2n"></a>胜异昔退如圣人离。<a id="a-2o"></a>恶尽故名为灭。<a id="a-2p"></a>又如前义名尼卢陀。<a id="a-2q"></a>是名为灭。<a id="a-2r"></a>若法与惑相离。<a id="a-2s"></a>譬如舍物。<a id="a-2t"></a>是名为舍现世。<a id="a-2u"></a>是与未来永不相续。<a id="a-2v"></a>譬如内根。<a id="a-2w"></a>是名为断灭。<a id="a-2x"></a>不更取如覆水器。<a id="a-2y"></a>是名为弃。<a id="a-2z"></a>复次一切渴爱品类净尽。<a id="a-30"></a>故名无余。<a id="a-31"></a>渐坏名灭。<a id="a-32"></a>由观过去不起着心。<a id="a-33"></a>名为远离行。<a id="a-34"></a>断结尽缘起亦无。<a id="a-35"></a>故名为灭。<a id="a-36"></a>解脱烦恼。<a id="a-37"></a>是名为舍。<a id="a-38"></a>缘智初惑永灭。<a id="a-39"></a>是名为断。<a id="a-3A"></a>先取我执今则置舍。<a id="a-3B"></a>故名为弃。<a id="a-3C"></a>汝问。<a id="a-3D"></a>云何尽无余名为灭谛。<a id="a-3E"></a>不说念念灭等者。<a id="a-3F"></a>答由无余灭故未来苦不更生。<a id="a-3G"></a>不由念念灭等故说。<a id="a-3H"></a>无余名为苦灭。<a id="a-3I"></a>不说念念灭等。<a id="a-3J"></a>若观无余灭寂静等相。<a id="a-3K"></a>能灭诸惑。<a id="a-3L"></a>念念灭等则不如是。<a id="a-3M"></a>复次随属道故。<a id="a-3N"></a>胜余法故。<a id="a-3O"></a>真实善故。<a id="a-3P"></a>不共得故。<a id="a-3Q"></a>烦恼不能坏故。<a id="a-3R"></a>不违言故。<a id="a-3S"></a>安心缘故。<a id="a-3T"></a>故说无余名为苦灭。<a id="a-3U"></a>不说念念灭等。<a id="a-3V"></a>汝问。<a id="a-3W"></a>若渴爱灭名为灭谛。<a id="a-3X"></a>无余涅槃则非灭谛者。<a id="a-3Y"></a>答余论师说。<a id="a-3Z"></a>清净梵行果故。<a id="a-3a"></a>故烦恼灭名为灭谛。<a id="a-3b"></a>一切假名灭名无余涅槃。<a id="a-3c"></a>此论所说无余涅槃界是真灭谛。<a id="a-3d"></a>何以故。<a id="a-3e"></a>为得此灭修净梵行。<a id="a-3f"></a>如富楼那七车譬经中说。<a id="a-3g"></a>诸阿罗汉惑尽无余。<a id="a-3h"></a>而老病死寒热饥渴害缚等苦犹尚未免。<a id="a-3i"></a>是故无余涅槃界是真灭谛。<a id="a-3j"></a>此真灭谛由因尽故得。<a id="a-3k"></a>故说渴爱尽是真灭谛。<a id="a-3l"></a>优波及多道理足论说。<a id="a-3m"></a>能令至无余涅槃界故。<a id="a-3n"></a>故贪爱尽得名灭谛。<a id="a-3o"></a>虽然有余无余二涅槃界。<a id="a-3p"></a>皆名灭谛。<a id="a-3q"></a>何以故。<a id="a-3r"></a>因灭名为有余。<a id="a-3s"></a>果灭名为无余。<a id="a-3t"></a>由因灭故。<a id="a-3u"></a>故有因灭。<a id="a-3v"></a>如灯尽故光尽。<a id="a-3w"></a>是故二灭皆名灭谛。<a id="a-3x"></a>汝问。<a id="a-3y"></a>渴爱尽者应名集灭云何说苦灭者。<a id="a-3z"></a>答苦火以渴爱为薪。<a id="a-40"></a>若无渴爱苦薪苦火即灭。<a id="a-41"></a>如薪尽火灭。<a id="a-42"></a>复次苦谛以爱食得住。<a id="a-43"></a>由爱食断故苦谛即尽。<a id="a-44"></a>故说苦灭。<a id="a-45"></a>复次耆旧师说。<a id="a-46"></a>不为离过去及现在苦。<a id="a-47"></a>于世尊所修净梵行。<a id="a-48"></a>何以故。<a id="a-49"></a>过去自性已灭。<a id="a-4A"></a>与现在决应相离。<a id="a-4B"></a>未来有苦为令不生。<a id="a-4C"></a>于世尊所修净梵行。<a id="a-4D"></a>是苦不生。<a id="a-4E"></a>由渴爱尽故。<a id="a-4F"></a>约后际苦尽说爱断苦灭。<a id="a-4G"></a>汝问。<a id="a-4H"></a>若由渴爱尽故苦灭者。<a id="a-4I"></a>无渴爱人则应无苦。<a id="a-4J"></a>现见有苦。<a id="a-4K"></a>此理云何者。<a id="a-4L"></a>答忧悔热苦寂静故。<a id="a-4M"></a>如手长者经说。<a id="a-4N"></a>复次永离心病故。<a id="a-4O"></a>如已拔心刺。<a id="a-4P"></a>复次求欲苦断故。<a id="a-4Q"></a>如富足六尘。<a id="a-4R"></a>由渴爱灭故。<a id="a-4S"></a>诸阿罗汉永离心苦故不违理。<a id="a-4T"></a>复次非过去未来现在苦名为苦谛。<a id="a-4U"></a>亦非圣道所破。<a id="a-4V"></a>何以故。<a id="a-4W"></a>过去已尽未来未有。<a id="a-4X"></a>与现世决定应相离故。<a id="a-4Y"></a>但由通达实际故。<a id="a-4Z"></a>渴爱灭尽。<a id="a-4a"></a>由离渴爱故。<a id="a-4b"></a>为后际苦不生修八圣道。<a id="a-4c"></a>以是义故说阿罗汉无苦。<a id="a-4d"></a>如渴病譬。<a id="a-4e"></a>汝问。<a id="a-4f"></a>十结惑中但说渴爱灭为灭谛安立四果。<a id="a-4g"></a>云何得成者。<a id="a-4h"></a>答贪爱有四种。<a id="a-4i"></a>须陀洹果道等所破。<a id="a-4j"></a>由此灭故。<a id="a-4k"></a>余结共起一时俱尽。<a id="a-4l"></a>说名灭谛。<a id="a-4m"></a>是故安立四果于理不失。<a id="a-4n"></a>复次同一相一味故。<a id="a-4o"></a>若说渴爱尽则说一切结尽。<a id="a-4p"></a>如说八圣道即说一切道品。<a id="a-4q"></a>以同相故。<a id="a-4r"></a>共成一事故。<a id="a-4s"></a>复次有诸余惑。<a id="a-4t"></a>亦能立集谛相。<a id="a-4u"></a>而渴爱正能续未来生。<a id="a-4v"></a>能令后有。<a id="a-4w"></a>以是义故。<a id="a-4x"></a>独说渴爱名为集谛。<a id="a-4y"></a>如是一切惑尽皆入灭谛相。<a id="a-4z"></a>但有因灭尽。<a id="a-50"></a>是渴爱灭名为灭谛。<a id="a-51"></a>汝问。<a id="a-52"></a>十二缘生中说灭有十二种。<a id="a-53"></a>云何但说渴爱尽为灭者。<a id="a-54"></a>答如前问此难自遣。<a id="a-55"></a>复次如道断爱尽欲灭涅槃。<a id="a-56"></a>此五名义。<a id="a-57"></a>一但更互相显。<a id="a-58"></a>是故由说渴爱尽故。<a id="a-59"></a>即说十二道断。<a id="a-5A"></a>复次渴爱尽为通灭。<a id="a-5B"></a>十二道等灭名为别灭。<a id="a-5C"></a>问涅槃别名有六十六句。<a id="a-5D"></a>其义云何。<a id="a-5E"></a>答无为等一切句。<a id="a-5F"></a>相貌赞叹。<a id="a-5G"></a>因立对治违反等。<a id="a-5H"></a>应广解释。<a id="a-5I"></a>何因如此。<a id="a-5J"></a>是涅槃无生无长无灭。<a id="a-5K"></a>非因缘所作。<a id="a-5L"></a>违反有为。<a id="a-5M"></a>故说无为。<a id="a-5N"></a>(其一)高出三界离于偏低。<a id="a-5O"></a>无与等者。<a id="a-5P"></a>故说无下。<a id="a-5Q"></a>(其二)永离诸流诸流不生。<a id="a-5R"></a>非流迹处。<a id="a-5S"></a>故说无流。<a id="a-5T"></a>(其三)非虚妄非颠倒非相违。<a id="a-5U"></a>故说真谛。<a id="a-5V"></a>(其四)不疑诸界毒蛇怖畏。<a id="a-5W"></a>穷三有际舍功用处。<a id="a-5X"></a>度生死海。<a id="a-5Y"></a>故说彼岸(其五)。<a id="a-5Z"></a>极智所了故说听细(其六)。<a id="a-5a"></a>如优昙花世间希遇。<a id="a-5b"></a>故说难见。<a id="a-5c"></a>(其七)不老不破故说无坏。<a id="a-5d"></a>(其八)无动本有故说恒在无争。<a id="a-5e"></a>(其九)对治除法。<a id="a-5f"></a>体不亏故说无失。<a id="a-5g"></a>(其十)过眼境界。<a id="a-5h"></a>无法与等。<a id="a-5i"></a>故说无譬。<a id="a-5j"></a>(其十一)无有贪爱诸见慢执故无戏论。<a id="a-5k"></a>(其十二)惑火灭尽故说寂静。<a id="a-5l"></a>(十三)过死王界故说甘露。<a id="a-5m"></a>(十四)是极美味寂静可爱故说极妙。<a id="a-5n"></a>(十五)寂静无苦故说为止。<a id="a-5o"></a>(十六)真实善法故说为安。<a id="a-5p"></a>(十七)无烧热渴故说爱尽。<a id="a-5q"></a>(十八)生他叹讶故说希有。<a id="a-5r"></a>(十九)于生死中未至此德说未曾得。<a id="a-5s"></a>(二十)老等诸横所不能害。<a id="a-5t"></a>故说无枉。<a id="a-5u"></a>(二十一)内无所少外无恶障。<a id="a-5v"></a>故说无灾。<a id="a-5w"></a>(二十二)无后有生苦究竟安乐。<a id="a-5x"></a>故说涅槃。<a id="a-5y"></a>(二十三)异有无相故说难思。<a id="a-5z"></a>(二十四)与离生过失乐相应。<a id="a-60"></a>故说不生。<a id="a-61"></a>(二十五)四魔不至故说无迹。<a id="a-62"></a>(二十六)不由因成故说非作。<a id="a-63"></a>(二十七)非悲行处故说无忧。<a id="a-64"></a>(二十八)一得不退故说名住。<a id="a-65"></a>(二十九)无法能似故说无等。<a id="a-66"></a>(三十)永离取欲故说无求。<a id="a-67"></a>(三十一)无前后际故说无边。<a id="a-68"></a>(三十二)难可通达故说微细。<a id="a-69"></a>(三十三)无有可逼故说无损。<a id="a-6A"></a>(三十四)无惑染着故说离欲。<a id="a-6B"></a>(三十五)无诸过失故说名净。<a id="a-6C"></a>(三十六)结缚皆断故说解脱。<a id="a-6D"></a>(三十七)离依止故说非住。<a id="a-6E"></a>(三十八)无有二法故说非对。<a id="a-6F"></a>(三十九)无等等故说为等。<a id="a-6G"></a>(四十)诸入没处故说无害。<a id="a-6H"></a>(四十一)外人不得故说甚深。<a id="a-6I"></a>(四十二)离佛正教不可了知。<a id="a-6J"></a>故说难解。<a id="a-6K"></a>(四十三)观此功德令到彼岸。<a id="a-6L"></a>故说能度。<a id="a-6M"></a>(四十四)上法之定上故说无上。<a id="a-6N"></a>(四十五)攒搜法海所获贞实。<a id="a-6O"></a>上人所得。<a id="a-6P"></a>故说为胜。<a id="a-6Q"></a>(四十六)万行所得最上无价。<a id="a-6R"></a>故说圣果。<a id="a-6S"></a>(四十七)离恐怖因故说无畏。<a id="a-6T"></a>(四十八)圣爱坚固故说不舍。<a id="a-6U"></a>(四十九)凡圣等有故说遍满。<a id="a-6V"></a>(五十)功德难称故说无量。<a id="a-6W"></a>(五十一)不属六道故说无数。<a id="a-6X"></a>(五十二)体极贞固故说不破。<a id="a-6Y"></a>(五十三)诸法无首故说为尊。<a id="a-6Z"></a>(五十四)最净可称故说应赞。<a id="a-6a"></a>(五十五)众圣所栖故说为舍。<a id="a-6b"></a>(五十六)能救众苦故说归依。<a id="a-6c"></a>(五十七)战斗寂静故说无争。<a id="a-6d"></a>(五十八)本有非作故说无假。<a id="a-6e"></a>(五十九)离欲嗔痴故说无垢。<a id="a-6f"></a>(六十)除无明闇故说为灯。<a id="a-6g"></a>(六十一)诸受寂静故说为乐。<a id="a-6h"></a>(六十二)免色等坠故说无堕(六十三)四流不没故说为洲。<a id="a-6i"></a>(六十四)散心不证故说不动。<a id="a-6j"></a>(六十五)遣荡十相说无所有。<a id="a-6k"></a>(六十六)无所依故说名无著。<a id="a-6l"></a>经部问曰。<a id="a-6m"></a>何法名思择灭。<a id="a-6n"></a>答结离名思择灭。<a id="a-6o"></a>问结离何法。<a id="a-6p"></a>答是思择灭。<a id="a-6q"></a>若尔此二互相释。<a id="a-6r"></a>终不能显二法体相。<a id="a-6s"></a>是故应别方便说其体相。<a id="a-6t"></a>圣人无分别证智所知。<a id="a-6u"></a>是其体相。<a id="a-6v"></a>如是可说。<a id="a-6w"></a>为善异于余物。<a id="a-6x"></a>或说名结离。<a id="a-6y"></a>或说思择灭。<a id="a-6z"></a>诸经师说。<a id="a-70"></a>一切无为非是物有。<a id="a-71"></a>何以故。<a id="a-72"></a>不如色受有。<a id="a-73"></a>于别物何者唯以无触名为虚空。<a id="a-74"></a>如经言。<a id="a-75"></a>闇中无碍无覆名为虚空。<a id="a-76"></a>由般若力与现在随眠惑。<a id="a-77"></a>体性相违余后不生。<a id="a-78"></a>名思择灭。<a id="a-79"></a>离此思择因缘不具余不得生是名非思择灭。<a id="a-7A"></a>譬如一期中间横死残果不续。<a id="a-7B"></a>异部师说。<a id="a-7C"></a>随眠烦恼后不得生。<a id="a-7D"></a>是思择力故名思择灭。<a id="a-7E"></a>由缘不具后苦不生。<a id="a-7F"></a>是中思择无力故说非思择灭。<a id="a-7G"></a>论曰。<a id="a-7H"></a>是义不然。<a id="a-7I"></a>若离思择此灭不成故。<a id="a-7J"></a>知属思择灭。<a id="a-7K"></a>又诸部说。<a id="a-7L"></a>若法已生生后自灭。<a id="a-7M"></a>自性灭故名非思择灭。<a id="a-7N"></a>若如此执非思择灭。<a id="a-7O"></a>应是无常。<a id="a-7P"></a>何以故。<a id="a-7Q"></a>法未坏时未有灭故。<a id="a-7R"></a>难曰。<a id="a-7S"></a>若尔思择灭亦应无常。<a id="a-7T"></a>何以故。<a id="a-7U"></a>思择在先后得灭故。<a id="a-7V"></a>答此灭不以思择为先。<a id="a-7W"></a>何以故。<a id="a-7X"></a>未生法不生。<a id="a-7Y"></a>在思择后。<a id="a-7Z"></a>无此义故。<a id="a-7a"></a>所以者何。<a id="a-7b"></a>未思择时未生不生法本来已有。<a id="a-7c"></a>是法应生。<a id="a-7d"></a>思择正起后不得生。<a id="a-7e"></a>由思择力。<a id="a-7f"></a>此惑昔来未有生障。<a id="a-7g"></a>今断其生思择力。<a id="a-7h"></a>外曰。<a id="a-7i"></a>若定以不生为涅槃者。<a id="a-7j"></a>云何通释国譬经。<a id="a-7k"></a>经云。<a id="a-7l"></a>修数习多行信等五根能灭。<a id="a-7m"></a>过去现在未来苦灭者。<a id="a-7n"></a>名涅槃不生。<a id="a-7o"></a>唯属未来非现在过去。<a id="a-7p"></a>答有如此经义不如文。<a id="a-7q"></a>何以故。<a id="a-7r"></a>能缘三世苦惑灭故说苦灭。<a id="a-7s"></a>如余经说。<a id="a-7t"></a>汝等应舍是色爱欲。<a id="a-7u"></a>由爱欲灭。<a id="a-7v"></a>汝等色阴则灭离。<a id="a-7w"></a>乃至识阴亦尔。<a id="a-7x"></a>以此义故灭三世苦。<a id="a-7y"></a>其义应尔。<a id="a-7z"></a>外曰。<a id="a-80"></a>若说苦灭。<a id="a-81"></a>其义可然。<a id="a-82"></a>又国譬经云。<a id="a-83"></a>修习五根能灭过去现在未来世惑。<a id="a-84"></a>云何不违此经。<a id="a-85"></a>答如前解释。<a id="a-86"></a>又有别解。<a id="a-87"></a>过去惑者宿世所摄。<a id="a-88"></a>现世惑者今生所摄。<a id="a-89"></a>此二世惑。<a id="a-8A"></a>于相续中已成种子。<a id="a-8B"></a>能生未来惑芽。<a id="a-8C"></a>由此种子灭故。<a id="a-8D"></a>故说三世惑灭。<a id="a-8E"></a>如果报尽说业因尽。<a id="a-8F"></a>是未来苦及惑。<a id="a-8G"></a>由种子无故永不更生。<a id="a-8H"></a>是故经中说。<a id="a-8I"></a>三世惑灭。<a id="a-8J"></a>若不如此过去现在有何所灭。<a id="a-8K"></a>何以故。<a id="a-8L"></a>于已灭法及向灭法功用何施。<a id="a-8M"></a>外曰。<a id="a-8N"></a>上胜经说。<a id="a-8O"></a>一切有为无为法中。<a id="a-8P"></a>是离欲法因是不有。<a id="a-8Q"></a>云何不有胜余不有。<a id="a-8R"></a>答我不说无为定是不有。<a id="a-8S"></a>如我前说。<a id="a-8T"></a>如是故有。<a id="a-8U"></a>如世人言。<a id="a-8V"></a>声有先无声有后无。<a id="a-8W"></a>不由此有言使无物成有当知无为其义亦尔。<a id="a-8X"></a>虽同是无而有。<a id="a-8Y"></a>无可赞胜于余。<a id="a-8Z"></a>无如一切灾横毕竟不生。<a id="a-8a"></a>此无为胜最可赞叹。<a id="a-8b"></a>为受化者起愿求心。<a id="a-8c"></a>故佛赞叹。<a id="a-8d"></a>外曰。<a id="a-8e"></a>若无为唯是无法。<a id="a-8f"></a>是灭则成圣谛。<a id="a-8g"></a>何以故。<a id="a-8h"></a>无所有故。<a id="a-8i"></a>答若尔。<a id="a-8j"></a>谛是何义。<a id="a-8k"></a>外曰。<a id="a-8l"></a>无颠倒是谛义。<a id="a-8m"></a>答是二法圣人观皆无颠倒苦。<a id="a-8n"></a>如相苦相无如无相。<a id="a-8o"></a>以是义故何乖圣谛。<a id="a-8p"></a>外曰。<a id="a-8q"></a>云何无物为第三谛。<a id="a-8r"></a>答立为圣谛。<a id="a-8s"></a>已如前说。<a id="a-8t"></a>依第二后次说故为第三。<a id="a-8u"></a>外曰。<a id="a-8v"></a>若无为唯是无法智缘。<a id="a-8w"></a>虚空及与涅槃则无境界。<a id="a-8x"></a>答我不说一切智以有法为境。<a id="a-8y"></a>若缘有为非去来世。<a id="a-8z"></a>则有物为境。<a id="a-90"></a>若缘余法则无法为境。<a id="a-91"></a>外曰。<a id="a-92"></a>若汝许无为有物何所有。<a id="a-93"></a>答若我许无为有物何所有。<a id="a-94"></a>外曰。<a id="a-95"></a>若汝许者我义被守。<a id="a-96"></a>答诸天应守。<a id="a-97"></a>若许可守汝许不实。<a id="a-98"></a>何以故。<a id="a-99"></a>是无为法不如色受其性可证。<a id="a-9A"></a>不如眼等其事可见。<a id="a-9B"></a>是物是灭。<a id="a-9C"></a>云何可别是无为与有为事不相关。<a id="a-9D"></a>何以故。<a id="a-9E"></a>互非因果故。<a id="a-9F"></a>但违反渴爱是其道理。<a id="a-9G"></a>如说是惑本无名曰无为。<a id="a-9H"></a>外曰。<a id="a-9I"></a>若立无为是有。<a id="a-9J"></a>由此惑至得断故。<a id="a-9K"></a>可说此灭是此惑灭。<a id="a-9L"></a>若说无为是无法者。<a id="a-9M"></a>此无为何因能决至得。<a id="a-9N"></a>经言。<a id="a-9O"></a>是比丘已至得现法涅槃。<a id="a-9P"></a>若涅槃是无何可至得。<a id="a-9Q"></a>答由对治起得相续。<a id="a-9R"></a>与惑后生毕竟相违。<a id="a-9S"></a>故说至得现法涅槃。<a id="a-9T"></a>又诸阿含说。<a id="a-9U"></a>唯以无法是名涅槃。<a id="a-9V"></a>经言。<a id="a-9W"></a>是苦灭无余舍穷尽。<a id="a-9X"></a>及离欲苦不来续不生。<a id="a-9Y"></a>是静是妙。<a id="a-9Z"></a>何者舍。<a id="a-9a"></a>一切取并渴爱尽及般涅槃。<a id="a-9b"></a>外曰。<a id="a-9c"></a>何故不许于中余物不生。<a id="a-9d"></a>说此不生名为涅槃。<a id="a-9e"></a>答我见此执无有胜能。<a id="a-9f"></a>汝谓于中余物不生者。<a id="a-9g"></a>为是有故余物不生。<a id="a-9h"></a>为由得故余物不生。<a id="a-9i"></a>若是有故余物不生。<a id="a-9j"></a>涅槃恒有三有。<a id="a-9k"></a>应永不生。<a id="a-9l"></a>若由得故余物不生。<a id="a-9m"></a>诸阿罗汉得证此时。<a id="a-9n"></a>阴即应灭。<a id="a-9o"></a>若如汝执有此过失。<a id="a-9p"></a>故知但无所有名为涅槃。<a id="a-9q"></a>如偈说。<a id="a-9r"></a>譬是正道理。<a id="a-9s"></a>偈言。<a id="a-9t"></a>譬如灯光灭。<a id="a-9u"></a>心解脱亦尔。<a id="a-9v"></a>如灯光灭非是有物。<a id="a-9w"></a>佛心解脱。<a id="a-9x"></a>亦复如是。</p>
 </body>
</html>