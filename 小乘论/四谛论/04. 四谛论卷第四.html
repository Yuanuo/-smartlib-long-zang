<!doctype html>
<html id="z3IBVZg11H" data-ver="1569">
 <head>
  <meta charset="utf-8">
  <meta author="婆薮跋摩">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">四谛论卷第四</h1>
  <h2 id="a2">分别道谛品第六</h2>
  <p id="a3">经说道谛。<a id="a-4"></a>云何此言。<a id="a-5"></a>何所因起。<a id="a-6"></a>若道能灭渴爱。<a id="a-7"></a>则不应说行至苦尽。<a id="a-8"></a>若不尔者。<a id="a-9"></a>是言相违。<a id="a-A"></a>若俱灭集苦。<a id="a-B"></a>云何经中不具足说。<a id="a-C"></a>若道能尽苦。<a id="a-D"></a>修道办人应无品苦。<a id="a-E"></a>若不尔者。<a id="a-F"></a>则不应言行至苦尽。<a id="a-G"></a>若有为法于无为中无有行至。<a id="a-H"></a>云何说言行至苦尽正行义。<a id="a-I"></a>言正行者八圣道是。<a id="a-J"></a>决言何用圣名何义。<a id="a-K"></a>云何但说道名为圣。<a id="a-L"></a>不说余助道若道异分应说其相。<a id="a-M"></a>若言道唯是分。<a id="a-N"></a>则具分与分无有差别。<a id="a-O"></a>道名何义。<a id="a-P"></a>云何此经说于具分。<a id="a-Q"></a>余经不具。<a id="a-R"></a>若道是有为。<a id="a-S"></a>云何佛说。<a id="a-T"></a>本昔已有。<a id="a-U"></a>若是无为。<a id="a-V"></a>云何说言有为。<a id="a-W"></a>若道是一。<a id="a-X"></a>一人修时余人应得。<a id="a-Y"></a>譬如衣等若不尔者。<a id="a-Z"></a>则不应说由此一道。<a id="a-a"></a>若诸圣人同得一道。<a id="a-b"></a>云何智慧不同。<a id="a-c"></a>若智慧不同。<a id="a-d"></a>云何解脱平等。<a id="a-e"></a>若道非心。<a id="a-f"></a>无情等物亦应有道。<a id="a-g"></a>若心非心。<a id="a-h"></a>法修则不具。<a id="a-i"></a>若是心法。<a id="a-j"></a>诸相违法云何一心并有。<a id="a-k"></a>若道至除惑。<a id="a-l"></a>则相违法一心并有。<a id="a-m"></a>若不至者于他相续云何不除。<a id="a-n"></a>若分俱起则有多作意。<a id="a-o"></a>若次第起则但有一分。<a id="a-p"></a>云何止立八分不增不减。<a id="a-q"></a>云何不取欲等余法。<a id="a-r"></a>云何一法作三种说。<a id="a-s"></a>中道能灭福恶行至尽苦。<a id="a-t"></a>云何说正见为初。<a id="a-u"></a>云何说先行正见有何义。<a id="a-v"></a>见者既无孰为能见正见。<a id="a-w"></a>与十善正见两异云何。<a id="a-x"></a>若由正见一时见谛应有多境。<a id="a-y"></a>若不尔者非念念灭。<a id="a-z"></a>若正见已了诸谛。<a id="a-10"></a>余分何用。<a id="a-11"></a>正觉何义。<a id="a-12"></a>云何三法成一。<a id="a-13"></a>若依二定证得流尽。<a id="a-14"></a>正觉不具道分有阙。<a id="a-15"></a>此义应救。<a id="a-16"></a>正言何义。<a id="a-17"></a>若有语言道修无定。<a id="a-18"></a>何以故。<a id="a-19"></a>佛说定以声为刺。<a id="a-1A"></a>若无不成道分。<a id="a-1B"></a>正业何义。<a id="a-1C"></a>一切分皆是正业。<a id="a-1D"></a>云何说一名为正业。<a id="a-1E"></a>若离名正业。<a id="a-1F"></a>离则非作。<a id="a-1G"></a>云何成业。<a id="a-1H"></a>离挝打等。<a id="a-1I"></a>云何不说名为道分。<a id="a-1J"></a>正业正命与十善正业正命两异云何。<a id="a-1K"></a>正命何义。<a id="a-1L"></a>正命若身口业摄。<a id="a-1M"></a>云何别立。<a id="a-1N"></a>何者正精进。<a id="a-1O"></a>何相何用何缘何义。<a id="a-1P"></a>若但灭恶是善则无二精进。<a id="a-1Q"></a>若非善者灭谛则非善。<a id="a-1R"></a>若一心修正勤即具足者。<a id="a-1S"></a>则无四正勤。<a id="a-1T"></a>若次第修者。<a id="a-1U"></a>则助道修不具何者正念。<a id="a-1V"></a>何相何用何缘何义。<a id="a-1W"></a>诸有为法刹那不住云何成念。<a id="a-1X"></a>何以故。<a id="a-1Y"></a>他见他忆无此义故。<a id="a-1Z"></a>若一切诸法皆是念处。<a id="a-1a"></a>念根即是念处则义不相应若念。<a id="a-1b"></a>犹自不能守一法者。<a id="a-1c"></a>云何经说有念一守。<a id="a-1d"></a>云何有时能忆有时不忆。<a id="a-1e"></a>何者三摩提。<a id="a-1f"></a>何相何用何缘何义。<a id="a-1g"></a>正定若是定。<a id="a-1h"></a>须陀洹人应无欲嗔。<a id="a-1i"></a>若不尔者则违道理。</p>
  <p id="a1j">汝问。<a id="a-1k"></a>经说道谛。<a id="a-1l"></a>云何此言何所因起者。<a id="a-1m"></a>答此问不为开智人说。<a id="a-1n"></a>何以故。<a id="a-1o"></a>由闻其名已了义故。<a id="a-1p"></a>从大悲所起辩涅槃道显隐覆义。<a id="a-1q"></a>欲广说言灯。<a id="a-1r"></a>为分别智弟子故佛自问。<a id="a-1s"></a>何以故。<a id="a-1t"></a>由先问后解多有利益。<a id="a-1u"></a>广辩缘起已如前说。<a id="a-1v"></a>复次受化弟子问诸外道闻种种道。<a id="a-1w"></a>未能决了是道邪正。<a id="a-1x"></a>为除疑倒无明等心故。<a id="a-1y"></a>佛自问自答。<a id="a-1z"></a>何者为道。<a id="a-20"></a>是八圣道。<a id="a-21"></a>如疑路人导之善道。<a id="a-22"></a>汝问。<a id="a-23"></a>若道能灭渴爱。<a id="a-24"></a>则不应说行至苦尽。<a id="a-25"></a>若不尔者是言相违者。<a id="a-26"></a>答圣人从初发心是修行用欲除灭苦。<a id="a-27"></a>为此起道故。<a id="a-28"></a>说行至苦尽。<a id="a-29"></a>是苦尽由因灭得成。<a id="a-2A"></a>是故除因。<a id="a-2B"></a>譬如师子。<a id="a-2C"></a>复次诸佛观一切众生堕于苦难。<a id="a-2D"></a>发心修道。<a id="a-2E"></a>为除他苦。<a id="a-2F"></a>是修行用如国譬经说。<a id="a-2G"></a>又余经说。<a id="a-2H"></a>苦尽是出家修梵行用。<a id="a-2I"></a>如七车譬经。<a id="a-2J"></a>又如来出世为三事故。<a id="a-2K"></a>令他苦尽。<a id="a-2L"></a>是最第一故。<a id="a-2M"></a>言行至苦尽。<a id="a-2N"></a>复次一切有为无常故苦。<a id="a-2O"></a>离有为法故说苦尽。<a id="a-2P"></a>如筏喻经说。<a id="a-2Q"></a>法尚应舍何况非法。<a id="a-2R"></a>复次由八圣道能除取阴。<a id="a-2S"></a>是故通说二灭言不相违。<a id="a-2T"></a>汝问。<a id="a-2U"></a>若俱灭集苦。<a id="a-2V"></a>云何经中不具足说者。<a id="a-2W"></a>答是渴爱灭由苦尽得显。<a id="a-2X"></a>复次因尽非是正用。<a id="a-2Y"></a>以苦尽为正。<a id="a-2Z"></a>复次圣道能灭有为及与取阴。<a id="a-2a"></a>故说苦尽通渴爱灭。<a id="a-2b"></a>汝问。<a id="a-2c"></a>若道能尽苦修道办人应无品苦。<a id="a-2d"></a>若不尔者。<a id="a-2e"></a>则不应言行至苦尽者。<a id="a-2f"></a>答依因缘尽故说苦尽。<a id="a-2g"></a>如说火尽名为灰尽。<a id="a-2h"></a>亦如根灭说为树灭。<a id="a-2i"></a>复次圣道能灭邪分别苦。<a id="a-2j"></a>而不除宿业报苦及界地及苦。<a id="a-2k"></a>譬如气嘘旃陀罗及优波斯那等。<a id="a-2l"></a>复次圣道于有余涅槃能灭心苦。<a id="a-2m"></a>于无余涅槃能灭身苦。<a id="a-2n"></a>复次圣道能灭后有阴苦。<a id="a-2o"></a>但宿行所作随逐未灭。<a id="a-2p"></a>如轮及箭。<a id="a-2q"></a>汝问。<a id="a-2r"></a>若有为法于无为中无有行至。<a id="a-2s"></a>云何说言行至苦尽者。<a id="a-2t"></a>答涅槃无行道亦无行。<a id="a-2u"></a>虽俱不由归向涅槃令得涅槃故。<a id="a-2v"></a>说行至苦尽。<a id="a-2w"></a>譬如国路。<a id="a-2x"></a>复次是方便言。<a id="a-2y"></a>如说诸流行没水渧行尽。<a id="a-2z"></a>流及水渧于尽中无行。<a id="a-30"></a>而世说有行。<a id="a-31"></a>行至苦尽亦复如是。<a id="a-32"></a>汝问。<a id="a-33"></a>正行何义。<a id="a-34"></a>答由此了知实义故说正行。<a id="a-35"></a>又以进趣为行。<a id="a-36"></a>如说行一切处道。<a id="a-37"></a>又能往安隐处故。<a id="a-38"></a>说为正行。<a id="a-39"></a>复次正是不背义。<a id="a-3A"></a>行是归向义。<a id="a-3B"></a>由此不背归向涅槃故名正行。<a id="a-3C"></a>汝问。<a id="a-3D"></a>正行者是八圣道。<a id="a-3E"></a>是决言何用者。<a id="a-3F"></a>答为反余道。<a id="a-3G"></a>为成立一切处行道。<a id="a-3H"></a>为显不往余处。<a id="a-3I"></a>复次能穷一切道苦。<a id="a-3J"></a>能遮一切烦恼业报烧热。<a id="a-3K"></a>能除自他恶骂重罚恶道死等怖畏。<a id="a-3L"></a>能除积骨如毗富罗山。<a id="a-3M"></a>能干乳血泪。<a id="a-3N"></a>以此功用故说决言。<a id="a-3O"></a>汝问。<a id="a-3P"></a>圣名何义者。<a id="a-3Q"></a>答由体无流一味解脱众生。<a id="a-3R"></a>依此相续得名圣人。<a id="a-3S"></a>譬如善法。<a id="a-3T"></a>如经中说。<a id="a-3U"></a>是圣正见。<a id="a-3V"></a>复次圣人所行故名为圣。<a id="a-3W"></a>譬如王路。<a id="a-3X"></a>复次圣人所说。<a id="a-3Y"></a>故名为圣。<a id="a-3Z"></a>譬如师路。<a id="a-3a"></a>复次圣众所事。<a id="a-3b"></a>故名为圣。<a id="a-3c"></a>譬如牛路。<a id="a-3d"></a>复次令至极圣。<a id="a-3e"></a>故名为圣。<a id="a-3f"></a>譬如国路。<a id="a-3g"></a>如经说。<a id="a-3h"></a>圣正解脱。<a id="a-3i"></a>汝问。<a id="a-3j"></a>云何但道名为圣。<a id="a-3k"></a>不说余助道者。<a id="a-3l"></a>答同一相故。<a id="a-3m"></a>皆名为圣。<a id="a-3n"></a>譬如火性。<a id="a-3o"></a>复次同一解脱味故。<a id="a-3p"></a>譬如海水同一碱味。<a id="a-3q"></a>复次八道最为上首。<a id="a-3r"></a>能摄余助道。<a id="a-3s"></a>如象迹譬经说。<a id="a-3t"></a>汝问。<a id="a-3u"></a>若道异分应说其相。<a id="a-3v"></a>若言道唯是分。<a id="a-3w"></a>则具分与分无有差别者。<a id="a-3x"></a>答是具分与分差别之相。<a id="a-3y"></a>亦可见可说。<a id="a-3z"></a>譬如五分三昧。<a id="a-40"></a>亦如五分比丘住五分处。<a id="a-41"></a>道亦如是。<a id="a-42"></a>与分有异。<a id="a-43"></a>是分平等说名为道。<a id="a-44"></a>何以故。<a id="a-45"></a>是八种分若至平等位能除烦恼。<a id="a-46"></a>若沈若起则不除惑。<a id="a-47"></a>犹如调弦。<a id="a-48"></a>复次是分圆满说名为道。<a id="a-49"></a>能办事故。<a id="a-4A"></a>譬之如车。<a id="a-4B"></a>虽然若真实义分中说具分。<a id="a-4C"></a>譬如五分音乐及五分定。<a id="a-4D"></a>道亦如是。<a id="a-4E"></a>唯分为道今论所说。<a id="a-4F"></a>唯分是道六义证成。<a id="a-4G"></a>一说道。<a id="a-4H"></a>经言五根是道行至涅槃。<a id="a-4I"></a>此五根即是道分。<a id="a-4J"></a>故知唯分为道。<a id="a-4K"></a>二为经言。<a id="a-4L"></a>三身摄道。<a id="a-4M"></a>三身唯分。<a id="a-4N"></a>三由灭。<a id="a-4O"></a>经言。<a id="a-4P"></a>正见行于灭离道无灭。<a id="a-4Q"></a>四由除。<a id="a-4R"></a>经言。<a id="a-4S"></a>若修习正见。<a id="a-4T"></a>能除欲等。<a id="a-4U"></a>若离于道则不能除。<a id="a-4V"></a>五由出离。<a id="a-4W"></a>经言。<a id="a-4X"></a>正见等诸分能出离此。<a id="a-4Y"></a>若非道不能出离。<a id="a-4Z"></a>六由清净道。<a id="a-4a"></a>经言。<a id="a-4b"></a>般若是道。<a id="a-4c"></a>为得清净。<a id="a-4d"></a>般若即正见。<a id="a-4e"></a>故知分是道。<a id="a-4f"></a>汝问。<a id="a-4g"></a>道名何义。<a id="a-4h"></a>答道以求觅为义。<a id="a-4i"></a>何以故。<a id="a-4j"></a>由此能得真实义故。<a id="a-4k"></a>亦以行为义故。<a id="a-4l"></a>亦以行为义者。<a id="a-4m"></a>如世间言。<a id="a-4n"></a>此道行向舍卫国等。<a id="a-4o"></a>道亦如是。<a id="a-4p"></a>归向涅槃。<a id="a-4q"></a>复次真实义门方便行生理。<a id="a-4r"></a>如此等皆是道义。<a id="a-4s"></a>汝问。<a id="a-4t"></a>云何此经说于具分。<a id="a-4u"></a>余经不具者。<a id="a-4v"></a>答法藏论说。<a id="a-4w"></a>假名有二种。<a id="a-4x"></a>一自在假名。<a id="a-4y"></a>二依他假名。<a id="a-4z"></a>说自体诸分名。<a id="a-50"></a>是自在假名。<a id="a-51"></a>如正见等道分。<a id="a-52"></a>依他假者。<a id="a-53"></a>如念等门及余助道分。<a id="a-54"></a>何以故。<a id="a-55"></a>此道品修非是散修。<a id="a-56"></a>复次为胜逼故。<a id="a-57"></a>念处等中随一法胜逼故。<a id="a-58"></a>念处等中随一法胜余同一名。<a id="a-59"></a>譬如碱酸等味。<a id="a-5A"></a>有诸余味随胜得名。<a id="a-5B"></a>又如诸界随一胜故。<a id="a-5C"></a>余随得名。<a id="a-5D"></a>复次于欲界中说道具分。<a id="a-5E"></a>色无色界或五或四。<a id="a-5F"></a>为灭自体。<a id="a-5G"></a>四对治故。<a id="a-5H"></a>余或增减。<a id="a-5I"></a>随界地故。<a id="a-5J"></a>以此义故有具不具。<a id="a-5K"></a>汝问。<a id="a-5L"></a>若道是有为。<a id="a-5M"></a>云何佛说是古昔道。<a id="a-5N"></a>若是无为。<a id="a-5O"></a>云何复说是有为法者。<a id="a-5P"></a>答由此古言道是有为。<a id="a-5Q"></a>何以故。<a id="a-5R"></a>有为之法有新有故。<a id="a-5S"></a>譬如谷等。<a id="a-5T"></a>若是无为不应此言。<a id="a-5U"></a>譬如虚空及以涅槃。<a id="a-5V"></a>如说身是昔业而非无为。<a id="a-5W"></a>如说圣种及法诸师。<a id="a-5X"></a>是故由此古言道非无为。<a id="a-5Y"></a>今论所辩道是有为。<a id="a-5Z"></a>何以知之。<a id="a-5a"></a>由广分别故。<a id="a-5b"></a>如谛相应经及答达磨尘那。<a id="a-5c"></a>问由有为相故。<a id="a-5d"></a>如经言。<a id="a-5e"></a>依正思惟若道未生得生。<a id="a-5f"></a>已生得增长。<a id="a-5g"></a>有生长故知是有为。<a id="a-5h"></a>由舍除故。<a id="a-5i"></a>又如经言。<a id="a-5j"></a>法尚应舍何况非法。<a id="a-5k"></a>灭是无为则不可舍。<a id="a-5l"></a>缘内起故。<a id="a-5m"></a>如经言。<a id="a-5n"></a>是道依内起此归依难得。<a id="a-5o"></a>若是无为不依内起。<a id="a-5p"></a>由业名故。<a id="a-5q"></a>如经言。<a id="a-5r"></a>是道非黑白业能灭诸业。<a id="a-5s"></a>若是业者非无为法。<a id="a-5t"></a>由有食故。<a id="a-5u"></a>如经言。<a id="a-5v"></a>七菩提分以食为因。<a id="a-5w"></a>若无为者不须食因。<a id="a-5x"></a>以此义故道是有为。<a id="a-5y"></a>汝问。<a id="a-5z"></a>若道是一一人修时余人应得。<a id="a-60"></a>譬如衣等。<a id="a-61"></a>若不尔者则不应说由此一道者。<a id="a-62"></a>答多道非一。<a id="a-63"></a>何以故。<a id="a-64"></a>果不同故。<a id="a-65"></a>由道异故。<a id="a-66"></a>故果有异。<a id="a-67"></a>如路异故行异。<a id="a-68"></a>复次体异故道异。<a id="a-69"></a>谓见道修道等。<a id="a-6A"></a>亦如四苦乐迟速。<a id="a-6B"></a>复次根异故道异。<a id="a-6C"></a>谓九学九无学辟支佛佛。<a id="a-6D"></a>由根差别。<a id="a-6E"></a>是故有异。<a id="a-6F"></a>依种性故说由一道。<a id="a-6G"></a>如世说一谷。<a id="a-6H"></a>如经言。<a id="a-6I"></a>三世诸佛若观若说是此四谛。<a id="a-6J"></a>而苦等三谛体实不常。<a id="a-6K"></a>由一道言亦复如是。<a id="a-6L"></a>汝问。<a id="a-6M"></a>若诸圣人同得一道。<a id="a-6N"></a>云何智慧不同。<a id="a-6O"></a>若智慧不同。<a id="a-6P"></a>云何解脱平等者。<a id="a-6Q"></a>答观一切一切种境界得成正觉。<a id="a-6R"></a>是故佛道不同二乘。<a id="a-6S"></a>如经言。<a id="a-6T"></a>若人当知一切一切种境界。<a id="a-6U"></a>当知是人名为世尊。<a id="a-6V"></a>通达平等道故。<a id="a-6W"></a>唯灭本惑三乘人等。<a id="a-6X"></a>如经言。<a id="a-6Y"></a>解脱五阴与解脱无异。<a id="a-6Z"></a>如多种火各烧然薪灰尽无异。<a id="a-6a"></a>由火不同热触光明威德有异。<a id="a-6b"></a>如是智慧差别。<a id="a-6c"></a>所灭惑除解脱是同故。<a id="a-6d"></a>佛定智威德及恩。<a id="a-6e"></a>由道差别难可思量。<a id="a-6f"></a>如大轮经说。<a id="a-6g"></a>汝问。<a id="a-6h"></a>若道非心法无情等物亦应有道。<a id="a-6i"></a>若心非心法修则不具。<a id="a-6j"></a>若是心法诸相违法。<a id="a-6k"></a>云何一心并有者。<a id="a-6l"></a>答心是生死分是世间法。<a id="a-6m"></a>道是出世法。<a id="a-6n"></a>两不相应。<a id="a-6o"></a>如法非法故。<a id="a-6p"></a>说道非心法。<a id="a-6q"></a>依境名心。<a id="a-6r"></a>求能名道。<a id="a-6s"></a>两若一体则自性自知。<a id="a-6t"></a>为免此失故。<a id="a-6u"></a>说道非心法。<a id="a-6v"></a>譬如寿命及无想无心等定。<a id="a-6w"></a>虽非心法而壁等中无道。<a id="a-6x"></a>亦如是。<a id="a-6y"></a>道虽有心非心处位。<a id="a-6z"></a>达皆有故无不具修。<a id="a-70"></a>复次修有三种。<a id="a-71"></a>谓守习研故无不具然。<a id="a-72"></a>道亦可说是心法。<a id="a-73"></a>何以故。<a id="a-74"></a>与正思惟同生灭故。<a id="a-75"></a>譬如一心。<a id="a-76"></a>如经言。<a id="a-77"></a>以心作增上故得一心。<a id="a-78"></a>是名心定。<a id="a-79"></a>即是道分。<a id="a-7A"></a>同一出离。<a id="a-7B"></a>同成一事。<a id="a-7C"></a>故共一心而不相违。<a id="a-7D"></a>汝问。<a id="a-7E"></a>若道至除惑。<a id="a-7F"></a>则相违法一心并有。<a id="a-7G"></a>若不至者于他相续云何不除者。<a id="a-7H"></a>答道不至惑而能除惑。<a id="a-7I"></a>如道不至破戒能除自破戒不除他破戒。<a id="a-7J"></a>除惑亦尔。<a id="a-7K"></a>于自他相续虽俱不至。<a id="a-7L"></a>但除自惑不能除他惑。<a id="a-7M"></a>分别部说。<a id="a-7N"></a>非至非不至此时除惑。<a id="a-7O"></a>以不生为灭故。<a id="a-7P"></a>譬如治病。<a id="a-7Q"></a>苦受已至医不能治。<a id="a-7R"></a>何以故。<a id="a-7S"></a>不可转苦为乐故。<a id="a-7T"></a>苦受未至医亦不治。<a id="a-7U"></a>何以故。<a id="a-7V"></a>无所有故。<a id="a-7W"></a>若尔为何所治。<a id="a-7X"></a>但作违缘。<a id="a-7Y"></a>令未生苦永不得起。<a id="a-7Z"></a>道能除惑亦复如是。<a id="a-7a"></a>汝问。<a id="a-7b"></a>若分俱起则有多作意。<a id="a-7c"></a>若次第起则但有一分者。<a id="a-7d"></a>答由成一事故得俱起。<a id="a-7e"></a>非缘别境故。<a id="a-7f"></a>无多意相杂俱起。<a id="a-7g"></a>由功能故差别可见。<a id="a-7h"></a>譬如欲等。<a id="a-7i"></a>汝问。<a id="a-7j"></a>云何止立八分不增不减者。<a id="a-7k"></a>答此问不穷。<a id="a-7l"></a>是故置答。<a id="a-7m"></a>复次对治八邪分故说八分。</p>
  <p id="a7n">复次为摄三身。<a id="a-7o"></a>复次为对治三刺三结三火三毒故说八分。<a id="a-7p"></a>复次藏论中说。<a id="a-7q"></a>能成八功德心故说八分。<a id="a-7r"></a>由得正见故心清净。<a id="a-7s"></a>由得正觉故心鲜洁。<a id="a-7t"></a>由得正言故心平但。<a id="a-7u"></a>由得正业故心无悔。<a id="a-7v"></a>由得正命故心软滑。<a id="a-7w"></a>由得正精进故心随教。<a id="a-7x"></a>由得正念故心安住。<a id="a-7y"></a>由得正定故心不动。<a id="a-7z"></a>汝问。<a id="a-80"></a>云何不取欲等余法者。<a id="a-81"></a>答但取胜法。<a id="a-82"></a>或取强用。<a id="a-83"></a>或取能任重担。<a id="a-84"></a>或俱摄尽正言正业正命。<a id="a-85"></a>是须陀洹分信为三摄故。<a id="a-86"></a>须陀洹具四智信。<a id="a-87"></a>欲即是信。</p>
  <p id="a88">复次此信亦正见摄。<a id="a-89"></a>须陀洹人得智信故。<a id="a-8A"></a>喜猗舍正定所摄。<a id="a-8B"></a>是故八分摄诸分尽。<a id="a-8C"></a>汝问。<a id="a-8D"></a>云何一法作三种说。<a id="a-8E"></a>或说中道能灭福恶行至尽苦者。<a id="a-8F"></a>答由三胜事故。<a id="a-8G"></a>譬如日能破闇名光。<a id="a-8H"></a>能分别昼夜名日。<a id="a-8I"></a>能分别刹那等故名时。<a id="a-8J"></a>本圣道亦尔。<a id="a-8K"></a>能离二边故名中道。<a id="a-8L"></a>能除黑白二业名灭福恶。<a id="a-8M"></a>拔除身心苦故。<a id="a-8N"></a>故说行至苦尽。<a id="a-8O"></a>或除三世道故说行至苦尽。<a id="a-8P"></a>汝问。<a id="a-8Q"></a>云何说正见为初者。<a id="a-8R"></a>答为上首故譬于王。<a id="a-8S"></a>如经言。<a id="a-8T"></a>一切有为法中般若最胜。</p>
  <p id="a8U">复次能作胜功德故。<a id="a-8V"></a>若智慧胜诸德皆胜。<a id="a-8W"></a>如舍利弗由正见故不观他面。<a id="a-8X"></a>如首罗长者由正见故其心难动。<a id="a-8Y"></a>如阿输柯王由此正见他不能引。<a id="a-8Z"></a>如质多罗长者能拔除灾横本故。<a id="a-8a"></a>如经言。<a id="a-8b"></a>由明起故无明灭尽。<a id="a-8c"></a>是故正见为初。<a id="a-8d"></a>汝问。<a id="a-8e"></a>云何说先行者。<a id="a-8f"></a>答由得正见余分。<a id="a-8g"></a>得出世得无流得不共。<a id="a-8h"></a>或说由正见力余分得解脱道名。<a id="a-8i"></a>如经言。<a id="a-8j"></a>比丘是正见人。<a id="a-8k"></a>身口意业为得可爱胜美果故。<a id="a-8l"></a>如经广说。<a id="a-8m"></a>故以正见为先行。<a id="a-8n"></a>汝问。<a id="a-8o"></a>正见有何义者。<a id="a-8p"></a>答谓不倒证照为见。<a id="a-8q"></a>自所依止真实种类无倒证照。</p>
  <p id="a8r">复次真如名正观名为见。<a id="a-8s"></a>如实观圣谛故名正见。</p>
  <p id="a8t">复次正者可赞叹义。<a id="a-8u"></a>见者光明义。<a id="a-8v"></a>可赞光明故名正见。<a id="a-8w"></a>如经言。<a id="a-8x"></a>诸光明中此光最胜所谓正见。</p>
  <p id="a8y">复次胜德境智行。<a id="a-8z"></a>是名正见。<a id="a-90"></a>何以故。<a id="a-91"></a>是正定位说名正见。<a id="a-92"></a>如种子譬经说。<a id="a-93"></a>复次理足论说。<a id="a-94"></a>由境正故智正。<a id="a-95"></a>不由智正故境正。<a id="a-96"></a>有为有流相相应故一切唯苦。<a id="a-97"></a>决定知此是名正见。<a id="a-98"></a>如佛为大迦旃延说。</p>
  <p id="a99">又藏论说。<a id="a-9A"></a>对治无智疑智倒智。<a id="a-9B"></a>能度苦等。<a id="a-9C"></a>真实此智名为正见。<a id="a-9D"></a>汝问。<a id="a-9E"></a>见者既无孰为能见者。<a id="a-9F"></a>答众缘聚集共成此见。<a id="a-9G"></a>无别一物为其见者譬如花果。<a id="a-9H"></a>又如偈说。</p>
  <p id="a9I">有见无能见　　何法为见者</p>
  <p id="a9J">从缘和合生　　见色言是虚</p>
  <p id="a9K">是法集时见　　合散无能见</p>
  <p id="a9L">但因缘所作　　如戾人无者</p>
  <p id="a9M">法从缘生。<a id="a-9N"></a>不可说属一。<a id="a-9O"></a>如佛为破求那说。<a id="a-9P"></a>我不说识为能识。<a id="a-9Q"></a>何以故。<a id="a-9R"></a>此名具分假名所作故。<a id="a-9S"></a>汝问。<a id="a-9T"></a>正见与十善正见两异云何者。<a id="a-9U"></a>答俗智在十善。<a id="a-9V"></a>真智在八正。<a id="a-9W"></a>能感后生。<a id="a-9X"></a>以苦为果。<a id="a-9Y"></a>观业为境。<a id="a-9Z"></a>如此正见在十善法。<a id="a-9a"></a>能灭三有。<a id="a-9b"></a>涅槃为果。<a id="a-9c"></a>缘谛为境。<a id="a-9d"></a>如此正见在八圣道。<a id="a-9e"></a>汝问。<a id="a-9f"></a>若由正见一时见谛应有多境。<a id="a-9g"></a>若不尔者非念念灭者。<a id="a-9h"></a>答一时能成四事。<a id="a-9i"></a>故说一时。<a id="a-9j"></a>不为境异故。<a id="a-9k"></a>理足论说。<a id="a-9l"></a>修观行人以圣智慧。<a id="a-9m"></a>通达毛孔能断诸惑。</p>
  <p id="a9n">又余经说若通观三受。<a id="a-9o"></a>诸事已办。<a id="a-9p"></a>无更所作。<a id="a-9q"></a>由通相法谛无我相。<a id="a-9r"></a>是故一时通观四谛。<a id="a-9s"></a>如次第观中缘无常苦无我一时通苦谛。<a id="a-9t"></a>汝问。<a id="a-9u"></a>若正见已了诸谛余分何用者。<a id="a-9v"></a>答一切诸分能灭自对治。<a id="a-9w"></a>各各有用如吐下方。</p>
  <p id="a9x">复次一切诸分。<a id="a-9y"></a>于自事中各为上首共成一事。<a id="a-9z"></a>譬如车分及车车分。<a id="a-A0"></a>各有自事共成运载。<a id="a-A1"></a>道分及道亦复如是。<a id="a-A2"></a>汝问。<a id="a-A3"></a>正觉何义者。<a id="a-A4"></a>答未曾有计今日如生。<a id="a-A5"></a>是名正觉。</p>
  <p id="aA6">复次是平等法由想行缘起故。</p>
  <p id="aA7">复次体相境界果共相扶合。<a id="a-A8"></a>故名正觉。</p>
  <p id="aA9">复次如见随择不舍名为正觉。<a id="a-AA"></a>如牛齝食。<a id="a-AB"></a>汝问。<a id="a-AC"></a>云何三法成一者。<a id="a-AD"></a>答同一相故如余道分。</p>
  <p id="aAE">复次善听计平等故。<a id="a-AF"></a>譬如定分。</p>
  <p id="aAG">复次缘涅槃为境。<a id="a-AH"></a>如无相定故三成一。<a id="a-AI"></a>汝问。<a id="a-AJ"></a>若依二定证得流尽。<a id="a-AK"></a>正觉不具道分有阙。<a id="a-AL"></a>此义应救者。<a id="a-AM"></a>答若依二定修八正道。<a id="a-AN"></a>但无初定觉观分。<a id="a-AO"></a>非无道分中觉。<a id="a-AP"></a>譬如初定及三摩提无有觉观。</p>
  <p id="aAQ">复次由事成故说有正觉。<a id="a-AR"></a>不由体在故。<a id="a-AS"></a>如有学五根。</p>
  <p id="aAT">复次能拔除对治故说有正觉。<a id="a-AU"></a>譬如正言。<a id="a-AV"></a>汝问。<a id="a-AW"></a>正言何义者。<a id="a-AX"></a>答永受誓不破名为正言。<a id="a-AY"></a>如瞿师罗传。</p>
  <p id="aAZ">复次是言清净。<a id="a-Aa"></a>由除愿取垢灭故。</p>
  <p id="aAb">复次法然所得永善行。<a id="a-Ac"></a>是名正言。<a id="a-Ad"></a>正言戒有二种。</p>
  <p id="aAe">一不令知。<a id="a-Af"></a>如经言。<a id="a-Ag"></a>是人离妄语等。<a id="a-Ah"></a>二令知。<a id="a-Ai"></a>如经言。<a id="a-Aj"></a>是人时语实语等。<a id="a-Ak"></a>汝问。<a id="a-Al"></a>若有语言道修无定。<a id="a-Am"></a>何以故。<a id="a-An"></a>如佛说定以声为刺。<a id="a-Ao"></a>若无不成道分者。<a id="a-Ap"></a>答道分故非刺。<a id="a-Aq"></a>譬如正觉喜觉分等。</p>
  <p id="aAr">复次声刺不定。<a id="a-As"></a>如见女人。<a id="a-At"></a>经言。<a id="a-Au"></a>数见女人为修梵行刺。<a id="a-Av"></a>然非阿罗汉刺。<a id="a-Aw"></a>已除刺故。</p>
  <p id="aAx">又经言。<a id="a-Ay"></a>大象说在定行立等亦静。<a id="a-Az"></a>若观行人正思说法。<a id="a-B0"></a>心则有定。<a id="a-B1"></a>不由有言故无定。<a id="a-B2"></a>经部师说。<a id="a-B3"></a>但离四言即是正言。<a id="a-B4"></a>如世间说。<a id="a-B5"></a>已离如正作。<a id="a-B6"></a>如说。<a id="a-B7"></a>此马快行此人善续。<a id="a-B8"></a>汝问。<a id="a-B9"></a>正业何义者。<a id="a-BA"></a>答经说。<a id="a-BB"></a>离身恶业名为正业。</p>
  <p id="aBC">又经说。<a id="a-BD"></a>是身业不析不流不颁。<a id="a-BE"></a>自在无取能生寂静。<a id="a-BF"></a>是名正业。</p>
  <p id="aBG">复次由观过失远离杀生。<a id="a-BH"></a>不作不行遮止不乐。<a id="a-BI"></a>是名正业。<a id="a-BJ"></a>汝问。<a id="a-BK"></a>一切分皆是正业。<a id="a-BL"></a>云何说一名为正业者。</p>
  <p id="aBM">答若离此名别名不显。<a id="a-BN"></a>如法界法入等。<a id="a-BO"></a>非眼识等所缘故。<a id="a-BP"></a>不令他知。<a id="a-BQ"></a>说名正业。<a id="a-BR"></a>一切诸业所依止故。<a id="a-BS"></a>譬如业基。<a id="a-BT"></a>汝问。<a id="a-BU"></a>若说离作名为正业。<a id="a-BV"></a>离则非作云何成业者。<a id="a-BW"></a>答不作故起恶业作守护善。<a id="a-BX"></a>应知是业。<a id="a-BY"></a>如经言。<a id="a-BZ"></a>我说作我说不作。</p>
  <p id="aBa">复次能除黑白二业故说不作。<a id="a-Bb"></a>能作对治业故说名作。</p>
  <p id="aBc">复次正业亦名正业除。<a id="a-Bd"></a>由此名故作不作义。<a id="a-Be"></a>此名得成。<a id="a-Bf"></a>譬如由眼说见由眼亦说不见。<a id="a-Bg"></a>若不作云何知有此业。<a id="a-Bh"></a>答有多因缘此业可知。<a id="a-Bi"></a>由经言。<a id="a-Bj"></a>色有三种。<a id="a-Bk"></a>一有见有碍。<a id="a-Bl"></a>二无见有碍。<a id="a-Bm"></a>三无见无碍。<a id="a-Bn"></a>又说有无流色。<a id="a-Bo"></a>又说由七福德利故。<a id="a-Bp"></a>又说由教他亦有十业道。<a id="a-Bq"></a>又说比丘有法非十一入摄。<a id="a-Br"></a>谓无见无碍不说无色。</p>
  <p id="aBs">复次若无此业。<a id="a-Bt"></a>八分圣道则不具足。<a id="a-Bu"></a>何以故。<a id="a-Bv"></a>正入观时不行三业故。<a id="a-Bw"></a>难曰。<a id="a-Bx"></a>是义不然。<a id="a-By"></a>何以故。<a id="a-Bz"></a>在方便中已修三业故。<a id="a-C0"></a>如经言。<a id="a-C1"></a>是人如是见如是知是正见。<a id="a-C2"></a>得修圆满及正觉精进正念正定。<a id="a-C3"></a>先时正言正业正命先已清净。<a id="a-C4"></a>答依世间离欲道戒故说此言。</p>
  <p id="aC5">复次波罗提木叉戒亦不应有。<a id="a-C6"></a>何以故。<a id="a-C7"></a>当受时有。<a id="a-C8"></a>后在异心不应说名比丘比丘尼。</p>
  <p id="aC9">又经说。<a id="a-CA"></a>此业名为堤塘。<a id="a-CB"></a>能遮破戒故。<a id="a-CC"></a>若无不能止恶。<a id="a-CD"></a>经部师说。<a id="a-CE"></a>此证殊多。<a id="a-CF"></a>甚为希有义不如此。<a id="a-CG"></a>何以故。<a id="a-CH"></a>汝言。<a id="a-CI"></a>由说三色故。<a id="a-CJ"></a>知有无作者。<a id="a-CK"></a>是义不然。<a id="a-CL"></a>诸观行师目连阿尼楼驮等说。<a id="a-CM"></a>有定境色由定力得。<a id="a-CN"></a>此色非眼根境界故说无见。<a id="a-CO"></a>不障处所故名无碍。<a id="a-CP"></a>若汝言。<a id="a-CQ"></a>若尔云何名色者。<a id="a-CR"></a>此与无作等故。<a id="a-CS"></a>还难汝义。<a id="a-CT"></a>汝言。<a id="a-CU"></a>由说无流色知有无作者。<a id="a-CV"></a>是义不然。<a id="a-CW"></a>此色亦是定力生。<a id="a-CX"></a>由定无流故色亦无流。</p>
  <p id="aCY">又诸师解。<a id="a-CZ"></a>阿罗汉色亦是无流。<a id="a-Ca"></a>非流依止故。<a id="a-Cb"></a>难曰。<a id="a-Cc"></a>此义不然。<a id="a-Cd"></a>如经言。<a id="a-Ce"></a>何者有流法。<a id="a-Cf"></a>谓一切眼一切色等。<a id="a-Cg"></a>此色非流对治故说有流。<a id="a-Ch"></a>若尔此色或有流或无流。<a id="a-Ci"></a>答若尔何有。<a id="a-Cj"></a>难曰。<a id="a-Ck"></a>相相杂故。<a id="a-Cl"></a>答如有流相无流相。<a id="a-Cm"></a>不知有何相杂。<a id="a-Cn"></a>复次若色入一向有流。<a id="a-Co"></a>云何经中偏简择说不通途说。<a id="a-Cp"></a>经曰。<a id="a-Cq"></a>有流色者。<a id="a-Cr"></a>谓有取心坚覆藏所依故。<a id="a-Cs"></a>名有流色。<a id="a-Ct"></a>汝言。<a id="a-Cu"></a>由七福德利故知有无作者。<a id="a-Cv"></a>此义不然。<a id="a-Cw"></a>经部师说。<a id="a-Cx"></a>如汝受用施主施物。<a id="a-Cy"></a>由受者功德被利益故。<a id="a-Cz"></a>施主虽在异心。<a id="a-D0"></a>由前施作意熏修相续次第转胜。<a id="a-D1"></a>由此胜故能生未来随多少报。<a id="a-D2"></a>依此相续说施主功德生长。<a id="a-D3"></a>若汝言。<a id="a-D4"></a>由他相续胜负及随用故。<a id="a-D5"></a>若在异心是相续转胜。<a id="a-D6"></a>云何得成者。<a id="a-D7"></a>是义不然。<a id="a-D8"></a>何以故。<a id="a-D9"></a>与无作等故汝执无作。<a id="a-DA"></a>由他相续胜负。<a id="a-DB"></a>及随用因他相续。<a id="a-DC"></a>云何得成。<a id="a-DD"></a>问不增长福德种类中无教云何恒生。<a id="a-DE"></a>答由数习缘戒定作意故。<a id="a-DF"></a>乃至眼中增长随逐。<a id="a-DG"></a>问若尔郁伽长者经其义云何。<a id="a-DH"></a>经言。<a id="a-DI"></a>若比丘持戒行善。<a id="a-DJ"></a>受用施主衣食等。<a id="a-DK"></a>已修无量心定。<a id="a-DL"></a>身证此定入林中住。<a id="a-DM"></a>由此受用施主福德善乐增流无量。<a id="a-DN"></a>应当信知。<a id="a-DO"></a>此中有何作意。<a id="a-DP"></a>故知相续转胜是正道理。<a id="a-DQ"></a>汝言。<a id="a-DR"></a>若无作无教如他作业业道。<a id="a-DS"></a>云何得成者。<a id="a-DT"></a>经部师亦作此说。<a id="a-DU"></a>由此教故。<a id="a-DV"></a>他或离或受杀害等苦故。<a id="a-DW"></a>能教者于微细相续善恶增胜。<a id="a-DX"></a>由此转胜能生未来随多少报。<a id="a-DY"></a>若人自作随事成时相续转胜。<a id="a-DZ"></a>名为业道。<a id="a-Da"></a>是义应知。<a id="a-Db"></a>果假因名故。<a id="a-Dc"></a>是身口事果。<a id="a-Dd"></a>假身口名义亦如是。<a id="a-De"></a>如意身口无教。<a id="a-Df"></a>有大德说。<a id="a-Dg"></a>依众生取阴。<a id="a-Dh"></a>由三时作意。<a id="a-Di"></a>得杀生罪。<a id="a-Dj"></a>谓当为我杀正杀杀已。<a id="a-Dk"></a>此解亦不然。<a id="a-Dl"></a>虽有三意业道未必得成。<a id="a-Dm"></a>何以故。<a id="a-Dn"></a>未断母等命根。<a id="a-Do"></a>起三意人无逆罪故。<a id="a-Dp"></a>若人自害他命。<a id="a-Dq"></a>由此三意得罪可然。<a id="a-Dr"></a>难曰。<a id="a-Ds"></a>等不可见。<a id="a-Dt"></a>何故憎嫉诽谤无教而信受相续转胜。<a id="a-Du"></a>答无此憎嫉。<a id="a-Dv"></a>但由心运身业道事成。<a id="a-Dw"></a>若谓行者有别法异心。<a id="a-Dx"></a>我所不喜。<a id="a-Dy"></a>由心加行是事得成。<a id="a-Dz"></a>此事成故相续转胜。<a id="a-E0"></a>是义可喜。<a id="a-E1"></a>何以故。<a id="a-E2"></a>由心相续果得成故。<a id="a-E3"></a>汝言。<a id="a-E4"></a>法入佛不说无色知有无教者。<a id="a-E5"></a>此义已答。<a id="a-E6"></a>如定境界色。<a id="a-E7"></a>汝言。<a id="a-E8"></a>若无此业八道不成故知有无教者。<a id="a-E9"></a>此义应辩。<a id="a-EA"></a>朋友汝应为说。<a id="a-EB"></a>入谛观人正言正业正命。<a id="a-EC"></a>云何得有。<a id="a-ED"></a>此人在观为有言说作业。<a id="a-EE"></a>求觅四事故有此三。<a id="a-EF"></a>为当不尔。<a id="a-EG"></a>答不然。<a id="a-EH"></a>何者正在观时。<a id="a-EI"></a>得此三种无教。<a id="a-EJ"></a>由此得故。<a id="a-EK"></a>若出观后不在邪言等中。<a id="a-EL"></a>但住正言等。<a id="a-EM"></a>是故因中假得果名。<a id="a-EN"></a>故说无教名正言等。<a id="a-EO"></a>论主答是中何不执如此。<a id="a-EP"></a>若正在观中离于无教。<a id="a-EQ"></a>得在如是意。<a id="a-ER"></a>得如是依。<a id="a-ES"></a>由得此故。<a id="a-ET"></a>后出观时不在邪言等中。<a id="a-EU"></a>但住正言等。<a id="a-EV"></a>是故因中假得果名。<a id="a-EW"></a>故说相续转胜名正言等。<a id="a-EX"></a>以此义故。<a id="a-EY"></a>道有八分。</p>
  <p id="aEZ">又上座部说。<a id="a-Ea"></a>但不作恶名为三分。<a id="a-Eb"></a>何以故。<a id="a-Ec"></a>由圣道力法决定不作。<a id="a-Ed"></a>依止无流道故名无流。<a id="a-Ee"></a>未必一切处被数法。<a id="a-Ef"></a>皆真实有如八世法。<a id="a-Eg"></a>谓得不得名无名誉毁乐苦。<a id="a-Eh"></a>是中不得更无别法。</p>
  <p id="aEi">又余师说。<a id="a-Ej"></a>波罗提木叉戒。<a id="a-Ek"></a>是三道分。<a id="a-El"></a>依先方法作信受意。<a id="a-Em"></a>由此作意能防身口遮所作恶。<a id="a-En"></a>说名波罗提木叉戒。<a id="a-Eo"></a>若汝言。<a id="a-Ep"></a>人在异心则无守护者。<a id="a-Eq"></a>是义不然。<a id="a-Er"></a>由数习故。<a id="a-Es"></a>犯戒缘来作意即至。<a id="a-Et"></a>说此作意名为堤塘。<a id="a-Eu"></a>何以故。<a id="a-Ev"></a>由忆先誓差不作恶。<a id="a-Ew"></a>为有此用故须受戒。</p>
  <p id="aEx">复次若如汝立。<a id="a-Ey"></a>有别无教能遮破戒者。<a id="a-Ez"></a>则不应有失念犯戒。<a id="a-F0"></a>不须广辩。<a id="a-F1"></a>若尔不尔。<a id="a-F2"></a>决定应知。<a id="a-F3"></a>八正道中戒有三分。<a id="a-F4"></a>为道基故。<a id="a-F5"></a>譬之如地。<a id="a-F6"></a>以先行故。<a id="a-F7"></a>譬如王。<a id="a-F8"></a>能度生死蕀刺稠林故譬足。<a id="a-F9"></a>可爱香故如天檀叶。<a id="a-FA"></a>清净传传能到涅槃。<a id="a-FB"></a>如七车譬。<a id="a-FC"></a>又余师说。<a id="a-FD"></a>引经为证。<a id="a-FE"></a>是道果故。<a id="a-FF"></a>恭敬利养因缘故。<a id="a-FG"></a>非守护对治故。<a id="a-FH"></a>翻令知所得故。<a id="a-FI"></a>知有此戒。<a id="a-FJ"></a>又余师说。<a id="a-FK"></a>云何无教是色而非身受。<a id="a-FL"></a>答无教属身口业。<a id="a-FM"></a>为色所摄。<a id="a-FN"></a>身受者与心相应。<a id="a-FO"></a>为名所摄。</p>
  <p id="aFP">复次无教是身业故属身。<a id="a-FQ"></a>受是心法故属心。</p>
  <p id="aFR">复次无教亦戒亦色色阴所摄。<a id="a-FS"></a>身受心法受阴所摄。<a id="a-FT"></a>今论所辩此法心业所依故。<a id="a-FU"></a>由身口成就假得其名。<a id="a-FV"></a>此法与受何异。<a id="a-FW"></a>答受阴所摄此法通诸阴摄。<a id="a-FX"></a>何以故。<a id="a-FY"></a>依相续故。<a id="a-FZ"></a>汝问。<a id="a-Fa"></a>离挝打等云何不说为道分者。<a id="a-Fb"></a>答有学圣人未寂静故。<a id="a-Fc"></a>譬如制罪。<a id="a-Fd"></a>以不遍故如非梵行。<a id="a-Fe"></a>以不定故。<a id="a-Ff"></a>如布疏陀分。<a id="a-Fg"></a>为资粮故譬如施等。<a id="a-Fh"></a>今论所辩分明八戒。<a id="a-Fi"></a>此中说名三圣道分。<a id="a-Fj"></a>汝问。<a id="a-Fk"></a>正业正命与十善正业正命有异云何者。<a id="a-Fl"></a>答可坏除不可坏除。<a id="a-Fm"></a>从出世正见起。<a id="a-Fn"></a>无流甘露为果。<a id="a-Fo"></a>从世正见起有流取阴为果。<a id="a-Fp"></a>能生福德是名业道。<a id="a-Fq"></a>能离福德名为道分。<a id="a-Fr"></a>汝问。<a id="a-Fs"></a>正命何义者。<a id="a-Ft"></a>答正命有二种。<a id="a-Fu"></a>一白衣离五种贩卖。<a id="a-Fv"></a>二出家人出离五种邪命。<a id="a-Fw"></a>复次依理求觅受用衣食等四缘。<a id="a-Fx"></a>复次知足无失圣种所摄。<a id="a-Fy"></a>及守护身口。<a id="a-Fz"></a>复次先因智慧远离身心邪具。<a id="a-G0"></a>是名正命。<a id="a-G1"></a>汝问。<a id="a-G2"></a>正命若身口业摄。<a id="a-G3"></a>云何别立者。<a id="a-G4"></a>答通在二摄。<a id="a-G5"></a>由义异故。<a id="a-G6"></a>别立可知。<a id="a-G7"></a>譬如诸阴通是行摄。<a id="a-G8"></a>由义异故别立四阴。<a id="a-G9"></a>复次体有二故。<a id="a-GA"></a>譬如身观。<a id="a-GB"></a>经言。<a id="a-GC"></a>于身观身住。<a id="a-GD"></a>复次正命异前二分。<a id="a-GE"></a>譬如惑数。<a id="a-GF"></a>汝问。<a id="a-GG"></a>何为精进者。<a id="a-GH"></a>答行于处处随地差别。<a id="a-GI"></a>为得种种善法。<a id="a-GJ"></a>策起身心不舍荷负。<a id="a-GK"></a>复次为灭恶法证于善法。<a id="a-GL"></a>常行勇猛。<a id="a-GM"></a>是名精进。<a id="a-GN"></a>复次修行是处不倒身心勤力。<a id="a-GO"></a>是名精进。<a id="a-GP"></a>汝问。<a id="a-GQ"></a>何相何用何缘何义者。<a id="a-GR"></a>答策起身心为相。<a id="a-GS"></a>不退堕为用。<a id="a-GT"></a>起精进类为缘。<a id="a-GU"></a>藏论中说。<a id="a-GV"></a>精进者勇猛为相。<a id="a-GW"></a>不沈为用。<a id="a-GX"></a>四正勤为缘。<a id="a-GY"></a>胜利行为义。<a id="a-GZ"></a>若懈怠人行无胜利行。</p>
  <p id="aGa">复次难胜力故。<a id="a-Gb"></a>若人有精进。<a id="a-Gc"></a>于烦恼战斗有难胜力。<a id="a-Gd"></a>若懒惰人则无此事。<a id="a-Ge"></a>复次此行能散破除舍。<a id="a-Gf"></a>是精进义。<a id="a-Gg"></a>汝问。<a id="a-Gh"></a>若灭恶是善则无二精进。<a id="a-Gi"></a>若非善者灭谛则非善。<a id="a-Gj"></a>答灭恶者唯是无物。<a id="a-Gk"></a>善则不尔。<a id="a-Gl"></a>故精进有二。<a id="a-Gm"></a>复次灭恶名真实善。<a id="a-Gn"></a>所余即三善。<a id="a-Go"></a>何以故。<a id="a-Gp"></a>有四善故。<a id="a-Gq"></a>离破戒臭名为灭恶。<a id="a-Gr"></a>戒香发起名为生善。<a id="a-Gs"></a>譬如热静异于冷生。<a id="a-Gt"></a>汝问。<a id="a-Gu"></a>若一心修正勤即具足者。<a id="a-Gv"></a>则无四正勤。<a id="a-Gw"></a>若次第修者则助道修不具。<a id="a-Gx"></a>答一心得修四正勤。<a id="a-Gy"></a>譬如一心通观四谛。<a id="a-Gz"></a>何以故。<a id="a-H0"></a>由此修故。<a id="a-H1"></a>未生诸恶不得生。<a id="a-H2"></a>已生诸恶不得住。<a id="a-H3"></a>善法未生得生。<a id="a-H4"></a>已生得坚住。<a id="a-H5"></a>是故精进由体故一。<a id="a-H6"></a>由用故四。<a id="a-H7"></a>又分别部说。<a id="a-H8"></a>若持戒观行人。<a id="a-H9"></a>为除定对治修四正勤。<a id="a-HA"></a>已生之恶能障定。<a id="a-HB"></a>由精进故灭。<a id="a-HC"></a>未生破戒后不得生。<a id="a-HD"></a>未生定得生。<a id="a-HE"></a>已有净戒得坚固住。<a id="a-HF"></a>以是义故。<a id="a-HG"></a>精进唯一事用有四。<a id="a-HH"></a>复次有说。<a id="a-HI"></a>四正勤次第起。<a id="a-HJ"></a>譬如得定。<a id="a-HK"></a>何以故。<a id="a-HL"></a>有正勤但能破上心惑。<a id="a-HM"></a>有余正勤能拔随眠惑。<a id="a-HN"></a>又有正勤。<a id="a-HO"></a>能生未生根。<a id="a-HP"></a>又有正勤。<a id="a-HQ"></a>能令已生坚固。<a id="a-HR"></a>故道品修非是散修。<a id="a-HS"></a>有正勤故。<a id="a-HT"></a>汝问。<a id="a-HU"></a>何者正念者。<a id="a-HV"></a>答不忘先所知境。<a id="a-HW"></a>是名正念。<a id="a-HX"></a>犹熟取相。<a id="a-HY"></a>如经言。<a id="a-HZ"></a>心悎心系等是名为念。<a id="a-Ha"></a>汝问。<a id="a-Hb"></a>何相何用何缘何义者。<a id="a-Hc"></a>答境界后忆为相。<a id="a-Hd"></a>心境不离为用。<a id="a-He"></a>六念为缘。<a id="a-Hf"></a>自忆令忆名为念义。<a id="a-Hg"></a>譬如菩提自觉令觉。<a id="a-Hh"></a>复次藏论说。<a id="a-Hi"></a>心澄净为相不忘失。<a id="a-Hj"></a>若失还现。<a id="a-Hk"></a>复次能守境界是智依止。<a id="a-Hl"></a>故名为念。<a id="a-Hm"></a>复次念有四种。<a id="a-Hn"></a>一随执名句味。<a id="a-Ho"></a>二能随所执义。<a id="a-Hp"></a>三能随所思义。<a id="a-Hq"></a>四能随通达所思义。<a id="a-Hr"></a>今论所辩正明第四。<a id="a-Hs"></a>汝问。<a id="a-Ht"></a>诸有为法刹那不住念云何成。<a id="a-Hu"></a>何以故。<a id="a-Hv"></a>他见他忆无此义故者。<a id="a-Hw"></a>答若知者异念则不成。<a id="a-Hx"></a>如张见王忆。<a id="a-Hy"></a>若智相续异念亦不成。<a id="a-Hz"></a>如见牛不忆马等。<a id="a-I0"></a>若智一念亦不成。<a id="a-I1"></a>无后智故。<a id="a-I2"></a>及此三义则名为念。<a id="a-I3"></a>又释若不相关则他见他不得忆。<a id="a-I4"></a>如此人见彼人不忆。<a id="a-I5"></a>若因缘相关则他见他得忆。<a id="a-I6"></a>譬如童子少壮老弱智念得随逐生。<a id="a-I7"></a>复次譬如种子。<a id="a-I8"></a>不相关故。<a id="a-I9"></a>麦种不生谷芽。<a id="a-IA"></a>若因果相关而有异者。<a id="a-IB"></a>是谷类等种子芽茎支节叶位得随逐生。<a id="a-IC"></a>若一念亦不成。<a id="a-ID"></a>因果不立故。<a id="a-IE"></a>如种子恒一芽则不生。<a id="a-IF"></a>由相关不异不一故念得成。<a id="a-IG"></a>汝问。<a id="a-IH"></a>若一切诸法皆是念处。<a id="a-II"></a>念根即是念处则义不相应。<a id="a-IJ"></a>答今论所辩。<a id="a-IK"></a>念根即四念处。<a id="a-IL"></a>但不以境界分别根故。<a id="a-IM"></a>譬如智根智量。</p>
  <p id="aIN">复次念处有三种。<a id="a-IO"></a>一自性念处。<a id="a-IP"></a>但生忆念譬如王。<a id="a-IQ"></a>二杂念处。<a id="a-IR"></a>若法能助于念。<a id="a-IS"></a>亦名为念。<a id="a-IT"></a>如王臣佐亦得王名。<a id="a-IU"></a>三境界念处。<a id="a-IV"></a>由念缘此起。<a id="a-IW"></a>亦得名念。<a id="a-IX"></a>如王住处。<a id="a-IY"></a>是故念根即是念处。<a id="a-IZ"></a>义不相违。<a id="a-Ia"></a>汝问。<a id="a-Ib"></a>若念独自不能守一法者。<a id="a-Ic"></a>云何经说。<a id="a-Id"></a>有念一守者。<a id="a-Ie"></a>答念是守护中第一增上缘。<a id="a-If"></a>故说一守。<a id="a-Ig"></a>譬如王胜。<a id="a-Ih"></a>如经言。<a id="a-Ii"></a>一切诸法念为增上缘。<a id="a-Ij"></a>为守护故。<a id="a-Ik"></a>复次一念能护一切行。<a id="a-Il"></a>故说一守。<a id="a-Im"></a>如经言。<a id="a-In"></a>是念行一切处。<a id="a-Io"></a>复次一切念能守六根。<a id="a-Ip"></a>如当门人。<a id="a-Iq"></a>复次是念能录一心。<a id="a-Ir"></a>如人手捻阴阳筒口。<a id="a-Is"></a>复次能守一相续故名一守。<a id="a-It"></a>如护一子。<a id="a-Iu"></a>复次六根被系。<a id="a-Iv"></a>于一念柱不散住自境。<a id="a-Iw"></a>如六众生同系一柱。<a id="a-Ix"></a>是故经言。<a id="a-Iy"></a>有念一守。<a id="a-Iz"></a>汝问。<a id="a-J0"></a>云何有时能忆有时不忆者。<a id="a-J1"></a>答有三因缘故能生念。<a id="a-J2"></a>一数习。<a id="a-J3"></a>由数习身口意如梦中见。<a id="a-J4"></a>二相。<a id="a-J5"></a>由顺逆相忆。<a id="a-J6"></a>似不似境。<a id="a-J7"></a>三澄清。<a id="a-J8"></a>由心澄净念即得起。<a id="a-J9"></a>如净器水得见面像。<a id="a-JA"></a>若反此三则不得忆。<a id="a-JB"></a>又临死及初生重苦所逼。<a id="a-JC"></a>忘失本念故不忆宿命。<a id="a-JD"></a>复次有六因缘能生于念。<a id="a-JE"></a>如偈言。</p>
  <p id="aJF">顺逆及数习　　一处共会聚</p>
  <p id="aJG">定力及因力　　此六为念因</p>
  <p id="aJH">顺者。<a id="a-JI"></a>如见他似儿便忆自子。<a id="a-JJ"></a>逆者。<a id="a-JK"></a>由触热故忆昔时冷。<a id="a-JL"></a>数习者。<a id="a-JM"></a>如所串行事自然忆。<a id="a-JN"></a>一处会聚者。<a id="a-JO"></a>如人见庵罗树忆其酸味。<a id="a-JP"></a>定力者。<a id="a-JQ"></a>如得三明人忆宿住事。<a id="a-JR"></a>因力者。<a id="a-JS"></a>犹如圣人及大行善人忆过去生。<a id="a-JT"></a>汝问。<a id="a-JU"></a>何者三摩提。<a id="a-JV"></a>答经说心定住静名三摩提。<a id="a-JW"></a>又阿毗达磨藏说。<a id="a-JX"></a>能摄法不散。<a id="a-JY"></a>名三摩提。<a id="a-JZ"></a>复次是心相续。<a id="a-Ja"></a>烦恼恶风所不能动。<a id="a-Jb"></a>如密室灯。<a id="a-Jc"></a>复次三摩提有二种。<a id="a-Jd"></a>谓世间出世间。<a id="a-Je"></a>世间者。<a id="a-Jf"></a>能生世间果报。<a id="a-Jg"></a>与觉分相离。<a id="a-Jh"></a>能伏上心惑。<a id="a-Ji"></a>出世间者。<a id="a-Jj"></a>能令度离世间与觉分相应。<a id="a-Jk"></a>能拔随眠惑。<a id="a-Jl"></a>今论所辩。<a id="a-Jm"></a>是出世定。<a id="a-Jn"></a>汝问。<a id="a-Jo"></a>何相何用何缘何义者。<a id="a-Jp"></a>答心定住为相。<a id="a-Jq"></a>伏对治为用。<a id="a-Jr"></a>依心学为缘。<a id="a-Js"></a>复次藏论说。<a id="a-Jt"></a>一心为相。<a id="a-Ju"></a>不散为用。<a id="a-Jv"></a>四定为缘。<a id="a-Jw"></a>安心令直为义。<a id="a-Jx"></a>如箭师调簳。<a id="a-Jy"></a>世间说为三摩提箭。<a id="a-Jz"></a>此言调直箭。<a id="a-K0"></a>如是调直心相续名三摩提。<a id="a-K1"></a>如偈言。</p>
  <p id="aK2">心跳掷散动　　难守亦难遮</p>
  <p id="aK3">智人使调直　　如箭师调簳</p>
  <p id="aK4">复次能安心平等。<a id="a-K5"></a>譬如驭车取平坦路避崄曲道。<a id="a-K6"></a>观行人亦如是。<a id="a-K7"></a>能安置心于平等处门境相行。<a id="a-K8"></a>能遮不平等恶故。<a id="a-K9"></a>名三摩提。<a id="a-KA"></a>复次五盖病销。<a id="a-KB"></a>如人不病名三摩提。<a id="a-KC"></a>汝问。<a id="a-KD"></a>正定若是定。<a id="a-KE"></a>须陀洹人应无欲嗔。<a id="a-KF"></a>若不尔则违道理者。<a id="a-KG"></a>答所对治定在。<a id="a-KH"></a>由得果故验其得定。<a id="a-KI"></a>譬如五根。<a id="a-KJ"></a>复次专心向定故。<a id="a-KK"></a>譬如蜂虽系秽处心慕莲花。<a id="a-KL"></a>故知恒在花处。<a id="a-KM"></a>圣人亦尔。<a id="a-KN"></a>虽处欲尘心乐寂静。<a id="a-KO"></a>故知恒在定。<a id="a-KP"></a>复次如须陀洹人。<a id="a-KQ"></a>无明虽在而明不失。<a id="a-KR"></a>复次如佛婆伽婆。<a id="a-KS"></a>虽有觉观不出散心。<a id="a-KT"></a>恒在定故。<a id="a-KU"></a>须陀洹人定亦尔。<a id="a-KV"></a>故不违理。<a id="a-KW"></a>问圣道八分次第云何。<a id="a-KX"></a>答由能依理观圣谛故。<a id="a-KY"></a>先立正见。<a id="a-KZ"></a>于所观法执视不舍。<a id="a-Ka"></a>次立正觉。<a id="a-Kb"></a>从此次立正言正业正命。<a id="a-Kc"></a>于所观法为离为得。<a id="a-Kd"></a>次立精进。<a id="a-Ke"></a>于所离得永不忘失。<a id="a-Kf"></a>次立正念。<a id="a-Kg"></a>由念不失。<a id="a-Kh"></a>于所见境心不散动。<a id="a-Ki"></a>次立正定。</p>
  <p id="aKj">复次若八法俱起则无次第。<a id="a-Kk"></a>而次第说不无道理。<a id="a-Kl"></a>若人欲起涅槃。<a id="a-Km"></a>应先求正见。<a id="a-Kn"></a>如人欲行必须有眼。<a id="a-Ko"></a>如所见理执视简择。<a id="a-Kp"></a>次立正觉。<a id="a-Kq"></a>如所择说次立正言。<a id="a-Kr"></a>何以故。<a id="a-Ks"></a>若有语言。<a id="a-Kt"></a>依觉观故。<a id="a-Ku"></a>如言而行次立正业。<a id="a-Kv"></a>此二清净。<a id="a-Kw"></a>次立正命。<a id="a-Kx"></a>是人住戒。<a id="a-Ky"></a>若起勤策次立精进。<a id="a-Kz"></a>有精进故则念不失。<a id="a-L0"></a>次立正念。<a id="a-L1"></a>由有念故心一不散。<a id="a-L2"></a>次立正定。</p>
  <p id="aL3">复次阿毗达磨藏说。<a id="a-L4"></a>此行以智慧为根本。<a id="a-L5"></a>何以故。<a id="a-L6"></a>四谛境深非智不了故。<a id="a-L7"></a>先立正见心触此境。<a id="a-L8"></a>次立正觉。<a id="a-L9"></a>由此二分。<a id="a-LA"></a>于四谛中对自令知。<a id="a-LB"></a>次立正言由前二分如言发行。<a id="a-LC"></a>次立正业。<a id="a-LD"></a>由前两分。<a id="a-LE"></a>口说身行受用四谛。<a id="a-LF"></a>次立正命。<a id="a-LG"></a>身心勤策为进谛理。<a id="a-LH"></a>次立精进。<a id="a-LI"></a>由此精进。<a id="a-LJ"></a>于四谛境心用澄净。<a id="a-LK"></a>次立正念。<a id="a-LL"></a>由此正念。<a id="a-LM"></a>于四谛境心及诸法永不散动。<a id="a-LN"></a>次立正定。<a id="a-LO"></a>复次由正见故。<a id="a-LP"></a>是观行人不堕增上慢中。<a id="a-LQ"></a>能如实分别自所得故。<a id="a-LR"></a>由正觉发起正言。<a id="a-LS"></a>是自所得能传至他。<a id="a-LT"></a>由此正言能立能破能决。<a id="a-LU"></a>令他信有智慧。<a id="a-LV"></a>由有正业宁舍寿命不犯非法。<a id="a-LW"></a>故令他信有圣所爱戒。<a id="a-LX"></a>依法如量求用四缘故。<a id="a-LY"></a>由正命令他信有圣种知足。<a id="a-LZ"></a>复次由正见正觉。<a id="a-La"></a>及因正言能师子吼。<a id="a-Lb"></a>由正业正命能显所说义。<a id="a-Lc"></a>由正精进未得令得。<a id="a-Ld"></a>未灭令灭。<a id="a-Le"></a>由有正念沈起平时不忘三相。<a id="a-Lf"></a>故定无障。<a id="a-Lg"></a>由有正定灭除定障。<a id="a-Lh"></a>能引六通诸德故后俱解脱。</p>
  <p id="aLi">复次阿毗达磨藏说。<a id="a-Lj"></a>由正见故说信根信力及欲。<a id="a-Lk"></a>何以故。<a id="a-Ll"></a>由有智慧信欲成故。<a id="a-Lm"></a>由精进故。<a id="a-Ln"></a>能摄正勤及精进根力觉分。<a id="a-Lo"></a>由正定故摄心如意足。<a id="a-Lp"></a>及定根定力喜猗舍定觉分等。<a id="a-Lq"></a>以是义故。<a id="a-Lr"></a>当知三十七品。<a id="a-Ls"></a>是八道内摄。<a id="a-Lt"></a>复次正见及正念。<a id="a-Lu"></a>是毗婆舍那分。<a id="a-Lv"></a>由此灭无明故。<a id="a-Lw"></a>慧解脱为果。<a id="a-Lx"></a>所余道分属奢摩他分。<a id="a-Ly"></a>由此离欲故。<a id="a-Lz"></a>心解脱为果。<a id="a-M0"></a>是故略说道有二分。<a id="a-M1"></a>一毗婆舍那。<a id="a-M2"></a>二奢摩他。<a id="a-M3"></a>复次藏论说。<a id="a-M4"></a>正言业命三为戒聚。<a id="a-M5"></a>由有此戒拔除嗔恶根本。<a id="a-M6"></a>正觉精进正定三为定聚。<a id="a-M7"></a>由此拔除贪欲恶根。<a id="a-M8"></a>正见正念二为慧聚。<a id="a-M9"></a>由此拔除无明恶根。<a id="a-MA"></a>以此义故。<a id="a-MB"></a>道有三分。</p>
  <p id="aMC">复次道有四。<a id="a-MD"></a>一方便道者。<a id="a-ME"></a>由此无碍道生。<a id="a-MF"></a>无碍道前皆名方便。<a id="a-MG"></a>二无碍道者。<a id="a-MH"></a>正能除障碍对治故。<a id="a-MI"></a>惑不碍故。<a id="a-MJ"></a>名为无碍。<a id="a-MK"></a>三解脱道者。<a id="a-ML"></a>解脱无碍道所碍之惑。<a id="a-MM"></a>初起名为解脱。<a id="a-MN"></a>四胜道者。<a id="a-MO"></a>从解脱道后所余诸道。<a id="a-MP"></a>皆名胜道。<a id="a-MQ"></a>问此四云何名为道。<a id="a-MR"></a>答由此进至涅槃故名为道。<a id="a-MS"></a>若尔解脱及胜云何名道。<a id="a-MT"></a>答道种类故。<a id="a-MU"></a>转胜故。<a id="a-MV"></a>令前至后故。<a id="a-MW"></a>能至无余涅槃故。<a id="a-MX"></a>说名为道。<a id="a-MY"></a>复次道有四种。<a id="a-MZ"></a>一苦道迟智。<a id="a-Ma"></a>二苦道速智。<a id="a-Mb"></a>三乐道迟智。<a id="a-Mc"></a>四乐道速智乐道者。<a id="a-Md"></a>谓依止四定具分故。<a id="a-Me"></a>定慧平等故。<a id="a-Mf"></a>无功用行故。<a id="a-Mg"></a>以是义故。<a id="a-Mh"></a>名为乐道。<a id="a-Mi"></a>离此皆名苦道。<a id="a-Mj"></a>谓依止未来定中间定三空定等。<a id="a-Mk"></a>不具分故。<a id="a-Ml"></a>定慧不等故。<a id="a-Mm"></a>有功用行故。<a id="a-Mn"></a>未来定者有慧少定。<a id="a-Mo"></a>三空有定少慧。<a id="a-Mp"></a>中间定者分不具故。<a id="a-Mq"></a>定慧皆少。<a id="a-Mr"></a>以是义故名为苦道。<a id="a-Ms"></a>此之二道。<a id="a-Mt"></a>若信根人得名为迟行。<a id="a-Mu"></a>若智根人得名为速行。<a id="a-Mv"></a>是八分圣道。<a id="a-Mw"></a>约定约根故有四行。<a id="a-Mx"></a>复次圣道或说三十七助觉。<a id="a-My"></a>何法为觉。<a id="a-Mz"></a>以尽智无生智名之为觉。<a id="a-N0"></a>由三种人成三品觉。<a id="a-N1"></a>谓声闻菩提。<a id="a-N2"></a>辟支菩提。<a id="a-N3"></a>无上菩提。<a id="a-N4"></a>能灭无明令无余故。<a id="a-N5"></a>是自事已作不复更作。<a id="a-N6"></a>如实觉故。<a id="a-N7"></a>是名为觉。<a id="a-N8"></a>助者。<a id="a-N9"></a>三十七法随从尽智无生智故名为助。<a id="a-NA"></a>由名故说三十七。<a id="a-NB"></a>不由于体。<a id="a-NC"></a>今论所辩体唯有十。<a id="a-ND"></a>谓信精进念定慧喜轻安舍戒觉。<a id="a-NE"></a>阿毗达磨师说。<a id="a-NF"></a>体有十一。<a id="a-NG"></a>即开戒为二。<a id="a-NH"></a>所谓身口。<a id="a-NI"></a>复有阿毗达磨师说。<a id="a-NJ"></a>体有十三。<a id="a-NK"></a>谓足欲及心故。<a id="a-NL"></a>经一切所得法。<a id="a-NM"></a>皆是助觉。<a id="a-NN"></a>但此十既胜故偏举之。<a id="a-NO"></a>言三十七者。<a id="a-NP"></a>谓四念处。<a id="a-NQ"></a>四正勤。<a id="a-NR"></a>四如意足。<a id="a-NS"></a>五根。<a id="a-NT"></a>五力。<a id="a-NU"></a>八圣道。<a id="a-NV"></a>七觉分。<a id="a-NW"></a>问此七科助觉安立何处。<a id="a-NX"></a>答凡有四位。<a id="a-NY"></a>一初发行位。<a id="a-NZ"></a>二通达位。<a id="a-Na"></a>三见位。<a id="a-Nb"></a>四修位。<a id="a-Nc"></a>问次第云何。<a id="a-Nd"></a>答是观行人已住于戒。<a id="a-Ne"></a>已能了别生死过失涅槃功德。<a id="a-Nf"></a>离四谛观无别方便。<a id="a-Ng"></a>能了知此过失功德。<a id="a-Nh"></a>为摄多境散心令住一处。<a id="a-Ni"></a>为生对治伏四颠倒。<a id="a-Nj"></a>令心如理入四谛观。<a id="a-Nk"></a>是故在先观四念处。<a id="a-Nl"></a>由四念观已别诸法可取可舍。<a id="a-Nm"></a>为取善舍恶故。<a id="a-Nn"></a>次修行正勤。<a id="a-No"></a>因四念观正勤得成。<a id="a-Np"></a>由正勤观惑障已净。<a id="a-Nq"></a>助法已立心随意住故。<a id="a-Nr"></a>次立四如意足。<a id="a-Ns"></a>由此定力。<a id="a-Nt"></a>于不疑境心有增上。<a id="a-Nu"></a>由此信故。<a id="a-Nv"></a>于不懈怠心有增上。<a id="a-Nw"></a>由此精进所得善心。<a id="a-Nx"></a>有助无障。<a id="a-Ny"></a>于不忘境心有增上。<a id="a-Nz"></a>由此念故摄在一境。<a id="a-O0"></a>于无散中心有增上。<a id="a-O1"></a>由此定故。<a id="a-O2"></a>如实观境心有增上。<a id="a-O3"></a>由当体增上故。<a id="a-O4"></a>于不退位。<a id="a-O5"></a>心有增上。<a id="a-O6"></a>由不退故。<a id="a-O7"></a>于通达分心有增上故。<a id="a-O8"></a>次立五根。<a id="a-O9"></a>是五根增长至最上上品故。<a id="a-OA"></a>下惑不能破故。<a id="a-OB"></a>余世间法不能胜故。<a id="a-OC"></a>无流心次第缘故。<a id="a-OD"></a>不退圣位故。<a id="a-OE"></a>以是义故。<a id="a-OF"></a>次立五力。<a id="a-OG"></a>已见彼此得失。<a id="a-OH"></a>已得真路。<a id="a-OI"></a>已得决心。<a id="a-OJ"></a>已得眼。<a id="a-OK"></a>已得足。<a id="a-OL"></a>由五力故得出世行。<a id="a-OM"></a>故次立八圣道。<a id="a-ON"></a>由八圣道破见谛惑已。<a id="a-OO"></a>得近尽智无生智故。<a id="a-OP"></a>转此道名七觉分。<a id="a-OQ"></a>是故次第立三十七。<a id="a-OR"></a>四念处观是初发行位。<a id="a-OS"></a>即解脱分。<a id="a-OT"></a>四正勤名忍位。<a id="a-OU"></a>四如意足是名位。<a id="a-OV"></a>五根名相位。<a id="a-OW"></a>五力名第一法位。<a id="a-OX"></a>此四通名决了位。<a id="a-OY"></a>八圣道名见位。<a id="a-OZ"></a>七觉分名修位。<a id="a-Oa"></a>尽智无生智名究竟位。<a id="a-Ob"></a>是果非因故。<a id="a-Oc"></a>不立为道。<a id="a-Od"></a>复次此道或说名梵轮。<a id="a-Oe"></a>梵轮者。<a id="a-Of"></a>佛世尊及弟子所转故。<a id="a-Og"></a>此圣道有六种义。<a id="a-Oh"></a>譬之如轮。<a id="a-Oi"></a>一速疾行。<a id="a-Oj"></a>谓或一心。<a id="a-Ok"></a>或十二心。<a id="a-Ol"></a>或十五心。<a id="a-Om"></a>遍行三界四谛故名速疾。<a id="a-On"></a>二舍此到彼。<a id="a-Oo"></a>谓舍世间到出世间等。<a id="a-Op"></a>三上下行故。<a id="a-Oq"></a>谓或在法忍。<a id="a-Or"></a>或在类忍等。<a id="a-Os"></a>四从此至彼。<a id="a-Ot"></a>谓从师师相续解。<a id="a-Ou"></a>至弟子相续解。<a id="a-Ov"></a>五毂辐辋相似故。<a id="a-Ow"></a>戒有三分为毂。<a id="a-Ox"></a>正见正觉正精进正念为辐。<a id="a-Oy"></a>正定为辋。<a id="a-Oz"></a>六圣王轮。<a id="a-P0"></a>未伏能伏。<a id="a-P1"></a>已伏能守护。<a id="a-P2"></a>由无碍道能伏。<a id="a-P3"></a>解脱道能守。<a id="a-P4"></a>以是义故。<a id="a-P5"></a>名为梵轮。<a id="a-P6"></a>复次此八圣正见有五分。<a id="a-P7"></a>戒有六种。<a id="a-P8"></a>谓三业教无教。<a id="a-P9"></a>精进有九分。<a id="a-PA"></a>正念有八分。<a id="a-PB"></a>正定亦八分。<a id="a-PC"></a>此圣道若广说则有三十七分。<a id="a-PD"></a>若中说则有八分。<a id="a-PE"></a>若略说或三分。<a id="a-PF"></a>或二分。<a id="a-PG"></a>偈言。</p>
  <p id="aPH">若人求涅槃　　灭止及妙离</p>
  <p id="aPI">应常行精进　　听思修四谛</p>
 </body>
</html>