<!doctype html>
<html id="z3IBW8j1Bt" data-ver="84">
 <head>
  <meta charset="utf-8">
  <meta author="僧伽跋澄">
  <meta library="龙藏">
  <meta catalog="小乘论">
  <meta period="符秦">
 </head>
 <body>
  <h1 id="a1">尊婆须蜜菩萨所集论序</h1>
  <h2 id="a2">失译序人名</h2>
  <p id="a3">婆须蜜菩萨大士。<a id="a-4"></a>次继弥勒作佛。<a id="a-5"></a>名师子如来也。<a id="a-6"></a>从释迦文降生鞞提国。<a id="a-7"></a>为大婆罗门梵摩渝子。<a id="a-8"></a>厥名郁多罗。<a id="a-9"></a>父命观佛。<a id="a-A"></a>寻侍四月具睹相表威变容止。<a id="a-B"></a>还白所见。<a id="a-C"></a>父得不还。<a id="a-D"></a>已出家学。<a id="a-E"></a>改字婆须蜜。<a id="a-F"></a>佛般涅槃后。<a id="a-G"></a>游教周妒国槃奈园。<a id="a-H"></a>高才盖世。<a id="a-I"></a>奔逸绝尘。<a id="a-J"></a>撰集斯经焉。<a id="a-K"></a>别七品为一揵度。<a id="a-L"></a>尽十二揵度。<a id="a-M"></a>其所集也。<a id="a-N"></a>后四品一揵度。<a id="a-O"></a>训释佛偈也。<a id="a-P"></a>凡十一品十四揵度也。<a id="a-Q"></a>该罗深广。<a id="a-R"></a>与阿毗昙并兴外国。<a id="a-S"></a>傍通大乘。<a id="a-T"></a>持明尽漏博涉十法百行之能事毕矣。<a id="a-U"></a>寻之[漭-廾+卉]然。<a id="a-V"></a>犹沧海之无崖。<a id="a-W"></a>可不谓之广乎。<a id="a-X"></a>陟之瞠尔。<a id="a-Y"></a>犹昆岳之无顶。<a id="a-Z"></a>可不谓之高乎。<a id="a-a"></a>宝渚极目。<a id="a-b"></a>厌夜光之珍。<a id="a-c"></a>岩岫举睫。<a id="a-d"></a>厌天智之玉。<a id="a-e"></a>懿乎富也。<a id="a-f"></a>何过此经。<a id="a-g"></a>外国升高座者。<a id="a-h"></a>未坠于地也。<a id="a-i"></a>集斯经已入三昧定。<a id="a-j"></a>如弹指顷神升兜术。<a id="a-k"></a>弥妒路弥妒路刀利。<a id="a-l"></a>及僧迦罗刹。<a id="a-m"></a>适彼天宫。<a id="a-n"></a>斯二三君子。<a id="a-o"></a>皆次补处人也。<a id="a-p"></a>弥妒路刀利者。<a id="a-q"></a>光炎如来也。<a id="a-r"></a>僧伽罗刹者。<a id="a-s"></a>柔仁佛也。<a id="a-t"></a>兹四大士。<a id="a-u"></a>集乎一堂。<a id="a-v"></a>对扬权智。<a id="a-w"></a>贤圣默然。<a id="a-x"></a>洋洋盈耳。<a id="a-y"></a>不亦乐乎。<a id="a-z"></a>罽宾沙门僧伽跋澄。<a id="a-10"></a>以秦建元二十年。<a id="a-11"></a>持此经一部来诣长安。<a id="a-12"></a>武威太守赵政文业者。<a id="a-13"></a>学不厌士也。<a id="a-14"></a>求令出之。<a id="a-15"></a>佛念译传。<a id="a-16"></a>跋澄难陀禘婆三人执胡文。<a id="a-17"></a>慧嵩笔受。<a id="a-18"></a>以三月五日出。<a id="a-19"></a>至七月十三日乃讫。<a id="a-1A"></a>胡本十二千首卢也。<a id="a-1B"></a>余与法和对校修饰。<a id="a-1C"></a>武威少多润色。<a id="a-1D"></a>此经说三乘为九品。<a id="a-1E"></a>持善修行。<a id="a-1F"></a>以正观迳。<a id="a-1G"></a>十六最悉。<a id="a-1H"></a>每寻上人之高韵。<a id="a-1I"></a>未尝不忘意味也。<a id="a-1J"></a>恨窥数仞之门晚。<a id="a-1K"></a>惧不悉其宗庙之美。<a id="a-1L"></a>百官之富矣。</p>
 </body>
</html>