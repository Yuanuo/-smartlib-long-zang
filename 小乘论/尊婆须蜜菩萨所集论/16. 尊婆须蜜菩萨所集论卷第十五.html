<!DOCTYPE html>
<html>
<head>
  <meta charset="utf-8"/>
  <meta name="author" content="僧伽跋澄/符秦"/>
  <meta name="library" content="龙藏"/>
  <meta name="catalog" content="龙藏/小乘论"/>
  <title>尊婆须蜜菩萨所集论卷第十五</title>
</head>
<body>
  <h1 class="head">尊婆须蜜菩萨所集论卷第十五</h1>
  <h2>偈揵度首第十四之三</h2>
  <p class="l-js-5c">尽形寿愚痴　　亲近诸智者</p>
  <p class="l-js-5c">彼不识了法　　犹杓不别味</p>
  <p>尽形寿愚痴。愚痴者。谓之无此力势。知善语恶语义。彼尽形寿亲近诸知识。亦不解了法。智在须臾间。亲近诸智。彼能识了法。犹舌尽别味。智在须臾间。亲近诸智者。智者谓之诸阴善持善入善。又此力势成诸器教。愚痴者。谓之无此力势。不能解十二因缘。智者谓之有此力势说十二因缘。愚痴者不成圣谛之器。智者谓之数四。四演谛故。曰智在须臾间亲近诸智者。</p>
  <p class="l-js-5c">彼于死不死　　住者亦不住</p>
  <p class="l-js-5c">于穷亦好施　　此法非无义</p>
  <p>彼于死不死者。于嫉妒中于妒死而死。好施者于妒著不死。以智慧命为活。住者亦不住。犹如逐商人失道。为恶狩盗贼所害。犹不失道人。不为恶兽盗贼所害。此最是施。于贫能施者。彼愍孤穷。此久远常法。或作是说。于彼死不死者。悭嫉于恶趣中死。好施者生天上储粮在前。犹如商人粮食乏少便遭困厄。于少能施者。此法是孤穷。是为孤穷之法。</p>
  <p class="l-js-5c">本乐得存命　　此瞿昙弟子</p>
  <p class="l-js-5c">保命自知短　　无常求所施</p>
  <p class="l-js-5c">坐具亦无常　　觉知世无常</p>
  <p class="l-js-5c">命知足易满　　本尽苦原本</p>
  <p>本乐得存命者。尔时诸天为诸懈惓比丘。说佛语本乐得存命。知足易满易养。禅乐三昧善居止。无常求所施者。亦不留遗余。以乞求为命。坐具无常者。在树下空处。游戏其中意不专一处。知世无常者。本尽苦原本。知六入无常度生死流。复作是说。本乐得存命者。此瞿昙弟子。本以智慧为命无常求所施。坐具亦无常者。以无常想乞求。复以无常想处彼坐具。觉世无常本尽苦原本者。修无愿解脱。觉无所造而般涅槃。</p>
  <p class="l-js-5c">以何智慧知　　慧必不有难</p>
  <p class="l-js-5c">以何智慧知　　是谓名为慧</p>
  <p>以何智慧知慧必不有难。是何智。如想无有异。以何智慧知是谓名慧者。以何等智慧知。已知而知者。若法无有难诸法无有二想。于中以何智慧知。是谓名为智慧。诸法无有二想。无有二种生。以何智慧知。是谓名为智慧。此智慧智已知。便是其知此是何智。犹如一切无常智智亦无常。一切无我智智亦无我。犹如有一切智亦有知。</p>
  <p class="l-js-5c">有寡有生者　　出牛入牛者</p>
  <p class="l-js-5c">亦有牛长大　　欲者天便雨</p>
  <p>有寡有生。檀尼所由原寡不生牸牛。忆来导引前在。后驱牛者。牛长者。大牛长无寡。无有生者。出牛入牛者亦复无也。亦无有牛长大。欲者天便雨无寡。世尊作是说。一切无现无所取。复作是说。色无色界结无有不尽者。无生者欲界无有结不尽者也。忆牛者无明也。入者彼相应心心法。与彼回转心不相应行。牛长大者。于此慢尽所作事办。</p>
  <p class="l-js-5c">无怒除去秽　　流水侧一宿</p>
  <p class="l-js-5c">庐露我大覆　　若欲天便雨</p>
  <p>无怒除去秽流水侧一宿者。现无怒。除秽者现嗔恚尽大秽除尽。流水侧一宿者。涉道于彼宿也。欲化牧牛者。种种奸伪尽身奸。彼不净见根。奸是识身彼。亦尽也。我已除火三火息。</p>
  <p class="l-js-5c">我已见屋室　　更不起爱著</p>
  <p class="l-js-5c">汝尽胁勒摧　　屋舍皆坏败</p>
  <p>我已见屋者。爱受诸有是屋舍。复作是说。屋舍者此间慢也。复作是说。屋舍是有漏行。复作是说。屋舍者起诸识更不起爱著者。更不复受有。汝尽胁勒摧者。爱欲已尽。复作是说。胁勒者。于此慢相应法彼永尽。复作是说。胁者起诸行结彼尽也。复作是说。胁者是爱彼尽。屋舍坏败者。五盛阴彼尽无余。复作是说。屋舍皆坏败者。身见彼尽无余。复作是说。屋舍是无明彼尽无余。复作是说。屋舍是识处住。彼尽无余。</p>
  <p class="l-js-5c">人能善眠寐　　亦复忧所护</p>
  <p class="l-js-5c">心常乐禅中　　欲使坏娱乐</p>
  <p>人能善眠寐者。阿吒罗婆尸佉法授决中广说也。阿吒罗婆作是说。彼亦不作忧如我所忧。世尊说彼不作忧如我所忧。</p>
  <p class="l-js-5c">彼不为比丘　　从彼乞求者</p>
  <p class="l-js-5c">受取屋舍法　　如是非比丘</p>
  <p>比丘契经彼非为比丘。不作比丘作比丘行法。家法者。受取屋舍作诸屋舍行。非以乞食为比丘也。</p>
  <p class="l-js-5c">若有福有恶　　除去修梵行</p>
  <p class="l-js-5c">练灭受不起　　彼谓之比丘</p>
  <p>若有福有恶者。福者是善有漏行阴。恶者不善。除去者谓已断也。梵行者修行其道。练灭不受起者。降伏一切魔众。降伏一切诸结。行者是住也。彼谓之比丘成就比丘行法。复作是说。福者不用定行。恶者无福行。已断灭彼而修梵行。二二三昧二二共会。练灭不起者。背彼彼道意止。彼谓之比丘断诸结。</p>
  <p class="l-js-5c">青数白所覆　　一辐车而行</p>
  <p class="l-js-5c">不胜观此边　　断诸流结缚</p>
  <p>广说如杂阿含。</p>
  <p>二十九修跋陀人　　我出家行学道</p>
  <p>我已知五十岁　　于中学修跋陀</p>
  <p class="l-js-5c">戒定修行术　　独步思惟念</p>
  <p class="l-js-5c">敷演说法智　　于此无沙门</p>
  <p>戒者身律口命清净。三昧者诸善心。独步行者是其事。术者是智。独步心思惟三昧敷演说法智。于彼此无沙门者。智法是道。彼入内外无沙门。问戒行有何差别。答曰。戒是有漏行是无漏。复作是说。戒是学行是无学。三昧心独处有何差别。答曰。三昧是有漏。一心独处是无漏。三昧是学。一心独处是无学。复作是说。戒是增上戒三昧是增上心行术。增上智慧是谓见谛道。一心思惟道。是谓见谛道思惟道。甚深法此少入无外沙门也。复作是说。戒行是增上戒。三昧独处学增上心术者。学增上智慧此是智法如少所入无外沙门也。复作是说。戒三昧如所说。于戒是修行。谓学增上行。行术者是增上智慧。是谓学增上智慧。独处心思惟者。是谓学增上心。是谓知法少所入外无沙门也。</p>
  <p class="l-js-5c">有量无量集　　能仁舍诸行</p>
  <p class="l-js-5c">自谨慎内情　　无明卵自坏</p>
  <p>有量无量集者。有量是行报生有。诸行者是寿行舍之。能仁者是无学。能仁内乐者禅解脱三昧乐。三昧中自谨慎以空为首。三谨慎自谨慎成就。无明卵自坏者。犹如坏卵[革*莫]也。不复观卵[革*莫]如是世尊。舍寿命不观寿命行。或作是说。量者是人。无量者是余行也。行者受诸有行。内自乐者乐诸道也。余亦如是。</p>
  <p class="l-js-5c">若爱无住处　　意渐得开解</p>
  <p class="l-js-5c">彼爱能仁除　　不知天及人</p>
  <p>若爱无住处者。情放逸流驰。彼有二种爱见也。无住处若由爱若由是。意有二种。意爱意见也。渐者俱越二三爱尽。能仁行天及人所不知。能仁行天及人所不能知。复作是说。若爱无住处。爱是欲爱也。住处诸见也。意渐得开解者。意是有爱。渐是无明。有二爱尽。天及人所不能知。诸见无明尽。</p>
  <p class="l-js-5c">若内无嗔怒　　有有获种稷</p>
  <p class="l-js-5c">彼无恐畏恼　　诸天不往见</p>
  <p>若内无嗔怒者。自喜无嗔恚。有有获种稷者。中有有是谓有。于此间有。彼无恐畏恼者。善修空善明十二因缘。乐者四出要乐而成就。无恼者无有遗余也。财物之忧设有遗余。财物之中若得若失亦无愁恼。诸天不往见者。已取涅槃不见五趣。复作是说。若内无嗔恚者。现嗔恚尽。有有获种稷者。现其欲尽。彼无恐畏恼者。善无有忧现愚痴尽。诸天不往见者。无欲无嗔恚亦无愚痴。已所涅槃不见涅槃。</p>
  <p class="l-js-5c">人中等正觉　　自训专正志</p>
  <p class="l-js-5c">游行梵迹中　　常乐心灭息</p>
  <p>人中者。生于人中。等正觉者。尽觉知诸法。自训者。自然具。专正志者。得三三昧。游行梵迹者。敬尊法中心。常乐灭息者。诸三昧心得休息。害诸结心得休息。而乐其中。</p>
  <p class="l-js-5c">众人所敬仰　　尽超一切法</p>
  <p class="l-js-5c">诸天亦归命　　是谓闻无著</p>
  <p>众人所敬仰者。承事归命。尽超一切法者。越诸善法。犹如超诸偈颂。亦度诸不善法。诸天亦归命者。诸天亦承事归命。是谓闻无著者。彼从世尊闻。佛天人所供养也。</p>
  <p class="l-js-5c">一切结过去　　于园越园果</p>
  <p class="l-js-5c">于欲出要乐　　犹如炼真金</p>
  <p>一切结过去者。度九结是谓一切结过去。复作是说。度于三结过去也。于园越园果者。五欲为园。于彼爱尽越诸爱患。越诸结越有乐。于欲出要者。于欲解脱乐初禅。复次欲中出要乐净处乐。等乐其中。是谓于欲出要乐。犹如炼真金者。如金被炼无有秽垢极妙。如是如来已越于欲尽无诸漏。</p>
  <p class="l-js-5c">三佛名流布　　犹如日除冥</p>
  <p class="l-js-5c">于世第一尊　　亦如安明山</p>
  <p>三佛名流布者。功德声闻世尊四方上下。乃至阿迦尼吒天皆闻其声。犹如日除冥者。如日出时普照世间。冥皆为明无不蒙其恩。如是世尊已逮正觉。以光明普照三界。于世第一尊者。以此名为尊。彼一切为现照明。亦如安明者。如须弥山王于众山中极高最大。世尊亦如是。于一切众生中而作偈导。</p>
  <p class="l-js-5c">我当说其义　　亦不作悕望</p>
  <p class="l-js-5c">一切名龙者　　实名为如来</p>
  <p>我当说其义者。当龙功德。亦不作悕望。尊因陀摩那作是说。是无义语。尊摩醯罗作是说。不作诸众行。或作是说。不作怨仇。如所说亦无嗔恚而有所作。复作是说。亦不造恶行。一切名龙者。实名为如来。诸有名龙者。于一切中如来最妙龙。</p>
  <p class="l-js-5c">能忍不嫉彼　　如龙有二足</p>
  <p class="l-js-5c">殷勤修梵行　　所行龙余迹</p>
  <p>能忍不嫉彼如龙有二足者。彼犹龙象前脚已得隐。然后身得回。如是如来以牢固法身得回转。殷勤修梵行所行龙余迹者。犹如龙象后脚以得隐。然后身得回转。如来亦如是。贤圣法服。曩昔诸如来。已得牢固法身得回转。</p>
  <p class="l-js-5c">信为大龙象　　护为白双牙</p>
  <p class="l-js-5c">念颈智慧头　　威仪用法观</p>
  <p>信为大龙象者。犹如龙象受取皆由鼻。如来如是。以信弃不善法而摄善法。犹如龙象鼻最为要。尊昙摩多罗作是颂契经者之重过。不得言如来之信。更自有因缘。一切诸智算数。象为大龙。犹如龙象受取皆由鼻。如来亦如是。亲近诸法数。亦复分别观有色身。清净行如来护亦复如是。贤圣八品道清净无尘垢。复作是说。犹如龙象牙不可移动。如来亦如是。于四等中受取诸气味。便得自在。如来牙亦如是。勇猛有众相。如来亦如是。于六善来。当有众相好丈夫之才。念颈者犹如龙象颈尽取一切诸味。如来神足亦复如是。一切诸法皆悉普具。复作是说。犹如龙象颈而扶持头。如来亦如是。念最为上头为智者。犹如龙象以头为命。如来亦如是。以智慧为命。复作是说。犹如龙象色身之中头最为上。如来亦如是。法身之中三耶三佛最为上。威仪用法观者。或作是说。此事亦如是二眼用法观。犹如龙象左右有两肩。如来亦如是。有二种。等身习出要。等身尽出要。迹灭不复起。复作是说。犹如龙象。有诸法观速疾而知。如来亦如是。有众相知众生。或作是说。犹如龙象心意有众相。若步若行皆悉知之。如来亦如是。于色身中头最为上。如来亦如是。阿耨多罗三藐三菩提法身中最为上。或作是说。此亦是其事。有入法观。犹如龙象左右有二肩。如来亦如是。有二种。等习身出要。等尽身出要。复作是说。犹如龙象法观作众相。御象知其相。如来亦如是。亦知其相解众生。或作是说。犹如龙象意之所念悉能成办。若行若住皆悉知之。本无如来亦复如是。知众生根本。或作是说。犹如龙象意之所念。若行若住皆悉知之。本无如来亦如是。知众生根相。或作是说。犹如是知众生根。或作是说。犹如龙象意之所念。若住若行皆悉知之。如来亦如是。知诸根相。亲近诸行。于众生中敷演法。默然承受奉行。展转相应。</p>
  <p class="l-js-5c">法藏皆满具　　照明除拂去</p>
  <p class="l-js-5c">乐禅出入息　　内自善谨慎</p>
  <p>法藏皆满具者。犹如龙象腹入若干种食。皆依仰之。如来亦如是。法等诸藏依法食。照明除拂去者。犹如龙象尾拂蚊虻蝇蚤皆能拂去。如来亦如是。身中敷演教乐禅。出入息内自善谨慎。犹如龙象以出入息而养其形常以为乐。如来亦如是。常以四禅而养其形。内方便具足。</p>
  <p class="l-js-5c">龙行求茂草　　龙住威仪盛</p>
  <p class="l-js-5c">龙卧威仪具　　坐亦威仪成</p>
  <p class="l-js-5c">一切龙威成　　是谓龙威仪</p>
  <p>龙行求茂草者。乃至是谓龙威仪者。世尊于一切威仪中戒三昧成就。得三昧亦成就。若威仪成就。意食不秽处而不食。龙食而量腹命亦不贪。意食不秽处秽处而不食者。秽处食者何等是。有贪意起与邪命俱。彼是秽处。无秽处者。反上事也。彼如来除去秽食。择无秽食使根充足而无众病。犹如膏拊创。亦如膏车。服众药草无有贪著。故曰不贪。</p>
  <p class="l-js-5c">以得食断饥　　不畜积遗余</p>
  <p class="l-js-5c">受彼信施食　　除彼不与取</p>
  <p>以得食断饥者。草为食覆为衣。不畜积遗余。不得畜积。不露形体。得施食才欲存形。受彼信施食。除彼不与取者。以法求取。复次当说其要。若得遗长复次藏贮以为家业。彼如来皆悉知除去非行。故曰断诸饥渴者也。</p>
  <p class="l-js-5c">断诸一切结　　亦断诸缚著</p>
  <p class="l-js-5c">彼行在在处　　亦无忧畏患</p>
  <p>断一切诸结者。灭七结也。亦断诸缚著者。灭三缚也。复次本无如来结根。使根永尽无缚著。起诸照明故。曰断诸一切结也。如来见诸秽心不染著。故曰彼行在在处处也。</p>
  <p>愚死命有二数　　有无怒见家业</p>
  <p>善眠寐二比丘　　草覆衣一切使</p>
  <h2>偈揵度首第十四之四</h2>
  <p class="l-js-5c">见色无娱娱　　无欲及诸贪</p>
  <p class="l-js-5c">况革囊盛粪　　使五意移动</p>
  <p>见色无娱娱者。何以故。世尊作是说。况革囊盛粪者。或作是说。现其爱尽。天乐天女。常无欲于彼。况革囊盛粪。复次欲断摩诃檀提(梵志)缚。不欲使频至佛所。</p>
  <p class="l-js-5c">梵志慢满担　　怒烟害为灰</p>
  <p class="l-js-5c">口净心如火　　心者火坑藏</p>
  <p>梵志慢满者。犹如负重担不畏惧于人。如是慢所缚不畏惧。怒烟者。犹如先有烟然后火乃然。如是失有怒然后方有教。犹如烟乱一切色。怒亦如是而乱众色。害为灰者。犹如灰无用于物。如是害亦无用于物也。口净者犹如净投火。如是舌长益于诸法。心者火坑藏者。犹如祠火处所。如是心为智火所然。自动人中明者。犹如自第一火。</p>
  <p class="l-js-5c">信种自暴露　　智慧为耕犁</p>
  <p class="l-js-5c">惭愧心所缚　　心手之执杖</p>
  <p>信种自暴露者。犹如先有萌牙。如是信为道然后行道。暴露者暴为闲居。犹如茎生得雨润泽。如是生善功德以暴润泽。智慧为耕犁者。犹如集聚耕地。如是信成众善功德。如是智慧成众善功德。耕者结使。惭愧者犹如犁轹。如是惭愧住智慧。心缚者三三昧是。意缚犹如辐。如是三昧犹如不移动。手执杖者。犹如耕地杖用驱行。如是念耕结得善驱。</p>
  <p class="l-js-5c">身整口亦整　　犹如往求食</p>
  <p class="l-js-5c">实作择去秽　　受语而解脱</p>
  <p>身整身律仪也。口整者口律仪。犹如往求食者。命命清净也。实作择去秽者。以智谛耕除诸。受语而解脱者。犹如耕犁。人事办则舍。如是等与相应而舍其行。诸已灭便有勇猛意。</p>
  <p class="l-js-5c">勇猛共二轭　　方便获安处</p>
  <p class="l-js-5c">已往不复还　　所至无忧畏</p>
  <p>勇猛共二轭者。犹如牛有力势不舍其轭。如是勇猛之力。亦不舍其轭。方便获安处者。有四方便已尽是谓涅槃。亦是安隐处勇猛志。彼已往不复还者。有力势不复还。所至无忧畏者。已到涅槃诸忧畏患永尽无余。</p>
  <p class="l-js-5c">如是耕田作　　彼曰甘露果</p>
  <p class="l-js-5c">能忍如是业　　一切苦解脱</p>
  <p>如是耕田作者。作如是修行道也。彼曰甘露果涅槃为果。能忍如是业者。修行此道。一切苦解脱者。于三界苦而得解脱。或作是说。道教于彼智慧断诸结使。身整口亦整。犹如往求食者。等语等业等命。勇猛共二轭者等方便也。念为杖者等念也。意缚者等三昧也。已说五根彼信种信根也。勇猛共二轭精进根也。念为杖者念根也意缚者定。根也智慧唱导是慧根也。</p>
  <p class="l-js-5c">专念巧便求　　亦不乐在家</p>
  <p class="l-js-5c">群雁往奔池　　尽流除嗔恚</p>
  <p>专念巧便求者。出家学道。专念者系念不移。亦不乐在家者。不乐处家恩爱之中。群雁往奔池尽流除嗔恚者。犹如群雁舍大山林无恋慕情。如是彼灭于五欲无恋慕情。所可用道灭于五欲。如所说法之所除。况非法也。复作是说。专念求巧便者。常乐闲居坐禅。亦不乐在家者。不乐于三界众生。群雁往奔池尽嗔恚者。流为无明。所可用道除无明。彼道亦除。复作是说。专念巧便求者。而修行道游居意山中。亦不乐在家者。远离爱著。如所说诸痛中爱此是爱也。已能舍彼亦不乐爱著。群雁往奔池尽流嗔恚者。流为六入。如所说长者眼为识流源。彼能灭六入所可用道。灭六入者。彼道亦灭。</p>
  <p class="l-js-5c">诸度江海者　　作桥度彼岸</p>
  <p class="l-js-5c">有缚我求度　　智者先达岸</p>
  <p>诸度江者。如所说如瞿昙世尊。由异学故往受恒水。水神作是说偈。彼河恒萨牢频闹作诸桥诸不得神足。或作是说。诸受频闹者。结为频生。死为萨牢。如所说由萨罗有是池。作诸桥修行道也。舍山者灭于五欲。缚拔求度者。外道求道。智者先达岸者。说度生死岸。复作是说。诸度频闹者。见谛所断结灭也。萨罗者思惟所断结灭也。作桥者兴起道也。舍山者灭诸盖。缚拔者修学道。智者先达岸。罗汉度生死岸。</p>
  <p class="l-js-5c">不于见健疾　　是我之齐限</p>
  <p class="l-js-5c">非行能除往　　不染于家累</p>
  <p>不于见健疾者。等智成就健疾。彼不净之见不闻健疾。非健疾者。能净其边。彼亦欲净于欲殷勤。界亦不闻将往。何以故。不染于家累者。彼不随此见。</p>
  <p class="l-js-5c">若林柱牢固　　于他尽其语</p>
  <p class="l-js-5c">若无欲善根　　能仁亦牢固</p>
  <p>若林柱牢固者。尊者阿那律授决中广说。犹如林柱不可移动。如是彼尊者。若毁骂若叹誉不可移动。于他尽其语者。语在内若毁骂复有叹誉者。善无欲者诸结使尽。善根者于三三昧。是三昧根。能仁亦复牢固者。佛声无学智。</p>
  <p>不二行作讲堂　　养妻子非比丘</p>
  <p>于众生不改嗔　　能仁常护众生</p>
  <p>不二行作讲堂者。猎师喻中已说。不二行作讲堂者。猎师所行闲居聚中。比丘行聚中聚。闲居猎师所为非行。比丘护贤行。养妻子非比丘。猎师及妻子比丘非其行。唯自养以法聚。彼于众生不改嗔者。猎师不改于杀生能仁常护众生者。比丘无有杀意。</p>
  <p class="l-js-5c">于前中间后　　从他受信施</p>
  <p class="l-js-5c">亦无怨恨心　　能仁亦护彼</p>
  <p>于前者不食。中间者半食。后者余食未尽。从他受信施。比丘得食。亦无怨恨心者。亦不骂亦不能伤其形。不作强颜。不是语我不得物。终不离此法。复作是说。于前者好微妙食。中者中食。后者下食。从他得信施者。从他受信施。不说恶语。所得恶食处亦不避。亦不执语所得恶食处。亦不频往彼乞求皆悉遍。复作是说。恶不能坏其意好不起爱著。</p>
  <p class="l-js-5c">有说第一者　　夜叉净非净</p>
  <p class="l-js-5c">何为此解脱　　无余名曰善</p>
  <p>有说第一者。此夜叉净说。犹如此有想无想天。何为此解脱者。如是无余智者方便说净。</p>
  <p class="l-js-5c">饥渴第一病　　行为第一苦</p>
  <p class="l-js-5c">如实知是者　　涅槃第一乐</p>
  <p>饥渴第一病者。断手授决中已说。彼断手不大苦。如饥渴者。行为第一苦者。彼行有若干种。若如实知此者。涅槃第一乐。能知如是行。不成就所作行口。彼便有乐。复作是说。饥渴第一病者。常为所缚乃至不可治。行为第一苦者。如实知之能知此诸行。诸行涅槃第一乐者。休息为乐。无所观为乐永乐。复作是说。饥渴为第一病者。是苦谛也。行为第一苦者。无明缘行也。受诸患是谓习谛也。如是实知者是道谛也。涅槃第一乐者是尽谛也。</p>
  <p class="l-js-5c">惭愧梵志衣　　梵志手为净</p>
  <p class="l-js-5c">水常流不住　　舌陈为澡盥</p>
  <p>惭愧梵志衣者。尊者大目揵连授决中已说。犹如衣裳用覆盖隐处。惭愧亦如是。盖覆隐处。梵志手净者。犹如已净祀火。我亦如是。而修净行去离行。水常流不住舌陈为澡盥者。犹如以澡盥荡涤不净器。我舌亦如是。除去秽行昼夜不休息。</p>
  <p class="l-js-5c">祀火有常想　　以依内心意</p>
  <p class="l-js-5c">昼夜勤祠祀　　律仪不失节</p>
  <p>祀火有常想者。止观彼然智火。以依内心意者。自依猗心彼能灭。昼夜修行律仪。不失节诸根。在内彼能思惟心被教训。是谓藏匿。复作是说。隐处者身口意。律仪训者诸戒具足。复作是说。惭愧梵志衣者。现善行起。梵志手净者。水常流不住。舌陈为澡盥。舌善行第二偈谓心善行。于三善行名婆罗门。</p>
  <p class="l-js-5c">度惭常呵彼　　我与况汝要</p>
  <p class="l-js-5c">亦不作非行　　当知此非我</p>
  <p>度惭者。可惭而不惭。彼当知不自亲。况当亲余者。常呵彼者非亲者。当知是怨仇而住我所。我与汝说要者。诸有杂秽。虽慎从众生。当知此奸秽。亦不作非行者。诸有亲厚事彼不起恼。所作方便当知慎怨家。</p>
  <p class="l-js-5c">于欲意不离　　念亦无厌足</p>
  <p class="l-js-5c">观彼能离者　　彼具智慧足</p>
  <p>于欲意不离者。菩萨授决中已说。乃至意念欲心亦无厌足。不能去离彼爱。能离者现欲想尽。于中次第观彼尽时。是说曰彼能离者。彼具慧乃足者。诸观欲不净彼著爱欲也。</p>
  <p class="l-js-5c">谛谛而善见　　尊者转叹天</p>
  <p>谛谛而善见者。谛是苦谛也。习谛增上谛是道谛也。尽谛复作是说。有三谛苦谛习谛道谛。增上是尽谛。复作是说。谛是等谛。增上第一义谛。</p>
  <p class="l-js-5c">解脱彼此脱　　解脱复见缚</p>
  <p class="l-js-5c">贤圣不见脱　　解脱于愚惑</p>
  <p>一子授决中已说。解脱彼此脱者。于妄语中解脱。为杀所染。解脱复见缚者。于一害得脱。复为他所染也。贤圣不得脱者。见谛而得解脱于愚惑。于缚系彼不得解脱。如是断灭见得解脱。有常见所缚。如是闻念中得解脱。如是身见中得解脱。为犹豫取缚。于贪欲得解脱。为色爱所缚。于色爱得解脱。为无色爱所缚。</p>
  <p class="l-js-5c">若于长短中　　粗细好恶行</p>
  <p class="l-js-5c">于世不与取　　故曰名梵志</p>
  <p>若于长短中者。答曰。长短不成就。于彼少有所观便有长也。少有所观便有短也。此如来教诫语也。又粗者亦不成就。问云何量亦不成就耶。答曰。于中不说量不可持亦无来者。若受不与取。彼则粗亦不成就。于彼亦不尽有量。有清净行亦有少成就。问诸有清净行成就。答曰。非以行不与取色。于中净不净行彼则成就。是广舌教诫之语。故曰梵志者。具足众行是谓梵志。或作是说。起诸不与取结诸结尽。是婆罗门。</p>
  <p class="l-js-5c">不善而有善　　当依三佛家</p>
  <p class="l-js-5c">不住益众生　　彼曰而依有</p>
  <p>不善而有善者。于不善中终便生余处。彼先灭本想。而更得余想。常依三佛家者。不依母胎。不住益众生者。于他家命终在母胎长大。彼曰而依有。意生有是善行。</p>
  <p class="l-js-5c">若数于世易　　无胜况当世</p>
  <p class="l-js-5c">永灭无烟曀　　于中乐不害</p>
  <p>满愿子于其中求数者。知而灭世者。诸入异于彼外。不异者是内。复作是说。异者是天。不异者是地狱。复作是说。异者色无色界相应。不异者欲界相应。此数是无常苦空无我。因果自相遍相。无胜况当世者。无明见所知。如说染著魔所缚息者。三火息灭休息。常永寂有灭息永烟曀灭现嗔恚所缠尽。复作是说。现内缘诸结尽无烟曀。如所说爱所行也。有觉息亦无烟曀。如所说有觉亦烟。无害者现三害尽。无望者现利望命望尽。复次现有爱尽。能有所越。</p>
  <p class="l-js-5c">解脱堕复堕　　贪著复来还</p>
  <p class="l-js-5c">已还欢乐处　　于善住善处</p>
  <p>解脱复堕者。解脱者于欲界脱。亦脱欲界结使。色无色界爱未尽。于彼堕堕便生。贪著复来还者。彼不能展转除尽欲界相应结来住彼。于彼方便染著。欲界诸结使不能拔离。复起欲界结使。来至欲界。已还欢乐处者。谓佛声闻彼已还安隐处。无生无病死之患。欢乐处者贤圣八品道。于善住善乐三昧乐于中游行。永还安乐处者。复作是说。解脱堕复堕者。于须陀洹得解脱堕地狱。彼堕天贪著复来还。欲界爱未尽。还来人间。还欢乐处者。无有恐惧入地狱之忧。乐者贤圣之道。于善住善者。越一切诸结还于涅槃。复作说。堕复堕者断灭见。解脱有常见。堕贪著复来还者。地狱饿鬼畜生。于有常断灭解脱而修行道。余者亦如是。</p>
  <p class="l-js-5c">见慢起信意　　见偈等前后</p>
  <p class="l-js-5c">饥依欲及谛　　解脱满愿子</p>
</body></html>