<!doctype html>
<html id="z3IBW8x1C1" data-ver="1226">
 <head>
  <meta charset="utf-8">
  <meta author="僧伽跋澄">
  <meta library="龙藏">
  <meta catalog="小乘论">
  <meta period="符秦">
 </head>
 <body>
  <h1 id="a1">尊婆须蜜菩萨所集论卷第八</h1>
  <h2 id="a2">更乐揵度首第七</h2>
  <p id="a3">又世尊言有二乐。<a id="a-4"></a>出家者所不应学。<a id="a-5"></a>若于欲中染着乐。<a id="a-6"></a>现世无事乐。<a id="a-7"></a>云何于欲中而染着欲乐。<a id="a-8"></a>云何现在无事乐。<a id="a-9"></a>或作是说。<a id="a-A"></a>忆过去欲所生乐者。<a id="a-B"></a>是谓于欲中染着欲者乐。<a id="a-C"></a>忆现在欲诸所生乐。<a id="a-D"></a>是谓现在无事乐。<a id="a-E"></a>或作是说。<a id="a-F"></a>结使欲相诸所生乐。<a id="a-G"></a>是谓欲中染着欲乐。<a id="a-H"></a>欲相诸所生乐。<a id="a-I"></a>是谓现在无事乐。<a id="a-J"></a>或作是说。<a id="a-K"></a>贪欲相诸所生乐。<a id="a-L"></a>是谓于欲中染着欲乐。<a id="a-M"></a>意喜想欲便睡眠乐得利养乐。<a id="a-N"></a>是谓现在欲乐。<a id="a-O"></a>复次习着向欲。<a id="a-P"></a>已得先足身意所生乐。<a id="a-Q"></a>是谓于欲中染着欲乐。<a id="a-R"></a>已得等意诸所生乐由身意兴。<a id="a-S"></a>是谓现在无事乐也。<a id="a-T"></a>又尊者舍利弗言。<a id="a-U"></a>诸贤。<a id="a-V"></a>此十二行法集聚。<a id="a-W"></a>得贤圣法。<a id="a-X"></a>说是语时其义云何。<a id="a-Y"></a>答曰。<a id="a-Z"></a>处处止住造处住。<a id="a-a"></a>住智慧处住应适处。<a id="a-b"></a>是谓己身威仪。<a id="a-c"></a>若偏授决则着一事。<a id="a-d"></a>分别义理则演分别。<a id="a-e"></a>问疑论者则演其疑。<a id="a-f"></a>安处论者则论其安。<a id="a-g"></a>是谓彼身威仪。<a id="a-h"></a>或有观见。<a id="a-i"></a>无奸诈无幻惑。<a id="a-j"></a>性质朴是谓己威仪。<a id="a-k"></a>分别根义是他威仪。<a id="a-l"></a>已得人身生中国。<a id="a-m"></a>得贤圣体。<a id="a-n"></a>眼耳根意根。<a id="a-o"></a>诸清净现其实事。<a id="a-p"></a>秽行诸使意不染着。<a id="a-q"></a>以智顺从无有过失。<a id="a-r"></a>得十力尊。<a id="a-s"></a>佛出世得三喜入本无。<a id="a-t"></a>如来乐深妙法。<a id="a-u"></a>如来弟子善成就者。<a id="a-v"></a>缘彼意无有谬乱。<a id="a-w"></a>得贤圣法广分布。<a id="a-x"></a>智慧所摄说微妙法无有狐疑。<a id="a-y"></a>奉持讽诵初不远离。<a id="a-z"></a>诸法注者。<a id="a-10"></a>展转流布。<a id="a-11"></a>于等法中以法食施于彼。<a id="a-12"></a>以因缘故。<a id="a-13"></a>以己威仪施彼人。<a id="a-14"></a>作诸梵行。<a id="a-15"></a>四无空处现有长益。<a id="a-16"></a>得贤圣人。<a id="a-17"></a>生彼善处。<a id="a-18"></a>现五无空处。<a id="a-19"></a>皆使远离。<a id="a-1A"></a>诸根具足现六无空处。<a id="a-1B"></a>皆使远离。<a id="a-1C"></a>所未曾行现七无空处。<a id="a-1D"></a>皆使远离。<a id="a-1E"></a>六住处现八无处。<a id="a-1F"></a>皆使远离。<a id="a-1G"></a>复次以人贤圣诸入因缘生者。<a id="a-1H"></a>现仁良义他威仪。<a id="a-1I"></a>佛兴出世说微妙法。<a id="a-1J"></a>以因缘故。<a id="a-1K"></a>故丈夫力已威仪者诸入欢喜。<a id="a-1L"></a>现回转说诸法已住。<a id="a-1M"></a>便求演说。<a id="a-1N"></a>诸根具足现曩昔所作功德。</p>
  <p id="a1O">又尊者大遍者延说。</p>
  <p id="a1P">信欢喜念者　　不遍佛境界</p>
  <p id="a1Q">最胜所至处　　意常连属喜</p>
  <p id="a1R">说是语。<a id="a-1S"></a>其义云何。<a id="a-1T"></a>答曰。<a id="a-1U"></a>智慧成就信坚固。<a id="a-1V"></a>喜乐佛法志性不乱。<a id="a-1W"></a>受持智法意常专精。<a id="a-1X"></a>如是诸法无有差违。<a id="a-1Y"></a>顺从法教于中入定。<a id="a-1Z"></a>故曰信欢喜念。<a id="a-1a"></a>瞿昙翼从初无空缺。<a id="a-1b"></a>所至到处意常连属还微妙义。<a id="a-1c"></a>莫作是观此非妙法。</p>
  <p id="a1d">又世尊言。<a id="a-1e"></a>信为第一财。<a id="a-1f"></a>说是语时其义云何。<a id="a-1g"></a>答曰。<a id="a-1h"></a>智者所用故曰信为第一财。<a id="a-1i"></a>钱财之业。<a id="a-1j"></a>贤圣财非贤圣财已得不失心。<a id="a-1k"></a>便作是念。<a id="a-1l"></a>彼非贤圣财。<a id="a-1m"></a>摩尼宝器自然成物。<a id="a-1n"></a>及余杂宝错厕其间。<a id="a-1o"></a>复有异宝。<a id="a-1p"></a>车磲码瑙为人所贪。<a id="a-1q"></a>常当拥护。<a id="a-1r"></a>亦无厌足不可藏匿。<a id="a-1s"></a>贤圣财者。<a id="a-1t"></a>各有七相。<a id="a-1u"></a>如信财乃至智慧财。<a id="a-1v"></a>于此间各自娱乐心踊跃喜。<a id="a-1w"></a>然不殷勤自住平等。<a id="a-1x"></a>贪着他财心不坚固。<a id="a-1y"></a>所欲便造不守智慧。<a id="a-1z"></a>除贪爱欲智慧充足。<a id="a-20"></a>以智胜彼。<a id="a-21"></a>复次非贤圣财者。<a id="a-22"></a>邪志业相应。<a id="a-23"></a>然贤圣财等志业相应。<a id="a-24"></a>故曰信财第一。<a id="a-25"></a>复次信名者。<a id="a-26"></a>信着外财。<a id="a-27"></a>意无有乱。<a id="a-28"></a>成就家法善知止足。<a id="a-29"></a>善有田业善意娱乐。<a id="a-2A"></a>犹如此间沙门法出要为乐。<a id="a-2B"></a>乐静处休息乐道场处乐。<a id="a-2C"></a>故曰择法善为乐。<a id="a-2D"></a>先服甘露言无有虚语。<a id="a-2E"></a>甚吉祥功德成就。<a id="a-2F"></a>故曰味味吉祥。<a id="a-2G"></a>缘此因缘知智慧为明。<a id="a-2H"></a>无有愚意不与颠倒相应。<a id="a-2I"></a>故曰最为明。</p>
  <p id="a2J">又世尊言。<a id="a-2K"></a>如阿难比丘。<a id="a-2L"></a>于六更乐无余已离。<a id="a-2M"></a>皆使灭尽。<a id="a-2N"></a>亦无有身诸所生苦乐而受其报。<a id="a-2O"></a>亦无心亦无形体亦无诸入。<a id="a-2P"></a>亦无作所生苦乐而受其报。<a id="a-2Q"></a>亦无空缺处。<a id="a-2R"></a>此是苦际。<a id="a-2S"></a>说是语时其义云何。<a id="a-2T"></a>答曰。<a id="a-2U"></a>此六更乐内六更乐永尽无余。<a id="a-2V"></a>舍诸欲着更不复习。<a id="a-2W"></a>欲尽爱使永除。<a id="a-2X"></a>灭尽见结不起。<a id="a-2Y"></a>复作是说。<a id="a-2Z"></a>无欲思惟恶露诸欲已尽修行止观。<a id="a-2a"></a>复作是说。<a id="a-2b"></a>无欲得无愿解脱门。<a id="a-2c"></a>尽成就空解脱门。<a id="a-2d"></a>彼无有身亦无有至智。<a id="a-2e"></a>亦无语亦无彼心。<a id="a-2f"></a>亦无智亦无彼体。<a id="a-2g"></a>及外诸入未尽者则无。<a id="a-2h"></a>有诸入亦无内入。<a id="a-2i"></a>及余未尽者亦复无也。<a id="a-2j"></a>亦无所依亦不永尽。<a id="a-2k"></a>复作是说。<a id="a-2l"></a>彼无有身除去结使。<a id="a-2m"></a>如是一切彼无有身身之相貌。<a id="a-2n"></a>如是一切彼无有身。<a id="a-2o"></a>亦无身行口行。<a id="a-2p"></a>亦无心意行。<a id="a-2q"></a>亦无彼体。<a id="a-2r"></a>境界行报亦不回转。<a id="a-2s"></a>彼诸入亦无邪见。<a id="a-2t"></a>内诸入便具足。<a id="a-2u"></a>依彼诤讼。<a id="a-2v"></a>无有苦乐之报。<a id="a-2w"></a>尊昙摩多罗作是说。<a id="a-2x"></a>六更乐相应之时。<a id="a-2y"></a>则六细滑入也。<a id="a-2z"></a>于彼细滑则有累。<a id="a-30"></a>彼无有余全具无欲。<a id="a-31"></a>爱着未尽。<a id="a-32"></a>于彼性相应便观苦根本。<a id="a-33"></a>如是无余亦无有欲。<a id="a-34"></a>如是相应去离爱着。<a id="a-35"></a>便住无欲。<a id="a-36"></a>如彼苦相应性。<a id="a-37"></a>住无我想示现智慧。<a id="a-38"></a>如是无余尽修行灭尽。<a id="a-39"></a>如是修行已。<a id="a-3A"></a>去离愚痴住黠慧中。<a id="a-3B"></a>无明无欲便起有明想。<a id="a-3C"></a>故曰住无余灭尽。<a id="a-3D"></a>彼无有身亦不得四大身。<a id="a-3E"></a>如处所缚己心无有苦乐。<a id="a-3F"></a>无有恶流转生死。<a id="a-3G"></a>四神止处。<a id="a-3H"></a>入生入诤讼者。<a id="a-3I"></a>或着己或不着己。<a id="a-3J"></a>如其处所。<a id="a-3K"></a>四神止处意回转开避处此尽炽然。<a id="a-3L"></a>又世尊言。<a id="a-3M"></a>眼悕望意欲见色。<a id="a-3N"></a>诸不善色眼不乐。<a id="a-3O"></a>云何眼悕望意欲见色不善色眼不乐。<a id="a-3P"></a>或作是说。<a id="a-3Q"></a>悕望由眼门。<a id="a-3R"></a>爱嗔恚现其所由。<a id="a-3S"></a>复次云何眼悕望非境界所摄。<a id="a-3T"></a>复次心相应便有所照生便有益。<a id="a-3U"></a>如尊者舍利弗说。<a id="a-3V"></a>诸所有色见是我所等自观知已。<a id="a-3W"></a>远离分别肢节。<a id="a-3X"></a>云何知色止住不移动。<a id="a-3Y"></a>已舍离观肢节想。<a id="a-3Z"></a>答曰。<a id="a-3a"></a>如是便有更乐集聚。<a id="a-3b"></a>彼则还境界。<a id="a-3c"></a>或有是或非彼。<a id="a-3d"></a>如长抓梵志作是语。<a id="a-3e"></a>瞿昙一切我不忍。<a id="a-3f"></a>如是经句。<a id="a-3g"></a>说是语时其义云何。<a id="a-3h"></a>或作是说。<a id="a-3i"></a>见尊者舍利弗出家便起是念。<a id="a-3j"></a>我一切不忍。<a id="a-3k"></a>彼二人者。<a id="a-3l"></a>皆出家一切如我所愿。<a id="a-3m"></a>故语世尊。<a id="a-3n"></a>如是见不忍耶。<a id="a-3o"></a>复作是说。<a id="a-3p"></a>一切观皆有疑。</p>
  <p id="a3q">尔时世尊便作语。<a id="a-3r"></a>汝疑复有疑耶。<a id="a-3s"></a>复作是语。<a id="a-3t"></a>现一切非观一切非。</p>
  <p id="a3u">尔时世尊复作是语。<a id="a-3v"></a>此复是汝非见。</p>
  <p id="a3w">又世尊言。<a id="a-3x"></a>闲居乐静意常娱乐。<a id="a-3y"></a>亲近思惟观净乐。<a id="a-3z"></a>思惟与思惟相应。<a id="a-40"></a>闲居乐静思惟乐静。<a id="a-41"></a>此有何差别。<a id="a-42"></a>或作是说。<a id="a-43"></a>闲居乐静以休息意。<a id="a-44"></a>思惟乐静已得止观。<a id="a-45"></a>或作是说。<a id="a-46"></a>闲居乐静者。<a id="a-47"></a>现涅槃休息。<a id="a-48"></a>思惟乐静者。<a id="a-49"></a>现道出要。<a id="a-4A"></a>或作是说。<a id="a-4B"></a>闲居乐静者。<a id="a-4C"></a>现初第二意断。<a id="a-4D"></a>思惟乐静者。<a id="a-4E"></a>第三第四意断。<a id="a-4F"></a>复次有二想。<a id="a-4G"></a>诸结使断。<a id="a-4H"></a>拔诸染着。<a id="a-4I"></a>娱乐彼初不远离。<a id="a-4J"></a>是谓闲居乐静。<a id="a-4K"></a>当观有三思惟。<a id="a-4L"></a>善法住处所。<a id="a-4M"></a>谓相应住。<a id="a-4N"></a>有所益止观相应。<a id="a-4O"></a>故曰娱乐。<a id="a-4P"></a>是为思惟乐静。</p>
  <p id="a4Q">又世尊言。<a id="a-4R"></a>于是比丘当身身相观。<a id="a-4S"></a>莫起身想。<a id="a-4T"></a>亦莫作观想。<a id="a-4U"></a>说是语时其义云何。<a id="a-4V"></a>或作是说。<a id="a-4W"></a>观身不净莫味着。<a id="a-4X"></a>身亦莫起净想。<a id="a-4Y"></a>或作是说。<a id="a-4Z"></a>身无常空无我。<a id="a-4a"></a>当作是观。<a id="a-4b"></a>莫起身常想乐想是我想。<a id="a-4c"></a>当作是观。<a id="a-4d"></a>复作是说。<a id="a-4e"></a>思惟身身观。<a id="a-4f"></a>莫计身出由。<a id="a-4g"></a>复次净除行地观辩大事。<a id="a-4h"></a>挍计恶露方便思惟。<a id="a-4i"></a>悉了知已尽不生。<a id="a-4j"></a>智慧眼所照分别悉了。</p>
  <p id="a4k">又世尊言。<a id="a-4l"></a>有四法句。<a id="a-4m"></a>不可俎法句。<a id="a-4n"></a>不乱法句。<a id="a-4o"></a>等念法句。<a id="a-4p"></a>等定法句。<a id="a-4q"></a>句义为何等。<a id="a-4r"></a>或作是说。<a id="a-4s"></a>诸法句断故曰法句。<a id="a-4t"></a>不可坏善根无嗔恚善根。<a id="a-4u"></a>等念等定无痴善根。<a id="a-4v"></a>或作是说。<a id="a-4w"></a>修行诸法故曰法句。<a id="a-4x"></a>不起贪欲贪欲尽无。<a id="a-4y"></a>无嗔恚恚尽。<a id="a-4z"></a>等念睡眠等念。<a id="a-50"></a>等定调戏疑尽。<a id="a-51"></a>复次沙门法句不可俎坏。<a id="a-52"></a>无嗔恚戒。<a id="a-53"></a>等念求定威仪。<a id="a-54"></a>等定求智慧威仪。<a id="a-55"></a>如昙摩提比丘尼说乐痛是苦痛分。<a id="a-56"></a>分者其义云何。<a id="a-57"></a>答曰。<a id="a-58"></a>有对则有分。<a id="a-59"></a>于彼乐痛便有苦痛自然之对。<a id="a-5A"></a>苦痛有乐痛分自然之分。<a id="a-5B"></a>苦乐痛有不苦不乐痛之分。<a id="a-5C"></a>除去不苦不乐痛。<a id="a-5D"></a>有无明分。<a id="a-5E"></a>明相应无明是明分。<a id="a-5F"></a>展转相尽。<a id="a-5G"></a>因明是行分。<a id="a-5H"></a>行垢是无明分断灭。<a id="a-5I"></a>作如是行是涅槃分。<a id="a-5J"></a>无余涅槃界。<a id="a-5K"></a>灭一切诸行已。<a id="a-5L"></a>作是涅槃无分。</p>
  <p id="a5M">尔时世尊叹誉谓甚戒梵行。<a id="a-5N"></a>又世尊言。<a id="a-5O"></a>尊者魔楼子说。<a id="a-5P"></a>是命是身见谛是我所修梵行。<a id="a-5Q"></a>云何身异命异耶。<a id="a-5R"></a>于是比丘见谛是我所不修梵行。<a id="a-5S"></a>说是语时其义云何。<a id="a-5T"></a>答曰。<a id="a-5U"></a>虽记别一见。<a id="a-5V"></a>不记别余见。<a id="a-5W"></a>尊昙摩多罗作是说。<a id="a-5X"></a>如是是命是身。<a id="a-5Y"></a>于是比丘见谛不修梵行。<a id="a-5Z"></a>知见之所趣彼所依处。<a id="a-5a"></a>见便往照不依处所。<a id="a-5b"></a>二俱有累。<a id="a-5c"></a>最胜如是说。</p>
  <p id="a5d">有十二聚事　　有身有我见</p>
  <p id="a5e">一切忍思惟　　法句比丘命</p>
  <p id="a5f">又世尊言。<a id="a-5g"></a>云何汝摩罗大子。<a id="a-5h"></a>有异梵志年少端政。<a id="a-5i"></a>当作如是行。<a id="a-5j"></a>说是语时其义云何。<a id="a-5k"></a>或作是说。<a id="a-5l"></a>尊者摩罗大子志乐十想而作是说。<a id="a-5m"></a>亦世尊欲拔诸结使。<a id="a-5n"></a>复作是说。<a id="a-5o"></a>如是彼人欲使贪欲结使灭尽。<a id="a-5p"></a>尊作是说。<a id="a-5q"></a>如契经句语然。<a id="a-5r"></a>与异学梵志论结使集聚由思想得。<a id="a-5s"></a>汝端政摩罗大子。<a id="a-5t"></a>甚幼少而卧抱辱。<a id="a-5u"></a>未有色欲。<a id="a-5v"></a>况当有贪欲系着心意。<a id="a-5w"></a>结使者贪欲爱使。<a id="a-5x"></a>云何世尊观犯诸过罪。<a id="a-5y"></a>如贪欲使知有力劣受教戒所摄持。<a id="a-5z"></a>若彼有力语无有违。<a id="a-60"></a>若贪下中者不化。<a id="a-61"></a>则无有五上分结。<a id="a-62"></a>如是当察此事此无有异。<a id="a-63"></a>是故世尊知。</p>
  <p id="a64">又世尊言。<a id="a-65"></a>于是跋陀婆梨比丘有具足行。<a id="a-66"></a>彼戒不具足。<a id="a-67"></a>闲居静处岩峻坐禅。<a id="a-68"></a>以此闲居静处岩峻坐禅。<a id="a-69"></a>世尊作是诲。<a id="a-6A"></a>天亦复诲。<a id="a-6B"></a>智者梵行亦复训诲。<a id="a-6C"></a>亦自训诲。<a id="a-6D"></a>训诲之义为何等。<a id="a-6E"></a>或作是说。<a id="a-6F"></a>被责之人是最胜教戒语。<a id="a-6G"></a>亦训诲天。<a id="a-6H"></a>亦训诲智者梵行。<a id="a-6I"></a>亦自训诲。<a id="a-6J"></a>或作是说。<a id="a-6K"></a>当言责数。<a id="a-6L"></a>世尊亦责数此非我弟子诸天亦责数此沙门非释子。<a id="a-6M"></a>智者梵行亦责数此非平等之法。<a id="a-6N"></a>复自责诲。<a id="a-6O"></a>我非沙门。<a id="a-6P"></a>复次如是叹誉世尊平等教戒故。<a id="a-6Q"></a>如是世尊义责数。<a id="a-6R"></a>如世尊说。<a id="a-6S"></a>成就五法闲居静处岩峻坐禅。<a id="a-6T"></a>以朽弊衣而知止足。<a id="a-6U"></a>以饭食病瘦医药之具。<a id="a-6V"></a>知足作欲爱想。<a id="a-6W"></a>尔时世尊以义责诲天亦训诲。<a id="a-6X"></a>如所说世间增上智及梵行者亦复训诲。<a id="a-6Y"></a>如所说世间增上法增上我增上。</p>
  <p id="a6Z">又世尊言。<a id="a-6a"></a>是谓苦。<a id="a-6b"></a>是谓苦习。<a id="a-6c"></a>是谓一观。<a id="a-6d"></a>是谓苦尽。<a id="a-6e"></a>是谓苦尽出要。<a id="a-6f"></a>是谓第二观。<a id="a-6g"></a>说是语时其义云何。<a id="a-6h"></a>或作是说。<a id="a-6i"></a>是谓苦。<a id="a-6j"></a>是谓苦习观因缘果实。<a id="a-6k"></a>是谓苦尽。<a id="a-6l"></a>是谓苦尽出要观因缘果实。<a id="a-6m"></a>或作是说。<a id="a-6n"></a>一观结使第二观净。<a id="a-6o"></a>复作是说。<a id="a-6p"></a>一观本所造。<a id="a-6q"></a>第二观己过。<a id="a-6r"></a>复作是说一观。<a id="a-6s"></a>苦第二观无苦。<a id="a-6t"></a>复次一观有漏。<a id="a-6u"></a>第二观无漏。<a id="a-6v"></a>如摩竭檀提梵志作是说。<a id="a-6w"></a>我见色好。<a id="a-6x"></a>汝簸罗堕逝。<a id="a-6y"></a>我见瞿昙沙门坐辱色坏者其义云何。<a id="a-6z"></a>或作是说。<a id="a-70"></a>诸根谓坏。<a id="a-71"></a>彼以无生法眼者。<a id="a-72"></a>尊作是说。<a id="a-73"></a>诸根眼亦是异。<a id="a-74"></a>异学书籍。<a id="a-75"></a>彼以此回转于泥游行不见染污。</p>
  <p id="a76">又世尊言。<a id="a-77"></a>观其力势亦观训诲。<a id="a-78"></a>无力势无训诲。<a id="a-79"></a>当为说法。<a id="a-7A"></a>云何有力势有训诲。<a id="a-7B"></a>非为说法。<a id="a-7C"></a>或作是说。<a id="a-7D"></a>以人根故。<a id="a-7E"></a>善行之名。<a id="a-7F"></a>说不善行之时。<a id="a-7G"></a>亦叹誉训诲。<a id="a-7H"></a>若于彼人叹誉善行。<a id="a-7I"></a>去不善行说平等法。<a id="a-7J"></a>问又世尊为人说。<a id="a-7K"></a>叹誉善行去不善行。<a id="a-7L"></a>欲使世尊叹誉教戒耶。<a id="a-7M"></a>答曰。<a id="a-7N"></a>世尊亦知此戒律。<a id="a-7O"></a>世尊不作是言。<a id="a-7P"></a>彼有教戒。<a id="a-7Q"></a>或作是说。<a id="a-7R"></a>无有功德力势教戒功德。<a id="a-7S"></a>有教戒各叹誉其名。<a id="a-7T"></a>若不叹誉其名。<a id="a-7U"></a>实无有疑随时说法。<a id="a-7V"></a>复次亦无巧便。<a id="a-7W"></a>虽指授亦不教戒。<a id="a-7X"></a>若有方便。<a id="a-7Y"></a>于彼躇步而教诲之。<a id="a-7Z"></a>不观方便而观不方便。<a id="a-7a"></a>欲使彼当言说法分别。<a id="a-7b"></a>随时作观至使得望。</p>
  <p id="a7c">又世尊言。<a id="a-7d"></a>以女人八事系缚男子。<a id="a-7e"></a>歌舞谈笑颜色细滑姿态。<a id="a-7f"></a>恩爱义者为何等。<a id="a-7g"></a>或作是说。<a id="a-7h"></a>身体疮痍是恩爱义。<a id="a-7i"></a>复作是语。<a id="a-7j"></a>身体疮痍身体平政是恩爱。<a id="a-7k"></a>或作是说。<a id="a-7l"></a>诸根疮根相根义是恩爱义。<a id="a-7m"></a>尊作是说。<a id="a-7n"></a>爱女人相是恩爱义。<a id="a-7o"></a>又世尊言。<a id="a-7p"></a>汝复波伽(梵志也)。<a id="a-7q"></a>如来有四说法。<a id="a-7r"></a>彼有无量功德无量法句。<a id="a-7s"></a>无量法句味广说。<a id="a-7t"></a>说是语时其义云何。<a id="a-7u"></a>或作是说。<a id="a-7v"></a>此是不善。<a id="a-7w"></a>是谓第二意断。<a id="a-7x"></a>彼复灭不善。<a id="a-7y"></a>是谓初意断是谓善。<a id="a-7z"></a>此谓第三意断。<a id="a-80"></a>彼复思惟此谓四意断。<a id="a-81"></a>彼有无量功德。<a id="a-82"></a>文字无量谓之法句。<a id="a-83"></a>文字次第是谓法句味。<a id="a-84"></a>或作是说。<a id="a-85"></a>是谓不善。<a id="a-86"></a>苦谛所断。<a id="a-87"></a>是谓习谛。<a id="a-88"></a>善思惟尽谛。<a id="a-89"></a>是谓道谛。<a id="a-8A"></a>彼有无有量功德。<a id="a-8B"></a>是谓法句。<a id="a-8C"></a>名身味为味身。<a id="a-8D"></a>复次如来说法有尽。<a id="a-8E"></a>应一切说法。<a id="a-8F"></a>由二迹平等身习出要迹。<a id="a-8G"></a>得平等身尽出要迹。<a id="a-8H"></a>彼无颠倒。<a id="a-8I"></a>无有忍无有善。<a id="a-8J"></a>有是颠倒有退转。<a id="a-8K"></a>忍善之中有无量功德。<a id="a-8L"></a>所以作是说。<a id="a-8M"></a>谓法句语法句味灭身字。<a id="a-8N"></a>如优婆梨长者说。<a id="a-8O"></a>如来世尊于彼愚痴异学不善之中。<a id="a-8P"></a>说是语时其义云何。<a id="a-8Q"></a>或作是说。<a id="a-8R"></a>不可使无信人火能烧也。<a id="a-8S"></a>复次彼无信者。<a id="a-8T"></a>现无有义。<a id="a-8U"></a>或作是说。<a id="a-8V"></a>现彼无信者尽。<a id="a-8W"></a>复次或于彼时尼揵荼(优波离字)无信于此法中现其有信。<a id="a-8X"></a>如尊者阿难说。<a id="a-8Y"></a>尊者舍利弗已般涅槃。<a id="a-8Z"></a>我今世尊精神闭塞。<a id="a-8a"></a>不知四方。<a id="a-8b"></a>亦不思惟法。<a id="a-8c"></a>说是语时其义云何。<a id="a-8d"></a>答曰。<a id="a-8e"></a>身无所觉现身行恶。<a id="a-8f"></a>不识四方者。<a id="a-8g"></a>现心无行。<a id="a-8h"></a>不思惟法者。<a id="a-8i"></a>现不讽诵。<a id="a-8j"></a>复作是语。<a id="a-8k"></a>身无所觉者。<a id="a-8l"></a>现身说重。<a id="a-8m"></a>不识四方者。<a id="a-8n"></a>现心有愚。<a id="a-8o"></a>不思惟法者。<a id="a-8p"></a>现不说法。<a id="a-8q"></a>复作是语。<a id="a-8r"></a>身无所觉者。<a id="a-8s"></a>现身无行。<a id="a-8t"></a>不识四方者。<a id="a-8u"></a>现心有乱。<a id="a-8v"></a>不思惟法者。<a id="a-8w"></a>亦不闻往古。<a id="a-8x"></a>又世尊言。</p>
  <p id="a8y">识法如幻　　最胜故说</p>
  <p id="a8z">说是语时其义云何。<a id="a-90"></a>答曰。<a id="a-91"></a>色是我所。<a id="a-92"></a>彼若聚沫因缘合会。<a id="a-93"></a>无数物成就渐渐集聚。<a id="a-94"></a>所持不牢性劣弱不得久住。<a id="a-95"></a>饶诸怨家亲近怨家。<a id="a-96"></a>作如是色爱着。<a id="a-97"></a>色欲因缘合会。<a id="a-98"></a>更乐色味香根。<a id="a-99"></a>如是无数物色之根本。<a id="a-9A"></a>处母胞胎。<a id="a-9B"></a>处胎长大。<a id="a-9C"></a>年寿时过。<a id="a-9D"></a>当于尔时渐渐前进。<a id="a-9E"></a>集聚一处。<a id="a-9F"></a>有男女伤。<a id="a-9G"></a>知有众生处所众生不牢固形。<a id="a-9H"></a>牢固相应因缘性弱。<a id="a-9I"></a>造作诸行。<a id="a-9J"></a>化若干种怨家集聚。<a id="a-9K"></a>必当坏败。<a id="a-9L"></a>有力怨家常被系缚。<a id="a-9M"></a>必当坏败。<a id="a-9N"></a>自性住亲近怨家。<a id="a-9O"></a>故曰色如聚沫。<a id="a-9P"></a>痛如水泡者。<a id="a-9Q"></a>彼如水中泡润雨与风合成。<a id="a-9R"></a>如是吾我痛者。<a id="a-9S"></a>诸根境界与识等生。<a id="a-9T"></a>故曰痛如水泡。<a id="a-9U"></a>想如野马者。<a id="a-9V"></a>彼如野马。<a id="a-9W"></a>盛夏炎暑无有云蔽。<a id="a-9X"></a>亦无风尘。<a id="a-9Y"></a>无有浆水便起水想。<a id="a-9Z"></a>如是作吾我想者。<a id="a-9a"></a>皆是幻惑众生悉是颠倒。<a id="a-9b"></a>故曰想如野马。<a id="a-9c"></a>行如芭蕉者。<a id="a-9d"></a>彼如芭蕉树极峻高大。<a id="a-9e"></a>皮皮相缠中无有实。<a id="a-9f"></a>如是吾我者不得久住。<a id="a-9g"></a>作若干种行。<a id="a-9h"></a>然无有实皆不牢固。<a id="a-9i"></a>故曰行如芭蕉。<a id="a-9j"></a>识法如幻者。<a id="a-9k"></a>彼如幻师。<a id="a-9l"></a>无众生谓有众生想。<a id="a-9m"></a>吾我识如是。<a id="a-9n"></a>故曰识如幻法。<a id="a-9o"></a>最胜为释种。<a id="a-9p"></a>故曰最胜说。</p>
  <p id="a9q">又世尊言。<a id="a-9r"></a>学者生三刺。<a id="a-9s"></a>三刺义者其义云何。<a id="a-9t"></a>答曰。<a id="a-9u"></a>此三集聚知有不净。<a id="a-9v"></a>谓淫怒痴。<a id="a-9w"></a>又世尊言。<a id="a-9x"></a>王波斯匿。<a id="a-9y"></a>云何大王。<a id="a-9z"></a>于草竹丛或大[葶-丁+呆]积。<a id="a-A0"></a>而以火炷烧彼诸草木。<a id="a-A1"></a>颇有种种异形不乎。<a id="a-A2"></a>答曰。<a id="a-A3"></a>义各各异。<a id="a-A4"></a>声音不同。</p>
  <p id="aA5">端政住闲居　　愚痴无教戒</p>
  <p id="aA6">优波离所说　　色幻及三刺</p>
  <p id="aA7">又世尊言。<a id="a-A8"></a>有四舍法。<a id="a-A9"></a>云何为舍法。<a id="a-AA"></a>如所说非句味义。<a id="a-AB"></a>复次契经有成言。<a id="a-AC"></a>如所说即是其六果。<a id="a-AD"></a>说此契经是弃舍法。<a id="a-AE"></a>如所说即是其义。</p>
  <p id="aAF">又世尊言。<a id="a-AG"></a>若比丘供养病者。<a id="a-AH"></a>则供养我身无异。<a id="a-AI"></a>云何供养病者供养世尊无异。<a id="a-AJ"></a>或作是说。<a id="a-AK"></a>供养病者脱于困厄。<a id="a-AL"></a>复作是语。<a id="a-AM"></a>佛世尊常法。<a id="a-AN"></a>供养病者长益诸法。<a id="a-AO"></a>复作是语。<a id="a-AP"></a>彼不供养供养佛世尊。<a id="a-AQ"></a>复次世尊愍诸病者。<a id="a-AR"></a>犹如有人。<a id="a-AS"></a>语看病者曰。<a id="a-AT"></a>汝供养此人。<a id="a-AU"></a>则供养我无异。</p>
  <p id="aAV">复次如来常自悲众生。<a id="a-AW"></a>供养世尊拥护众生。<a id="a-AX"></a>世尊言。<a id="a-AY"></a>比丘。<a id="a-AZ"></a>我当说法。<a id="a-Aa"></a>义理深邃。<a id="a-Ab"></a>是诸法味。<a id="a-Ac"></a>云何为义。<a id="a-Ad"></a>云何为味。<a id="a-Ae"></a>或作是说。<a id="a-Af"></a>名为味相。<a id="a-Ag"></a>分别名者是为义。<a id="a-Ah"></a>复作是语。<a id="a-Ai"></a>敷演为义。<a id="a-Aj"></a>意娱乐为味。<a id="a-Ak"></a>复作是语。<a id="a-Al"></a>一切名为味。<a id="a-Am"></a>微妙为义。<a id="a-An"></a>复次义依彼契经章句分断。<a id="a-Ao"></a>渐相应为味。<a id="a-Ap"></a>如所说。<a id="a-Aq"></a>婆罗门言人依何所。<a id="a-Ar"></a>说是语时其义云何。<a id="a-As"></a>答曰。<a id="a-At"></a>若有相应选择长益。<a id="a-Au"></a>即是彼所依。<a id="a-Av"></a>便有人名生等方便。<a id="a-Aw"></a>亦依谷米有人名生。<a id="a-Ax"></a>谷米依地。<a id="a-Ay"></a>地为水所漂。<a id="a-Az"></a>风持水。<a id="a-B0"></a>当于是时风寒虚空。<a id="a-B1"></a>风为空所摄。<a id="a-B2"></a>空为明所摄。<a id="a-B3"></a>然后知有虚空。<a id="a-B4"></a>照明为日月所摄。<a id="a-B5"></a>于中三界回转时。<a id="a-B6"></a>乃至梵天各各相谓言。<a id="a-B7"></a>梵天梵迦高天大梵忍成就忍灭诸结。<a id="a-B8"></a>复作是语。<a id="a-B9"></a>依涅槃依涅槃住。<a id="a-BA"></a>云何得知。<a id="a-BB"></a>世尊戒成就三昧成就智慧成就。<a id="a-BC"></a>或作是说由阿含得知。<a id="a-BD"></a>世尊亦说。<a id="a-BE"></a>迦葉我亦不见天人及魔梵天沙门婆罗门众。<a id="a-BF"></a>有异沙门婆罗门自言。<a id="a-BG"></a>我戒成就定成就胜我者。<a id="a-BH"></a>智慧成就胜我者。<a id="a-BI"></a>解脱成就胜我者。<a id="a-BJ"></a>解脱见慧成就胜我者。<a id="a-BK"></a>或作是说。<a id="a-BL"></a>如来藏身。<a id="a-BM"></a>复次记授决。<a id="a-BN"></a>于法身中智慧成就者则知三昧成就。<a id="a-BO"></a>三昧成就者则知戒成就。<a id="a-BP"></a>戒成就则知有涅槃。<a id="a-BQ"></a>教意不能。<a id="a-BR"></a>犹如三昧住。<a id="a-BS"></a>意亦不乱亦不犯戒。<a id="a-BT"></a>是故世尊戒成就胜。<a id="a-BU"></a>三昧成就胜。<a id="a-BV"></a>智慧成就胜。<a id="a-BW"></a>以何等故。<a id="a-BX"></a>无常谓心不相应行。<a id="a-BY"></a>然无苦空无我。<a id="a-BZ"></a>或作是说。<a id="a-Ba"></a>无常非心意法。<a id="a-Bb"></a>苦空无我者。<a id="a-Bc"></a>是心意法也。<a id="a-Bd"></a>问此皆心所念法。<a id="a-Be"></a>亦是心不相应法。<a id="a-Bf"></a>若作空观思惟空者。<a id="a-Bg"></a>彼则是空。<a id="a-Bh"></a>若思惟无常非无常观。<a id="a-Bi"></a>彼是无常。<a id="a-Bj"></a>若不作无常观。<a id="a-Bk"></a>无常异空异。<a id="a-Bl"></a>复次集聚智有苦患。<a id="a-Bm"></a>忍知为空。<a id="a-Bn"></a>无我是无常。<a id="a-Bo"></a>复次无常者无相之物。</p>
  <p id="aBp">又世尊言。<a id="a-Bq"></a>此不可造作。<a id="a-Br"></a>处所在居家。<a id="a-Bs"></a>螺文梵行尽形寿修清净行。<a id="a-Bt"></a>螺文义者其事云何。<a id="a-Bu"></a>或作是说。<a id="a-Bv"></a>昔有仙人名螺文。<a id="a-Bw"></a>精进纯备而处居家不有梵行。<a id="a-Bx"></a>或作是说。<a id="a-By"></a>如彼螺文有清净行。<a id="a-Bz"></a>然居家不清净不清净善。<a id="a-C0"></a>复次螺文造书文。<a id="a-C1"></a>风雨不能俎坏。<a id="a-C2"></a>处俗修梵行此非为清净。<a id="a-C3"></a>如阿那含在家眷属围绕。<a id="a-C4"></a>此非为善清净行耶。<a id="a-C5"></a>云何以神足能隐形不现。<a id="a-C6"></a>或作是说。<a id="a-C7"></a>自化形极细。<a id="a-C8"></a>或作是说。<a id="a-C9"></a>化无色四大。<a id="a-CA"></a>或作是说。<a id="a-CB"></a>思惟轻举使形升虚空。<a id="a-CC"></a>肉眼见广大。<a id="a-CD"></a>复次神足境界不可思议。<a id="a-CE"></a>云何神足化形极细。<a id="a-CF"></a>或作是说。<a id="a-CG"></a>化无色四大。<a id="a-CH"></a>复作是语。<a id="a-CI"></a>以大入小重垂于轻。<a id="a-CJ"></a>如所从生。<a id="a-CK"></a>大火炎中取萤火光。<a id="a-CL"></a>复次神足境界不可思议。<a id="a-CM"></a>如所说仙人有五复曰六。<a id="a-CN"></a>其义云何。<a id="a-CO"></a>或作是说。<a id="a-CP"></a>仙人五世尊为上。<a id="a-CQ"></a>此之谓也。<a id="a-CR"></a>复次五比丘中世尊为六。<a id="a-CS"></a>此之谓也。<a id="a-CT"></a>如尊者朋耆说。<a id="a-CU"></a>汝选择念见闻念知。<a id="a-CV"></a>见闻者其义云何。<a id="a-CW"></a>或作是说。<a id="a-CX"></a>谓结使也。<a id="a-CY"></a>不尽谓之流结。<a id="a-CZ"></a>尽谓之漏尽也。<a id="a-Ca"></a>复次诸所闻者方便所摄。<a id="a-Cb"></a>一切彼闻菩萨时。<a id="a-Cc"></a>谓见闻念知。<a id="a-Cd"></a>如尊者宾头卢说。<a id="a-Ce"></a>如大王所说。<a id="a-Cf"></a>揭陀婆梨梵志千千不觉不可计数。<a id="a-Cg"></a>如彼愚人。<a id="a-Ch"></a>无明不善非良福田。<a id="a-Ci"></a>彼非良福田其义云何。<a id="a-Cj"></a>或作是说。<a id="a-Ck"></a>如耕田人不别良田。<a id="a-Cl"></a>彼谓非良田人。<a id="a-Cm"></a>彼亦不知有此良田。<a id="a-Cn"></a>亦不染着。<a id="a-Co"></a>是谓非良田。<a id="a-Cp"></a>彼亦不知有此无是。<a id="a-Cq"></a>亦不染着。<a id="a-Cr"></a>是谓非良田。<a id="a-Cs"></a>复次谷子所生处别其好丑。<a id="a-Ct"></a>则知有良田。<a id="a-Cu"></a>是故彼不知。<a id="a-Cv"></a>是谓非良田。<a id="a-Cw"></a>诸所诤讼尽欲界相应耶。<a id="a-Cx"></a>设欲界相应尽是诤讼耶。<a id="a-Cy"></a>或作是说。<a id="a-Cz"></a>诸有诤讼者。<a id="a-D0"></a>彼一切欲界相应也。<a id="a-D1"></a>或欲界相应彼非诤讼。<a id="a-D2"></a>行垢相应解无著法。<a id="a-D3"></a>复作是语。<a id="a-D4"></a>或有诤讼彼非欲界相应也。<a id="a-D5"></a>答曰。<a id="a-D6"></a>色无色界相应染污法。<a id="a-D7"></a>或欲界相应彼非诤讼耶。<a id="a-D8"></a>欲界相应不染污法。<a id="a-D9"></a>及诤讼欲界相应染污法。<a id="a-DA"></a>或非欲界相应。<a id="a-DB"></a>亦非诤讼。<a id="a-DC"></a>色无色界相应不染污法。<a id="a-DD"></a>及无漏法也。<a id="a-DE"></a>诸不诤讼。<a id="a-DF"></a>彼一切色无色界相应耶。<a id="a-DG"></a>设色无色界相应。<a id="a-DH"></a>彼一切是不诤讼耶。<a id="a-DI"></a>或作是说。<a id="a-DJ"></a>诸色无色界相应。<a id="a-DK"></a>彼一切是不诤讼。<a id="a-DL"></a>颇不诤讼彼非色无色界相应耶。<a id="a-DM"></a>欲界相应不染污法及无漏法。<a id="a-DN"></a>复次或不诤讼。<a id="a-DO"></a>彼非色无色界相应。<a id="a-DP"></a>欲界相应不染污法及无漏法。<a id="a-DQ"></a>或不相应不诤讼。<a id="a-DR"></a>色无色界相应不染污法。<a id="a-DS"></a>或不诤讼亦不色无色界欲界相应染污法。<a id="a-DT"></a>色无色界相应染污法观现在事。<a id="a-DU"></a>其义云何。<a id="a-DV"></a>或作是说。<a id="a-DW"></a>现在所作目悉览见。<a id="a-DX"></a>是谓现在事。<a id="a-DY"></a>复作是语。<a id="a-DZ"></a>得诸色根是谓现在事。<a id="a-Da"></a>复作是说。<a id="a-Db"></a>有二种现在。<a id="a-Dc"></a>根现在。<a id="a-Dd"></a>意现在。<a id="a-De"></a>于彼根现在中。<a id="a-Df"></a>若得色根。<a id="a-Dg"></a>意现在者若悉意不观。<a id="a-Dh"></a>复作是语。<a id="a-Di"></a>如彼眼识相。<a id="a-Dj"></a>当言有三种更苦乐。<a id="a-Dk"></a>有其痛痒意便有想。<a id="a-Dl"></a>色声香味细滑法中。<a id="a-Dm"></a>思惟自相便有识生。<a id="a-Dn"></a>是谓现在。<a id="a-Do"></a>自境界外。<a id="a-Dp"></a>彼亦不空有境界也。<a id="a-Dq"></a>我者其义云何。<a id="a-Dr"></a>或作是说。<a id="a-Ds"></a>我者爱己着形也。<a id="a-Dt"></a>复作是语。<a id="a-Du"></a>内是我所。<a id="a-Dv"></a>复次自性诸入彼是我所。<a id="a-Dw"></a>余不牢固。<a id="a-Dx"></a>现在及我此二事有何等异。<a id="a-Dy"></a>或作是说。<a id="a-Dz"></a>缘前有物。<a id="a-E0"></a>是谓现在。<a id="a-E1"></a>着己是谓我所也。<a id="a-E2"></a>复作是语。<a id="a-E3"></a>摄持诸根是谓现在。<a id="a-E4"></a>内为我所。<a id="a-E5"></a>复次露现缘前眼。<a id="a-E6"></a>若有我所者彼则自违。</p>
  <p id="aE7">又世尊言。<a id="a-E8"></a>萨毗梵志。</p>
  <p id="aE9">造作诸业事　　往涅槃无疑</p>
  <p id="aEA">无有有灭尽　　比丘不处胎</p>
  <p id="aEB">说是语时其义云何。<a id="a-EC"></a>答曰。<a id="a-ED"></a>解道彼以此道自竖立处。<a id="a-EE"></a>等以此道一切结使尽。<a id="a-EF"></a>故曰造作诸业事。<a id="a-EG"></a>往涅槃无疑者。<a id="a-EH"></a>闇冥得除究竟得智。<a id="a-EI"></a>无有有灭尽者。<a id="a-EJ"></a>生有死无。<a id="a-EK"></a>彼度此生老病死。<a id="a-EL"></a>以现其妙。<a id="a-EM"></a>自竖立者。<a id="a-EN"></a>以修梵行。<a id="a-EO"></a>以倚住诸道梵行求以倚更无有如是有处胎彼灭。<a id="a-EP"></a>谓之胎尽。<a id="a-EQ"></a>彼比丘者。<a id="a-ER"></a>于乞法中现其灭尽。<a id="a-ES"></a>如所说虽多婆罗门。</p>
  <p id="aET">我见天人世　　无秽净行除</p>
  <p id="aEU">故我礼大仙　　脱我无明疑</p>
  <p id="aEV">说是语其义云何。<a id="a-EW"></a>答曰。<a id="a-EX"></a>如我见寻原本。<a id="a-EY"></a>故曰我见天人世。<a id="a-EZ"></a>无秽者。<a id="a-Ea"></a>现无所摄。<a id="a-Eb"></a>云何得知。<a id="a-Ec"></a>以一切去离爱欲渐去除无秽。<a id="a-Ed"></a>一切婆罗门行净。<a id="a-Ee"></a>彼志成就无有诤讼。<a id="a-Ef"></a>故曰婆罗门。<a id="a-Eg"></a>习业之时观其所求。<a id="a-Eh"></a>故曰礼大仙。<a id="a-Ei"></a>所求以此然大法我如来以此大法。<a id="a-Ej"></a>故曰大也。<a id="a-Ek"></a>以得智当言见三昧。<a id="a-El"></a>解脱我疑刺。<a id="a-Em"></a>以究竟授我三昧。</p>
  <p id="aEn">我不堪解脱　　洗除头多胡</p>
  <p id="aEo">法为微妙智　　如是能度流</p>
  <p id="aEp">说是语其义云何。<a id="a-Eq"></a>我不堪解脱者。<a id="a-Er"></a>洗除头多胡(梵志)自现体中。<a id="a-Es"></a>现着净法为微妙智。<a id="a-Et"></a>如是能度流。<a id="a-Eu"></a>缘二等见有愚因净因观也。</p>
  <p id="aEv">住义将养病　　敷演无常理</p>
  <p id="aEw">六闻田难沮　　现露净不堪</p>
  <p id="aEx">又世尊言。</p>
  <p id="aEy">究竟不惊惧　　无缚亦无疑</p>
  <p id="aEz">已断诸有刺　　此最是后体</p>
  <p id="aF0">说是语其义云何。<a id="a-F1"></a>答曰。<a id="a-F2"></a>有二究竟。<a id="a-F3"></a>欲究竟已辨事究竟。<a id="a-F4"></a>修梵行以此度。<a id="a-F5"></a>究竟缘此因善智修定理。<a id="a-F6"></a>亦不惊惧。<a id="a-F7"></a>于无记体中亦不恐畏。<a id="a-F8"></a>亦不惊怖老病死。<a id="a-F9"></a>故曰不惊惧。<a id="a-FA"></a>如有异梵志。<a id="a-FB"></a>不以实智。<a id="a-FC"></a>不以真威仪。<a id="a-FD"></a>便作是说。<a id="a-FE"></a>叹誉彼此叹誉己身。<a id="a-FF"></a>此究竟智不如彼说究竟智成就。<a id="a-FG"></a>故曰不毁。<a id="a-FH"></a>彼戒盗尽者便尽生。<a id="a-FI"></a>故曰此最是后体。<a id="a-FJ"></a>三界爱尽亦无缚着。<a id="a-FK"></a>是观谓其缘。<a id="a-FL"></a>故曰离三有刺。<a id="a-FM"></a>因缘尽永无有余。</p>
  <p id="aFN">又世尊言。</p>
  <p id="aFO">此最为究竟　　迹灭为最上</p>
  <p id="aFP">灭一切诸相　　净迹永常存</p>
  <p id="aFQ">说是语其义云何。<a id="a-FR"></a>答曰。<a id="a-FS"></a>此最为究竟。<a id="a-FT"></a>现事究竟休息者。<a id="a-FU"></a>现三火息。<a id="a-FV"></a>现有余涅槃。<a id="a-FW"></a>迹者现智作处。<a id="a-FX"></a>尽一切诸相者。<a id="a-FY"></a>众生相众生所作方便。<a id="a-FZ"></a>初中竟之貌也。<a id="a-Fa"></a>作是观一切结。</p>
  <p id="aFb">又世尊言。</p>
  <p id="aFc">最后爱念语　　托情亲朋友</p>
  <p id="aFd">不应作便说　　智者皆分别</p>
  <p id="aFe">说是语其义云何。<a id="a-Ff"></a>答曰。<a id="a-Fg"></a>藏匿之语与众生相应。<a id="a-Fh"></a>故曰意念语也。<a id="a-Fi"></a>于中所有亲友有二益。<a id="a-Fj"></a>彼不益彼此。<a id="a-Fk"></a>二亲友指授彼时。<a id="a-Fl"></a>智者皆别知。<a id="a-Fm"></a>以彼结此彼此共同。<a id="a-Fn"></a>又世尊言。<a id="a-Fo"></a>当于尔时谷贵饥馑。<a id="a-Fp"></a>生苗不生实。<a id="a-Fq"></a>苗义云何。<a id="a-Fr"></a>或作是说。<a id="a-Fs"></a>以食故授筹。<a id="a-Ft"></a>故曰苗。<a id="a-Fu"></a>复作是语。<a id="a-Fv"></a>以筹选择故曰苗。<a id="a-Fw"></a>种种子生一茎。<a id="a-Fx"></a>故曰茎也。<a id="a-Fy"></a>复以种种谷子亦不生苗。<a id="a-Fz"></a>故曰苗也。</p>
  <p id="aG0">又世尊言。<a id="a-G1"></a>比丘当学自然自归法然法归不异归。<a id="a-G2"></a>我然法然法归有何等异。<a id="a-G3"></a>或作是说。<a id="a-G4"></a>我然者我好也。<a id="a-G5"></a>自辨其事。<a id="a-G6"></a>法然者欢喜踊跃。<a id="a-G7"></a>或作是说。<a id="a-G8"></a>我然者内身身观痛心法。<a id="a-G9"></a>法然者外身身观痛心法。<a id="a-GA"></a>复作是语。<a id="a-GB"></a>我然者思惟恶露。<a id="a-GC"></a>于法顺法者是法然也。<a id="a-GD"></a>复次亲近善知识及听正法我然也。<a id="a-GE"></a>思惟恶露欲辨彼事者。<a id="a-GF"></a>是法然也。<a id="a-GG"></a>教诲欲辨彼事者。<a id="a-GH"></a>欲为如是诸事则其事。</p>
  <p id="aGI">又世尊言。<a id="a-GJ"></a>若阿难生是意。<a id="a-GK"></a>我有是比丘僧缘。<a id="a-GL"></a>我有是比丘僧。<a id="a-GM"></a>我当护比丘僧。<a id="a-GN"></a>世尊复作是语。<a id="a-GO"></a>舍利弗目揵连求索比丘僧。<a id="a-GP"></a>我常不收况当汝。<a id="a-GQ"></a>汝钝愚食唾之人。<a id="a-GR"></a>说是语其义云何。<a id="a-GS"></a>或作是语。<a id="a-GT"></a>如彼世尊如彼世尊。<a id="a-GU"></a>舍利弗目揵连求索比丘僧。<a id="a-GV"></a>我常不收。<a id="a-GW"></a>或作是说。<a id="a-GX"></a>从慈定起调达求索。<a id="a-GY"></a>从定三昧起。<a id="a-GZ"></a>尊者阿难作是问。<a id="a-Ga"></a>复次现依我尽以前契句。<a id="a-Gb"></a>我当护弟子以二契句。<a id="a-Gc"></a>非我因缘慈悲于彼。</p>
  <p id="aGd">又世尊言。<a id="a-Ge"></a>有是十法爱。<a id="a-Gf"></a>愍念润情世间惊惧。<a id="a-Gg"></a>以何等故。<a id="a-Gh"></a>戒多闻梵行爱愍见喜娱乐。<a id="a-Gi"></a>或作是说。<a id="a-Gj"></a>作其善果。<a id="a-Gk"></a>复次作众多想。</p>
  <p id="aGl">又世尊言。<a id="a-Gm"></a>那迦频颜婆罗门长者。<a id="a-Gn"></a>彼作如是眼见色便娱乐。<a id="a-Go"></a>说是语其义云何。<a id="a-Gp"></a>或作是说。<a id="a-Gq"></a>如此形彼无歌舞香薰涂身香价甚贵。<a id="a-Gr"></a>或作是语。<a id="a-Gs"></a>妓乐戏笑因是故说。<a id="a-Gt"></a>复次缘女欲故说是语。<a id="a-Gu"></a>非不闲居境界。<a id="a-Gv"></a>能作欲爱刺利衰毁誉。<a id="a-Gw"></a>以利养故居处山泽。<a id="a-Gx"></a>如昙摩尘那比丘尼说。<a id="a-Gy"></a>乐痛淫所使。<a id="a-Gz"></a>苦痛嗔恚所使。<a id="a-H0"></a>不苦不乐痛无明所使。<a id="a-H1"></a>说是语其义云何。<a id="a-H2"></a>或作是说。<a id="a-H3"></a>是如来教戒之语。<a id="a-H4"></a>复作是语。<a id="a-H5"></a>是如来劝戒之教义。<a id="a-H6"></a>当言可说。<a id="a-H7"></a>当言不可说。<a id="a-H8"></a>或作是说。<a id="a-H9"></a>当言可说。<a id="a-HA"></a>何以故。<a id="a-HB"></a>如世尊言。<a id="a-HC"></a>我当说法。<a id="a-HD"></a>有义有味味可演说。<a id="a-HE"></a>是故义亦可说。<a id="a-HF"></a>若义不可说者。<a id="a-HG"></a>说法则无有义。<a id="a-HH"></a>问说义为说味。<a id="a-HI"></a>二俱说义味之时。<a id="a-HJ"></a>有义有味。<a id="a-HK"></a>若所说欲使义味与法异耶。<a id="a-HL"></a>设义理与法异者。<a id="a-HM"></a>是故不如契经文。<a id="a-HN"></a>或作是说。<a id="a-HO"></a>义可说名义展转是谓名。<a id="a-HP"></a>于义当言不可说。<a id="a-HQ"></a>复次想所作语。<a id="a-HR"></a>无想所作义。<a id="a-HS"></a>是故义不可说。</p>
  <p id="aHT">又世尊言。<a id="a-HU"></a>我当说法。<a id="a-HV"></a>初善中善竟善。<a id="a-HW"></a>云何于此法化中。<a id="a-HX"></a>云何为初云何为中云何为竟。<a id="a-HY"></a>或作是说。<a id="a-HZ"></a>戒为首思惟恶露为中涅槃为竟。<a id="a-Ha"></a>复作是语。<a id="a-Hb"></a>初学大戒中学增心竟。<a id="a-Hc"></a>学增智慧。<a id="a-Hd"></a>复次说法之时缘初现初受化。<a id="a-He"></a>受化回转为中后为究竟。<a id="a-Hf"></a>彼于此初为结原中为结原竟为结原故曰初善中善竟善。<a id="a-Hg"></a>又世尊言。<a id="a-Hh"></a>如所说以三事不忘而忆。<a id="a-Hi"></a>取本相自缘已初不失其旨。<a id="a-Hj"></a>说是语其义云何。<a id="a-Hk"></a>答曰。<a id="a-Hl"></a>昔本境界取持守护。<a id="a-Hm"></a>为想所受持。<a id="a-Hn"></a>故曰本相所摄。<a id="a-Ho"></a>自然于己回转因缘。<a id="a-Hp"></a>自然者。<a id="a-Hq"></a>方便自然亲近自然。<a id="a-Hr"></a>故曰自然。<a id="a-Hs"></a>于己数数降伏心。<a id="a-Ht"></a>便有识护持。<a id="a-Hu"></a>故曰志强记不忘也。<a id="a-Hv"></a>如所说如是于中法法住法空法如实缘。<a id="a-Hw"></a>是因缘是谓因缘生。<a id="a-Hx"></a>说是语其义云何。<a id="a-Hy"></a>答曰。<a id="a-Hz"></a>如是于中诸法者。<a id="a-I0"></a>彼修行法。<a id="a-I1"></a>法住者。<a id="a-I2"></a>不有变易。<a id="a-I3"></a>法空者因缘果实。<a id="a-I4"></a>如是知修行不异因缘者。<a id="a-I5"></a>观所作行。<a id="a-I6"></a>又世尊言。<a id="a-I7"></a>更乐为一隅。<a id="a-I8"></a>更乐习为二隅。<a id="a-I9"></a>痛痒处中。<a id="a-IA"></a>说是语其义云何。<a id="a-IB"></a>或作是说。<a id="a-IC"></a>更乐为一隅。<a id="a-ID"></a>所作为习想。<a id="a-IE"></a>更乐习为二隅者。<a id="a-IF"></a>痛处中者异也。<a id="a-IG"></a>复次更乐无明更乐六入为习。<a id="a-IH"></a>无明生更乐。<a id="a-II"></a>痛处其中。</p>
  <p id="aIJ">又世尊言。<a id="a-IK"></a>是故比丘当如是学。<a id="a-IL"></a>如出家想降伏其心。<a id="a-IM"></a>说是语其义云何。<a id="a-IN"></a>或作是语。<a id="a-IO"></a>是世尊劝教语。<a id="a-IP"></a>当于尔时求解脱故。<a id="a-IQ"></a>出家学道。<a id="a-IR"></a>复次等出家故。<a id="a-IS"></a>故说此语。</p>
  <p id="aIT">又世尊言。<a id="a-IU"></a>于中摩罗童子余比丘当何所为。<a id="a-IV"></a>年在幼少。<a id="a-IW"></a>出家未久学道日浅。<a id="a-IX"></a>来入此法亦复未久。<a id="a-IY"></a>云何汝今年老形熟长老。<a id="a-IZ"></a>欲与我速疾求教戒。<a id="a-Ia"></a>说是语其义云何。<a id="a-Ib"></a>或作是说。<a id="a-Ic"></a>年少比丘更作是念。<a id="a-Id"></a>此亦年老方欲习学。<a id="a-Ie"></a>我等亦当在后习学所作自恣。<a id="a-If"></a>复作是语。<a id="a-Ig"></a>年少比丘便作是念。<a id="a-Ih"></a>此如是年老亦无所逮。<a id="a-Ii"></a>况当我等有所获乎。<a id="a-Ij"></a>无勇猛志。<a id="a-Ik"></a>复作是语。<a id="a-Il"></a>彼年少比丘当作是知。<a id="a-Im"></a>彼求教训。<a id="a-In"></a>况当彼求道。<a id="a-Io"></a>复作是语。<a id="a-Ip"></a>众多见闻年少比丘况我等。<a id="a-Iq"></a>彼求教训。<a id="a-Ir"></a>况当年少比丘不求耶。<a id="a-Is"></a>复次是世尊属累之语。<a id="a-It"></a>各莫作疲惓意。<a id="a-Iu"></a>以何等故。<a id="a-Iv"></a>曩昔如来等正觉闲居山泽。<a id="a-Iw"></a>岩峻坐具叹誉尔所事。<a id="a-Ix"></a>然不处其中。<a id="a-Iy"></a>然世尊叹誉其德亦处其中。<a id="a-Iz"></a>或作是说。<a id="a-J0"></a>昔日之时无有闲处山泽丛林。<a id="a-J1"></a>村落相连鸡皆飞过。<a id="a-J2"></a>问设无闲居以何等故今叹誉之。<a id="a-J3"></a>答曰。<a id="a-J4"></a>叹过去闲居之德。<a id="a-J5"></a>复作是语。<a id="a-J6"></a>彼时佛教化众生。<a id="a-J7"></a>尔时不以闲居作教化事。<a id="a-J8"></a>恐不入彼教律中。<a id="a-J9"></a>复作是语。<a id="a-JA"></a>尔时众生贵重思惟定。<a id="a-JB"></a>不许彼闲居静处。<a id="a-JC"></a>村落之中应受化众生起恶露观。<a id="a-JD"></a>复作是语。<a id="a-JE"></a>尔时众生意多着乐。<a id="a-JF"></a>皆不许闲处。<a id="a-JG"></a>恐意厌不堪闲处。</p>
  <p id="aJH">又世尊言。<a id="a-JI"></a>是语此契经句之语谁能堪。<a id="a-JJ"></a>调达于世尊前有所论。<a id="a-JK"></a>世尊亦不于中住。<a id="a-JL"></a>诸于坏增中叹其快者。<a id="a-JM"></a>世尊亦当尔。<a id="a-JN"></a>彼人无缘。<a id="a-JO"></a>亦不有彼人不逆。<a id="a-JP"></a>亦不能有如是善比丘于如来前从彼恶语。<a id="a-JQ"></a>何以故。<a id="a-JR"></a>世尊功德相应无能知者。<a id="a-JS"></a>诸闲居者礼敬承事便知彼人。<a id="a-JT"></a>是故世尊不许。<a id="a-JU"></a>以何等故。<a id="a-JV"></a>本世尊等正觉乃至证弟子等法住。<a id="a-JW"></a>然后复世尊久般涅槃。<a id="a-JX"></a>尔时复住。<a id="a-JY"></a>或作是说。<a id="a-JZ"></a>彼众生是佛所化。<a id="a-Ja"></a>是故声闻不能教化。<a id="a-Jb"></a>复作是语。<a id="a-Jc"></a>尔时众生贵重止观。<a id="a-Jd"></a>彼时说法。<a id="a-Je"></a>复次是时如来极长寿。<a id="a-Jf"></a>彼亦如今阎浮利地。<a id="a-Jg"></a>然后世尊处短寿中。<a id="a-Jh"></a>为诸受化众生及余趣。<a id="a-Ji"></a>我观去来契经所说教戒语敕声闻。</p>
  <p id="aJj">语竟世明我众僧　　受无有痛不可说</p>
  <p id="aJk">善说三法及更乐　　年少端正叹誉本</p>
  <p id="aJl">更乐揵度第七竟。</p>
 </body>
</html>