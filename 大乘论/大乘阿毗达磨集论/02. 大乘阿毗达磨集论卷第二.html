<!doctype html>
<html id="z3IBVWb100" data-ver="836">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大乘阿毗达磨集论卷第二</h1>
  <h2 id="a2">本事分中三法品第一之二</h2>
  <p id="a3">复次蕴界处广分别云何。<a id="a-4"></a>嗢柁南曰。</p>
  <p id="a5">实有性等所知等　　色等漏等已生等</p>
  <p id="a6">过去世等诸缘等　　云何几种为何义</p>
  <p id="a7">蕴界处中云何实有。<a id="a-8"></a>几是实有。<a id="a-9"></a>为何义故观实有耶。<a id="a-A"></a>谓不待名言此余根境。<a id="a-B"></a>是实有义。<a id="a-C"></a>一切皆是实有。<a id="a-D"></a>为舍执着实有我故。<a id="a-E"></a>观察实有。</p>
  <p id="aF">云何假有。<a id="a-G"></a>几是假有。<a id="a-H"></a>为何义故观假有耶。<a id="a-I"></a>谓待名言此余根境。<a id="a-J"></a>是假有义一切皆是假有。<a id="a-K"></a>为舍执着实有我故。<a id="a-L"></a>观察假有。</p>
  <p id="aM">云何世俗有。<a id="a-N"></a>几是世俗有。<a id="a-O"></a>为何义故观世俗有耶。<a id="a-P"></a>谓杂染所缘。<a id="a-Q"></a>是世俗有义。<a id="a-R"></a>一切皆是世俗有。<a id="a-S"></a>为舍执着杂染相我故。<a id="a-T"></a>观察世俗有。<a id="a-U"></a>云何胜义有。<a id="a-V"></a>几是胜义有。<a id="a-W"></a>为何义故观胜义有耶。<a id="a-X"></a>谓清净所缘。<a id="a-Y"></a>是胜义有义。<a id="a-Z"></a>一切皆是胜义有。<a id="a-a"></a>为舍执着清净相我故。<a id="a-b"></a>观察胜义有。<a id="a-c"></a>云何所知。<a id="a-d"></a>几是所知。<a id="a-e"></a>为何义故观所知耶。<a id="a-f"></a>谓所知有五种。<a id="a-g"></a>一色二心三心所有法四心不相应行五无为。<a id="a-h"></a>若于是处杂染清净。<a id="a-i"></a>若所杂染及所清净。<a id="a-j"></a>若能杂染及能清净。<a id="a-k"></a>若于此分位若此清净性。<a id="a-l"></a>由依此故一切皆是所知。<a id="a-m"></a>此中色谓色蕴。<a id="a-n"></a>十色界十色处。<a id="a-o"></a>及法界法处所摄诸色。<a id="a-p"></a>心谓识蕴。<a id="a-q"></a>七识界及意处。<a id="a-r"></a>心所有法。<a id="a-s"></a>谓受蕴想蕴相应行蕴。<a id="a-t"></a>及法界法处一分。<a id="a-u"></a>心不相应行。<a id="a-v"></a>谓不相应行蕴及法界法处一分。<a id="a-w"></a>无为谓法界法处一分。<a id="a-x"></a>又所知法者谓胜解智所行故。<a id="a-y"></a>道理智所行故。<a id="a-z"></a>不散智所行故。<a id="a-10"></a>内证智所行故。<a id="a-11"></a>他性智所行故。<a id="a-12"></a>下智所行故。<a id="a-13"></a>上智所行故。<a id="a-14"></a>厌患智所行故。<a id="a-15"></a>不起智所行故。<a id="a-16"></a>无生智所行故。<a id="a-17"></a>智智所行故。<a id="a-18"></a>究竟智所行故。<a id="a-19"></a>大义智所行故。<a id="a-1A"></a>是所知义。<a id="a-1B"></a>一切皆是所知。<a id="a-1C"></a>为舍执着知者见者我故。<a id="a-1D"></a>观察所知。</p>
  <p id="a1E">云何所识。<a id="a-1F"></a>几是所识。<a id="a-1G"></a>为何义故观所识耶。<a id="a-1H"></a>谓无分别故。<a id="a-1I"></a>有分别故。<a id="a-1J"></a>因故转故相故。<a id="a-1K"></a>相所生故。<a id="a-1L"></a>能治所治故。<a id="a-1M"></a>微细差别故是所识义。<a id="a-1N"></a>一切皆是所识。<a id="a-1O"></a>为舍执着能见者等我故。<a id="a-1P"></a>观察所识。</p>
  <p id="a1Q">云何所通达。<a id="a-1R"></a>几是所通达。<a id="a-1S"></a>为何义故观所通达耶。<a id="a-1T"></a>谓转变故随闻故入行故来故往故出离故。<a id="a-1U"></a>是所通达义。<a id="a-1V"></a>一切皆是所通达。<a id="a-1W"></a>为舍执著有威德我故。<a id="a-1X"></a>观察所通达。</p>
  <p id="a1Y">云何有色。<a id="a-1Z"></a>几是有色。<a id="a-1a"></a>为何义故观有色耶。<a id="a-1b"></a>谓色自性故。<a id="a-1c"></a>依大种故。<a id="a-1d"></a>喜集故。<a id="a-1e"></a>有方所故。<a id="a-1f"></a>处遍满故。<a id="a-1g"></a>方所可说故。<a id="a-1h"></a>方处所行故。<a id="a-1i"></a>二同所行故。<a id="a-1j"></a>相属故随逐故。<a id="a-1k"></a>显了故变坏故。<a id="a-1l"></a>显示故积集建立故。<a id="a-1m"></a>外门故内门故。<a id="a-1n"></a>长远故分限故。<a id="a-1o"></a>暂时故示现故。<a id="a-1p"></a>是有色义。<a id="a-1q"></a>一切皆是有色。<a id="a-1r"></a>或随所应为舍执著有色我故。<a id="a-1s"></a>观察有色。</p>
  <p id="a1t">云何无色。<a id="a-1u"></a>几是无色。<a id="a-1v"></a>为何义故观无色耶。<a id="a-1w"></a>谓有色相违是无色义。<a id="a-1x"></a>一切皆是无色。<a id="a-1y"></a>或随所应。<a id="a-1z"></a>为舍执着无色我故。<a id="a-20"></a>观察无色。</p>
  <p id="a21">云何有见。<a id="a-22"></a>几是有见。<a id="a-23"></a>为何义故观有见耶。<a id="a-24"></a>谓眼所行境是有见义。<a id="a-25"></a>余差别如有色说。<a id="a-26"></a>一切皆是有见。<a id="a-27"></a>或随所应。<a id="a-28"></a>为舍执着眼境我故。<a id="a-29"></a>观察有见。</p>
  <p id="a2A">云何无见。<a id="a-2B"></a>几是无见。<a id="a-2C"></a>为何义故观无见耶。<a id="a-2D"></a>谓有见相违是无见义。<a id="a-2E"></a>一切皆是无见。<a id="a-2F"></a>或随所应。<a id="a-2G"></a>为舍执着非眼境我故。<a id="a-2H"></a>观察无见。</p>
  <p id="a2I">云何有对。<a id="a-2J"></a>几是有对。<a id="a-2K"></a>为何义故观有对耶。<a id="a-2L"></a>谓诸有见者皆是有对。<a id="a-2M"></a>又三因故说名有对。<a id="a-2N"></a>谓种类故积集故不修治故。<a id="a-2O"></a>种类者。<a id="a-2P"></a>谓诸色法互为能碍互为所碍。<a id="a-2Q"></a>积集者。<a id="a-2R"></a>谓极微已上。<a id="a-2S"></a>不修治者。<a id="a-2T"></a>谓非三摩地自在转色。<a id="a-2U"></a>又损害依处是有对义。<a id="a-2V"></a>一切皆是有对。<a id="a-2W"></a>或随所应为舍执着不遍行我故。<a id="a-2X"></a>观察有对。</p>
  <p id="a2Y">云何无对。<a id="a-2Z"></a>几是无对。<a id="a-2a"></a>为何义故观无对耶。<a id="a-2b"></a>谓有对相违是无对义。<a id="a-2c"></a>一切皆是无对。<a id="a-2d"></a>或随所应。<a id="a-2e"></a>为舍执着。<a id="a-2f"></a>遍行我故。<a id="a-2g"></a>观察无对。</p>
  <p id="a2h">云何有漏。<a id="a-2i"></a>几是有漏。<a id="a-2j"></a>为何义故观有漏耶。<a id="a-2k"></a>谓漏自性故。<a id="a-2l"></a>漏相属故。<a id="a-2m"></a>漏所缚故。<a id="a-2n"></a>漏所随故。<a id="a-2o"></a>漏随顺故。<a id="a-2p"></a>漏种类故。<a id="a-2q"></a>是有漏义五取蕴十五界十处全。<a id="a-2r"></a>及三界二处少分。<a id="a-2s"></a>是有漏。<a id="a-2t"></a>为舍执着漏合我故。<a id="a-2u"></a>观察有漏。</p>
  <p id="a2v">云何无漏。<a id="a-2w"></a>几是无漏为何义故观无漏耶。<a id="a-2x"></a>谓有漏相违是无漏义。<a id="a-2y"></a>五无取蕴全及三界二处少分。<a id="a-2z"></a>是无漏为舍执着离漏我故。<a id="a-30"></a>观察无漏。</p>
  <p id="a31">云何有诤。<a id="a-32"></a>几是有诤。<a id="a-33"></a>为何义故观有诤耶。<a id="a-34"></a>谓依如是贪嗔痴故。<a id="a-35"></a>执持刀杖发起一切斗讼违诤。<a id="a-36"></a>彼自性故。<a id="a-37"></a>彼相属故。<a id="a-38"></a>彼所缚故。<a id="a-39"></a>彼所随故。<a id="a-3A"></a>彼随顺故。<a id="a-3B"></a>彼种类故。<a id="a-3C"></a>是有诤义。<a id="a-3D"></a>乃至有漏有尔所量。<a id="a-3E"></a>有诤亦尔。<a id="a-3F"></a>为舍执着诤合我故观察有诤。</p>
  <p id="a3G">云何无诤。<a id="a-3H"></a>几是无诤。<a id="a-3I"></a>为何义故观无诤耶。<a id="a-3J"></a>谓有诤相违是无诤义。<a id="a-3K"></a>乃至无漏有尔所量。<a id="a-3L"></a>无诤亦尔。<a id="a-3M"></a>为舍执着离诤我故。<a id="a-3N"></a>观察无诤。</p>
  <p id="a3O">云何有染。<a id="a-3P"></a>几是有染。<a id="a-3Q"></a>为何义故观有染耶。<a id="a-3R"></a>谓衣如是贪嗔痴故。<a id="a-3S"></a>染着后有自身。<a id="a-3T"></a>彼自性故。<a id="a-3U"></a>彼相属故。<a id="a-3V"></a>彼所缚故。<a id="a-3W"></a>彼随逐故。<a id="a-3X"></a>彼随顺故。<a id="a-3Y"></a>彼种类故。<a id="a-3Z"></a>是有染义。<a id="a-3a"></a>乃至有诤有尔所量。<a id="a-3b"></a>有染亦尔。<a id="a-3c"></a>为舍执着染合我故。<a id="a-3d"></a>观察有染。</p>
  <p id="a3e">云何无染。<a id="a-3f"></a>几是无染。<a id="a-3g"></a>为何义故观无染耶。<a id="a-3h"></a>谓有染相违是无染义乃至无诤有尔所量。<a id="a-3i"></a>无染亦尔。<a id="a-3j"></a>为舍执着离染我故。<a id="a-3k"></a>观察无染。</p>
  <p id="a3l">云何依耽嗜。<a id="a-3m"></a>几是依耽嗜。<a id="a-3n"></a>为何义故观依耽嗜耶。<a id="a-3o"></a>谓依如是贪嗔痴故染着五欲。<a id="a-3p"></a>彼自性故。<a id="a-3q"></a>彼相属故。<a id="a-3r"></a>彼所缚故。<a id="a-3s"></a>彼随逐故。<a id="a-3t"></a>彼随顺故。<a id="a-3u"></a>彼种类故。<a id="a-3v"></a>是依耽嗜义。<a id="a-3w"></a>乃至有染有尔所量。<a id="a-3x"></a>依耽嗜亦尔。<a id="a-3y"></a>为舍执着耽嗜合我故。<a id="a-3z"></a>观察依耽嗜。</p>
  <p id="a40">云何依出离。<a id="a-41"></a>几是依出离。<a id="a-42"></a>为何义故观依出离耶。<a id="a-43"></a>谓依耽嗜相违是依出离义。<a id="a-44"></a>乃至无染有尔所量。<a id="a-45"></a>出离亦尔。<a id="a-46"></a>为舍执着离耽嗜我故。<a id="a-47"></a>观察出离。</p>
  <p id="a48">云何有为。<a id="a-49"></a>几是有为。<a id="a-4A"></a>为何义故观有为耶。<a id="a-4B"></a>谓若法有生灭住异。<a id="a-4C"></a>可知是有为义。<a id="a-4D"></a>一切皆是有为唯除法界法处一分。<a id="a-4E"></a>为舍执着无常我故。<a id="a-4F"></a>观察有为。</p>
  <p id="a4G">云何无为。<a id="a-4H"></a>几是无为。<a id="a-4I"></a>为何义故观无为耶。<a id="a-4J"></a>谓有为相违是无为义。<a id="a-4K"></a>法界法处一分是无为。<a id="a-4L"></a>为舍执着常住我故。<a id="a-4M"></a>观察无为。<a id="a-4N"></a>无取五蕴当言有为当言无为。<a id="a-4O"></a>彼不应言有为无为。<a id="a-4P"></a>何以故。<a id="a-4Q"></a>诸业烦恼所不为故。<a id="a-4R"></a>不应言有为。<a id="a-4S"></a>随欲现前不现前故。<a id="a-4T"></a>不应言无为。<a id="a-4U"></a>如世尊说。<a id="a-4V"></a>法有二种。<a id="a-4W"></a>谓有为无为。<a id="a-4X"></a>云何今说此法非有为非无为。<a id="a-4Y"></a>若由此义说名有为。<a id="a-4Z"></a>不以此义说名无为。<a id="a-4a"></a>若由此义说名无为。<a id="a-4b"></a>不以此义说名有为。<a id="a-4c"></a>依此道理唯说二种。</p>
  <p id="a4d">云何世间。<a id="a-4e"></a>几是世间。<a id="a-4f"></a>为何义故观世间耶。<a id="a-4g"></a>谓三界所摄。<a id="a-4h"></a>及出世智后所得似彼显现。<a id="a-4i"></a>是世间义。<a id="a-4j"></a>诸蕴一分十五界十处全。<a id="a-4k"></a>及三界二处一分是世间。<a id="a-4l"></a>为舍执着世依我故观察世间。</p>
  <p id="a4m">云何出世。<a id="a-4n"></a>几是出世。<a id="a-4o"></a>为何义故观出世耶。<a id="a-4p"></a>谓能对治三界。<a id="a-4q"></a>无颠倒无戏论无分别故。<a id="a-4r"></a>是无分别出世间义。<a id="a-4s"></a>又出世后所得亦名出世。<a id="a-4t"></a>依止出世故是出世义。<a id="a-4u"></a>诸蕴一分及三界二处一分是出世。<a id="a-4v"></a>为舍执着独存我故。<a id="a-4w"></a>观察出世。</p>
  <p id="a4x">云何已生几是已生。<a id="a-4y"></a>为何义故观已生耶。<a id="a-4z"></a>谓过去现在是已生义。<a id="a-50"></a>一切一分是已生。<a id="a-51"></a>为舍执着非常我故。<a id="a-52"></a>观察已生。<a id="a-53"></a>又有二十四种已生。<a id="a-54"></a>谓最初已生。<a id="a-55"></a>相续已生。<a id="a-56"></a>长养已生。<a id="a-57"></a>依止已生。<a id="a-58"></a>转变已生。<a id="a-59"></a>成熟已生。<a id="a-5A"></a>退堕已生。<a id="a-5B"></a>胜进已生。<a id="a-5C"></a>清净已生。<a id="a-5D"></a>不清净已生。<a id="a-5E"></a>运转已生。<a id="a-5F"></a>有种已生。<a id="a-5G"></a>无种已生。<a id="a-5H"></a>影像自在示现已生。<a id="a-5I"></a>展转已生刹那坏已生。<a id="a-5J"></a>离会已生。<a id="a-5K"></a>异位已生。<a id="a-5L"></a>生死已生成坏已生。<a id="a-5M"></a>先时已生。<a id="a-5N"></a>死时已生。<a id="a-5O"></a>中时已生续时已生。</p>
  <p id="a5P">云何非已生。<a id="a-5Q"></a>几是非已生。<a id="a-5R"></a>为何义故观非已生耶。<a id="a-5S"></a>谓未来及无为法是非已生义。<a id="a-5T"></a>一切一分是非已生。<a id="a-5U"></a>为舍执着常住我故。<a id="a-5V"></a>观察非已生。<a id="a-5W"></a>又已生相违是非已生义。</p>
  <p id="a5X">云何能取。<a id="a-5Y"></a>几是能取。<a id="a-5Z"></a>为何义故观能取耶。<a id="a-5a"></a>谓诸色根及心心所是能取义。<a id="a-5b"></a>三蕴全色行蕴一分。<a id="a-5c"></a>十二界六处全。<a id="a-5d"></a>及法界法处一分是能取。<a id="a-5e"></a>为舍执着能受用我故。<a id="a-5f"></a>观察能取。<a id="a-5g"></a>又能取有四种。<a id="a-5h"></a>谓不至能取。<a id="a-5i"></a>至能取。<a id="a-5j"></a>自相现在各别境界能取。<a id="a-5k"></a>自相共相一切时一切境界能取。<a id="a-5l"></a>又由和合识等生故。<a id="a-5m"></a>假立能取。</p>
  <p id="a5n">云何所取。<a id="a-5o"></a>几是所取。<a id="a-5p"></a>为何义故观所取耶。<a id="a-5q"></a>谓诸能取亦是所取。<a id="a-5r"></a>或有所取非能取。<a id="a-5s"></a>谓唯是取所行义。<a id="a-5t"></a>一切皆是所取。<a id="a-5u"></a>为舍执着境界我故。<a id="a-5v"></a>观察所取。</p>
  <p id="a5w">云何外门。<a id="a-5x"></a>几是外门。<a id="a-5y"></a>为何义故观外门耶。<a id="a-5z"></a>谓欲界所系法是外门义。<a id="a-60"></a>除依佛教所生闻思慧及彼随法行所摄心心所等。<a id="a-61"></a>四界二处全及余一分。<a id="a-62"></a>欲界所摄是外门。<a id="a-63"></a>为舍执着不离欲我故。<a id="a-64"></a>观察外门。</p>
  <p id="a65">云何内门。<a id="a-66"></a>几是内门。<a id="a-67"></a>为何义故观内门耶。<a id="a-68"></a>谓外门相违是内门义。<a id="a-69"></a>除四界二处全及余一分是内门。<a id="a-6A"></a>为舍执着离欲我故。<a id="a-6B"></a>观察内门。</p>
  <p id="a6C">云何染污。<a id="a-6D"></a>几是染污为何义故观染污耶。<a id="a-6E"></a>谓不善及有覆无记法是染污义。<a id="a-6F"></a>有覆无记者。<a id="a-6G"></a>谓遍行意相应烦恼等。<a id="a-6H"></a>及色无色界系诸烦恼等。<a id="a-6I"></a>诸蕴十界四处一分是染污。<a id="a-6J"></a>为舍执着烦恼合我故。<a id="a-6K"></a>观察染污。</p>
  <p id="a6L">云何不染污。<a id="a-6M"></a>几是不染污。<a id="a-6N"></a>为何义故观不染污耶。<a id="a-6O"></a>谓善及无覆无记法是不染污义。<a id="a-6P"></a>八界八处全。<a id="a-6Q"></a>诸蕴及余界处一分是不染污。<a id="a-6R"></a>为舍执着离烦恼我故。<a id="a-6S"></a>观察不染污。</p>
  <p id="a6T">云何过去。<a id="a-6U"></a>几是过去。<a id="a-6V"></a>为何义故观过去耶。<a id="a-6W"></a>谓自相已生已灭故。<a id="a-6X"></a>因果已受用故。<a id="a-6Y"></a>染净功用已谢故。<a id="a-6Z"></a>摄因已坏故。<a id="a-6a"></a>果及自相有非有故。<a id="a-6b"></a>忆念分别相故。<a id="a-6c"></a>恋为杂染相故。<a id="a-6d"></a>舍为清净相故。<a id="a-6e"></a>是过去义。<a id="a-6f"></a>一切一分是过去。<a id="a-6g"></a>为舍执着流转我故。<a id="a-6h"></a>观察过去。</p>
  <p id="a6i">云何未来。<a id="a-6j"></a>几是未来。<a id="a-6k"></a>为何义故观未来耶。<a id="a-6l"></a>谓有因非已生故。<a id="a-6m"></a>未得自相故。<a id="a-6n"></a>因果未受用故。<a id="a-6o"></a>杂染清净性未现前故。<a id="a-6p"></a>因及自相有非有故。<a id="a-6q"></a>希为杂染相故。<a id="a-6r"></a>不希为清净相故。<a id="a-6s"></a>是未来义。<a id="a-6t"></a>一切一分是未来。<a id="a-6u"></a>为舍执着流转我故。<a id="a-6v"></a>观察未来。</p>
  <p id="a6w">云何现在。<a id="a-6x"></a>几是现在。<a id="a-6y"></a>为何义故观现在耶。<a id="a-6z"></a>谓自相已生未灭故因果受用未受用故。<a id="a-70"></a>杂染清净正现前故。<a id="a-71"></a>能显过去未来相故。<a id="a-72"></a>作用现前故。<a id="a-73"></a>是现在义。<a id="a-74"></a>一切一分是现在为舍执着流转我故。<a id="a-75"></a>观察现在。</p>
  <p id="a76">何故过去未来现在。<a id="a-77"></a>说名言事非涅槃等。<a id="a-78"></a>内自所证不可说故。<a id="a-79"></a>唯曾当现是言说所依故。</p>
  <p id="a7A">云何善。<a id="a-7B"></a>几是善。<a id="a-7C"></a>为何义故观善耶。<a id="a-7D"></a>谓自性故相属故。<a id="a-7E"></a>随逐故发起故。<a id="a-7F"></a>胜义故生得故。<a id="a-7G"></a>加行故现前供养故。<a id="a-7H"></a>饶益故引摄故。<a id="a-7I"></a>对治故寂静故等流故。<a id="a-7J"></a>是善义。<a id="a-7K"></a>五蕴十界四处一分是善。<a id="a-7L"></a>为舍执着法合我故。<a id="a-7M"></a>观察善。<a id="a-7N"></a>何等自性善。<a id="a-7O"></a>谓信等十一心所有法。<a id="a-7P"></a>何等相属善。<a id="a-7Q"></a>谓彼相应法。<a id="a-7R"></a>何等随逐善。<a id="a-7S"></a>谓即彼诸法习气。<a id="a-7T"></a>何等发起善。<a id="a-7U"></a>谓彼所发身业语业。<a id="a-7V"></a>何等胜义善。<a id="a-7W"></a>谓真如。<a id="a-7X"></a>何等生得善。<a id="a-7Y"></a>谓即彼诸善法。<a id="a-7Z"></a>由先串习故感得如是报。<a id="a-7a"></a>由此自性即于是处不由思惟任运乐住。<a id="a-7b"></a>何等加行善谓依止亲近善丈夫故。<a id="a-7c"></a>听闻正法如理作意。<a id="a-7d"></a>修习净善法随法行。<a id="a-7e"></a>何等现前供养善。<a id="a-7f"></a>谓想对如来。<a id="a-7g"></a>建立灵庙图写尊容。<a id="a-7h"></a>或想对正法。<a id="a-7i"></a>书治法藏兴供养业。<a id="a-7j"></a>何等饶益善。<a id="a-7k"></a>谓以四摄事饶益一切有情。<a id="a-7l"></a>何等引摄善。<a id="a-7m"></a>谓施性福业事及戒性福业事故引摄生天乐异熟引摄生富贵家。<a id="a-7n"></a>引摄随顺清净法。<a id="a-7o"></a>何等对治善。<a id="a-7p"></a>谓厌坏对治。<a id="a-7q"></a>断对治。<a id="a-7r"></a>持对治远分对治。<a id="a-7s"></a>伏对治。<a id="a-7t"></a>离系对治。<a id="a-7u"></a>烦恼障对治。<a id="a-7v"></a>所知障对治。<a id="a-7w"></a>何等寂静善。<a id="a-7x"></a>谓永断贪欲。<a id="a-7y"></a>永断嗔恚。<a id="a-7z"></a>永断愚痴。<a id="a-80"></a>永断一切烦恼。<a id="a-81"></a>若想受灭。<a id="a-82"></a>若有余依涅槃界。<a id="a-83"></a>若无余依涅槃界。<a id="a-84"></a>若无所住涅槃界。<a id="a-85"></a>何等等流善。<a id="a-86"></a>谓已得寂静者。<a id="a-87"></a>由此增上力故。<a id="a-88"></a>发起胜品神通等世出世共不共功德。</p>
  <p id="a89">云何不善。<a id="a-8A"></a>几是不善。<a id="a-8B"></a>为何义故观不善耶。<a id="a-8C"></a>谓自性故相属故随逐故发起故。<a id="a-8D"></a>胜义故生得故加行故现前供养故。<a id="a-8E"></a>损害故引摄故所治故障碍故。<a id="a-8F"></a>是不善义。<a id="a-8G"></a>五蕴十界四处一分是不善。<a id="a-8H"></a>为舍执着非法合我故。<a id="a-8I"></a>观察不善。<a id="a-8J"></a>何等自性不善。<a id="a-8K"></a>谓除染污意相应及色无色界烦恼等。<a id="a-8L"></a>所余能发恶行烦恼随烦恼。<a id="a-8M"></a>何等相属不善。<a id="a-8N"></a>谓即此烦恼随烦恼相应法。<a id="a-8O"></a>何等随逐不善。<a id="a-8P"></a>谓即彼习气。<a id="a-8Q"></a>何等发起不善。<a id="a-8R"></a>谓彼所起身业语业。<a id="a-8S"></a>何等胜义不善。<a id="a-8T"></a>谓一切流转。<a id="a-8U"></a>何等生得不善。<a id="a-8V"></a>谓由串习不善故。<a id="a-8W"></a>感得如是异熟。<a id="a-8X"></a>由此自性即于不善任运乐住。<a id="a-8Y"></a>何等加行不善。<a id="a-8Z"></a>谓依止亲近不善丈夫故。<a id="a-8a"></a>听闻不正法不如理作意行身语意恶行。<a id="a-8b"></a>何等现前供养不善。<a id="a-8c"></a>谓想对归依随一天众已。<a id="a-8d"></a>或杀害意为先。<a id="a-8e"></a>或邪恶意为先。<a id="a-8f"></a>建立祠庙广兴供养业。<a id="a-8g"></a>令无量众广树非福何等损害不善。<a id="a-8h"></a>谓于一切处起身语意种种邪行。<a id="a-8i"></a>何等引摄不善。<a id="a-8j"></a>谓行身语意诸恶行已。<a id="a-8k"></a>于恶趣善趣引摄不爱果异熟。<a id="a-8l"></a>或引或满。<a id="a-8m"></a>何等所治不善。<a id="a-8n"></a>谓诸对治所对治法。<a id="a-8o"></a>何等障碍不善。<a id="a-8p"></a>谓能障碍诸善品法。</p>
  <p id="a8q">云何无记。<a id="a-8r"></a>几是无记。<a id="a-8s"></a>为何义故观无记耶。<a id="a-8t"></a>谓自性故相属故。<a id="a-8u"></a>随逐故发起故。<a id="a-8v"></a>胜义故生得故。<a id="a-8w"></a>加行故现前供养故。<a id="a-8x"></a>饶益故受用故。<a id="a-8y"></a>引摄故对治故。<a id="a-8z"></a>寂静故等流故。<a id="a-90"></a>是无记义。<a id="a-91"></a>八界八处全及余蕴界处一分是无记。<a id="a-92"></a>为舍执着离法非法我故。<a id="a-93"></a>观察无记。<a id="a-94"></a>何等自性无记。<a id="a-95"></a>谓八色界处意相应品命根众同分名句文身等。<a id="a-96"></a>何等相属无记。<a id="a-97"></a>谓怀非秽非净心者。<a id="a-98"></a>所有由名句文身所摄受心心所法。<a id="a-99"></a>何等随逐无记。<a id="a-9A"></a>谓即彼戏论习气。<a id="a-9B"></a>何等发起无记。<a id="a-9C"></a>谓彼所摄受诸心心所法。<a id="a-9D"></a>所发身业语业。<a id="a-9E"></a>何等胜义无记。<a id="a-9F"></a>谓虚空非择灭。<a id="a-9G"></a>何等生得无记。<a id="a-9H"></a>谓诸不善有漏善法异熟。<a id="a-9I"></a>何等加行无记。<a id="a-9J"></a>谓非染非善心者。<a id="a-9K"></a>所有威仪路工巧处法。<a id="a-9L"></a>何等现前供养无记。<a id="a-9M"></a>谓如有一想对归依随一天众。<a id="a-9N"></a>远离杀害意邪恶见。<a id="a-9O"></a>建立祠庙兴供养业。<a id="a-9P"></a>令无量众于如是处不生长福非福何等饶益无记。<a id="a-9Q"></a>谓如有一于自仆使妻子等所。<a id="a-9R"></a>以非秽非净心而行惠施。<a id="a-9S"></a>何等受用无记。<a id="a-9T"></a>谓如有一以无简择无染污心受用资具。<a id="a-9U"></a>何等引摄无记。<a id="a-9V"></a>谓如有一于工巧处串习故。<a id="a-9W"></a>于当来世复引摄如是相身。<a id="a-9X"></a>由此身故习工巧处速疾究竟。<a id="a-9Y"></a>何等对治无记。<a id="a-9Z"></a>谓如有一为治疾病得安乐故。<a id="a-9a"></a>以简择心好服医药。<a id="a-9b"></a>何等寂静无记。<a id="a-9c"></a>谓色无色界诸烦恼等。<a id="a-9d"></a>由奢摩他所藏伏故。<a id="a-9e"></a>何等等流无记。<a id="a-9f"></a>谓变化心俱生品。</p>
  <p id="a9g">复有示现善不善无记法。<a id="a-9h"></a>此复云何。<a id="a-9i"></a>谓佛及得第一究竟菩萨摩诃萨。<a id="a-9j"></a>为欲饶益诸有情故有所示现。<a id="a-9k"></a>当知此中无有一法真实可得。</p>
  <p id="a9l">云何欲界系。<a id="a-9m"></a>几是欲界系。<a id="a-9n"></a>为何义故观欲界系耶。<a id="a-9o"></a>谓未离欲者所有善不善无记法。<a id="a-9p"></a>是欲界系义。<a id="a-9q"></a>四界二处全及余蕴界处一分。<a id="a-9r"></a>是欲界系。<a id="a-9s"></a>为舍执着未离欲界欲我故。<a id="a-9t"></a>观察欲界系。</p>
  <p id="a9u">云何色界系。<a id="a-9v"></a>几是色界系。<a id="a-9w"></a>为何义故观色界系耶。<a id="a-9x"></a>谓已离欲界欲未离色界欲者。<a id="a-9y"></a>所有善无记法。<a id="a-9z"></a>是色界系义。<a id="a-A0"></a>除前所说四界二处余蕴界处一分。<a id="a-A1"></a>是色界系。<a id="a-A2"></a>为舍执着离欲界欲我故。<a id="a-A3"></a>观察色界系。</p>
  <p id="aA4">云何无色界系。<a id="a-A5"></a>几是无色界系。<a id="a-A6"></a>为何义故观无色界系耶。<a id="a-A7"></a>谓已离色界欲未离无色界欲者。<a id="a-A8"></a>所有善无记法。<a id="a-A9"></a>是无色界系义。<a id="a-AA"></a>三界二处四蕴一分。<a id="a-AB"></a>是无色界系。<a id="a-AC"></a>为舍执着离色界欲我故。<a id="a-AD"></a>观察无色界系。</p>
  <p id="aAE">复次有一分离欲具分离欲通达离欲损伏离欲永害离欲。<a id="a-AF"></a>复有十种离欲。<a id="a-AG"></a>谓自性离欲。<a id="a-AH"></a>损害离欲。<a id="a-AI"></a>任持离欲。<a id="a-AJ"></a>增上离欲。<a id="a-AK"></a>愚痴离欲。<a id="a-AL"></a>对治离欲。<a id="a-AM"></a>遍知离欲。<a id="a-AN"></a>永断离欲。<a id="a-AO"></a>有上离欲。<a id="a-AP"></a>无上离欲。<a id="a-AQ"></a>何等自性离欲。<a id="a-AR"></a>谓于苦受及顺苦受处法生厌背性。<a id="a-AS"></a>何等损害离欲。<a id="a-AT"></a>谓习欲者畅热恼已生厌背性。<a id="a-AU"></a>何等任持离欲。<a id="a-AV"></a>谓饱食已于诸美膳生厌背性。<a id="a-AW"></a>何等增上离欲。<a id="a-AX"></a>谓得胜处已于下劣处生厌背性。<a id="a-AY"></a>何等愚痴离欲。<a id="a-AZ"></a>谓诸愚夫于涅槃界生厌背性。<a id="a-Aa"></a>何等对治离欲。<a id="a-Ab"></a>谓由世间出世间道断诸烦恼。<a id="a-Ac"></a>何等遍知离欲。<a id="a-Ad"></a>谓已得见道者。<a id="a-Ae"></a>于三界法生厌背性。<a id="a-Af"></a>何等永断离欲。<a id="a-Ag"></a>谓永断地地诸烦恼已生厌背性。<a id="a-Ah"></a>何等有上离欲。<a id="a-Ai"></a>谓世间声闻独觉所有离欲。<a id="a-Aj"></a>何等无上离欲。<a id="a-Ak"></a>谓佛菩萨所有离欲。<a id="a-Al"></a>为欲利乐诸有情故。</p>
  <p id="aAm">云何有学。<a id="a-An"></a>几是有学。<a id="a-Ao"></a>为何义故观有学耶。<a id="a-Ap"></a>谓求解脱者所有善法。<a id="a-Aq"></a>是有学义。<a id="a-Ar"></a>十界四处诸蕴一分。<a id="a-As"></a>是有学。<a id="a-At"></a>为舍执着求解脱我故。<a id="a-Au"></a>观察有学。</p>
  <p id="aAv">云何无学。<a id="a-Aw"></a>几是无学。<a id="a-Ax"></a>为何义故观无学耶。<a id="a-Ay"></a>谓于诸学处已得究竟者所有善法。<a id="a-Az"></a>是无学义。<a id="a-B0"></a>为舍执着已脱我故。<a id="a-B1"></a>观察无学。</p>
  <p id="aB2">云何非学非无学。<a id="a-B3"></a>几是非学非无学。<a id="a-B4"></a>为何义故观非学非无学耶。<a id="a-B5"></a>谓诸异生所有善不善无记法。<a id="a-B6"></a>及诸学者染污无记法。<a id="a-B7"></a>诸无学者无记法并无为法。<a id="a-B8"></a>是非学非无学义。<a id="a-B9"></a>八界八处全及余蕴界处一分。<a id="a-BA"></a>是非学非无学。<a id="a-BB"></a>为舍执着不解脱我故。<a id="a-BC"></a>观察非学非无学。</p>
  <p id="aBD">云何见所断。<a id="a-BE"></a>几是见所断。<a id="a-BF"></a>为何义故观见所断耶。<a id="a-BG"></a>谓分别所起染污见疑见处疑处。<a id="a-BH"></a>及于见等所起邪行烦恼随烦恼及由见等所发身语意业。<a id="a-BI"></a>并一切恶趣等蕴界处。<a id="a-BJ"></a>是见所断义。<a id="a-BK"></a>一切一分是见所断。<a id="a-BL"></a>为舍执着见圆满我故。<a id="a-BM"></a>观察见所断。</p>
  <p id="aBN">云何修所断。<a id="a-BO"></a>几是修所断。<a id="a-BP"></a>为何义故观修所断耶。<a id="a-BQ"></a>谓得见道后见所断相违诸有漏法。<a id="a-BR"></a>是修所断义。<a id="a-BS"></a>一切一分是修所断。<a id="a-BT"></a>为舍执着修圆满我故。<a id="a-BU"></a>观察修所断。</p>
  <p id="aBV">云何非所断。<a id="a-BW"></a>几是非所断。<a id="a-BX"></a>为何义故观非所断耶。<a id="a-BY"></a>谓诸无漏法除顺决择分。<a id="a-BZ"></a>是非所断。<a id="a-Ba"></a>十界四处诸蕴一分。<a id="a-Bb"></a>是非所断。<a id="a-Bc"></a>为舍执着成满我故观察非所断。</p>
  <p id="aBd">云何缘生。<a id="a-Be"></a>几是缘生。<a id="a-Bf"></a>为何义故观缘生耶。<a id="a-Bg"></a>谓相故分别支故略摄支故建立支缘故建立支业故支杂染摄故义故甚深故差别故顺逆故。<a id="a-Bh"></a>是缘生义。<a id="a-Bi"></a>一切皆是缘生。<a id="a-Bj"></a>唯除法界法处一分诸无为法。<a id="a-Bk"></a>为舍执着无因不平等因我法故观察缘生。</p>
  <p id="aBl">何等相故。<a id="a-Bm"></a>谓无作缘生故。<a id="a-Bn"></a>无常缘生故。<a id="a-Bo"></a>势用缘生故。<a id="a-Bp"></a>是缘生相。</p>
  <p id="aBq">何等分别支故。<a id="a-Br"></a>谓分别缘生为十二分。<a id="a-Bs"></a>何等十二。<a id="a-Bt"></a>谓无明行识名色六处触受爱取有生及老死。</p>
  <p id="aBu">何等略摄支故。<a id="a-Bv"></a>谓能引支所引支。<a id="a-Bw"></a>能生支所生支。<a id="a-Bx"></a>能引支者。<a id="a-By"></a>谓无明行识。<a id="a-Bz"></a>所引支者。<a id="a-C0"></a>谓名色六处触受。<a id="a-C1"></a>能生支者。<a id="a-C2"></a>谓爱取有。<a id="a-C3"></a>所生支者谓生老死。</p>
  <p id="aC4">何等建立支缘故。<a id="a-C5"></a>谓习气故引发故思惟故俱有故。<a id="a-C6"></a>建立支缘随其所应。</p>
  <p id="aC7">何等建立支业故。<a id="a-C8"></a>谓无明有二种业。<a id="a-C9"></a>一令诸有情于有愚痴。<a id="a-CA"></a>二与行作缘。<a id="a-CB"></a>行有二种业。<a id="a-CC"></a>一令诸有情于诸趣中种种差别。<a id="a-CD"></a>二与识作缘。<a id="a-CE"></a>由熏习故。<a id="a-CF"></a>识有二种业。<a id="a-CG"></a>一持诸有情所有业缚。<a id="a-CH"></a>二与名色作缘。<a id="a-CI"></a>名色有二种业。<a id="a-CJ"></a>一摄诸有情自体。<a id="a-CK"></a>二与六处作缘。<a id="a-CL"></a>六处有二种业。<a id="a-CM"></a>一摄诸有情自体圆满。<a id="a-CN"></a>二与触作缘。<a id="a-CO"></a>触有二种业。<a id="a-CP"></a>一令诸有情于所受用境界流转。<a id="a-CQ"></a>二与受作缘受有二种业。<a id="a-CR"></a>一令诸有情于所受用生果流转。<a id="a-CS"></a>二与爱作缘。<a id="a-CT"></a>爱有二种业。<a id="a-CU"></a>一引诸有情流转生死。<a id="a-CV"></a>二与取作缘。<a id="a-CW"></a>取有二种业。<a id="a-CX"></a>一为取后有。<a id="a-CY"></a>令诸有情发有取识。<a id="a-CZ"></a>二与有作缘。<a id="a-Ca"></a>有有二种业。<a id="a-Cb"></a>一令诸有情后有现前。<a id="a-Cc"></a>二与生作缘。<a id="a-Cd"></a>生有二种业。<a id="a-Ce"></a>一令诸有情名色六处触受次第生起。<a id="a-Cf"></a>二与老死作缘。<a id="a-Cg"></a>老死有二种业。<a id="a-Ch"></a>一数令有情时分变异。<a id="a-Ci"></a>二数令有情寿命变异何等支杂染摄故。<a id="a-Cj"></a>谓若无明若爱若取。<a id="a-Ck"></a>是烦恼杂染所摄。<a id="a-Cl"></a>若行若识若有。<a id="a-Cm"></a>是业杂染所摄。<a id="a-Cn"></a>余是生杂染所摄。</p>
  <p id="aCo">何等义故。<a id="a-Cp"></a>谓无作者义。<a id="a-Cq"></a>有因义。<a id="a-Cr"></a>离有情义。<a id="a-Cs"></a>依他起义。<a id="a-Ct"></a>无作用义。<a id="a-Cu"></a>无常义。<a id="a-Cv"></a>有刹那义。<a id="a-Cw"></a>因果相续不断义。<a id="a-Cx"></a>因果相似摄受义。<a id="a-Cy"></a>因果差别义。<a id="a-Cz"></a>因果决定义。<a id="a-D0"></a>是缘起义。</p>
  <p id="aD1">何等甚深故。<a id="a-D2"></a>谓因甚深故。<a id="a-D3"></a>相甚深故。<a id="a-D4"></a>生甚深故。<a id="a-D5"></a>住甚深故。<a id="a-D6"></a>转甚深故。<a id="a-D7"></a>是甚深义。<a id="a-D8"></a>又诸缘起法虽刹那灭而住可得。<a id="a-D9"></a>虽无作用缘而有功能缘可得。<a id="a-DA"></a>虽离有情而有情可得。<a id="a-DB"></a>虽无作者而诸业果不坏可得。<a id="a-DC"></a>是故甚深。<a id="a-DD"></a>又诸缘起法。<a id="a-DE"></a>不从自生。<a id="a-DF"></a>不从他生不从共生。<a id="a-DG"></a>非不自作他作因生。<a id="a-DH"></a>是故甚深。</p>
  <p id="aDI">何等差别故。<a id="a-DJ"></a>谓识生差别故。<a id="a-DK"></a>内死生差别故。<a id="a-DL"></a>外谷等生差别故。<a id="a-DM"></a>成坏差别故。<a id="a-DN"></a>食持差别故。<a id="a-DO"></a>爱非爱趣分别差别故。<a id="a-DP"></a>清净差别故。<a id="a-DQ"></a>威德差别故。<a id="a-DR"></a>是差别义。</p>
  <p id="aDS">何等顺逆故谓杂染顺逆故清净顺逆。<a id="a-DT"></a>故是说缘起顺逆义。</p>
 </body>
</html>