<!doctype html>
<html id="z3IBVYc10o" data-ver="820">
 <head>
  <meta charset="utf-8">
  <meta author="勒那摩提">
  <meta library="龙藏">
  <meta catalog="大乘论">
  <meta period="元魏">
 </head>
 <body>
  <h1 id="a1">究竟一乘宝性论卷第五</h1>
  <h2 id="a2">为何义说品第七</h2>
  <p id="a3">问曰。<a id="a-4"></a>真如佛性如来藏义住无障阂究竟菩萨地。<a id="a-5"></a>菩萨第一圣人亦非境界。<a id="a-6"></a>以是一切智者境界故。<a id="a-7"></a>若如是者。<a id="a-8"></a>何故乃为愚痴颠倒凡夫人说。<a id="a-9"></a>答曰。<a id="a-A"></a>以是义故。<a id="a-B"></a>略说四偈。</p>
  <p id="aC">处处经中说　　内外一切空</p>
  <p id="aD">有为法如云　　及如梦幻等</p>
  <p id="aE">此中何故说　　一切诸众生</p>
  <p id="aF">皆有如来性　　而不说空寂</p>
  <p id="aG">以有怯弱心　　轻慢诸众生</p>
  <p id="aH">执着虚妄法　　谤真如佛性</p>
  <p id="aI">计身有神我　　为令如是等</p>
  <p id="aJ">远离五种过　　故说有佛性</p>
  <p id="aK">此四行偈以十一偈略释应知。<a id="a-L"></a>偈言。</p>
  <p id="aM">诸修多罗中　　说有为诸法</p>
  <p id="aN">谓烦恼业等　　如云等虚妄</p>
  <p id="aO">烦恼犹如云　　所作业如梦</p>
  <p id="aP">如幻阴亦尔　　烦恼业生故</p>
  <p id="aQ">先已如是说　　此究竟论中</p>
  <p id="aR">为离五种过　　说有真如性</p>
  <p id="aS">以众生不闻　　不发菩提心</p>
  <p id="aT">或有怯弱心　　欺自身诸过</p>
  <p id="aU">未发菩提心　　生起欺慢意</p>
  <p id="aV">见发菩提心　　我胜彼菩萨</p>
  <p id="aW">如是憍慢人　　不起正智心</p>
  <p id="aX">是故虚妄取　　不知如实法</p>
  <p id="aY">妄取众生过　　不知客染心</p>
  <p id="aZ">实无彼诸过　　自性净功德</p>
  <p id="aa">以取虚妄过　　不知实功德</p>
  <p id="ab">是故不得生　　自他平等慈</p>
  <p id="ac">闻彼真如性　　起大勇猛力</p>
  <p id="ad">及恭敬世尊　　智慧及大悲</p>
  <p id="ae">生增长五法　　不退转平等</p>
  <p id="af">无一切诸过　　唯有诸功德</p>
  <p id="ag">取一切众生　　如我身无异</p>
  <p id="ah">速疾得成就　　无上佛菩提</p>
  <p data-pb></p>
  <h2 id="ai">身转清净成菩提品第八</h2>
  <p id="aj">论曰。<a id="a-k"></a>已说有垢如。<a id="a-l"></a>自此以下说无垢如应知。<a id="a-m"></a>无垢如者。<a id="a-n"></a>谓诸佛如来。<a id="a-o"></a>于无漏法界中远离一切种种诸垢。<a id="a-p"></a>转杂秽身得净妙身。<a id="a-q"></a>依八句义略差别说彼真如性无漏法身应知。<a id="a-r"></a>何等为八偈言。</p>
  <p id="as">净得及远离　　自他利相应</p>
  <p id="at">依止深快大　　时数如彼法</p>
  <p id="au">是名八种句义。<a id="a-v"></a>次第一偈示现八种义者。<a id="a-w"></a>何谓八种。<a id="a-x"></a>一者实体。<a id="a-y"></a>二者因。<a id="a-z"></a>三者果。<a id="a-10"></a>四者业。<a id="a-11"></a>五者相应。<a id="a-12"></a>六者行。<a id="a-13"></a>七者常。<a id="a-14"></a>八者不可思议。<a id="a-15"></a>实体者。<a id="a-16"></a>向说如来藏不离烦恼藏所缠。<a id="a-17"></a>以远离诸烦恼转身得清净。<a id="a-18"></a>是名为实体应知。<a id="a-19"></a>偈言净故。<a id="a-1A"></a>是故圣者胜鬘经言。<a id="a-1B"></a>世尊。<a id="a-1C"></a>若于无量烦恼藏所缠如来藏不疑惑者。<a id="a-1D"></a>于出无量烦恼藏法身亦无疑惑故。<a id="a-1E"></a>因者。<a id="a-1F"></a>有二种无分别智。<a id="a-1G"></a>一者出世间无分别智。<a id="a-1H"></a>二者依出世间智。<a id="a-1I"></a>得世间出世间依止行智是名为因。<a id="a-1J"></a>偈言得故。<a id="a-1K"></a>果者。<a id="a-1L"></a>即依此得得证智果。<a id="a-1M"></a>是名为果。<a id="a-1N"></a>偈言远离故。<a id="a-1O"></a>业者。<a id="a-1P"></a>有二种远离。<a id="a-1Q"></a>一者远离烦恼障。<a id="a-1R"></a>二者远离智障。<a id="a-1S"></a>如是次第故名远离。<a id="a-1T"></a>如是远离自利利他成就。<a id="a-1U"></a>是名为业。<a id="a-1V"></a>偈言自他利故。<a id="a-1W"></a>相应者。<a id="a-1X"></a>自利利他得无量功德。<a id="a-1Y"></a>常毕竟住持。<a id="a-1Z"></a>是名相应。<a id="a-1a"></a>偈言相应故。<a id="a-1b"></a>行常不思议者。<a id="a-1c"></a>谓三种佛法身。<a id="a-1d"></a>无始世界来作众生利益常不休息。<a id="a-1e"></a>不可思议。<a id="a-1f"></a>偈言依止深快大故。<a id="a-1g"></a>以是义故。<a id="a-1h"></a>略说偈言。</p>
  <p id="a1i">实体因果业　　及以相应行</p>
  <p id="a1j">常不可思议　　名佛地应知</p>
  <p id="a1k">又依实体依因。<a id="a-1l"></a>于佛地中及得彼方便因故。<a id="a-1m"></a>说三偈。</p>
  <p id="a1n">向说佛法身　　自性清净体</p>
  <p id="a1o">为诸烦恼垢　　客尘所染污</p>
  <p id="a1p">譬如虚空中　　离垢净日月</p>
  <p id="a1q">为彼厚密云　　罗网之所覆</p>
  <p id="a1r">佛功德无垢　　常恒及不变</p>
  <p id="a1s">不分别诸法　　得无漏真智</p>
  <p id="a1t">此三行偈以四行偈略释应知。<a id="a-1u"></a>偈言。</p>
  <p id="a1v">佛身不舍离　　清净真妙法</p>
  <p id="a1w">如虚空日月　　智离染不二</p>
  <p id="a1x">过恒沙佛法　　明净诸功德</p>
  <p id="a1y">非作法相应　　不离彼实体</p>
  <p id="a1z">烦恼及智障　　彼法实无体</p>
  <p id="a20">常为客尘染　　是故说云喻</p>
  <p id="a21">远离彼二因　　向二无分别</p>
  <p id="a22">无分别真智　　及依彼所得</p>
  <p id="a23">此偈明何义。<a id="a-24"></a>向说转身实体清净。<a id="a-25"></a>又清净者略有二种。<a id="a-26"></a>何等为二。<a id="a-27"></a>一者自性清净。<a id="a-28"></a>二者离垢清净。<a id="a-29"></a>自性清净者。<a id="a-2A"></a>谓性解脱无所舍离。<a id="a-2B"></a>以彼自性清净心体不舍一切客尘烦恼。<a id="a-2C"></a>以彼本来不相应故。<a id="a-2D"></a>离垢清净者。<a id="a-2E"></a>谓得解脱。<a id="a-2F"></a>又彼解脱不离一切法。<a id="a-2G"></a>如水不离诸尘垢等而言清净。<a id="a-2H"></a>以自性清净心远离客尘诸烦恼垢更无余故。<a id="a-2I"></a>又依彼果离垢清净故。<a id="a-2J"></a>说四偈。</p>
  <p id="a2K">如清净池水　　无有诸尘浊</p>
  <p id="a2L">种种杂花树　　周匝常围绕</p>
  <p id="a2M">如月离罗睺　　日无云翳等</p>
  <p id="a2N">无垢功德具　　显现即彼体</p>
  <p id="a2O">蜂王美味蜜　　坚实净真金</p>
  <p id="a2P">宝藏大果树　　无垢真金像</p>
  <p id="a2Q">转轮圣王身　　妙宝如来像</p>
  <p id="a2R">如是等诸法　　即是如来身</p>
  <p id="a2S">此四行偈以八行偈略释应知。<a id="a-2T"></a>偈言。</p>
  <p id="a2U">贪等客烦恼　　犹如浊水尘</p>
  <p id="a2V">无分别上智　　果法如池水</p>
  <p id="a2W">示现佛法身　　一切诸功德</p>
  <p id="a2X">依彼证智果　　是故如是说</p>
  <p id="a2Y">贪如浊水尘　　净法杂垢染</p>
  <p id="a2Z">可化诸众生　　如绕池藕花</p>
  <p id="a2a">禅定习气润　　远离瞋罗睺</p>
  <p id="a2b">以大慈悲水　　遍益诸众生</p>
  <p id="a2c">如十五日月　　远离云罗网</p>
  <p id="a2d">光明照众生　　能除诸幽闇</p>
  <p id="a2e">佛无垢日月　　离痴云罗网</p>
  <p id="a2f">智光照众生　　除灭诸黑闇</p>
  <p id="a2g">得无等等法　　能与妙法味</p>
  <p id="a2h">诸佛如蜜坚　　远离蜂糩障</p>
  <p id="a2i">真实妙功德　　除断诸贫穷</p>
  <p id="a2j">能与解脱势　　故说金树喻</p>
  <p id="a2k">法宝真实身　　增上两足尊</p>
  <p id="a2l">胜色毕竟成　　故说后三喻</p>
  <p id="a2m">又向说以二种智依自利利他业。<a id="a-2n"></a>何者为二。<a id="a-2o"></a>一者出世间无分别智。<a id="a-2p"></a>二者依出世间无分别智。<a id="a-2q"></a>转身得身行因远离烦恼。<a id="a-2r"></a>得证智果故。<a id="a-2s"></a>又何者是成就自利。<a id="a-2t"></a>谓得解脱远离烦恼障远离智障。<a id="a-2u"></a>得无障碍清净法身。<a id="a-2v"></a>是名成就自身利益。<a id="a-2w"></a>又何者是成就他利益。<a id="a-2x"></a>既得成就自身利已。<a id="a-2y"></a>无始世来自然依彼二种佛身。<a id="a-2z"></a>示现世间自在力行。<a id="a-30"></a>是名成就他身利益。<a id="a-31"></a>又依自利利他。<a id="a-32"></a>成就业义故。<a id="a-33"></a>说四偈。</p>
  <p id="a34">无漏及遍至　　不灭法与恒</p>
  <p id="a35">清凉不变异　　不退寂净处</p>
  <p id="a36">诸佛如来身　　如虚空无相</p>
  <p id="a37">为诸胜智者　　作六根境界</p>
  <p id="a38">示现微妙色　　出于妙音声</p>
  <p id="a39">令嗅佛戒香　　与佛妙法味</p>
  <p id="a3A">使觉三昧触　　令知深妙法</p>
  <p id="a3B">细思惟稠林　　佛离虚空相</p>
  <p id="a3C">此四行偈以八行偈略释应知。<a id="a-3D"></a>偈言。</p>
  <p id="a3E">略说二种法　　业智应当知</p>
  <p id="a3F">满足解脱身　　清净真法身</p>
  <p id="a3G">解脱身法身　　二及一应知</p>
  <p id="a3H">谓无漏遍至　　及究竟无为</p>
  <p id="a3I">烦恼尽无漏　　及习气灭故</p>
  <p id="a3J">无阂及无障　　智遍至应知</p>
  <p id="a3K">无为以不灭　　实体不失故</p>
  <p id="a3L">不失名为本　　恒等句解释</p>
  <p id="a3M">对于恒等句　　有四失应知</p>
  <p id="a3N">死无常及转　　不可思议退</p>
  <p id="a3O">以无死故恒　　以常故清凉</p>
  <p id="a3P">不转故不变　　寂静故不退</p>
  <p id="a3Q">彼究竟足迹　　净智白法体</p>
  <p id="a3R">具足色声等　　示现于诸根</p>
  <p id="a3S">如虚空无相　　而现色等相</p>
  <p id="a3T">法身亦如是　　具六根境界</p>
  <p id="a3U">此偈明何义。<a id="a-3V"></a>经中说言。<a id="a-3W"></a>如虚空相诸佛亦尔者。<a id="a-3X"></a>此依第一义。<a id="a-3Y"></a>诸佛如来清净法身自体相不共法故。<a id="a-3Z"></a>作如是说。<a id="a-3a"></a>以是义故。<a id="a-3b"></a>金刚般若波罗蜜经言。<a id="a-3c"></a>须菩提。<a id="a-3d"></a>于意云何。<a id="a-3e"></a>可以三十二大人相成就得见如来不。<a id="a-3f"></a>须菩提言。<a id="a-3g"></a>如我解佛所说义者。<a id="a-3h"></a>不以相成就得见如来。<a id="a-3i"></a>佛言。<a id="a-3j"></a>如是如是。<a id="a-3k"></a>须菩提。<a id="a-3l"></a>不以相成就得见如来。<a id="a-3m"></a>须菩提。<a id="a-3n"></a>若以相成就观如来者。<a id="a-3o"></a>转轮圣王应是如来。<a id="a-3p"></a>是故非以相成就得见如来故。<a id="a-3q"></a>此明何义。<a id="a-3r"></a>以依如来第一义谛清净法身明如是义。<a id="a-3s"></a>又依相应义故。<a id="a-3t"></a>说二偈。</p>
  <p id="a3u">如空不思议　　常恒及清凉</p>
  <p id="a3v">不变与寂静　　遍离诸分别</p>
  <p id="a3w">一切处不着　　离阂粗涩触</p>
  <p id="a3x">亦不可见取　　佛净心无垢</p>
  <p id="a3y">此二行偈以八行偈略释应知。<a id="a-3z"></a>偈言。</p>
  <p id="a40">解脱身法身　　示自利利他</p>
  <p id="a41">依自利利他　　彼处相应义</p>
  <p id="a42">一切诸功德　　不思议应知</p>
  <p id="a43">以非三慧境　　一切种智知</p>
  <p id="a44">诸众生佛体　　细故非闻境</p>
  <p id="a45">第一非思思　　以出世深密</p>
  <p id="a46">世修慧不知　　诸愚痴凡夫</p>
  <p id="a47">本来未曾见　　如盲不瞩色</p>
  <p id="a48">二乘如婴儿　　不见日月轮</p>
  <p id="a49">以不生故常　　以不灭故恒</p>
  <p id="a4A">离二故清凉　　法性住不变</p>
  <p id="a4B">证灭故寂静　　一切觉故遍</p>
  <p id="a4C">不住不分别　　离烦恼不着</p>
  <p id="a4D">无智障离阂　　柔软离粗涩</p>
  <p id="a4E">无色不可见　　离相不可取</p>
  <p id="a4F">以自性故净　　离染故无垢</p>
  <p id="a4G">此偈明何义。<a id="a-4H"></a>虚空譬喻者。<a id="a-4I"></a>明诸佛如来无为诸功德不离佛法身。<a id="a-4J"></a>于所有诸有得不可思议胜大方便业胜大悲业胜大智业。<a id="a-4K"></a>为与一切众生乐相无垢清净三种佛身。<a id="a-4L"></a>所谓实佛受法乐佛及化身佛。<a id="a-4M"></a>常不休息常不断绝。<a id="a-4N"></a>自然修行。<a id="a-4O"></a>以为利益一切众生应知。<a id="a-4P"></a>以不共余人唯诸佛如来法身相应故。<a id="a-4Q"></a>此明何义。<a id="a-4R"></a>以依此身相应诸行差别故。<a id="a-4S"></a>说八偈。</p>
  <p id="a4T">非初非中后　　不破坏不二</p>
  <p id="a4U">远离于三界　　无垢无分别</p>
  <p id="a4V">此甚深境界　　非二乘所知</p>
  <p id="a4W">具胜三昧慧　　如是人能见</p>
  <p id="a4X">出过于恒沙　　不思议功德</p>
  <p id="a4Y">唯如来成就　　不与余人共</p>
  <p id="a4Z">如来妙色身　　清净无垢体</p>
  <p id="a4a">远离诸烦恼　　及一切习气</p>
  <p id="a4b">种种胜妙法　　光明以为体</p>
  <p id="a4c">令众生解脱　　常无有休息</p>
  <p id="a4d">所作不思议　　如摩尼宝王</p>
  <p id="a4e">能现种种形　　而彼体非实</p>
  <p id="a4f">为世间说法　　示现寂静处</p>
  <p id="a4g">教化使淳熟　　授记令入道</p>
  <p id="a4h">如来镜像身　　而不离本体</p>
  <p id="a4i">犹如一切色　　不离于虚空</p>
  <p id="a4j">此八行偈以二十五偈略释应知。<a id="a-4k"></a>偈言。</p>
  <p id="a4l">向说佛法身　　及一切种智</p>
  <p id="a4m">自在与涅槃　　及第一义谛</p>
  <p id="a4n">不可思议法　　应供等功德</p>
  <p id="a4o">唯自身内证　　应当如是知</p>
  <p id="a4p">彼三身差别　　实法报化等</p>
  <p id="a4q">所谓深快大　　无量功德身</p>
  <p id="a4r">明实体身者　　谓诸佛法身</p>
  <p id="a4s">略说五种相　　五功德应知</p>
  <p id="a4t">无为无差别　　远离于二边</p>
  <p id="a4u">出离烦恼障　　智障三昧障</p>
  <p id="a4v">以离一切垢　　故圣人境界</p>
  <p id="a4w">清净光明照　　以法性如是</p>
  <p id="a4x">无量阿僧祇　　不可数思议</p>
  <p id="a4y">无等诸功德　　到第一彼岸</p>
  <p id="a4z">实法身相应　　以快不可数</p>
  <p id="a50">非思量境界　　及远离习气</p>
  <p id="a51">无边等佛法　　次第不离报</p>
  <p id="a52">受种种法味　　示现诸妙色</p>
  <p id="a53">净慈悲习气　　无虚妄分别</p>
  <p id="a54">利益诸众生　　自然无休息</p>
  <p id="a55">如如意宝珠　　满足众生心</p>
  <p id="a56">受乐佛如是　　神通力自在</p>
  <p id="a57">此神力自在　　略说有五种</p>
  <p id="a58">说法及可见　　诸业不休息</p>
  <p id="a59">及休息隐没　　示现不实体</p>
  <p id="a5A">是名要略说　　有五种自在</p>
  <p id="a5B">如摩尼宝珠　　依种种诸色</p>
  <p id="a5C">异本生诸相　　一切皆不实</p>
  <p id="a5D">如来亦如是　　方便力示现</p>
  <p id="a5E">从兜率陀退　　次第入胎生</p>
  <p id="a5F">习学诸伎艺　　婴儿入王宫</p>
  <p id="a5G">厌离诸欲相　　出家行苦行</p>
  <p id="a5H">推问诸外道　　往诣于道场</p>
  <p id="a5I">降伏诸魔众　　成大妙觉尊</p>
  <p id="a5J">转无上法轮　　入无余涅槃</p>
  <p id="a5K">于不清净国　　现如是等事</p>
  <p id="a5L">世间无休息　　宣说无常苦</p>
  <p id="a5M">无我寂静名　　方便智慧力</p>
  <p id="a5N">令彼诸众生　　厌离三界苦</p>
  <p id="a5O">后入于涅槃　　以入寂静道</p>
  <p id="a5P">诸声闻人等　　有是虚妄相</p>
  <p id="a5Q">言我得涅槃　　法华等诸经</p>
  <p id="a5R">皆说如实法　　般若方便摄</p>
  <p id="a5S">回先虚妄心　　令淳熟上乘</p>
  <p id="a5T">授妙菩提记　　微细大势力</p>
  <p id="a5U">令愚痴众生　　过崄难恶道</p>
  <p id="a5V">深快及以大　　次第说应知</p>
  <p id="a5W">初法身如来　　第二色身佛</p>
  <p id="a5X">譬如虚空中　　有一切色身</p>
  <p id="a5Y">于初佛身中　　最后身亦尔</p>
  <p id="a5Z">自此以下。<a id="a-5a"></a>即依如是三种佛身。<a id="a-5b"></a>为乐众生利益众生。<a id="a-5c"></a>略说二偈。</p>
  <p id="a5d">世尊体常住　　以修无量因</p>
  <p id="a5e">众生界不尽　　慈悲心如意</p>
  <p id="a5f">智成就相应　　法中得自在</p>
  <p id="a5g">降伏诸魔怨　　体寂静故常</p>
  <p id="a5h">此二行偈以六行偈略释应知。<a id="a-5i"></a>偈言。</p>
  <p id="a5j">弃舍身命财　　摄取诸佛法</p>
  <p id="a5k">为利益众生　　究竟满本愿</p>
  <p id="a5l">得清净佛身　　起大慈悲心</p>
  <p id="a5m">修行四如意　　依彼力住世</p>
  <p id="a5n">以成就妙智　　离有涅槃心</p>
  <p id="a5o">常得心三昧　　成就乐相应</p>
  <p id="a5p">常在于世间　　不为世法染</p>
  <p id="a5q">得净甘露处　　故离一切魔</p>
  <p id="a5r">诸佛本不生　　本来寂静故</p>
  <p id="a5s">以常可归依　　故言归依我</p>
  <p id="a5t">初七种譬喻　　如来色身常</p>
  <p id="a5u">后三种譬喻　　善逝法身常</p>
  <p id="a5v">此偈明何义。<a id="a-5w"></a>诸佛如来依法身转得无上身。<a id="a-5x"></a>不可思议应知。<a id="a-5y"></a>依不可思议故。<a id="a-5z"></a>说二偈。</p>
  <p id="a60">非言语所说　　第一义谛摄</p>
  <p id="a61">离诸觉观地　　无譬喻可说</p>
  <p id="a62">最上胜妙法　　不取有涅槃</p>
  <p id="a63">非三乘所知　　唯是佛境界</p>
  <p id="a64">此二行偈以五行偈略释应知。<a id="a-65"></a>偈言。</p>
  <p id="a66">不可得思议　　以离言语相</p>
  <p id="a67">离言语相者　　以第一义摄</p>
  <p id="a68">第一义摄者　　非思量境界</p>
  <p id="a69">非思量境者　　以无譬喻知</p>
  <p id="a6A">无譬喻知者　　以最胜无上</p>
  <p id="a6B">最胜无上者　　不取有涅槃</p>
  <p id="a6C">不取是二者　　不取功德过</p>
  <p id="a6D">前五种譬喻　　微细不思议</p>
  <p id="a6E">如来法身常　　第六譬喻者</p>
  <p id="a6F">以得自在故　　如来色身常</p>
  <p data-pb></p>
  <h2 id="a6G">如来功德品第九</h2>
  <p id="a6H">论曰。<a id="a-6I"></a>已说无垢真如法身。<a id="a-6J"></a>次说依彼无垢真如法身一切功德。<a id="a-6K"></a>如摩尼宝不离光明形色诸相。<a id="a-6L"></a>如来法身无量无边自性清净无垢功德。<a id="a-6M"></a>亦复如是。<a id="a-6N"></a>以是义故依佛功德。<a id="a-6O"></a>次说二偈。</p>
  <p id="a6P">自利亦利他　　第一义谛身</p>
  <p id="a6Q">依彼真谛身　　有此世谛体</p>
  <p id="a6R">果远离淳熟　　此中具足有</p>
  <p id="a6S">六十四种法　　诸功德差别</p>
  <p id="a6T">此偈示现何义。<a id="a-6U"></a>偈言。</p>
  <p id="a6V">于自身成就　　住持诸佛法</p>
  <p id="a6W">故摄第一身　　为他身住持</p>
  <p id="a6X">诸如来世尊　　故有世谛体</p>
  <p id="a6Y">佛无量功德　　初身摄应知</p>
  <p id="a6Z">十力四无畏　　大丈夫相等</p>
  <p id="a6a">彼受乐报体　　第二佛身摄</p>
  <p id="a6b">此偈明何义。<a id="a-6c"></a>明十力等六十四种佛身功德。<a id="a-6d"></a>此云何知。<a id="a-6e"></a>依彼义故。<a id="a-6f"></a>略说二偈。</p>
  <p id="a6g">佛力金刚杵　　破无智者障</p>
  <p id="a6h">如来无所畏　　处众如师子</p>
  <p id="a6i">如来不共法　　清净如虚空</p>
  <p id="a6j">如彼水中月　　众生二种见</p>
  <p id="a6k">自此已下功德品中余残论偈。<a id="a-6l"></a>依此二偈次第示现彼十力等六十四种如来功德。<a id="a-6m"></a>如陀罗尼自在王经广说应知。<a id="a-6n"></a>初依十力故。<a id="a-6o"></a>说二偈。</p>
  <p id="a6p">处非处果报　　业及于诸根</p>
  <p id="a6q">性信至处道　　离垢诸禅定</p>
  <p id="a6r">忆念过去世　　天眼寂静智</p>
  <p id="a6s">如是等诸句　　说十种力名</p>
  <p id="a6t">又依四无畏故。<a id="a-6u"></a>说三偈。</p>
  <p id="a6v">如实觉诸法　　遮诸阂道障</p>
  <p id="a6w">说道得无漏　　是四种无畏</p>
  <p id="a6x">于所知境界　　毕竟知自他</p>
  <p id="a6y">自知教他知　　此非遮障道</p>
  <p id="a6z">能证胜妙果　　自得令他得</p>
  <p id="a70">说自他利谛　　是诸处无畏</p>
  <p id="a71">又依十八不共佛法故说八偈。</p>
  <p id="a72">佛无过无诤　　无妄念等失</p>
  <p id="a73">无不定散心　　无种种诸想</p>
  <p id="a74">无作意护心　　欲精进不退</p>
  <p id="a75">念慧及解脱　　知见等不退</p>
  <p id="a76">诸业智为本　　知三世无障</p>
  <p id="a77">佛十八功德　　及余不说者</p>
  <p id="a78">佛身口无失　　若他来破坏</p>
  <p id="a79">内心无动相　　非作心舍心</p>
  <p id="a7A">世尊欲精进　　念净智解脱</p>
  <p id="a7B">知见常不失　　示现可知境</p>
  <p id="a7C">一切诸业等　　智为本展转</p>
  <p id="a7D">三世无障阂　　广大智行常</p>
  <p id="a7E">是名如来体　　大智慧相应</p>
  <p id="a7F">觉彼大菩提　　最上胜妙法</p>
  <p id="a7G">为一切众生　　转于大法轮</p>
  <p id="a7H">无畏胜妙法　　令彼得解脱</p>
  <p id="a7I">又依三十二大人相故。<a id="a-7J"></a>说十一偈。</p>
  <p id="a7K">足下相平满　　具足千辐轮</p>
  <p id="a7L">跟佣趺上隆　　伊尼鹿王[跳-兆+尃]</p>
  <p id="a7M">手足悉柔软　　诸指皆纤长</p>
  <p id="a7N">鹅王网缦指　　臂肘上下佣</p>
  <p id="a7O">两肩前后平　　左右俱圆满</p>
  <p id="a7P">立能手过膝　　马王阴藏相</p>
  <p id="a7Q">身佣相洪雅　　如尼拘树王</p>
  <p id="a7R">体相七处满　　上半如师子</p>
  <p id="a7S">威德势坚固　　犹如那罗延</p>
  <p id="a7T">身色新净妙　　柔软金色皮</p>
  <p id="a7U">净软细平密　　一孔一毛生</p>
  <p id="a7V">毛柔软上靡　　微细轮右旋</p>
  <p id="a7W">身净光圆匝　　顶上相高显</p>
  <p id="a7X">项如孔雀王　　颐方若师子</p>
  <p id="a7Y">发净金精色　　喻如因陀罗</p>
  <p id="a7Z">额上白毫相　　通面净光明</p>
  <p id="a7a">口含四十齿　　二牙白踰雪</p>
  <p id="a7b">深密内外明　　上下齿平齐</p>
  <p id="a7c">迦陵频伽声　　妙音深远声</p>
  <p id="a7d">所食至喉现　　得味中上味</p>
  <p id="a7e">细薄广长舌　　二目淳绀色</p>
  <p id="a7f">瞬眼若牛王　　功德如莲华</p>
  <p id="a7g">如是说人尊　　妙相三十二</p>
  <p id="a7h">一一不杂乱　　普身不可嫌</p>
  <p id="a7i">此佛十力四无所畏十八不共法。<a id="a-7j"></a>三十二大人相。<a id="a-7k"></a>略集一处。<a id="a-7l"></a>是名六十四种功德应知。<a id="a-7m"></a>偈言。</p>
  <p id="a7n">六十四功德　　修因及果报</p>
  <p id="a7o">一一各差别　　宝经次第说</p>
  <p id="a7p">此偈明何义。<a id="a-7q"></a>向说诸佛如来六十四种功德因果差别。<a id="a-7r"></a>依此次第宝女经中广说应知。<a id="a-7s"></a>又复依此四处。<a id="a-7t"></a>次第有四种喻。<a id="a-7u"></a>谓金刚杵及师子王。<a id="a-7v"></a>虚空譬喻水中月等。<a id="a-7w"></a>有九行偈。<a id="a-7x"></a>依彼九偈。<a id="a-7y"></a>略说偈言。</p>
  <p id="a7z">冲过无慈心　　不共他无心</p>
  <p id="a80">故说杵师子　　空水中月喻</p>
  <p id="a81">又依十力金刚杵喻故。<a id="a-82"></a>说二偈。</p>
  <p id="a83">处非处果性　　众生诸信根</p>
  <p id="a84">种种道修地　　过宿命差别</p>
  <p id="a85">天眼漏尽等　　佛力金刚杵</p>
  <p id="a86">能刺碎散斫　　痴铠山墙树</p>
  <p id="a87">此偈示现何义。<a id="a-88"></a>略说偈言。</p>
  <p id="a89">诸如来六力　　次第三及一</p>
  <p id="a8A">所知境界中　　离三昧诸障</p>
  <p id="a8B">及离余垢障　　譬如破散截</p>
  <p id="a8C">铠墙及树等　　亦重亦坚固</p>
  <p id="a8D">亦不可破坏　　如来十种力</p>
  <p id="a8E">犹如彼金刚　　故说金刚杵</p>
  <p id="a8F">又依四无畏师子王喻故。<a id="a-8G"></a>说二偈。</p>
  <p id="a8H">譬如师子王　　诸兽中自在</p>
  <p id="a8I">常处于山林　　不怖畏诸兽</p>
  <p id="a8J">佛人王亦尔　　处于诸群众</p>
  <p id="a8K">不畏及善住　　坚固奋迅等</p>
  <p id="a8L">此偈示现何义。<a id="a-8M"></a>略说偈言。</p>
  <p id="a8N">知病苦知因　　远离彼苦因</p>
  <p id="a8O">说圣道妙药　　为离病证灭</p>
  <p id="a8P">远离诸怖畏　　善住奋迅城</p>
  <p id="a8Q">佛王在大众　　无畏如师子</p>
  <p id="a8R">以知一切法　　是故能善住</p>
  <p id="a8S">一切处不畏　　离愚痴凡夫</p>
  <p id="a8T">二乘及清净　　以见我无等</p>
  <p id="a8U">于一切法中　　心常定坚固</p>
  <p id="a8V">何故名奋迅　　过无明住地</p>
  <p id="a8W">自在无阂处　　是故名奋迅</p>
  <p id="a8X">又依十八不共法虚空譬喻故。<a id="a-8Y"></a>说三偈。</p>
  <p id="a8Z">地水火风等　　彼法空中无</p>
  <p id="a8a">诸色中亦无　　虚空无阂法</p>
  <p id="a8b">诸佛无障碍　　犹如虚空相</p>
  <p id="a8c">如来在世间　　如地水火风</p>
  <p id="a8d">而诸佛如来　　所有诸功德</p>
  <p id="a8e">乃至无一法　　共余世间有</p>
  <p id="a8f">此偈示现何义。<a id="a-8g"></a>略说偈言。</p>
  <p id="a8h">声闻及空行　　智者及自在</p>
  <p id="a8i">上上微细法　　故示现五大</p>
  <p id="a8j">诸众生受用　　如地水火风</p>
  <p id="a8k">离世离出世　　故说虚空大</p>
  <p id="a8l">三十二功德　　依止法身有</p>
  <p id="a8m">如世间灯炷　　明暖及色相</p>
  <p id="a8n">相应无差别　　诸如来法身</p>
  <p id="a8o">一切诸功德　　无差别亦尔</p>
  <p id="a8p">又依三十二大丈夫相水中月喻故。<a id="a-8q"></a>说二偈。</p>
  <p id="a8r">秋空无云曀　　月在天及水</p>
  <p id="a8s">一切世间人　　皆见月势力</p>
  <p id="a8t">清净佛轮中　　具功德势力</p>
  <p id="a8u">佛子见如来　　功德身亦尔</p>
  <p id="a8v">此偈示现何义。<a id="a-8w"></a>略说偈言。</p>
  <p id="a8x">三十二功德　　见者生欢喜</p>
  <p id="a8y">依法报化身　　三种佛而有</p>
  <p id="a8z">法身净无垢　　远离于世间</p>
  <p id="a90">在如来轮中　　众生见二处</p>
  <p id="a91">如清净水中　　见于月影像</p>
  <p id="a92">是三十二相　　依色身得名</p>
  <p id="a93">如摩尼宝珠　　不离光色相</p>
  <p id="a94">色身亦如是　　不离三十二</p>
  <p data-pb></p>
  <h2 id="a95">自然不休息佛业品第十</h2>
  <p id="a96">论曰。<a id="a-97"></a>已说无垢诸佛功德。<a id="a-98"></a>次说诸佛如来作业。<a id="a-99"></a>彼诸佛业自然而行常不休息。<a id="a-9A"></a>教化众生应知。<a id="a-9B"></a>此依略说。<a id="a-9C"></a>有二种法自然而行。<a id="a-9D"></a>以是义故。<a id="a-9E"></a>依诸佛业自然而行。<a id="a-9F"></a>常不休息常作佛事故。<a id="a-9G"></a>说六偈。</p>
  <p id="a9H">于可化众生　　以教化方便</p>
  <p id="a9I">起化众生业　　教化众生界</p>
  <p id="a9J">诸佛自在人　　于可化众生</p>
  <p id="a9K">常待处待时　　自然作佛事</p>
  <p id="a9L">遍觉知大乘　　最妙功德聚</p>
  <p id="a9M">如大海水宝　　如来智亦尔</p>
  <p id="a9N">菩提广无边　　犹如虚空界</p>
  <p id="a9O">于无量功德　　大智慧日光</p>
  <p id="a9P">遍照诸众生　　有佛妙法身</p>
  <p id="a9Q">无垢功德藏　　如我身无异</p>
  <p id="a9R">烦恼障智障　　云雾罗网覆</p>
  <p id="a9S">诸佛慈悲风　　吹令散灭尽</p>
  <p id="a9T">此六行偈义以十四偈略释应知。<a id="a-9U"></a>偈言。</p>
  <p id="a9V">以何等性智　　何者何处时</p>
  <p id="a9W">作业无分别　　是故业自然</p>
  <p id="a9X">以何等根性　　诸众生可度</p>
  <p id="a9Y">以何等智慧　　能度诸众生</p>
  <p id="a9Z">又以何者是　　化众生方便</p>
  <p id="a9a">众生以何处　　何时中可化</p>
  <p id="a9b">进趣及功德　　为果为摄取</p>
  <p id="a9c">彼障及断障　　诸缘不分别</p>
  <p id="a9d">进趣谓十地　　功德因二谛</p>
  <p id="a9e">果谓大菩提　　摄菩提眷属</p>
  <p id="a9f">彼障谓无边　　烦恼及习气</p>
  <p id="a9g">断障谓大慈　　及大悲心等</p>
  <p id="a9h">是名一切时　　常种种因缘</p>
  <p id="a9i">如是等六处　　次第说应知</p>
  <p id="a9j">如大海水宝　　空日地云风</p>
  <p id="a9k">诸地如大海　　智水功德宝</p>
  <p id="a9l">菩提如空界　　广无中后边</p>
  <p id="a9m">为利益众生　　二种业如日</p>
  <p id="a9n">能悉遍照知　　一切众生界</p>
  <p id="a9o">皆有如来性　　如地中伏藏</p>
  <p id="a9p">犹如彼大地　　体安固不动</p>
  <p id="a9q">为利益众生　　见彼我无别</p>
  <p id="a9r">客尘烦恼等　　本自无体性</p>
  <p id="a9s">一切皆虚妄　　如云聚不实</p>
  <p id="a9t">起大慈悲心　　犹如猛风吹</p>
  <p id="a9u">烦恼智障尽　　如彼云聚散</p>
  <p id="a9v">化事未究竟　　故常在世间</p>
  <p id="a9w">从本际以来　　自然不休息</p>
  <p id="a9x">问曰。<a id="a-9y"></a>如向所说诸佛如来不生不灭。<a id="a-9z"></a>若如是者即无为法。<a id="a-A0"></a>无为法者不修行业。<a id="a-A1"></a>云何自然不休息常教化众生事。<a id="a-A2"></a>答曰。<a id="a-A3"></a>为示现彼诸佛大事断诸疑惑。<a id="a-A4"></a>是故依彼不可思议无垢清净诸佛境界。<a id="a-A5"></a>示现大事故。<a id="a-A6"></a>以譬喻说一行偈。</p>
  <p id="aA7">帝释妙鼓云　　梵天日摩尼</p>
  <p id="aA8">响及虚空地　　如来身亦尔</p>
  <p id="aA9">依此一行修多罗摄取义。<a id="a-AA"></a>偈九种譬喻。<a id="a-AB"></a>自此以下广说余残六十六偈应知。<a id="a-AC"></a>又复依彼广说偈义。<a id="a-AD"></a>九种譬喻略说彼义。<a id="a-AE"></a>及以次第广说如来无上利益一切众生修行究竟。<a id="a-AF"></a>以十九偈解释应知。<a id="a-AG"></a>偈言。</p>
  <p id="aAH">远离一切业　　未曾见有果</p>
  <p id="aAI">为一切疑人　　除诸疑网故</p>
  <p id="aAJ">说九种譬喻　　彼修多罗名</p>
  <p id="aAK">广说此诸法　　彼修多罗中</p>
  <p id="aAL">广说九种喻　　彼名智境界</p>
  <p id="aAM">快妙智庄严　　有智者速入</p>
  <p id="aAN">具足佛境界　　说彼天帝释</p>
  <p id="aAO">琉璃镜像等　　九种诸譬喻</p>
  <p id="aAP">应知彼要义　　见说及遍至</p>
  <p id="aAQ">以离诸相智　　身口意业密</p>
  <p id="aAR">大慈悲者得　　离诸功用心</p>
  <p id="aAS">无分别寂静　　以智故无垢</p>
  <p id="aAT">如大毗琉璃　　帝释等譬喻</p>
  <p id="aAU">智究竟满足　　故究竟寂静</p>
  <p id="aAV">以有净智慧　　是故无分别</p>
  <p id="aAW">为成种种义　　故说释等喻</p>
  <p id="aAX">为成彼义者　　说九种见等</p>
  <p id="aAY">离生离神通　　诸佛现是事</p>
  <p id="aAZ">是名为略说　　种种义譬喻</p>
  <p id="aAa">先喻解异后　　后喻解异前</p>
  <p id="aAb">佛体如镜像　　如彼琉璃地</p>
  <p id="aAc">人非不有声　　如天妙法鼓</p>
  <p id="aAd">非不作法事　　如彼大云雨</p>
  <p id="aAe">非不作利益　　而亦非不生</p>
  <p id="aAf">种种诸种子　　如梵天不动</p>
  <p id="aAg">而非不淳熟　　如彼大日轮</p>
  <p id="aAh">非不破诸闇　　如彼如意宝</p>
  <p id="aAi">而非不希有　　犹如彼声响</p>
  <p id="aAj">非不因缘成　　犹如彼虚空</p>
  <p id="aAk">非不为一切　　众生作依止</p>
  <p id="aAl">犹如彼大地　　而非不住持</p>
  <p id="aAm">一切种种物　　以依彼大地</p>
  <p id="aAn">荷负诸世间　　种种诸物故</p>
  <p id="aAo">依诸佛菩提　　出世间妙法</p>
  <p id="aAp">成就诸白业　　诸禅四无量</p>
  <p id="aAq">及以四空定　　诸如来自然</p>
  <p id="aAr">常住诸世间　　有如是诸业</p>
  <p id="aAs">一时非前后　　作如是妙业</p>
  <p data-pb></p>
  <h2 id="aAt">挍量信功德品第十一</h2>
  <p id="aAu">论曰。<a id="a-Av"></a>向说四种法。<a id="a-Aw"></a>自此已下明有慧人于彼法中能生信心。<a id="a-Ax"></a>依彼信者所得功德。<a id="a-Ay"></a>说十四偈。</p>
  <p id="aAz">佛性佛菩提　　佛法及佛业</p>
  <p id="aB0">诸出世净人　　所不能思议</p>
  <p id="aB1">此诸佛境界　　若有能信者</p>
  <p id="aB2">得无量功德　　胜一切众生</p>
  <p id="aB3">以求佛菩提　　不思议果报</p>
  <p id="aB4">得无量功德　　故胜诸世间</p>
  <p id="aB5">若有人能舍　　摩尼珠珍宝</p>
  <p id="aB6">遍布十方界　　无量佛国土</p>
  <p id="aB7">为求佛菩提　　施与诸法王</p>
  <p id="aB8">是人如是施　　无量恒沙劫</p>
  <p id="aB9">若复有人闻　　妙境界一句</p>
  <p id="aBA">闻已复能信　　过施福无量</p>
  <p id="aBB">若有智慧人　　奉持无上戒</p>
  <p id="aBC">身口意业净　　自然常护持</p>
  <p id="aBD">为求佛菩提　　如是无量劫</p>
  <p id="aBE">是人所得福　　不可得思议</p>
  <p id="aBF">若复有人闻　　妙境界一句</p>
  <p id="aBG">闻已复能信　　过戒福无量</p>
  <p id="aBH">若人入禅定　　焚三界烦恼</p>
  <p id="aBI">过天行彼岸　　无菩提方便</p>
  <p id="aBJ">若复有人闻　　妙境界一句</p>
  <p id="aBK">闻已复能信　　过禅福无量</p>
  <p id="aBL">无慧人能舍　　唯得富贵报</p>
  <p id="aBM">修持禁戒者　　得生人天中</p>
  <p id="aBN">修行断诸障　　非慧不能除</p>
  <p id="aBO">慧除烦恼障　　亦能除智障</p>
  <p id="aBP">闻法为慧因　　是故闻法胜</p>
  <p id="aBQ">何况闻法已　　复能生信心</p>
  <p id="aBR">此十四偈以十一偈略释应知。<a id="a-BS"></a>偈言。</p>
  <p id="aBT">身及彼所转　　功德及成义</p>
  <p id="aBU">示此四种法　　唯如来境界</p>
  <p id="aBV">智者信为有　　及信毕竟得</p>
  <p id="aBW">以信诸功德　　速证无上道</p>
  <p id="aBX">究竟到彼岸　　如来所住处</p>
  <p id="aBY">信有彼境界　　彼非可思议</p>
  <p id="aBZ">我等可得彼　　彼功德如是</p>
  <p id="aBa">唯深信胜智　　欲精进念定</p>
  <p id="aBb">修智等功德　　无上菩提心</p>
  <p id="aBc">一切常现前　　以常现前故</p>
  <p id="aBd">名不退佛子　　彼岸净功德</p>
  <p id="aBe">毕竟能成就　　五度是功德</p>
  <p id="aBf">以不分别三　　毕竟及清净</p>
  <p id="aBg">以离对治法　　施唯施功德</p>
  <p id="aBh">持戒唯持戒　　余二度修行</p>
  <p id="aBi">谓忍辱禅定　　精进遍诸处</p>
  <p id="aBj">悭等所治法　　名为烦恼障</p>
  <p id="aBk">虚分别三法　　是名为智障</p>
  <p id="aBl">远离彼诸障　　更无余胜因</p>
  <p id="aBm">唯真妙智慧　　是故般若胜</p>
  <p id="aBn">彼智慧根本　　所谓闻慧是</p>
  <p id="aBo">以闻慧生智　　是故闻为胜</p>
  <p id="aBp">又自此已下明向所说义。<a id="a-Bq"></a>依何等法说。<a id="a-Br"></a>依何等义说。<a id="a-Bs"></a>依何等相说。<a id="a-Bt"></a>初依彼法故。<a id="a-Bu"></a>说二偈。</p>
  <p id="aBv">我此所说法　　为自心清净</p>
  <p id="aBw">依诸如来教　　修多罗相应</p>
  <p id="aBx">若有智慧人　　闻能信受者</p>
  <p id="aBy">我此所说法　　亦为摄彼人</p>
  <p id="aBz">自此已下次依彼义故。<a id="a-C0"></a>说二偈。</p>
  <p id="aC1">依灯电摩尼　　日月等诸明</p>
  <p id="aC2">一切有眼者　　皆能见境界</p>
  <p id="aC3">依佛法光明　　慧眼者能见</p>
  <p id="aC4">以法有是利　　故我说此法</p>
  <p id="aC5">自此已下次依彼相故。<a id="a-C6"></a>说二偈。</p>
  <p id="aC7">若一切所说　　有义有法句</p>
  <p id="aC8">能令修行者　　远离于三界</p>
  <p id="aC9">及示寂静法　　最胜无上道</p>
  <p id="aCA">佛说是正经　　余者颠倒说</p>
  <p id="aCB">自此已下依护法方便故。<a id="a-CC"></a>说七偈。</p>
  <p id="aCD">虽说法句义　　断三界烦恼</p>
  <p id="aCE">无明覆慧眼　　贪等垢所缠</p>
  <p id="aCF">又于佛法中　　取少分说者</p>
  <p id="aCG">世典善言说　　彼三尚可受</p>
  <p id="aCH">何况诸如来　　远离烦恼垢</p>
  <p id="aCI">无漏智慧人　　所说修多罗</p>
  <p id="aCJ">以离于诸佛　　一切世间中</p>
  <p id="aCK">更无胜智慧　　如实知法者</p>
  <p id="aCL">如来说了义　　彼不可思议</p>
  <p id="aCM">思者是谤法　　不识佛意故</p>
  <p id="aCN">谤圣及坏法　　此诸邪思惟</p>
  <p id="aCO">烦恼愚痴人　　妄见所计故</p>
  <p id="aCP">故不应执着　　邪见诸垢法</p>
  <p id="aCQ">以净衣受色　　垢腻不可染</p>
  <p id="aCR">自此已下依谤正法故。<a id="a-CS"></a>说三偈。</p>
  <p id="aCT">愚不信白法　　邪见及憍慢</p>
  <p id="aCU">过去谤法障　　执着不了义</p>
  <p id="aCV">着供养恭敬　　唯见于邪法</p>
  <p id="aCW">远离善知识　　亲近谤法者</p>
  <p id="aCX">乐着小乘法　　如是等众生</p>
  <p id="aCY">不信于大乘　　故谤诸佛法</p>
  <p id="aCZ">自此已下依谤正法得恶果报故。<a id="a-Ca"></a>说六偈。</p>
  <p id="aCb">智者不应畏　　怨家蛇火毒</p>
  <p id="aCc">因陀罗霹雳　　刀杖诸恶兽</p>
  <p id="aCd">师子虎狼等　　彼但能断命</p>
  <p id="aCe">不能令人入　　可畏阿鼻狱</p>
  <p id="aCf">应畏谤深法　　及谤法知识</p>
  <p id="aCg">决定令人入　　可畏阿鼻狱</p>
  <p id="aCh">虽近恶知识　　恶心出佛血</p>
  <p id="aCi">及杀害父母　　断诸圣人命</p>
  <p id="aCj">破坏和合僧　　及断诸善根</p>
  <p id="aCk">以系念正法　　能解脱彼处</p>
  <p id="aCl">若复有余人　　诽谤甚深法</p>
  <p id="aCm">彼人无量劫　　不可得解脱</p>
  <p id="aCn">自此已下依于说法法师生敬重心故。<a id="a-Co"></a>说二偈。</p>
  <p id="aCp">若人令众生　　学信如是法</p>
  <p id="aCq">彼是我父母　　亦是善知识</p>
  <p id="aCr">彼人是智者　　以如来灭后</p>
  <p id="aCs">回邪见颠倒　　令入正道故</p>
  <p id="aCt">自此已下依彼说法所得功德。<a id="a-Cu"></a>以用回向故。<a id="a-Cv"></a>说三偈。</p>
  <p id="aCw">三宝清净性　　菩提功德业</p>
  <p id="aCx">我略说七种　　与佛经相应</p>
  <p id="aCy">依此诸功德　　愿于命终时</p>
  <p id="aCz">见无量寿佛　　无边功德身</p>
  <p id="aD0">我及余信者　　既见彼佛已</p>
  <p id="aD1">愿得离垢眼　　成无上菩提</p>
  <p id="aD2">自此已下略说句义。<a id="a-D3"></a>偈言。</p>
  <p id="aD4">依何等法说　　依何等义说</p>
  <p id="aD5">依何等相说　　如彼法而说</p>
  <p id="aD6">如彼义而说　　如彼相而说</p>
  <p id="aD7">彼一切诸法　　六行偈示现</p>
  <p id="aD8">护自身方便　　以七行偈说</p>
  <p id="aD9">明诽谤正法　　故有三行偈</p>
  <p id="aDA">六偈示彼因　　以二偈示现</p>
  <p id="aDB">于彼说法人　　深生敬重心</p>
  <p id="aDC">大众闻忍受　　得彼大菩提</p>
  <p id="aDD">略说三种法　　示现彼果报</p>
 </body>
</html>