<!DOCTYPE html>
<html>
<head>
  <meta charset="utf-8"/>
  <meta name="author" content="勒那摩提/元魏"/>
  <meta name="library" content="龙藏"/>
  <meta name="catalog" content="龙藏/大乘论"/>
  <title>究竟一乘宝性论卷第五</title>
</head>
<body>
  <h1 class="head">究竟一乘宝性论卷第五</h1>
  <h2>为何义说品第七</h2>
  <p>问曰。真如佛性如来藏义住无障阂究竟菩萨地。菩萨第一圣人亦非境界。以是一切智者境界故。若如是者。何故乃为愚痴颠倒凡夫人说。答曰。以是义故。略说四偈。</p>
  <p class="l-js-5c">处处经中说　　内外一切空</p>
  <p class="l-js-5c">有为法如云　　及如梦幻等</p>
  <p class="l-js-5c">此中何故说　　一切诸众生</p>
  <p class="l-js-5c">皆有如来性　　而不说空寂</p>
  <p class="l-js-5c">以有怯弱心　　轻慢诸众生</p>
  <p class="l-js-5c">执著虚妄法　　谤真如佛性</p>
  <p class="l-js-5c">计身有神我　　为令如是等</p>
  <p class="l-js-5c">远离五种过　　故说有佛性</p>
  <p>此四行偈以十一偈略释应知。偈言。</p>
  <p class="l-js-5c">诸修多罗中　　说有为诸法</p>
  <p class="l-js-5c">谓烦恼业等　　如云等虚妄</p>
  <p class="l-js-5c">烦恼犹如云　　所作业如梦</p>
  <p class="l-js-5c">如幻阴亦尔　　烦恼业生故</p>
  <p class="l-js-5c">先已如是说　　此究竟论中</p>
  <p class="l-js-5c">为离五种过　　说有真如性</p>
  <p class="l-js-5c">以众生不闻　　不发菩提心</p>
  <p class="l-js-5c">或有怯弱心　　欺自身诸过</p>
  <p class="l-js-5c">未发菩提心　　生起欺慢意</p>
  <p class="l-js-5c">见发菩提心　　我胜彼菩萨</p>
  <p class="l-js-5c">如是憍慢人　　不起正智心</p>
  <p class="l-js-5c">是故虚妄取　　不知如实法</p>
  <p class="l-js-5c">妄取众生过　　不知客染心</p>
  <p class="l-js-5c">实无彼诸过　　自性净功德</p>
  <p class="l-js-5c">以取虚妄过　　不知实功德</p>
  <p class="l-js-5c">是故不得生　　自他平等慈</p>
  <p class="l-js-5c">闻彼真如性　　起大勇猛力</p>
  <p class="l-js-5c">及恭敬世尊　　智慧及大悲</p>
  <p class="l-js-5c">生增长五法　　不退转平等</p>
  <p class="l-js-5c">无一切诸过　　唯有诸功德</p>
  <p class="l-js-5c">取一切众生　　如我身无异</p>
  <p class="l-js-5c">速疾得成就　　无上佛菩提</p>
  <h2>身转清净成菩提品第八</h2>
  <p>论曰。已说有垢如。自此以下说无垢如应知。无垢如者。谓诸佛如来。于无漏法界中远离一切种种诸垢。转杂秽身得净妙身。依八句义略差别说彼真如性无漏法身应知。何等为八偈言。</p>
  <p class="l-js-5c">净得及远离　　自他利相应</p>
  <p class="l-js-5c">依止深快大　　时数如彼法</p>
  <p>是名八种句义。次第一偈示现八种义者。何谓八种。一者实体。二者因。三者果。四者业。五者相应。六者行。七者常。八者不可思议。实体者。向说如来藏不离烦恼藏所缠。以远离诸烦恼转身得清净。是名为实体应知。偈言净故。是故圣者胜鬘经言。世尊。若于无量烦恼藏所缠如来藏不疑惑者。于出无量烦恼藏法身亦无疑惑故。因者。有二种无分别智。一者出世间无分别智。二者依出世间智。得世间出世间依止行智是名为因。偈言得故。果者。即依此得得证智果。是名为果。偈言远离故。业者。有二种远离。一者远离烦恼障。二者远离智障。如是次第故名远离。如是远离自利利他成就。是名为业。偈言自他利故。相应者。自利利他得无量功德。常毕竟住持。是名相应。偈言相应故。行常不思议者。谓三种佛法身。无始世界来作众生利益常不休息。不可思议。偈言依止深快大故。以是义故。略说偈言。</p>
  <p class="l-js-5c">实体因果业　　及以相应行</p>
  <p class="l-js-5c">常不可思议　　名佛地应知</p>
  <p>又依实体依因。于佛地中及得彼方便因故。说三偈。</p>
  <p class="l-js-5c">向说佛法身　　自性清净体</p>
  <p class="l-js-5c">为诸烦恼垢　　客尘所染污</p>
  <p class="l-js-5c">譬如虚空中　　离垢净日月</p>
  <p class="l-js-5c">为彼厚密云　　罗网之所覆</p>
  <p class="l-js-5c">佛功德无垢　　常恒及不变</p>
  <p class="l-js-5c">不分别诸法　　得无漏真智</p>
  <p>此三行偈以四行偈略释应知。偈言。</p>
  <p class="l-js-5c">佛身不舍离　　清净真妙法</p>
  <p class="l-js-5c">如虚空日月　　智离染不二</p>
  <p class="l-js-5c">过恒沙佛法　　明净诸功德</p>
  <p class="l-js-5c">非作法相应　　不离彼实体</p>
  <p class="l-js-5c">烦恼及智障　　彼法实无体</p>
  <p class="l-js-5c">常为客尘染　　是故说云喻</p>
  <p class="l-js-5c">远离彼二因　　向二无分别</p>
  <p class="l-js-5c">无分别真智　　及依彼所得</p>
  <p>此偈明何义。向说转身实体清净。又清净者略有二种。何等为二。一者自性清净。二者离垢清净。自性清净者。谓性解脱无所舍离。以彼自性清净心体不舍一切客尘烦恼。以彼本来不相应故。离垢清净者。谓得解脱。又彼解脱不离一切法。如水不离诸尘垢等而言清净。以自性清净心远离客尘诸烦恼垢更无余故。又依彼果离垢清净故。说四偈。</p>
  <p class="l-js-5c">如清净池水　　无有诸尘浊</p>
  <p class="l-js-5c">种种杂花树　　周匝常围绕</p>
  <p class="l-js-5c">如月离罗睺　　日无云翳等</p>
  <p class="l-js-5c">无垢功德具　　显现即彼体</p>
  <p class="l-js-5c">蜂王美味蜜　　坚实净真金</p>
  <p class="l-js-5c">宝藏大果树　　无垢真金像</p>
  <p class="l-js-5c">转轮圣王身　　妙宝如来像</p>
  <p class="l-js-5c">如是等诸法　　即是如来身</p>
  <p>此四行偈以八行偈略释应知。偈言。</p>
  <p class="l-js-5c">贪等客烦恼　　犹如浊水尘</p>
  <p class="l-js-5c">无分别上智　　果法如池水</p>
  <p class="l-js-5c">示现佛法身　　一切诸功德</p>
  <p class="l-js-5c">依彼证智果　　是故如是说</p>
  <p class="l-js-5c">贪如浊水尘　　净法杂垢染</p>
  <p class="l-js-5c">可化诸众生　　如绕池藕花</p>
  <p class="l-js-5c">禅定习气润　　远离瞋罗睺</p>
  <p class="l-js-5c">以大慈悲水　　遍益诸众生</p>
  <p class="l-js-5c">如十五日月　　远离云罗网</p>
  <p class="l-js-5c">光明照众生　　能除诸幽闇</p>
  <p class="l-js-5c">佛无垢日月　　离痴云罗网</p>
  <p class="l-js-5c">智光照众生　　除灭诸黑闇</p>
  <p class="l-js-5c">得无等等法　　能与妙法味</p>
  <p class="l-js-5c">诸佛如蜜坚　　远离蜂糩障</p>
  <p class="l-js-5c">真实妙功德　　除断诸贫穷</p>
  <p class="l-js-5c">能与解脱势　　故说金树喻</p>
  <p class="l-js-5c">法宝真实身　　增上两足尊</p>
  <p class="l-js-5c">胜色毕竟成　　故说后三喻</p>
  <p>又向说以二种智依自利利他业。何者为二。一者出世间无分别智。二者依出世间无分别智。转身得身行因远离烦恼。得证智果故。又何者是成就自利。谓得解脱远离烦恼障远离智障。得无障碍清净法身。是名成就自身利益。又何者是成就他利益。既得成就自身利已。无始世来自然依彼二种佛身。示现世间自在力行。是名成就他身利益。又依自利利他。成就业义故。说四偈。</p>
  <p class="l-js-5c">无漏及遍至　　不灭法与恒</p>
  <p class="l-js-5c">清凉不变异　　不退寂净处</p>
  <p class="l-js-5c">诸佛如来身　　如虚空无相</p>
  <p class="l-js-5c">为诸胜智者　　作六根境界</p>
  <p class="l-js-5c">示现微妙色　　出于妙音声</p>
  <p class="l-js-5c">令嗅佛戒香　　与佛妙法味</p>
  <p class="l-js-5c">使觉三昧触　　令知深妙法</p>
  <p class="l-js-5c">细思惟稠林　　佛离虚空相</p>
  <p>此四行偈以八行偈略释应知。偈言。</p>
  <p class="l-js-5c">略说二种法　　业智应当知</p>
  <p class="l-js-5c">满足解脱身　　清净真法身</p>
  <p class="l-js-5c">解脱身法身　　二及一应知</p>
  <p class="l-js-5c">谓无漏遍至　　及究竟无为</p>
  <p class="l-js-5c">烦恼尽无漏　　及习气灭故</p>
  <p class="l-js-5c">无阂及无障　　智遍至应知</p>
  <p class="l-js-5c">无为以不灭　　实体不失故</p>
  <p class="l-js-5c">不失名为本　　恒等句解释</p>
  <p class="l-js-5c">对于恒等句　　有四失应知</p>
  <p class="l-js-5c">死无常及转　　不可思议退</p>
  <p class="l-js-5c">以无死故恒　　以常故清凉</p>
  <p class="l-js-5c">不转故不变　　寂静故不退</p>
  <p class="l-js-5c">彼究竟足迹　　净智白法体</p>
  <p class="l-js-5c">具足色声等　　示现于诸根</p>
  <p class="l-js-5c">如虚空无相　　而现色等相</p>
  <p class="l-js-5c">法身亦如是　　具六根境界</p>
  <p>此偈明何义。经中说言。如虚空相诸佛亦尔者。此依第一义。诸佛如来清净法身自体相不共法故。作如是说。以是义故。金刚般若波罗蜜经言。须菩提。于意云何。可以三十二大人相成就得见如来不。须菩提言。如我解佛所说义者。不以相成就得见如来。佛言。如是如是。须菩提。不以相成就得见如来。须菩提。若以相成就观如来者。转轮圣王应是如来。是故非以相成就得见如来故。此明何义。以依如来第一义谛清净法身明如是义。又依相应义故。说二偈。</p>
  <p class="l-js-5c">如空不思议　　常恒及清凉</p>
  <p class="l-js-5c">不变与寂静　　遍离诸分别</p>
  <p class="l-js-5c">一切处不著　　离阂粗涩触</p>
  <p class="l-js-5c">亦不可见取　　佛净心无垢</p>
  <p>此二行偈以八行偈略释应知。偈言。</p>
  <p class="l-js-5c">解脱身法身　　示自利利他</p>
  <p class="l-js-5c">依自利利他　　彼处相应义</p>
  <p class="l-js-5c">一切诸功德　　不思议应知</p>
  <p class="l-js-5c">以非三慧境　　一切种智知</p>
  <p class="l-js-5c">诸众生佛体　　细故非闻境</p>
  <p class="l-js-5c">第一非思思　　以出世深密</p>
  <p class="l-js-5c">世修慧不知　　诸愚痴凡夫</p>
  <p class="l-js-5c">本来未曾见　　如盲不瞩色</p>
  <p class="l-js-5c">二乘如婴儿　　不见日月轮</p>
  <p class="l-js-5c">以不生故常　　以不灭故恒</p>
  <p class="l-js-5c">离二故清凉　　法性住不变</p>
  <p class="l-js-5c">证灭故寂静　　一切觉故遍</p>
  <p class="l-js-5c">不住不分别　　离烦恼不著</p>
  <p class="l-js-5c">无智障离阂　　柔软离粗涩</p>
  <p class="l-js-5c">无色不可见　　离相不可取</p>
  <p class="l-js-5c">以自性故净　　离染故无垢</p>
  <p>此偈明何义。虚空譬喻者。明诸佛如来无为诸功德不离佛法身。于所有诸有得不可思议胜大方便业胜大悲业胜大智业。为与一切众生乐相无垢清净三种佛身。所谓实佛受法乐佛及化身佛。常不休息常不断绝。自然修行。以为利益一切众生应知。以不共余人唯诸佛如来法身相应故。此明何义。以依此身相应诸行差别故。说八偈。</p>
  <p class="l-js-5c">非初非中后　　不破坏不二</p>
  <p class="l-js-5c">远离于三界　　无垢无分别</p>
  <p class="l-js-5c">此甚深境界　　非二乘所知</p>
  <p class="l-js-5c">具胜三昧慧　　如是人能见</p>
  <p class="l-js-5c">出过于恒沙　　不思议功德</p>
  <p class="l-js-5c">唯如来成就　　不与余人共</p>
  <p class="l-js-5c">如来妙色身　　清净无垢体</p>
  <p class="l-js-5c">远离诸烦恼　　及一切习气</p>
  <p class="l-js-5c">种种胜妙法　　光明以为体</p>
  <p class="l-js-5c">令众生解脱　　常无有休息</p>
  <p class="l-js-5c">所作不思议　　如摩尼宝王</p>
  <p class="l-js-5c">能现种种形　　而彼体非实</p>
  <p class="l-js-5c">为世间说法　　示现寂静处</p>
  <p class="l-js-5c">教化使淳熟　　授记令入道</p>
  <p class="l-js-5c">如来镜像身　　而不离本体</p>
  <p class="l-js-5c">犹如一切色　　不离于虚空</p>
  <p>此八行偈以二十五偈略释应知。偈言。</p>
  <p class="l-js-5c">向说佛法身　　及一切种智</p>
  <p class="l-js-5c">自在与涅槃　　及第一义谛</p>
  <p class="l-js-5c">不可思议法　　应供等功德</p>
  <p class="l-js-5c">唯自身内证　　应当如是知</p>
  <p class="l-js-5c">彼三身差别　　实法报化等</p>
  <p class="l-js-5c">所谓深快大　　无量功德身</p>
  <p class="l-js-5c">明实体身者　　谓诸佛法身</p>
  <p class="l-js-5c">略说五种相　　五功德应知</p>
  <p class="l-js-5c">无为无差别　　远离于二边</p>
  <p class="l-js-5c">出离烦恼障　　智障三昧障</p>
  <p class="l-js-5c">以离一切垢　　故圣人境界</p>
  <p class="l-js-5c">清净光明照　　以法性如是</p>
  <p class="l-js-5c">无量阿僧祇　　不可数思议</p>
  <p class="l-js-5c">无等诸功德　　到第一彼岸</p>
  <p class="l-js-5c">实法身相应　　以快不可数</p>
  <p class="l-js-5c">非思量境界　　及远离习气</p>
  <p class="l-js-5c">无边等佛法　　次第不离报</p>
  <p class="l-js-5c">受种种法味　　示现诸妙色</p>
  <p class="l-js-5c">净慈悲习气　　无虚妄分别</p>
  <p class="l-js-5c">利益诸众生　　自然无休息</p>
  <p class="l-js-5c">如如意宝珠　　满足众生心</p>
  <p class="l-js-5c">受乐佛如是　　神通力自在</p>
  <p class="l-js-5c">此神力自在　　略说有五种</p>
  <p class="l-js-5c">说法及可见　　诸业不休息</p>
  <p class="l-js-5c">及休息隐没　　示现不实体</p>
  <p class="l-js-5c">是名要略说　　有五种自在</p>
  <p class="l-js-5c">如摩尼宝珠　　依种种诸色</p>
  <p class="l-js-5c">异本生诸相　　一切皆不实</p>
  <p class="l-js-5c">如来亦如是　　方便力示现</p>
  <p class="l-js-5c">从兜率陀退　　次第入胎生</p>
  <p class="l-js-5c">习学诸伎艺　　婴儿入王宫</p>
  <p class="l-js-5c">厌离诸欲相　　出家行苦行</p>
  <p class="l-js-5c">推问诸外道　　往诣于道场</p>
  <p class="l-js-5c">降伏诸魔众　　成大妙觉尊</p>
  <p class="l-js-5c">转无上法轮　　入无余涅槃</p>
  <p class="l-js-5c">于不清净国　　现如是等事</p>
  <p class="l-js-5c">世间无休息　　宣说无常苦</p>
  <p class="l-js-5c">无我寂静名　　方便智慧力</p>
  <p class="l-js-5c">令彼诸众生　　厌离三界苦</p>
  <p class="l-js-5c">后入于涅槃　　以入寂静道</p>
  <p class="l-js-5c">诸声闻人等　　有是虚妄相</p>
  <p class="l-js-5c">言我得涅槃　　法华等诸经</p>
  <p class="l-js-5c">皆说如实法　　般若方便摄</p>
  <p class="l-js-5c">回先虚妄心　　令淳熟上乘</p>
  <p class="l-js-5c">授妙菩提记　　微细大势力</p>
  <p class="l-js-5c">令愚痴众生　　过崄难恶道</p>
  <p class="l-js-5c">深快及以大　　次第说应知</p>
  <p class="l-js-5c">初法身如来　　第二色身佛</p>
  <p class="l-js-5c">譬如虚空中　　有一切色身</p>
  <p class="l-js-5c">于初佛身中　　最后身亦尔</p>
  <p>自此以下。即依如是三种佛身。为乐众生利益众生。略说二偈。</p>
  <p class="l-js-5c">世尊体常住　　以修无量因</p>
  <p class="l-js-5c">众生界不尽　　慈悲心如意</p>
  <p class="l-js-5c">智成就相应　　法中得自在</p>
  <p class="l-js-5c">降伏诸魔怨　　体寂静故常</p>
  <p>此二行偈以六行偈略释应知。偈言。</p>
  <p class="l-js-5c">弃舍身命财　　摄取诸佛法</p>
  <p class="l-js-5c">为利益众生　　究竟满本愿</p>
  <p class="l-js-5c">得清净佛身　　起大慈悲心</p>
  <p class="l-js-5c">修行四如意　　依彼力住世</p>
  <p class="l-js-5c">以成就妙智　　离有涅槃心</p>
  <p class="l-js-5c">常得心三昧　　成就乐相应</p>
  <p class="l-js-5c">常在于世间　　不为世法染</p>
  <p class="l-js-5c">得净甘露处　　故离一切魔</p>
  <p class="l-js-5c">诸佛本不生　　本来寂静故</p>
  <p class="l-js-5c">以常可归依　　故言归依我</p>
  <p class="l-js-5c">初七种譬喻　　如来色身常</p>
  <p class="l-js-5c">后三种譬喻　　善逝法身常</p>
  <p>此偈明何义。诸佛如来依法身转得无上身。不可思议应知。依不可思议故。说二偈。</p>
  <p class="l-js-5c">非言语所说　　第一义谛摄</p>
  <p class="l-js-5c">离诸觉观地　　无譬喻可说</p>
  <p class="l-js-5c">最上胜妙法　　不取有涅槃</p>
  <p class="l-js-5c">非三乘所知　　唯是佛境界</p>
  <p>此二行偈以五行偈略释应知。偈言。</p>
  <p class="l-js-5c">不可得思议　　以离言语相</p>
  <p class="l-js-5c">离言语相者　　以第一义摄</p>
  <p class="l-js-5c">第一义摄者　　非思量境界</p>
  <p class="l-js-5c">非思量境者　　以无譬喻知</p>
  <p class="l-js-5c">无譬喻知者　　以最胜无上</p>
  <p class="l-js-5c">最胜无上者　　不取有涅槃</p>
  <p class="l-js-5c">不取是二者　　不取功德过</p>
  <p class="l-js-5c">前五种譬喻　　微细不思议</p>
  <p class="l-js-5c">如来法身常　　第六譬喻者</p>
  <p class="l-js-5c">以得自在故　　如来色身常</p>
  <h2>如来功德品第九</h2>
  <p>论曰。已说无垢真如法身。次说依彼无垢真如法身一切功德。如摩尼宝不离光明形色诸相。如来法身无量无边自性清净无垢功德。亦复如是。以是义故依佛功德。次说二偈。</p>
  <p class="l-js-5c">自利亦利他　　第一义谛身</p>
  <p class="l-js-5c">依彼真谛身　　有此世谛体</p>
  <p class="l-js-5c">果远离淳熟　　此中具足有</p>
  <p class="l-js-5c">六十四种法　　诸功德差别</p>
  <p>此偈示现何义。偈言。</p>
  <p class="l-js-5c">于自身成就　　住持诸佛法</p>
  <p class="l-js-5c">故摄第一身　　为他身住持</p>
  <p class="l-js-5c">诸如来世尊　　故有世谛体</p>
  <p class="l-js-5c">佛无量功德　　初身摄应知</p>
  <p class="l-js-5c">十力四无畏　　大丈夫相等</p>
  <p class="l-js-5c">彼受乐报体　　第二佛身摄</p>
  <p>此偈明何义。明十力等六十四种佛身功德。此云何知。依彼义故。略说二偈。</p>
  <p class="l-js-5c">佛力金刚杵　　破无智者障</p>
  <p class="l-js-5c">如来无所畏　　处众如师子</p>
  <p class="l-js-5c">如来不共法　　清净如虚空</p>
  <p class="l-js-5c">如彼水中月　　众生二种见</p>
  <p>自此已下功德品中余残论偈。依此二偈次第示现彼十力等六十四种如来功德。如陀罗尼自在王经广说应知。初依十力故。说二偈。</p>
  <p class="l-js-5c">处非处果报　　业及于诸根</p>
  <p class="l-js-5c">性信至处道　　离垢诸禅定</p>
  <p class="l-js-5c">忆念过去世　　天眼寂静智</p>
  <p class="l-js-5c">如是等诸句　　说十种力名</p>
  <p>又依四无畏故。说三偈。</p>
  <p class="l-js-5c">如实觉诸法　　遮诸阂道障</p>
  <p class="l-js-5c">说道得无漏　　是四种无畏</p>
  <p class="l-js-5c">于所知境界　　毕竟知自他</p>
  <p class="l-js-5c">自知教他知　　此非遮障道</p>
  <p class="l-js-5c">能证胜妙果　　自得令他得</p>
  <p class="l-js-5c">说自他利谛　　是诸处无畏</p>
  <p>又依十八不共佛法故说八偈。</p>
  <p class="l-js-5c">佛无过无诤　　无妄念等失</p>
  <p class="l-js-5c">无不定散心　　无种种诸想</p>
  <p class="l-js-5c">无作意护心　　欲精进不退</p>
  <p class="l-js-5c">念慧及解脱　　知见等不退</p>
  <p class="l-js-5c">诸业智为本　　知三世无障</p>
  <p class="l-js-5c">佛十八功德　　及余不说者</p>
  <p class="l-js-5c">佛身口无失　　若他来破坏</p>
  <p class="l-js-5c">内心无动相　　非作心舍心</p>
  <p class="l-js-5c">世尊欲精进　　念净智解脱</p>
  <p class="l-js-5c">知见常不失　　示现可知境</p>
  <p class="l-js-5c">一切诸业等　　智为本展转</p>
  <p class="l-js-5c">三世无障阂　　广大智行常</p>
  <p class="l-js-5c">是名如来体　　大智慧相应</p>
  <p class="l-js-5c">觉彼大菩提　　最上胜妙法</p>
  <p class="l-js-5c">为一切众生　　转于大法轮</p>
  <p class="l-js-5c">无畏胜妙法　　令彼得解脱</p>
  <p>又依三十二大人相故。说十一偈。</p>
  <p class="l-js-5c">足下相平满　　具足千辐轮</p>
  <p>跟佣趺上隆　　伊尼鹿王[跳-兆+尃]</p>
  <p class="l-js-5c">手足悉柔软　　诸指皆纤长</p>
  <p class="l-js-5c">鹅王网缦指　　臂肘上下佣</p>
  <p class="l-js-5c">两肩前后平　　左右俱圆满</p>
  <p class="l-js-5c">立能手过膝　　马王阴藏相</p>
  <p class="l-js-5c">身佣相洪雅　　如尼拘树王</p>
  <p class="l-js-5c">体相七处满　　上半如师子</p>
  <p class="l-js-5c">威德势坚固　　犹如那罗延</p>
  <p class="l-js-5c">身色新净妙　　柔软金色皮</p>
  <p class="l-js-5c">净软细平密　　一孔一毛生</p>
  <p class="l-js-5c">毛柔软上靡　　微细轮右旋</p>
  <p class="l-js-5c">身净光圆匝　　顶上相高显</p>
  <p class="l-js-5c">项如孔雀王　　颐方若师子</p>
  <p class="l-js-5c">发净金精色　　喻如因陀罗</p>
  <p class="l-js-5c">额上白毫相　　通面净光明</p>
  <p class="l-js-5c">口含四十齿　　二牙白踰雪</p>
  <p class="l-js-5c">深密内外明　　上下齿平齐</p>
  <p class="l-js-5c">迦陵频伽声　　妙音深远声</p>
  <p class="l-js-5c">所食至喉现　　得味中上味</p>
  <p class="l-js-5c">细薄广长舌　　二目淳绀色</p>
  <p class="l-js-5c">瞬眼若牛王　　功德如莲华</p>
  <p class="l-js-5c">如是说人尊　　妙相三十二</p>
  <p class="l-js-5c">一一不杂乱　　普身不可嫌</p>
  <p>此佛十力四无所畏十八不共法。三十二大人相。略集一处。是名六十四种功德应知。偈言。</p>
  <p class="l-js-5c">六十四功德　　修因及果报</p>
  <p class="l-js-5c">一一各差别　　宝经次第说</p>
  <p>此偈明何义。向说诸佛如来六十四种功德因果差别。依此次第宝女经中广说应知。又复依此四处。次第有四种喻。谓金刚杵及师子王。虚空譬喻水中月等。有九行偈。依彼九偈。略说偈言。</p>
  <p class="l-js-5c">冲过无慈心　　不共他无心</p>
  <p class="l-js-5c">故说杵师子　　空水中月喻</p>
  <p>又依十力金刚杵喻故。说二偈。</p>
  <p class="l-js-5c">处非处果性　　众生诸信根</p>
  <p class="l-js-5c">种种道修地　　过宿命差别</p>
  <p class="l-js-5c">天眼漏尽等　　佛力金刚杵</p>
  <p class="l-js-5c">能刺碎散斫　　痴铠山墙树</p>
  <p>此偈示现何义。略说偈言。</p>
  <p class="l-js-5c">诸如来六力　　次第三及一</p>
  <p class="l-js-5c">所知境界中　　离三昧诸障</p>
  <p class="l-js-5c">及离余垢障　　譬如破散截</p>
  <p class="l-js-5c">铠墙及树等　　亦重亦坚固</p>
  <p class="l-js-5c">亦不可破坏　　如来十种力</p>
  <p class="l-js-5c">犹如彼金刚　　故说金刚杵</p>
  <p>又依四无畏师子王喻故。说二偈。</p>
  <p class="l-js-5c">譬如师子王　　诸兽中自在</p>
  <p class="l-js-5c">常处于山林　　不怖畏诸兽</p>
  <p class="l-js-5c">佛人王亦尔　　处于诸群众</p>
  <p class="l-js-5c">不畏及善住　　坚固奋迅等</p>
  <p>此偈示现何义。略说偈言。</p>
  <p class="l-js-5c">知病苦知因　　远离彼苦因</p>
  <p class="l-js-5c">说圣道妙药　　为离病证灭</p>
  <p class="l-js-5c">远离诸怖畏　　善住奋迅城</p>
  <p class="l-js-5c">佛王在大众　　无畏如师子</p>
  <p class="l-js-5c">以知一切法　　是故能善住</p>
  <p class="l-js-5c">一切处不畏　　离愚痴凡夫</p>
  <p class="l-js-5c">二乘及清净　　以见我无等</p>
  <p class="l-js-5c">于一切法中　　心常定坚固</p>
  <p class="l-js-5c">何故名奋迅　　过无明住地</p>
  <p class="l-js-5c">自在无阂处　　是故名奋迅</p>
  <p>又依十八不共法虚空譬喻故。说三偈。</p>
  <p class="l-js-5c">地水火风等　　彼法空中无</p>
  <p class="l-js-5c">诸色中亦无　　虚空无阂法</p>
  <p class="l-js-5c">诸佛无障碍　　犹如虚空相</p>
  <p class="l-js-5c">如来在世间　　如地水火风</p>
  <p class="l-js-5c">而诸佛如来　　所有诸功德</p>
  <p class="l-js-5c">乃至无一法　　共余世间有</p>
  <p>此偈示现何义。略说偈言。</p>
  <p class="l-js-5c">声闻及空行　　智者及自在</p>
  <p class="l-js-5c">上上微细法　　故示现五大</p>
  <p class="l-js-5c">诸众生受用　　如地水火风</p>
  <p class="l-js-5c">离世离出世　　故说虚空大</p>
  <p class="l-js-5c">三十二功德　　依止法身有</p>
  <p class="l-js-5c">如世间灯炷　　明暖及色相</p>
  <p class="l-js-5c">相应无差别　　诸如来法身</p>
  <p class="l-js-5c">一切诸功德　　无差别亦尔</p>
  <p>又依三十二大丈夫相水中月喻故。说二偈。</p>
  <p class="l-js-5c">秋空无云曀　　月在天及水</p>
  <p class="l-js-5c">一切世间人　　皆见月势力</p>
  <p class="l-js-5c">清净佛轮中　　具功德势力</p>
  <p class="l-js-5c">佛子见如来　　功德身亦尔</p>
  <p>此偈示现何义。略说偈言。</p>
  <p class="l-js-5c">三十二功德　　见者生欢喜</p>
  <p class="l-js-5c">依法报化身　　三种佛而有</p>
  <p class="l-js-5c">法身净无垢　　远离于世间</p>
  <p class="l-js-5c">在如来轮中　　众生见二处</p>
  <p class="l-js-5c">如清净水中　　见于月影像</p>
  <p class="l-js-5c">是三十二相　　依色身得名</p>
  <p class="l-js-5c">如摩尼宝珠　　不离光色相</p>
  <p class="l-js-5c">色身亦如是　　不离三十二</p>
  <h2>自然不休息佛业品第十</h2>
  <p>论曰。已说无垢诸佛功德。次说诸佛如来作业。彼诸佛业自然而行常不休息。教化众生应知。此依略说。有二种法自然而行。以是义故。依诸佛业自然而行。常不休息常作佛事故。说六偈。</p>
  <p class="l-js-5c">于可化众生　　以教化方便</p>
  <p class="l-js-5c">起化众生业　　教化众生界</p>
  <p class="l-js-5c">诸佛自在人　　于可化众生</p>
  <p class="l-js-5c">常待处待时　　自然作佛事</p>
  <p class="l-js-5c">遍觉知大乘　　最妙功德聚</p>
  <p class="l-js-5c">如大海水宝　　如来智亦尔</p>
  <p class="l-js-5c">菩提广无边　　犹如虚空界</p>
  <p class="l-js-5c">于无量功德　　大智慧日光</p>
  <p class="l-js-5c">遍照诸众生　　有佛妙法身</p>
  <p class="l-js-5c">无垢功德藏　　如我身无异</p>
  <p class="l-js-5c">烦恼障智障　　云雾罗网覆</p>
  <p class="l-js-5c">诸佛慈悲风　　吹令散灭尽</p>
  <p>此六行偈义以十四偈略释应知。偈言。</p>
  <p class="l-js-5c">以何等性智　　何者何处时</p>
  <p class="l-js-5c">作业无分别　　是故业自然</p>
  <p class="l-js-5c">以何等根性　　诸众生可度</p>
  <p class="l-js-5c">以何等智慧　　能度诸众生</p>
  <p class="l-js-5c">又以何者是　　化众生方便</p>
  <p class="l-js-5c">众生以何处　　何时中可化</p>
  <p class="l-js-5c">进趣及功德　　为果为摄取</p>
  <p class="l-js-5c">彼障及断障　　诸缘不分别</p>
  <p class="l-js-5c">进趣谓十地　　功德因二谛</p>
  <p class="l-js-5c">果谓大菩提　　摄菩提眷属</p>
  <p class="l-js-5c">彼障谓无边　　烦恼及习气</p>
  <p class="l-js-5c">断障谓大慈　　及大悲心等</p>
  <p class="l-js-5c">是名一切时　　常种种因缘</p>
  <p class="l-js-5c">如是等六处　　次第说应知</p>
  <p class="l-js-5c">如大海水宝　　空日地云风</p>
  <p class="l-js-5c">诸地如大海　　智水功德宝</p>
  <p class="l-js-5c">菩提如空界　　广无中后边</p>
  <p class="l-js-5c">为利益众生　　二种业如日</p>
  <p class="l-js-5c">能悉遍照知　　一切众生界</p>
  <p class="l-js-5c">皆有如来性　　如地中伏藏</p>
  <p class="l-js-5c">犹如彼大地　　体安固不动</p>
  <p class="l-js-5c">为利益众生　　见彼我无别</p>
  <p class="l-js-5c">客尘烦恼等　　本自无体性</p>
  <p class="l-js-5c">一切皆虚妄　　如云聚不实</p>
  <p class="l-js-5c">起大慈悲心　　犹如猛风吹</p>
  <p class="l-js-5c">烦恼智障尽　　如彼云聚散</p>
  <p class="l-js-5c">化事未究竟　　故常在世间</p>
  <p class="l-js-5c">从本际以来　　自然不休息</p>
  <p>问曰。如向所说诸佛如来不生不灭。若如是者即无为法。无为法者不修行业。云何自然不休息常教化众生事。答曰。为示现彼诸佛大事断诸疑惑。是故依彼不可思议无垢清净诸佛境界。示现大事故。以譬喻说一行偈。</p>
  <p class="l-js-5c">帝释妙鼓云　　梵天日摩尼</p>
  <p class="l-js-5c">响及虚空地　　如来身亦尔</p>
  <p>依此一行修多罗摄取义。偈九种譬喻。自此以下广说余残六十六偈应知。又复依彼广说偈义。九种譬喻略说彼义。及以次第广说如来无上利益一切众生修行究竟。以十九偈解释应知。偈言。</p>
  <p class="l-js-5c">远离一切业　　未曾见有果</p>
  <p class="l-js-5c">为一切疑人　　除诸疑网故</p>
  <p class="l-js-5c">说九种譬喻　　彼修多罗名</p>
  <p class="l-js-5c">广说此诸法　　彼修多罗中</p>
  <p class="l-js-5c">广说九种喻　　彼名智境界</p>
  <p class="l-js-5c">快妙智庄严　　有智者速入</p>
  <p class="l-js-5c">具足佛境界　　说彼天帝释</p>
  <p class="l-js-5c">琉璃镜像等　　九种诸譬喻</p>
  <p class="l-js-5c">应知彼要义　　见说及遍至</p>
  <p class="l-js-5c">以离诸相智　　身口意业密</p>
  <p class="l-js-5c">大慈悲者得　　离诸功用心</p>
  <p class="l-js-5c">无分别寂静　　以智故无垢</p>
  <p class="l-js-5c">如大毗琉璃　　帝释等譬喻</p>
  <p class="l-js-5c">智究竟满足　　故究竟寂静</p>
  <p class="l-js-5c">以有净智慧　　是故无分别</p>
  <p class="l-js-5c">为成种种义　　故说释等喻</p>
  <p class="l-js-5c">为成彼义者　　说九种见等</p>
  <p class="l-js-5c">离生离神通　　诸佛现是事</p>
  <p class="l-js-5c">是名为略说　　种种义譬喻</p>
  <p class="l-js-5c">先喻解异后　　后喻解异前</p>
  <p class="l-js-5c">佛体如镜像　　如彼琉璃地</p>
  <p class="l-js-5c">人非不有声　　如天妙法鼓</p>
  <p class="l-js-5c">非不作法事　　如彼大云雨</p>
  <p class="l-js-5c">非不作利益　　而亦非不生</p>
  <p class="l-js-5c">种种诸种子　　如梵天不动</p>
  <p class="l-js-5c">而非不淳熟　　如彼大日轮</p>
  <p class="l-js-5c">非不破诸闇　　如彼如意宝</p>
  <p class="l-js-5c">而非不希有　　犹如彼声响</p>
  <p class="l-js-5c">非不因缘成　　犹如彼虚空</p>
  <p class="l-js-5c">非不为一切　　众生作依止</p>
  <p class="l-js-5c">犹如彼大地　　而非不住持</p>
  <p class="l-js-5c">一切种种物　　以依彼大地</p>
  <p class="l-js-5c">荷负诸世间　　种种诸物故</p>
  <p class="l-js-5c">依诸佛菩提　　出世间妙法</p>
  <p class="l-js-5c">成就诸白业　　诸禅四无量</p>
  <p class="l-js-5c">及以四空定　　诸如来自然</p>
  <p class="l-js-5c">常住诸世间　　有如是诸业</p>
  <p class="l-js-5c">一时非前后　　作如是妙业</p>
  <h2>挍量信功德品第十一</h2>
  <p>论曰。向说四种法。自此已下明有慧人于彼法中能生信心。依彼信者所得功德。说十四偈。</p>
  <p class="l-js-5c">佛性佛菩提　　佛法及佛业</p>
  <p class="l-js-5c">诸出世净人　　所不能思议</p>
  <p class="l-js-5c">此诸佛境界　　若有能信者</p>
  <p class="l-js-5c">得无量功德　　胜一切众生</p>
  <p class="l-js-5c">以求佛菩提　　不思议果报</p>
  <p class="l-js-5c">得无量功德　　故胜诸世间</p>
  <p class="l-js-5c">若有人能舍　　摩尼珠珍宝</p>
  <p class="l-js-5c">遍布十方界　　无量佛国土</p>
  <p class="l-js-5c">为求佛菩提　　施与诸法王</p>
  <p class="l-js-5c">是人如是施　　无量恒沙劫</p>
  <p class="l-js-5c">若复有人闻　　妙境界一句</p>
  <p class="l-js-5c">闻已复能信　　过施福无量</p>
  <p class="l-js-5c">若有智慧人　　奉持无上戒</p>
  <p class="l-js-5c">身口意业净　　自然常护持</p>
  <p class="l-js-5c">为求佛菩提　　如是无量劫</p>
  <p class="l-js-5c">是人所得福　　不可得思议</p>
  <p class="l-js-5c">若复有人闻　　妙境界一句</p>
  <p class="l-js-5c">闻已复能信　　过戒福无量</p>
  <p class="l-js-5c">若人入禅定　　焚三界烦恼</p>
  <p class="l-js-5c">过天行彼岸　　无菩提方便</p>
  <p class="l-js-5c">若复有人闻　　妙境界一句</p>
  <p class="l-js-5c">闻已复能信　　过禅福无量</p>
  <p class="l-js-5c">无慧人能舍　　唯得富贵报</p>
  <p class="l-js-5c">修持禁戒者　　得生人天中</p>
  <p class="l-js-5c">修行断诸障　　非慧不能除</p>
  <p class="l-js-5c">慧除烦恼障　　亦能除智障</p>
  <p class="l-js-5c">闻法为慧因　　是故闻法胜</p>
  <p class="l-js-5c">何况闻法已　　复能生信心</p>
  <p>此十四偈以十一偈略释应知。偈言。</p>
  <p class="l-js-5c">身及彼所转　　功德及成义</p>
  <p class="l-js-5c">示此四种法　　唯如来境界</p>
  <p class="l-js-5c">智者信为有　　及信毕竟得</p>
  <p class="l-js-5c">以信诸功德　　速证无上道</p>
  <p class="l-js-5c">究竟到彼岸　　如来所住处</p>
  <p class="l-js-5c">信有彼境界　　彼非可思议</p>
  <p class="l-js-5c">我等可得彼　　彼功德如是</p>
  <p class="l-js-5c">唯深信胜智　　欲精进念定</p>
  <p class="l-js-5c">修智等功德　　无上菩提心</p>
  <p class="l-js-5c">一切常现前　　以常现前故</p>
  <p class="l-js-5c">名不退佛子　　彼岸净功德</p>
  <p class="l-js-5c">毕竟能成就　　五度是功德</p>
  <p class="l-js-5c">以不分别三　　毕竟及清净</p>
  <p class="l-js-5c">以离对治法　　施唯施功德</p>
  <p class="l-js-5c">持戒唯持戒　　余二度修行</p>
  <p class="l-js-5c">谓忍辱禅定　　精进遍诸处</p>
  <p class="l-js-5c">悭等所治法　　名为烦恼障</p>
  <p class="l-js-5c">虚分别三法　　是名为智障</p>
  <p class="l-js-5c">远离彼诸障　　更无余胜因</p>
  <p class="l-js-5c">唯真妙智慧　　是故般若胜</p>
  <p class="l-js-5c">彼智慧根本　　所谓闻慧是</p>
  <p class="l-js-5c">以闻慧生智　　是故闻为胜</p>
  <p>又自此已下明向所说义。依何等法说。依何等义说。依何等相说。初依彼法故。说二偈。</p>
  <p class="l-js-5c">我此所说法　　为自心清净</p>
  <p class="l-js-5c">依诸如来教　　修多罗相应</p>
  <p class="l-js-5c">若有智慧人　　闻能信受者</p>
  <p class="l-js-5c">我此所说法　　亦为摄彼人</p>
  <p>自此已下次依彼义故。说二偈。</p>
  <p class="l-js-5c">依灯电摩尼　　日月等诸明</p>
  <p class="l-js-5c">一切有眼者　　皆能见境界</p>
  <p class="l-js-5c">依佛法光明　　慧眼者能见</p>
  <p class="l-js-5c">以法有是利　　故我说此法</p>
  <p>自此已下次依彼相故。说二偈。</p>
  <p class="l-js-5c">若一切所说　　有义有法句</p>
  <p class="l-js-5c">能令修行者　　远离于三界</p>
  <p class="l-js-5c">及示寂静法　　最胜无上道</p>
  <p class="l-js-5c">佛说是正经　　余者颠倒说</p>
  <p>自此已下依护法方便故。说七偈。</p>
  <p class="l-js-5c">虽说法句义　　断三界烦恼</p>
  <p class="l-js-5c">无明覆慧眼　　贪等垢所缠</p>
  <p class="l-js-5c">又于佛法中　　取少分说者</p>
  <p class="l-js-5c">世典善言说　　彼三尚可受</p>
  <p class="l-js-5c">何况诸如来　　远离烦恼垢</p>
  <p class="l-js-5c">无漏智慧人　　所说修多罗</p>
  <p class="l-js-5c">以离于诸佛　　一切世间中</p>
  <p class="l-js-5c">更无胜智慧　　如实知法者</p>
  <p class="l-js-5c">如来说了义　　彼不可思议</p>
  <p class="l-js-5c">思者是谤法　　不识佛意故</p>
  <p class="l-js-5c">谤圣及坏法　　此诸邪思惟</p>
  <p class="l-js-5c">烦恼愚痴人　　妄见所计故</p>
  <p class="l-js-5c">故不应执著　　邪见诸垢法</p>
  <p class="l-js-5c">以净衣受色　　垢腻不可染</p>
  <p>自此已下依谤正法故。说三偈。</p>
  <p class="l-js-5c">愚不信白法　　邪见及憍慢</p>
  <p class="l-js-5c">过去谤法障　　执著不了义</p>
  <p class="l-js-5c">著供养恭敬　　唯见于邪法</p>
  <p class="l-js-5c">远离善知识　　亲近谤法者</p>
  <p class="l-js-5c">乐著小乘法　　如是等众生</p>
  <p class="l-js-5c">不信于大乘　　故谤诸佛法</p>
  <p>自此已下依谤正法得恶果报故。说六偈。</p>
  <p class="l-js-5c">智者不应畏　　怨家蛇火毒</p>
  <p class="l-js-5c">因陀罗霹雳　　刀杖诸恶兽</p>
  <p class="l-js-5c">师子虎狼等　　彼但能断命</p>
  <p class="l-js-5c">不能令人入　　可畏阿鼻狱</p>
  <p class="l-js-5c">应畏谤深法　　及谤法知识</p>
  <p class="l-js-5c">决定令人入　　可畏阿鼻狱</p>
  <p class="l-js-5c">虽近恶知识　　恶心出佛血</p>
  <p class="l-js-5c">及杀害父母　　断诸圣人命</p>
  <p class="l-js-5c">破坏和合僧　　及断诸善根</p>
  <p class="l-js-5c">以系念正法　　能解脱彼处</p>
  <p class="l-js-5c">若复有余人　　诽谤甚深法</p>
  <p class="l-js-5c">彼人无量劫　　不可得解脱</p>
  <p>自此已下依于说法法师生敬重心故。说二偈。</p>
  <p class="l-js-5c">若人令众生　　学信如是法</p>
  <p class="l-js-5c">彼是我父母　　亦是善知识</p>
  <p class="l-js-5c">彼人是智者　　以如来灭后</p>
  <p class="l-js-5c">回邪见颠倒　　令入正道故</p>
  <p>自此已下依彼说法所得功德。以用回向故。说三偈。</p>
  <p class="l-js-5c">三宝清净性　　菩提功德业</p>
  <p class="l-js-5c">我略说七种　　与佛经相应</p>
  <p class="l-js-5c">依此诸功德　　愿于命终时</p>
  <p class="l-js-5c">见无量寿佛　　无边功德身</p>
  <p class="l-js-5c">我及余信者　　既见彼佛已</p>
  <p class="l-js-5c">愿得离垢眼　　成无上菩提</p>
  <p>自此已下略说句义。偈言。</p>
  <p class="l-js-5c">依何等法说　　依何等义说</p>
  <p class="l-js-5c">依何等相说　　如彼法而说</p>
  <p class="l-js-5c">如彼义而说　　如彼相而说</p>
  <p class="l-js-5c">彼一切诸法　　六行偈示现</p>
  <p class="l-js-5c">护自身方便　　以七行偈说</p>
  <p class="l-js-5c">明诽谤正法　　故有三行偈</p>
  <p class="l-js-5c">六偈示彼因　　以二偈示现</p>
  <p class="l-js-5c">于彼说法人　　深生敬重心</p>
  <p class="l-js-5c">大众闻忍受　　得彼大菩提</p>
  <p class="l-js-5c">略说三种法　　示现彼果报</p>
</body></html>