<!doctype html>
<html id="z3IBVYZ10m" data-ver="905">
 <head>
  <meta charset="utf-8">
  <meta author="勒那摩提">
  <meta library="龙藏">
  <meta catalog="大乘论">
  <meta period="元魏">
 </head>
 <body>
  <h1 id="a1">究竟一乘宝性论卷第三</h1>
  <h2 id="a2">一切众生有如来藏品第五之一</h2>
  <p id="a3">论曰。<a id="a-4"></a>自此已后余残论偈。<a id="a-5"></a>次第依彼四句广差别说应知。<a id="a-6"></a>此以何义。<a id="a-7"></a>向前偈言。</p>
  <p id="a8">真如有杂垢　　及远离诸垢</p>
  <p id="a9">佛无量功德　　及佛所作业</p>
  <p id="aA">如是妙境界　　是诸佛所知</p>
  <p id="aB">依此妙法身　　出生于三宝</p>
  <p id="aC">此偈示现何义。<a id="a-D"></a>如向所说。<a id="a-E"></a>一切众生有如来藏。<a id="a-F"></a>彼依何义故。<a id="a-G"></a>如是说偈言。</p>
  <p id="aH">佛法身遍满　　真如无差别</p>
  <p id="aI">皆实有佛性　　是故说常有</p>
  <p id="aJ">此偈明何义。<a id="a-K"></a>有三种义。<a id="a-L"></a>是故如来说一切时一切众生有如来藏。<a id="a-M"></a>何等为三。<a id="a-N"></a>一者如来法身遍在一切诸众生身。<a id="a-O"></a>偈言佛法身遍满故。<a id="a-P"></a>二者如来真如无差别。<a id="a-Q"></a>偈言真如无差别故。<a id="a-R"></a>三者一切众生皆悉实有真如佛性。<a id="a-S"></a>偈言皆实有佛性故。<a id="a-T"></a>此三句义。<a id="a-U"></a>自此下论依如来藏修多罗。<a id="a-V"></a>我后时说应知。<a id="a-W"></a>如偈本言。</p>
  <p id="aX">一切众生界　　不离诸佛智</p>
  <p id="aY">以彼净无垢　　性体不二故</p>
  <p id="aZ">依一切诸佛　　平等法性身</p>
  <p id="aa">知一切众生　　皆有如来藏</p>
  <p id="ab">体及因果业　　相应及以行</p>
  <p id="ac">时差别遍处　　不变无差别</p>
  <p id="ad">彼妙义次第　　第一真法性</p>
  <p id="ae">我如是略说　　汝今应善知</p>
  <p id="af">此偈示现何义。<a id="a-g"></a>略说此偈有十种义。<a id="a-h"></a>依此十种说第一义实智境界佛性差别应知。<a id="a-i"></a>何等为十。<a id="a-j"></a>一者体。<a id="a-k"></a>二者因。<a id="a-l"></a>三者果。<a id="a-m"></a>四者业。<a id="a-n"></a>五者相应。<a id="a-o"></a>六者行。<a id="a-p"></a>七者时差别。<a id="a-q"></a>八者遍一切处。<a id="a-r"></a>九者不变。<a id="a-s"></a>十者无差别。<a id="a-t"></a>初依体因故。<a id="a-u"></a>说一偈。</p>
  <p id="av">自性常不染　　如宝空净水</p>
  <p id="aw">信法及般若　　三昧大悲等</p>
  <p id="ax">此初半偈示现何义。<a id="a-y"></a>偈言。</p>
  <p id="az">自在力不变　　思实体柔软</p>
  <p id="a10">宝空水功德　　相似相对法</p>
  <p id="a11">此偈明何义。<a id="a-12"></a>向说三种义。<a id="a-13"></a>彼三种义。<a id="a-14"></a>次第依于自相同相。<a id="a-15"></a>如来法身三种清净功德。<a id="a-16"></a>如如意宝珠虚空净水。<a id="a-17"></a>相似相对法应知。<a id="a-18"></a>此明何义。<a id="a-19"></a>思者依如来法身。<a id="a-1A"></a>所思所修皆悉成就故。<a id="a-1B"></a>后半偈者示现何义。<a id="a-1C"></a>偈言。</p>
  <p id="a1D">有四种障碍　　谤法及着我</p>
  <p id="a1E">怖畏世间苦　　舍离诸众生</p>
  <p id="a1F">此偈明何义。<a id="a-1G"></a>偈言。</p>
  <p id="a1H">阐提及外道　　声闻及自觉</p>
  <p id="a1I">信等四种法　　清净因应知</p>
  <p id="a1J">此偈明何义。<a id="a-1K"></a>略说一切众生界中有三种众生。<a id="a-1L"></a>何等为三。<a id="a-1M"></a>一者求有。<a id="a-1N"></a>二者远离求有。<a id="a-1O"></a>三者不求彼二。<a id="a-1P"></a>求有有二种何等为二。<a id="a-1Q"></a>一者谤解脱道无涅槃性。<a id="a-1R"></a>常求住世间不求证涅槃。<a id="a-1S"></a>二者于佛法中阐提同位。<a id="a-1T"></a>以谤大乘故。<a id="a-1U"></a>是故不增不减经言。<a id="a-1V"></a>舍利弗。<a id="a-1W"></a>若有比丘比丘尼优婆塞优婆夷。<a id="a-1X"></a>若起一见若起二见。<a id="a-1Y"></a>诸佛如来非彼世尊。<a id="a-1Z"></a>如是等人非我弟子。<a id="a-1a"></a>舍利弗。<a id="a-1b"></a>是人以起二见因缘。<a id="a-1c"></a>从闇入闇从冥入冥。<a id="a-1d"></a>我说是等名一阐提故。<a id="a-1e"></a>偈言谤法故。<a id="a-1f"></a>阐提故。<a id="a-1g"></a>远离求有者。<a id="a-1h"></a>亦有二种。<a id="a-1i"></a>何等为二。<a id="a-1j"></a>一者无求道方便。<a id="a-1k"></a>二者有求道方便。<a id="a-1l"></a>无求道方便者。<a id="a-1m"></a>亦有二种。<a id="a-1n"></a>何等为二。<a id="a-1o"></a>一者多种外道种种邪计。<a id="a-1p"></a>谓僧佉卫世师尼揵陀若提子等。<a id="a-1q"></a>无求道方便。<a id="a-1r"></a>二者于佛法中同外道行。<a id="a-1s"></a>虽信佛法而颠倒取。<a id="a-1t"></a>彼何者是。<a id="a-1u"></a>谓犊子等。<a id="a-1v"></a>见身中有我等。<a id="a-1w"></a>不信第一义谛。<a id="a-1x"></a>不信真如法空。<a id="a-1y"></a>佛说彼人无异外道。<a id="a-1z"></a>复有计空为有。<a id="a-20"></a>以我相憍慢故。<a id="a-21"></a>何以故。<a id="a-22"></a>以如来为说空解脱门令得觉知。<a id="a-23"></a>而彼人计唯空无实。<a id="a-24"></a>为彼人故。<a id="a-25"></a>宝积经中佛告迦葉。<a id="a-26"></a>宁见计我如须弥山。<a id="a-27"></a>而不用见憍慢众生计空为有。<a id="a-28"></a>迦葉一切邪见解空得离。<a id="a-29"></a>若见空为有。<a id="a-2A"></a>彼不可化令离世间故。<a id="a-2B"></a>偈言及着我故。<a id="a-2C"></a>及外道故。<a id="a-2D"></a>有方便求道者。<a id="a-2E"></a>亦有二种。<a id="a-2F"></a>何等为二。<a id="a-2G"></a>一者声闻。<a id="a-2H"></a>偈言怖畏世间苦故。<a id="a-2I"></a>声闻故。<a id="a-2J"></a>二者辟支佛。<a id="a-2K"></a>偈言舍离诸众生故。<a id="a-2L"></a>及自觉故。<a id="a-2M"></a>不求彼二者。<a id="a-2N"></a>所谓第一利根众生诸菩萨摩诃萨。<a id="a-2O"></a>何以故。<a id="a-2P"></a>以诸菩萨不求彼有如一阐提故。<a id="a-2Q"></a>又亦不同无方便求道种种外道等故。<a id="a-2R"></a>又亦不同有方便求道声闻辟支佛等故。<a id="a-2S"></a>何以故。<a id="a-2T"></a>以诸菩萨见世间涅槃道平等故。<a id="a-2U"></a>以不住涅槃心故。<a id="a-2V"></a>以世间法不能染故。<a id="a-2W"></a>而修行世间行坚固慈悲涅槃心故。<a id="a-2X"></a>以善住根本清净法中故。<a id="a-2Y"></a>又彼求有众生一阐提人。<a id="a-2Z"></a>及佛法中同阐提位。<a id="a-2a"></a>名为邪定聚众生。<a id="a-2b"></a>又远离求有众生中。<a id="a-2c"></a>堕无方便求道众生。<a id="a-2d"></a>名为不定聚众生。<a id="a-2e"></a>又远离求有众生中。<a id="a-2f"></a>求离世间方便求道声闻辟支佛。<a id="a-2g"></a>及不求彼二。<a id="a-2h"></a>平等道智菩萨摩诃萨。<a id="a-2i"></a>名为正定聚众生。<a id="a-2j"></a>又除求于无障碍道大乘众生。<a id="a-2k"></a>余有四种众生。<a id="a-2l"></a>何等为四。<a id="a-2m"></a>一者阐提。<a id="a-2n"></a>二者外道。<a id="a-2o"></a>三者声闻。<a id="a-2p"></a>四者辟支佛。<a id="a-2q"></a>彼四众生有四种障故。<a id="a-2r"></a>不能证故。<a id="a-2s"></a>不能会故。<a id="a-2t"></a>不能见如来之性。<a id="a-2u"></a>何等为四。<a id="a-2v"></a>一者谤大乘法一阐提障。<a id="a-2w"></a>此障对治。<a id="a-2x"></a>谓诸菩萨摩诃萨信大乘故。<a id="a-2y"></a>偈言信法故。<a id="a-2z"></a>二者横计身中有我诸外道障。<a id="a-30"></a>此障对治。<a id="a-31"></a>谓诸菩萨摩诃萨修行般若波罗蜜故。<a id="a-32"></a>偈言及般若故。<a id="a-33"></a>三者怖畏世间诸苦声闻人障。<a id="a-34"></a>此障对治。<a id="a-35"></a>谓诸菩萨摩诃萨修行虚空藏首楞严等诸三昧故。<a id="a-36"></a>偈言三昧故。<a id="a-37"></a>四者背舍利益一切众生舍大悲心辟支佛障。<a id="a-38"></a>此障对治。<a id="a-39"></a>谓诸菩萨摩诃萨修行大悲。<a id="a-3A"></a>为利益众生故。<a id="a-3B"></a>偈言大悲故。<a id="a-3C"></a>是名四种障。<a id="a-3D"></a>障四种众生。<a id="a-3E"></a>为对治彼四种障故。<a id="a-3F"></a>诸菩萨摩诃萨信修行大乘等四种对治法。<a id="a-3G"></a>得无上清净法身。<a id="a-3H"></a>到第一彼岸。<a id="a-3I"></a>何以故。<a id="a-3J"></a>依此四种清净法界修习善法。<a id="a-3K"></a>此是诸佛随顺法子于佛家生。<a id="a-3L"></a>是故偈言。</p>
  <p id="a3M">大乘信为子　　般若以为母</p>
  <p id="a3N">禅胎大悲乳　　诸佛如实子</p>
  <p id="a3O">偈言信等四种法清净因应知故。<a id="a-3P"></a>又依果业故。<a id="a-3Q"></a>说一偈。</p>
  <p id="a3R">净我乐常等　　彼岸功德果</p>
  <p id="a3S">厌苦求涅槃　　欲愿等诸业</p>
  <p id="a3T">此初半偈示现何义。<a id="a-3U"></a>偈言。</p>
  <p id="a3V">略说四句义　　四种颠倒法</p>
  <p id="a3W">于法身中倒　　修行对治法</p>
  <p id="a3X">此偈明何义。<a id="a-3Y"></a>彼信等四法。<a id="a-3Z"></a>如来法身因此能清净。<a id="a-3a"></a>彼向说四种法。<a id="a-3b"></a>彼次第略说对治四颠倒。<a id="a-3c"></a>如来法身四种功德波罗蜜果应知。<a id="a-3d"></a>偈言略说四句义故。<a id="a-3e"></a>此明何义。<a id="a-3f"></a>谓于色等无常事中起于常想。<a id="a-3g"></a>于苦法中起于乐想。<a id="a-3h"></a>于无我中起于我想。<a id="a-3i"></a>于不净中起于净想。<a id="a-3j"></a>是等名为四种颠倒应知。<a id="a-3k"></a>偈言四种颠倒法故。<a id="a-3l"></a>为对治此四种颠倒故。<a id="a-3m"></a>有四种非颠倒法应知。<a id="a-3n"></a>何等为四。<a id="a-3o"></a>谓于色等无常事中生无常想苦想无我想不净想等。<a id="a-3p"></a>是名四种不颠倒对治应知。<a id="a-3q"></a>偈言修行对治法故。<a id="a-3r"></a>如是四种颠倒对治。<a id="a-3s"></a>依如来法身。<a id="a-3t"></a>复是颠倒应知。<a id="a-3u"></a>偈言于法身中倒故。<a id="a-3v"></a>对治此倒说有四种如来法身功德波罗蜜果。<a id="a-3w"></a>何等为四。<a id="a-3x"></a>所谓常波罗蜜乐波罗蜜我波罗蜜净波罗蜜应知。<a id="a-3y"></a>偈言修行对治法故。<a id="a-3z"></a>是故圣者胜鬘经言。<a id="a-40"></a>世尊。<a id="a-41"></a>凡夫众生于五阴法起颠倒想。<a id="a-42"></a>谓无常常想。<a id="a-43"></a>苦有乐想。<a id="a-44"></a>无我我想。<a id="a-45"></a>不净净想。<a id="a-46"></a>世尊。<a id="a-47"></a>一切阿罗汉辟支佛空智者。<a id="a-48"></a>于一切智境界及如来法身本所不见。<a id="a-49"></a>若有众生。<a id="a-4A"></a>信佛语故。<a id="a-4B"></a>于如来法身起常想乐想我想净想。<a id="a-4C"></a>世尊。<a id="a-4D"></a>彼诸众生非颠倒见。<a id="a-4E"></a>是名正见。<a id="a-4F"></a>何以故。<a id="a-4G"></a>唯如来法身。<a id="a-4H"></a>是常波罗蜜乐波罗蜜我波罗蜜净波罗蜜。<a id="a-4I"></a>世尊。<a id="a-4J"></a>若有众生于佛法身作是见者。<a id="a-4K"></a>是名正见。<a id="a-4L"></a>世尊。<a id="a-4M"></a>正见者是佛真子。<a id="a-4N"></a>从佛口生从正法生。<a id="a-4O"></a>从法化生得法余财。<a id="a-4P"></a>如是等故。<a id="a-4Q"></a>又此四种如来法身功德波罗蜜从因向果。<a id="a-4R"></a>次第而说净我乐常应知。<a id="a-4S"></a>云何次第从因向果。<a id="a-4T"></a>谓诽谤大乘一阐提障。<a id="a-4U"></a>实无有净而心乐着取世间净。<a id="a-4V"></a>此障对治。<a id="a-4W"></a>谓诸菩萨摩诃萨信大乘修行证得第一净波罗蜜果应知。<a id="a-4X"></a>于五阴中见有神我诸外道障。<a id="a-4Y"></a>实无神我而乐着取我。<a id="a-4Z"></a>此障对治。<a id="a-4a"></a>谓诸菩萨摩诃萨修行般若波罗蜜。<a id="a-4b"></a>证得第一我波罗蜜果应知。<a id="a-4c"></a>此明何义。<a id="a-4d"></a>一切外道执着色等非真实事。<a id="a-4e"></a>以为有我。<a id="a-4f"></a>而彼外道取着我相。<a id="a-4g"></a>无如是我相虚妄颠倒。<a id="a-4h"></a>一切时无我。<a id="a-4i"></a>以是义故。<a id="a-4j"></a>说言如来如实智知一切法无我到第一彼岸。<a id="a-4k"></a>而如来无彼我无我相。<a id="a-4l"></a>何以故。<a id="a-4m"></a>以一切时如实见知不虚妄故。<a id="a-4n"></a>非颠倒故。<a id="a-4o"></a>此以何义。<a id="a-4p"></a>以即无我名为有我。<a id="a-4q"></a>即无我者。<a id="a-4r"></a>无彼外道虚妄神我。<a id="a-4s"></a>名有我者。<a id="a-4t"></a>如来有彼得自在我。<a id="a-4u"></a>是故偈言。</p>
  <p id="a4v">如清净真空　　得第一无我</p>
  <p id="a4w">诸佛得净体　　是名得大身</p>
  <p id="a4x">此偈明何义。<a id="a-4y"></a>得大身者。<a id="a-4z"></a>谓如来得第一清净真如法身。<a id="a-50"></a>彼是诸佛如来实我。<a id="a-51"></a>以得自在体。<a id="a-52"></a>以得第一清净身。<a id="a-53"></a>偈言诸佛得净体故。<a id="a-54"></a>以是义故。<a id="a-55"></a>诸佛名得清净自在。<a id="a-56"></a>偈言是名得大身故。<a id="a-57"></a>以是义故。<a id="a-58"></a>依于此义诸佛如来于无漏界中得为第一最自在我。<a id="a-59"></a>又复即依如是义故。<a id="a-5A"></a>如来法身不名为有。<a id="a-5B"></a>以无我相无法相故。<a id="a-5C"></a>以是义故。<a id="a-5D"></a>不得言有。<a id="a-5E"></a>以如彼相如是无故。<a id="a-5F"></a>又复即依如是义故。<a id="a-5G"></a>如来法身不名为无。<a id="a-5H"></a>以唯有彼真如我体。<a id="a-5I"></a>是故不得言无法身。<a id="a-5J"></a>以如彼相如是有故。<a id="a-5K"></a>依此义故。<a id="a-5L"></a>诸外道问。<a id="a-5M"></a>如来死后为有身耶。<a id="a-5N"></a>为无身耶。<a id="a-5O"></a>有如是等。<a id="a-5P"></a>是故如来不记不答。<a id="a-5Q"></a>诸声闻人畏世间苦。<a id="a-5R"></a>为对治彼畏世间苦。<a id="a-5S"></a>诸菩萨摩诃萨修行一切世间出世间诸三昧故。<a id="a-5T"></a>证得第一乐波罗蜜果应知。<a id="a-5U"></a>辟支佛人弃舍利益一切众生乐住寂静。<a id="a-5V"></a>为对治彼弃舍众生。<a id="a-5W"></a>诸菩萨摩诃萨修行大悲。<a id="a-5X"></a>住无限齐世间。<a id="a-5Y"></a>常利益众生。<a id="a-5Z"></a>证得第一常波罗蜜果应知。<a id="a-5a"></a>是名诸菩萨摩诃萨信及般若三昧大悲四种修行。<a id="a-5b"></a>如是次第得如来身净我乐常四种功德波罗蜜果应知。<a id="a-5c"></a>又复有义。<a id="a-5d"></a>依此四种如来法身名为广大。<a id="a-5e"></a>如法界究竟。<a id="a-5f"></a>如虚空尽未来际。<a id="a-5g"></a>此明何义。<a id="a-5h"></a>信修行大乘。<a id="a-5i"></a>是故诸佛如来常得清净法界到第一彼岸。<a id="a-5j"></a>是故说言广大如法界修行般若波罗蜜。<a id="a-5k"></a>是故诸佛如来成就虚空法身。<a id="a-5l"></a>以器世间究竟无我。<a id="a-5m"></a>以修行虚空藏等无量三昧。<a id="a-5n"></a>以是义故。<a id="a-5o"></a>于一切处一切法中皆得自在。<a id="a-5p"></a>是故说言。<a id="a-5q"></a>究竟如虚空。<a id="a-5r"></a>以修行大悲。<a id="a-5s"></a>于一切众生无限齐时。<a id="a-5t"></a>得慈悲心平等。<a id="a-5u"></a>是故说言尽未来际。<a id="a-5v"></a>又此四种波罗蜜等住无漏界中。<a id="a-5w"></a>声闻辟支佛得大力自在。<a id="a-5x"></a>菩萨为证如来功德法身第一彼岸有四种障。<a id="a-5y"></a>何等为四。<a id="a-5z"></a>一者缘相。<a id="a-60"></a>二者因相。<a id="a-61"></a>三者生相。<a id="a-62"></a>四者坏相。<a id="a-63"></a>缘相者。<a id="a-64"></a>谓无明住地。<a id="a-65"></a>即此无明住地与行作缘。<a id="a-66"></a>如无明缘行。<a id="a-67"></a>无明住地缘亦如是故。<a id="a-68"></a>因相者。<a id="a-69"></a>谓无明住地缘行。<a id="a-6A"></a>即此无明住地缘行为因。<a id="a-6B"></a>如行缘识。<a id="a-6C"></a>无漏业缘亦如是故。<a id="a-6D"></a>生相者。<a id="a-6E"></a>谓无明住地缘依无漏业因生三种意生身。<a id="a-6F"></a>如四种取。<a id="a-6G"></a>缘依有漏业因而生三界。<a id="a-6H"></a>三种意生身生亦如是故。<a id="a-6I"></a>坏相者谓三种意生身缘不可思议变易死如依生缘故有老死。<a id="a-6J"></a>三种意生身缘不可思议变易死亦如是故。<a id="a-6K"></a>又一切烦恼染皆依无明住地根本。<a id="a-6L"></a>以不离无明住地。<a id="a-6M"></a>声闻辟支佛大力菩萨。<a id="a-6N"></a>未得远离无明住地垢。<a id="a-6O"></a>是故未得究竟无为净波罗蜜。<a id="a-6P"></a>又即依彼无明住地缘。<a id="a-6Q"></a>以细相戏论习未得永灭。<a id="a-6R"></a>是故未得究竟无为我波罗蜜。<a id="a-6S"></a>又即缘彼无明住地。<a id="a-6T"></a>有细相戏论集。<a id="a-6U"></a>因无漏业生于意阴未得永灭。<a id="a-6V"></a>是故未得究竟无为乐波罗蜜。<a id="a-6W"></a>以诸烦恼染业染生染未得永灭。<a id="a-6X"></a>是故未证究竟甘露如来法身。<a id="a-6Y"></a>以未远离不可思议变易生死常未究竟。<a id="a-6Z"></a>是故未得不变异体。<a id="a-6a"></a>是故未得究竟无为常波罗蜜。<a id="a-6b"></a>又如烦恼染。<a id="a-6c"></a>无明住地亦如是。<a id="a-6d"></a>如业染。<a id="a-6e"></a>无漏业行亦如是。<a id="a-6f"></a>如生染。<a id="a-6g"></a>三种意生身及不可思议变易死亦如是。<a id="a-6h"></a>如圣者胜鬘经言。<a id="a-6i"></a>世尊。<a id="a-6j"></a>譬如取缘有漏业因而生三有。<a id="a-6k"></a>如是世尊。<a id="a-6l"></a>依无明住地缘无漏业因。<a id="a-6m"></a>生阿罗汉辟支佛大力菩萨三种意生身。<a id="a-6n"></a>世尊。<a id="a-6o"></a>此三乘地三种意生身生。<a id="a-6p"></a>及无漏业生。<a id="a-6q"></a>依无明住地有缘非无缘。<a id="a-6r"></a>如是等胜鬘经中广说应知。</p>
  <p data-pb></p>
  <h2 id="a6s">一切众生有如来藏品第五之二</h2>
  <p id="a6t">复次支佛大力菩萨三种意生身中无净我乐常波罗蜜彼岸功德身。<a id="a-6u"></a>是故圣者胜鬘经言。<a id="a-6v"></a>唯如来法身是常波罗蜜乐波罗蜜我波罗蜜净波罗蜜。<a id="a-6w"></a>如是等故。<a id="a-6x"></a>此明何义。<a id="a-6y"></a>以如来法身自性清净离一切烦恼障智障习气故名为净。<a id="a-6z"></a>是故说言。<a id="a-70"></a>唯如来法身是净波罗蜜。<a id="a-71"></a>以得寂静第一自在我故。<a id="a-72"></a>离无我戏论究竟寂静故名为我。<a id="a-73"></a>是故说言。<a id="a-74"></a>唯如来法身是我波罗蜜。<a id="a-75"></a>以得远离意生阴身因故名为乐。<a id="a-76"></a>是故说言。<a id="a-77"></a>唯如来法身是乐波罗蜜。<a id="a-78"></a>以世间涅槃平等证故。<a id="a-79"></a>故名为常。<a id="a-7A"></a>是故说言。<a id="a-7B"></a>唯如来法身是常波罗蜜。<a id="a-7C"></a>又复略说有二种法。<a id="a-7D"></a>依此二法如来法身有净波罗蜜应知。<a id="a-7E"></a>何等为二。<a id="a-7F"></a>一者本来自性清净。<a id="a-7G"></a>以因相故。<a id="a-7H"></a>二者离垢清净。<a id="a-7I"></a>以胜相故。<a id="a-7J"></a>有二种法。<a id="a-7K"></a>依此二法如来法身有我波罗蜜应知。<a id="a-7L"></a>何等为二。<a id="a-7M"></a>一者远离诸外道边。<a id="a-7N"></a>以离虚妄我戏论故。<a id="a-7O"></a>二者远离诸声闻边。<a id="a-7P"></a>以离无我戏论故。<a id="a-7Q"></a>有二种法。<a id="a-7R"></a>依此二法如来法身有乐波罗蜜应知。<a id="a-7S"></a>何等为二。<a id="a-7T"></a>一者远离一切苦。<a id="a-7U"></a>二者远离一切烦恼习气。<a id="a-7V"></a>此以何义。<a id="a-7W"></a>云何远离一切苦。<a id="a-7X"></a>以灭一切种苦故。<a id="a-7Y"></a>以灭一切意生身故。<a id="a-7Z"></a>云何远离烦恼习气。<a id="a-7a"></a>以证一切法故。<a id="a-7b"></a>有二种法。<a id="a-7c"></a>依此二法如来法身有常波罗蜜应知。<a id="a-7d"></a>何等为二。<a id="a-7e"></a>一者不灭一切诸有为行。<a id="a-7f"></a>以离断见边故。<a id="a-7g"></a>二者不取无为涅槃。<a id="a-7h"></a>以离常见边故。<a id="a-7i"></a>以是义故。<a id="a-7j"></a>圣者胜鬘经中说言。<a id="a-7k"></a>世尊。<a id="a-7l"></a>见诸行无常。<a id="a-7m"></a>是断见非正见见涅槃常。<a id="a-7n"></a>是常见非正见。<a id="a-7o"></a>妄想见故。<a id="a-7p"></a>作如是见故。<a id="a-7q"></a>以是义故。<a id="a-7r"></a>依如是向说法界法门第一义谛。<a id="a-7s"></a>说即世间法名为涅槃。<a id="a-7t"></a>以此二法不分别故。<a id="a-7u"></a>以证不住世间涅槃故。<a id="a-7v"></a>是故偈言。</p>
  <p id="a7w">无分别之人　　不分别世间</p>
  <p id="a7x">不分别涅槃　　涅槃有平等</p>
  <p id="a7y">后半偈者示现何义偈言。</p>
  <p id="a7z">若无佛性者　　不得厌诸苦</p>
  <p id="a80">不求涅槃乐　　亦不欲不愿</p>
  <p id="a81">以是义故。<a id="a-82"></a>圣者胜鬘经言。<a id="a-83"></a>世尊。<a id="a-84"></a>若无如来藏者。<a id="a-85"></a>不得厌苦乐求涅槃。<a id="a-86"></a>亦无欲涅槃亦不愿求。<a id="a-87"></a>如是等此明何义。<a id="a-88"></a>略说佛性清净正因于不定聚众生能作二种业。<a id="a-89"></a>何等为二。<a id="a-8A"></a>一者依见世间种种苦恼。<a id="a-8B"></a>厌诸苦故。<a id="a-8C"></a>生心欲离诸世间中一切苦恼。<a id="a-8D"></a>偈言若无佛性者不得厌诸苦故。<a id="a-8E"></a>二者依见涅槃乐悕寂乐故。<a id="a-8F"></a>生求心欲心愿心。<a id="a-8G"></a>偈言若无佛性者不求涅槃乐亦不欲不愿故。<a id="a-8H"></a>又欲者。<a id="a-8I"></a>求涅槃故。<a id="a-8J"></a>求者。<a id="a-8K"></a>悕涅槃故。<a id="a-8L"></a>悕者。<a id="a-8M"></a>于悕求法中不怯弱故。<a id="a-8N"></a>欲得者。<a id="a-8O"></a>于所求法中方便追求故。<a id="a-8P"></a>及咨问故愿者。<a id="a-8Q"></a>所期法中。<a id="a-8R"></a>所期法者。<a id="a-8S"></a>心心相行。<a id="a-8T"></a>是故偈言。</p>
  <p id="a8U">见苦果乐果　　此依性而有</p>
  <p id="a8V">若无佛性者　　不起如是心</p>
  <p id="a8W">此偈明何义。<a id="a-8X"></a>凡所有见世间苦果者。<a id="a-8Y"></a>凡所有见涅槃乐果者。<a id="a-8Z"></a>此二种法。<a id="a-8a"></a>善根众生。<a id="a-8b"></a>有一切依因真如佛性。<a id="a-8c"></a>非离佛性无因缘故起如是心。<a id="a-8d"></a>偈言见苦果乐果。<a id="a-8e"></a>此依性而有故。<a id="a-8f"></a>若无因缘生如是心者。<a id="a-8g"></a>一阐提等无涅槃性。<a id="a-8h"></a>应发菩提心。<a id="a-8i"></a>偈言若无佛性者不起如是心故。<a id="a-8j"></a>以性未离一切客尘烦恼诸垢。<a id="a-8k"></a>于三乘中未曾修习一乘信心。<a id="a-8l"></a>又未亲近善知识等。<a id="a-8m"></a>亦未修习亲近善知识因缘。<a id="a-8n"></a>是故华严性起中言。<a id="a-8o"></a>次有乃至邪见聚等。<a id="a-8p"></a>众生身中皆有如来日轮光照。<a id="a-8q"></a>作彼众生利益。<a id="a-8r"></a>作未来因善根。<a id="a-8s"></a>增长诸白法故。<a id="a-8t"></a>向说一阐提常不入涅槃。<a id="a-8u"></a>无涅槃性者。<a id="a-8v"></a>此义云何。<a id="a-8w"></a>为欲示现谤大乘因故。<a id="a-8x"></a>此明何义。<a id="a-8y"></a>为欲回转诽谤大乘心不求大乘心故。<a id="a-8z"></a>依无量时故。<a id="a-90"></a>如是说。<a id="a-91"></a>以彼实有清净性故。<a id="a-92"></a>不得说言彼常毕竟无清净性。<a id="a-93"></a>又依相应义故。<a id="a-94"></a>说一偈。</p>
  <p id="a95">大海器宝水　　无量不可尽</p>
  <p id="a96">如灯明触色　　性功德如是</p>
  <p id="a97">此初半偈示现何义。<a id="a-98"></a>偈言。</p>
  <p id="a99">佛法身慧定　　悲摄众生性</p>
  <p id="a9A">海珍宝水等　　相似相对法</p>
  <p id="a9B">此偈明何义。<a id="a-9C"></a>以有三处故。<a id="a-9D"></a>次第有三种大海相似相对法。<a id="a-9E"></a>于如来性中依因毕竟成就相应义应知。<a id="a-9F"></a>何等三处。<a id="a-9G"></a>一者法身清净因。<a id="a-9H"></a>二者集佛智因。<a id="a-9I"></a>三者得如来大悲因。<a id="a-9J"></a>法身清净因者。<a id="a-9K"></a>信修行大乘器相似相对法。<a id="a-9L"></a>以彼无量不可尽故。<a id="a-9M"></a>偈言佛法身故。<a id="a-9N"></a>海相似相对法故。<a id="a-9O"></a>集佛智因者。<a id="a-9P"></a>般若三昧珍宝相似相对法。<a id="a-9Q"></a>偈言慧定故。<a id="a-9R"></a>珍宝相似相对法故。<a id="a-9S"></a>得如来大悲因者。<a id="a-9T"></a>大慈悲心水相似相对法。<a id="a-9U"></a>偈言悲摄众生性故。<a id="a-9V"></a>水相似相对法故。<a id="a-9W"></a>又修行智慧三昧门宝相似相对法。<a id="a-9X"></a>以彼无分别不可思议有大势力功德相应故。<a id="a-9Y"></a>又修行菩萨大悲水相似相对法。<a id="a-9Z"></a>以于一切众生柔软大悲得一味等味相行故。<a id="a-9a"></a>如是彼三种法。<a id="a-9b"></a>此三种因和合。<a id="a-9c"></a>毕竟不相舍离。<a id="a-9d"></a>故名相应。<a id="a-9e"></a>后半偈者。<a id="a-9f"></a>示现何义。<a id="a-9g"></a>偈言。</p>
  <p id="a9h">通智及无垢　　不离于真如</p>
  <p id="a9i">如灯明暖色　　无垢界相似</p>
  <p id="a9j">此偈明何义。<a id="a-9k"></a>有三处次第三种灯相似相对法。<a id="a-9l"></a>于如来法界中依果相应义应知。<a id="a-9m"></a>何等三处。<a id="a-9n"></a>一者通。<a id="a-9o"></a>二者知漏尽智。<a id="a-9p"></a>三者漏尽。<a id="a-9q"></a>此以何义。<a id="a-9r"></a>通者。<a id="a-9s"></a>有五通光明相似相对法。<a id="a-9t"></a>以受用事能散灭。<a id="a-9u"></a>彼与智相违。<a id="a-9v"></a>所治闇法能治相似相对法故。<a id="a-9w"></a>偈言通故。<a id="a-9x"></a>明故。<a id="a-9y"></a>知漏尽智者。<a id="a-9z"></a>无漏智暖相似相对法。<a id="a-A0"></a>以能烧业烦恼无有余残。<a id="a-A1"></a>能烧相似相对法故。<a id="a-A2"></a>偈言智故暖故。<a id="a-A3"></a>漏尽者。<a id="a-A4"></a>转身漏尽色相似相对法。<a id="a-A5"></a>以常无垢清净光明具足相无垢相似相对法故。<a id="a-A6"></a>偈言无垢故色故。<a id="a-A7"></a>又无垢者。<a id="a-A8"></a>以离烦恼障故。<a id="a-A9"></a>清净者。<a id="a-AA"></a>以离智障故。<a id="a-AB"></a>光明者。<a id="a-AC"></a>如自性清净体。<a id="a-AD"></a>彼二是客尘烦恼。<a id="a-AE"></a>如是略说六种无漏智。<a id="a-AF"></a>离烦恼无学身所摄法。<a id="a-AG"></a>于无漏法界中彼此迭共不相舍离。<a id="a-AH"></a>不差别法界平等毕竟。<a id="a-AI"></a>名相应义应知。<a id="a-AJ"></a>又依行义故。<a id="a-AK"></a>说一偈。</p>
  <p id="aAL">见实者说言　　凡夫圣人佛</p>
  <p id="aAM">众生如来藏　　真如无差别</p>
  <p id="aAN">此偈示现何义。<a id="a-AO"></a>偈言。</p>
  <p id="aAP">凡夫心颠倒　　见实异于彼</p>
  <p id="aAQ">如实不颠倒　　诸佛离戏论</p>
  <p id="aAR">此偈明何义。<a id="a-AS"></a>向明如来法界中一切法。<a id="a-AT"></a>真如清净明同相。<a id="a-AU"></a>依般若波罗蜜无分别智法门等。<a id="a-AV"></a>为诸菩萨摩诃萨说。<a id="a-AW"></a>此以何义。<a id="a-AX"></a>略明依三种人。<a id="a-AY"></a>何等为三。<a id="a-AZ"></a>一者不实见凡夫。<a id="a-Aa"></a>二者实见圣人。<a id="a-Ab"></a>三者毕竟成就如来法身。<a id="a-Ac"></a>是名三种行应知。<a id="a-Ad"></a>应云何知。<a id="a-Ae"></a>谓取颠倒。<a id="a-Af"></a>离颠倒。<a id="a-Ag"></a>离戏论。<a id="a-Ah"></a>如是次第。<a id="a-Ai"></a>此以何义。<a id="a-Aj"></a>取颠倒者。<a id="a-Ak"></a>谓诸凡夫三种虚妄想心见故。<a id="a-Al"></a>偈言凡夫心颠倒故。<a id="a-Am"></a>离颠倒者。<a id="a-An"></a>以圣人远离虚妄想心见故。<a id="a-Ao"></a>偈言见实异于彼故。<a id="a-Ap"></a>离戏论者。<a id="a-Aq"></a>正离颠倒及诸戏论。<a id="a-Ar"></a>以烦恼障智障及烦恼习气诸佛如来根本永尽故。<a id="a-As"></a>偈言如实不颠倒诸佛离戏论故。<a id="a-At"></a>自此以下即依此行。<a id="a-Au"></a>余四种义广差别说应知。<a id="a-Av"></a>又复即依彼三种人依时差别故。<a id="a-Aw"></a>说一偈。</p>
  <p id="aAx">有不净有净　　及以善净等</p>
  <p id="aAy">如是次第说　　众生菩萨佛</p>
  <p id="aAz">此偈示现何义。<a id="a-B0"></a>偈言。</p>
  <p id="aB1">体等六句义　　略明法性体</p>
  <p id="aB2">次第三时中　　说三种名字</p>
  <p id="aB3">此偈明何义。<a id="a-B4"></a>谓向所明无漏法性。<a id="a-B5"></a>如来广说种种法门。<a id="a-B6"></a>彼诸法门略说依于六种句义。<a id="a-B7"></a>所谓摄聚体因果业相应及行偈言体等六句义略明法性体故。<a id="a-B8"></a>于三时中次第依彼三种名字毕竟应知。<a id="a-B9"></a>偈言次第三时中说三种名字故。<a id="a-BA"></a>此以何义。<a id="a-BB"></a>谓不净时名为众生。<a id="a-BC"></a>偈言有不净故。<a id="a-BD"></a>不净净时名为菩萨。<a id="a-BE"></a>偈言有净故。<a id="a-BF"></a>于善净时名为如来。<a id="a-BG"></a>偈言及以善净故以是义故。<a id="a-BH"></a>不增不减经言。<a id="a-BI"></a>舍利弗。<a id="a-BJ"></a>即此法身过于恒沙。<a id="a-BK"></a>无量烦恼所缠。<a id="a-BL"></a>从无始来随顺世间生死涛波去来生退名为众生。<a id="a-BM"></a>舍利弗。<a id="a-BN"></a>即此法身厌离世间生死苦恼。<a id="a-BO"></a>舍一切欲。<a id="a-BP"></a>行十波罗蜜摄八万四千法门。<a id="a-BQ"></a>修菩提行。<a id="a-BR"></a>名为菩萨。<a id="a-BS"></a>舍利弗。<a id="a-BT"></a>即此法身得离一切烦恼使缠。<a id="a-BU"></a>过一切苦。<a id="a-BV"></a>离一切烦恼垢得净得清净。<a id="a-BW"></a>得住彼岸清净法中。<a id="a-BX"></a>到一切众生所观之地。<a id="a-BY"></a>于一切境界中更无胜者。<a id="a-BZ"></a>离一切障离一切碍。<a id="a-Ba"></a>于一切法中得自在力。<a id="a-Bb"></a>名为如来应正遍知故。<a id="a-Bc"></a>偈言如是次第说众生菩萨佛故。<a id="a-Bd"></a>自此以下即依彼三时。<a id="a-Be"></a>明如来法性遍一切处故。<a id="a-Bf"></a>说一偈。</p>
  <p id="aBg">如空遍一切　　而空无分别</p>
  <p id="aBh">自性无垢心　　亦遍无分别</p>
  <p id="aBi">此偈示现何义。<a id="a-Bj"></a>偈言。</p>
  <p id="aBk">过功德毕竟　　遍至及同相</p>
  <p id="aBl">下中胜众生　　如虚空中色</p>
  <p id="aBm">此偈明何义。<a id="a-Bn"></a>所有凡夫圣人诸佛如来。<a id="a-Bo"></a>自性清净心平等无分别。<a id="a-Bp"></a>彼清净心于三时中次第于过失时。<a id="a-Bq"></a>于功德时。<a id="a-Br"></a>于功德清净毕竟时。<a id="a-Bs"></a>同相无差别。<a id="a-Bt"></a>犹如虚空在瓦银金三种器中平等无异无差别一切时有。<a id="a-Bu"></a>以是义故。<a id="a-Bv"></a>经中说有三时次第。<a id="a-Bw"></a>如不增不减经言。<a id="a-Bx"></a>舍利弗。<a id="a-By"></a>不离众生界有法身。<a id="a-Bz"></a>不离法身有众生界。<a id="a-C0"></a>众生界即法身。<a id="a-C1"></a>法身即众生界。<a id="a-C2"></a>舍利弗。<a id="a-C3"></a>此二法者义一名异故。<a id="a-C4"></a>自此已下。<a id="a-C5"></a>即依此三时。<a id="a-C6"></a>明如来法性遍至一切处。<a id="a-C7"></a>依染净时不变不异。<a id="a-C8"></a>有十五偈。<a id="a-C9"></a>此等诸偈略说要义应知偈言。</p>
  <p id="aCA">诸过客尘来　　性功德相应</p>
  <p id="aCB">真法体不变　　如本后亦尔</p>
  <p id="aCC">此偈明何义。<a id="a-CD"></a>偈言。</p>
  <p id="aCE">十一偈及二　　次第不净时</p>
  <p id="aCF">烦恼客尘过　　第十四十五</p>
  <p id="aCG">于善净时中　　过恒沙佛法</p>
  <p id="aCH">不离脱思议　　佛自性功德</p>
  <p id="aCI">本际中间际　　及以后际等</p>
  <p id="aCJ">如来真如性　　体不变不异</p>
  <p id="aCK">初依不净时不变不异。<a id="a-CL"></a>十一偈者。</p>
  <p id="aCM">如虚空遍至　　体细尘不染</p>
  <p id="aCN">佛性遍众生　　诸烦恼不染</p>
  <p id="aCO">如一切世间　　依虚空生灭</p>
  <p id="aCP">依于无漏界　　有诸根生灭</p>
  <p id="aCQ">火不烧虚空　　若烧无是处</p>
  <p id="aCR">如是老病死　　不能烧佛性</p>
  <p id="aCS">地依于水住　　水复依于风</p>
  <p id="aCT">风依于虚空　　空不依地等</p>
  <p id="aCU">如是阴界根　　住烦恼业中</p>
  <p id="aCV">诸烦恼业等　　住不善思惟</p>
  <p id="aCW">不善思惟行　　住清净心中</p>
  <p id="aCX">自性清净心　　不住彼诸法</p>
  <p id="aCY">阴入界如地　　烦恼业如水</p>
  <p id="aCZ">不正念如风　　净心界如空</p>
  <p id="aCa">依性起邪念　　念起烦恼业</p>
  <p id="aCb">依因烦恼业　　能起阴入界</p>
  <p id="aCc">依止于五阴　　界入等诸法</p>
  <p id="aCd">有诸根生灭　　如世界成坏</p>
  <p id="aCe">净心如虚空　　无因复无缘</p>
  <p id="aCf">及无和合义　　亦无生住灭</p>
  <p id="aCg">如虚空净心　　常明元转变</p>
  <p id="aCh">为虚妄分别　　客尘烦恼染</p>
  <p id="aCi">此虚空譬喻偈示现何义。<a id="a-Cj"></a>明如来性。<a id="a-Ck"></a>依不净时法体不变。<a id="a-Cl"></a>偈言。</p>
  <p id="aCm">不正思惟风　　诸业烦恼水</p>
  <p id="aCn">自性心虚空　　不为彼二生</p>
  <p id="aCo">自性清净心　　其相如虚空</p>
  <p id="aCp">邪念思惟风　　所不能散坏</p>
  <p id="aCq">诸业烦恼水　　所不能湿烂</p>
  <p id="aCr">老病死炽火　　所不能烧燃</p>
  <p id="aCs">此偈明何义。<a id="a-Ct"></a>如依邪念风轮起业烦恼水聚。<a id="a-Cu"></a>依业烦恼水聚。<a id="a-Cv"></a>生阴界入世间。<a id="a-Cw"></a>而自性心虚空不生不起。<a id="a-Cx"></a>偈言不正思惟风诸业烦恼水自性心虚空不为彼二生故。<a id="a-Cy"></a>如是依邪念风灾。<a id="a-Cz"></a>业行烦恼水灾。<a id="a-D0"></a>老病死等火灾。<a id="a-D1"></a>吹浸烧坏阴入界世间。<a id="a-D2"></a>而自性清净心虚空常住不坏。<a id="a-D3"></a>如是于不净时中器世间相似相对法。<a id="a-D4"></a>诸烦恼染业染生染有集有灭。<a id="a-D5"></a>诸佛如来无为之性。<a id="a-D6"></a>犹如虚空不生不灭。<a id="a-D7"></a>常不变易示现法体。<a id="a-D8"></a>此自性清净法门虚空譬喻。<a id="a-D9"></a>如陀罗尼自在王菩萨修多罗中广说。<a id="a-DA"></a>应知彼经中言。<a id="a-DB"></a>诸善男子。<a id="a-DC"></a>烦恼本无体。<a id="a-DD"></a>真性本明净。<a id="a-DE"></a>一切烦恼羸薄。<a id="a-DF"></a>毗婆舍那有大势力。<a id="a-DG"></a>一切烦恼客尘。<a id="a-DH"></a>自性清净心根本。<a id="a-DI"></a>一切诸烦恼虚妄分别。<a id="a-DJ"></a>自性清净心如实不分别。<a id="a-DK"></a>诸佛子。<a id="a-DL"></a>譬如大地依水而住。<a id="a-DM"></a>水依风住风依空住。<a id="a-DN"></a>而彼虚空无依住处。<a id="a-DO"></a>诸善男子。<a id="a-DP"></a>如是四大地大水大风大空大。<a id="a-DQ"></a>此四大中唯虚空大以为最胜。<a id="a-DR"></a>以为大力。<a id="a-DS"></a>以为坚固。<a id="a-DT"></a>以为不动。<a id="a-DU"></a>以为不作。<a id="a-DV"></a>以为不散。<a id="a-DW"></a>不生不灭自然而住。<a id="a-DX"></a>诸善男子。<a id="a-DY"></a>彼三种大生灭相应。<a id="a-DZ"></a>无实体性刹那不住。<a id="a-Da"></a>诸佛子。<a id="a-Db"></a>此三种大变异无常。<a id="a-Dc"></a>诸佛子。<a id="a-Dd"></a>而虚空界常不变异。<a id="a-De"></a>诸佛子。<a id="a-Df"></a>如是阴界入依业烦恼住。<a id="a-Dg"></a>诸烦恼业依不正思惟住。<a id="a-Dh"></a>不正思惟依于佛性自性清净心住。<a id="a-Di"></a>以是义故。<a id="a-Dj"></a>经中说言。<a id="a-Dk"></a>自性清净心客尘烦恼染。<a id="a-Dl"></a>诸善男子。<a id="a-Dm"></a>所有邪念。<a id="a-Dn"></a>所有烦恼业。<a id="a-Do"></a>所有阴界入。<a id="a-Dp"></a>如是诸法从于因缘和合而生。<a id="a-Dq"></a>以诸因缘坏散而灭。<a id="a-Dr"></a>诸善男子。<a id="a-Ds"></a>彼自性清净心无因无缘故。<a id="a-Dt"></a>无和合不生不灭。<a id="a-Du"></a>诸善男子。<a id="a-Dv"></a>如虚空界。<a id="a-Dw"></a>自性清净心亦复如是。<a id="a-Dx"></a>如风大界。<a id="a-Dy"></a>不正思惟亦复如是。<a id="a-Dz"></a>如水大海。<a id="a-E0"></a>诸业烦恼亦复如是。<a id="a-E1"></a>如地大界。<a id="a-E2"></a>阴界入等亦复如是。<a id="a-E3"></a>是故说言。<a id="a-E4"></a>一切诸法皆无根本。<a id="a-E5"></a>皆无坚实。<a id="a-E6"></a>无住无住本。<a id="a-E7"></a>根本清净。<a id="a-E8"></a>无根本故。<a id="a-E9"></a>已说不净时中依无分别相。<a id="a-EA"></a>自性清净心虚空界相似相对法。<a id="a-EB"></a>已说依彼起不正念风界相似相对法。<a id="a-EC"></a>已说依不正念诸业烦恼因相水界相似相对法。<a id="a-ED"></a>已说依彼生阴界入果相转变地相似相对法。<a id="a-EE"></a>未说彼焚烧死病老等诸过患相火相似相对法。<a id="a-EF"></a>是故次说偈言。</p>
  <p id="aEG">有三火次第　　劫烧人地狱</p>
  <p id="aEH">能作种种苦　　能熟诸行根</p>
  <p id="aEI">此偈明何义明此三法。<a id="a-EJ"></a>老病死火。<a id="a-EK"></a>于不净时中不能变异彼如来藏。<a id="a-EL"></a>是故圣者胜鬘经言。<a id="a-EM"></a>世尊。<a id="a-EN"></a>生死者。<a id="a-EO"></a>依世谛故说有生死。<a id="a-EP"></a>世尊。<a id="a-EQ"></a>死者诸根坏。<a id="a-ER"></a>世尊。<a id="a-ES"></a>生者新诸根起。<a id="a-ET"></a>世尊而如来藏不生不死不老不变。<a id="a-EU"></a>何以故。<a id="a-EV"></a>世尊。<a id="a-EW"></a>如来藏者。<a id="a-EX"></a>离有为相境界。<a id="a-EY"></a>世尊如来藏者。<a id="a-EZ"></a>常恒清凉不变故。<a id="a-Ea"></a>已说依不净时不变不异。</p>
 </body>
</html>