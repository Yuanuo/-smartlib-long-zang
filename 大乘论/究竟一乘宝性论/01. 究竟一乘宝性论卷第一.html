<!DOCTYPE html>
<html>
<head>
  <meta charset="utf-8"/>
  <meta name="author" content="勒那摩提/元魏"/>
  <meta name="library" content="龙藏"/>
  <meta name="catalog" content="龙藏/大乘论"/>
  <title>究竟一乘宝性论卷第一</title>
</head>
<body>
  <h1 class="head">究竟一乘宝性论卷第一</h1>
  <h2>本教化品第一</h2>
  <p class="l-js-5c">我今悉归命　　一切无上尊</p>
  <p class="l-js-5c">为开法王藏　　广利诸群生</p>
  <p class="l-js-5c">诸佛胜妙法　　谤以为非法</p>
  <p class="l-js-5c">愚痴无智慧　　迷于邪正故</p>
  <p class="l-js-5c">具足智慧人　　善分别邪正</p>
  <p class="l-js-5c">如是作论者　　不违于正法</p>
  <p class="l-js-5c">顺三乘菩提　　对三界烦恼</p>
  <p class="l-js-5c">虽是弟子造　　正取邪则舍</p>
  <p class="l-js-5c">善说名句义　　初中后功德</p>
  <p class="l-js-5c">智者闻是义　　不取于余法</p>
  <p class="l-js-5c">如我知佛意　　坚住深正义</p>
  <p class="l-js-5c">如实修行者　　取同于佛语</p>
  <p class="l-js-5c">虽无善巧言　　但有真实义</p>
  <p class="l-js-5c">彼法应受持　　如取金舍石</p>
  <p class="l-js-5c">妙义如真金　　巧语如瓦石</p>
  <p class="l-js-5c">依名不依义　　彼人无明盲</p>
  <p class="l-js-5c">依自罪业障　　谤诸佛妙法</p>
  <p class="l-js-5c">如是诸人等　　则为诸佛呵</p>
  <p class="l-js-5c">或有取他心　　谤诸佛妙法</p>
  <p class="l-js-5c">如是诸人等　　则为诸佛呵</p>
  <p class="l-js-5c">为种种供养　　谤诸佛妙法</p>
  <p class="l-js-5c">如是诸人等　　则为诸佛呵</p>
  <p class="l-js-5c">愚痴及我慢　　乐行于小法</p>
  <p class="l-js-5c">谤法及法师　　则为诸佛呵</p>
  <p class="l-js-5c">外现威仪相　　不识如来教</p>
  <p class="l-js-5c">谤法及法师　　则为诸佛呵</p>
  <p class="l-js-5c">为求名闻故　　起种种异说</p>
  <p class="l-js-5c">谤法及法师　　则为诸佛呵</p>
  <p class="l-js-5c">说乖修多罗　　言是真实义</p>
  <p class="l-js-5c">谤法及法师　　则为诸佛呵</p>
  <p class="l-js-5c">求利养摄众　　诳惑无智者</p>
  <p class="l-js-5c">谤法及法师　　则为诸佛呵</p>
  <p class="l-js-5c">佛观如是等　　极恶罪众生</p>
  <p class="l-js-5c">慈悲心自在　　为说法除苦</p>
  <p class="l-js-5c">深智大慈悲　　能如是利益</p>
  <p class="l-js-5c">我说不求利　　为正法久住</p>
  <h2>本佛宝品第二</h2>
  <p class="l-js-5c">佛体无前际　　及无中间际</p>
  <p class="l-js-5c">亦复无后际　　寂静自觉知</p>
  <p class="l-js-5c">既自觉知已　　为欲令他知</p>
  <p class="l-js-5c">是故为彼说　　无畏常恒道</p>
  <p class="l-js-5c">佛能执持彼　　智慧慈悲刀</p>
  <p class="l-js-5c">及妙金刚杵　　割截诸苦芽</p>
  <p class="l-js-5c">摧碎诸见山　　覆藏颠倒意</p>
  <p class="l-js-5c">及一切稠林　　故我今敬礼</p>
  <h2>本法宝品第三</h2>
  <p class="l-js-5c">非有亦非无　　亦复非有无</p>
  <p class="l-js-5c">亦非即于彼　　亦复不离彼</p>
  <p class="l-js-5c">不可得思量　　非闻慧境界</p>
  <p class="l-js-5c">出离言语道　　内心知清凉</p>
  <p class="l-js-5c">彼真妙法日　　清净无尘垢</p>
  <p class="l-js-5c">大智慧光明　　普照诸世间</p>
  <p class="l-js-5c">能破诸曀障　　觉观贪瞋痴</p>
  <p class="l-js-5c">一切烦恼等　　故我今敬礼</p>
  <h2>本僧宝品第四</h2>
  <p class="l-js-5c">正觉正知者　　见一切众生</p>
  <p class="l-js-5c">清净无有我　　寂静真实际</p>
  <p class="l-js-5c">以能知于彼　　自性清净心</p>
  <p class="l-js-5c">见烦恼无实　　故离诸烦恼</p>
  <p class="l-js-5c">无障净智者　　如实见众生</p>
  <p class="l-js-5c">自性清净性　　佛法僧境界</p>
  <p class="l-js-5c">无阂净智者　　见诸众生性</p>
  <p class="l-js-5c">遍无量境界　　故我今敬礼</p>
  <p>问曰。依何等法有此三宝。答曰。偈言。</p>
  <p class="l-js-5c">真如有杂垢　　及远离诸垢</p>
  <p class="l-js-5c">佛无量功德　　及佛所作业</p>
  <p class="l-js-5c">如是妙境界　　是诸佛所知</p>
  <p class="l-js-5c">依此妙法身　　出生于三宝</p>
  <p></p>
  <p>问曰。云何得知一切众生有如来藏。答曰。偈言。</p>
  <p class="l-js-5c">一切众生界　　不离诸佛智</p>
  <p class="l-js-5c">以彼净无垢　　性体不二故</p>
  <p class="l-js-5c">依一切诸佛　　平等法性身</p>
  <p class="l-js-5c">知一切众生　　皆有如来藏</p>
  <p>又复略说偈言。</p>
  <p class="l-js-5c">体及因果业　　相应及以行</p>
  <p class="l-js-5c">时差别遍处　　不变无差别</p>
  <p class="l-js-5c">彼妙义次第　　第一真法性</p>
  <p class="l-js-5c">我如是略说　　汝今应善知</p>
  <p>此偈明何义。偈曰。</p>
  <p class="l-js-5c">自性常不染　　如宝空净水</p>
  <p class="l-js-5c">信法及般若　　三昧大悲等</p>
  <p class="l-js-5c">净我乐常等　　彼岸功德果</p>
  <p class="l-js-5c">厌苦求涅槃　　欲愿等诸业</p>
  <p class="l-js-5c">大海器宝水　　无量不可尽</p>
  <p class="l-js-5c">如灯明触色　　性功德如是</p>
  <p class="l-js-5c">见实者说言　　凡夫圣人佛</p>
  <p class="l-js-5c">众生如来藏　　真如无差别</p>
  <p class="l-js-5c">有不净杂净　　及以善净等</p>
  <p class="l-js-5c">如是次第说　　众生菩萨佛</p>
  <p class="l-js-5c">如空遍一切　　而空无分别</p>
  <p class="l-js-5c">自性无垢心　　亦遍无分别</p>
  <p class="l-js-5c">如虚空遍至　　体细尘不染</p>
  <p class="l-js-5c">佛性遍众生　　诸烦恼不染</p>
  <p class="l-js-5c">如一切世间　　依虚空生灭</p>
  <p class="l-js-5c">依于无漏界　　有诸根生灭</p>
  <p class="l-js-5c">火不烧虚空　　若烧无是处</p>
  <p class="l-js-5c">如是老病死　　不能烧佛性</p>
  <p class="l-js-5c">地依于水住　　水复依于风</p>
  <p class="l-js-5c">风依于虚空　　空不依地等</p>
  <p class="l-js-5c">如是阴界根　　住烦恼业中</p>
  <p class="l-js-5c">诸烦恼业等　　依不善思惟</p>
  <p class="l-js-5c">不善思惟行　　住清净心中</p>
  <p class="l-js-5c">自性清净心　　不住彼诸法</p>
  <p class="l-js-5c">阴入界如地　　烦恼业如水</p>
  <p class="l-js-5c">不正念如风　　净心界如空</p>
  <p class="l-js-5c">依性起邪念　　念起烦恼业</p>
  <p class="l-js-5c">依因烦恼业　　能起阴界入</p>
  <p class="l-js-5c">依止于五阴　　界入等诸法</p>
  <p class="l-js-5c">有诸根生灭　　如世界成坏</p>
  <p class="l-js-5c">净心如虚空　　无因复无缘</p>
  <p class="l-js-5c">及无和合义　　亦无生住灭</p>
  <p class="l-js-5c">如虚空净心　　常明无转变</p>
  <p class="l-js-5c">为虚妄分别　　客尘烦恼染</p>
  <p class="l-js-5c">菩萨摩诃萨　　如实知佛性</p>
  <p class="l-js-5c">不生亦不灭　　又无老病等</p>
  <p class="l-js-5c">菩萨如是知　　得离于生死</p>
  <p class="l-js-5c">怜愍众生故　　示现有生灭</p>
  <p class="l-js-5c">佛身不变异　　以得无尽法</p>
  <p class="l-js-5c">众生所归依　　以无边际故</p>
  <p class="l-js-5c">常住不二法　　以离妄分别</p>
  <p class="l-js-5c">恒不执不作　　清净心力故</p>
  <p class="l-js-5c">法身及如来　　圣谛与涅槃</p>
  <p class="l-js-5c">功德不相离　　如光不离日</p>
  <h2>本无量烦恼所缠品第六</h2>
  <p class="l-js-5c">萎花中诸佛　　众蜂中美蜜</p>
  <p class="l-js-5c">皮糩等中实　　粪秽中真金</p>
  <p class="l-js-5c">地中珍宝藏　　诸果子中芽</p>
  <p class="l-js-5c">朽故弊坏衣　　缠裹真金像</p>
  <p class="l-js-5c">贫贱丑陋女　　怀转轮圣王</p>
  <p class="l-js-5c">焦黑泥模中　　有上妙宝像</p>
  <p class="l-js-5c">众生贪瞋痴　　妄想烦恼等</p>
  <p class="l-js-5c">尘劳诸垢中　　皆有如来藏</p>
  <p class="l-js-5c">花蜂糩粪秽　　地果故弊衣</p>
  <p class="l-js-5c">贫贱女泥模　　烦恼垢相似</p>
  <p class="l-js-5c">佛蜜实真金　　宝牙金像王</p>
  <p class="l-js-5c">上妙宝像等　　如来藏相似</p>
  <p>问曰。华佛譬喻为明何义。答曰。言萎华者喻诸烦恼。言诸佛者喻如来藏。偈曰。</p>
  <p class="l-js-5c">功德庄严佛　　住于萎华中</p>
  <p class="l-js-5c">净天眼者见　　去花显诸佛</p>
  <p class="l-js-5c">佛眼观自法　　遍一切众生</p>
  <p class="l-js-5c">下至阿鼻狱　　具足如来藏</p>
  <p class="l-js-5c">自处常住际　　以慈悲方便</p>
  <p class="l-js-5c">令一切众生　　远离诸障碍</p>
  <p class="l-js-5c">如朽故华中　　有诸佛如来</p>
  <p class="l-js-5c">天眼者见知　　除去萎华叶</p>
  <p class="l-js-5c">如来亦如是　　见贪烦恼垢</p>
  <p class="l-js-5c">不净众生中　　具足如来藏</p>
  <p class="l-js-5c">以大慈悲心　　怜愍世间故</p>
  <p class="l-js-5c">为一切众生　　除烦恼花叶</p>
  <p>问曰。蜂蜜譬喻为明何义。答曰。言群蜂者喻诸烦恼。言美蜜者喻如来藏。偈言。</p>
  <p class="l-js-5c">上妙美味蜜　　为群蜂围绕</p>
  <p class="l-js-5c">须者设方便　　散蜂而取蜜</p>
  <p class="l-js-5c">如来亦如是　　以一切智眼</p>
  <p class="l-js-5c">见诸烦恼蜂　　围绕佛性蜜</p>
  <p class="l-js-5c">以大方便力　　散彼烦恼蜂</p>
  <p class="l-js-5c">显出如来藏　　如取蜜受用</p>
  <p class="l-js-5c">犹如百千亿　　那由他诸虫</p>
  <p class="l-js-5c">遮障微妙蜜　　无有能近者</p>
  <p class="l-js-5c">有智者须蜜　　杀害彼诸虫</p>
  <p class="l-js-5c">取上味美蜜　　随意而受用</p>
  <p class="l-js-5c">无漏智如蜜　　在众生身中</p>
  <p class="l-js-5c">烦恼如毒虫　　如来所杀害</p>
  <p>问曰。糩实譬喻为明何义。答曰。言皮糩者喻诸烦恼。言内实者喻如来藏偈言。</p>
  <p class="l-js-5c">谷实在糩中　　无人能受用</p>
  <p class="l-js-5c">时有须用者　　方便除皮糩</p>
  <p class="l-js-5c">佛见诸众生　　身有如来性</p>
  <p class="l-js-5c">烦恼皮糩缠　　不能作佛事</p>
  <p class="l-js-5c">以善方便力　　令三界众生</p>
  <p class="l-js-5c">除烦恼皮糩　　随意作佛事</p>
  <p class="l-js-5c">如稻谷麦等　　不离诸皮糩</p>
  <p class="l-js-5c">内实未净治　　不任美食用</p>
  <p class="l-js-5c">如是如来藏　　不离烦恼糩</p>
  <p class="l-js-5c">令一切众生　　烦恼所饥渴</p>
  <p class="l-js-5c">佛自在法王　　在众生身中</p>
  <p class="l-js-5c">能示以爱味　　除彼饥渴苦</p>
  <p>问曰。粪金譬喻为明何义。答曰。粪秽譬喻者诸烦恼相似。真金譬喻者如来藏相似偈言。</p>
  <p class="l-js-5c">如人行远路　　遗金粪秽中</p>
  <p class="l-js-5c">经百千岁住　　如本不变异</p>
  <p class="l-js-5c">净天眼见已　　遍告众人言</p>
  <p class="l-js-5c">此中有真金　　汝可取受用</p>
  <p class="l-js-5c">佛观众生性　　没烦恼粪中</p>
  <p class="l-js-5c">为欲拔济彼　　雨微妙法雨</p>
  <p class="l-js-5c">如于不净地　　漏失真金宝</p>
  <p class="l-js-5c">诸天眼了见　　众生不能知</p>
  <p class="l-js-5c">诸天既见已　　语众悉令知</p>
  <p class="l-js-5c">教除垢方便　　得净真金用</p>
  <p class="l-js-5c">佛性金亦尔　　堕烦恼秽中</p>
  <p class="l-js-5c">如来观察已　　为说清净法</p>
  <p>问曰。地宝譬喻为明何义。答曰。地譬喻者诸烦恼相似。宝藏譬喻者如来藏相似。偈言。</p>
  <p class="l-js-5c">譬如贫人舍　　地有珍宝藏</p>
  <p class="l-js-5c">彼人不能知　　宝又不能言</p>
  <p class="l-js-5c">众生亦如是　　于自心舍中</p>
  <p class="l-js-5c">有不可思议　　无尽法宝藏</p>
  <p class="l-js-5c">虽有此宝藏　　不能自觉知</p>
  <p class="l-js-5c">以不觉知故　　受生死贫苦</p>
  <p class="l-js-5c">譬如珍宝藏　　在彼贫人宅</p>
  <p class="l-js-5c">人不言我贫　　宝不言我此</p>
  <p class="l-js-5c">如是法宝藏　　在众生心中</p>
  <p class="l-js-5c">众生如贫人　　佛性如宝藏</p>
  <p class="l-js-5c">为欲令众生　　得此珍宝故</p>
  <p class="l-js-5c">彼诸佛如来　　出现于世间</p>
  <p>问曰。果芽譬喻为明何义。答曰。果皮譬喻者诸烦恼相似。子芽譬喻者如来藏相似。偈言。</p>
  <p class="l-js-5c">如种种果树　　子芽不朽坏</p>
  <p class="l-js-5c">种地中水灌　　生长成大树</p>
  <p class="l-js-5c">一切诸众生　　种种烦恼中</p>
  <p class="l-js-5c">皆有如来性　　无明皮所缠</p>
  <p class="l-js-5c">种诸善根地　　生彼菩提芽</p>
  <p class="l-js-5c">次第渐增长　　成如来树王</p>
  <p class="l-js-5c">依地水火风　　空时日月缘</p>
  <p class="l-js-5c">多罗等种内　　出生大树王</p>
  <p class="l-js-5c">一切诸众生　　皆亦复如是</p>
  <p class="l-js-5c">烦恼果皮内　　有正觉子牙</p>
  <p class="l-js-5c">依白净等法　　种种诸缘故</p>
  <p class="l-js-5c">次第渐增长　　成佛大法王</p>
  <p>问曰。衣像譬喻为明何义。答曰。弊衣譬喻者诸烦恼相似。金像譬喻者如来藏相似。偈言。</p>
  <p class="l-js-5c">弊衣缠金像　　在于道路中</p>
  <p class="l-js-5c">诸天为人说　　此中有金像</p>
  <p class="l-js-5c">种种烦恼垢　　缠裹如来藏</p>
  <p class="l-js-5c">佛无障眼见　　下至阿鼻狱</p>
  <p class="l-js-5c">皆有如来身　　为令彼得故</p>
  <p class="l-js-5c">广设诸方便　　说种种妙法</p>
  <p class="l-js-5c">金像弊衣缠　　堕在旷野路</p>
  <p class="l-js-5c">有天眼者见　　为净示众人</p>
  <p class="l-js-5c">众生如来藏　　烦恼烂衣缠</p>
  <p class="l-js-5c">在世间险道　　而不自觉知</p>
  <p class="l-js-5c">佛眼观众生　　皆有如来藏</p>
  <p class="l-js-5c">为说种种法　　令彼得解脱</p>
  <p>问曰。女王譬喻为明何义。答曰。贱女譬喻者诸烦恼相似。歌罗逻四大中有转轮王身喻者。生死歌罗逻藏中有如来藏转轮王相似。偈言。</p>
  <p class="l-js-5c">譬如孤独女　　住在贫穷舍</p>
  <p class="l-js-5c">身怀转轮王　　而不自觉知</p>
  <p class="l-js-5c">如彼贫穷舍　　三有亦如是</p>
  <p class="l-js-5c">怀胎女人者　　喻不净众生</p>
  <p class="l-js-5c">如彼藏中胎　　众生性亦尔</p>
  <p class="l-js-5c">内有无垢性　　名为不孤独</p>
  <p class="l-js-5c">贫女垢衣缠　　极丑陋受苦</p>
  <p class="l-js-5c">处于孤独舍　　怀妊王重担</p>
  <p class="l-js-5c">如是诸烦恼　　染污众生性</p>
  <p class="l-js-5c">受无量苦恼　　无有归依处</p>
  <p class="l-js-5c">实有归依处　　而无归依心</p>
  <p class="l-js-5c">不觉自身中　　有如来藏故</p>
  <p>问曰。摸像譬喻为明何义。答曰。泥摸譬喻者诸烦恼相似。宝像譬喻者如来藏相似。偈言。</p>
  <p class="l-js-5c">如人融真金　　铸在泥摸中</p>
  <p class="l-js-5c">外有焦黑泥　　内有真宝像</p>
  <p class="l-js-5c">彼人量已冷　　除去外泥障</p>
  <p class="l-js-5c">开摸令显现　　取内真宝像</p>
  <p class="l-js-5c">佛性常明净　　客垢所染污</p>
  <p class="l-js-5c">诸佛善观察　　除障令显现</p>
  <p class="l-js-5c">离垢明净像　　在于秽泥中</p>
  <p class="l-js-5c">铸师知无热　　然后去泥障</p>
  <p class="l-js-5c">如来亦如是　　见众生佛性</p>
  <p class="l-js-5c">俨然处烦恼　　如像在摸中</p>
  <p class="l-js-5c">能以巧方便　　善用说法椎</p>
  <p class="l-js-5c">打破烦恼摸　　显发如来藏</p>
  <h2>本为何义说品第七</h2>
  <p>问曰。余修多罗中皆说一切空。此中何故说有真如佛性。偈言。</p>
  <p class="l-js-5c">处处经中说　　内外一切空</p>
  <p class="l-js-5c">有为法如云　　及如梦幻等</p>
  <p class="l-js-5c">此中何故说　　一切诸众生</p>
  <p class="l-js-5c">皆有真如性　　而不说空寂</p>
  <p>答曰偈言。</p>
  <p class="l-js-5c">以有怯弱心　　轻慢诸众生</p>
  <p class="l-js-5c">执著虚妄法　　谤真如实性</p>
  <p class="l-js-5c">计身有神我　　为令如是等</p>
  <p class="l-js-5c">远离五种过　　故说有佛性</p>
  <h2>本身转清净成菩提品第八</h2>
  <p class="l-js-5c">净得及远离　　自他利相应</p>
  <p class="l-js-5c">依止深快大　　如彼所为义</p>
  <p>初说佛菩提及得菩提方便。偈言。</p>
  <p class="l-js-5c">向说佛法身　　自性清净体</p>
  <p class="l-js-5c">为诸烦恼垢　　客尘所染污</p>
  <p class="l-js-5c">譬如虚空中　　离垢净日月</p>
  <p class="l-js-5c">为彼厚密云　　罗网之所覆</p>
  <p class="l-js-5c">佛功德无垢　　常恒及不变</p>
  <p class="l-js-5c">不分别诸法　　得无漏真智</p>
  <p>次说无垢清净体。偈言。</p>
  <p class="l-js-5c">如清净池水　　无有诸尘浊</p>
  <p class="l-js-5c">种种杂花树　　周匝常围绕</p>
  <p class="l-js-5c">如月离罗睺　　日无云翳等</p>
  <p class="l-js-5c">无垢功德具　　显现即彼体</p>
  <p class="l-js-5c">蜂王美味蜜　　坚实净真金</p>
  <p class="l-js-5c">宝藏大果树　　无垢真金像</p>
  <p class="l-js-5c">转轮圣王身　　妙宝如来像</p>
  <p class="l-js-5c">如是等诸法　　即是如来身</p>
  <p>次说成就自利利他。偈言。</p>
  <p class="l-js-5c">无漏及遍至　　不灭法与恒</p>
  <p class="l-js-5c">清凉不变异　　不退寂静处</p>
  <p class="l-js-5c">诸佛如来身　　如虚空无相</p>
  <p class="l-js-5c">为诸胜智者　　作六根境界</p>
  <p class="l-js-5c">示现微妙色　　出乎妙音声</p>
  <p class="l-js-5c">令嗅佛戒香　　与佛妙法味</p>
  <p class="l-js-5c">使觉三昧触　　令知深妙法</p>
  <p class="l-js-5c">细思惟稠林　　佛离虚空相</p>
  <p>次说第一义相应。偈言。</p>
  <p class="l-js-5c">如空不思议　　常恒及清凉</p>
  <p class="l-js-5c">不变与寂静　　遍离诸分别</p>
  <p class="l-js-5c">一切处不著　　离阂粗涩触</p>
  <p class="l-js-5c">亦不可见取　　佛净心无垢</p>
  <p>次说佛法身。偈言。</p>
  <p class="l-js-5c">非初非中后　　不破坏不二</p>
  <p class="l-js-5c">远离于三界　　无垢无分别</p>
  <p class="l-js-5c">此甚深境界　　非二乘所知</p>
  <p class="l-js-5c">具胜三昧慧　　如是人能见</p>
  <p class="l-js-5c">出过于恒沙　　不思议功德</p>
  <p class="l-js-5c">唯如来成就　　不与余人共</p>
  <p class="l-js-5c">如来妙色身　　清净无垢体</p>
  <p class="l-js-5c">远离诸烦恼　　及一切习气</p>
  <p class="l-js-5c">种种胜妙法　　光明以为体</p>
  <p class="l-js-5c">令众生解脱　　常无有休息</p>
  <p class="l-js-5c">所作不思议　　如摩尼宝王</p>
  <p class="l-js-5c">能现种种形　　而彼体非实</p>
  <p class="l-js-5c">为世间说法　　示现寂静处</p>
  <p class="l-js-5c">教化使淳熟　　授记令入道</p>
  <p class="l-js-5c">如来镜像身　　而不离本体</p>
  <p class="l-js-5c">犹如一切色　　不离于虚空</p>
  <p>次说如来常住身。偈言。</p>
  <p class="l-js-5c">世尊体常住　　以修无量因</p>
  <p class="l-js-5c">众生界不尽　　慈悲心如意</p>
  <p class="l-js-5c">智成就相应　　法中得自在</p>
  <p class="l-js-5c">降伏诸魔怨　　体寂静故常</p>
  <p>次说不可思议体。偈言。</p>
  <p class="l-js-5c">非言语所说　　第一义谛摄</p>
  <p class="l-js-5c">离诸觉观地　　无譬喻可说</p>
  <p class="l-js-5c">最上胜妙法　　不取有涅槃</p>
  <p class="l-js-5c">非三乘所知　　唯是佛境界</p>
  <h2>本如来功德品第九</h2>
  <p class="l-js-5c">自利亦利他　　第一义谛身</p>
  <p class="l-js-5c">依彼真谛身　　有此世谛体</p>
  <p class="l-js-5c">果远离淳熟　　此中具足有</p>
  <p class="l-js-5c">六十四种法　　诸功德差别</p>
  <p>略说偈言。</p>
  <p class="l-js-5c">佛力金刚杵　　破无智者障</p>
  <p class="l-js-5c">如来无所畏　　处众如师子</p>
  <p class="l-js-5c">如来不共法　　清净如虚空</p>
  <p class="l-js-5c">如彼水中月　　众生二种见</p>
  <p>初说十力。偈言。</p>
  <p class="l-js-5c">处非处果报　　业及于诸根</p>
  <p class="l-js-5c">性信至处道　　离垢诸禅定</p>
  <p class="l-js-5c">忆念过去世　　天眼寂静智</p>
  <p class="l-js-5c">如是等诸句　　说名十种力</p>
  <p>如金刚杵者。偈言。</p>
  <p class="l-js-5c">处非处业性　　众生诸信根</p>
  <p class="l-js-5c">种种随修地　　过宿命差别</p>
  <p class="l-js-5c">天眼漏尽等　　佛力金刚杵</p>
  <p class="l-js-5c">能刺摧散破　　痴铠山墙树</p>
  <p>次说四无畏。偈言。</p>
  <p class="l-js-5c">如实觉诸法　　遮诸阂道障</p>
  <p class="l-js-5c">说道得无漏　　是四种无畏</p>
  <p class="l-js-5c">于所知境界　　毕竟知自他</p>
  <p class="l-js-5c">自知教他知　　此非遮障道</p>
  <p class="l-js-5c">能证胜妙果　　自得令他得</p>
  <p class="l-js-5c">说自他利谛　　是诸处无畏</p>
  <p>如师子王者。偈言。</p>
  <p class="l-js-5c">譬如师子王　　诸兽中自在</p>
  <p class="l-js-5c">常在于山林　　不怖畏诸兽</p>
  <p class="l-js-5c">佛人王亦尔　　处于诸群众</p>
  <p class="l-js-5c">不畏及善住　　坚固奋迅等</p>
  <p>次说佛十八不共法。偈言。</p>
  <p class="l-js-5c">佛无过无诤　　无妄念等失</p>
  <p class="l-js-5c">无不定散心　　无种种诸想</p>
  <p class="l-js-5c">无作意护心　　欲精进不退</p>
  <p class="l-js-5c">念慧及解脱　　知见等不退</p>
  <p class="l-js-5c">诸业智为本　　知三世无障</p>
  <p class="l-js-5c">佛十八功德　　及余不说者</p>
  <p class="l-js-5c">佛身口无失　　若他来破坏</p>
  <p class="l-js-5c">内心无动相　　非作心舍心</p>
  <p class="l-js-5c">世尊欲精进　　念净智解脱</p>
  <p class="l-js-5c">知见常不失　　示现可知境</p>
  <p class="l-js-5c">一切诸业等　　智为本展转</p>
  <p class="l-js-5c">三世无障碍　　广大智行常</p>
  <p class="l-js-5c">是名如来体　　大智慧相应</p>
  <p class="l-js-5c">觉彼大菩提　　最上胜妙法</p>
  <p class="l-js-5c">为一切众生　　转于大法轮</p>
  <p class="l-js-5c">无畏胜妙法　　令彼得解脱</p>
  <p>次说虚空不相应义。偈言。</p>
  <p class="l-js-5c">地水火风等　　彼法空中无</p>
  <p class="l-js-5c">诸色中亦无　　虚空无阂法</p>
  <p class="l-js-5c">诸佛无阂障　　犹如虚空相</p>
  <p class="l-js-5c">如来在世间　　如地水火风</p>
  <p class="l-js-5c">而诸佛如来　　所有诸功德</p>
  <p class="l-js-5c">乃至无一法　　共余世间有</p>
  <p>次说三十二大人相。偈言。</p>
  <p class="l-js-5c">足下相平满　　具足千辐轮</p>
  <p class="l-js-5c">跟佣趺上隆　　伊尼鹿王踹</p>
  <p class="l-js-5c">手足悉柔软　　诸指皆纤长</p>
  <p class="l-js-5c">鹅王网缦指　　臂肘上下佣</p>
  <p class="l-js-5c">两肩前后平　　左右俱圆满</p>
  <p class="l-js-5c">立能手过膝　　马王阴藏相</p>
  <p class="l-js-5c">身佣相洪雅　　如尼拘树王</p>
  <p class="l-js-5c">体相七处满　　上半如师子</p>
  <p class="l-js-5c">威德势坚固　　犹如那罗延</p>
  <p class="l-js-5c">身色新净妙　　柔软金色皮</p>
  <p class="l-js-5c">净软细平密　　一孔一毛生</p>
  <p class="l-js-5c">毛柔软上靡　　微细轮右旋</p>
  <p class="l-js-5c">身净光圆匝　　顶上相高显</p>
  <p class="l-js-5c">项如孔雀王　　颐方若师子</p>
  <p class="l-js-5c">发净金精色　　喻如因陀罗</p>
  <p class="l-js-5c">额上白毫相　　通面净光明</p>
  <p class="l-js-5c">口含四十齿　　二牙白踰雪</p>
  <p class="l-js-5c">深密内外明　　上下齿平齐</p>
  <p class="l-js-5c">迦陵频伽声　　妙音深远声</p>
  <p class="l-js-5c">所食无完过　　得味中上味</p>
  <p class="l-js-5c">细薄广长舌　　二目淳绀色</p>
  <p class="l-js-5c">眼睫若牛王　　功德如莲华</p>
  <p class="l-js-5c">如是说人尊　　妙相三十二</p>
  <p class="l-js-5c">一一不杂乱　　普身不可嫌</p>
  <p>次说如水中月偈言。</p>
  <p class="l-js-5c">秋空无云翳　　月在天及水</p>
  <p class="l-js-5c">一切世间人　　皆见月势力</p>
  <p class="l-js-5c">清净佛轮中　　具功德势力</p>
  <p class="l-js-5c">佛子见如来　　功德身亦尔</p>
  <h2>本自然不休息佛业品第十</h2>
  <p class="l-js-5c">于可化众生　　以教化方便</p>
  <p class="l-js-5c">起化众生业　　教化众生界</p>
  <p class="l-js-5c">诸佛自在人　　于可化众生</p>
  <p class="l-js-5c">常待时待处　　自然作佛事</p>
  <p class="l-js-5c">遍觉知大乘　　最妙功德聚</p>
  <p class="l-js-5c">如大海水宝　　如来智亦尔</p>
  <p class="l-js-5c">菩提广无边　　犹如虚空界</p>
  <p class="l-js-5c">放无量功德　　大智慧日光</p>
  <p class="l-js-5c">遍照诸众生　　有佛妙法身</p>
  <p class="l-js-5c">无垢功德藏　　如我身无异</p>
  <p class="l-js-5c">烦恼障智障　　云雾罗网覆</p>
  <p class="l-js-5c">诸佛慈悲风　　吹令散灭尽</p>
  <p>次说大乘业喻。略说偈言。</p>
  <p class="l-js-5c">帝释妙鼓云　　梵天日摩尼</p>
  <p class="l-js-5c">响及虚空地　　如来身亦尔</p>
  <p>初说帝释镜像譬喻。偈言。</p>
  <p class="l-js-5c">如彼毗琉璃　　清净大地中</p>
  <p class="l-js-5c">天主帝释身　　于中镜像现</p>
  <p class="l-js-5c">如是众生心　　清净大地中</p>
  <p class="l-js-5c">诸佛如来身　　于中镜像现</p>
  <p class="l-js-5c">帝释现不现　　依地净不净</p>
  <p class="l-js-5c">如是诸世间　　镜像现不现</p>
  <p class="l-js-5c">如来有起灭　　依浊不浊心</p>
  <p class="l-js-5c">如是诸众生　　镜像现不现</p>
  <p class="l-js-5c">天主帝释身　　镜像有生灭</p>
  <p class="l-js-5c">不可得说有　　不可得说无</p>
  <p class="l-js-5c">如来身亦尔　　镜像有生灭</p>
  <p class="l-js-5c">不可得说有　　不可得说无</p>
  <p class="l-js-5c">如地普周遍　　远离高下秽</p>
  <p class="l-js-5c">大琉璃明净　　离垢功德平</p>
  <p class="l-js-5c">以彼毗琉璃　　清净无垢故</p>
  <p class="l-js-5c">天主镜像现　　及庄严具生</p>
  <p class="l-js-5c">若男若女等　　于中见天主</p>
  <p class="l-js-5c">及妙庄严具　　作生彼处愿</p>
  <p class="l-js-5c">众生为生彼　　修行诸善行</p>
  <p class="l-js-5c">持戒及布施　　散花舍珍宝</p>
  <p class="l-js-5c">后时功德尽　　地灭彼亦灭</p>
  <p class="l-js-5c">心琉璃地净　　诸佛镜像现</p>
  <p class="l-js-5c">诸佛子菩萨　　见佛心欢喜</p>
  <p class="l-js-5c">为求菩提故　　起愿修诸行</p>
  <p>不生不灭者。即是如来。偈言。</p>
  <p class="l-js-5c">如毗琉璃灭　　彼镜像亦灭</p>
  <p class="l-js-5c">无可化众生　　如来不出世</p>
  <p class="l-js-5c">琉璃宝地净　　示现佛妙像</p>
  <p class="l-js-5c">彼净心不坏　　信根芽增长</p>
  <p class="l-js-5c">白净法生灭　　佛像亦生灭</p>
  <p class="l-js-5c">如来不生灭　　犹如帝释王</p>
  <p class="l-js-5c">此业自然有　　见是等现前</p>
  <p class="l-js-5c">法身不生灭　　尽诸际常住</p>
  <p>次说天中妙鼓譬喻。偈言。</p>
  <p class="l-js-5c">天妙法鼓声　　依自业而有</p>
  <p class="l-js-5c">诸佛说法音　　众生自业闻</p>
  <p class="l-js-5c">如妙声远离　　功用处身心</p>
  <p class="l-js-5c">令一切诸天　　离怖得寂静</p>
  <p class="l-js-5c">佛声亦如是　　离功用身心</p>
  <p class="l-js-5c">令一切众生　　得证寂灭道</p>
  <p class="l-js-5c">于彼战斗时　　为破修罗力</p>
  <p class="l-js-5c">因鼓出畏声　　令修罗退散</p>
  <p class="l-js-5c">如来为众生　　灭诸烦恼苦</p>
  <p class="l-js-5c">为世间说法　　示胜禅定道</p>
  <p>一切世间人。不觉自过失。偈言。</p>
  <p class="l-js-5c">聋不闻细声　　天耳闻不遍</p>
  <p class="l-js-5c">唯智者境界　　以闻心不染</p>
  <p>次说云雨譬喻偈言。</p>
  <p class="l-js-5c">知有起悲心　　遍满世间处</p>
  <p class="l-js-5c">定持无垢藏　　佛雨净谷因</p>
  <p class="l-js-5c">世间依善业　　依风生云雨</p>
  <p class="l-js-5c">依悲等增长　　佛妙法云雨</p>
  <p>依止器世间。雨水味变坏偈言。</p>
  <p class="l-js-5c">譬如虚空中　　雨八功德水</p>
  <p class="l-js-5c">到碱等住处　　生种种异味</p>
  <p class="l-js-5c">如来慈悲云　　雨八圣道水</p>
  <p class="l-js-5c">到众生心处　　生种种解味</p>
  <p>无差别心。偈言。</p>
  <p class="l-js-5c">信于妙大乘　　及中谤法者</p>
  <p class="l-js-5c">人遮多鸟鬼　　此三聚相似</p>
  <p class="l-js-5c">正定聚众生　　习气不定聚</p>
  <p class="l-js-5c">身见邪定聚　　邪见流生死</p>
  <p class="l-js-5c">秋天无云雨　　人空鸟受苦</p>
  <p class="l-js-5c">夏天多雨水　　烧鬼令受苦</p>
  <p class="l-js-5c">佛现世不现　　悲云雨法雨</p>
  <p class="l-js-5c">信法器能得　　谤法有不闻</p>
  <p>不护众生。偈言。</p>
  <p class="l-js-5c">天雨如车轴　　澍下冲大地</p>
  <p class="l-js-5c">雹及霹雳石　　金刚爆火等</p>
  <p class="l-js-5c">不护微细虫　　山林诸果树</p>
  <p class="l-js-5c">草谷稻粮等　　行人故不雨</p>
  <p class="l-js-5c">如来亦如是　　于粗细众生</p>
  <p class="l-js-5c">相应诸方便　　般若悲云雨</p>
  <p class="l-js-5c">诸烦恼习气　　我邪见众生</p>
  <p class="l-js-5c">如是种类等　　一切智不护</p>
  <p>为灭苦火。偈言。</p>
  <p class="l-js-5c">知病离病因　　取无病修药</p>
  <p class="l-js-5c">苦因彼灭道　　知离触修等</p>
  <p class="l-js-5c">无始世生死　　波流转五道</p>
  <p class="l-js-5c">五道中受乐　　犹如臭烂粪</p>
  <p class="l-js-5c">寒热恼等触　　诸苦毕竟有</p>
  <p class="l-js-5c">为令彼除灭　　降大妙法雨</p>
  <p class="l-js-5c">知天中退苦　　人中追求苦</p>
  <p class="l-js-5c">有智者不求　　人天自在乐</p>
  <p class="l-js-5c">慧者信佛语　　已信者知苦</p>
  <p class="l-js-5c">亦复知苦因　　观灭及知道</p>
  <p>次说梵天譬喻。偈言。</p>
  <p class="l-js-5c">梵天过去愿　　依诸天净业</p>
  <p class="l-js-5c">梵天自然现　　化佛身亦尔</p>
  <p class="l-js-5c">梵宫中不动　　常现于欲界</p>
  <p class="l-js-5c">诸天见妙色　　失五欲境界</p>
  <p class="l-js-5c">佛法身不动　　而常现世间</p>
  <p class="l-js-5c">众生见欢喜　　不乐诸有乐</p>
  <p>有现不现。偈言。</p>
  <p class="l-js-5c">从天退入胎　　现生有父母</p>
  <p class="l-js-5c">在家示婴儿　　习学诸伎艺</p>
  <p class="l-js-5c">戏乐及游行　　出家行苦行</p>
  <p class="l-js-5c">现就外道学　　降伏于天魔</p>
  <p class="l-js-5c">成佛转法轮　　示道入涅槃</p>
  <p class="l-js-5c">诸薄福众生　　不能见如来</p>
  <p>次说日譬喻。偈言。</p>
  <p class="l-js-5c">如日光初出　　普照诸莲华</p>
  <p class="l-js-5c">有同一时开　　亦有一时合</p>
  <p class="l-js-5c">佛日亦如是　　照一切众生</p>
  <p class="l-js-5c">有智如华开　　有罪如华合</p>
  <p class="l-js-5c">如日照水华　　而日无分别</p>
  <p class="l-js-5c">佛日亦如是　　照而无分别</p>
  <p>次第偈言。</p>
  <p class="l-js-5c">日初出世间　　千光次第照</p>
  <p class="l-js-5c">先照高大山　　后照中下山</p>
  <p class="l-js-5c">佛日亦如是　　次第照世间</p>
  <p class="l-js-5c">先照诸菩萨　　后及余众生</p>
  <p>光明轮不同。偈言。</p>
  <p class="l-js-5c">色智身二法　　大悲身如空</p>
  <p class="l-js-5c">遍照诸世间　　故佛不同日</p>
  <p class="l-js-5c">日不能遍照　　诸国土虚空</p>
  <p class="l-js-5c">不破无明闇　　不示何知境</p>
  <p class="l-js-5c">放种种诸色　　光明云罗网</p>
  <p class="l-js-5c">示大慈悲体　　真如妙境界</p>
  <p class="l-js-5c">佛入城聚落　　无眼者得眼</p>
  <p class="l-js-5c">见佛得大利　　亦灭诸恶法</p>
  <p class="l-js-5c">无明没诸有　　邪见黑闇障</p>
  <p class="l-js-5c">如来日光照　　见慧未见处</p>
  <p>次说摩尼珠譬喻。偈言。</p>
  <p class="l-js-5c">一时同处住　　满足所求意</p>
  <p class="l-js-5c">摩尼宝无心　　而满众生愿</p>
  <p class="l-js-5c">自在大法王　　同住于悲心</p>
  <p class="l-js-5c">众生种种闻　　佛心无分别</p>
  <p>次说响譬喻。偈言。</p>
  <p class="l-js-5c">譬如诸响声　　依他而得起</p>
  <p class="l-js-5c">自然无分别　　非内非外住</p>
  <p class="l-js-5c">如来声亦尔　　依他心而起</p>
  <p class="l-js-5c">自然无分别　　非内非外住</p>
  <p>次说虚空譬喻。偈言。</p>
  <p class="l-js-5c">无物不可见　　无观无依止</p>
  <p class="l-js-5c">过眼识境界　　无色不可见</p>
  <p class="l-js-5c">空中见高下　　而空不如是</p>
  <p class="l-js-5c">佛中见一切　　其义亦如是</p>
  <p>次说地譬喻。偈言。</p>
  <p class="l-js-5c">一切诸草木　　依止大地生</p>
  <p class="l-js-5c">地无分别心　　而增长成就</p>
  <p class="l-js-5c">众生心善根　　依止佛地生</p>
  <p class="l-js-5c">佛无分别心　　而增广成就</p>
  <p class="l-js-5c">佛声犹如响　　以无名字说</p>
  <p class="l-js-5c">佛身如虚空　　遍不可见常</p>
  <p class="l-js-5c">如依地诸法　　一切诸妙药</p>
  <p class="l-js-5c">遍为诸众生　　不限于一人</p>
  <p class="l-js-5c">依佛地诸法　　白净妙法药</p>
  <p class="l-js-5c">遍为诸众生　　不限于一人</p>
  <h2>本校量信功德品第十一</h2>
  <p class="l-js-5c">佛性佛菩提　　佛法及佛业</p>
  <p class="l-js-5c">诸出世净人　　所不能思议</p>
  <p class="l-js-5c">此诸佛境界　　若有能信者</p>
  <p class="l-js-5c">得无量功德　　胜一切众生</p>
  <p class="l-js-5c">以求佛菩提　　不思议果报</p>
  <p class="l-js-5c">得无量功德　　故胜诸世间</p>
  <p class="l-js-5c">若有人能舍　　魔尼诸珍宝</p>
  <p class="l-js-5c">遍布十方界　　无量佛国土</p>
  <p class="l-js-5c">为求佛菩提　　施与诸法王</p>
  <p class="l-js-5c">是人如是施　　无量恒沙劫</p>
  <p class="l-js-5c">若复有人闻　　妙境界一句</p>
  <p class="l-js-5c">闻已复能信　　过施福无量</p>
  <p class="l-js-5c">若有智慧人　　奉持无上戒</p>
  <p class="l-js-5c">身口意业净　　自然常护持</p>
  <p class="l-js-5c">为求佛菩提　　如是无量劫</p>
  <p class="l-js-5c">是人所得福　　不可得思议</p>
  <p class="l-js-5c">若复有人闻　　妙境界一句</p>
  <p class="l-js-5c">闻已复能言　　过戒福无量</p>
  <p class="l-js-5c">若人入禅定　　焚三界烦恼</p>
  <p class="l-js-5c">过天行彼岸　　无菩提方便</p>
  <p class="l-js-5c">若复有人闻　　妙境界一句</p>
  <p class="l-js-5c">闻已复能信　　过禅福无量</p>
  <p class="l-js-5c">无慧人能舍　　唯得富贵报</p>
  <p class="l-js-5c">修持禁戒者　　得生人天中</p>
  <p class="l-js-5c">修行断诸障　　悲慧不能除</p>
  <p class="l-js-5c">慧除烦恼障　　亦能除智障</p>
  <p class="l-js-5c">闻法为慧因　　是故闻法胜</p>
  <p class="l-js-5c">何况闻法已　　复能生信心</p>
  <p class="l-js-5c">我此所说法　　为自心清净</p>
  <p class="l-js-5c">依诸如来教　　修多罗相应</p>
  <p class="l-js-5c">若有智慧人　　闻能信受者</p>
  <p class="l-js-5c">我此所说法　　亦为摄彼人</p>
  <p class="l-js-5c">依灯电摩尼　　日月等诸明</p>
  <p class="l-js-5c">一切有眼者　　皆能见境界</p>
  <p class="l-js-5c">依佛法光明　　慧眼者能见</p>
  <p class="l-js-5c">以法有是利　　故我说此法</p>
  <p class="l-js-5c">若一切所说　　有义有法句</p>
  <p class="l-js-5c">能令修行者　　远离于三界</p>
  <p class="l-js-5c">及示寂静法　　最胜无上道</p>
  <p class="l-js-5c">佛说是正经　　余者颠倒说</p>
  <p class="l-js-5c">虽说法句义　　断三界烦恼</p>
  <p class="l-js-5c">无明覆慧眼　　贪等垢所缚</p>
  <p class="l-js-5c">又于佛法中　　取少分说者</p>
  <p class="l-js-5c">世典善言说　　彼三尚可受</p>
  <p class="l-js-5c">何况诸如来　　远离烦恼垢</p>
  <p class="l-js-5c">无漏智慧人　　所说修多罗</p>
  <p class="l-js-5c">以离于诸佛　　一切世间中</p>
  <p class="l-js-5c">更无胜智慧　　如实知法者</p>
  <p class="l-js-5c">如来说了义　　彼不可思议</p>
  <p class="l-js-5c">思者是谤法　　不识佛意故</p>
  <p class="l-js-5c">谤圣及坏法　　此诸邪思惟</p>
  <p class="l-js-5c">烦恼愚痴人　　妄见所计故</p>
  <p class="l-js-5c">故不应执著　　邪见诸垢法</p>
  <p class="l-js-5c">以净衣受色　　垢腻不可染</p>
  <p>问曰。以何因缘有此谤法。答曰。偈言。</p>
  <p class="l-js-5c">愚不信白法　　邪见及憍慢</p>
  <p class="l-js-5c">过去谤法障　　执著不了义</p>
  <p class="l-js-5c">著供养恭敬　　唯见于邪法</p>
  <p class="l-js-5c">远离善知识　　亲近谤法者</p>
  <p class="l-js-5c">乐著小乘法　　如是等众生</p>
  <p class="l-js-5c">不信于大乘　　故谤诸佛法</p>
  <p class="l-js-5c">智者不应畏　　怨家蛇火毒</p>
  <p class="l-js-5c">因陀罗霹雳　　刀杖诸恶兽</p>
  <p class="l-js-5c">虎狼师子等　　彼但能断命</p>
  <p class="l-js-5c">不能令人入　　可畏阿鼻狱</p>
  <p class="l-js-5c">应畏谤深法　　及谤法知识</p>
  <p class="l-js-5c">决定令人入　　可畏阿鼻狱</p>
  <p class="l-js-5c">虽近恶知识　　恶心出佛血</p>
  <p class="l-js-5c">及杀害父母　　断诸圣人命</p>
  <p class="l-js-5c">破坏和合僧　　及断诸善根</p>
  <p class="l-js-5c">以系念正法　　能解脱彼处</p>
  <p class="l-js-5c">若复有余人　　诽谤甚深法</p>
  <p class="l-js-5c">彼人无量劫　　不可得解脱</p>
  <p class="l-js-5c">若人令众生　　觉信如是法</p>
  <p class="l-js-5c">彼是我父母　　亦是善知识</p>
  <p class="l-js-5c">彼人是智者　　以如来灭后</p>
  <p class="l-js-5c">回邪见颠倒　　令入正道故</p>
  <p class="l-js-5c">三宝清净性　　菩提功德业</p>
  <p class="l-js-5c">我略说七种　　与佛经相应</p>
  <p class="l-js-5c">依此诸功德　　愿于命终时</p>
  <p class="l-js-5c">见无量寿佛　　无边功德身</p>
  <p class="l-js-5c">我及余信者　　既见彼佛已</p>
  <p class="l-js-5c">愿得离垢眼　　成无上菩提</p>
</body></html>