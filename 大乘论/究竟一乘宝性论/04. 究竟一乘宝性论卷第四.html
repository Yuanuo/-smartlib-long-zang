<!doctype html>
<html id="z3IBVYb10n" data-ver="1114">
 <head>
  <meta charset="utf-8">
  <meta author="勒那摩提">
  <meta library="龙藏">
  <meta catalog="大乘论">
  <meta period="元魏">
 </head>
 <body>
  <h1 id="a1">究竟一乘宝性论卷第四</h1>
  <h2 id="a2">一切众生有如来藏品第五之三</h2>
  <p id="a3">次说依净不净时不变不异故。<a id="a-4"></a>说二偈。</p>
  <p id="a5">菩萨摩诃萨　　如实知佛性</p>
  <p id="a6">不生亦不灭　　复无老病等</p>
  <p id="a7">菩萨如是知　　得离于生死</p>
  <p id="a8">怜愍众生故　　示现有生灭</p>
  <p id="a9">此偈示现何义。<a id="a-A"></a>偈言。</p>
  <p id="aB">老病死诸苦　　圣人永灭尽</p>
  <p id="aC">依业烦恼生　　诸菩萨无彼</p>
  <p id="aD">此偈明何义。<a id="a-E"></a>明此老病死等苦火于不净时依业烦恼本生。<a id="a-F"></a>如世间火依薪本生。<a id="a-G"></a>以诸菩萨得生意生身。<a id="a-H"></a>于净不净时毕竟永灭尽。<a id="a-I"></a>以是义故。<a id="a-J"></a>诸业烦恼等常不能烧燃。<a id="a-K"></a>而依慈悲力故。<a id="a-L"></a>示现生老病死。<a id="a-M"></a>而远离生等。<a id="a-N"></a>以见如实故。<a id="a-O"></a>以是义故。<a id="a-P"></a>诸菩萨摩诃萨依善根结使生。<a id="a-Q"></a>非依业烦恼结使生。<a id="a-R"></a>以依心自在力生。<a id="a-S"></a>依大悲力现于三界。<a id="a-T"></a>示现生示现老示现病示现死。<a id="a-U"></a>而彼无有生老病死诸苦等法。<a id="a-V"></a>以如实见真如佛性不生不灭。<a id="a-W"></a>是名不净净时。<a id="a-X"></a>如修多罗中依爱无漏业根本烦恼广说应知。<a id="a-Y"></a>如如来于大海慧菩萨经中说言。<a id="a-Z"></a>大海慧。<a id="a-a"></a>何者能住世间善根相应烦恼。<a id="a-b"></a>所谓集诸善根无有厌足故。<a id="a-c"></a>以心愿生摄取诸有故。<a id="a-d"></a>求见一切诸佛如来故。<a id="a-e"></a>教化一切众生心不疲惓故。<a id="a-f"></a>摄取一切诸佛妙法故。<a id="a-g"></a>于诸众生常作利益故。<a id="a-h"></a>常不舍离乐贪诸法结使故。<a id="a-i"></a>常不舍离诸波罗蜜结使故。<a id="a-j"></a>大海慧。<a id="a-k"></a>是名诸菩萨摩诃萨世间善根相应烦恼。<a id="a-l"></a>依此烦恼诸菩萨摩诃萨生于三界受种种苦。<a id="a-m"></a>不为三界烦恼过患之所染污。<a id="a-n"></a>大海慧菩萨白佛言。<a id="a-o"></a>世尊。<a id="a-p"></a>此诸善根以何义故说名烦恼。<a id="a-q"></a>佛告大海慧菩萨言。<a id="a-r"></a>大海慧。<a id="a-s"></a>如是烦恼。<a id="a-t"></a>诸菩萨摩诃萨能生三界受种种苦。<a id="a-u"></a>依此烦恼故。<a id="a-v"></a>有三界。<a id="a-w"></a>非染烦恼三界中生。<a id="a-x"></a>大海慧。<a id="a-y"></a>菩萨以方便智力。<a id="a-z"></a>依善根力故。<a id="a-10"></a>心生三界。<a id="a-11"></a>是故名为善根相应烦恼而生三界非染心生。<a id="a-12"></a>大海慧。<a id="a-13"></a>譬如长者若居士等唯有一子。<a id="a-14"></a>甚爱甚念见者欢喜。<a id="a-15"></a>而彼一子依愚痴心因戏乐故。<a id="a-16"></a>堕在极深粪厕井中。<a id="a-17"></a>时彼父母及诸亲属。<a id="a-18"></a>见彼一子堕在大厕深坑粪中。<a id="a-19"></a>见已歔欷悲泣啼哭。<a id="a-1A"></a>而不能入彼极深厕粪屎器中而出其子。</p>
  <p id="a1B">尔时彼处众中更有一长者子。<a id="a-1C"></a>或一居士子。<a id="a-1D"></a>见彼小儿堕在深厕粪屎井中。<a id="a-1E"></a>见已疾疾生一子想。<a id="a-1F"></a>生爱念心不起恶心。<a id="a-1G"></a>即入深厕粪屎井中出彼一子。<a id="a-1H"></a>大海慧。<a id="a-1I"></a>为显彼义说此譬喻。<a id="a-1J"></a>大海慧。<a id="a-1K"></a>何者彼义。<a id="a-1L"></a>大海慧。<a id="a-1M"></a>言极深井粪屎坑者。<a id="a-1N"></a>名为三界。<a id="a-1O"></a>大海慧。<a id="a-1P"></a>言一子者。<a id="a-1Q"></a>一切众生。<a id="a-1R"></a>诸菩萨等于一切众生生一子想。<a id="a-1S"></a>大海慧。<a id="a-1T"></a>尔时父母及诸亲者。<a id="a-1U"></a>名为声闻辟支佛人。<a id="a-1V"></a>以二乘人见诸众生堕在世间极大深坑粪屎井中。<a id="a-1W"></a>既见彼已悲泣啼哭。<a id="a-1X"></a>而不能拔彼诸众生。<a id="a-1Y"></a>大海慧。<a id="a-1Z"></a>彼时更有一长者子一居士子者。<a id="a-1a"></a>名为菩萨摩诃萨。<a id="a-1b"></a>离诸烦恼清净无垢。<a id="a-1c"></a>以离垢心现见无为真如法界。<a id="a-1d"></a>以自在心现生三界。<a id="a-1e"></a>为教化彼诸众生故。<a id="a-1f"></a>大海慧。<a id="a-1g"></a>是名菩萨摩诃萨大悲。<a id="a-1h"></a>毕竟远离诸有。<a id="a-1i"></a>毕竟远离诸缚。<a id="a-1j"></a>而回生于三界有中。<a id="a-1k"></a>以依方便般若力故。<a id="a-1l"></a>诸烦恼火不能焚烧。<a id="a-1m"></a>欲令一切诸众生等远离诸缚。<a id="a-1n"></a>而为说法。<a id="a-1o"></a>大海慧。<a id="a-1p"></a>我今说此修多罗句。<a id="a-1q"></a>依诸菩萨心。<a id="a-1r"></a>为利益一切众生。<a id="a-1s"></a>得自在力而生三有。<a id="a-1t"></a>依诸善根慈悲心力。<a id="a-1u"></a>依于方便般若力故。<a id="a-1v"></a>是名示现净不净时。<a id="a-1w"></a>又菩萨摩诃萨以如实智知如来法身不生不灭故。<a id="a-1x"></a>得如是菩萨摩诃萨功德法体。<a id="a-1y"></a>此修多罗句向前已说。<a id="a-1z"></a>自下次说大毗琉璃摩尼宝喻。<a id="a-20"></a>佛言。<a id="a-21"></a>大海慧。<a id="a-22"></a>譬如无价大毗琉璃摩尼宝珠。<a id="a-23"></a>善治善净善光明。<a id="a-24"></a>堕在泥中住一千年。<a id="a-25"></a>彼摩尼宝经千年后乃出彼泥。<a id="a-26"></a>出已水洗。<a id="a-27"></a>洗已极净。<a id="a-28"></a>极净洗已。<a id="a-29"></a>然后极明。<a id="a-2A"></a>即不失本清净无垢摩尼宝体。<a id="a-2B"></a>大海慧。<a id="a-2C"></a>菩萨摩诃萨亦复如是。<a id="a-2D"></a>如实知见一切众生自性清净光明净心而为客尘烦恼所染。<a id="a-2E"></a>大海慧。<a id="a-2F"></a>诸菩萨等生如是心。<a id="a-2G"></a>彼诸烦恼不染众生自性净心。<a id="a-2H"></a>是诸烦恼客尘虚妄分别心起而彼诸菩萨复生是心。<a id="a-2I"></a>我今毕竟令诸众生远离客尘诸烦恼垢。<a id="a-2J"></a>为之说法。<a id="a-2K"></a>如是菩萨不生怯弱心。<a id="a-2L"></a>转于一切众生生增上力。<a id="a-2M"></a>我要毕竟令得解脱。<a id="a-2N"></a>菩萨尔时复生是心。<a id="a-2O"></a>此诸烦恼无有少体。<a id="a-2P"></a>菩萨尔时复生是心。<a id="a-2Q"></a>诸烦恼无体。<a id="a-2R"></a>诸烦恼羸薄。<a id="a-2S"></a>是诸烦恼无有住处。<a id="a-2T"></a>如是菩萨如实知诸烦恼虚妄分别而有。<a id="a-2U"></a>依邪见念而有。<a id="a-2V"></a>以正见者。<a id="a-2W"></a>诸烦恼垢不能得起。<a id="a-2X"></a>菩萨尔时复生是心。<a id="a-2Y"></a>我应如实观诸烦恼更不复生。<a id="a-2Z"></a>以不生烦恼故。<a id="a-2a"></a>生诸善法。<a id="a-2b"></a>菩萨尔时复生是心。<a id="a-2c"></a>我若自起诸烦恼者。<a id="a-2d"></a>云何而得为诸烦恼所缚众生说法令离诸烦恼缚。<a id="a-2e"></a>菩萨尔时复生是心。<a id="a-2f"></a>以我不着诸烦恼故。<a id="a-2g"></a>是故得为诸烦恼缚众生说法。<a id="a-2h"></a>我应修行诸波罗蜜。<a id="a-2i"></a>结使烦恼相应善根。<a id="a-2j"></a>为欲教化诸众生故。<a id="a-2k"></a>又复云何名为世间。<a id="a-2l"></a>以三界相似镜像法故。<a id="a-2m"></a>此明何义。<a id="a-2n"></a>依无漏法界中有三种意生身应知。<a id="a-2o"></a>彼因无漏善根所作名为世间。<a id="a-2p"></a>以离有漏诸业烦恼所作世间法故。<a id="a-2q"></a>亦名涅槃。<a id="a-2r"></a>依此义故。<a id="a-2s"></a>圣者胜鬘经言。<a id="a-2t"></a>世尊。<a id="a-2u"></a>有有为世间。<a id="a-2v"></a>有无为世间。<a id="a-2w"></a>世尊。<a id="a-2x"></a>有有为涅槃。<a id="a-2y"></a>有无为涅槃故。<a id="a-2z"></a>又有为无为心心数法相应法故。<a id="a-30"></a>故说名为净不净时。<a id="a-31"></a>此义于第六菩萨现前地说。<a id="a-32"></a>彼诸漏尽无障碍般若波罗蜜解脱现前修行大悲。<a id="a-33"></a>以为救护一切众生故。<a id="a-34"></a>不取证。<a id="a-35"></a>如宝鬘经中依漏尽故说入城喻。<a id="a-36"></a>彼经中言。<a id="a-37"></a>善男子。<a id="a-38"></a>譬如有城。<a id="a-39"></a>纵广正等各一由旬。<a id="a-3A"></a>多有诸门路崄黑闇甚可怖畏。<a id="a-3B"></a>有人入者多受安乐。<a id="a-3C"></a>复有一人。<a id="a-3D"></a>唯有一子爱念甚重。<a id="a-3E"></a>遥闻彼城如是快乐。<a id="a-3F"></a>即便舍子欲往入城。<a id="a-3G"></a>是人方便得过崄道到彼城门。<a id="a-3H"></a>一足已入一足未举。<a id="a-3I"></a>即念其子寻作是念。<a id="a-3J"></a>我唯一子。<a id="a-3K"></a>来时云何竟不与俱。<a id="a-3L"></a>谁能养护令离众苦。<a id="a-3M"></a>即舍乐城还至子所。<a id="a-3N"></a>善男子。<a id="a-3O"></a>菩萨摩诃萨亦复如是。<a id="a-3P"></a>为怜愍故修集五通。<a id="a-3Q"></a>既修集已垂得尽漏而不取证。<a id="a-3R"></a>何以故。<a id="a-3S"></a>愍众生故舍漏尽通。<a id="a-3T"></a>乃至行于凡夫地中。<a id="a-3U"></a>善男子。<a id="a-3V"></a>城者喻于大般涅槃。<a id="a-3W"></a>多诸门者。<a id="a-3X"></a>喻于八万诸三昧门。<a id="a-3Y"></a>路崄难者。<a id="a-3Z"></a>喻诸魔业。<a id="a-3a"></a>到城门者。<a id="a-3b"></a>喻于五通。<a id="a-3c"></a>一足入者。<a id="a-3d"></a>喻于智慧。<a id="a-3e"></a>一足未入者。<a id="a-3f"></a>喻诸菩萨未证解脱。<a id="a-3g"></a>言一子者。<a id="a-3h"></a>喻于五道一切众生。<a id="a-3i"></a>顾念子者。<a id="a-3j"></a>喻大悲心。<a id="a-3k"></a>还子所者。<a id="a-3l"></a>喻调众生。<a id="a-3m"></a>能得解脱而不证者。<a id="a-3n"></a>即是方便。<a id="a-3o"></a>善男子。<a id="a-3p"></a>菩萨摩诃萨大慈大悲不可思议。<a id="a-3q"></a>如是善男子。<a id="a-3r"></a>菩萨摩诃萨。<a id="a-3s"></a>大方便力。<a id="a-3t"></a>发大精进起坚固心。<a id="a-3u"></a>修行禅定得证五通。<a id="a-3v"></a>如是菩萨依禅通业善修心净无漏灭尽定现前。<a id="a-3w"></a>如是菩萨即得生于大悲之心。<a id="a-3x"></a>为救一切诸众生故。<a id="a-3y"></a>现前无漏智通。<a id="a-3z"></a>而回转不取寂灭涅槃。<a id="a-40"></a>以为教化诸众生故。<a id="a-41"></a>回取世间。<a id="a-42"></a>乃至示现凡夫人地。<a id="a-43"></a>于第四菩萨焰地中。<a id="a-44"></a>为自利益善起精进。<a id="a-45"></a>为利益他。<a id="a-46"></a>善起坚固心漏尽现前。<a id="a-47"></a>于第五菩萨难胜地中。<a id="a-48"></a>依止五通自利利他。<a id="a-49"></a>善熟心行无漏灭尽定现前。<a id="a-4A"></a>是故于第六菩萨地中。<a id="a-4B"></a>无障碍般若波罗蜜起漏尽现前。<a id="a-4C"></a>是故于第六菩萨现前地中。<a id="a-4D"></a>得漏尽自在。<a id="a-4E"></a>说名清净。<a id="a-4F"></a>是菩萨如是自身正修行。<a id="a-4G"></a>教化众生令置彼处。<a id="a-4H"></a>得大慈悲心。<a id="a-4I"></a>于颠倒众生生救护心。<a id="a-4J"></a>不着寂灭涅槃。<a id="a-4K"></a>善作彼方便现前世间门。<a id="a-4L"></a>为众生故现前涅槃门。<a id="a-4M"></a>为菩提分满足故。<a id="a-4N"></a>修行四禅回生欲界。<a id="a-4O"></a>以为利益地狱畜生饿鬼凡夫种种众生。<a id="a-4P"></a>示现诸身。<a id="a-4Q"></a>以得自在故。<a id="a-4R"></a>已说依不净净时不变不异。<a id="a-4S"></a>次说依善净时不变不异故。<a id="a-4T"></a>说二偈。</p>
  <p id="a4U">佛身不变异　　以得无尽法</p>
  <p id="a4V">众生所归依　　以无边际故</p>
  <p id="a4W">常住不二法　　以离妄分别</p>
  <p id="a4X">恒不热不作　　清净心力故</p>
  <p id="a4Y">此偈示现何义。<a id="a-4Z"></a>偈言。</p>
  <p id="a4a">不生及不死　　不病亦不老</p>
  <p id="a4b">以常恒清凉　　及不变等故</p>
  <p id="a4c">此偈明何义。<a id="a-4d"></a>偈言。</p>
  <p id="a4e">以常故不生　　离意生身故</p>
  <p id="a4f">以恒故不死　　离不思议退</p>
  <p id="a4g">清凉故不病　　无烦恼习故</p>
  <p id="a4h">不变故不老　　无无漏行故</p>
  <p id="a4i">此偈明何义。<a id="a-4j"></a>明如来性于佛地时无垢清净光明常住自性清净。<a id="a-4k"></a>以本际来常故不生。<a id="a-4l"></a>以离意生身故。<a id="a-4m"></a>以未来际恒故不死。<a id="a-4n"></a>以离不可思议变易死故。<a id="a-4o"></a>以本后际来清凉故不病。<a id="a-4p"></a>以离无明住地所摄故。<a id="a-4q"></a>若如是者。<a id="a-4r"></a>不堕三世。<a id="a-4s"></a>彼则不变。<a id="a-4t"></a>是故不老。<a id="a-4u"></a>以离无漏业回转故。<a id="a-4v"></a>又复偈言。</p>
  <p id="a4w">有二复有二　　复有二二句</p>
  <p id="a4x">次第如常等　　无漏境界中</p>
  <p id="a4y">此偈明何义。<a id="a-4z"></a>常恒清凉及不变等。<a id="a-50"></a>此四种句。<a id="a-51"></a>于无漏法界中次第一一句二二本二二释义差别。<a id="a-52"></a>如不增不减修多罗中说言。<a id="a-53"></a>舍利弗。<a id="a-54"></a>如来法身常。<a id="a-55"></a>以不异法故。<a id="a-56"></a>以不尽法故。<a id="a-57"></a>舍利弗。<a id="a-58"></a>如来法身恒。<a id="a-59"></a>以常可归依故。<a id="a-5A"></a>以未来际平等故。<a id="a-5B"></a>舍利弗。<a id="a-5C"></a>如来法身清凉。<a id="a-5D"></a>以不二法故。<a id="a-5E"></a>以无分别法故。<a id="a-5F"></a>舍利弗。<a id="a-5G"></a>如来法身不变。<a id="a-5H"></a>以非灭法故。<a id="a-5I"></a>以非作法故。</p>
  <p id="a5J">已说不变异。<a id="a-5K"></a>次说无差别。<a id="a-5L"></a>无差别者。<a id="a-5M"></a>即依此善净时本际以来毕竟究竟自体相善净如来藏无差别故。<a id="a-5N"></a>说一偈。</p>
  <p id="a5O">法身及如来　　圣谛与涅槃</p>
  <p id="a5P">功德不相离　　如光不离日</p>
  <p id="a5Q">此初半偈示现何义。<a id="a-5R"></a>偈言。</p>
  <p id="a5S">略明法身等　　义一而名异</p>
  <p id="a5T">依无漏界中　　四种义差别</p>
  <p id="a5U">此偈明何义。<a id="a-5V"></a>略说于无漏法界中依如来藏有四种义。<a id="a-5W"></a>依四种义有四种名应知。<a id="a-5X"></a>何等四义。<a id="a-5Y"></a>偈言。</p>
  <p id="a5Z">佛法不相离　　及彼真如性</p>
  <p id="a5a">法体不虚妄　　自性本来净</p>
  <p id="a5b">此偈明何义。<a id="a-5c"></a>佛法不相离者。<a id="a-5d"></a>依此义故。<a id="a-5e"></a>圣者胜鬘经言。<a id="a-5f"></a>世尊。<a id="a-5g"></a>不空如来藏。<a id="a-5h"></a>过于恒沙不离不脱。<a id="a-5i"></a>不思议佛法故。<a id="a-5j"></a>及彼真如性者。<a id="a-5k"></a>依此义故。<a id="a-5l"></a>六根聚经言。<a id="a-5m"></a>世尊。<a id="a-5n"></a>六根如是。<a id="a-5o"></a>从无始来毕竟究竟诸法体故。<a id="a-5p"></a>法体不虚妄者。<a id="a-5q"></a>依此义故。<a id="a-5r"></a>经中说言。<a id="a-5s"></a>世尊。<a id="a-5t"></a>又第一义谛者。<a id="a-5u"></a>谓不虚妄涅槃是也。<a id="a-5v"></a>何以故。<a id="a-5w"></a>世尊。<a id="a-5x"></a>彼性本际来常以法体不变故。<a id="a-5y"></a>自性本来净者。<a id="a-5z"></a>依此义故。<a id="a-60"></a>经中佛告文殊师利。<a id="a-61"></a>如来应正遍知本际以来入涅槃故。<a id="a-62"></a>又复依此四义。<a id="a-63"></a>次第有四种名。<a id="a-64"></a>何等为四。<a id="a-65"></a>一者法身。<a id="a-66"></a>二者如来。<a id="a-67"></a>三者第一义谛。<a id="a-68"></a>四者涅槃。<a id="a-69"></a>以是义故。<a id="a-6A"></a>不增不减经言。<a id="a-6B"></a>舍利弗言。<a id="a-6C"></a>如来藏者。<a id="a-6D"></a>即是法身故。<a id="a-6E"></a>又复圣者胜鬘经言。<a id="a-6F"></a>世尊。<a id="a-6G"></a>不离法身有如来藏。<a id="a-6H"></a>世尊。<a id="a-6I"></a>不离如来藏有法身。<a id="a-6J"></a>世尊。<a id="a-6K"></a>依一苦灭谛说名如来藏。<a id="a-6L"></a>世尊。<a id="a-6M"></a>如是说如来法身无量无边功德。<a id="a-6N"></a>世尊言。<a id="a-6O"></a>涅槃者。<a id="a-6P"></a>即是如来法身故。<a id="a-6Q"></a>后半偈者。<a id="a-6R"></a>示现何义。<a id="a-6S"></a>偈言。</p>
  <p id="a6T">觉一切种智　　离一切习气</p>
  <p id="a6U">佛及涅槃体　　不离第一义</p>
  <p id="a6V">此四种名。<a id="a-6W"></a>于如来法身无漏界中一味一义不相舍离。<a id="a-6X"></a>是故虽复有四种名。<a id="a-6Y"></a>而彼四义不离一法门。<a id="a-6Z"></a>不离一法体。<a id="a-6a"></a>此以何义所证一切法。<a id="a-6b"></a>觉一切智。<a id="a-6c"></a>及离一切智障烦恼障习气。<a id="a-6d"></a>此二种法于无漏法界中不异不差别不断不相离。<a id="a-6e"></a>以是义故。<a id="a-6f"></a>大般涅槃经中偈言。</p>
  <p id="a6g">无量种功德　　一切不思议</p>
  <p id="a6h">不差别解脱　　解脱即如来</p>
  <p id="a6i">以是义故。<a id="a-6j"></a>圣者胜鬘经言。<a id="a-6k"></a>世尊。<a id="a-6l"></a>言声闻辟支佛得涅槃者。<a id="a-6m"></a>是佛方便故。<a id="a-6n"></a>此明何义。<a id="a-6o"></a>言声闻辟支佛有涅槃者。<a id="a-6p"></a>此是诸佛如来方便。<a id="a-6q"></a>见诸众生于长道旷野远行疲惓。<a id="a-6r"></a>恐有退转。<a id="a-6s"></a>为止息故造作化城。<a id="a-6t"></a>如来如是于一切法中得大自在大方便故。<a id="a-6u"></a>故明如是义。<a id="a-6v"></a>世尊如来应正遍知证平等涅槃。<a id="a-6w"></a>一切功德无量无边不可思议清净毕竟究竟。<a id="a-6x"></a>此明何义。<a id="a-6y"></a>依四种义。<a id="a-6z"></a>毕竟功德诸佛如来无差别。<a id="a-70"></a>涅槃相无上果中佛及涅槃。<a id="a-71"></a>一切功德不相舍离。<a id="a-72"></a>若离佛地果中证智。<a id="a-73"></a>更无余人有涅槃法。<a id="a-74"></a>示现如是义。<a id="a-75"></a>依一切种智。<a id="a-76"></a>于诸佛如来无漏法界中譬喻示现。<a id="a-77"></a>此明何义。<a id="a-78"></a>宝鬘经中画师譬喻。<a id="a-79"></a>示现具足一切功德应知偈言。</p>
  <p id="a7A">如种种画师　　所知各差别</p>
  <p id="a7B">彼一人知分　　第二人不知</p>
  <p id="a7C">有自在国王　　敕诸画师言</p>
  <p id="a7D">于彼摽画处　　具足作我身</p>
  <p id="a7E">国中诸画师　　一切皆下手</p>
  <p id="a7F">若不阙一人　　乃成国王像</p>
  <p id="a7G">画师受敕已　　画作国王像</p>
  <p id="a7H">彼诸画师中　　一人行不在</p>
  <p id="a7I">由无彼一人　　国王像不成</p>
  <p id="a7J">以其不满足　　一切身分故</p>
  <p id="a7K">所言画师者　　喻檀戒等行</p>
  <p id="a7L">言国王像者　　示一切种智</p>
  <p id="a7M">一人不在者　　示现少一行</p>
  <p id="a7N">王像不成者　　空智不具足</p>
  <p id="a7O">此偈明何义。<a id="a-7P"></a>以是义故。<a id="a-7Q"></a>宝鬘经言。<a id="a-7R"></a>善男子。<a id="a-7S"></a>谛听谛听。<a id="a-7T"></a>我今为汝说此譬喻。<a id="a-7U"></a>善男子。<a id="a-7V"></a>譬如三千大千世界所有众生悉善知画。<a id="a-7W"></a>其中或有善能泥涂。<a id="a-7X"></a>或能磨彩。<a id="a-7Y"></a>或晓画身不晓手足。<a id="a-7Z"></a>或晓手足不晓面目。<a id="a-7a"></a>时有国王。<a id="a-7b"></a>以一张叠与是诸人而告之言。<a id="a-7c"></a>凡能画者皆悉聚集。<a id="a-7d"></a>于此叠上画吾身像。<a id="a-7e"></a>尔时诸人悉来集聚。<a id="a-7f"></a>随其所能而共作之。<a id="a-7g"></a>有一画师。<a id="a-7h"></a>以缘事故竟不得来。<a id="a-7i"></a>诸人画已持共上王。<a id="a-7j"></a>善男子。<a id="a-7k"></a>可言诸人悉集作不。<a id="a-7l"></a>不也。<a id="a-7m"></a>世尊。<a id="a-7n"></a>善男子。<a id="a-7o"></a>我说此喻其义未显。<a id="a-7p"></a>善男子。<a id="a-7q"></a>一人不来。<a id="a-7r"></a>故不得言一切集作。<a id="a-7s"></a>亦不得言像已成就。<a id="a-7t"></a>佛法行者亦复如是。<a id="a-7u"></a>若有一行不成就者。<a id="a-7v"></a>则不名具足如来正法。<a id="a-7w"></a>是故要当具足诸行名为成就无上菩提故。<a id="a-7x"></a>又此檀等诸波罗蜜一一差别。<a id="a-7y"></a>唯是如来所知境界。<a id="a-7z"></a>如来知彼种种差别无量无边应知。<a id="a-80"></a>以彼算数自在力等不能思议故。<a id="a-81"></a>以对治彼悭等诸垢。<a id="a-82"></a>是故得成清净檀等诸波罗蜜。<a id="a-83"></a>又以修行一切种一切空智及种种三昧门。<a id="a-84"></a>于第八菩萨不动地中不分别一切菩萨地。<a id="a-85"></a>无间无隔自然依止道智。<a id="a-86"></a>修行得无生法忍。<a id="a-87"></a>成就具足如来无漏戒。<a id="a-88"></a>成就一切功德。<a id="a-89"></a>于第九菩萨善慧地中依阿僧祇三昧陀罗尼海门。<a id="a-8A"></a>摄取无量无边诸佛之法依止。<a id="a-8B"></a>解一切众生根智。<a id="a-8C"></a>成就无量无边功德空智。<a id="a-8D"></a>得无生法忍。<a id="a-8E"></a>于第十菩萨法云地中依止一切如来现前蜜智智。<a id="a-8F"></a>成就无量无边功德聚。<a id="a-8G"></a>得无生空法忍。<a id="a-8H"></a>次后得诸三昧。<a id="a-8I"></a>断一切烦恼障智障。<a id="a-8J"></a>依止诸解脱门智。<a id="a-8K"></a>成就清净彼岸功德。<a id="a-8L"></a>具足得一切种一切空智。<a id="a-8M"></a>以如是等四种地智中非声闻辟支佛地。<a id="a-8N"></a>以彼声闻辟支佛等去之甚远。<a id="a-8O"></a>以是义故。<a id="a-8P"></a>说彼四种成就不差别涅槃界。<a id="a-8Q"></a>是故偈言。</p>
  <p id="a8R">慧智及解脱　　不离法界体</p>
  <p id="a8S">无差涅槃界　　日相似相对</p>
  <p id="a8T">此偈明何义。<a id="a-8U"></a>以何等慧以何等智。<a id="a-8V"></a>以何等解脱。<a id="a-8W"></a>彼三不离法界实体。<a id="a-8X"></a>明彼四种功德成就无差别涅槃界。<a id="a-8Y"></a>偈言无差别涅槃界故。<a id="a-8Z"></a>为彼四种义次第故。<a id="a-8a"></a>有四种相似相对法应知。<a id="a-8b"></a>何等为四。<a id="a-8c"></a>一者佛法身中依出世间无分别慧。<a id="a-8d"></a>能破第一无明黑闇。<a id="a-8e"></a>彼光明照相似相对法应知。<a id="a-8f"></a>偈言慧故。<a id="a-8g"></a>日相似相对故。<a id="a-8h"></a>二者依智故。<a id="a-8i"></a>得一切智智知一切种。<a id="a-8j"></a>照一切事放光明罗网。<a id="a-8k"></a>相似相对法应知。<a id="a-8l"></a>偈言智故。<a id="a-8m"></a>日相似相对故。<a id="a-8n"></a>三者依止彼二自性清净心解脱。<a id="a-8o"></a>无垢离垢光明轮清净。<a id="a-8p"></a>相似相对法应知。<a id="a-8q"></a>偈言解脱故。<a id="a-8r"></a>日相似相对法故。<a id="a-8s"></a>四者即此三种不离法界。<a id="a-8t"></a>不离实体。<a id="a-8u"></a>不相舍离。<a id="a-8v"></a>相似相对法应知。<a id="a-8w"></a>偈言不离法界体故。<a id="a-8x"></a>日相似相对故。<a id="a-8y"></a>是故偈言。</p>
  <p id="a8z">不证诸佛身　　涅槃不可得</p>
  <p id="a90">如弃舍光明　　日不可得见</p>
  <p id="a91">此偈明何义。<a id="a-92"></a>以如向说无漏法界中无始世界来诸佛法身中无漏诸法一切功德不相舍离。<a id="a-93"></a>以是义故。<a id="a-94"></a>远离如来无障无碍。<a id="a-95"></a>法身智慧离一切障。<a id="a-96"></a>涅槃体相不可得见。<a id="a-97"></a>不可得证。<a id="a-98"></a>如离日光明无日轮可见。<a id="a-99"></a>以是义故。<a id="a-9A"></a>圣者胜鬘经言。<a id="a-9B"></a>法无优劣故得涅槃。<a id="a-9C"></a>知诸法平等智故得涅槃。<a id="a-9D"></a>平等智故得涅槃。<a id="a-9E"></a>平等解脱故得涅槃。<a id="a-9F"></a>平等解脱知见故得涅槃。<a id="a-9G"></a>是故世尊说。<a id="a-9H"></a>涅槃界一味等味。<a id="a-9I"></a>谓明解脱一味故。</p>
  <p data-pb></p>
  <h2 id="a9J">无量烦恼所缠品第六</h2>
  <p id="a9K">论曰。<a id="a-9L"></a>偈言。</p>
  <p id="a9M">向说如来藏　　十种义示现</p>
  <p id="a9N">次说烦恼缠　　以九种譬喻</p>
  <p id="a9O">此偈明何义。<a id="a-9P"></a>向依如来藏说无始世界来彼法恒常住法体不转变。<a id="a-9Q"></a>明如来藏有十种义。<a id="a-9R"></a>自此以下依无始世界来烦恼藏所缠。<a id="a-9S"></a>说无始世界来自性清净心具足法身。<a id="a-9T"></a>以九种譬喻明如来藏。<a id="a-9U"></a>过于恒沙烦恼藏所缠。<a id="a-9V"></a>如修多罗说应知。<a id="a-9W"></a>九种譬喻者。<a id="a-9X"></a>如偈说言。</p>
  <p id="a9Y">萎华中诸佛　　众蜂中美蜜</p>
  <p id="a9Z">皮糩等中实　　粪秽中真金</p>
  <p id="a9a">地中珍宝藏　　诸果子中芽</p>
  <p id="a9b">朽故弊坏衣　　缠裹真金像</p>
  <p id="a9c">贫贱丑陋女　　怀转轮圣王</p>
  <p id="a9d">焦黑泥模中　　有上妙宝像</p>
  <p id="a9e">众生贪瞋痴　　妄想烦恼等</p>
  <p id="a9f">尘劳诸垢中　　皆有如来藏</p>
  <p id="a9g">此偈示现何义。<a id="a-9h"></a>自此以下依此略说四偈句义。<a id="a-9i"></a>余残譬喻五十四偈广说应知。<a id="a-9j"></a>此四行偈总略说。<a id="a-9k"></a>彼广偈中义应知。<a id="a-9l"></a>又依彼义。<a id="a-9m"></a>略说二偈。</p>
  <p id="a9n">华蜂糩粪秽　　地果故坏衣</p>
  <p id="a9o">贫贱女泥模　　烦恼垢相似</p>
  <p id="a9p">佛蜜实真金　　宝牙金像王</p>
  <p id="a9q">上妙宝像等　　如来藏相似</p>
  <p id="a9r">此偈示现何义。<a id="a-9s"></a>偈言。</p>
  <p id="a9t">华蜂等诸喻　　明众生身中</p>
  <p id="a9u">无始世界来　　有诸烦恼垢</p>
  <p id="a9v">佛蜜等诸喻　　明众生身中</p>
  <p id="a9w">无始来具足　　自性无垢体</p>
  <p id="a9x">又复略说此如来藏。<a id="a-9y"></a>修多罗中明一切众生界从无始世界来客尘烦恼染心。<a id="a-9z"></a>从无始世界来净妙法身如来藏不相舍离。<a id="a-A0"></a>是故经言。<a id="a-A1"></a>依自虚妄染心众生染。<a id="a-A2"></a>依自性清净心众生净。<a id="a-A3"></a>云何自心染。<a id="a-A4"></a>依自心染有九种喻。<a id="a-A5"></a>谓萎华等应知。<a id="a-A6"></a>偈言。</p>
  <p id="aA7">贪瞋痴相续　　及结使熏集</p>
  <p id="aA8">见修道不净　　及净地有垢</p>
  <p id="aA9">萎华等诸喻　　说九种相对</p>
  <p id="aAA">无边烦恼缠　　故说差别相</p>
  <p id="aAB">此偈明何义。<a id="a-AC"></a>略说有九种烦恼。<a id="a-AD"></a>于自性清净如来法身界中。<a id="a-AE"></a>如萎华等九种譬喻。<a id="a-AF"></a>于诸佛等常外客相诸烦恼垢亦复如是。<a id="a-AG"></a>于真如佛性常客尘相。<a id="a-AH"></a>何等以为九种烦恼。<a id="a-AI"></a>一者贪使烦恼。<a id="a-AJ"></a>二者瞋使烦恼。<a id="a-AK"></a>三者痴使烦恼。<a id="a-AL"></a>四者增上贪瞋痴结使烦恼。<a id="a-AM"></a>五者无明住地所摄烦恼。<a id="a-AN"></a>六者见道所断烦恼。<a id="a-AO"></a>七者修道所断烦恼。<a id="a-AP"></a>八者不净地所摄烦恼。<a id="a-AQ"></a>九者净地所摄烦恼。<a id="a-AR"></a>此如是等九种烦恼。<a id="a-AS"></a>以彼九种譬喻示现应知。<a id="a-AT"></a>此明何义。<a id="a-AU"></a>世间贪等众生身中所摄烦恼。<a id="a-AV"></a>能作不动地业所缘。<a id="a-AW"></a>成就色界无色界果报。<a id="a-AX"></a>出世间智能断。<a id="a-AY"></a>名为贪瞋痴使烦恼。<a id="a-AZ"></a>偈言贪瞋痴相续故。<a id="a-Aa"></a>又增上贪瞋痴众生身中所摄烦恼。<a id="a-Ab"></a>能作福业罪业行缘。<a id="a-Ac"></a>但能成就欲界果报。<a id="a-Ad"></a>唯有不净观智能断。<a id="a-Ae"></a>名为增上贪瞋痴等结使烦恼。<a id="a-Af"></a>偈言及结使故。<a id="a-Ag"></a>又阿罗汉身中所摄烦恼。<a id="a-Ah"></a>能作无漏诸业行缘。<a id="a-Ai"></a>能生无垢意生身果报。<a id="a-Aj"></a>唯如来菩提智能断。<a id="a-Ak"></a>名为无明住地所摄烦恼。<a id="a-Al"></a>偈言熏集故。<a id="a-Am"></a>又有二种学人。<a id="a-An"></a>何等为二。<a id="a-Ao"></a>一者凡夫。<a id="a-Ap"></a>二者圣人。<a id="a-Aq"></a>凡夫身中所摄烦恼。<a id="a-Ar"></a>初出世间心见出世间法智能断。<a id="a-As"></a>名为见道所断烦恼。<a id="a-At"></a>偈言见道故。<a id="a-Au"></a>圣人身中所摄烦恼。<a id="a-Av"></a>如先见出世间法修道智能断。<a id="a-Aw"></a>名为修道所断烦恼。<a id="a-Ax"></a>偈言修道故。<a id="a-Ay"></a>又不究竟菩萨。<a id="a-Az"></a>谓从初地乃至七地所摄烦恼。<a id="a-B0"></a>七住地中所对治法。<a id="a-B1"></a>八地已上三住地中。<a id="a-B2"></a>修道智能断。<a id="a-B3"></a>名为不净地所摄烦恼。<a id="a-B4"></a>偈言不净故。<a id="a-B5"></a>又毕竟究竟菩萨身中所摄烦恼。<a id="a-B6"></a>八地已上三地修道智所对治法。<a id="a-B7"></a>金刚三昧智能断。<a id="a-B8"></a>名为净地所摄烦恼。<a id="a-B9"></a>偈言及净地有垢故。<a id="a-BA"></a>是名略说九种烦恼次第。<a id="a-BB"></a>萎华等九种譬喻。<a id="a-BC"></a>我已广说应知。<a id="a-BD"></a>又复即此九种烦恼。<a id="a-BE"></a>依八万四千众生行故。<a id="a-BF"></a>有八万四千烦恼差别。<a id="a-BG"></a>如如来智无量无边故。<a id="a-BH"></a>有如是无量无边烦恼缠如来藏故。<a id="a-BI"></a>言无量烦恼藏所缠如来藏。<a id="a-BJ"></a>是故偈言。</p>
  <p id="aBK">愚痴及罗汉　　诸学及大智</p>
  <p id="aBL">次第四种垢　　及一二复二</p>
  <p id="aBM">如是次第说　　四凡一圣人</p>
  <p id="aBN">二学二大智　　名为不净地</p>
  <p id="aBO">此偈明何义。<a id="a-BP"></a>此九种譬喻。<a id="a-BQ"></a>于无漏界中如是次第四种譬喻。<a id="a-BR"></a>及第五譬喻。<a id="a-BS"></a>后时二二烦恼诸垢依。<a id="a-BT"></a>烦恼垢染故。<a id="a-BU"></a>言不清净。<a id="a-BV"></a>又复云何知此九种贪等烦恼。<a id="a-BW"></a>于萎华等九种譬喻相似相对。<a id="a-BX"></a>又云何知如来藏于诸佛等九种譬喻相似相对。<a id="a-BY"></a>偈言。</p>
  <p id="aBZ">依佛神力故　　有彼众妙华</p>
  <p id="aBa">初荣时则爱　　后萎变不爱</p>
  <p id="aBb">如华依荣悴　　有爱有不爱</p>
  <p id="aBc">贪烦恼亦尔　　初乐后不乐</p>
  <p id="aBd">群蜂为成蜜　　瞋心啮诸花</p>
  <p id="aBe">瞋恚心起时　　生种种苦恼</p>
  <p id="aBf">稻等内坚实　　外为皮糩覆</p>
  <p id="aBg">如是痴心缠　　不见内坚实</p>
  <p id="aBh">犹如臭秽粪　　智观贪亦尔</p>
  <p id="aBi">起欲心诸相　　结使如秽粪</p>
  <p id="aBj">譬如彼地中　　种种珍宝藏</p>
  <p id="aBk">众生无天眼　　是故不能见</p>
  <p id="aBl">如是自在智　　为无明地覆</p>
  <p id="aBm">众生无智眼　　是故不能见</p>
  <p id="aBn">如子离皮糩　　次第生芽等</p>
  <p id="aBo">见道断烦恼　　次第生诸地</p>
  <p id="aBp">以害身见等　　摄取妙圣道</p>
  <p id="aBq">修道断烦恼　　故说弊坏衣</p>
  <p id="aBr">七地中诸垢　　犹如胎所缠</p>
  <p id="aBs">远离胎藏智　　无分别淳熟</p>
  <p id="aBt">三地知诸垢　　如泥模所泥</p>
  <p id="aBu">大智诸菩萨　　金刚定智断</p>
  <p id="aBv">萎华至泥模　　如是九种喻</p>
  <p id="aBw">示贪瞋痴等　　九种烦恼垢</p>
  <p id="aBx">垢中如来藏　　佛等相对法</p>
  <p id="aBy">如是九种义　　以三种体摄</p>
  <p id="aBz">此偈明何义。<a id="a-C0"></a>谓依法身自性清净心如来藏等三种实体。<a id="a-C1"></a>有诸佛等九种譬喻相似相对法应知。<a id="a-C2"></a>三种实体者偈言。</p>
  <p id="aC3">法身及真如　　如来性实体</p>
  <p id="aC4">三种及一种　　五种喻示现</p>
  <p id="aC5">此偈明何义。<a id="a-C6"></a>初三种喻示现如来法身应知。<a id="a-C7"></a>三种譬喻者。<a id="a-C8"></a>所谓诸佛美蜜坚固。<a id="a-C9"></a>示现法身。<a id="a-CA"></a>偈言法身故。<a id="a-CB"></a>一种譬喻者。<a id="a-CC"></a>所谓真金示现真如。<a id="a-CD"></a>偈言真如故。<a id="a-CE"></a>又何等为五种譬喻。<a id="a-CF"></a>一者地藏。<a id="a-CG"></a>二者树。<a id="a-CH"></a>三者金像。<a id="a-CI"></a>四者转轮圣王五者宝像。<a id="a-CJ"></a>能生三种佛身。<a id="a-CK"></a>示现如来性。<a id="a-CL"></a>偈言如来性故。<a id="a-CM"></a>又法身者。<a id="a-CN"></a>偈言。</p>
  <p id="aCO">法身有二种　　清净真法界</p>
  <p id="aCP">及依彼习气　　以深浅义说</p>
  <p id="aCQ">此偈明何义。<a id="a-CR"></a>诸佛如来有二种法身。<a id="a-CS"></a>何等为二。<a id="a-CT"></a>一者寂静法界身。<a id="a-CU"></a>以无分别智境界故。<a id="a-CV"></a>如是诸佛如来法身。<a id="a-CW"></a>唯自内身法界能证应知。<a id="a-CX"></a>偈言清净真法界故。<a id="a-CY"></a>二者为得彼因。<a id="a-CZ"></a>谓彼寂静法界说法。<a id="a-Ca"></a>依可化众生说。<a id="a-Cb"></a>彼说法应知。<a id="a-Cc"></a>以依真如法身有彼说法。<a id="a-Cd"></a>名为习气。<a id="a-Ce"></a>偈言及依彼习气故。<a id="a-Cf"></a>彼说法者。<a id="a-Cg"></a>复有二种。<a id="a-Ch"></a>一细二粗。<a id="a-Ci"></a>细者。<a id="a-Cj"></a>所谓为诸菩萨摩诃萨演说甚深秘密法藏。<a id="a-Ck"></a>以依第一义谛说故。<a id="a-Cl"></a>粗者。<a id="a-Cm"></a>所谓种种修多罗祇夜和伽罗那伽陀忧陀那尼陀那等。<a id="a-Cn"></a>名字章句种种差别。<a id="a-Co"></a>以依世谛说故。<a id="a-Cp"></a>是故偈言。</p>
  <p id="aCq">以出世间法　　世中无譬喻</p>
  <p id="aCr">是故依彼性　　还说性譬喻</p>
  <p id="aCs">如美蜜一味　　微细法亦尔</p>
  <p id="aCt">修多罗等说　　如种种异味</p>
  <p id="aCu">此偈明何义。<a id="a-Cv"></a>诸佛美蜜及坚固等三种譬喻。<a id="a-Cw"></a>此明如来真如法身有二种义。<a id="a-Cx"></a>一者遍覆一切众生。<a id="a-Cy"></a>二者遍身中有无有余残。<a id="a-Cz"></a>示现一切众生有如来藏。<a id="a-D0"></a>此以何义。<a id="a-D1"></a>于众生界中无有一众生离如来法身在于法身外。<a id="a-D2"></a>离于如来智在如来智外。<a id="a-D3"></a>如种种色像不离虚空中。<a id="a-D4"></a>是故偈言。</p>
  <p id="aD5">譬如诸色像　　不离于虚空</p>
  <p id="aD6">如是众生身　　不离诸佛智</p>
  <p id="aD7">以如是义故　　说一切众生</p>
  <p id="aD8">皆有如来藏　　如虚空中色</p>
  <p id="aD9">以性不改变　　体本来清净</p>
  <p id="aDA">如真金不变　　故说真如喻</p>
  <p id="aDB">此偈明何义。<a id="a-DC"></a>明彼真如如来之性。<a id="a-DD"></a>乃至邪聚众生身中自性清净心。<a id="a-DE"></a>无异无差别。<a id="a-DF"></a>光明明了。<a id="a-DG"></a>以离客尘诸烦恼故。<a id="a-DH"></a>后时说言。<a id="a-DI"></a>如来法身如是以一真金譬喻。<a id="a-DJ"></a>依真如无差别。<a id="a-DK"></a>不离佛法身故。<a id="a-DL"></a>说诸众生皆有如来藏。<a id="a-DM"></a>以自性清净心虽言清净而本来无二法故。<a id="a-DN"></a>是故经中佛告文殊师利言。<a id="a-DO"></a>文殊师利。<a id="a-DP"></a>如来如实知见自身根本清净智。<a id="a-DQ"></a>以依自身根本智故。<a id="a-DR"></a>知诸众生有清净身。<a id="a-DS"></a>文殊师利。<a id="a-DT"></a>所谓如来自性清净身。<a id="a-DU"></a>乃至一切众生自性清净身。<a id="a-DV"></a>此二法者。<a id="a-DW"></a>无二无差别。<a id="a-DX"></a>是故偈言。</p>
  <p id="aDY">一切诸众生　　平等如来藏</p>
  <p id="aDZ">真如清净法　　名为如来体</p>
  <p id="aDa">依如是义故　　说一切众生</p>
  <p id="aDb">皆有如来藏　　应当如是知</p>
  <p id="aDc">又复偈言。</p>
  <p id="aDd">佛性有二种　　一者如地藏</p>
  <p id="aDe">二者如树果　　无始世界来</p>
  <p id="aDf">自性清净心　　修行无上道</p>
  <p id="aDg">依二种佛性　　得出三种身</p>
  <p id="aDh">依初譬喻故　　知有初法身</p>
  <p id="aDi">依第二譬喻　　知有二佛身</p>
  <p id="aDj">真佛法身净　　犹如真金像</p>
  <p id="aDk">以性不改变　　摄功德实体</p>
  <p id="aDl">证大法王位　　如转轮圣王</p>
  <p id="aDm">依止镜像体　　有化佛像现</p>
  <p id="aDn">此偈明何义。<a id="a-Do"></a>余五种譬喻。<a id="a-Dp"></a>所谓藏树金像转轮圣王宝像譬喻。<a id="a-Dq"></a>示现生彼三佛法身。<a id="a-Dr"></a>以依自体性如来之性诸众生藏。<a id="a-Ds"></a>是故说言。<a id="a-Dt"></a>一切众生有如来藏。<a id="a-Du"></a>此示何义。<a id="a-Dv"></a>以诸佛如来有三种身得名义故。<a id="a-Dw"></a>此五种喻能作三种佛法身因。<a id="a-Dx"></a>以是义故说如来性因。<a id="a-Dy"></a>此以何义。<a id="a-Dz"></a>此中明性义以为因义以是义故。<a id="a-E0"></a>经中偈言。</p>
  <p id="aE1">无始世来性　　作诸法依止</p>
  <p id="aE2">依性有诸道　　及证涅槃果</p>
  <p id="aE3">此偈明何义。<a id="a-E4"></a>无始世界性者。<a id="a-E5"></a>如经说言。<a id="a-E6"></a>诸佛如来依如来藏。<a id="a-E7"></a>说诸众生无始本际不可得知故。<a id="a-E8"></a>所言性者。<a id="a-E9"></a>如圣者胜鬘经言。<a id="a-EA"></a>世尊。<a id="a-EB"></a>如来说如来藏者。<a id="a-EC"></a>是法界藏。<a id="a-ED"></a>出世间法身藏。<a id="a-EE"></a>出世间上上藏。<a id="a-EF"></a>自性清净法身藏。<a id="a-EG"></a>自性清净如来藏故。<a id="a-EH"></a>作诸法依止者。<a id="a-EI"></a>如圣者胜鬘经言。<a id="a-EJ"></a>世尊。<a id="a-EK"></a>是故如来藏是依是持是住持是建立。<a id="a-EL"></a>世尊。<a id="a-EM"></a>不离不离智。<a id="a-EN"></a>不断不脱。<a id="a-EO"></a>不异无为。<a id="a-EP"></a>不思议佛法。<a id="a-EQ"></a>世尊。<a id="a-ER"></a>亦有断脱异外离离智有为法。<a id="a-ES"></a>亦依亦持亦住持亦建立。<a id="a-ET"></a>依如来藏故。<a id="a-EU"></a>依性有诸道者。<a id="a-EV"></a>如圣者胜鬘经言。<a id="a-EW"></a>世尊。<a id="a-EX"></a>生死者依如来藏。<a id="a-EY"></a>世尊。<a id="a-EZ"></a>有如来藏故。<a id="a-Ea"></a>说生死。<a id="a-Eb"></a>是名善说故。<a id="a-Ec"></a>及证涅槃果者。<a id="a-Ed"></a>如圣者胜鬘经言。<a id="a-Ee"></a>世尊。<a id="a-Ef"></a>依如来藏故有生死。<a id="a-Eg"></a>依如来藏故证涅槃。<a id="a-Eh"></a>世尊。<a id="a-Ei"></a>若无如来藏者。<a id="a-Ej"></a>不得厌苦乐求涅槃。<a id="a-Ek"></a>不欲涅槃不愿涅槃故。<a id="a-El"></a>此明何义。<a id="a-Em"></a>明如来藏究竟如来法身不差别。<a id="a-En"></a>真如体相毕竟定佛性体。<a id="a-Eo"></a>于一切时一切众生身中皆无余尽应知。<a id="a-Ep"></a>此云何知依法相知。<a id="a-Eq"></a>是故经言。<a id="a-Er"></a>善男子。<a id="a-Es"></a>此法性法体性自性常住。<a id="a-Et"></a>如来出世若不出世。<a id="a-Eu"></a>自性清净本来常住。<a id="a-Ev"></a>一切众生有如来藏。<a id="a-Ew"></a>此明何义。<a id="a-Ex"></a>依法性依法体。<a id="a-Ey"></a>依法相应依法方便。<a id="a-Ez"></a>此法为如是为不如是。<a id="a-F0"></a>不可思议。<a id="a-F1"></a>一切处依法依法量依法信。<a id="a-F2"></a>得心净得心定。<a id="a-F3"></a>彼不可分别。<a id="a-F4"></a>为实为不实。<a id="a-F5"></a>唯依如来信。<a id="a-F6"></a>是故偈言。</p>
  <p id="aF7">唯依如来信　　信于第一义</p>
  <p id="aF8">如无眼目者　　不能见日轮</p>
  <p id="aF9">此偈明何义。<a id="a-FA"></a>略说一切众生界中有四种众生。<a id="a-FB"></a>不识如来藏如生盲人。<a id="a-FC"></a>何等为四。<a id="a-FD"></a>一者凡夫。<a id="a-FE"></a>二者声闻。<a id="a-FF"></a>三者辟支佛。<a id="a-FG"></a>四者初发菩提心菩萨。<a id="a-FH"></a>如圣者胜鬘经中说言。<a id="a-FI"></a>世尊。<a id="a-FJ"></a>如来藏者。<a id="a-FK"></a>于身见众生非其境界。<a id="a-FL"></a>世尊。<a id="a-FM"></a>如来藏者。<a id="a-FN"></a>于取四颠倒众生非其境界。<a id="a-FO"></a>世尊。<a id="a-FP"></a>如来藏者。<a id="a-FQ"></a>于散乱心失空众生非其境界故。<a id="a-FR"></a>此明何义。<a id="a-FS"></a>身见众生者。<a id="a-FT"></a>谓诸凡夫。<a id="a-FU"></a>以彼凡夫实无色等五阴诸法而取以为有我我所。<a id="a-FV"></a>虚妄执着我我所慢。<a id="a-FW"></a>于离身见等灭谛无漏性甘露之法。<a id="a-FX"></a>信亦不能。<a id="a-FY"></a>何况出世间一切智境界如来藏能证能解。<a id="a-FZ"></a>无有是处。<a id="a-Fa"></a>又取四颠倒诸众生者。<a id="a-Fb"></a>所谓声闻辟支佛人。<a id="a-Fc"></a>以彼声闻辟支佛等应修行如来藏常。<a id="a-Fd"></a>而不修行如来藏以为常。<a id="a-Fe"></a>以颠倒取一切法无常。<a id="a-Ff"></a>修行如来藏无常。<a id="a-Fg"></a>乐无常修行。<a id="a-Fh"></a>以不知不觉故。<a id="a-Fi"></a>应修行如来藏乐。<a id="a-Fj"></a>而不修行如来藏以为乐。<a id="a-Fk"></a>以颠倒取一切法皆苦。<a id="a-Fl"></a>修行如来藏苦。<a id="a-Fm"></a>乐苦修行。<a id="a-Fn"></a>以不知不觉故。<a id="a-Fo"></a>应修行如来藏我。<a id="a-Fp"></a>而不修行如来藏以为我。<a id="a-Fq"></a>以颠倒取一切法无我。<a id="a-Fr"></a>修行如来藏无我。<a id="a-Fs"></a>乐无我修行。<a id="a-Ft"></a>以不知不觉故。<a id="a-Fu"></a>应修行如来藏净。<a id="a-Fv"></a>而不修行如来藏以为净。<a id="a-Fw"></a>以颠倒取一切法不净。<a id="a-Fx"></a>修行如来藏不净。<a id="a-Fy"></a>乐不净修行。<a id="a-Fz"></a>以不知不觉故。<a id="a-G0"></a>如是声闻辟支佛等。<a id="a-G1"></a>一切不能如实随顺法身修行。<a id="a-G2"></a>以是义故。<a id="a-G3"></a>第一彼岸常乐我净法。<a id="a-G4"></a>非彼声闻辟支佛等所知境界。<a id="a-G5"></a>如是乐颠倒无常苦无我不净相等。<a id="a-G6"></a>彼如来藏非其境界。<a id="a-G7"></a>如是之义大般涅槃修多罗中。<a id="a-G8"></a>池水譬喻广明此义应知。<a id="a-G9"></a>彼经中言。<a id="a-GA"></a>迦葉。<a id="a-GB"></a>譬如春时有诸人等在大池浴乘船游戏。<a id="a-GC"></a>失琉璃宝没深水中。<a id="a-GD"></a>是时诸人悉共入水求觅是宝。<a id="a-GE"></a>竞捉瓦石草木沙砾。<a id="a-GF"></a>各各自谓得琉璃珠。<a id="a-GG"></a>欢喜持出乃知非真。<a id="a-GH"></a>是时宝珠犹在水中。<a id="a-GI"></a>以珠力故水皆澄清。<a id="a-GJ"></a>于是大众乃见宝珠故在水下。<a id="a-GK"></a>犹如仰观虚空月形。<a id="a-GL"></a>是时众中有一智人。<a id="a-GM"></a>以方便力安徐入水即便得珠。<a id="a-GN"></a>汝等比丘。<a id="a-GO"></a>不应如是修集无常苦无我想不净想等以为真实。<a id="a-GP"></a>如彼诸人各以瓦石草木沙砾而为宝珠。<a id="a-GQ"></a>汝等应当善学方便在在处处常修我想常乐净想。<a id="a-GR"></a>复应当知。<a id="a-GS"></a>先所修集四法相貌悉是颠倒。<a id="a-GT"></a>欲得真实修诸想者。<a id="a-GU"></a>如彼智人巧出宝珠。<a id="a-GV"></a>所谓我想常乐净想故。<a id="a-GW"></a>又散乱心失空众生者。<a id="a-GX"></a>谓初发心菩萨。<a id="a-GY"></a>离空如来藏义。<a id="a-GZ"></a>以失变坏物修行。<a id="a-Ga"></a>名为空解脱门。<a id="a-Gb"></a>此以何义。<a id="a-Gc"></a>初发心菩萨起如是心。<a id="a-Gd"></a>实有法断灭后时得涅槃。<a id="a-Ge"></a>如是菩萨失空如来藏修行。<a id="a-Gf"></a>又复有人以空为有物。<a id="a-Gg"></a>我应得空。<a id="a-Gh"></a>又生如是心。<a id="a-Gi"></a>离色等法别更有空。<a id="a-Gj"></a>我应修行令得彼空。<a id="a-Gk"></a>彼人不知空以何等法是如来藏。<a id="a-Gl"></a>偈言。</p>
  <p id="aGm">不空如来藏　　谓无上佛法</p>
  <p id="aGn">不相舍离相　　不增减一法</p>
  <p id="aGo">如来无为身　　自性本来净</p>
  <p id="aGp">客尘虚妄染　　本来自性空</p>
  <p id="aGq">此偈明何义。<a id="a-Gr"></a>不减一法者。<a id="a-Gs"></a>不减烦恼。<a id="a-Gt"></a>不增一法者。<a id="a-Gu"></a>真如性中不增一法。<a id="a-Gv"></a>以不舍离清净体故偈言不相舍离相不增减一法故。<a id="a-Gw"></a>是故圣者胜鬘经言。<a id="a-Gx"></a>世尊。<a id="a-Gy"></a>有二种如来藏空智。<a id="a-Gz"></a>世尊。<a id="a-H0"></a>空如来藏。<a id="a-H1"></a>若离若脱若异一切烦恼藏。<a id="a-H2"></a>世尊。<a id="a-H3"></a>不空如来藏。<a id="a-H4"></a>过于恒沙不离不脱不异。<a id="a-H5"></a>不思议佛法故。<a id="a-H6"></a>如是以何等烦恼以何等处无。<a id="a-H7"></a>如是如实见知名为空智。<a id="a-H8"></a>又何等诸佛法。<a id="a-H9"></a>何处具足有。<a id="a-HA"></a>如是如实见知名不空智。<a id="a-HB"></a>如是明离有无二边如实知空相。<a id="a-HC"></a>此二偈中明如是义。<a id="a-HD"></a>又众生若离如是空智。<a id="a-HE"></a>彼人则是佛境界外名不相应。<a id="a-HF"></a>不得定不得一心。<a id="a-HG"></a>以是义故。<a id="a-HH"></a>名散乱心失空众生。<a id="a-HI"></a>何以故。<a id="a-HJ"></a>以离第一义空智门无分别境界不可得证不可得见是故圣者胜鬘经言。<a id="a-HK"></a>世尊。<a id="a-HL"></a>如来藏智名为空智。<a id="a-HM"></a>世尊。<a id="a-HN"></a>如来藏空智者。<a id="a-HO"></a>一切声闻辟支佛等。<a id="a-HP"></a>本所不见。<a id="a-HQ"></a>本所不得。<a id="a-HR"></a>本所不证。<a id="a-HS"></a>本所不会。<a id="a-HT"></a>世尊。<a id="a-HU"></a>一切苦灭唯佛得证。<a id="a-HV"></a>坏一切烦恼藏。<a id="a-HW"></a>修一切灭苦道故。<a id="a-HX"></a>如是此如来藏。<a id="a-HY"></a>以法界藏故。<a id="a-HZ"></a>身见等众生不能得见。<a id="a-Ha"></a>已说以身见相对治真实法界未现前故。<a id="a-Hb"></a>又如是出世间法身如来藏。<a id="a-Hc"></a>非颠倒众生境界。<a id="a-Hd"></a>已说以无常等世间法对治出世间法界未现前故。<a id="a-He"></a>又如是自性清净法界如来空藏。<a id="a-Hf"></a>非散乱心失空众生境界。<a id="a-Hg"></a>已说以烦恼垢客尘染。<a id="a-Hh"></a>空自性清净功德法不相舍离。<a id="a-Hi"></a>出世间法身得名故。<a id="a-Hj"></a>此明何义。<a id="a-Hk"></a>又依一味等味法界无差别智门观察出世间自性清净法身。<a id="a-Hl"></a>是名如实知见真如。<a id="a-Hm"></a>是故经说。<a id="a-Hn"></a>十住菩萨唯能少分见如来藏。<a id="a-Ho"></a>何况凡夫二乘人等。<a id="a-Hp"></a>是故偈言。</p>
  <p id="aHq">譬如薄云中　　见虚空有日</p>
  <p id="aHr">净慧诸圣人　　见佛亦如是</p>
  <p id="aHs">声闻辟支佛　　如无眼目者</p>
  <p id="aHt">不能观如来　　如盲不见日</p>
  <p id="aHu">所知一切法　　有无量无边</p>
  <p id="aHv">遍虚空法界　　无量智能见</p>
  <p id="aHw">诸如来法身　　充满一切处</p>
  <p id="aHx">佛智慧能见　　以无量智故</p>
 </body>
</html>