<!doctype html>
<html id="z3IBVWq106" data-ver="796">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘论">
  <meta period="元魏">
 </head>
 <body>
  <h1 id="a1">弥勒菩萨所问经论卷第一</h1>
  <p id="a2">如是我闻。<a id="a-3"></a>一时婆伽婆住王舍城耆阇崛山中。<a id="a-4"></a>与大比丘众千二百五十人俱。<a id="a-5"></a>并诸菩萨摩诃萨十千人等。<a id="a-6"></a>尔时弥勒菩萨摩诃萨即从坐起。<a id="a-7"></a>偏袒右肩右膝着地。<a id="a-8"></a>合掌向佛白佛言。<a id="a-9"></a>世尊。<a id="a-A"></a>我今欲以少法问于如来应正遍知。<a id="a-B"></a>不审世尊。<a id="a-C"></a>听许以不。<a id="a-D"></a>尔时世尊告弥勒菩萨摩诃萨言。<a id="a-E"></a>弥勒。<a id="a-F"></a>随汝心念问于如来应正遍知。<a id="a-G"></a>我当为汝分别解说令汝心喜。<a id="a-H"></a>尔时弥勒菩萨摩诃萨白佛言。<a id="a-I"></a>世尊。<a id="a-J"></a>如是愿乐欲闻。<a id="a-K"></a>世尊。<a id="a-L"></a>诸菩萨摩诃萨毕竟成就几法。<a id="a-M"></a>不退阿耨多罗三藐三菩提。<a id="a-N"></a>于胜进法中不退不转。<a id="a-O"></a>行菩萨行时降伏一切诸魔怨敌。<a id="a-P"></a>如实知一切法自体相。<a id="a-Q"></a>于诸世间心不疲惓。<a id="a-R"></a>以心不疲惓故不依他智。<a id="a-S"></a>速疾成就阿耨多罗三藐三菩提。<a id="a-T"></a>尔时世尊告弥勒菩萨摩诃萨言。<a id="a-U"></a>善哉善哉。<a id="a-V"></a>弥勒。<a id="a-W"></a>汝今乃能问于如来如是深义佛复告弥勒菩萨摩诃萨言。<a id="a-X"></a>汝今应当一心谛听。<a id="a-Y"></a>吾当为汝分别解说如是深义。<a id="a-Z"></a>即时弥勒菩萨摩诃萨白佛言。<a id="a-a"></a>世尊。<a id="a-b"></a>如是愿乐欲闻。<a id="a-c"></a>佛复告弥勒菩萨摩诃萨言。<a id="a-d"></a>弥勒。<a id="a-e"></a>若诸菩萨摩诃萨毕竟成就八法。<a id="a-f"></a>不退阿耨多罗三藐三菩提。<a id="a-g"></a>于胜进法中不退不转。<a id="a-h"></a>行菩萨行时降伏一切诸魔怨敌。<a id="a-i"></a>如实知一切法自体相。<a id="a-j"></a>于诸世间心不疲惓。<a id="a-k"></a>以心不疲惓故不依他智。<a id="a-l"></a>速疾成就阿耨多罗三藐三菩提。<a id="a-m"></a>何等为八。<a id="a-n"></a>弥勒。<a id="a-o"></a>所谓诸菩萨摩诃萨成就深心。<a id="a-p"></a>成就行心。<a id="a-q"></a>成就舍心。<a id="a-r"></a>成就善知回向方便心。<a id="a-s"></a>成就大慈心。<a id="a-t"></a>成就大悲心。<a id="a-u"></a>成就善知方便。<a id="a-v"></a>成就般若波罗蜜。<a id="a-w"></a>弥勒。<a id="a-x"></a>云何诸菩萨摩诃萨成就深心弥勒。<a id="a-y"></a>若诸菩萨摩诃萨闻赞叹佛及毁呰佛。<a id="a-z"></a>其心毕竟于阿耨多罗三藐三菩提坚固不动。<a id="a-10"></a>闻赞叹法及毁呰法。<a id="a-11"></a>其心毕竟于阿耨多罗三藐三菩提坚固不动闻赞叹僧及毁呰僧。<a id="a-12"></a>其心毕竟于阿耨多罗三藐三菩提坚固不动。<a id="a-13"></a>弥勒。<a id="a-14"></a>如是诸菩萨摩诃萨毕竟成就深心。<a id="a-15"></a>弥勒。<a id="a-16"></a>云何诸菩萨摩诃萨成就行心。<a id="a-17"></a>弥勒。<a id="a-18"></a>若诸菩萨摩诃萨远离杀生。<a id="a-19"></a>远离偷盗。<a id="a-1A"></a>远离邪淫。<a id="a-1B"></a>远离妄语。<a id="a-1C"></a>远离两舌。<a id="a-1D"></a>远离恶口。<a id="a-1E"></a>远离绮语。<a id="a-1F"></a>弥勒。<a id="a-1G"></a>如是诸菩萨摩诃萨毕竟成就行心。<a id="a-1H"></a>弥勒。<a id="a-1I"></a>云何诸菩萨摩诃萨成就舍心。<a id="a-1J"></a>弥勒。<a id="a-1K"></a>若诸菩萨摩诃萨是能舍主。<a id="a-1L"></a>是能施主。<a id="a-1M"></a>施诸沙门及婆罗门贫穷乞丐下贱人等。<a id="a-1N"></a>衣食卧具随病汤药所须之物。<a id="a-1O"></a>弥勒。<a id="a-1P"></a>如是诸菩萨摩诃萨毕竟成就舍心。<a id="a-1Q"></a>弥勒。<a id="a-1R"></a>云何诸菩萨摩诃萨成就善知回向方便心。<a id="a-1S"></a>弥勒。<a id="a-1T"></a>若诸菩萨摩诃萨所修善根。<a id="a-1U"></a>谓身口意业。<a id="a-1V"></a>皆悉回向阿耨多罗三藐三菩提。<a id="a-1W"></a>弥勒。<a id="a-1X"></a>如是诸菩萨摩诃萨毕竟成就。<a id="a-1Y"></a>善知回向方便心。<a id="a-1Z"></a>弥勒。<a id="a-1a"></a>云何诸菩萨摩诃萨成就大慈心。<a id="a-1b"></a>弥勒。<a id="a-1c"></a>若诸菩萨摩诃萨毕竟成就大慈身业。<a id="a-1d"></a>毕竟成就大慈口业。<a id="a-1e"></a>毕竟成就大慈意业。<a id="a-1f"></a>弥勒。<a id="a-1g"></a>如是诸菩萨摩诃萨毕竟成就大慈心。<a id="a-1h"></a>弥勒。<a id="a-1i"></a>云何诸菩萨摩诃萨成就大悲心。<a id="a-1j"></a>弥勒。<a id="a-1k"></a>若诸菩萨摩诃萨毕竟成就不可讥呵身业。<a id="a-1l"></a>毕竟成就不可讥呵口业。<a id="a-1m"></a>毕竟成就不可讥呵意业。<a id="a-1n"></a>弥勒。<a id="a-1o"></a>如是诸菩萨摩诃萨毕竟成就大悲心。<a id="a-1p"></a>弥勒。<a id="a-1q"></a>云何诸菩萨摩诃萨成就善知方便。<a id="a-1r"></a>弥勒。<a id="a-1s"></a>若诸菩萨摩诃萨善知世谛。<a id="a-1t"></a>善知第一义谛。<a id="a-1u"></a>善知二谛。<a id="a-1v"></a>弥勒。<a id="a-1w"></a>如是诸菩萨摩诃萨毕竟成就善知方便。</p>
  <p id="a1x">弥勒。<a id="a-1y"></a>云何诸菩萨摩诃萨成就般若波罗蜜。<a id="a-1z"></a>弥勒。<a id="a-20"></a>若诸菩萨摩诃萨如是觉知。<a id="a-21"></a>依此法有此法。<a id="a-22"></a>依此法生此法。<a id="a-23"></a>所谓无明缘行。<a id="a-24"></a>行缘识。<a id="a-25"></a>识缘名色。<a id="a-26"></a>名色缘六入。<a id="a-27"></a>六入缘触。<a id="a-28"></a>触缘受。<a id="a-29"></a>受缘爱。<a id="a-2A"></a>爱缘取。<a id="a-2B"></a>取缘有。<a id="a-2C"></a>有缘生。<a id="a-2D"></a>生缘老死忧悲苦恼。<a id="a-2E"></a>如是唯有大苦聚集。<a id="a-2F"></a>弥勒。<a id="a-2G"></a>此法无故此法无。<a id="a-2H"></a>此法灭故此法灭。<a id="a-2I"></a>所谓无明灭则行灭。<a id="a-2J"></a>行灭则识灭。<a id="a-2K"></a>识灭则名色灭。<a id="a-2L"></a>名色灭则六入灭。<a id="a-2M"></a>六入灭则触灭。<a id="a-2N"></a>触灭则受灭。<a id="a-2O"></a>受灭则爱灭。<a id="a-2P"></a>爱灭则取灭。<a id="a-2Q"></a>取灭则有灭。<a id="a-2R"></a>有灭则生灭。<a id="a-2S"></a>生灭则老死忧悲苦恼灭。<a id="a-2T"></a>如是唯有大苦聚集灭。<a id="a-2U"></a>弥勒。<a id="a-2V"></a>如是诸菩萨摩诃萨毕竟成就般若波罗蜜。<a id="a-2W"></a>弥勒。<a id="a-2X"></a>是名诸菩萨摩诃萨毕竟成就八法。<a id="a-2Y"></a>不退阿耨多罗三藐三菩提。<a id="a-2Z"></a>于胜进法中不退不转。<a id="a-2a"></a>行菩萨行时降伏一切诸魔怨敌。<a id="a-2b"></a>如实知一切法自体相。<a id="a-2c"></a>于诸世间心不疲惓。<a id="a-2d"></a>以心不疲惓故不依他智。<a id="a-2e"></a>速疾成就阿耨多罗三藐三菩提。</p>
  <p id="a2f">佛说此经已。<a id="a-2g"></a>弥勒菩萨摩诃萨。<a id="a-2h"></a>及余诸菩萨摩诃萨。<a id="a-2i"></a>比丘比丘尼。<a id="a-2j"></a>优婆塞优婆夷。<a id="a-2k"></a>天龙夜叉乾闼婆阿修罗迦楼罗紧那罗摩睺罗伽人非人等。<a id="a-2l"></a>一切大众闻佛所说。<a id="a-2m"></a>皆大欢喜。<a id="a-2n"></a>信受奉行。</p>
  <p data-pb></p>
  <h2 id="a2o">弥勒菩萨摩诃萨所问经论</h2>
  <p id="a2p">归命弥勒世尊。<a id="a-2q"></a>问曰。<a id="a-2r"></a>何故如来说此修多罗。<a id="a-2s"></a>答曰。<a id="a-2t"></a>舍等四句示现施戒修行相三种功德。<a id="a-2u"></a>是菩萨外道声闻辟支佛共法。<a id="a-2v"></a>深心等四句示现即彼四法唯菩萨行。<a id="a-2w"></a>不与外道声闻辟支佛共。<a id="a-2x"></a>是故如来说此修多罗。<a id="a-2y"></a>布施示现施功德。<a id="a-2z"></a>远离杀生等示现戒功德。<a id="a-30"></a>慈悲等二句示现修行功德。<a id="a-31"></a>此义云何有外道凡夫离善知识不闻正法不善思惟不如说行故。<a id="a-32"></a>妄执常见等能集业因。<a id="a-33"></a>诸结使等相依有力增长世间因故。<a id="a-34"></a>坚着妄执决定成就世间因故。<a id="a-35"></a>离实谛见故无利益他心故。<a id="a-36"></a>贪着世乐故。<a id="a-37"></a>彼诸外道虽有施等善根种子。<a id="a-38"></a>以疑悔故。<a id="a-39"></a>爱水润识。<a id="a-3A"></a>住五取阴地。<a id="a-3B"></a>无明土覆时节和合能生识牙。<a id="a-3C"></a>次第增长成世间果。<a id="a-3D"></a>又声闻辟支佛人亲近善知识。<a id="a-3E"></a>从已度生死海欲度生死海人。<a id="a-3F"></a>闻说世间过患复自少见。<a id="a-3G"></a>厌世间苦乐涅槃乐。<a id="a-3H"></a>欲舍世间追求出道。<a id="a-3I"></a>虽不取施等功德。<a id="a-3J"></a>而亦不离施等功德。<a id="a-3K"></a>能伏烦恼得上胜法。<a id="a-3L"></a>以是义故。<a id="a-3M"></a>虽复修集施等善法。<a id="a-3N"></a>以无四法故。<a id="a-3O"></a>不得大菩提。<a id="a-3P"></a>又菩萨人毕竟具足成就八法建立大事。<a id="a-3Q"></a>荷负重担亲近真善知识。<a id="a-3R"></a>深见世间过患。<a id="a-3S"></a>知涅槃寂静。<a id="a-3T"></a>为众生故不厌世间苦。<a id="a-3U"></a>初发菩提心不失因故。<a id="a-3V"></a>深心成就。<a id="a-3W"></a>舍自身乐为利益众生故。<a id="a-3X"></a>修行施等功德回向大菩提。<a id="a-3Y"></a>依方便力增长微少施等功德。<a id="a-3Z"></a>能护自身不堕声闻辟支佛地。<a id="a-3a"></a>以究竟成就般若波罗蜜故。<a id="a-3b"></a>能清净施等功德。<a id="a-3c"></a>令住菩萨道。<a id="a-3d"></a>示现深心等四句。<a id="a-3e"></a>能摄取施等四句。<a id="a-3f"></a>为菩萨不同法能得一切种智。<a id="a-3g"></a>是故如来说此修多罗。</p>
  <p id="a3h">问曰。<a id="a-3i"></a>复以何义如来说此修多罗。<a id="a-3j"></a>答曰。<a id="a-3k"></a>为遮无因颠倒因随顺正因果。<a id="a-3l"></a>是故如来说此修多罗。<a id="a-3m"></a>此义云何。<a id="a-3n"></a>言不退阿耨多罗三藐三菩提者。<a id="a-3o"></a>以深心成就故。<a id="a-3p"></a>此明何义。<a id="a-3q"></a>以诸菩萨摩诃萨见法界时即得永离菩提心障。<a id="a-3r"></a>谓身见等一切烦恼。<a id="a-3s"></a>出过声闻辟支佛地入菩萨位。<a id="a-3t"></a>起于初地菩提之心不失因故。<a id="a-3u"></a>证得深心。<a id="a-3v"></a>是故名为不退。<a id="a-3w"></a>阿耨多罗三藐三菩提。<a id="a-3x"></a>又言不转者。<a id="a-3y"></a>以证胜法故。<a id="a-3z"></a>此明何义。<a id="a-40"></a>以成就施行故。<a id="a-41"></a>此复何义。<a id="a-42"></a>以起无损害心根本业道。<a id="a-43"></a>摄取上上胜行。<a id="a-44"></a>是故不转离根本业道修行施等行一切处不退。<a id="a-45"></a>以是义故名为不转。<a id="a-46"></a>又言行菩萨行时降伏一切诸魔怨敌者。<a id="a-47"></a>以善知回向方便心成就故。<a id="a-48"></a>此明何义。<a id="a-49"></a>略说四魔。<a id="a-4A"></a>谓烦恼魔阴魔死魔及以天魔。<a id="a-4B"></a>唯烦恼魔以为根本。<a id="a-4C"></a>依烦恼魔有余三魔。<a id="a-4D"></a>何以故。<a id="a-4E"></a>以诸凡夫烦恼缠心依此烦恼所缠之心。<a id="a-4F"></a>乐于世间求彼处乐。<a id="a-4G"></a>布施等法回向天道。<a id="a-4H"></a>以此义故为彼阴魔死魔所缠系属天魔。<a id="a-4I"></a>是故菩萨断身见等一切烦恼。<a id="a-4J"></a>复能远离不活等畏。<a id="a-4K"></a>舍自身乐为欲利益诸众生故。<a id="a-4L"></a>修集慈悲布施等行善根功德。<a id="a-4M"></a>皆悉回向萨婆若智。<a id="a-4N"></a>远离一切诸魔恶道。<a id="a-4O"></a>是故名为行菩萨行时降伏一切诸魔怨敌。<a id="a-4P"></a>又言于诸世间心不疲惓者。<a id="a-4Q"></a>以大慈大悲心成就故。<a id="a-4R"></a>此明何义。<a id="a-4S"></a>以诸菩萨摩诃萨常为世间一切众生愚箭所射心受苦恼。<a id="a-4T"></a>以大慈大悲心成就故。<a id="a-4U"></a>见众生利即是己利。<a id="a-4V"></a>是故大慈大悲心生。<a id="a-4W"></a>则能利益一切众生。<a id="a-4X"></a>是故名为于诸世间心不疲惓。<a id="a-4Y"></a>又言如实知一切法自体相者。<a id="a-4Z"></a>以方便成就故。<a id="a-4a"></a>此明何义。<a id="a-4b"></a>以知诸法自相同相故。<a id="a-4c"></a>此复何义。<a id="a-4d"></a>以诸菩萨善知世谛善知第一义谛方便。<a id="a-4e"></a>是故不著有无二边。<a id="a-4f"></a>此明何义。<a id="a-4g"></a>菩萨虽见识境界事。<a id="a-4h"></a>而先已观察识境界事。<a id="a-4i"></a>何以故。<a id="a-4j"></a>以常不舍第一义谛深心力故。<a id="a-4k"></a>是故不堕著有边见。<a id="a-4l"></a>虽常不舍第一义谛而常善知世谛之事。<a id="a-4m"></a>何以故。<a id="a-4n"></a>以常明见诸有为行不舍世间心念言说故。<a id="a-4o"></a>是故不堕着无边见。<a id="a-4p"></a>以能善知此二种义是故名为如实知一切法自体相。<a id="a-4q"></a>又言以心不疲惓故不依他智速疾成就阿耨多罗三藐三菩提者。<a id="a-4r"></a>以般若波罗蜜成就故。<a id="a-4s"></a>此明何义。<a id="a-4t"></a>以诸菩萨摩诃萨般若观察有为法故。<a id="a-4u"></a>此复何义。<a id="a-4v"></a>菩萨观察诸有为行。<a id="a-4w"></a>无人无众生无主无自在。<a id="a-4x"></a>迭共相因增长有力。<a id="a-4y"></a>依于本业造一切业。<a id="a-4z"></a>犹如幻师所作幻人。<a id="a-50"></a>往来跳踯种种技术无疲惓者。<a id="a-51"></a>是故名为以心不疲惓故。<a id="a-52"></a>又心不疲惓者。<a id="a-53"></a>以离众生相故。<a id="a-54"></a>此明何义。<a id="a-55"></a>有为诸行一切无实。<a id="a-56"></a>唯有种种诸业使行他力相依故。<a id="a-57"></a>能成就有为诸行。<a id="a-58"></a>是故菩萨知有为法实无神我。<a id="a-59"></a>而不依他智随所修行。<a id="a-5A"></a>皆以毗离耶波罗蜜增长成办。<a id="a-5B"></a>速疾成就阿耨多罗三藐三菩提。<a id="a-5C"></a>以诸菩萨摩诃萨求萨婆若。<a id="a-5D"></a>示现远离无因颠倒因。<a id="a-5E"></a>随顺正因果。<a id="a-5F"></a>是故如来说此修多罗。<a id="a-5G"></a>问曰。<a id="a-5H"></a>复以何义如来说此修多罗。<a id="a-5I"></a>答曰。<a id="a-5J"></a>依不定聚菩萨求定聚故。<a id="a-5K"></a>成就何等行。<a id="a-5L"></a>得入正定聚。<a id="a-5M"></a>示现彼菩萨入正定聚修正因行。<a id="a-5N"></a>是故如来说此修多罗。<a id="a-5O"></a>此义云何。<a id="a-5P"></a>菩萨未证初地正位。<a id="a-5Q"></a>虽无量劫习集善根。<a id="a-5R"></a>而未能得不退转位。<a id="a-5S"></a>未得毕竟无怖畏处。<a id="a-5T"></a>心未安隐。<a id="a-5U"></a>常为世间苦恼所逼。<a id="a-5V"></a>未得菩提心根本慈悲心力。<a id="a-5W"></a>未得增上力故。<a id="a-5X"></a>以世间道智观察十二因缘。<a id="a-5Y"></a>如实观有为行以依世间道。<a id="a-5Z"></a>观寂静法界求大涅槃无方便智故。<a id="a-5a"></a>堕声闻辟支佛地。<a id="a-5b"></a>若堕声闻辟支佛地有三种失。<a id="a-5c"></a>何等为三。<a id="a-5d"></a>一者退失一切大乘善根种子。<a id="a-5e"></a>二者退失能与一切众生乐因。<a id="a-5f"></a>三者退失萨婆若智。<a id="a-5g"></a>以是义故如来经中说言。<a id="a-5h"></a>迦葉。<a id="a-5i"></a>譬如一切世间天人。<a id="a-5j"></a>虽复修治伪琉璃珠。<a id="a-5k"></a>而彼伪珠终不能作真琉璃宝。<a id="a-5l"></a>如是迦葉。<a id="a-5m"></a>一切声闻修戒定慧。<a id="a-5n"></a>及头陀等一切功德。<a id="a-5o"></a>终不能得坐于道场成阿耨多罗三藐三菩提。<a id="a-5p"></a>迦葉。<a id="a-5q"></a>譬如修治大毗琉璃。<a id="a-5r"></a>随意能得无量百千万亿珍宝。<a id="a-5s"></a>如是迦葉。<a id="a-5t"></a>修菩萨行故能出生一切声闻辟支佛等及以人天。<a id="a-5u"></a>依此义故如来宝积经中说。<a id="a-5v"></a>菩萨有四种非善知识。<a id="a-5w"></a>何等为四。<a id="a-5x"></a>一者求声闻人但欲自度。<a id="a-5y"></a>二者求缘觉人喜乐小事。<a id="a-5z"></a>三者读外经典路伽耶等。<a id="a-60"></a>四者习学一切文辞严饰。<a id="a-61"></a>所有亲近此四种者。<a id="a-62"></a>但增世利不增法利。</p>
  <p id="a63">复有经中大德迦葉白文殊师利。<a id="a-64"></a>有五逆人能发阿耨多罗三藐三菩提心。<a id="a-65"></a>修诸功德证大菩提。<a id="a-66"></a>而罗汉不能。<a id="a-67"></a>譬如根败之人于五欲境界无所能为无所增益。<a id="a-68"></a>如是声闻辟支佛人离诸结使。<a id="a-69"></a>于一切佛法无所能为无所增益。<a id="a-6A"></a>无如是观察佛法力。<a id="a-6B"></a>是故文殊师利。<a id="a-6C"></a>一切凡夫报如来恩非声闻也。<a id="a-6D"></a>何以故。<a id="a-6E"></a>凡夫之人闻佛功德。<a id="a-6F"></a>为不断绝三宝种故。<a id="a-6G"></a>能发阿耨多罗三藐三菩提心。<a id="a-6H"></a>声闻之人虽复终身闻诸佛法十力四无畏等。<a id="a-6I"></a>而不能发阿耨多罗三藐三菩提心。<a id="a-6J"></a>又般若波罗蜜经中说。<a id="a-6K"></a>诸天子。<a id="a-6L"></a>未发阿耨多罗三藐三菩提心者。<a id="a-6M"></a>彼人应发大菩提心。<a id="a-6N"></a>已入声闻辟支佛位。<a id="a-6O"></a>不能复发阿耨多罗三藐三菩提心。<a id="a-6P"></a>何以故。<a id="a-6Q"></a>一切声闻辟支佛等断生死流。<a id="a-6R"></a>不能数数受生世间。<a id="a-6S"></a>发阿耨多罗三藐三菩提心诸菩萨摩诃萨。<a id="a-6T"></a>于初地中见实谛故。<a id="a-6U"></a>发阿耨多罗三藐三菩提心。<a id="a-6V"></a>不失因故摄得深心。<a id="a-6W"></a>以般若波罗蜜如实摄取修戒行等。<a id="a-6X"></a>不着身命唯为利益众生。<a id="a-6Y"></a>修行彼时名为不退转菩萨。<a id="a-6Z"></a>应知。<a id="a-6a"></a>是故如来十地修多罗中说。<a id="a-6b"></a>菩萨生如是心。<a id="a-6c"></a>即时过凡夫地入菩萨位。<a id="a-6d"></a>生在佛家种姓尊贵。<a id="a-6e"></a>无可讥嫌过一切世间道。<a id="a-6f"></a>善住菩萨法中。<a id="a-6g"></a>善住菩萨正处。<a id="a-6h"></a>入三世平等真如法中。<a id="a-6i"></a>如来种中毕定究竟阿耨多罗三藐三菩提。<a id="a-6j"></a>菩萨住如是法。<a id="a-6k"></a>名住菩萨欢喜地。<a id="a-6l"></a>以不动法故过五怖畏。<a id="a-6m"></a>所谓不活畏。<a id="a-6n"></a>恶名畏。<a id="a-6o"></a>死畏堕恶道畏。<a id="a-6p"></a>大众威德畏。<a id="a-6q"></a>彼皆远离。<a id="a-6r"></a>何以故。<a id="a-6s"></a>是诸菩萨离我等相故。<a id="a-6t"></a>过凡夫地者彼过有九种。<a id="a-6u"></a>应知。<a id="a-6v"></a>入菩萨位者位过。<a id="a-6w"></a>初成出世间心如始住胎相似法故。<a id="a-6x"></a>生在佛家者家过。<a id="a-6y"></a>以依方便般若生家生相似法故。<a id="a-6z"></a>种姓尊贵无可讥嫌者种姓过。<a id="a-70"></a>以大乘行生子相似法故。<a id="a-71"></a>过一切世间道者出过。<a id="a-72"></a>以世间道不能摄取出道生相似法故。<a id="a-73"></a>入出世间道者入过。<a id="a-74"></a>以出世间道摄取入道生相似法故。<a id="a-75"></a>善住菩萨法中者身过。<a id="a-76"></a>以大悲为体。<a id="a-77"></a>于作他事即是己事。<a id="a-78"></a>自身体相似法故。<a id="a-79"></a>善住菩萨正处者处过。<a id="a-7A"></a>不舍世间方便不染善巧正住生住处相似法故。<a id="a-7B"></a>入三世平等真如法中者业过。<a id="a-7C"></a>顺空圣智生命相似法故。<a id="a-7D"></a>如来种中决定究竟阿耨多罗三藐三菩提者毕竟过。<a id="a-7E"></a>佛种不断究竟涅槃道成就相似法故。<a id="a-7F"></a>如是示现凡夫生菩萨生入胎不相似。<a id="a-7G"></a>以有染无染故。<a id="a-7H"></a>如是次第家不相似。<a id="a-7I"></a>种姓不相似。<a id="a-7J"></a>出不相似。<a id="a-7K"></a>入不相似。<a id="a-7L"></a>身不相似。<a id="a-7M"></a>处不相似。<a id="a-7N"></a>生业不相似。<a id="a-7O"></a>成就不相似。<a id="a-7P"></a>如是尊者婆薮槃豆说毕竟成就心。<a id="a-7Q"></a>有余论师更异法释。<a id="a-7R"></a>偈言。</p>
  <p id="a7S">菩萨摩诃萨　　以生何等心</p>
  <p id="a7T">见世间虚妄　　佛说彼初心</p>
  <p id="a7U">此明何义。<a id="a-7V"></a>见世间虚妄者。<a id="a-7W"></a>以一切世间唯因缘生无有实体。<a id="a-7X"></a>如尊者龙树菩萨偈言。</p>
  <p id="a7Y">因缘和合生　　彼法无实体</p>
  <p id="a7Z">若无实体者　　云何名有法</p>
  <p id="a7a">圣者无尽意菩萨摩诃萨无尽经中说。<a id="a-7b"></a>观察因缘方便智。<a id="a-7c"></a>知一切法依因依缘和合而生。<a id="a-7d"></a>若一切法依因依缘依和合生。<a id="a-7e"></a>彼法不依我人众生寿命。<a id="a-7f"></a>若法非我非人寿命。<a id="a-7g"></a>彼法不可数为过去现在未来。<a id="a-7h"></a>菩萨若能如是观察。<a id="a-7i"></a>是名菩萨摩诃萨观察因缘和合方便智。<a id="a-7j"></a>不依我者。<a id="a-7k"></a>此义云何。<a id="a-7l"></a>以依种种因缘法生。<a id="a-7m"></a>不依我生。<a id="a-7n"></a>以无实我体故。<a id="a-7o"></a>如众缘生火。<a id="a-7p"></a>火体有热。<a id="a-7q"></a>热无实体。<a id="a-7r"></a>而因缘和合名火有热。<a id="a-7s"></a>如是不离身根知外更有实我。<a id="a-7t"></a>以无实体故。<a id="a-7u"></a>无实体者。<a id="a-7v"></a>为同虚空。<a id="a-7w"></a>为同有为。<a id="a-7x"></a>若同虚空即是无物。<a id="a-7y"></a>若同有为即是无常。<a id="a-7z"></a>我人众生寿命等者。<a id="a-80"></a>为可化众生种种名说非有实我。<a id="a-81"></a>又如经中。<a id="a-82"></a>大海慧菩萨为圣者大悲思梵。<a id="a-83"></a>说成就一切佛。<a id="a-84"></a>法问答品中偈言。</p>
  <p id="a85">诸法因缘生　　彼法无实体</p>
  <p id="a86">法若实无体　　彼法实不生</p>
  <p id="a87">菩萨知众生　　如是无实际</p>
  <p id="a88">依彼实际智　　知诸法虚实</p>
  <p id="a89">以是义故。<a id="a-8A"></a>菩萨知一切法因缘和合而生。<a id="a-8B"></a>众生无其实体。<a id="a-8C"></a>若如是者。<a id="a-8D"></a>一切世间心识皆是虚妄分别。<a id="a-8E"></a>彼菩萨心于一切法实际平等无碍智行即是初心。<a id="a-8F"></a>是故名为初发阿耨多罗三藐三菩提心。<a id="a-8G"></a>是故偈言。</p>
  <p id="a8H">彼不见凡地　　以彼体空故</p>
  <p id="a8I">是故诸佛说　　过彼凡夫地</p>
  <p id="a8J">远离圣人法　　染着身见等</p>
  <p id="a8K">住五欲资生　　故名凡夫人</p>
  <p id="a8L">此明何义。<a id="a-8M"></a>地者彼处生凡人。<a id="a-8N"></a>是名凡夫地。<a id="a-8O"></a>此是三界中烦恼所缚处。<a id="a-8P"></a>依止烦恼生。<a id="a-8Q"></a>是名凡夫地。<a id="a-8R"></a>是故彼初心见三界皆空。<a id="a-8S"></a>不起一法相。<a id="a-8T"></a>以其不起一法相故。<a id="a-8U"></a>则不愿乐一切处生。<a id="a-8V"></a>除慈悲心为欲教化诸众生故。<a id="a-8W"></a>而常观察寂静法体。<a id="a-8X"></a>以是义故。<a id="a-8Y"></a>说彼菩萨过凡夫地。<a id="a-8Z"></a>是故偈言。</p>
  <p id="a8a">法体无故空　　空故无所作</p>
  <p id="a8b">离一切相故　　智者无所求</p>
  <p id="a8c">入菩萨位者。<a id="a-8d"></a>偈言。</p>
  <p id="a8e">即空名菩提　　佛说烦恼病</p>
  <p id="a8f">堕辟支佛地　　及取声闻位</p>
  <p id="a8g">即空名菩提者。<a id="a-8h"></a>如实觉知众生虚空名为菩提。<a id="a-8i"></a>是故圣者无尽意菩萨四念处说。<a id="a-8j"></a>诸菩萨摩诃萨修法观时。<a id="a-8k"></a>若见一切法离空无相无愿无行无生无起。<a id="a-8l"></a>及离十二因缘者。<a id="a-8m"></a>不名如实觉。<a id="a-8n"></a>若不见少法离空无相无愿无行无生无起。<a id="a-8o"></a>及离十二因缘。<a id="a-8p"></a>菩萨若能如是觉知一切众生无其实体。<a id="a-8q"></a>是名如实觉。<a id="a-8r"></a>是故偈言。<a id="a-8s"></a>即空名菩提故。<a id="a-8t"></a>若初地菩萨觉知一切诸众生。<a id="a-8u"></a>空弃舍利益一切众生。<a id="a-8v"></a>而取声闻辟支佛位。<a id="a-8w"></a>是则名为初地菩萨所治烦恼。<a id="a-8x"></a>是故偈言。<a id="a-8y"></a>佛说烦恼病堕辟支佛地及取声闻位故。<a id="a-8z"></a>又复偈言。</p>
  <p id="a90">知空离二边　　无二染涅槃</p>
  <p id="a91">以无涅槃染　　佛说菩萨位</p>
  <p id="a92">知空离二边者。<a id="a-93"></a>此义云何。<a id="a-94"></a>如如来法印经中说。<a id="a-95"></a>舍利弗言。<a id="a-96"></a>无差别法者。<a id="a-97"></a>即名为空。<a id="a-98"></a>舍利弗言。<a id="a-99"></a>世尊。<a id="a-9A"></a>所言空者此言何谓。<a id="a-9B"></a>佛告舍利弗。<a id="a-9C"></a>所言空者非可说非不可说。<a id="a-9D"></a>若非可说非不可说彼不可表。<a id="a-9E"></a>若不可表彼非世间非出世间。<a id="a-9F"></a>以非世间非出世间故说名为空。<a id="a-9G"></a>若能如是了知空者名离二边。<a id="a-9H"></a>菩萨若离彼二边者。<a id="a-9I"></a>不堕烦恼不取声闻辟支佛等二种涅槃。<a id="a-9J"></a>佛说烦恼病者取异地相故。<a id="a-9K"></a>取异地相者。<a id="a-9L"></a>谓取声闻辟支佛等异地相故。<a id="a-9M"></a>亦名弃舍利益众生。<a id="a-9N"></a>以取无为涅槃乐故。<a id="a-9O"></a>又以妨于佛菩提故。<a id="a-9P"></a>复有异义。<a id="a-9Q"></a>无烦恼病者。<a id="a-9R"></a>离烦恼病故。<a id="a-9S"></a>以其不取二乘涅槃。<a id="a-9T"></a>依本愿力不舍利益诸众生故。<a id="a-9U"></a>若如是者无二乘病无烦恼病。<a id="a-9V"></a>如实修行一切法空。<a id="a-9W"></a>是名诸菩萨摩诃萨入菩萨位。<a id="a-9X"></a>以能远离一切烦恼远离一切对治法故。<a id="a-9Y"></a>如是菩萨以无二行依本愿力不舍利益诸众生故。<a id="a-9Z"></a>不堕声闻辟支佛地。<a id="a-9a"></a>不为世间烦恼所染。<a id="a-9b"></a>此是菩萨摩诃萨等最难胜事。<a id="a-9c"></a>以虽不见一切众生而为众生修行诸行。<a id="a-9d"></a>如是之事不可思议。<a id="a-9e"></a>一切世间不能觉知。<a id="a-9f"></a>第一希有一切声闻辟支佛等所不能见。<a id="a-9g"></a>以此义故。<a id="a-9h"></a>龙树菩萨摩诃萨集菩提功德论中说偈言。</p>
  <p id="a9i">此最希有事　　第一不思议</p>
  <p id="a9j">菩萨为行行　　而不见众生</p>
  <p id="a9k">如来亦说为欲赞叹诸菩萨摩诃萨如实希有功德。<a id="a-9l"></a>如经中说。<a id="a-9m"></a>菩萨摩诃萨有四种真实功德。<a id="a-9n"></a>何等为四。<a id="a-9o"></a>一者能信解空亦信因果。<a id="a-9p"></a>二者知一切法无有吾我。<a id="a-9q"></a>而于众生起大悲心。<a id="a-9r"></a>三者深乐涅槃而游生死。<a id="a-9s"></a>四者所作施行皆为众生不求果报若如是者即生在佛家。<a id="a-9t"></a>是故偈言。</p>
  <p id="a9u">菩萨摩诃萨　　以离诸烦恼</p>
  <p id="a9v">则证菩萨位　　是故生佛家</p>
  <p id="a9w">此明何义。<a id="a-9x"></a>又佛家者行何等法生如来家。<a id="a-9y"></a>谓离烦恼故。<a id="a-9z"></a>解空行故。<a id="a-A0"></a>知自位故。<a id="a-A1"></a>又作利益众生行故。<a id="a-A2"></a>不迷失行故。<a id="a-A3"></a>得如是法名为菩萨摩诃萨生在佛家。<a id="a-A4"></a>此明何义。<a id="a-A5"></a>偈言。</p>
  <p id="aA6">佛说如来家　　谓方便般若</p>
  <p id="aA7">菩萨生是家　　是故不可嫌</p>
  <p id="aA8">此义云何。<a id="a-A9"></a>言方便者略说不舍一切众生。<a id="a-AA"></a>言般若者。<a id="a-AB"></a>所谓不取一切诸法。<a id="a-AC"></a>此二种法是诸佛家。<a id="a-AD"></a>是故菩萨摩诃萨依方便般若生。<a id="a-AE"></a>以为方便般若二法之所摄故。<a id="a-AF"></a>菩萨摩诃萨为欲利益一切众生生在世间。<a id="a-AG"></a>而实不依烦恼业生。<a id="a-AH"></a>若如是者。<a id="a-AI"></a>菩萨摩诃萨不可讥嫌。<a id="a-AJ"></a>一切天等可呵之法皆悉远离。<a id="a-AK"></a>生佛胜家。<a id="a-AL"></a>以是义故。<a id="a-AM"></a>种姓尊贵不可讥嫌。<a id="a-AN"></a>是故如来修多罗中。<a id="a-AO"></a>为婆罗门而说偈言。</p>
  <p id="aAP">天人乾闼婆　　龙夜叉众鸟</p>
  <p id="aAQ">如是等诸业　　皆悉已灭尽</p>
  <p id="aAR">彼漏散灭尽　　如莲华不染</p>
  <p id="aAS">若能如是知　　不染着诸欲</p>
  <p id="aAT">如是菩萨摩诃萨是名真佛子。<a id="a-AU"></a>非天等异子。<a id="a-AV"></a>是故偈言。</p>
  <p id="aAW">菩萨知实际　　及修波罗蜜</p>
  <p id="aAX">以得无漏道　　故出过世间</p>
  <p id="aAY">菩萨知实际者。<a id="a-AZ"></a>此明何义。<a id="a-Aa"></a>明一切法皆悉寂静。<a id="a-Ab"></a>是故如来而说偈言。</p>
  <p id="aAc">一切法无体　　以实无诸事</p>
  <p id="aAd">不生不灭故　　得名为实际</p>
  <p id="aAe">如是般若波罗蜜知一切诸法无体真实际。<a id="a-Af"></a>以般若波罗蜜知断道行。<a id="a-Ag"></a>五波罗蜜知方便功德道。<a id="a-Ah"></a>如是菩萨摩诃萨以此功德智慧能成佛菩提。<a id="a-Ai"></a>能尽诸烦恼。<a id="a-Aj"></a>能利益众生。<a id="a-Ak"></a>又修诸波罗蜜亦知如实际。<a id="a-Al"></a>云何知。<a id="a-Am"></a>不见施者受者财物三种法故。<a id="a-An"></a>修行清净诸波罗蜜。<a id="a-Ao"></a>菩萨如是修行实际。<a id="a-Ap"></a>是故无漏。<a id="a-Aq"></a>以无漏故出过一切诸世间道。<a id="a-Ar"></a>是故偈言。</p>
  <p id="aAs">分别世间行　　烦恼稠林中</p>
  <p id="aAt">取出世间位　　是入出世道</p>
  <p id="aAu">分别世间行者。<a id="a-Av"></a>略有二种分别。<a id="a-Aw"></a>一者实分别。<a id="a-Ax"></a>谓色是可见相。<a id="a-Ay"></a>如是等。<a id="a-Az"></a>二者胜分别。<a id="a-B0"></a>即彼色中青黄赤白等。<a id="a-B1"></a>世间者。<a id="a-B2"></a>即五阴烦恼。<a id="a-B3"></a>稠林者。<a id="a-B4"></a>深崄黑闇恐怖可畏。<a id="a-B5"></a>不可观察难见难知。<a id="a-B6"></a>如是菩萨摩诃萨观察自体分别胜分别五阴分别。<a id="a-B7"></a>如向所说事中不着。<a id="a-B8"></a>作是思惟。<a id="a-B9"></a>我当云何令众生解。<a id="a-BA"></a>是故偈言。</p>
  <p id="aBB">如实知诸法　　实胜阴一二</p>
  <p id="aBC">不见众生事　　云何化众生</p>
  <p id="aBD">菩萨摩诃萨　　修行无漏智</p>
  <p id="aBE">及以功德行　　趣于出世道</p>
  <p id="aBF">是故菩萨入出世间道。<a id="a-BG"></a>问曰。<a id="a-BH"></a>云何善住菩萨法中。<a id="a-BI"></a>答曰。<a id="a-BJ"></a>偈言。</p>
  <p id="aBK">入菩萨诸地　　安住己法中</p>
  <p id="aBL">依通及自在　　化一切众生</p>
  <p id="aBM">入菩萨诸地者。<a id="a-BN"></a>如下经言。<a id="a-BO"></a>善知地地转行故。<a id="a-BP"></a>化一切众生者。<a id="a-BQ"></a>如下经言。<a id="a-BR"></a>得百三昧乃至无量百千万亿那由他劫不可数知故。<a id="a-BS"></a>得自在者。<a id="a-BT"></a>如说种种功德何等时何等法何等自在何等成就事何等行。<a id="a-BU"></a>得诸自在不退一切佛法种子义成就一切佛法故。<a id="a-BV"></a>言善住菩萨法中。<a id="a-BW"></a>问曰。<a id="a-BX"></a>云何善住菩萨正处。<a id="a-BY"></a>答曰。<a id="a-BZ"></a>偈言。</p>
  <p id="aBa">一时诸佛边　　闻持思修说</p>
  <p id="aBb">行解义成就　　正觉供养等</p>
  <p id="aBc">菩萨摩诃萨　　修行如是法</p>
  <p id="aBd">是名为安住　　菩萨正处中</p>
  <p id="aBe">是故经言善住菩萨正处。<a id="a-Bf"></a>问曰。<a id="a-Bg"></a>云何入三世平等真如法中。<a id="a-Bh"></a>答曰。<a id="a-Bi"></a>偈言。</p>
  <p id="aBj">知诸佛菩提　　及佛菩萨行</p>
  <p id="aBk">知佛三世空　　是名善意入</p>
  <p id="aBl">此义云何。<a id="a-Bm"></a>谓知一切三世诸佛法身平等。<a id="a-Bn"></a>又复能知一切诸佛依色身故。<a id="a-Bo"></a>修行一切佛菩萨行。<a id="a-Bp"></a>及知一切过去未来现在诸法。<a id="a-Bq"></a>皆从因缘和合而生无其实体。<a id="a-Br"></a>善意入者。<a id="a-Bs"></a>如向所说三世诸法平等无二。<a id="a-Bt"></a>如实而知一味等味不破坏入。<a id="a-Bu"></a>是故经言。<a id="a-Bv"></a>入三世平等真如法中。<a id="a-Bw"></a>问曰。<a id="a-Bx"></a>云何如来种中毕定究竟阿耨多罗三藐三菩提。<a id="a-By"></a>答曰。<a id="a-Bz"></a>偈言。</p>
  <p id="aC0">菩萨净烦恼　　及净众生心</p>
  <p id="aC1">具足大慈悲　　毕定成菩提</p>
  <p id="aC2">菩萨净烦恼者。<a id="a-C3"></a>此义云何以初地所治身见等烦恼。<a id="a-C4"></a>于见道时中皆悉远离故。<a id="a-C5"></a>彼见道中远离烦恼。<a id="a-C6"></a>如向所说。<a id="a-C7"></a>见一切法三世平等。<a id="a-C8"></a>如实中说。<a id="a-C9"></a>及净众生心者如下经言于一念顷教化百众生。<a id="a-CA"></a>乃至若以愿力自在胜上。<a id="a-CB"></a>如是等。<a id="a-CC"></a>依教化力清净诸烦恼故。<a id="a-CD"></a>得故下经言。<a id="a-CE"></a>是故我当先住善法。<a id="a-CF"></a>亦令他人住于善法。<a id="a-CG"></a>何以故。<a id="a-CH"></a>若人自不行善不具善行。<a id="a-CI"></a>为他说法令住善法。<a id="a-CJ"></a>无有是处以得大慈大悲心故。<a id="a-CK"></a>是故上经言。<a id="a-CL"></a>是心以大悲为首。<a id="a-CM"></a>是故菩萨自净烦恼净众生心具大慈悲。<a id="a-CN"></a>名为毕竟得阿耨多罗三藐三菩提。<a id="a-CO"></a>以毕定进趣大菩提故。<a id="a-CP"></a>偈言。</p>
  <p id="aCQ">佛子金刚藏　　说十法初心</p>
  <p id="aCR">即名佛菩提　　毕成佛道故</p>
  <p id="aCS">此义云何。<a id="a-CT"></a>以圣者金刚藏菩萨摩诃萨。<a id="a-CU"></a>说此十种法为菩萨初地无漏菩提心。<a id="a-CV"></a>即此十种心名为佛菩提故。<a id="a-CW"></a>言毕竟阿耨多罗三藐三菩提。<a id="a-CX"></a>又偈言。</p>
  <p id="aCY">譬如好种子　　能生茎叶等</p>
  <p id="aCZ">如是菩提心　　不异诸佛法</p>
  <p id="aCa">此义云何。<a id="a-Cb"></a>以初证法心于一切佛法以为种子。<a id="a-Cc"></a>以初地法与一切佛法。<a id="a-Cd"></a>以为因故。<a id="a-Ce"></a>又偈言。</p>
  <p id="aCf">初地心增长　　佛说为诸地</p>
  <p id="aCg">最妙胜菩萨　　说初月为喻</p>
  <p id="aCh">此明何义。<a id="a-Ci"></a>如文殊师利问菩提经中。<a id="a-Cj"></a>说偈言。</p>
  <p id="aCk">譬如月初生　　增长即满月</p>
  <p id="aCl">如是欢喜地　　增长即是佛</p>
  <p id="aCm">如是十句义。<a id="a-Cn"></a>余论师异释应知。<a id="a-Co"></a>是故如来为不定聚菩萨求定聚故。<a id="a-Cp"></a>说此修多罗。</p>
 </body>
</html>