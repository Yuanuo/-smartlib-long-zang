<!doctype html>
<html id="z3IBVWu108" data-ver="936">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘论">
  <meta period="元魏">
 </head>
 <body>
  <h1 id="a1">弥勒菩萨所问经论卷第三</h1>
  <p id="a2">问曰。<a id="a-3"></a>何故名他。<a id="a-4"></a>答曰。<a id="a-5"></a>非自命故。<a id="a-6"></a>问曰。<a id="a-7"></a>以何义故自断命者不得罪报。<a id="a-8"></a>答曰。<a id="a-9"></a>以无可杀杀者故。<a id="a-A"></a>此明何义。<a id="a-B"></a>若有他人是可杀者。<a id="a-C"></a>能杀生人得杀生罪。<a id="a-D"></a>以自杀者无可杀境即更无杀者。<a id="a-E"></a>以无杀者故。<a id="a-F"></a>自断命不得恶报。<a id="a-G"></a>又过去阴不续杀生等阴。<a id="a-H"></a>是故自杀不得杀罪。<a id="a-I"></a>问曰。<a id="a-J"></a>自杀身者。<a id="a-K"></a>起于杀心断人命根。<a id="a-L"></a>破坏五阴舍离人趣杀业成就。<a id="a-M"></a>何故不得杀生罪报。<a id="a-N"></a>答曰。<a id="a-O"></a>若尔阿罗汉人应得杀罪。<a id="a-P"></a>此明何义。<a id="a-Q"></a>以死相罗汉自害其身断己命故。<a id="a-R"></a>彼阿罗汉亦应获得断命之罪。<a id="a-S"></a>而彼无罪。<a id="a-T"></a>何以故。<a id="a-U"></a>以离嗔心等故。<a id="a-V"></a>是故自杀不得杀罪。</p>
  <p id="aW">又定不定众生相者。<a id="a-X"></a>定众生相不定众生相。<a id="a-Y"></a>彼众生相名为定不定众生相。<a id="a-Z"></a>又定众生相者。<a id="a-a"></a>有百千人作心于中定杀某人。<a id="a-b"></a>是名为定。<a id="a-c"></a>若杀彼人得成杀罪。<a id="a-d"></a>若杀余人不得杀罪。<a id="a-e"></a>不定者。<a id="a-f"></a>以舍一切故随杀得罪。<a id="a-g"></a>以彼处不离众生相故。<a id="a-h"></a>疑者。<a id="a-i"></a>疑心杀生亦得杀罪。<a id="a-j"></a>以彼是众生既舍众生。<a id="a-k"></a>其心虽疑以舍慈悲心杀众生故得杀生罪。<a id="a-l"></a>起舍命方便者。<a id="a-m"></a>此明何义。<a id="a-n"></a>若杀者于彼事中起不善心。<a id="a-o"></a>必欲断彼众生命根。<a id="a-p"></a>非慈悲心无护罪心。<a id="a-q"></a>舍众生心作杀方便是名为起。</p>
  <p id="ar">又作不作相无作相者。<a id="a-s"></a>作者所作事。<a id="a-t"></a>不作者所不作事。<a id="a-u"></a>彼作事共起。<a id="a-v"></a>虽作业灭而善无记法相续不断。<a id="a-w"></a>问曰。<a id="a-x"></a>云何不作而名为业。<a id="a-y"></a>答曰。<a id="a-z"></a>以能与作事作因与作果事作因。<a id="a-10"></a>此明何义。<a id="a-11"></a>处处亦有因中。<a id="a-12"></a>说果果中说因。<a id="a-13"></a>如如来经中说。<a id="a-14"></a>可见可触名无作色。<a id="a-15"></a>以作不可见不可触而作名为可见可触。<a id="a-16"></a>以彼不作说名可见可触。<a id="a-17"></a>如是彼处若身所依身事刀杖等杀生。<a id="a-18"></a>名为作不作。<a id="a-19"></a>得名身业。<a id="a-1A"></a>又如自在人口敕令杀仙人。<a id="a-1B"></a>嗔心欲杀众生。<a id="a-1C"></a>受敕使者。<a id="a-1D"></a>依自在人口敕而杀信仙夜叉。<a id="a-1E"></a>依仙嗔心而杀众生。<a id="a-1F"></a>彼自在人及仙人等作杀生因。<a id="a-1G"></a>使人夜叉身业成时。<a id="a-1H"></a>彼自在人及以仙人。<a id="a-1I"></a>俱得成就不作身业。<a id="a-1J"></a>又如受戒人。<a id="a-1K"></a>临受戒时身动口说。<a id="a-1L"></a>及受戒时默然而住。<a id="a-1M"></a>身口不动。<a id="a-1N"></a>师羯磨已。<a id="a-1O"></a>彼人成就无作身业。<a id="a-1P"></a>此亦如是又如口业事。<a id="a-1Q"></a>而口不言但动头眴目奋眉举手如是等相表前事者。<a id="a-1R"></a>亦得成就不作口业。<a id="a-1S"></a>又应身作业。<a id="a-1T"></a>而身不动口说种种身业方便。<a id="a-1U"></a>彼事成时亦得成就不作身业。<a id="a-1V"></a>有人言。<a id="a-1W"></a>口意亦得成就杀生。<a id="a-1X"></a>此杀生业是口意业非是身业。<a id="a-1Y"></a>虽有此言是义不然。<a id="a-1Z"></a>何以故。<a id="a-1a"></a>若即口说心念之时成杀生者。<a id="a-1b"></a>可是口业可是意业。<a id="a-1c"></a>此明何义。<a id="a-1d"></a>若口与意是杀业体。<a id="a-1e"></a>自在人敕杀某众生。<a id="a-1f"></a>仙人心念杀某众生。<a id="a-1g"></a>即敕念时彼命应断。<a id="a-1h"></a>而此事不然。<a id="a-1i"></a>以彼使人信仙夜叉身业成时成杀生事。<a id="a-1j"></a>若不如是。<a id="a-1k"></a>彼自在人口言杀时。<a id="a-1l"></a>及彼仙人起嗔心时。<a id="a-1m"></a>应即成杀而实不成。<a id="a-1n"></a>又复有过。<a id="a-1o"></a>彼自在人口敕杀生使人未杀。<a id="a-1p"></a>彼自在人得证见道。<a id="a-1q"></a>受敕使者后方杀生。<a id="a-1r"></a>若口敕杀已成杀者。<a id="a-1s"></a>证见道已然后杀生。<a id="a-1t"></a>而此义不然。<a id="a-1u"></a>以得远离彼杀生因破戒等恶心。<a id="a-1v"></a>是故不以口意二业为杀生体。<a id="a-1w"></a>何以故。<a id="a-1x"></a>以业无差别故。<a id="a-1y"></a>此明何义。<a id="a-1z"></a>以善不善无记等业相各异故。<a id="a-20"></a>以无差别相。<a id="a-21"></a>如是身口意业则无差别。<a id="a-22"></a>而远近方便身口意等成杀生业。<a id="a-23"></a>此则不遮。</p>
  <p id="a24">问曰。<a id="a-25"></a>口言杀者。<a id="a-26"></a>为毕竟成为不成耶。<a id="a-27"></a>答曰。<a id="a-28"></a>不成。<a id="a-29"></a>何以故。<a id="a-2A"></a>以过时等故。<a id="a-2B"></a>此明何义。<a id="a-2C"></a>以何等时以何等方便以何等处。<a id="a-2D"></a>彼人杀时过自在人说时处等。<a id="a-2E"></a>杀者得罪教者无罪。<a id="a-2F"></a>身业者依身作业名为身业。<a id="a-2G"></a>此明何义。<a id="a-2H"></a>依身作业随身所作名为身业。</p>
  <p id="a2I">问曰。<a id="a-2J"></a>无命可杀。<a id="a-2K"></a>云何断命得杀生罪。<a id="a-2L"></a>答曰。<a id="a-2M"></a>虽无实命断和合体名为杀生。<a id="a-2N"></a>如断树林灭灯炷等。<a id="a-2O"></a>若有神我神我是常无杀生义。<a id="a-2P"></a>问曰。<a id="a-2Q"></a>害何等阴名之为杀。<a id="a-2R"></a>为害过去为害未来为害现在。<a id="a-2S"></a>若害过去过去已灭。<a id="a-2T"></a>若害未来未来未到。<a id="a-2U"></a>若害现在刹那不住。<a id="a-2V"></a>答曰。<a id="a-2W"></a>有人说言。<a id="a-2X"></a>住现在世坏未来世和合阴体。<a id="a-2Y"></a>复有人言。<a id="a-2Z"></a>坏未来现在。<a id="a-2a"></a>此明何义。<a id="a-2b"></a>以现在阴中刀杖能到能作害事。<a id="a-2c"></a>复有人言。<a id="a-2d"></a>五阴自灭非因缘灭。<a id="a-2e"></a>复有人言。<a id="a-2f"></a>现在阴中唯坏色阴。<a id="a-2g"></a>以刀杖等能割能触。<a id="a-2h"></a>余四阴者不可割触故。<a id="a-2i"></a>复有人言。<a id="a-2j"></a>杀害五阴。<a id="a-2k"></a>自余四阴虽不可触而依色阴住。<a id="a-2l"></a>色阴坏故彼亦随坏。<a id="a-2m"></a>如破瓶故水乳亦失。<a id="a-2n"></a>复有人言。<a id="a-2o"></a>唯害无记阴。<a id="a-2p"></a>以无记阴中刀杖能触。<a id="a-2q"></a>以无触阴有其二种一切业有三种。<a id="a-2r"></a>如向所说应知。<a id="a-2s"></a>问曰。<a id="a-2t"></a>如来修多罗中说有二种业。<a id="a-2u"></a>一者起业。<a id="a-2v"></a>二者作业。<a id="a-2w"></a>此二种业广说有三。<a id="a-2x"></a>谓身口意业。<a id="a-2y"></a>此三种业云何差别。<a id="a-2z"></a>为从依说。<a id="a-30"></a>为从体说。<a id="a-31"></a>为从起说。<a id="a-32"></a>若从依说即是一业。<a id="a-33"></a>以一切业依止身故。<a id="a-34"></a>若从体说即是一业。<a id="a-35"></a>以一切业唯口业故。<a id="a-36"></a>若从起说即是一业。<a id="a-37"></a>以一切业从心起故。<a id="a-38"></a>答曰。<a id="a-39"></a>依三次第有三种业。<a id="a-3A"></a>此明何义。<a id="a-3B"></a>由心思惟即是心业。<a id="a-3C"></a>依彼心业起身口业。<a id="a-3D"></a>以依心故起身口业。<a id="a-3E"></a>如是次第应知。<a id="a-3F"></a>彼作无作应知。<a id="a-3G"></a>彼身口业差别应知。<a id="a-3H"></a>又身业作者依身威仪。<a id="a-3I"></a>依止身作彼彼形相。<a id="a-3J"></a>是名身作业。</p>
  <p id="a3K">问曰。<a id="a-3L"></a>以身去来动转名为身业。<a id="a-3M"></a>不去不来不名为业。<a id="a-3N"></a>答曰。<a id="a-3O"></a>若言去来是身业者。<a id="a-3P"></a>此事不然。<a id="a-3Q"></a>何以故。<a id="a-3R"></a>一切有为法刹那不住故。<a id="a-3S"></a>刹那不住者随何处灭。<a id="a-3T"></a>不去不来云何而言去来动转。<a id="a-3U"></a>名为身业。<a id="a-3V"></a>问曰。<a id="a-3W"></a>此义不然。<a id="a-3X"></a>何以故。<a id="a-3Y"></a>若一切法刹那不住。<a id="a-3Z"></a>可如是说。<a id="a-3a"></a>亦见有法刹那间住非是不住。<a id="a-3b"></a>云何而言无去无来。<a id="a-3c"></a>答曰。<a id="a-3d"></a>此义不然。<a id="a-3e"></a>何以故。<a id="a-3f"></a>以有为法毕竟不住。<a id="a-3g"></a>此明何义。<a id="a-3h"></a>以彼一切有为诸法。<a id="a-3i"></a>无因无缘自然而灭故。<a id="a-3j"></a>此复何义。<a id="a-3k"></a>以可作法是有因缘而灭。<a id="a-3l"></a>法者即是无物。<a id="a-3m"></a>若无物者彼法不作。<a id="a-3n"></a>以有为法无因无缘自然灭故。<a id="a-3o"></a>若法即生时不灭后亦不应灭。<a id="a-3p"></a>若不灭者应是定实。<a id="a-3q"></a>若是定实不应变异。<a id="a-3r"></a>若如是者。<a id="a-3s"></a>不应从彼灭因缘灭。<a id="a-3t"></a>问曰。<a id="a-3u"></a>我见有法从因缘灭。<a id="a-3v"></a>如薪等法从彼火等因缘而灭。<a id="a-3w"></a>一切量中现见量胜。<a id="a-3x"></a>以是义故。<a id="a-3y"></a>一切法灭从于因缘。<a id="a-3z"></a>答曰。<a id="a-40"></a>云何知薪等法依于火等因缘而灭。<a id="a-41"></a>我言无因自然而灭。<a id="a-42"></a>此义应思。<a id="a-43"></a>为因火等薪等法灭故不见耶。<a id="a-44"></a>为无因缘自然而灭故不见耶。<a id="a-45"></a>此义云何。<a id="a-46"></a>本相续因缘灭余更不生。<a id="a-47"></a>是故不见。<a id="a-48"></a>非因缘灭。<a id="a-49"></a>如风灭灯手灭铃声。<a id="a-4A"></a>如是等知是比智知。<a id="a-4B"></a>答曰。<a id="a-4C"></a>已说非可作事故。<a id="a-4D"></a>此明何义。<a id="a-4E"></a>若有一法从因缘灭。<a id="a-4F"></a>应一切法皆因缘灭。<a id="a-4G"></a>不应有法非因缘灭。<a id="a-4H"></a>犹如生法一切皆悉从因缘生。<a id="a-4I"></a>无有法生不从因缘。<a id="a-4J"></a>如心声焰非因缘灭。<a id="a-4K"></a>以彼不待因缘灭故。<a id="a-4L"></a>问曰。<a id="a-4M"></a>此义不然。<a id="a-4N"></a>何以故。<a id="a-4O"></a>以后心生前心灭。<a id="a-4P"></a>后声生前声灭。<a id="a-4Q"></a>以彼先法待后法故。<a id="a-4R"></a>是故得知从因缘灭。<a id="a-4S"></a>答曰。<a id="a-4T"></a>此义不然。<a id="a-4U"></a>何以故。<a id="a-4V"></a>以彼心声不相待故。<a id="a-4W"></a>此明何义。<a id="a-4X"></a>以有疑知决定知故。<a id="a-4Y"></a>二法不俱苦乐贪恚等皆亦如是。<a id="a-4Z"></a>又以前心声疾后心声迟。<a id="a-4a"></a>云何不疾心声而能害彼疾心疾声。<a id="a-4b"></a>是故法灭不从因缘。<a id="a-4c"></a>问曰。<a id="a-4d"></a>虽灯与焰念念不住。<a id="a-4e"></a>以无因住而有灭法及灭非法。<a id="a-4f"></a>依彼灭法灭于灯焰。<a id="a-4g"></a>是故应依因缘而灭。<a id="a-4h"></a>答曰。<a id="a-4i"></a>此义不然。<a id="a-4j"></a>何以故。<a id="a-4k"></a>以无物法云何能作灭因。<a id="a-4l"></a>又生因灭法非法刹那不住。<a id="a-4m"></a>刹那心刹那心中终不能作生因灭因。<a id="a-4n"></a>如是一切有为诸法不从因灭应知。<a id="a-4o"></a>又。<a id="a-4p"></a>答若依火等能作薪等灭因。<a id="a-4q"></a>如是生因即是灭因。<a id="a-4r"></a>此明何义。<a id="a-4s"></a>依何等火焰生何等色。<a id="a-4t"></a>即彼火焰能作熟胜熟胜灭因。<a id="a-4u"></a>以是故即生因是灭因。<a id="a-4v"></a>更无异因。<a id="a-4w"></a>而此义不如是。<a id="a-4x"></a>云何此一法能令法生能令法灭。<a id="a-4y"></a>又异异火焰中如是因差别虚妄分别。<a id="a-4z"></a>如因灰汁苦酒雪日地水谷米能生熟异熟异等色彼处云何分别。<a id="a-50"></a>问曰。<a id="a-51"></a>不然。<a id="a-52"></a>何以故。<a id="a-53"></a>以火煎水水由火尽火为灭因。<a id="a-54"></a>答曰。<a id="a-55"></a>如向解释。<a id="a-56"></a>云何得知水因火灭非自然灭。<a id="a-57"></a>问曰。<a id="a-58"></a>若尔火何所作。<a id="a-59"></a>答曰。<a id="a-5A"></a>火界增上依彼火力水力渐微。<a id="a-5B"></a>乃至后时水相续体断绝不起。<a id="a-5C"></a>是火所作非火所灭。<a id="a-5D"></a>是故一切有为之法自然而灭。<a id="a-5E"></a>无因缘灭。<a id="a-5F"></a>以彼灭法刹那不住是故即灭。<a id="a-5G"></a>如是成就诸法刹那不住刹那不住。<a id="a-5H"></a>是故此法不彼处去。<a id="a-5I"></a>问曰。<a id="a-5J"></a>我于余处犹见此法。<a id="a-5K"></a>若法不去。<a id="a-5L"></a>云何而得于余处见于余处识。<a id="a-5M"></a>答曰。<a id="a-5N"></a>如草火焰是故不去。<a id="a-5O"></a>是故身威仪名身作法。<a id="a-5P"></a>此义已成非谓异身别有实法。<a id="a-5Q"></a>如一方生色名为长色。<a id="a-5R"></a>依彼长色更见余色名为短色。<a id="a-5S"></a>依四方故见四方色。<a id="a-5T"></a>依圆物故名为圆色。<a id="a-5U"></a>如是长短方圆高下诸色。<a id="a-5V"></a>譬如挑火。<a id="a-5W"></a>一厢直去不断不绝。<a id="a-5X"></a>相续而见名为长火。<a id="a-5Y"></a>周匝四厢不断不绝名为圆火。<a id="a-5Z"></a>随种种转见种种火。<a id="a-5a"></a>如是离火更无别有实形相法。<a id="a-5b"></a>若离火外有形相法。<a id="a-5c"></a>应为二根所伺。<a id="a-5d"></a>眼根见长身根触短。<a id="a-5e"></a>以一色入非二根见。<a id="a-5f"></a>如触法长短等。<a id="a-5g"></a>如是色中应知。<a id="a-5h"></a>触法唯心非是现根可捉可知。<a id="a-5i"></a>如见火色触中生念知。<a id="a-5j"></a>如嗅华香色中生念。<a id="a-5k"></a>此法应如是。<a id="a-5l"></a>依余法念余法而无一触法。<a id="a-5m"></a>于威仪中实有依触法得余法。<a id="a-5n"></a>是故无实身威仪法。<a id="a-5o"></a>问曰。<a id="a-5p"></a>此义不然。<a id="a-5q"></a>何以故。<a id="a-5r"></a>若于闇夜远见土墙等色。<a id="a-5s"></a>或长或短此应是实。<a id="a-5t"></a>答曰。<a id="a-5u"></a>但见色不了虚妄分别长短等色。<a id="a-5v"></a>如不异蚁子等见行见围。<a id="a-5w"></a>此亦如是。<a id="a-5x"></a>异身威仪更无实法。<a id="a-5y"></a>唯身威仪名为作法。<a id="a-5z"></a>不离身外别有作法。<a id="a-60"></a>向说心思惟者。<a id="a-61"></a>心中分别我如是如是作。<a id="a-62"></a>能生身口业名为心业。<a id="a-63"></a>若身所作名为身业。<a id="a-64"></a>若口所作名为口业。<a id="a-65"></a>不异三业别有实法。</p>
  <p id="a66">问曰。<a id="a-67"></a>异身口业实有别法。<a id="a-68"></a>何以故。<a id="a-69"></a>以有三种无垢色。<a id="a-6A"></a>增长不作业道等故。<a id="a-6B"></a>此明何义。<a id="a-6C"></a>以如来修多罗中说色摄三种。<a id="a-6D"></a>何者为三。<a id="a-6E"></a>一者有色可见可碍。<a id="a-6F"></a>二者有色不可见可碍。<a id="a-6G"></a>三者有色不可见不可碍。<a id="a-6H"></a>无垢色者。<a id="a-6I"></a>谓无漏色。<a id="a-6J"></a>何者无漏色。<a id="a-6K"></a>无漏色者。<a id="a-6L"></a>谓无漏法。<a id="a-6M"></a>何者无漏法。<a id="a-6N"></a>谓于过去未来现在色中不生嗔爱。<a id="a-6O"></a>乃至识中不生嗔爱。<a id="a-6P"></a>以是义故名无漏法。<a id="a-6Q"></a>若如是者。<a id="a-6R"></a>离无作法何处有色不可见不可碍。<a id="a-6S"></a>是无漏故。<a id="a-6T"></a>知应有无作法离身口意业增长者。<a id="a-6U"></a>如来修多罗中说。<a id="a-6V"></a>有信者。<a id="a-6W"></a>善男子善女人修行七种功德。<a id="a-6X"></a>行住睡寤等日夜常生功德增长功德。<a id="a-6Y"></a>若离身口业更无无作。<a id="a-6Z"></a>云何异心法而得增长。<a id="a-6a"></a>是故当知。<a id="a-6b"></a>离身口业有无作法。<a id="a-6c"></a>又自不作业使他作业。<a id="a-6d"></a>若无无作此云何成。<a id="a-6e"></a>又复非但使人作业即得名为成就业道。<a id="a-6f"></a>以彼业未成。<a id="a-6g"></a>复更有过。<a id="a-6h"></a>虽作业未有实体成就。<a id="a-6i"></a>以如来经中说。<a id="a-6j"></a>诸比丘外入十一入不摄不可见不可碍。<a id="a-6k"></a>而不说非色。<a id="a-6l"></a>此为何义故如是说。<a id="a-6m"></a>以如来见法入中摄无作色故如是说。<a id="a-6n"></a>又复作难。<a id="a-6o"></a>若无无作法亦应无八圣道。<a id="a-6p"></a>以定中无正语正业及以正命。<a id="a-6q"></a>当知决定有无作法。<a id="a-6r"></a>又复有难。<a id="a-6s"></a>若无无作法。<a id="a-6t"></a>离波罗提木叉亦应无无作戒。<a id="a-6u"></a>以受戒竟后即无故。<a id="a-6v"></a>以在睡眠及颠狂等诸失心者。<a id="a-6w"></a>亦名比丘比丘尼故。<a id="a-6x"></a>当知决定有无作法。<a id="a-6y"></a>复有修多罗中如来说言离破戒桥梁。<a id="a-6z"></a>若无无作法。<a id="a-70"></a>云何说言离破戒桥梁。<a id="a-71"></a>是故当知有无作法。</p>
  <p id="a72">答曰。<a id="a-73"></a>此难极繁。<a id="a-74"></a>虽有种种众多言说而义皆不然。<a id="a-75"></a>何以故。<a id="a-76"></a>汝向虽引如来修多罗中说色三种。<a id="a-77"></a>而汝不解如来经意。<a id="a-78"></a>此义云何。<a id="a-79"></a>一切圣人禅定力。<a id="a-7A"></a>见三昧境界色。<a id="a-7B"></a>依三昧力而生彼色。<a id="a-7C"></a>彼色非是眼根境界故不可见。<a id="a-7D"></a>余一切物所不能障故不可碍。<a id="a-7E"></a>问曰。<a id="a-7F"></a>若言非是眼根境界不可障碍。<a id="a-7G"></a>云何名色。<a id="a-7H"></a>答曰。<a id="a-7I"></a>汝离心意有无作色。<a id="a-7J"></a>云何得名为无作色。<a id="a-7K"></a>又答。<a id="a-7L"></a>此色乃是无漏境界圣智三昧色。<a id="a-7M"></a>不同世间有漏之色。<a id="a-7N"></a>又言无漏色者。<a id="a-7O"></a>即是依彼三昧禅定力色名为无垢。<a id="a-7P"></a>圣人于无漏三昧中说无漏法。<a id="a-7Q"></a>又有人言。<a id="a-7R"></a>阿罗汉色及以外色名为无漏。<a id="a-7S"></a>以离有漏法故。<a id="a-7T"></a>我不受此义。<a id="a-7U"></a>又增长功德者。<a id="a-7V"></a>此义云何。<a id="a-7W"></a>法如是故。<a id="a-7X"></a>如是如是施主施物数数受用。<a id="a-7Y"></a>如是如是数数受用者。<a id="a-7Z"></a>依受用人功德力故。<a id="a-7a"></a>虽施主异心而依本心念。<a id="a-7b"></a>修相续体细细转胜。<a id="a-7c"></a>以转胜故。<a id="a-7d"></a>于未来世而得成就多福德果。<a id="a-7e"></a>依此义故。<a id="a-7f"></a>如来说言多生功德增长功德。<a id="a-7g"></a>非离心离色有无作法。<a id="a-7h"></a>问曰。<a id="a-7i"></a>云何异身心依异身心。<a id="a-7j"></a>异身心中相续转细增长福德。<a id="a-7k"></a>答曰。<a id="a-7l"></a>云何异身心依异身心。<a id="a-7m"></a>异身心中有无作法。<a id="a-7n"></a>又答。<a id="a-7o"></a>而此义不然。<a id="a-7p"></a>我依于心身业口业有善恶功德。<a id="a-7q"></a>依本心作不失本心有相续体癫狂睡等。<a id="a-7r"></a>常得增长不作者已自不作使他人作。<a id="a-7s"></a>云何而得成于业道。<a id="a-7t"></a>此明何义。<a id="a-7u"></a>以依使者于他众生起于害法。<a id="a-7v"></a>是故使者细相续体转转生粗。<a id="a-7w"></a>以是义故未来世中能生多过。<a id="a-7x"></a>亦复不但使人作恶。<a id="a-7y"></a>自作恶者作恶事竟。<a id="a-7z"></a>未来世中亦生多过。<a id="a-80"></a>是故于彼未来身体相续转生名为业道。<a id="a-81"></a>以于因中明果义故。<a id="a-82"></a>离破戒桥梁者。<a id="a-83"></a>汝今为有狂癫病耶。<a id="a-84"></a>而作是说。<a id="a-85"></a>若狂癫者速觅陈酥服令除愈。<a id="a-86"></a>不应种种非法言说。</p>
  <p id="a87">问曰。<a id="a-88"></a>何故增我有无作法。<a id="a-89"></a>而汝自立从心起于细相续体有增长法。<a id="a-8A"></a>答曰。<a id="a-8B"></a>我不增汝有无作法。<a id="a-8C"></a>而汝所说法无如是义。<a id="a-8D"></a>此明何义。<a id="a-8E"></a>以依心故身口行事。<a id="a-8F"></a>行事讫竟成就业道。<a id="a-8G"></a>汝所有法离心身口。<a id="a-8H"></a>于佛法中无如是义。<a id="a-8I"></a>是尼干子微尘世性时方等法离心而有。<a id="a-8J"></a>无心善恶如是等法智者不受。<a id="a-8K"></a>是故不立离于色心。<a id="a-8L"></a>身心之外有无作法。</p>
  <p id="a8M">远离偷盗者。<a id="a-8N"></a>偷盗有九种。<a id="a-8O"></a>一者他护。<a id="a-8P"></a>二者彼想。<a id="a-8Q"></a>三者疑心四者知不随。<a id="a-8R"></a>五者欲夺。<a id="a-8S"></a>六者知他物起我心。<a id="a-8T"></a>七者作。<a id="a-8U"></a>八者不作相。<a id="a-8V"></a>九者无作相。<a id="a-8W"></a>是等名为偷盗身业。<a id="a-8X"></a>他护者。<a id="a-8Y"></a>此明取他护物。<a id="a-8Z"></a>彼想者。<a id="a-8a"></a>若不生自想。<a id="a-8b"></a>不言是我物。<a id="a-8c"></a>名为彼想。<a id="a-8d"></a>疑心者。<a id="a-8e"></a>若心有疑。<a id="a-8f"></a>为是我物为是他物。<a id="a-8g"></a>而彼物他物。<a id="a-8h"></a>知不随者。<a id="a-8i"></a>知他物生心他随我想。<a id="a-8j"></a>欲夺者。<a id="a-8k"></a>起损害心。<a id="a-8l"></a>知他物起我心者。<a id="a-8m"></a>若不异见若闇地取。<a id="a-8n"></a>若疾疾取若取余物。<a id="a-8o"></a>若取他物取自物想。<a id="a-8p"></a>作不作相无作相者。<a id="a-8q"></a>如前杀生中说。<a id="a-8r"></a>成业道不成业道。<a id="a-8s"></a>随义相应解释应知。<a id="a-8t"></a>远离邪淫者。<a id="a-8u"></a>邪淫有八种。<a id="a-8v"></a>一者护女人。<a id="a-8w"></a>二者彼想。<a id="a-8x"></a>三者疑心。<a id="a-8y"></a>四者道非道。<a id="a-8z"></a>五者不护。<a id="a-90"></a>六者非时。<a id="a-91"></a>七者作。<a id="a-92"></a>八者无作相。<a id="a-93"></a>是等名为邪淫身业。<a id="a-94"></a>护女人者。<a id="a-95"></a>所谓父护母护如是等。<a id="a-96"></a>彼想者。<a id="a-97"></a>若知彼女是父母等所护女想。<a id="a-98"></a>非不护想。<a id="a-99"></a>疑心者。<a id="a-9A"></a>若生疑心为自女为他女。<a id="a-9B"></a>为父母护为不护为我女为他女。<a id="a-9C"></a>而彼女人为父母护。<a id="a-9D"></a>于彼父母所护等女一一邪淫。<a id="a-9E"></a>道非道者。<a id="a-9F"></a>道者所有道。<a id="a-9G"></a>非道者谓非道。<a id="a-9H"></a>彼护女非道非时者亦名邪淫。<a id="a-9I"></a>又非护者。<a id="a-9J"></a>自护女不护女彼非道邪淫。<a id="a-9K"></a>又非护女者。<a id="a-9L"></a>一切不护女等邪淫。<a id="a-9M"></a>作无作相者。<a id="a-9N"></a>如前杀生中说应知。<a id="a-9O"></a>不作相者。<a id="a-9P"></a>邪淫中无如是不作法。<a id="a-9Q"></a>以要自作成故。<a id="a-9R"></a>如病人服药。<a id="a-9S"></a>因服药故远离于病生于无病。<a id="a-9T"></a>病者得差。<a id="a-9U"></a>药师病不差。<a id="a-9V"></a>远离妄语者。<a id="a-9W"></a>妄语有七种。<a id="a-9X"></a>一者见等事。<a id="a-9Y"></a>二者颠倒非颠倒事。<a id="a-9Z"></a>三者疑心。<a id="a-9a"></a>四者起覆藏想。<a id="a-9b"></a>五者作。<a id="a-9c"></a>六者不作相。<a id="a-9d"></a>七者无作相。<a id="a-9e"></a>是等名为妄语口业。<a id="a-9f"></a>见等事者。<a id="a-9g"></a>谓见闻觉知于颠倒非颠倒事中。<a id="a-9h"></a>又颠倒事者。<a id="a-9i"></a>如闻如彼事。<a id="a-9j"></a>非颠倒者。<a id="a-9k"></a>谓如彼事。<a id="a-9l"></a>疑心者生疑。<a id="a-9m"></a>为如是为不如是。<a id="a-9n"></a>为一向如是为一向不如是。<a id="a-9o"></a>起覆藏想者。<a id="a-9p"></a>覆藏实事。<a id="a-9q"></a>异相事中住异相说。<a id="a-9r"></a>作不作相无作相者。<a id="a-9s"></a>如前杀生中说。<a id="a-9t"></a>有人言。<a id="a-9u"></a>身相及布萨中默然而住。<a id="a-9v"></a>皆有妄语不作相。<a id="a-9w"></a>成身意业以为妄语。<a id="a-9x"></a>虽有此言而义不如是。<a id="a-9y"></a>何以故。<a id="a-9z"></a>以业异相故。<a id="a-A0"></a>异相者以身口意业异相故。<a id="a-A1"></a>是故口业非身意业体。<a id="a-A2"></a>而依本口业世间用事。<a id="a-A3"></a>而口业事身业示现。<a id="a-A4"></a>名为不作口业而口业得名。<a id="a-A5"></a>若布萨中比丘不说而成口业。<a id="a-A6"></a>何以故。<a id="a-A7"></a>以依口业立制故。<a id="a-A8"></a>以先受是语。<a id="a-A9"></a>我于佛法中不作如是法作如是法。<a id="a-AA"></a>而彼人先有要心而后时不说。<a id="a-AB"></a>默然而住。<a id="a-AC"></a>彼人退本要心所受。<a id="a-AD"></a>是故得成妄语口业。</p>
  <p id="aAE">远离两舌者。<a id="a-AF"></a>两舌有七种。<a id="a-AG"></a>一者起不善意。<a id="a-AH"></a>二者实虚妄。<a id="a-AI"></a>三者破坏心。<a id="a-AJ"></a>四者先破不和合意。<a id="a-AK"></a>五者作。<a id="a-AL"></a>六者不作相。<a id="a-AM"></a>七者无作相。<a id="a-AN"></a>是等名为两舌口业。<a id="a-AO"></a>不善意者。<a id="a-AP"></a>不善业烦恼心相应。<a id="a-AQ"></a>实虚妄者。<a id="a-AR"></a>知他他心坏若实若妄语坏他心破他心。<a id="a-AS"></a>以先破者无和合心。<a id="a-AT"></a>以起恶意起自身不善法。<a id="a-AU"></a>是名两舌。<a id="a-AV"></a>作不作相无作相者。<a id="a-AW"></a>如前杀生中说。<a id="a-AX"></a>有一人言。<a id="a-AY"></a>破坏无作业两舌中。<a id="a-AZ"></a>无如为破僧两舌。<a id="a-Aa"></a>而说于如来边不能破坏。<a id="a-Ab"></a>是则不成破僧恶业。<a id="a-Ac"></a>如是不破坏不两舌业远离恶口者。<a id="a-Ad"></a>恶口有七种。<a id="a-Ae"></a>一者依不善意。<a id="a-Af"></a>二者起恼乱心。<a id="a-Ag"></a>三者依乱心。<a id="a-Ah"></a>四者恶言说他。<a id="a-Ai"></a>五者作。<a id="a-Aj"></a>六者不作相。<a id="a-Ak"></a>七者无作相。<a id="a-Al"></a>是等名为恶口口业。<a id="a-Am"></a>依不善意者。<a id="a-An"></a>口说恶言令他闻者能生苦恼。<a id="a-Ao"></a>起恼乱心者。<a id="a-Ap"></a>但起恼乱心不起安隐心。<a id="a-Aq"></a>若为安隐心。<a id="a-Ar"></a>虽恶口说无恼乱罪。<a id="a-As"></a>依乱心者。<a id="a-At"></a>起如是心随他闻时乱。<a id="a-Au"></a>以不乱作恶心说。<a id="a-Av"></a>作不作相无作相者。<a id="a-Aw"></a>如前杀生中说。</p>
  <p id="aAx">远离绮语者。<a id="a-Ay"></a>绮语有七种。<a id="a-Az"></a>一者依不善意。<a id="a-B0"></a>二者无义。<a id="a-B1"></a>三者非时。<a id="a-B2"></a>四者恶法相应。<a id="a-B3"></a>五者作。<a id="a-B4"></a>六者不作相。<a id="a-B5"></a>七者无作相。<a id="a-B6"></a>遍一切恶口。<a id="a-B7"></a>是等名为绮语口业。<a id="a-B8"></a>依不善意者。<a id="a-B9"></a>依欲界修道烦恼心相应。<a id="a-BA"></a>说名为绮语。<a id="a-BB"></a>无义者。<a id="a-BC"></a>离实义故。<a id="a-BD"></a>非时者。<a id="a-BE"></a>语虽有义而非时说。<a id="a-BF"></a>亦成绮语。<a id="a-BG"></a>又有时说。<a id="a-BH"></a>于大众中为自在人说亦成绮语。<a id="a-BI"></a>恶法相应者。<a id="a-BJ"></a>谓一切戏话非法歌舞等。<a id="a-BK"></a>一切不与善法相应者皆是绮语。<a id="a-BL"></a>作不作相无作相者。<a id="a-BM"></a>如前杀生中说。</p>
  <p id="aBN">贪者为爱心所缠。<a id="a-BO"></a>欲得他人钱财。<a id="a-BP"></a>为爱心贪心之所坚缚求他人自在。<a id="a-BQ"></a>是名贪相应知。<a id="a-BR"></a>嗔者于他众生起于恶心。<a id="a-BS"></a>欲打害等。<a id="a-BT"></a>大慈悲心相违是名为嗔。<a id="a-BU"></a>众生者离非众生事故。<a id="a-BV"></a>他者离自身事故。<a id="a-BW"></a>言他众生嗔者。<a id="a-BX"></a>于他众生起于恶心。<a id="a-BY"></a>害者无慈心。<a id="a-BZ"></a>打者无悲心。<a id="a-Ba"></a>以欲断命故。<a id="a-Bb"></a>又打者。<a id="a-Bc"></a>以鞭杖土石等能生苦恼皆名为打。<a id="a-Bd"></a>慈悲相违者。<a id="a-Be"></a>欲断他命慈心相违。<a id="a-Bf"></a>打者悲心相违。<a id="a-Bg"></a>如是等是名嗔相。<a id="a-Bh"></a>应知。</p>
  <p id="aBi">邪见者。<a id="a-Bj"></a>于施等中见无施等。<a id="a-Bk"></a>此明何义。<a id="a-Bl"></a>于施中见无施。<a id="a-Bm"></a>于与中见无与。<a id="a-Bn"></a>于舍中见无舍。<a id="a-Bo"></a>如是等见名为邪见。<a id="a-Bp"></a>问曰。<a id="a-Bq"></a>云何如是名为邪见。<a id="a-Br"></a>又施与舍三句有何差别。<a id="a-Bs"></a>答曰。<a id="a-Bt"></a>施者正心施与福田非福田。<a id="a-Bu"></a>与者亦正心施与福田非福田。<a id="a-Bv"></a>舍者但正心施与福田。<a id="a-Bw"></a>又言。<a id="a-Bx"></a>见无施者。<a id="a-By"></a>见所施不清净故。<a id="a-Bz"></a>又言见无与者。<a id="a-C0"></a>谤无施主功德故。<a id="a-C1"></a>又言见无舍者。<a id="a-C2"></a>谤无受者功德故。<a id="a-C3"></a>如是不正见皆悭人相。<a id="a-C4"></a>以见富人悭惜贫者能舍。<a id="a-C5"></a>此人起如是心。<a id="a-C6"></a>若实有施者。<a id="a-C7"></a>悭人不应富。<a id="a-C8"></a>何以故。<a id="a-C9"></a>以其先世习悭来久故。<a id="a-CA"></a>复生疑心。<a id="a-CB"></a>此能施主不应贫穷。<a id="a-CC"></a>何以故。<a id="a-CD"></a>以其先世习施来久故。<a id="a-CE"></a>彼人虽生如是邪见。<a id="a-CF"></a>而义不如是。<a id="a-CG"></a>问曰。<a id="a-CH"></a>若尔此义云何。<a id="a-CI"></a>答曰。<a id="a-CJ"></a>彼人过去虽久习悭。<a id="a-CK"></a>而忽值遇清净福田。<a id="a-CL"></a>于彼田中少行布施。<a id="a-CM"></a>是故获得今身富报。<a id="a-CN"></a>以习成性悭犹不舍。<a id="a-CO"></a>贫能施者。<a id="a-CP"></a>此复云何。<a id="a-CQ"></a>彼人过去于非福田无信心故。<a id="a-CR"></a>不至心故。<a id="a-CS"></a>为名称故。<a id="a-CT"></a>为求事故。<a id="a-CU"></a>求尊重故。<a id="a-CV"></a>彼人能施。<a id="a-CW"></a>以是义故不得富报。<a id="a-CX"></a>习施来故今犹能舍。<a id="a-CY"></a>无善行恶行者。<a id="a-CZ"></a>此依自身见常无常起于过相。<a id="a-Ca"></a>无善恶行业果报者。<a id="a-Cb"></a>彼人见有行善者受苦。<a id="a-Cc"></a>行恶者受乐。<a id="a-Cd"></a>是故彼人生如是心。<a id="a-Ce"></a>苦乐果报自然而有非从因缘。<a id="a-Cf"></a>无此世他世者。<a id="a-Cg"></a>彼人心见即此世灭。<a id="a-Ch"></a>以不见更生故。<a id="a-Ci"></a>此人起心言无后世。<a id="a-Cj"></a>彼人复生是心。<a id="a-Ck"></a>实无有我。<a id="a-Cl"></a>若有我者。<a id="a-Cm"></a>世间则无化生众生。<a id="a-Cn"></a>以不观察十二因缘故。<a id="a-Co"></a>复生疑心。<a id="a-Cp"></a>一切男女为自乐故而行淫欲。<a id="a-Cq"></a>不为生我。<a id="a-Cr"></a>我依自业于此中生。<a id="a-Cs"></a>如湿生众生依湿地生。<a id="a-Ct"></a>湿地非是众生父母我亦如是。<a id="a-Cu"></a>又见罗汉求冷求热求饮食等。<a id="a-Cv"></a>便谓世间无阿罗汉。<a id="a-Cw"></a>何以故。<a id="a-Cx"></a>以阿罗汉有爱心故。<a id="a-Cy"></a>彼人自无修行等力。<a id="a-Cz"></a>是故不能断诸烦恼。<a id="a-D0"></a>便谓世间无阿罗汉。</p>
  <p id="aD1">问曰。<a id="a-D2"></a>应说离杀生义。<a id="a-D3"></a>以何义故得名为离。<a id="a-D4"></a>为有可杀事故得名为离。<a id="a-D5"></a>为无可杀事故而名为离。<a id="a-D6"></a>若有可杀事故名为离者。<a id="a-D7"></a>离义不成。<a id="a-D8"></a>何以故。<a id="a-D9"></a>以作习果成故。<a id="a-DA"></a>云何而言离于杀生。<a id="a-DB"></a>若无可杀事故名为离者。<a id="a-DC"></a>则无离杀生福。<a id="a-DD"></a>如无兔角可以割截。<a id="a-DE"></a>则亦无有离割截义。<a id="a-DF"></a>又言离杀生者。<a id="a-DG"></a>名为不杀生事。<a id="a-DH"></a>不舍摄众生事。<a id="a-DI"></a>答曰。<a id="a-DJ"></a>以受不杀生法。<a id="a-DK"></a>依本受心有力故。<a id="a-DL"></a>不作彼杀生恶事。<a id="a-DM"></a>以受离杀生法。<a id="a-DN"></a>以起善法是故离杀生。<a id="a-DO"></a>不离摄取众生。</p>
  <p id="aDP">问曰。<a id="a-DQ"></a>为于可杀众生边离杀生。<a id="a-DR"></a>为于不可杀众生边离杀生。<a id="a-DS"></a>为于可杀不可杀众生边离杀生。<a id="a-DT"></a>答曰。<a id="a-DU"></a>于可杀不可杀众生边离杀生。<a id="a-DV"></a>何以故。<a id="a-DW"></a>以起恶心不休息故。<a id="a-DX"></a>是故名为离于杀生。<a id="a-DY"></a>此明何义。<a id="a-DZ"></a>若于可杀众生边离杀生。<a id="a-Da"></a>不可杀众生边不离杀生者。<a id="a-Db"></a>离义不成。<a id="a-Dc"></a>此复何义。<a id="a-Dd"></a>以离可杀众生边罪。<a id="a-De"></a>成不可杀众生边福。<a id="a-Df"></a>以是义故。<a id="a-Dg"></a>于可杀众生边于不可杀众生边成离杀生福。<a id="a-Dh"></a>若不如是不得言离杀生事。<a id="a-Di"></a>不成舍杀生事。<a id="a-Dj"></a>不受杀生事。<a id="a-Dk"></a>应得离杀生事。<a id="a-Dl"></a>若不如是。<a id="a-Dm"></a>不受应是离。<a id="a-Dn"></a>受应是不离。<a id="a-Do"></a>问曰。<a id="a-Dp"></a>要依现在阴界入边得离杀生。<a id="a-Dq"></a>非过去未来。<a id="a-Dr"></a>答曰。<a id="a-Ds"></a>若如向问答者。<a id="a-Dt"></a>不成离杀生义。</p>
  <p id="aDu">问曰。<a id="a-Dv"></a>应说离杀生等有几种离。<a id="a-Dw"></a>答曰。<a id="a-Dx"></a>有三种离。<a id="a-Dy"></a>一者成二者依三者起。<a id="a-Dz"></a>依者成者。<a id="a-E0"></a>杀生恶口依众生以嗔心成。<a id="a-E1"></a>偷盗邪淫依资生以贪心成。<a id="a-E2"></a>妄语两舌绮语依名字以贪心成。<a id="a-E3"></a>邪见依色以痴心成。</p>
  <p id="aE4">起者十不善业道一切皆从贪嗔痴起。<a id="a-E5"></a>依贪心故起杀生者。<a id="a-E6"></a>贪心杀生或为皮肉筋骨齿角钱财等故。<a id="a-E7"></a>断众生命。<a id="a-E8"></a>或为自身为所爱者。<a id="a-E9"></a>一一具足三事。<a id="a-EA"></a>依嗔心故起杀生者。<a id="a-EB"></a>以嗔心故杀害怨家及杀怨所爱人。<a id="a-EC"></a>是名依嗔心故起于杀生。<a id="a-ED"></a>依痴心故起杀生者。<a id="a-EE"></a>如有人言杀蛇蝎等虽杀无罪。<a id="a-EF"></a>何以故。<a id="a-EG"></a>以生众生诸苦恼故。<a id="a-EH"></a>又有人言。<a id="a-EI"></a>若杀獐鹿水牛羊等。<a id="a-EJ"></a>无有罪报。<a id="a-EK"></a>何以故。<a id="a-EL"></a>以是众生业所感故。<a id="a-EM"></a>又波罗斯等言。<a id="a-EN"></a>杀老父母及重病者则无罪报。<a id="a-EO"></a>如是等名依痴心故起于杀生。<a id="a-EP"></a>依贪心故起偷盗者。<a id="a-EQ"></a>以须如是如是物故。<a id="a-ER"></a>取如是如是物。<a id="a-ES"></a>或为自身或为他身或为饮食。<a id="a-ET"></a>是名依贪心故起于偷盗。<a id="a-EU"></a>依嗔心故起偷盗者。<a id="a-EV"></a>于嗔人边及嗔人所爱偷盗彼物。<a id="a-EW"></a>是名依嗔心故起于偷盗。<a id="a-EX"></a>依痴心故起偷盗者。<a id="a-EY"></a>如婆罗门言。<a id="a-EZ"></a>一切大地诸所有物唯是我有。<a id="a-Ea"></a>何以故。<a id="a-Eb"></a>以彼国王先施我故。<a id="a-Ec"></a>以我无力故为余姓夺我受用。<a id="a-Ed"></a>是故我取即是自物不名偷盗。<a id="a-Ee"></a>而彼痴人生是心故有是偷盗。<a id="a-Ef"></a>是名依痴心故起于偷盗。<a id="a-Eg"></a>依贪心故起邪淫者。<a id="a-Eh"></a>谓于众生起贪染心不如实修行。<a id="a-Ei"></a>是名依贪心故起于邪淫。<a id="a-Ej"></a>依嗔心故起邪淫者。<a id="a-Ek"></a>于他守护若自护若他护资生。<a id="a-El"></a>依嗔心故起不如实修行。<a id="a-Em"></a>如怨家妻边及怨所爱人妻边。<a id="a-En"></a>是名依嗔心故起于邪淫。<a id="a-Eo"></a>依痴心故起邪淫者。<a id="a-Ep"></a>如有人言。<a id="a-Eq"></a>譬如碓臼熟华熟果饮食河水及道路等女人。<a id="a-Er"></a>如是邪淫无罪。<a id="a-Es"></a>又如波罗斯等邪淫母等。<a id="a-Et"></a>是名依痴心故起于邪淫。<a id="a-Eu"></a>妄语贪心生者。<a id="a-Ev"></a>依贪心起嗔心生者。<a id="a-Ew"></a>依嗔心起痴心生者。<a id="a-Ex"></a>依痴心起如是两舌恶口绮语皆亦如是。<a id="a-Ey"></a>应知贪依贪心起者。<a id="a-Ez"></a>依贪结生次第二心。<a id="a-F0"></a>现前。<a id="a-F1"></a>如是名为依贪心起。<a id="a-F2"></a>依嗔结生名为依嗔心起。<a id="a-F3"></a>依痴结生名为依痴心起。<a id="a-F4"></a>如贪嗔与邪见。<a id="a-F5"></a>皆亦如是应知。</p>
 </body>
</html>