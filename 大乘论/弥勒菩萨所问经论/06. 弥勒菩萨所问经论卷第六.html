<!doctype html>
<html id="z3IBVWz10B" data-ver="1102">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘论">
  <meta period="元魏">
 </head>
 <body>
  <h1 id="a1">弥勒菩萨所问经论卷第六</h1>
  <p id="a2">问曰。<a id="a-3"></a>应说回向义及说方便义。<a id="a-4"></a>云何回向义。<a id="a-5"></a>云何方便义。<a id="a-6"></a>答曰。<a id="a-7"></a>若回余处善根功德向佛菩提。<a id="a-8"></a>是名回向。<a id="a-9"></a>又依佛菩提起修行心。<a id="a-A"></a>无量种门于一切时于一切处集诸善根。<a id="a-B"></a>为欲证得一切种智。<a id="a-C"></a>依于世谛境界般若。<a id="a-D"></a>回向方便普令转来故。<a id="a-E"></a>此明何义。<a id="a-F"></a>以诸菩萨依于世谛境界般若知因似果。<a id="a-G"></a>修有量因深心成就菩萨不共道功德等。<a id="a-H"></a>增长胜法置于无量果报之中。<a id="a-I"></a>是故名为回向方便。</p>
  <p id="aJ">又以同胜回向故。<a id="a-K"></a>此明何义。<a id="a-L"></a>以略说菩萨摩诃萨有二种回向。<a id="a-M"></a>何等为二。<a id="a-N"></a>一者同回向。<a id="a-O"></a>二者胜回向。<a id="a-P"></a>同回向者。<a id="a-Q"></a>一切善根皆悉回向萨婆若智。<a id="a-R"></a>胜回向者。<a id="a-S"></a>如无尽意修多罗布施果中说。<a id="a-T"></a>须食与食具足命辩色力乐故。<a id="a-U"></a>须饮与饮离渴爱故。<a id="a-V"></a>如是施衣得色施乘得乐施灯得眼。<a id="a-W"></a>施音乐者得净天耳。<a id="a-X"></a>如是乃至施髓脑者得金刚身坚固不坏如是等。<a id="a-Y"></a>又同回向者。<a id="a-Z"></a>为与一切众生乐故。<a id="a-a"></a>胜回向者。<a id="a-b"></a>未生信心者令生信心故。<a id="a-c"></a>若有破戒者。<a id="a-d"></a>令得持戒故。<a id="a-e"></a>若无闻慧者令得闻慧故。<a id="a-f"></a>若有懈怠者令得精进故。<a id="a-g"></a>若有喜忘者令得忆持故。<a id="a-h"></a>若心散乱者令得禅定故。<a id="a-i"></a>若无智慧者令得智慧故。<a id="a-j"></a>若有悭惜者令成就舍故。<a id="a-k"></a>如是等。<a id="a-l"></a>又同回向者。<a id="a-m"></a>为满六波罗蜜故。<a id="a-n"></a>胜回向者谓舍外事故。<a id="a-o"></a>为令一切众生具足大富资生故。<a id="a-p"></a>舍手脚等一切肢节。<a id="a-q"></a>及以诸根为令一切众生具足诸根手足等故。<a id="a-r"></a>如是等回向一切修多罗中广说。<a id="a-s"></a>应知。<a id="a-t"></a>又为欲清净诸佛国土。<a id="a-u"></a>是故回向。<a id="a-v"></a>此义云何。<a id="a-w"></a>菩萨为欲清净四种义故。<a id="a-x"></a>檀等诸白法回向佛菩提。<a id="a-y"></a>何谓四种。<a id="a-z"></a>一者为欲清净诸佛国土。<a id="a-10"></a>二者为欲清净菩提之心。<a id="a-11"></a>三者为欲教化淳熟清净众生之心。<a id="a-12"></a>四者为欲清净一切佛法。<a id="a-13"></a>而菩萨不为得世间位故回向。<a id="a-14"></a>不为求于自身乐故回向。<a id="a-15"></a>不为取声闻辟支佛地故回向。<a id="a-16"></a>又施等布施远离尽因回向。<a id="a-17"></a>以诸菩萨取一切种智因。<a id="a-18"></a>是故菩萨善知回向方便。<a id="a-19"></a>又菩萨有四种事施等功德尽。<a id="a-1A"></a>何等为四。<a id="a-1B"></a>一者不回向阿耨多罗三藐三菩提。<a id="a-1C"></a>二者求于世间人天生处。<a id="a-1D"></a>三者无回向方便。<a id="a-1E"></a>四者亲近恶知识。<a id="a-1F"></a>如是菩萨一切施等善根尽灭。<a id="a-1G"></a>若菩萨行布施等。<a id="a-1H"></a>若三种法常现前者。<a id="a-1I"></a>菩萨尔时施等功德远离尽因能成一切种智。<a id="a-1J"></a>何等为三。<a id="a-1K"></a>一者正遍知菩提心。<a id="a-1L"></a>二者怜愍众生。<a id="a-1M"></a>三者不违如来言教。</p>
  <p id="a1N">又以摄受方便故。<a id="a-1O"></a>此明何义。<a id="a-1P"></a>以诸菩萨乃至摄取微少善根能成就广果。<a id="a-1Q"></a>以即彼布施等世间众生取天人果报。<a id="a-1R"></a>即彼布施等诸菩萨摩诃萨取佛菩提。<a id="a-1S"></a>是故菩萨成就回向方便。<a id="a-1T"></a>如如来方便修多罗中说。<a id="a-1U"></a>又善男子。<a id="a-1V"></a>菩萨摩诃萨以方便智乃至舍一口食施与一人。<a id="a-1W"></a>则能遍满一切众生。<a id="a-1X"></a>何以故。<a id="a-1Y"></a>以菩萨有方便智慧故。<a id="a-1Z"></a>以一口食乃至施与畜生。<a id="a-1a"></a>而心常共一切众生。<a id="a-1b"></a>以彼善根皆愿回向一切种智。<a id="a-1c"></a>菩萨布施为二种事。<a id="a-1d"></a>是故施与一切众生。<a id="a-1e"></a>一者求一切智地。<a id="a-1f"></a>二者回向大菩提。<a id="a-1g"></a>复次善男子。<a id="a-1h"></a>菩萨摩诃萨以方便力施布施时六波罗蜜皆悉满足。<a id="a-1i"></a>何以故。<a id="a-1j"></a>以诸菩萨摩诃萨见乞索人时。<a id="a-1k"></a>摄伏悭嫉心增长大舍心故。<a id="a-1l"></a>即得成就檀波罗蜜。<a id="a-1m"></a>又诸菩萨以自身持戒布施持戒人所有破戒人令成就持戒。<a id="a-1n"></a>是名菩萨摩诃萨尸波罗蜜。</p>
  <p id="a1o">又诸菩萨慈心不嗔心定心布施。<a id="a-1p"></a>是名菩萨摩诃萨羼提波罗蜜。<a id="a-1q"></a>又诸菩萨布施佉陀尼蒲阇尼等。<a id="a-1r"></a>种种饮食身口意业去来进止。<a id="a-1s"></a>是名菩萨摩诃萨毗离耶波罗蜜。<a id="a-1t"></a>又诸菩萨施布施时。<a id="a-1u"></a>专心一念欢喜不散乱不求余事。<a id="a-1v"></a>是名菩萨摩诃萨禅波罗蜜。<a id="a-1w"></a>又诸菩萨施布施时。<a id="a-1x"></a>观察法相。<a id="a-1y"></a>谁是能舍谁是能受。<a id="a-1z"></a>谁受果报。<a id="a-20"></a>是菩萨如是观察不见一法。<a id="a-21"></a>以不见一法谁是能舍谁是能受谁能受果。<a id="a-22"></a>是名菩萨摩诃萨般若波罗蜜。<a id="a-23"></a>如是等方便修多罗中所明回向方便。<a id="a-24"></a>应知。</p>
  <p id="a25">问曰。<a id="a-26"></a>应说净不净回向。<a id="a-27"></a>如布施中有净不净。<a id="a-28"></a>此回向中亦应如是有净不净。<a id="a-29"></a>云何净云何不净。<a id="a-2A"></a>答曰。<a id="a-2B"></a>因修行果如余一切修多罗中广说。<a id="a-2C"></a>应知。<a id="a-2D"></a>成就慈心者。<a id="a-2E"></a>问曰。<a id="a-2F"></a>何故如来说善知回向方便后。<a id="a-2G"></a>次说成就慈心。<a id="a-2H"></a>答曰。<a id="a-2I"></a>持戒布施是散乱心。<a id="a-2J"></a>修道功德决定感于欲界果报。<a id="a-2K"></a>菩萨以回向方便摄取决定欲界果报。<a id="a-2L"></a>转求大菩提示现彼果。<a id="a-2M"></a>不定示现善能修习菩萨道故。<a id="a-2N"></a>又持戒布施是三昧心修道功德。<a id="a-2O"></a>决定感于禅地果报。<a id="a-2P"></a>菩萨以回向方便摄取决定禅地果报。<a id="a-2Q"></a>转求大菩提示现彼果。<a id="a-2R"></a>不定示现善能修习菩萨道故。<a id="a-2S"></a>是故如来说回向方便。<a id="a-2T"></a>复次说成就慈心。<a id="a-2U"></a>此明何义。<a id="a-2V"></a>以诸凡夫不如实知真实法界。<a id="a-2W"></a>无始世来修习无智。<a id="a-2X"></a>以无智故不能远离我我所法。<a id="a-2Y"></a>以其妄执我我所故。<a id="a-2Z"></a>为色境界。<a id="a-2a"></a>爱心所缠。<a id="a-2b"></a>是故心常求世间果作极恶行。<a id="a-2c"></a>自然成就世间果报。<a id="a-2d"></a>修行戒施决定成就同界果报。<a id="a-2e"></a>而菩萨心见诸世间所有一切种种过患。<a id="a-2f"></a>见于涅槃安乐利益。<a id="a-2g"></a>善能觉知真实法界。<a id="a-2h"></a>善知因缘有为诸行。<a id="a-2i"></a>其心唯为无上菩提修戒施等。<a id="a-2j"></a>为欲救度世间所有堕坠崄难放逸众生。<a id="a-2k"></a>持戒布施虽不取彼世间果报。<a id="a-2l"></a>而为众生修一切行。<a id="a-2m"></a>不为自身取于果报。<a id="a-2n"></a>增长所修大功德力。<a id="a-2o"></a>心能摄受回向方便。<a id="a-2p"></a>随顺成就求处果报。</p>
  <p id="a2q">问曰。<a id="a-2r"></a>应说四无量。<a id="a-2s"></a>云何菩萨成就四无量。<a id="a-2t"></a>云何行云何世辩云何体云何相云何地差别。<a id="a-2u"></a>依止何处观何境界观何法。<a id="a-2v"></a>云何相应云何得云何成就义。<a id="a-2w"></a>答曰。<a id="a-2x"></a>云何菩萨成就四无量者。<a id="a-2y"></a>以其不同外道等故。<a id="a-2z"></a>此明何义。<a id="a-30"></a>诸外道辈虽复修行四无量行。<a id="a-31"></a>以为爱心之所润着。<a id="a-32"></a>是故成就色界果报。<a id="a-33"></a>又声闻人辟支佛等。<a id="a-34"></a>一切善根皆为自身。<a id="a-35"></a>其心常为自身乐故取于涅槃。<a id="a-36"></a>畏烦恼热为伏诸结。<a id="a-37"></a>修行无量非为众生。<a id="a-38"></a>若诸菩萨摩诃萨等。<a id="a-39"></a>其心常为一切众生修行诸行。<a id="a-3A"></a>皆悉转施一切众生。<a id="a-3B"></a>以慈悲心起戒施等。<a id="a-3C"></a>为欲利益一切众生虽为世间极恶过患之所逼恼。<a id="a-3D"></a>以为不舍诸众生故。<a id="a-3E"></a>为灭一一众生苦恼。<a id="a-3F"></a>毕竟寂灭一切苦恼。<a id="a-3G"></a>观察无量诸众生身。<a id="a-3H"></a>一一身有无量种种苦恼差别。<a id="a-3I"></a>复如实知一一方便。<a id="a-3J"></a>救彼无量苦恼众生。<a id="a-3K"></a>以无量时虽见涅槃界观无量众生。<a id="a-3L"></a>能得成就无量佛法。<a id="a-3M"></a>以是义故。<a id="a-3N"></a>名为菩萨成就无量。</p>
  <p id="a3O">又以遍取果故。<a id="a-3P"></a>此明何义。<a id="a-3Q"></a>以诸菩萨摩诃萨等修行无量无边行故。<a id="a-3R"></a>慈等无量。<a id="a-3S"></a>是故菩萨成就无量如无尽意修多罗中。<a id="a-3T"></a>圣者无尽意告舍利弗言。<a id="a-3U"></a>大德舍利弗。<a id="a-3V"></a>菩萨修慈亦不可尽。<a id="a-3W"></a>何以故。<a id="a-3X"></a>菩萨之慈无量无边。<a id="a-3Y"></a>是修慈者无有限齐等众生界。<a id="a-3Z"></a>菩萨修慈发心普覆。<a id="a-3a"></a>舍利弗。<a id="a-3b"></a>譬如虚空无不普覆。<a id="a-3c"></a>是菩萨慈亦复如是。<a id="a-3d"></a>一切众生无不普覆。<a id="a-3e"></a>舍利弗。<a id="a-3f"></a>如众生界无量无边不可穷尽。<a id="a-3g"></a>菩萨修慈亦复如是。<a id="a-3h"></a>无量无边不可穷尽。<a id="a-3i"></a>虚空无尽故众生界无尽。<a id="a-3j"></a>众生无尽故菩萨修慈亦不可尽。<a id="a-3k"></a>如是等。<a id="a-3l"></a>又为安隐他与功德故。<a id="a-3m"></a>起心修行。<a id="a-3n"></a>此明何义。<a id="a-3o"></a>菩萨摩诃萨修四无量不为自身。<a id="a-3p"></a>为一切众生。<a id="a-3q"></a>为毕竟安隐一切众生。<a id="a-3r"></a>与功德心是故成就。<a id="a-3s"></a>如无尽意修多罗中。<a id="a-3t"></a>无尽意菩萨告舍利弗言。<a id="a-3u"></a>大德舍利弗。<a id="a-3v"></a>是慈能自拥护己身。<a id="a-3w"></a>是慈亦能利益他人。<a id="a-3x"></a>是慈无诤。<a id="a-3y"></a>是慈能断一切嗔恚嫌恨如是等。</p>
  <p id="a3z">云何行者谓有所厌。<a id="a-40"></a>此明何义。<a id="a-41"></a>依厌所得四无量者。<a id="a-42"></a>彼初禅地所有无量厌欲界得。<a id="a-43"></a>如是乃至第四禅中所有无量厌三禅得。<a id="a-44"></a>而后时作方便后时现前。<a id="a-45"></a>问曰。<a id="a-46"></a>何等名为无量故修行方便。<a id="a-47"></a>答曰。<a id="a-48"></a>慈依亲起。<a id="a-49"></a>此明何义。<a id="a-4A"></a>菩萨若欲修四无量。<a id="a-4B"></a>彼时心于一切众生三种分别。<a id="a-4C"></a>一者亲分。<a id="a-4D"></a>二者怨分。<a id="a-4E"></a>三者非亲非怨分。<a id="a-4F"></a>于亲分中复为三分。<a id="a-4G"></a>作三分已。<a id="a-4H"></a>彼三分中于上亲所起与上亲安隐乐心。<a id="a-4I"></a>所谓父母及余尊重诸师僧。<a id="a-4J"></a>等以无始来习极恶。<a id="a-4K"></a>心难可平等。<a id="a-4L"></a>是故如是分别报恩。<a id="a-4M"></a>于亲分中不能平等转转修习。</p>
  <p id="a4N">又乃平等。<a id="a-4O"></a>若心如彼增上亲中。<a id="a-4P"></a>若怨分中心住平等。<a id="a-4Q"></a>如与父母乐心无异。<a id="a-4R"></a>尔时名为成就慈心。<a id="a-4S"></a>悲喜舍心亦复如是。<a id="a-4T"></a>应知。<a id="a-4U"></a>而舍无量从于非怨非亲分中起乃成就。</p>
  <p id="a4V">又诸菩萨摩诃萨等。<a id="a-4W"></a>不离烦恼修集禅地方便无量。<a id="a-4X"></a>若断烦恼摄取初禅无量。<a id="a-4Y"></a>如是四无量次第成就。<a id="a-4Z"></a>应知。</p>
  <p id="a4a">又四无量说有三种。<a id="a-4b"></a>一者众生观。<a id="a-4c"></a>二者法观。<a id="a-4d"></a>三者无观。<a id="a-4e"></a>初发菩提心菩萨未知众生相。<a id="a-4f"></a>同于外道声闻辟支佛观无量。<a id="a-4g"></a>是名众生观无量。</p>
  <p id="a4h">又诸菩萨即彼众生观无量。<a id="a-4i"></a>次第渐渐增长胜上。<a id="a-4j"></a>如实知众生相修菩萨行。<a id="a-4k"></a>未知一切有为法相。<a id="a-4l"></a>依假名众生有为诸行起众生相戏论。<a id="a-4m"></a>即取此有为行以为众生。<a id="a-4n"></a>名为法观无量。</p>
  <p id="a4o">又诸菩萨能如实知有为行相。<a id="a-4p"></a>得无生法忍。<a id="a-4q"></a>从慈心后次生平等观般若。<a id="a-4r"></a>说名慈心。<a id="a-4s"></a>名为无观无量。<a id="a-4t"></a>如共慈心相应觉分。<a id="a-4u"></a>此明何义。<a id="a-4v"></a>如慈心后次生择法觉分而说名慈。<a id="a-4w"></a>如是慈无量后次得平等观般若。<a id="a-4x"></a>说名慈无量。<a id="a-4y"></a>是名无观无量。</p>
  <p id="a4z">又诸菩萨摩诃萨等。<a id="a-50"></a>为与他乐从慈心故起一切行。<a id="a-51"></a>此明何义。<a id="a-52"></a>以诸菩萨摩诃萨等所起诸行。<a id="a-53"></a>一切皆从慈心而生。<a id="a-54"></a>以为利益他众生故。<a id="a-55"></a>以为安隐他众生故。<a id="a-56"></a>以得无生法忍。<a id="a-57"></a>菩萨摩诃萨般若从慈心起。<a id="a-58"></a>与一切众生安隐之乐。<a id="a-59"></a>似于慈心说名为慈。</p>
  <p id="a5A">又世谛境界法。<a id="a-5B"></a>第一义谛境界法。<a id="a-5C"></a>迭共相依增长有力。<a id="a-5D"></a>能广修行成就无观。<a id="a-5E"></a>说名善清净说名慈心。<a id="a-5F"></a>云何名为世谛境界为般若因。<a id="a-5G"></a>以诸菩萨见诸法体。<a id="a-5H"></a>依慈悲心观察众生。<a id="a-5I"></a>所作之事不堕声闻辟支佛地。<a id="a-5J"></a>以是义故。<a id="a-5K"></a>不舍众生所作之事。<a id="a-5L"></a>是则名为世谛境界。<a id="a-5M"></a>慈悲等法为般若因。<a id="a-5N"></a>云何名为第一义谛境界。<a id="a-5O"></a>般若为世谛境界慈悲等因。<a id="a-5P"></a>以诸菩萨欲清净世谛慈悲等法。<a id="a-5Q"></a>以知依止众生行相起诸烦恼观察烦恼深众生行相。<a id="a-5R"></a>以如实知烦恼从众生行相起。<a id="a-5S"></a>是故菩萨远离慈等不清净因一切烦恼。<a id="a-5T"></a>是名般若能为世谛境界法因。<a id="a-5U"></a>诸菩萨等。<a id="a-5V"></a>如是修行般若方便广修诸行。<a id="a-5W"></a>是故成就无生法忍。<a id="a-5X"></a>彼时无观不舍众生所作事因。<a id="a-5Y"></a>清净究竟慈心名字慈心。<a id="a-5Z"></a>说名慈心是名无观。<a id="a-5a"></a>云何世辩者。<a id="a-5b"></a>释彼无量名以能观察无边众生。<a id="a-5c"></a>故名无量。<a id="a-5d"></a>云何体者。<a id="a-5e"></a>慈悲心体者不嗔善根是。<a id="a-5f"></a>何以故。<a id="a-5g"></a>以对治嗔法故。<a id="a-5h"></a>又对治可嗔处是名为慈。<a id="a-5i"></a>对治不可嗔处是名为悲。<a id="a-5j"></a>又对治起舍众生心是名为慈。<a id="a-5k"></a>对治打众生心是名为悲。<a id="a-5l"></a>是以求功德故能生无量。<a id="a-5m"></a>非求过故能生无量。<a id="a-5n"></a>何以故。<a id="a-5o"></a>以诸菩萨乃至断善根人。<a id="a-5p"></a>若求功德见净业果乃至阿罗汉边若觅过失见恶业果。<a id="a-5q"></a>何以故。<a id="a-5r"></a>以见罗汉现身中受不善业果。<a id="a-5s"></a>不见过去余业不尽。<a id="a-5t"></a>谓阿罗汉今身造恶。<a id="a-5u"></a>以是义故。<a id="a-5v"></a>于阿罗汉不能发起慈悲无量。<a id="a-5w"></a>喜心体者。<a id="a-5x"></a>谓喜根是。<a id="a-5y"></a>舍心体者不贪善根是。<a id="a-5z"></a>问曰。<a id="a-60"></a>若如是者。<a id="a-61"></a>则非贪欲及害根等对治之法。<a id="a-62"></a>答曰。<a id="a-63"></a>不然。<a id="a-64"></a>以不嗔善根相应法故。<a id="a-65"></a>故如是说。<a id="a-66"></a>问曰。<a id="a-67"></a>若舍心能对治贪法。<a id="a-68"></a>不净观亦对治贪法。<a id="a-69"></a>答曰。<a id="a-6A"></a>汝知何等贪法舍能对治。<a id="a-6B"></a>何等贪法不净对治。<a id="a-6C"></a>问曰。<a id="a-6D"></a>不知。<a id="a-6E"></a>答曰。<a id="a-6F"></a>汝听色贪不净能断淫贪舍心能断。<a id="a-6G"></a>此四无量共心展转五阴为体。</p>
  <p id="a6H">云何相者。<a id="a-6I"></a>与众生乐相安隐众生。<a id="a-6J"></a>是名慈相。<a id="a-6K"></a>拔众生苦相灭相寂静相怜愍众生。<a id="a-6L"></a>是名悲相。<a id="a-6M"></a>离不乐心相嫉妒对治法是名喜相。<a id="a-6N"></a>舍爱不爱相利益一切众生事因相违之法。<a id="a-6O"></a>自然纵任是名舍相。</p>
  <p id="a6P">云何地差别者。<a id="a-6Q"></a>除喜无量余三无量在六地中。<a id="a-6R"></a>应知。<a id="a-6S"></a>何等为六。<a id="a-6T"></a>谓未来禅及中间禅四根本禅是名六地。<a id="a-6U"></a>初禅二禅有喜无量。<a id="a-6V"></a>余三无量遍四禅中。<a id="a-6W"></a>以喜无量喜根为体故。</p>
  <p id="a6X">依止何处者。<a id="a-6Y"></a>依止欲界。<a id="a-6Z"></a>以欲界中现起四无量。<a id="a-6a"></a>非是余处何以故。<a id="a-6b"></a>以欲界众生多苦恼故。<a id="a-6c"></a>见众生苦起与乐心。<a id="a-6d"></a>见众生苦起拔苦心。<a id="a-6e"></a>以色无色界无苦恼故。<a id="a-6f"></a>又是恼害等对治法故。<a id="a-6g"></a>此明何义。<a id="a-6h"></a>以四无量对治害等法故。<a id="a-6i"></a>以是义故。<a id="a-6j"></a>经中说言。<a id="a-6k"></a>修行慈心下中上成就离害心。<a id="a-6l"></a>修行悲心下中上成就离嗔心。<a id="a-6m"></a>修行喜心下中上成就离不乐心。<a id="a-6n"></a>修行舍心下中上成就离贪欲害等心。<a id="a-6o"></a>色无色界贪欲害等皆悉无有。<a id="a-6p"></a>以是义故。<a id="a-6q"></a>在欲界中非色无色。<a id="a-6r"></a>虽在欲界唯三天下。<a id="a-6s"></a>非郁单越。</p>
  <p id="a6t">观何境界者。<a id="a-6u"></a>谓慈观乐悲观拔苦喜观喜境界舍观舍境界。</p>
  <p id="a6v">观何法者。<a id="a-6w"></a>谓观欲界众生五阴之身。<a id="a-6x"></a>或观二阴。<a id="a-6y"></a>又若共心同类彼则五阴。<a id="a-6z"></a>不共心同类彼则二阴。<a id="a-70"></a>或观无心众生。<a id="a-71"></a>或观一阴众生。<a id="a-72"></a>或观二阴众生。</p>
  <p id="a73">问曰。<a id="a-74"></a>有经中说。<a id="a-75"></a>慈悲喜舍普遍一方虚空法界。<a id="a-76"></a>如是乃至遍覆十方世界。<a id="a-77"></a>此中唯说观于众生。<a id="a-78"></a>其义云何。<a id="a-79"></a>答曰。<a id="a-7A"></a>遍十方者。<a id="a-7B"></a>谓观一切依世界住所有众生故。<a id="a-7C"></a>言遍覆十方世界。<a id="a-7D"></a>非谓遍覆彼器世间。<a id="a-7E"></a>言普遍者。<a id="a-7F"></a>示现依彼器世界住所有众生。</p>
  <p id="a7G">又初禅地无量观欲界众生。<a id="a-7H"></a>二禅地无量观欲界及初禅。<a id="a-7I"></a>如是乃至四禅地无量。<a id="a-7J"></a>观欲界乃至第三禅。<a id="a-7K"></a>又初禅地无量观欲界及初禅。<a id="a-7L"></a>如是乃至四禅地无量。<a id="a-7M"></a>观欲界乃至第四禅。<a id="a-7N"></a>又慈观欲界乃至三禅何以故。<a id="a-7O"></a>以慈心观乐境界故。<a id="a-7P"></a>又乐根从欲界乃至第三禅故。<a id="a-7Q"></a>悲观欲界至初禅。<a id="a-7R"></a>何以故。<a id="a-7S"></a>以悲心观苦境界故。<a id="a-7T"></a>以欲界众生多苦恼故。<a id="a-7U"></a>又苦根从欲界至初禅故。<a id="a-7V"></a>喜观欲界乃至第二禅。<a id="a-7W"></a>何以故。<a id="a-7X"></a>以彼喜心勇悦相故。<a id="a-7Y"></a>又喜根从欲界乃至第二禅故。<a id="a-7Z"></a>舍观欲界乃至四禅。<a id="a-7a"></a>何以故。<a id="a-7b"></a>以舍舍相观故。<a id="a-7c"></a>又舍根从欲界乃至第四禅故。<a id="a-7d"></a>又有人言。<a id="a-7e"></a>一切无量唯观欲界众生。<a id="a-7f"></a>云何相应者初禅二禅地喜根舍根相应。<a id="a-7g"></a>第三禅地乐根舍根相应。<a id="a-7h"></a>未来禅中间禅第四禅地舍根相应。<a id="a-7i"></a>云何得者。<a id="a-7j"></a>若生第三第四禅者。<a id="a-7k"></a>得三无量除喜无量。<a id="a-7l"></a>何以故。<a id="a-7m"></a>三禅已上无喜根故。<a id="a-7n"></a>又欲界生离烦恼者。<a id="a-7o"></a>及在初禅二禅生者得四无量。<a id="a-7p"></a>如如来修多罗中说。<a id="a-7q"></a>慈无量者至遍净处以为边畔。<a id="a-7r"></a>悲无量者至虚空处以为边畔。<a id="a-7s"></a>喜无量者上至识处以为边畔。<a id="a-7t"></a>舍无量者。<a id="a-7u"></a>无所有处以为边畔。<a id="a-7v"></a>何以故。<a id="a-7w"></a>以根本初禅所摄故。<a id="a-7x"></a>此明何义。<a id="a-7y"></a>以无量从无边虚空处以为边畔。<a id="a-7z"></a>故如是说。<a id="a-80"></a>又有人言。<a id="a-81"></a>彼处圣道以无量名说。<a id="a-82"></a>何以故。<a id="a-83"></a>以可化众生有如是根。<a id="a-84"></a>闻无量名来入圣道故。<a id="a-85"></a>复有人言。<a id="a-86"></a>依彼对治觉分菩提分说。<a id="a-87"></a>此明何义。<a id="a-88"></a>以第三禅对治觉分。<a id="a-89"></a>即彼觉分以慈名说。<a id="a-8A"></a>如是乃至无所有处依彼对治以舍名说。<a id="a-8B"></a>复有人言。<a id="a-8C"></a>彼相似法。<a id="a-8D"></a>此明何义。<a id="a-8E"></a>以慈观乐而乐受。<a id="a-8F"></a>乃至第三禅中以悲观苦。<a id="a-8G"></a>而无边虚空处共色相违。<a id="a-8H"></a>以喜观无乐而无边识处。<a id="a-8I"></a>识喜住故。<a id="a-8J"></a>以舍观舍而无所有处。<a id="a-8K"></a>舍无所舍说名为舍。<a id="a-8L"></a>复有余修多罗中说。<a id="a-8M"></a>大德舍利弗。<a id="a-8N"></a>初发心菩萨以四无量观于众生。<a id="a-8O"></a>名众生观。<a id="a-8P"></a>菩萨摩诃萨行菩萨行。<a id="a-8Q"></a>观己行故名为法观。<a id="a-8R"></a>菩萨摩诃萨得甚深无生法忍。<a id="a-8S"></a>名为无观。</p>
  <p id="a8T">问曰。<a id="a-8U"></a>四无量者观于众生。<a id="a-8V"></a>云何复言观法观无。<a id="a-8W"></a>答曰。<a id="a-8X"></a>为他利益一切行等。<a id="a-8Y"></a>以慈相似法故。<a id="a-8Z"></a>此明何义。<a id="a-8a"></a>菩萨摩诃萨为诸众生修一切行。<a id="a-8b"></a>皆以般若为本。<a id="a-8c"></a>是故般若以慈名说。<a id="a-8d"></a>以彼慈能乐他相故。<a id="a-8e"></a>如是菩萨舍自身乐。<a id="a-8f"></a>般若波罗蜜与他乐相。<a id="a-8g"></a>是故般若以慈名说。<a id="a-8h"></a>是故观法观无皆是慈悲般若。<a id="a-8i"></a>复有人言。<a id="a-8j"></a>无观慈心以慈名说。<a id="a-8k"></a>此明何义。<a id="a-8l"></a>以诸菩萨观察众生。<a id="a-8m"></a>复为自身推求远离烦恼方便观有为行。<a id="a-8n"></a>得甚深无量心时。<a id="a-8o"></a>即得毕竟般若力。<a id="a-8p"></a>作是思惟。<a id="a-8q"></a>此诸众生无智所覆不能如实知见法界。<a id="a-8r"></a>我当令彼诸众生等。<a id="a-8s"></a>渐渐次第得入正道。</p>
  <p id="a8t">复有余修多罗中。<a id="a-8u"></a>佛告诸比丘过去七年修行慈心。<a id="a-8v"></a>世界成坏经由七返不来生此。<a id="a-8w"></a>乃至无量百千万劫作转轮王等。<a id="a-8x"></a>问曰。<a id="a-8y"></a>若四无量所得果报非欲界者。<a id="a-8z"></a>云何如来经中说言。<a id="a-90"></a>修行无量所得果报。<a id="a-91"></a>乃至无量百千万劫作转轮王。<a id="a-92"></a>答曰。<a id="a-93"></a>彼经中依三地无量作是说。<a id="a-94"></a>此义云何。<a id="a-95"></a>有欲界地果报无量作转轮王。<a id="a-96"></a>有初禅地果报无量作梵天王。<a id="a-97"></a>有二禅地果报无量生少光天。<a id="a-98"></a>又欲界起心三摩跋提。<a id="a-99"></a>所有果报作帝释王及转轮王。<a id="a-9A"></a>根本地禅所有果报。<a id="a-9B"></a>作梵天王生少光天。</p>
  <p id="a9C">复有余修多罗中。<a id="a-9D"></a>佛告比丘。<a id="a-9E"></a>过去世时有外道师名善眼。<a id="a-9F"></a>世尊彼外道师善眼。<a id="a-9G"></a>世尊获得神通离欲界烦恼。<a id="a-9H"></a>诸比丘彼外道师善眼。<a id="a-9I"></a>世尊多有无量声闻弟子。<a id="a-9J"></a>有无量百有无量千有无量万有无量百千万。<a id="a-9K"></a>诸比丘彼外道师善眼。<a id="a-9L"></a>世尊所有声闻。<a id="a-9M"></a>具足持戒。<a id="a-9N"></a>彼外道人修四梵行。<a id="a-9O"></a>离欲界烦恼修四梵行生梵世间。<a id="a-9P"></a>诸比丘。<a id="a-9Q"></a>彼外道师善眼。<a id="a-9R"></a>世尊所有弟子。<a id="a-9S"></a>不能具足修四梵行。<a id="a-9T"></a>彼弟子中或生他化自在天者。<a id="a-9U"></a>乃至人中如是等。<a id="a-9V"></a>尔时外道师善眼世尊生如是心。<a id="a-9W"></a>我今不是云何乃与弟子一处去一处生。<a id="a-9X"></a>作是思惟。<a id="a-9Y"></a>我依慈心修第二禅生少光天。<a id="a-9Z"></a>诸比丘彼时外道师善眼。<a id="a-9a"></a>世尊修上大慈入第二禅生第二禅如是等。</p>
  <p id="a9b">问曰。<a id="a-9c"></a>若诸菩萨摩诃萨等。<a id="a-9d"></a>为利益他于诸众生起平等心。<a id="a-9e"></a>何故自生胜心慈心。<a id="a-9f"></a>修第二禅生少光天。<a id="a-9g"></a>而不为弟子说生少光天法。<a id="a-9h"></a>又复有难。<a id="a-9i"></a>彼外道师善眼。<a id="a-9j"></a>世尊有所说法胜于佛法。<a id="a-9k"></a>何以故。<a id="a-9l"></a>以彼皆生上善道故。<a id="a-9m"></a>而如来声闻亦有入恶道者。<a id="a-9n"></a>答曰。<a id="a-9o"></a>此无过失。<a id="a-9p"></a>何以故。<a id="a-9q"></a>菩萨观机而说法故。<a id="a-9r"></a>此明何义。<a id="a-9s"></a>以彼外道婆罗门等长夜思惟。<a id="a-9t"></a>初梵天处是究竟处。<a id="a-9u"></a>随顺乐心而生彼处。<a id="a-9v"></a>不能修行生第二禅四无量行。<a id="a-9w"></a>以是义故。<a id="a-9x"></a>菩萨善知彼弟子心故。<a id="a-9y"></a>不为说生第二禅四无量行。<a id="a-9z"></a>又以无力故。<a id="a-A0"></a>此明何义。<a id="a-A1"></a>有人说言。<a id="a-A2"></a>除佛出世。<a id="a-A3"></a>无有外道能具修行二禅无量生第二禅。<a id="a-A4"></a>唯除大力诸菩萨等。<a id="a-A5"></a>又言外道法胜佛法者。<a id="a-A6"></a>此义不然。<a id="a-A7"></a>何以故。<a id="a-A8"></a>以外道取世间果故。</p>
  <p id="aA9">又以时节故。<a id="a-AA"></a>此明何义。<a id="a-AB"></a>有如是时。<a id="a-AC"></a>多有众生生善道处。<a id="a-AD"></a>何况复有无量众生修行无量。<a id="a-AE"></a>又言。<a id="a-AF"></a>如来弟子入恶道者非如来过。</p>
  <p id="aAG">复有余修多罗中说。<a id="a-AH"></a>有三种行。<a id="a-AI"></a>梵行天行圣行。<a id="a-AJ"></a>梵行者。<a id="a-AK"></a>谓四无量。<a id="a-AL"></a>天行者所谓四禅。<a id="a-AM"></a>圣行者谓三十七菩提分法。<a id="a-AN"></a>以何义故。<a id="a-AO"></a>说四无量名为梵行。<a id="a-AP"></a>答曰。<a id="a-AQ"></a>以四无量梵天因故。<a id="a-AR"></a>又以修行者身中可得故。<a id="a-AS"></a>又以对治非梵行故。</p>
  <p id="aAT">问曰。<a id="a-AU"></a>何故色界诸善根中。<a id="a-AV"></a>唯说无量以为福事。<a id="a-AW"></a>答曰。<a id="a-AX"></a>以为起他利益行故。<a id="a-AY"></a>此明何义。<a id="a-AZ"></a>世人多于他利益中生功德相。<a id="a-Aa"></a>余利益中不多生故。</p>
  <p id="aAb">问曰。<a id="a-Ac"></a>复有余修多罗中说。<a id="a-Ad"></a>有四种人能生梵功德。<a id="a-Ae"></a>何等为四。<a id="a-Af"></a>一者器世间地未有塔处于中立塔。<a id="a-Ag"></a>二者种植园林施。<a id="a-Ah"></a>四方僧。<a id="a-Ai"></a>三者和合先破坏僧。<a id="a-Aj"></a>四者能生四无量心。<a id="a-Ak"></a>问曰。<a id="a-Al"></a>若修四无量得梵天果。<a id="a-Am"></a>得言成就梵天果者。<a id="a-An"></a>立塔等三得梵天果。<a id="a-Ao"></a>此义云何。<a id="a-Ap"></a>答曰。<a id="a-Aq"></a>依梵行说是故无过。<a id="a-Ar"></a>此明何义。<a id="a-As"></a>非立塔等成就梵果。<a id="a-At"></a>若有人依梵如来立舍利塔。<a id="a-Au"></a>彼人能生梵行功德。<a id="a-Av"></a>又依修梵行者施与园林。<a id="a-Aw"></a>如是施者得成就梵福。<a id="a-Ax"></a>又依圣道修习梵行和合破僧得梵天果。<a id="a-Ay"></a>又以彼相似故。<a id="a-Az"></a>此明何义。<a id="a-B0"></a>立塔等三成就梵天果报。<a id="a-B1"></a>功德非一向同。<a id="a-B2"></a>四无量果而彼少分相似义故。<a id="a-B3"></a>如人成就四无量心。<a id="a-B4"></a>彼人则为摄受众生成就无量利益功德。<a id="a-B5"></a>此亦如是。<a id="a-B6"></a>若人于彼器世间中。<a id="a-B7"></a>未有塔处立舍利塔。<a id="a-B8"></a>施僧园林和合破僧。<a id="a-B9"></a>彼能成就无量福德。<a id="a-BA"></a>以是故言修四无量立塔等三有相似义。</p>
  <p id="aBB">问曰。<a id="a-BC"></a>梵行功德其量几何。<a id="a-BD"></a>答曰。<a id="a-BE"></a>有人说言。<a id="a-BF"></a>随何等业得转轮王。<a id="a-BG"></a>王四天下势力自在。<a id="a-BH"></a>梵行功德其量如是。<a id="a-BI"></a>复有人言。<a id="a-BJ"></a>随何等业得帝释王势力自在。<a id="a-BK"></a>梵行功德其量如是。<a id="a-BL"></a>复有人言。<a id="a-BM"></a>随何等业得作魔王。<a id="a-BN"></a>于欲界中势力自在。<a id="a-BO"></a>梵行功德其量如是。<a id="a-BP"></a>复有人言。<a id="a-BQ"></a>随何等业得生梵天。<a id="a-BR"></a>梵行功德其量如是。<a id="a-BS"></a>复有人言。<a id="a-BT"></a>梵天请佛转于法轮随所得福。<a id="a-BU"></a>梵行功德其量如是。</p>
  <p id="aBV">问曰。<a id="a-BW"></a>复有其余修多罗中如来说言。<a id="a-BX"></a>若有人能成就慈心。<a id="a-BY"></a>彼人功德火不能烧。<a id="a-BZ"></a>水不能漂刀不能割。<a id="a-Ba"></a>毒不能害命不中夭。<a id="a-Bb"></a>为何义故作如是说。<a id="a-Bc"></a>答曰。<a id="a-Bd"></a>诸佛如来所有境界不可思议。<a id="a-Be"></a>一切禅定不可思议。<a id="a-Bf"></a>一切诸业不可思议如是等。<a id="a-Bg"></a>复有人言。<a id="a-Bh"></a>若人能与无量众生无量安隐。<a id="a-Bi"></a>以是故说。<a id="a-Bj"></a>彼外因缘不能伤害。</p>
  <p id="aBk">又彼人忆念色界四大。<a id="a-Bl"></a>此明何义。<a id="a-Bm"></a>以彼修习慈心之人。<a id="a-Bn"></a>入慈心故依于色界成就色界四大之身。<a id="a-Bo"></a>以是义故。<a id="a-Bp"></a>外诸因缘不能伤害。</p>
  <p id="aBq">问曰。<a id="a-Br"></a>以何义故。<a id="a-Bs"></a>此修多罗中唯说修行慈心悲心得多功德。<a id="a-Bt"></a>不言喜舍。<a id="a-Bu"></a>答曰。<a id="a-Bv"></a>以利益他多修行故。<a id="a-Bw"></a>此明何义。<a id="a-Bx"></a>修慈悲心与乐拔苦。<a id="a-By"></a>依慈悲故起心修行。<a id="a-Bz"></a>舍布施等得无量福。<a id="a-C0"></a>而喜舍等不能如是。<a id="a-C1"></a>此义云何。<a id="a-C2"></a>以彼喜心见他众生。<a id="a-C3"></a>自修善业自得受乐。<a id="a-C4"></a>彼人生喜。<a id="a-C5"></a>以是故喜舍亦如是。<a id="a-C6"></a>以他众生自心分别嗔心爱心及无害心。<a id="a-C7"></a>故名为舍。<a id="a-C8"></a>以是义故。<a id="a-C9"></a>喜舍福少慈悲福多。<a id="a-CA"></a>以慈悲心成就与他无量利乐。<a id="a-CB"></a>非是喜心舍心成就。<a id="a-CC"></a>以对治嗔名为慈心。<a id="a-CD"></a>不嗔善根以为体故。<a id="a-CE"></a>以最胜义对治于嗔。<a id="a-CF"></a>何以故。<a id="a-CG"></a>以嗔心故舍诸众生。<a id="a-CH"></a>与一切众生利益事相违。<a id="a-CI"></a>是故菩萨为欲利益一切众生。<a id="a-CJ"></a>对不利益众生事。<a id="a-CK"></a>因此经中说修行对治慈悲心等。</p>
  <p id="aCL">又发菩提心修诸善行。<a id="a-CM"></a>皆慈悲心以为根本。<a id="a-CN"></a>此明何义。<a id="a-CO"></a>即此修多罗中说不退转心。<a id="a-CP"></a>成就发菩提心因。<a id="a-CQ"></a>彼发菩提心初始欲生。<a id="a-CR"></a>依慈悲心以为根本。<a id="a-CS"></a>则能修集无量功德非喜舍等。<a id="a-CT"></a>以是义故。<a id="a-CU"></a>此修多罗中唯说慈悲多生功德。<a id="a-CV"></a>不言喜舍。<a id="a-CW"></a>是故十地修多罗中说。<a id="a-CX"></a>彼菩萨发菩提心。<a id="a-CY"></a>是心以大悲为本。<a id="a-CZ"></a>如是等以毕竟成就大慈大悲身口意业故。</p>
  <p id="aCa">又是三昧身口意业依慈悲心起。<a id="a-Cb"></a>与乐相应说名慈心。<a id="a-Cc"></a>以见世间因中说果。<a id="a-Cd"></a>譬如世间木作画作因中说果。<a id="a-Ce"></a>成就无害身口意业。<a id="a-Cf"></a>以悲对害心不生他恼乱身口意业故。</p>
  <p id="aCg">成就善知方便。<a id="a-Ch"></a>问曰。<a id="a-Ci"></a>以何义故。<a id="a-Cj"></a>说无量后次说成就善知方便。<a id="a-Ck"></a>答曰。<a id="a-Cl"></a>为欲示现以方便力摄取所修四无量行。<a id="a-Cm"></a>随顺自心受果报故。<a id="a-Cn"></a>如说四大随顺。<a id="a-Co"></a>此明何义。<a id="a-Cp"></a>略说菩萨二种善巧利益方便。<a id="a-Cq"></a>以外道等一切无有第一义谛巧方便故。<a id="a-Cr"></a>修行无量为爱所润成色界果。<a id="a-Cs"></a>又诸声闻辟支佛人。<a id="a-Ct"></a>为取涅槃心取以为究竟。<a id="a-Cu"></a>善根弃舍利益一切众生。<a id="a-Cv"></a>弃舍世谛所作诸业。<a id="a-Cw"></a>其心专为利益自身。<a id="a-Cx"></a>不能如实修四无量。<a id="a-Cy"></a>不能究竟断诸烦恼。<a id="a-Cz"></a>唯能折伏一切烦恼。<a id="a-D0"></a>若诸菩萨摩诃萨等。<a id="a-D1"></a>能如实知二种之法有为无为。<a id="a-D2"></a>观察众生不舍有为。<a id="a-D3"></a>虽如实知寂静无为。<a id="a-D4"></a>以为成就一切佛法不堕有为。<a id="a-D5"></a>以诸所修为利益他。<a id="a-D6"></a>以如实知自相同相。<a id="a-D7"></a>以不能得随心自在定得色界清净果报。<a id="a-D8"></a>四无量行以彼爱心所不能润。<a id="a-D9"></a>而随顺心成就果报。<a id="a-DA"></a>如随顺四大。<a id="a-DB"></a>此明何义。<a id="a-DC"></a>如四大相非是成就第一义谛。<a id="a-DD"></a>如禅定人随顺心力而能舍离四大自相。<a id="a-DE"></a>此亦如是。<a id="a-DF"></a>虽复成就有为法相。<a id="a-DG"></a>以诸菩萨清净持戒诸功德众。<a id="a-DH"></a>修四无量随顺心力成就果报。<a id="a-DI"></a>而不随顺四无量心。<a id="a-DJ"></a>以是义故。<a id="a-DK"></a>圣者思益梵天所问修多罗中。<a id="a-DL"></a>如来说言。<a id="a-DM"></a>若诸菩萨摩诃萨等。<a id="a-DN"></a>成就四法修行四禅生于欲界。<a id="a-DO"></a>何等四法。<a id="a-DP"></a>一者得心自在。<a id="a-DQ"></a>二者具足诸善根力。<a id="a-DR"></a>三者观察一切众生。<a id="a-DS"></a>四者修行方便般若。<a id="a-DT"></a>是故示现方便摄取无量修行随心受果。<a id="a-DU"></a>说无量后次说方便。</p>
  <p id="aDV">问曰。<a id="a-DW"></a>应说方便义。<a id="a-DX"></a>云何方便义。<a id="a-DY"></a>答曰。<a id="a-DZ"></a>次说方便义。<a id="a-Da"></a>有二种。<a id="a-Db"></a>一者求异义。<a id="a-Dc"></a>二者不舍二义。<a id="a-Dd"></a>心修诸行智慧观察名为方便。<a id="a-De"></a>此明何义。<a id="a-Df"></a>求异义者。<a id="a-Dg"></a>诸菩萨等非为现前证圣道果。<a id="a-Dh"></a>亦非为厌世间苦恼舍于世间心。<a id="a-Di"></a>为利益一切众生。<a id="a-Dj"></a>及为自身取大菩提。<a id="a-Dk"></a>方便为教众生菩提方便。<a id="a-Dl"></a>及欲清净大悲等行取菩提法。<a id="a-Dm"></a>出过声闻辟支佛等所证之位。<a id="a-Dn"></a>道功德等所对治法。<a id="a-Do"></a>菩萨所证圣道现前。<a id="a-Dp"></a>名求异义。<a id="a-Dq"></a>不舍二义者。<a id="a-Dr"></a>谓菩萨心不舍世谛第一义谛故。<a id="a-Ds"></a>此明何义。<a id="a-Dt"></a>以诸菩萨实见一切有为诸法皆悉无常。<a id="a-Du"></a>观察众生不舍一切有为诸法。<a id="a-Dv"></a>不离有为法。<a id="a-Dw"></a>不舍无为法。<a id="a-Dx"></a>如是菩萨摩诃萨般若行不退转因。<a id="a-Dy"></a>说名方便。<a id="a-Dz"></a>如圣者文殊师利于经中说。<a id="a-E0"></a>天子。<a id="a-E1"></a>菩萨摩诃萨般若智。<a id="a-E2"></a>知菩萨摩诃萨非行有为智不堕无为智。<a id="a-E3"></a>如是菩萨摩诃萨。<a id="a-E4"></a>名为无畏菩萨。<a id="a-E5"></a>复次天子。<a id="a-E6"></a>若诸菩萨观察众生不舍有为行。<a id="a-E7"></a>观察诸佛法不堕无为行。<a id="a-E8"></a>如是菩萨摩诃萨名为无畏菩萨。<a id="a-E9"></a>如是等又随顺心所求之义。<a id="a-EA"></a>称心所求能成就行。<a id="a-EB"></a>名为方便。<a id="a-EC"></a>又以毕竟具足智故。<a id="a-ED"></a>名为方便。<a id="a-EE"></a>问曰。<a id="a-EF"></a>善知世谛者。<a id="a-EG"></a>如是等句说何等义。<a id="a-EH"></a>答曰。<a id="a-EI"></a>善知世谛者。<a id="a-EJ"></a>善知自相故。<a id="a-EK"></a>善知第一义谛者。<a id="a-EL"></a>善知同相故。<a id="a-EM"></a>善知二义者。<a id="a-EN"></a>善知自相同相故。<a id="a-EO"></a>问曰。<a id="a-EP"></a>但说善知世谛善知第一义谛便足。<a id="a-EQ"></a>何故复说善知二义。<a id="a-ER"></a>答曰。<a id="a-ES"></a>为欲示现菩萨胜义知方便故。<a id="a-ET"></a>是故复说善知二义。<a id="a-EU"></a>此明何义。<a id="a-EV"></a>外道远离如实般若智。<a id="a-EW"></a>唯有世智无出世智。<a id="a-EX"></a>声闻辟支佛舍世间智。<a id="a-EY"></a>但有涅槃智无世间智。<a id="a-EZ"></a>菩萨摩诃萨为欲利益一切众生求妙法故。<a id="a-Ea"></a>于世谛中及第一义谛中。<a id="a-Eb"></a>修行方便智如来为欲示现菩萨胜方便智。<a id="a-Ec"></a>是故复说善知二义。</p>
  <p id="aEd">成就般若波罗蜜。<a id="a-Ee"></a>问曰。<a id="a-Ef"></a>何故如来说方便后。<a id="a-Eg"></a>次说成就般若波罗蜜。<a id="a-Eh"></a>答曰。<a id="a-Ei"></a>示现方便摄取般若故。<a id="a-Ej"></a>又以示现诸菩萨等所证位义。<a id="a-Ek"></a>是故如来说方便后。<a id="a-El"></a>次说成就般若波罗蜜。<a id="a-Em"></a>此明何义。<a id="a-En"></a>以观能成菩提分法清净善根。<a id="a-Eo"></a>菩萨欲见真如法体。<a id="a-Ep"></a>而未能见真如实智。<a id="a-Eq"></a>于先观察出过声闻辟支佛位所对治法。<a id="a-Er"></a>观察大慈悲等。<a id="a-Es"></a>成就根本大慈悲等。<a id="a-Et"></a>然后得见彼真如法。<a id="a-Eu"></a>以是义故。<a id="a-Ev"></a>见真如法不堕声闻辟支佛地。<a id="a-Ew"></a>是故如来示现修行次第义故。<a id="a-Ex"></a>先说方便次说成就般若波罗蜜。</p>
  <p id="aEy">问曰。<a id="a-Ez"></a>成就般若波罗蜜者。<a id="a-F0"></a>应说般若义。<a id="a-F1"></a>如实知见名为般若。<a id="a-F2"></a>能观所观境界名为般若。<a id="a-F3"></a>如实知深浅数量名为般若。<a id="a-F4"></a>是义应说。<a id="a-F5"></a>答曰。<a id="a-F6"></a>到彼岸故名波罗蜜义。<a id="a-F7"></a>又诸佛如来已到彼岸名波罗蜜。<a id="a-F8"></a>初地菩萨以其毕竟到彼岸故名波罗蜜。<a id="a-F9"></a>以诸菩萨毕竟得彼岸行名波罗蜜。<a id="a-FA"></a>是故如来经中说言。<a id="a-FB"></a>随顺彼行名波罗蜜。<a id="a-FC"></a>以彼处未决定彼岸义故。<a id="a-FD"></a>是故如来于无尽意所问经中说。<a id="a-FE"></a>满足行菩萨行名波罗蜜义。<a id="a-FF"></a>快深智满足名波罗蜜义。<a id="a-FG"></a>如是等。</p>
  <p id="aFH">问曰。<a id="a-FI"></a>应说般若波罗蜜义。<a id="a-FJ"></a>云何般若波罗蜜义。<a id="a-FK"></a>答曰。<a id="a-FL"></a>求佛菩提大慈悲心。<a id="a-FM"></a>摄取所起方便智慧。<a id="a-FN"></a>能如实知一切诸法同相别相胜义。<a id="a-FO"></a>名为般若波罗蜜义。</p>
  <p id="aFP">问曰。<a id="a-FQ"></a>应说成就义。<a id="a-FR"></a>云何成就义。<a id="a-FS"></a>答曰。<a id="a-FT"></a>究竟义成就义。<a id="a-FU"></a>远离一切凡夫名为般若波罗蜜究竟义。<a id="a-FV"></a>依般若波罗蜜远离世间得究竟义。<a id="a-FW"></a>名为般若波罗蜜成就。<a id="a-FX"></a>此明何义。<a id="a-FY"></a>依般若波罗蜜。<a id="a-FZ"></a>得究竟无畏处。<a id="a-Fa"></a>问曰。<a id="a-Fb"></a>若如是者。<a id="a-Fc"></a>证初地时即得名为究竟。<a id="a-Fd"></a>成就般若波罗蜜。<a id="a-Fe"></a>答曰。<a id="a-Ff"></a>彼依如分次第应知。<a id="a-Fg"></a>此明何义。<a id="a-Fh"></a>从初地来得佛菩提。<a id="a-Fi"></a>以得对治法现前。<a id="a-Fj"></a>以得对治法故。<a id="a-Fk"></a>又初地方便摄取方便般若。<a id="a-Fl"></a>离一切恶道及离声闻辟支佛地。<a id="a-Fm"></a>如是余地随分相应分处。<a id="a-Fn"></a>应知。<a id="a-Fo"></a>菩萨若能如是知者。<a id="a-Fp"></a>随顺如实智般若观有为行。<a id="a-Fq"></a>他力相依无有自体。</p>
  <p id="aFr">问曰。<a id="a-Fs"></a>依此法有此法。<a id="a-Ft"></a>依此法生此法。<a id="a-Fu"></a>而重说者有何胜义。<a id="a-Fv"></a>答曰。<a id="a-Fw"></a>为欲示现二种因义故二种说。<a id="a-Fx"></a>此明何义。<a id="a-Fy"></a>有为行生因有二种。<a id="a-Fz"></a>何者为二。<a id="a-G0"></a>一者先生因。<a id="a-G1"></a>二者共生因。<a id="a-G2"></a>先生因者。<a id="a-G3"></a>如眼识等欲生之时先生意识。<a id="a-G4"></a>相似随顺前心不灭不容后心。<a id="a-G5"></a>要前心灭后心得生。<a id="a-G6"></a>前心虽灭与后为因。<a id="a-G7"></a>名先生因。<a id="a-G8"></a>共生因者。<a id="a-G9"></a>诸识相应谓受等法及心不相应法。<a id="a-GA"></a>共彼法生。<a id="a-GB"></a>眼等诸法能作因缘。<a id="a-GC"></a>依止彼法能生彼法。<a id="a-GD"></a>彼法生时能与作因。<a id="a-GE"></a>名共生因。<a id="a-GF"></a>又依此法者说先生因。<a id="a-GG"></a>生此法者说共生因。<a id="a-GH"></a>问曰。<a id="a-GI"></a>说依此法生此法者。<a id="a-GJ"></a>此义不然。<a id="a-GK"></a>何以故。<a id="a-GL"></a>共生之法无定因故。<a id="a-GM"></a>无因果差别故。<a id="a-GN"></a>此明何义。<a id="a-GO"></a>共生之法此法是因此法是果。<a id="a-GP"></a>无有如是定因差别。<a id="a-GQ"></a>以不可说此法是因此法是果故。<a id="a-GR"></a>无定因因果差别。<a id="a-GS"></a>答曰。<a id="a-GT"></a>以见故说。<a id="a-GU"></a>此明何义。<a id="a-GV"></a>亦见世间共生之法。<a id="a-GW"></a>一法是因一法非因。<a id="a-GX"></a>犹如灯炷共照俱生。<a id="a-GY"></a>而此灯炷能作照因。<a id="a-GZ"></a>照不能与灯炷作因。<a id="a-Ga"></a>何以故。<a id="a-Gb"></a>以此照法随顺灯炷。<a id="a-Gc"></a>此明何义。<a id="a-Gd"></a>以见照法随顺灯炷。<a id="a-Ge"></a>而非灯炷随顺于照。<a id="a-Gf"></a>以见灯炷有增有减。<a id="a-Gg"></a>照亦如是有增有减。<a id="a-Gh"></a>以灯炷灭照亦随灭。<a id="a-Gi"></a>又以灯炷异处去时照亦随去。<a id="a-Gj"></a>如是共生眼识等法。<a id="a-Gk"></a>依眼身等因身眼等生眼识等。<a id="a-Gl"></a>非因眼识等生眼身等。<a id="a-Gm"></a>又依此法者。<a id="a-Gn"></a>诸菩萨等如是观察。<a id="a-Go"></a>先时生法无有作者。<a id="a-Gp"></a>唯共因缘和合而生。<a id="a-Gq"></a>以有此法生此法故。<a id="a-Gr"></a>又诸菩萨生如是心。<a id="a-Gs"></a>因既无常云何而得生于此法。<a id="a-Gt"></a>是故菩萨生如是心。<a id="a-Gu"></a>依此法故而生此法。<a id="a-Gv"></a>非先有法于后时生法。<a id="a-Gw"></a>若先有后时生者即是常法。<a id="a-Gx"></a>以是义故。<a id="a-Gy"></a>即法生时因缘和合。<a id="a-Gz"></a>无有一法是定实者。<a id="a-H0"></a>无有定实眼识境界照了等法。<a id="a-H1"></a>以是义故。<a id="a-H2"></a>此法生时决定不从彼处而来。<a id="a-H3"></a>又以即共因缘而灭。<a id="a-H4"></a>若法即共因缘灭者。<a id="a-H5"></a>离诸因缘念时不住。<a id="a-H6"></a>以是义故。<a id="a-H7"></a>此法灭时不离此处而余处去。<a id="a-H8"></a>又依此法生此法者。<a id="a-H9"></a>谓依彼彼因缘和合。<a id="a-HA"></a>生彼彼法见彼彼法。<a id="a-HB"></a>示现彼法因缘而生非无因缘。<a id="a-HC"></a>又依此法生此法者。<a id="a-HD"></a>因观念故。<a id="a-HE"></a>又依此法生此法者。<a id="a-HF"></a>示现过去无明行分。<a id="a-HG"></a>此明何义。<a id="a-HH"></a>以依过去无明等二。<a id="a-HI"></a>得有现在识等八分。<a id="a-HJ"></a>示现现在有分故。<a id="a-HK"></a>又依此法生此法者。<a id="a-HL"></a>示现现在有分。<a id="a-HM"></a>此明何义。<a id="a-HN"></a>依现在有分示现速有生老死分。<a id="a-HO"></a>又依此法生此法者。<a id="a-HP"></a>以无明爱取示现烦恼道。<a id="a-HQ"></a>依此烦恼道生行有业道。<a id="a-HR"></a>又依此法生此法者。<a id="a-HS"></a>依于业道生余有支。<a id="a-HT"></a>谓苦道等。<a id="a-HU"></a>又依此法生此法者。<a id="a-HV"></a>依无明行及爱取有集谛因故。<a id="a-HW"></a>生余七分名为苦谛。<a id="a-HX"></a>又依此法生此法者。<a id="a-HY"></a>即依七分苦谛法故。<a id="a-HZ"></a>生无明等五分集谛。<a id="a-Ha"></a>又依此法生此法者。<a id="a-Hb"></a>如来修多罗中说。<a id="a-Hc"></a>依无明行而生识等。<a id="a-Hd"></a>复有修多罗中说。<a id="a-He"></a>依行因缘生于无明。<a id="a-Hf"></a>此明何义。<a id="a-Hg"></a>以生相时无明等法共心相应。<a id="a-Hh"></a>及心不相应法身业口业皆悉共生。<a id="a-Hi"></a>非后时生。<a id="a-Hj"></a>又依此法生此法者。<a id="a-Hk"></a>即生念时无明闇智共同时生。<a id="a-Hl"></a>非先时生。</p>
 </body>
</html>