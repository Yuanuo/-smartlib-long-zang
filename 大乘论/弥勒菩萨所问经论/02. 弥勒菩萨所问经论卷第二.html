<!doctype html>
<html id="z3IBVWs107" data-ver="807">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘论">
  <meta period="元魏">
 </head>
 <body>
  <h1 id="a1">弥勒菩萨所问经论卷第二</h1>
  <p id="a2">问曰。<a id="a-3"></a>以何义故名不退转。<a id="a-4"></a>答曰。<a id="a-5"></a>以诸菩萨证得初地毕定因故。<a id="a-6"></a>乃至未得成佛以来。<a id="a-7"></a>常以深心如实修行。<a id="a-8"></a>次第增长菩提之心。<a id="a-9"></a>彼所治法不能障故名不退转。<a id="a-A"></a>问曰。<a id="a-B"></a>复以何义。<a id="a-C"></a>名不退转阿耨多罗三藐三菩提。<a id="a-D"></a>答曰。<a id="a-E"></a>以得成就不退转因。<a id="a-F"></a>谓深心等八种法故。<a id="a-G"></a>又不退转心相违之法。<a id="a-H"></a>身见贪等一切烦恼。<a id="a-I"></a>以见道力悉远离故。<a id="a-J"></a>又身见等一切烦恼。<a id="a-K"></a>无始世来随无智生不能远离。<a id="a-L"></a>取我乐等因离方便般若。<a id="a-M"></a>为诸世间苦恼所逼。<a id="a-N"></a>弃舍利益一切众生取于涅槃。<a id="a-O"></a>是故菩萨得慈悲深心。<a id="a-P"></a>远离取着我乐等因。<a id="a-Q"></a>有方便般若。<a id="a-R"></a>虽为世间苦恼所逼。<a id="a-S"></a>而不放舍利益众生所作之事。<a id="a-T"></a>断身见等烦恼根本。<a id="a-U"></a>彼时得不退转阿耨多罗三藐三菩提。<a id="a-V"></a>是故圣者无尽意说言。<a id="a-W"></a>彼心离一切烦恼生。<a id="a-X"></a>如是等。</p>
  <p id="aY">问曰。<a id="a-Z"></a>若离身见等烦恼名不退转因者。<a id="a-a"></a>菩萨及须陀洹。<a id="a-b"></a>俱离身见等烦恼。<a id="a-c"></a>何故菩萨不退转阿耨多罗三藐三菩提。<a id="a-d"></a>而须陀洹等退转。<a id="a-e"></a>答曰。<a id="a-f"></a>以心行差别故。<a id="a-g"></a>此明何义。<a id="a-h"></a>菩萨声闻发心以来。<a id="a-i"></a>心行等相一切差别故。<a id="a-j"></a>云何差别。<a id="a-k"></a>声闻之人不能修学利益他因。<a id="a-l"></a>是故弃舍利益众生自求涅槃。<a id="a-m"></a>见三界中贪等烦恼火之所烧无常所逼。<a id="a-n"></a>厌离三界如身衣火燃。<a id="a-o"></a>观无常等五阴有为行。<a id="a-p"></a>乃至离三界结。<a id="a-q"></a>然后除贪等烦恼。<a id="a-r"></a>渐渐微薄出过三界。<a id="a-s"></a>菩萨之人得深心故。<a id="a-t"></a>常乐利益一切世间。<a id="a-u"></a>为诸众生作利益行。<a id="a-v"></a>虽为世间苦恼所逼。<a id="a-w"></a>以成就方便智慧力故。<a id="a-x"></a>虽能如实修行声闻道。<a id="a-y"></a>而不证声闻道。<a id="a-z"></a>以先断所障取声闻位法故。<a id="a-10"></a>何者是取声闻位法。<a id="a-11"></a>谓舍大悲心。<a id="a-12"></a>不能增长大悲等行。<a id="a-13"></a>若诸菩萨得深心等修行菩提心眷属等法。<a id="a-14"></a>能作证菩提位因。<a id="a-15"></a>彼时菩萨见一切法故。<a id="a-16"></a>能增长菩提心力。<a id="a-17"></a>方便推求利益一切众生之事。<a id="a-18"></a>彼时即见如实法界。<a id="a-19"></a>见法界故即时远离见道所治一切烦恼。<a id="a-1A"></a>即得毕竟大菩提心。<a id="a-1B"></a>如十地经说。<a id="a-1C"></a>菩萨摩诃萨生如是心。<a id="a-1D"></a>是心以大悲为首。<a id="a-1E"></a>如是等。<a id="a-1F"></a>彼菩萨如是证见道已。<a id="a-1G"></a>方便推求利益一切诸众生。<a id="a-1H"></a>因善学大悲深心等法。<a id="a-1I"></a>离我乐等不为烦恼火之所烧。<a id="a-1J"></a>因不相似故。<a id="a-1K"></a>菩萨摩诃萨常以深心为利益他而修行故。<a id="a-1L"></a>即见道时断三界中一切烦恼。<a id="a-1M"></a>而声闻等先不修集慈悲方便。<a id="a-1N"></a>是故无有利益他行。<a id="a-1O"></a>渐断烦恼后得罗汉。<a id="a-1P"></a>以是义故。<a id="a-1Q"></a>大海慧菩萨经中说。<a id="a-1R"></a>菩萨先已修集善根相应烦恼。<a id="a-1S"></a>所谓大悲波罗蜜等。<a id="a-1T"></a>此诸善法名为烦恼。<a id="a-1U"></a>非余烦恼。<a id="a-1V"></a>依彼烦恼为化众生住于世间。<a id="a-1W"></a>以其所求未究竟故。<a id="a-1X"></a>以是义故。<a id="a-1Y"></a>虽复俱离彼身见等一切烦恼。<a id="a-1Z"></a>而菩萨不退转阿耨多罗三藐三菩提。<a id="a-1a"></a>声闻退转。<a id="a-1b"></a>如阿耨大池圣者龙王经中。<a id="a-1c"></a>佛告龙王。<a id="a-1d"></a>菩萨摩诃萨所证之位。<a id="a-1e"></a>是出世间法。<a id="a-1f"></a>而不离世间。<a id="a-1g"></a>龙王。<a id="a-1h"></a>有方便般若圣智三昧。<a id="a-1i"></a>是名菩萨摩诃萨出世间位。<a id="a-1j"></a>龙王。<a id="a-1k"></a>譬如声闻入声闻位。<a id="a-1l"></a>名须陀洹不堕恶道。<a id="a-1m"></a>龙王。<a id="a-1n"></a>菩萨亦尔。<a id="a-1o"></a>入菩萨位名为不退转菩萨不堕恶道。<a id="a-1p"></a>龙王。<a id="a-1q"></a>声闻之人。<a id="a-1r"></a>不断烦恼取声闻位。<a id="a-1s"></a>以其未过不自在法得初果故龙王。<a id="a-1t"></a>菩萨摩诃萨过声闻位证菩萨位。<a id="a-1u"></a>是故不取声闻小果。<a id="a-1v"></a>乃取道场大菩提果。<a id="a-1w"></a>以是义故。<a id="a-1x"></a>声闻有量。<a id="a-1y"></a>菩萨无量。<a id="a-1z"></a>龙王。<a id="a-20"></a>如有二人俱堕高山。<a id="a-21"></a>其一人者勇健多力。<a id="a-22"></a>先已习学种种技能。<a id="a-23"></a>以方便智还上山顶。<a id="a-24"></a>其第二人身力微少。<a id="a-25"></a>先不习学种种技能。<a id="a-26"></a>无方便智。<a id="a-27"></a>堕彼山下不能还上。<a id="a-28"></a>龙王。<a id="a-29"></a>如是菩萨摩诃萨观察一切法空无相无愿无为。<a id="a-2A"></a>依般若力观察众生。<a id="a-2B"></a>住于一切种智山顶。<a id="a-2C"></a>复有经说。<a id="a-2D"></a>大德须菩提。<a id="a-2E"></a>菩萨摩诃萨断身见等无量烦恼。<a id="a-2F"></a>而不取彼声闻小果。<a id="a-2G"></a>乃取诸佛大菩提果。<a id="a-2H"></a>观察一切佛法。<a id="a-2I"></a>以大慈悲心怜愍一切众生。<a id="a-2J"></a>修菩萨行。<a id="a-2K"></a>断身见等一切烦恼。<a id="a-2L"></a>是故不取声闻小果。<a id="a-2M"></a>乃取诸佛大菩提果。<a id="a-2N"></a>须菩提白文殊师利言。<a id="a-2O"></a>文殊师利。<a id="a-2P"></a>此事希有。<a id="a-2Q"></a>此大方便菩萨之人。<a id="a-2R"></a>断身见等一切烦恼。<a id="a-2S"></a>而能不取声闻小果。<a id="a-2T"></a>文殊师利言。<a id="a-2U"></a>大德须菩提。<a id="a-2V"></a>菩萨摩诃萨有大方便所摄智性。<a id="a-2W"></a>是故菩萨虽如实知彼身见等一切烦恼。<a id="a-2X"></a>而能不取声闻小果。<a id="a-2Y"></a>大德须菩提。<a id="a-2Z"></a>如大力士持薄利刀斩断娑罗树。<a id="a-2a"></a>彼娑罗树即住不倒。<a id="a-2b"></a>大德须菩提。<a id="a-2c"></a>菩萨摩诃萨亦复如是。<a id="a-2d"></a>有大方便般若智性。<a id="a-2e"></a>是故菩萨断身见等一切烦恼。<a id="a-2f"></a>而能不取声闻小果。<a id="a-2g"></a>大德须菩提。<a id="a-2h"></a>彼娑罗树复于异时值天雨润。<a id="a-2i"></a>即便还生枝叶华果。<a id="a-2j"></a>具足如本众生受用。<a id="a-2k"></a>大德须菩提。<a id="a-2l"></a>菩萨摩诃萨亦复如是。<a id="a-2m"></a>得大慈悲心雨所润。<a id="a-2n"></a>虽断身见等诸烦恼。<a id="a-2o"></a>还入三界方便示现生世间家。<a id="a-2p"></a>随顺一切众生受用。<a id="a-2q"></a>大德须菩提。<a id="a-2r"></a>复于后时彼娑罗树大风吹动。<a id="a-2s"></a>即便倒地更不复生。<a id="a-2t"></a>大德须菩提。<a id="a-2u"></a>菩萨摩诃萨亦复如是。<a id="a-2v"></a>为大智慧猛风所吹。<a id="a-2w"></a>在道场地永灭不生。<a id="a-2x"></a>是故菩萨摩诃萨发心已来。<a id="a-2y"></a>一切心行不同声闻辟支佛等。<a id="a-2z"></a>以诸菩萨摩诃萨心行等法本来不同故。<a id="a-30"></a>若一切同者。<a id="a-31"></a>应声闻作菩萨。<a id="a-32"></a>菩萨作声闻。</p>
  <p id="a33">问曰。<a id="a-34"></a>如声闻人先断见道烦恼。<a id="a-35"></a>然后渐断修道烦恼。<a id="a-36"></a>菩萨何故不同声闻。<a id="a-37"></a>先断见道烦恼。<a id="a-38"></a>然后乃断修道烦恼。<a id="a-39"></a>又问。<a id="a-3A"></a>如菩萨取无量世住。<a id="a-3B"></a>修集无量善根。<a id="a-3C"></a>须陀洹等何故不取无量世住。<a id="a-3D"></a>亦不修集无量善根。<a id="a-3E"></a>答曰。<a id="a-3F"></a>须陀洹等常有乐断烦恼心故。<a id="a-3G"></a>以得无漏对治明故。<a id="a-3H"></a>转转怖畏诸世间故。<a id="a-3I"></a>生如是心。<a id="a-3J"></a>何时当得离一切苦入无余涅槃。<a id="a-3K"></a>故修道中余残烦恼自然渐尽。<a id="a-3L"></a>以是义故。<a id="a-3M"></a>声闻不取无量世住。<a id="a-3N"></a>亦不修集无量善根。<a id="a-3O"></a>菩萨之人无量世来。<a id="a-3P"></a>为诸众生作利益因。<a id="a-3Q"></a>为诸众生作利益事。<a id="a-3R"></a>得如是等毕竟之心。<a id="a-3S"></a>复见真如甘露法界。<a id="a-3T"></a>观察一切诸众生身。<a id="a-3U"></a>而实不异我所求处。<a id="a-3V"></a>是故菩萨见修道中一切烦恼。<a id="a-3W"></a>能障利益众生行故。<a id="a-3X"></a>即见道中一时俱断。<a id="a-3Y"></a>又以观察利益一切诸众生乐胜涅槃乐。<a id="a-3Z"></a>是故菩萨取无量世住于世间修一切行。<a id="a-3a"></a>谓萨婆若智故能明见。<a id="a-3b"></a>修集无量菩提善根。<a id="a-3c"></a>得大菩提利。<a id="a-3d"></a>是故修集无量善根。</p>
  <p id="a3e">问曰。<a id="a-3f"></a>菩萨若见修道烦恼能障利益诸众生行。<a id="a-3g"></a>以是义故。<a id="a-3h"></a>于见道中即断除者。<a id="a-3i"></a>以何义故。<a id="a-3j"></a>即见道中不以世间智伏修道烦恼。<a id="a-3k"></a>答曰。<a id="a-3l"></a>远离一切烦恼名不退转因。<a id="a-3m"></a>若离无漏道见法。<a id="a-3n"></a>离无漏道断一切烦恼者。<a id="a-3o"></a>可如是难。<a id="a-3p"></a>何故世间道不伏修道烦恼。<a id="a-3q"></a>若世间道同世间道。<a id="a-3r"></a>无如是力。<a id="a-3s"></a>是故不得言不退转。<a id="a-3t"></a>而此菩萨即见道时永断一切所治之法。<a id="a-3u"></a>得大悲等生毕竟菩提心。<a id="a-3v"></a>名不退转菩萨。<a id="a-3w"></a>应知是故菩萨如实见法成就方便。<a id="a-3x"></a>不取声闻辟支佛地。<a id="a-3y"></a>如实知见一切世间种种过患。<a id="a-3z"></a>为欲利益一切众生行世间行。<a id="a-40"></a>不舍世间。<a id="a-41"></a>不为世间过患所染。<a id="a-42"></a>是故圣者文殊师利告天子言。<a id="a-43"></a>诸天子。<a id="a-44"></a>菩萨摩诃萨不住有为不住无为。<a id="a-45"></a>是故菩萨名为福田。<a id="a-46"></a>何以故。<a id="a-47"></a>菩萨离有为法不住无为法。<a id="a-48"></a>知有为有过。<a id="a-49"></a>知无为无过。<a id="a-4A"></a>知一切过故。<a id="a-4B"></a>不住有为。<a id="a-4C"></a>知无为法。<a id="a-4D"></a>不住无为。<a id="a-4E"></a>诸天子。<a id="a-4F"></a>如大力士仰射虚空。<a id="a-4G"></a>而彼射箭于虚空中无所依住。<a id="a-4H"></a>而不堕地。<a id="a-4I"></a>诸天子。<a id="a-4J"></a>此事为难。<a id="a-4K"></a>更有难者。<a id="a-4L"></a>天子白文殊师利言。<a id="a-4M"></a>如是之事希有最难。<a id="a-4N"></a>更无难者。<a id="a-4O"></a>文殊师利告天子言。<a id="a-4P"></a>菩萨摩诃萨所作难事复过于此。<a id="a-4Q"></a>以菩萨摩诃萨不舍有为而证无为不堕有为而能教化堕有为者。</p>
  <p id="a4R">问曰。<a id="a-4S"></a>毕竟定者。<a id="a-4T"></a>如来经说。<a id="a-4U"></a>若毕竟定声闻之人远离三结得须陀洹不堕恶道。<a id="a-4V"></a>人天七反永离诸苦。<a id="a-4W"></a>毕竟证得阿罗汉道。<a id="a-4X"></a>菩萨亦尔断三结等。<a id="a-4Y"></a>以何义故。<a id="a-4Z"></a>不同声闻。<a id="a-4a"></a>而无量世住。<a id="a-4b"></a>答曰。<a id="a-4c"></a>此义不然。<a id="a-4d"></a>何以故。<a id="a-4e"></a>言毕竟定者。<a id="a-4f"></a>依声闻乘修多罗说。<a id="a-4g"></a>菩萨摩诃萨依无量行依求一切种智。<a id="a-4h"></a>清净出世间道能净萨婆若。<a id="a-4i"></a>大乘修多罗中说。<a id="a-4j"></a>以是义故。<a id="a-4k"></a>菩萨摄取无量世住。<a id="a-4l"></a>问曰。<a id="a-4m"></a>此义不然。<a id="a-4n"></a>何以故。<a id="a-4o"></a>若初地菩萨摩诃萨远离一切对治之法。<a id="a-4p"></a>得毕竟不退转阿耨多罗三藐三菩提者。<a id="a-4q"></a>以何义故。<a id="a-4r"></a>文殊师利问菩提经中说。<a id="a-4s"></a>初发心能过声闻地。<a id="a-4t"></a>第二行发心能过辟支佛地。<a id="a-4u"></a>第三不退发心过不定地。<a id="a-4v"></a>第四一生补处发心安住定地。<a id="a-4w"></a>答曰。<a id="a-4x"></a>彼经中依证胜进地依远中远离所治。<a id="a-4y"></a>法依上上地说过不定地。<a id="a-4z"></a>是故此说不违彼经。<a id="a-50"></a>此义云何。<a id="a-51"></a>如初禅对治法。<a id="a-52"></a>此明何义。<a id="a-53"></a>如小乘人未来禅中断不定因欲界修道烦恼。<a id="a-54"></a>乃至第四禅中亦说断修道烦恼。<a id="a-55"></a>以远中远胜对治法而不相违。<a id="a-56"></a>何以故。<a id="a-57"></a>以对治因等故。<a id="a-58"></a>菩萨摩诃萨亦复如是。<a id="a-59"></a>于初地中断菩提心相违退因。<a id="a-5A"></a>谓身见等一切烦恼。<a id="a-5B"></a>以得成就深心等修行。<a id="a-5C"></a>毕竟远离退菩提心因故。<a id="a-5D"></a>乃至八地中得胜进远中远胜对治法。<a id="a-5E"></a>名为过不定地。<a id="a-5F"></a>安住定地。<a id="a-5G"></a>以对治法等故。<a id="a-5H"></a>以定因故。<a id="a-5I"></a>言过不定地义不相违。<a id="a-5J"></a>又言过不定地者。<a id="a-5K"></a>求佛菩提大涅槃心未断绝故。<a id="a-5L"></a>所起诸行功用疲惓名不定因。<a id="a-5M"></a>是故八地以上始言过不定地。<a id="a-5N"></a>此义云何。<a id="a-5O"></a>如彼处过苦等。<a id="a-5P"></a>此明何义。<a id="a-5Q"></a>如小乘中厌过欲界苦。<a id="a-5R"></a>虽厌过欲界苦。<a id="a-5S"></a>而初禅地未过识等苦因。<a id="a-5T"></a>以未过所治法。<a id="a-5U"></a>是故如来经中说。<a id="a-5V"></a>第二禅中过苦。<a id="a-5W"></a>如经中说。<a id="a-5X"></a>忧根何处灭。<a id="a-5Y"></a>佛言。<a id="a-5Z"></a>初禅中灭。<a id="a-5a"></a>又问。<a id="a-5b"></a>苦根何处灭。<a id="a-5c"></a>佛言。<a id="a-5d"></a>二禅中灭。<a id="a-5e"></a>又问。<a id="a-5f"></a>喜根何处灭。<a id="a-5g"></a>佛言。<a id="a-5h"></a>三禅中灭。<a id="a-5i"></a>又问。<a id="a-5j"></a>乐根何处灭。<a id="a-5k"></a>佛言。<a id="a-5l"></a>四禅中灭。<a id="a-5m"></a>如是过一切色相等。<a id="a-5n"></a>厌初禅时即过一切色等诸相。<a id="a-5o"></a>而第四禅中厌过因故。<a id="a-5p"></a>说第四禅过。<a id="a-5q"></a>菩萨摩诃萨亦复如是。<a id="a-5r"></a>于初地中已过不定地。<a id="a-5s"></a>二地已上乃至七地以来。<a id="a-5t"></a>求佛菩提大涅槃心未断绝故。<a id="a-5u"></a>所起因行疲惓功用名不定地。<a id="a-5v"></a>是故为彼未满足心不定因故。<a id="a-5w"></a>八地中说过不定地。<a id="a-5x"></a>言不相违。<a id="a-5y"></a>又得毕竟菩提心因缘具足和合故。<a id="a-5z"></a>言初发心过声闻地。<a id="a-60"></a>如法印经。<a id="a-61"></a>中如来说言。<a id="a-62"></a>弥勒。<a id="a-63"></a>发菩提心有七种因。<a id="a-64"></a>何等为七。<a id="a-65"></a>一者诸佛教化发菩提心。<a id="a-66"></a>二者见法欲灭发菩提心。<a id="a-67"></a>三者于诸众生起大慈悲发菩提心。<a id="a-68"></a>四者菩萨教化发菩提心。<a id="a-69"></a>五者因布施故发菩提心。<a id="a-6A"></a>六者学他发菩提心。<a id="a-6B"></a>七者闻说如来三十二相八十种好。<a id="a-6C"></a>发菩提心。<a id="a-6D"></a>弥勒。<a id="a-6E"></a>诸佛教化发菩提心。<a id="a-6F"></a>见法欲灭发菩提心。<a id="a-6G"></a>于诸众生起大慈悲发菩提心。<a id="a-6H"></a>此三发心能护正法。<a id="a-6I"></a>速疾成就阿耨多罗三藐三菩提。<a id="a-6J"></a>余四发心非真菩萨。<a id="a-6K"></a>不能护持诸佛正法速疾成就阿耨多罗三藐三菩提。<a id="a-6L"></a>此明何义。<a id="a-6M"></a>若菩萨成就深心毕竟不退。<a id="a-6N"></a>得大悲心大勇猛力。<a id="a-6O"></a>为诸世间一切众生过箭所射。<a id="a-6P"></a>而观众生起大慈悲。<a id="a-6Q"></a>摄诸善根聚集增长故言初发心时过声闻地。<a id="a-6R"></a>第二发心过辟支佛地者。<a id="a-6S"></a>辟支佛人胜声闻人。<a id="a-6T"></a>毕竟不为他身。<a id="a-6U"></a>毕竟自为身求寂灭涅槃。<a id="a-6V"></a>若菩萨初观察法性上上观无生法忍时。<a id="a-6W"></a>未得过不定道。<a id="a-6X"></a>所有生心皆悉能过声闻辟支佛地故。<a id="a-6Y"></a>言第二发心过辟支佛地。<a id="a-6Z"></a>第三发心过不定地者。<a id="a-6a"></a>于初地中离不定因得定因故。<a id="a-6b"></a>所有生心过不定地故。<a id="a-6c"></a>言第三发心过不定地。<a id="a-6d"></a>第四发心安住定地者。<a id="a-6e"></a>二地已上远离一切所治之法。<a id="a-6f"></a>是故安住毕竟定地故。<a id="a-6g"></a>言第四发心安住定地。</p>
  <p id="a6h">又不退转阿耨多罗三藐三菩提者。<a id="a-6i"></a>所谓菩萨得离发菩提心相违法时。<a id="a-6j"></a>名不退转菩萨。<a id="a-6k"></a>如宝女经中说。<a id="a-6l"></a>宝女。<a id="a-6m"></a>菩萨摩诃萨有三十二挂碍堑路发菩提心相违之法。<a id="a-6n"></a>何等三十二。<a id="a-6o"></a>一者求声闻乘。<a id="a-6p"></a>二者求辟支佛乘。<a id="a-6q"></a>三者求释梵处。<a id="a-6r"></a>四者倚着所生净修梵行。<a id="a-6s"></a>五者专一德本言是我所。<a id="a-6t"></a>六者若得财宝悭贪爱吝。<a id="a-6u"></a>七者以偏党心而施众生。<a id="a-6v"></a>八者轻易戒禁。<a id="a-6w"></a>九者不念道心专精之行。<a id="a-6x"></a>十者嗔恚之事以为名闻。<a id="a-6y"></a>十一者其心放逸。<a id="a-6z"></a>十二者驰骋。<a id="a-70"></a>十三者不求博闻。<a id="a-71"></a>十四者不察所造。<a id="a-72"></a>十五者贡高自大。<a id="a-73"></a>十六者不能清净身口心行。<a id="a-74"></a>十七者不护正法。<a id="a-75"></a>十八者背舍师恩。<a id="a-76"></a>十九者不弃舍恩。<a id="a-77"></a>二十者离坚要法。<a id="a-78"></a>二十一者习诸恶友。<a id="a-79"></a>二十二者随诸阴种。<a id="a-7A"></a>二十三者不勤助道。<a id="a-7B"></a>二十四者念不善本。<a id="a-7C"></a>二十五者所发道意无权方便。<a id="a-7D"></a>二十六者不以殷勤咨嗟三宝。<a id="a-7E"></a>二十七者憎诸菩萨。<a id="a-7F"></a>二十八者所未闻法闻之诽谤。<a id="a-7G"></a>二十九者不觉事。<a id="a-7H"></a>三十者习持俗典。<a id="a-7I"></a>三十一者不肯劝化众生类。<a id="a-7J"></a>三十二者厌于生死。</p>
  <p id="a7K">又复所以不退不转。<a id="a-7L"></a>以诸菩萨毕竟受持不退转法故。<a id="a-7M"></a>如娑伽罗龙王经中说。<a id="a-7N"></a>龙王。<a id="a-7O"></a>菩萨摩诃萨毕竟成就八种法故。<a id="a-7P"></a>得名为入不退不转菩萨之数。<a id="a-7Q"></a>何等为八。<a id="a-7R"></a>所谓如说修行。<a id="a-7S"></a>一者观察自过不观他过。<a id="a-7T"></a>二者乃至不为自身命故施恶于人。<a id="a-7U"></a>三者若得利养其心不高。<a id="a-7V"></a>若失利养心亦不下。<a id="a-7W"></a>四者于诸众生起福田想。<a id="a-7X"></a>不生恶心。<a id="a-7Y"></a>五者所有财物悉与一切众生共之。<a id="a-7Z"></a>六者于诸法中不欲独解令他不知。<a id="a-7a"></a>七者见他得乐生欢喜心。<a id="a-7b"></a>不由自乐生欢喜心。<a id="a-7c"></a>八者于爱不爱其心平等。<a id="a-7d"></a>菩萨具此八种法故。<a id="a-7e"></a>不退不转阿耨多罗三藐三菩提。</p>
  <p id="a7f">问曰。<a id="a-7g"></a>应说不转相。<a id="a-7h"></a>云何不转相。<a id="a-7i"></a>答曰。<a id="a-7j"></a>我正欲说而汝复问。<a id="a-7k"></a>菩萨成就不转相者。<a id="a-7l"></a>如来处处修多罗中广说应知。<a id="a-7m"></a>如智印三昧修多罗中说言。<a id="a-7n"></a>弥勒。<a id="a-7o"></a>有五种法名为菩萨毕竟不转阿耨多罗三藐三菩提相。<a id="a-7p"></a>何等为五。<a id="a-7q"></a>一者于诸众生起平等心。<a id="a-7r"></a>二者于他利养不生嫉心。<a id="a-7s"></a>三者乃至自为身命。<a id="a-7t"></a>不说法师比丘诸恶过失。<a id="a-7u"></a>四者终不贪着供养恭敬赞叹等事。<a id="a-7v"></a>五者毕竟得甚深法智忍。<a id="a-7w"></a>弥勒。<a id="a-7x"></a>更有五法故。<a id="a-7y"></a>得名为不转菩萨。<a id="a-7z"></a>何等为五。<a id="a-80"></a>一者不见自身。<a id="a-81"></a>二者不见他身。<a id="a-82"></a>三者心不分别妄说法界。<a id="a-83"></a>四者不见菩提。<a id="a-84"></a>五者不以相见如来。<a id="a-85"></a>如是等。<a id="a-86"></a>又般若波罗蜜经中广说不转之相。<a id="a-87"></a>如彼经说应知。</p>
  <p id="a88">问曰。<a id="a-89"></a>云何得异法菩提心。<a id="a-8A"></a>不退转菩提心因。<a id="a-8B"></a>于异佛菩提名不退转阿耨多罗三藐三菩提心。<a id="a-8C"></a>答曰。<a id="a-8D"></a>以得决定因故。<a id="a-8E"></a>此明何义。<a id="a-8F"></a>以初地菩萨成就毕竟因。<a id="a-8G"></a>以依此因毕竟证大菩提。<a id="a-8H"></a>是故言得不退转阿耨多罗三藐三菩提。<a id="a-8I"></a>言阿耨多罗者。<a id="a-8J"></a>谓胜一切有为法故。<a id="a-8K"></a>言三藐三菩提者。<a id="a-8L"></a>谓离一切诸不善法烦恼习气故。<a id="a-8M"></a>于一切处无障碍故。<a id="a-8N"></a>一切种一切法如实正知故。<a id="a-8O"></a>是故言三藐三菩提。</p>
  <p id="a8P">问曰。<a id="a-8Q"></a>应说不退不转功德。<a id="a-8R"></a>云何不退不转功德。<a id="a-8S"></a>答曰。<a id="a-8T"></a>不退不转功德者。<a id="a-8U"></a>如来处处经中广说应知。<a id="a-8V"></a>如十地经说。<a id="a-8W"></a>诸佛子。<a id="a-8X"></a>若有众生厚集善根故。<a id="a-8Y"></a>善集诸善行故。<a id="a-8Z"></a>善集诸功德行故。<a id="a-8a"></a>善供养诸佛故。<a id="a-8b"></a>善集清白法故。<a id="a-8c"></a>善知识善护故。<a id="a-8d"></a>善清净心故。<a id="a-8e"></a>入深广心故。<a id="a-8f"></a>毕竟信乐大法故。<a id="a-8g"></a>现大慈悲故。<a id="a-8h"></a>如是众生乃能发阿耨多罗三藐三菩提心。<a id="a-8i"></a>厚集善根者。<a id="a-8j"></a>菩萨从初发心已来能过声闻辟支佛性。<a id="a-8k"></a>是故能与不退不转菩萨之位。<a id="a-8l"></a>以为种子。<a id="a-8m"></a>贪等善根非正种子。<a id="a-8n"></a>久修无量诸功德行故。<a id="a-8o"></a>言厚集善根故。<a id="a-8p"></a>善集诸善行者。<a id="a-8q"></a>菩萨正修诸行。<a id="a-8r"></a>名修诸善行。<a id="a-8s"></a>行修生起名异义一。<a id="a-8t"></a>又言行者。<a id="a-8u"></a>清净身口意业正命自活。<a id="a-8v"></a>以诸菩萨离损害心。<a id="a-8w"></a>为起成就利益一切诸众生行。<a id="a-8x"></a>一切声闻辟支佛等不能得度智慧大海。<a id="a-8y"></a>而菩萨能渡故。<a id="a-8z"></a>言善集诸善行故。<a id="a-90"></a>善集诸功德者。<a id="a-91"></a>以布施忍辱不放逸等。<a id="a-92"></a>四摄四家化众生因。<a id="a-93"></a>诸法种子增长正集故。<a id="a-94"></a>言善集诸功德故。<a id="a-95"></a>善供养诸佛者。<a id="a-96"></a>为增长他利益因力。<a id="a-97"></a>即是己事正快无量。<a id="a-98"></a>种种供养种种恭敬。<a id="a-99"></a>闻正法等生生供养恭敬诸佛故。<a id="a-9A"></a>言善供养诸佛故。<a id="a-9B"></a>善集清白法者。<a id="a-9C"></a>以诸菩萨无量门。<a id="a-9D"></a>集布施等行修诸白法。<a id="a-9E"></a>为取大菩提成就一味心正回向故。<a id="a-9F"></a>能成就不退转法故。<a id="a-9G"></a>言善集清白法故。<a id="a-9H"></a>善知识善护者。<a id="a-9I"></a>唯佛如来为善知识。<a id="a-9J"></a>能护菩萨令发心增长。<a id="a-9K"></a>安住不退不转法中故。<a id="a-9L"></a>言善知识善护故。<a id="a-9M"></a>善清净心者。<a id="a-9N"></a>以不求自乐专一味心为他利益。<a id="a-9O"></a>长夜不为自爱等门烦恼所染故。<a id="a-9P"></a>言善清净心故。<a id="a-9Q"></a>入深广心者。<a id="a-9R"></a>大乘法中专念广胜毕竟因成就故。<a id="a-9S"></a>言入深广心故。<a id="a-9T"></a>毕竟信乐大法者。<a id="a-9U"></a>以起大心不怯弱故。<a id="a-9V"></a>不畏世间一切诸苦。<a id="a-9W"></a>见求小乘诸众生等起大悲心。<a id="a-9X"></a>欲与一切众生乐故。<a id="a-9Y"></a>知一切种智处。<a id="a-9Z"></a>以方便力令众生得故。<a id="a-9a"></a>言毕竟信乐大法故。<a id="a-9b"></a>现大慈悲者。<a id="a-9c"></a>以见生死种种诸苦逼恼众生。<a id="a-9d"></a>无舍无洲无有救者。<a id="a-9e"></a>为彼众生灭诸苦恼。<a id="a-9f"></a>行舍大舍极难舍等。<a id="a-9g"></a>以方便力入大苦中故现慈悲。<a id="a-9h"></a>又言慈者。<a id="a-9i"></a>初发心菩萨以少力故。<a id="a-9j"></a>但愿怜愍一切众生。<a id="a-9k"></a>是故名慈。<a id="a-9l"></a>又言悲者。<a id="a-9m"></a>如是如是为于一切众生修行。<a id="a-9n"></a>如是如是于胜法中起上上心。<a id="a-9o"></a>是故名悲故。<a id="a-9p"></a>言现大慈悲故。</p>
  <p id="a9q">又不退转者。<a id="a-9r"></a>菩萨摩诃萨有八种法。<a id="a-9s"></a>能成不退转地。<a id="a-9t"></a>何等为八。<a id="a-9u"></a>一者大悲。<a id="a-9v"></a>二者心安住。<a id="a-9w"></a>三者智慧。<a id="a-9x"></a>四者方便。<a id="a-9y"></a>五者不放逸。<a id="a-9z"></a>六者发精进。<a id="a-A0"></a>七者善住念。<a id="a-A1"></a>八者值善知识。<a id="a-A2"></a>初发心菩萨应速修行此八种法。<a id="a-A3"></a>如救头然后方修集。<a id="a-A4"></a>菩萨其余不退转法。<a id="a-A5"></a>依此八法修集。<a id="a-A6"></a>其余不退不转一切功德。<a id="a-A7"></a>彼不退转一切功德。<a id="a-A8"></a>处处经中广说应知。</p>
  <p id="aA9">问曰。<a id="a-AA"></a>但说不退阿耨多罗三藐三菩提便足。<a id="a-AB"></a>何故复言不转。<a id="a-AC"></a>以得不退者即是不转故。<a id="a-AD"></a>答曰。<a id="a-AE"></a>以得不退因毕竟成就深心故名不退。<a id="a-AF"></a>言不转者。<a id="a-AG"></a>依不退深心。<a id="a-AH"></a>起余心行上上胜进故名不转。<a id="a-AI"></a>问曰。<a id="a-AJ"></a>若尔不退不转更无异义。<a id="a-AK"></a>云何不转于不退为胜。<a id="a-AL"></a>答曰。<a id="a-AM"></a>言不退者。<a id="a-AN"></a>依不损害心根本业道。<a id="a-AO"></a>起利益他行。<a id="a-AP"></a>证上上胜义故。<a id="a-AQ"></a>言不转者。<a id="a-AR"></a>修行成故。<a id="a-AS"></a>又不退者。<a id="a-AT"></a>永断一切。<a id="a-AU"></a>得胜法障身见等烦恼根本尽故。<a id="a-AV"></a>言不转者。<a id="a-AW"></a>于修道中断灭根本无明故又不退者。<a id="a-AX"></a>善集具足功德故。<a id="a-AY"></a>言不转者。<a id="a-AZ"></a>善集具足智慧故。<a id="a-Aa"></a>又不退者。<a id="a-Ab"></a>成就方便故。<a id="a-Ac"></a>言不转者。<a id="a-Ad"></a>成就般若故。<a id="a-Ae"></a>又不退者。<a id="a-Af"></a>过声闻辟支佛地因故。<a id="a-Ag"></a>言不转者。<a id="a-Ah"></a>善集得菩提诸善根故。<a id="a-Ai"></a>又不退者。<a id="a-Aj"></a>成就大力故。<a id="a-Ak"></a>言不转者。<a id="a-Al"></a>成就修行故。<a id="a-Am"></a>又不退者。<a id="a-An"></a>具足成就十力因故。<a id="a-Ao"></a>言不转者。<a id="a-Ap"></a>具足成就四无畏因故。<a id="a-Aq"></a>又不退者。<a id="a-Ar"></a>依檀等白法为利益众生故。<a id="a-As"></a>言不转者。<a id="a-At"></a>檀等善根为众生故回向大菩提。<a id="a-Au"></a>常乐利益诸众生故。<a id="a-Av"></a>又不退者。<a id="a-Aw"></a>以得初地不失菩提心因。<a id="a-Ax"></a>深心等成就故。<a id="a-Ay"></a>言不转者。<a id="a-Az"></a>二地已上起心十善业道所摄。<a id="a-B0"></a>异十善业道修行檀等。<a id="a-B1"></a>数数增长故。</p>
  <p id="aB2">问曰。<a id="a-B3"></a>胜进法者其义云何。</p>
  <p id="aB4">答曰。<a id="a-B5"></a>以诸菩萨心行增长。<a id="a-B6"></a>于先所得白净法中上上胜进。<a id="a-B7"></a>以是义故。<a id="a-B8"></a>名胜进法。</p>
  <p id="aB9">降伏一切诸魔怨敌者。<a id="a-BA"></a>以降伏魔降伏怨降伏敌对。<a id="a-BB"></a>是故说言降伏一切诸魔怨敌。<a id="a-BC"></a>此义云何。<a id="a-BD"></a>菩萨降伏烦恼魔故。<a id="a-BE"></a>天魔伺求不得少过故。<a id="a-BF"></a>言降伏一切诸魔。<a id="a-BG"></a>以得闻思修慧力故。<a id="a-BH"></a>利益众生相违怨等所不能障故。<a id="a-BI"></a>言降伏一切诸怨。<a id="a-BJ"></a>一切外道诸论师等不能折伏故。<a id="a-BK"></a>言降伏一切敌对。<a id="a-BL"></a>是故说言。<a id="a-BM"></a>降伏一切诸魔怨敌。<a id="a-BN"></a>又以般若力故。<a id="a-BO"></a>断烦恼魔故。<a id="a-BP"></a>言降伏一切诸魔。<a id="a-BQ"></a>以方便力故能修集菩提善根。<a id="a-BR"></a>过二乘所证涅槃怨敌。<a id="a-BS"></a>是故说言。<a id="a-BT"></a>降伏一切诸魔怨敌。<a id="a-BU"></a>又复成就深心等法。<a id="a-BV"></a>过魔道因故。<a id="a-BW"></a>言降伏一切诸魔。<a id="a-BX"></a>求一切智地心未断绝。<a id="a-BY"></a>伏所敌对疲惓等法。<a id="a-BZ"></a>求一切智地心已断绝。<a id="a-Ba"></a>断所敌对疲惓等法故。<a id="a-Bb"></a>言降伏一切敌对。<a id="a-Bc"></a>又得菩萨十种自在故。<a id="a-Bd"></a>能降伏阴等四魔故。<a id="a-Be"></a>言降伏一切诸魔。<a id="a-Bf"></a>以住正定聚过菩萨怨敌声闻辟支佛地。<a id="a-Bg"></a>是故名为降伏怨敌。<a id="a-Bh"></a>又能善知诸魔业事故。<a id="a-Bi"></a>言降伏一切诸魔。<a id="a-Bj"></a>得诸菩萨善净诸业。<a id="a-Bk"></a>能过一切诸恶道因故。<a id="a-Bl"></a>言降伏一切怨敌。<a id="a-Bm"></a>又能善护所治等法诸魔怨敌。<a id="a-Bn"></a>是故名为降伏一切诸魔怨敌。<a id="a-Bo"></a>如经中佛说。<a id="a-Bp"></a>龙王。<a id="a-Bq"></a>菩萨摩诃萨成就八法故。<a id="a-Br"></a>能降伏诸魔怨敌。<a id="a-Bs"></a>何等为八。<a id="a-Bt"></a>所谓一者知五阴法如幻化故。<a id="a-Bu"></a>二者离身见等一切烦恼。<a id="a-Bv"></a>如实知空故。<a id="a-Bw"></a>三者如实知一切有为行不生而生诸世间故。<a id="a-Bx"></a>四者常教化众生。<a id="a-By"></a>常不舍离菩提心故。<a id="a-Bz"></a>五者心常坚固修行精进。<a id="a-C0"></a>而常怖畏三界故。<a id="a-C1"></a>六者入不应入者而常求上智为众生故。<a id="a-C2"></a>七者常修集功德。<a id="a-C3"></a>而信无常相故。<a id="a-C4"></a>八者常修集智慧功德。<a id="a-C5"></a>而不求声闻辟支佛智故。</p>
  <p id="aC6">问曰。<a id="a-C7"></a>应说菩萨行。<a id="a-C8"></a>云何菩萨行。<a id="a-C9"></a>答曰。<a id="a-CA"></a>菩萨行者。<a id="a-CB"></a>菩萨深见世间过患涅槃利益。<a id="a-CC"></a>发起智慧方便所摄大慈悲心。<a id="a-CD"></a>常为利益众生修行。<a id="a-CE"></a>是故名为行菩萨行。</p>
  <p id="aCF">如实知一切法自体相者。<a id="a-CG"></a>知一切法如彼法相如实知故。<a id="a-CH"></a>又自体相名为相。<a id="a-CI"></a>如彼一切法自体相相。<a id="a-CJ"></a>如是如实知。</p>
  <p id="aCK">问曰。<a id="a-CL"></a>应如是说知一切法相。<a id="a-CM"></a>不应说知一切法自体相。<a id="a-CN"></a>答曰。<a id="a-CO"></a>为明可见能见法不二故。<a id="a-CP"></a>是故说如实知一切法自体相。<a id="a-CQ"></a>此义云何。<a id="a-CR"></a>为明诸法自体相不离诸法更有相故。<a id="a-CS"></a>问曰。<a id="a-CT"></a>若尔应如是说知诸法体。<a id="a-CU"></a>不应说知相。<a id="a-CV"></a>答曰不然。<a id="a-CW"></a>若如是说。<a id="a-CX"></a>不离向所说过。<a id="a-CY"></a>此明何义。<a id="a-CZ"></a>如诸法相离诸法更有体。<a id="a-Ca"></a>恐如是取。<a id="a-Cb"></a>为护彼过故二种说。<a id="a-Cc"></a>此明何义。<a id="a-Cd"></a>即自体相离体更无相。<a id="a-Ce"></a>自体与相名异义一。<a id="a-Cf"></a>是故说如实知一切法自体相。<a id="a-Cg"></a>不如向难所说。</p>
  <p id="aCh">问曰。<a id="a-Ci"></a>何故名为自体相。<a id="a-Cj"></a>答曰。<a id="a-Ck"></a>若如实知一切诸法因缘。<a id="a-Cl"></a>而有无实体相。<a id="a-Cm"></a>此明何义。<a id="a-Cn"></a>以诸菩萨随顺出世间智慧。<a id="a-Co"></a>能如实知彼诸法体。<a id="a-Cp"></a>能如实知诸法体者。<a id="a-Cq"></a>以见一切有为诸行依他因缘不常不断。<a id="a-Cr"></a>以是义故。<a id="a-Cs"></a>不着断常虚妄执着。<a id="a-Ct"></a>有无不二成就中道。<a id="a-Cu"></a>如实知见诸有为行虚妄不实。<a id="a-Cv"></a>以得清净心知有为行虚妄分别故。<a id="a-Cw"></a>远离破戒等垢因。<a id="a-Cx"></a>清净戒具足。<a id="a-Cy"></a>乃至未成佛来修集善根。<a id="a-Cz"></a>与一切众生乐因。<a id="a-D0"></a>令得一切种智。</p>
 </body>
</html>