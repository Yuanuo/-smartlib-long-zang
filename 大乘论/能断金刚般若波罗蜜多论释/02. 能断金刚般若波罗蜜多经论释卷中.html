<!doctype html>
<html id="z3IBVXi10X" data-ver="659">
 <head>
  <meta charset="utf-8">
  <meta author="无著菩萨">
  <meta author="世亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">能断金刚般若波罗蜜多经论释卷中</h1>
  <p id="a2">何谓能立因相。</p>
  <p id="a3">两成尊重故　　由等流殊胜</p>
  <p id="a4">烦恼因性故　　由劣亦胜故</p>
  <p id="a5">言两成尊重者。<a id="a-6"></a>由所托处成制底塔故。<a id="a-7"></a>谓是说法之地。<a id="a-8"></a>其所依身成如大师尊重性故。<a id="a-9"></a>即是持经之人施宝之地。<a id="a-A"></a>及能施者无如是事故。<a id="a-B"></a>次下经文显此法门。<a id="a-C"></a>乃是诸佛亲所证会等流之性。<a id="a-D"></a>颇曾有法是如来说不者。<a id="a-E"></a>此明何意。<a id="a-F"></a>言无有法是如来独说。<a id="a-G"></a>皆是诸佛共宣扬故。</p>
  <p id="aH">又此施珍宝福是苦恼事生起之因。<a id="a-I"></a>法门功德乃是烦惑断除之要。<a id="a-J"></a>优劣悬隔。<a id="a-K"></a>是故下文将地尘为喻。<a id="a-L"></a>如来说作非尘。<a id="a-M"></a>由此说为地尘。<a id="a-N"></a>所言世界如来说为非界。<a id="a-O"></a>由此说为世界者。<a id="a-P"></a>此有何意。<a id="a-Q"></a>言此地尘不是染等性尘。<a id="a-R"></a>是故名作地尘。<a id="a-S"></a>又彼世界非是烦恼之因名界。<a id="a-T"></a>为此说为世界。<a id="a-U"></a>界是因义。<a id="a-V"></a>即是世之因也。<a id="a-W"></a>斯言意显彼福乃是烦惑尘坌之因由其外尘。<a id="a-X"></a>虽是无记彼福纵善方之极卑。<a id="a-Y"></a>况并成佛福因。<a id="a-Z"></a>而不更为微劣。<a id="a-a"></a>又彼能成大丈夫相所有福业。<a id="a-b"></a>媲此成菩提因。<a id="a-c"></a>持说法门之福亦为是劣。<a id="a-d"></a>由彼众相非是正觉之体性故。<a id="a-e"></a>为此名为大丈夫相。<a id="a-f"></a>是彼标相故。<a id="a-g"></a>由持说福能得大觉性。<a id="a-h"></a>为此名劣。<a id="a-i"></a>亦胜过施宝之福。<a id="a-j"></a>况法身因而不超越。<a id="a-k"></a>是故劣亦胜也。<a id="a-l"></a>即是宝福极卑为能成立因。<a id="a-m"></a>此既成立施宝之福与此福因有差别已。<a id="a-n"></a>次下诸文更复成立。<a id="a-o"></a>欲何所明。<a id="a-p"></a>颂曰。</p>
  <p id="aq">彼果胜苦故　　难逢胜事故</p>
  <p id="ar">境岸非知故　　于余不共故</p>
  <p id="as">是甚深性故　　胜余略诠故</p>
  <p id="at">胄族高胜故　　望福福殊胜</p>
  <p id="au">此述何义。<a id="a-v"></a>答施宝之福获得自身所受用果。<a id="a-w"></a>彼身是胜。<a id="a-x"></a>以能舍彼无边之身。<a id="a-y"></a>此福胜前。<a id="a-z"></a>由彼自身是苦性故。<a id="a-10"></a>何况为彼而行其施。</p>
  <p id="a11">尔时具寿妙生。<a id="a-12"></a>了彼自身是苦事故。<a id="a-13"></a>由法势力遂便堕泪。<a id="a-14"></a>此之法门复是难逢。<a id="a-15"></a>妙生自从生智已来。<a id="a-16"></a>亦未曾闻。<a id="a-17"></a>复是胜事。<a id="a-18"></a>此言欲显般若之名。<a id="a-19"></a>此下意欲成立是胜妙事。<a id="a-1A"></a>即经云如来说为般若波罗蜜多者。<a id="a-1B"></a>彼即非波罗蜜多。<a id="a-1C"></a>为何意趣作如是说。<a id="a-1D"></a>答境岸非知故。<a id="a-1E"></a>由其所知境岸除佛于余无能知者。<a id="a-1F"></a>复是于余不共故。<a id="a-1G"></a>此之法门所有实想。<a id="a-1H"></a>即实想者。<a id="a-1I"></a>除佛教已余处无故。<a id="a-1J"></a>言实想者唯此处有。<a id="a-1K"></a>言非实者是于余不生义。<a id="a-1L"></a>是故文云若能生如是想者。<a id="a-1M"></a>彼当成就第一希有。<a id="a-1N"></a>又此法门亦是甚深。<a id="a-1O"></a>由于此经或少受或遍持。<a id="a-1P"></a>于我等想不复生起。<a id="a-1Q"></a>于我等想不生故者。<a id="a-1R"></a>明于所取义无有颠倒。<a id="a-1S"></a>于我等想即是非想者。<a id="a-1T"></a>明于能取无有颠倒。<a id="a-1U"></a>此二如其次第明我法二无性智。<a id="a-1V"></a>佛于此义随印妙生所说之事。<a id="a-1W"></a>言不惊不怖不畏者。<a id="a-1X"></a>此三皆名为惧。<a id="a-1Y"></a>即是惊惧怖惧畏惧。<a id="a-1Z"></a>然随事不同。<a id="a-1a"></a>故有三别。<a id="a-1b"></a>言惊者谓于非处生惧(若正译梵音应云越怖今言惊等者此为不能移旧若准论释惊义未甚相当下二准此应可思之也)违越正理如越正道可厌恶故。<a id="a-1c"></a>言怖者。<a id="a-1d"></a>(应云续怖)相续生惧怖。<a id="a-1e"></a>既生已不能除断故。<a id="a-1f"></a>言畏者。<a id="a-1g"></a>(应云定怖)生决定心一向畏惧。<a id="a-1h"></a>此等若无便成心离惶惑(若不见本音本意于文即未闲释义为此注出本音斯乃可亡疑惑余家释别义非此论)又此法门胜余略诠故者。<a id="a-1i"></a>由经说此是最胜波罗蜜多如来所说。<a id="a-1j"></a>(经是略诠)又此法门族胄高胜故。<a id="a-1k"></a>言胜族者。<a id="a-1l"></a>谓由诸佛所共说故。<a id="a-1m"></a>然彼宝施无有如斯众德圆备。<a id="a-1n"></a>即是成立此福望前福聚升况理别也。<a id="a-1o"></a>所云于身是其苦性。<a id="a-1p"></a>彼施即是苦果性故。<a id="a-1q"></a>其福卑劣者。<a id="a-1r"></a>然此法门若有持说。<a id="a-1s"></a>彼之大士行诸苦行。<a id="a-1t"></a>此亦岂非是招苦报。<a id="a-1u"></a>如何不是得苦果耶。<a id="a-1v"></a>为除此难故有下文。<a id="a-1w"></a>欲显何义。<a id="a-1x"></a>颂曰。</p>
  <p id="a1y">彼行堪忍时　　虽苦行善故</p>
  <p id="a1z">彼德难量故　　由斯名胜事</p>
  <p id="a20">由无恚怒情　　不名为苦性</p>
  <p id="a21">有安乐大悲　　行时非苦果</p>
  <p id="a22">此述何义。<a id="a-23"></a>答纵令彼人行苦行时有苦恼果。<a id="a-24"></a>然于彼时由有堪忍性故。<a id="a-25"></a>此名胜事。<a id="a-26"></a>有其二因。<a id="a-27"></a>一是善性故。<a id="a-28"></a>由诸波罗蜜多皆以善为体性故。<a id="a-29"></a>二是彼德难量故。<a id="a-2A"></a>如经云此即是其非波罗蜜多。<a id="a-2B"></a>由彼德岸曾无知者。<a id="a-2C"></a>为此名为不知其岸。<a id="a-2D"></a>由与胜法相应故。<a id="a-2E"></a>即此难行之苦。<a id="a-2F"></a>望前苦恼自有殊别。<a id="a-2G"></a>何况我想嗔想悉皆无故。<a id="a-2H"></a>必无其苦。<a id="a-2I"></a>非但无苦更生悲乐。<a id="a-2J"></a>如经云我无是想亦非无想。<a id="a-2K"></a>言非无想者。<a id="a-2L"></a>此显有想与悲心相应。<a id="a-2M"></a>准斯语理。<a id="a-2N"></a>若诸有情于我想等不除遣者。<a id="a-2O"></a>苦行之时见有苦恼。<a id="a-2P"></a>即便欲舍菩提之心。<a id="a-2Q"></a>是故应离诸想。<a id="a-2R"></a>乃至广说。<a id="a-2S"></a>此何所显。<a id="a-2T"></a>若人不发胜菩提心。<a id="a-2U"></a>便有如斯过失生嗔恨心。<a id="a-2V"></a>颂曰。</p>
  <p id="a2W">生心因不舍　　是故应坚求</p>
  <p id="a2X">问于何处心是此心生因。<a id="a-2Y"></a>而遣坚固勤求。<a id="a-2Z"></a>复于何处是不舍菩提心因令进求也。<a id="a-2a"></a>颂曰。</p>
  <p id="a2b">谓是得忍边　　及此心方便</p>
  <p id="a2c">此谓入初地胜义之心。<a id="a-2d"></a>得忍边际行。<a id="a-2e"></a>无住心即是。<a id="a-2f"></a>文云应离诸想发起无上正等觉心。<a id="a-2g"></a>何以故者。<a id="a-2h"></a>此谓显其无住着心生起之因。<a id="a-2i"></a>若于色等处有住着心者。<a id="a-2j"></a>此必不能进求佛果故。<a id="a-2k"></a>诸菩萨应无所住而行布施者。<a id="a-2l"></a>文意欲明施摄六到彼岸。<a id="a-2m"></a>即是生起无住着心方便。<a id="a-2n"></a>谓得忍已。<a id="a-2o"></a>虽复遭苦而不弃舍大菩提心。<a id="a-2p"></a>问如何起行为利有情。<a id="a-2q"></a>复遣不住利有情事。<a id="a-2r"></a>此则取舍同。<a id="a-2s"></a>问疑情遂发。<a id="a-2t"></a>答曰。<a id="a-2u"></a>菩萨如是应行布施为利诸众生等。<a id="a-2v"></a>此显何意。<a id="a-2w"></a>颂曰。</p>
  <p id="a2x">应知正行者　　是利生因故</p>
  <p id="a2y">于有情事相　　应知遍除遣</p>
  <p id="a2z">此述何义。<a id="a-30"></a>言此正行者。<a id="a-31"></a>是利益众生因。<a id="a-32"></a>应知即是利益有情。<a id="a-33"></a>而不取有情所有相貌。<a id="a-34"></a>何谓有情相貌事耶。<a id="a-35"></a>颂曰。</p>
  <p id="a36">彼事谓名聚</p>
  <p id="a37">彼众生者。<a id="a-38"></a>即是名字施设。<a id="a-39"></a>唤为众生及所依事。<a id="a-3A"></a>何者是其正行。<a id="a-3B"></a>谓于众生事相皆除遣故。<a id="a-3C"></a>由彼名字想者即是非想。<a id="a-3D"></a>以彼自体本非有故。<a id="a-3E"></a>即彼众生不是众生。<a id="a-3F"></a>谓于五蕴名为众生。<a id="a-3G"></a>由彼众生自体无故。<a id="a-3H"></a>此我法无性。<a id="a-3I"></a>何以故。<a id="a-3J"></a>由佛世尊并除诸想。<a id="a-3K"></a>此明我法二想皆无。<a id="a-3L"></a>如何能成最胜妙事。<a id="a-3M"></a>颂曰。</p>
  <p id="a3N">最胜除其想　　诸世尊无此</p>
  <p id="a3O">由真见相应</p>
  <p id="a3P">此述何义。<a id="a-3Q"></a>由非彼二是实有性。<a id="a-3R"></a>而诸大师强除彼想。<a id="a-3S"></a>然诸如来与真见相应故。<a id="a-3T"></a>果不住因位。<a id="a-3U"></a>如何得见彼果之因。<a id="a-3V"></a>既有此疑。<a id="a-3W"></a>答如经云妙生如来是实语者。<a id="a-3X"></a>有其四句。<a id="a-3Y"></a>颂曰。</p>
  <p id="a3Z">果不住因位　　是得彼果因</p>
  <p id="a3a">世尊实语故　　应知有四种</p>
  <p id="a3b">此实语性有其四种。<a id="a-3c"></a>何谓为四。<a id="a-3d"></a>颂曰。</p>
  <p id="a3e">立要说下乘　　及说大乘义</p>
  <p id="a3f">由诸授记事　　皆无有差舛</p>
  <p id="a3g">由佛自立要期。<a id="a-3h"></a>元求佛果无有妄谬。<a id="a-3i"></a>于下劣乘及以大乘并诸授记。<a id="a-3j"></a>并无谬故。<a id="a-3k"></a>于此随其次第。<a id="a-3l"></a>实语如语不诳语不异语。<a id="a-3m"></a>而相配属。<a id="a-3n"></a>言如来者。<a id="a-3o"></a>由于声闻乘说苦等四谛。<a id="a-3p"></a>是实不虚。<a id="a-3q"></a>于其大乘说法无性。<a id="a-3r"></a>所显真如称实知故。<a id="a-3s"></a>如来是知义。<a id="a-3t"></a>于一切时过去未来现在。<a id="a-3u"></a>所有授记如其事故。<a id="a-3v"></a>皆无妄谬故曰如来。<a id="a-3w"></a>经云如来所证法及所说法。<a id="a-3x"></a>此即非实非妄者。<a id="a-3y"></a>此有何意。<a id="a-3z"></a>答曰。</p>
  <p id="a40">不得彼顺故　　是非实非妄</p>
  <p id="a41">如言而执者　　对彼故宣说</p>
  <p id="a42">言诸如来所有说法。<a id="a-43"></a>此说不得彼故。<a id="a-44"></a>而是随顺于彼。<a id="a-45"></a>由彼说法不能亲获内证法故。<a id="a-46"></a>于其言下无有体故。<a id="a-47"></a>故非是实。<a id="a-48"></a>由顺彼故。<a id="a-49"></a>故非是妄言。<a id="a-4A"></a>我现证无上觉者。<a id="a-4B"></a>此据文句道理而有此说。<a id="a-4C"></a>问何故世尊自立要言。<a id="a-4D"></a>我是真实语者。<a id="a-4E"></a>而所说法非实非虚。<a id="a-4F"></a>一说两兼理成难信。<a id="a-4G"></a>由此答云。<a id="a-4H"></a>如言而执者。<a id="a-4I"></a>对彼故宣说。<a id="a-4J"></a>言诸圣人是无为所显者。<a id="a-4K"></a>然真如性常时遍有。<a id="a-4L"></a>如何佛果以无住心方能证得。<a id="a-4M"></a>非有住心。<a id="a-4N"></a>又复如何常时遍有实体真如。<a id="a-4O"></a>或有得者或不得者。<a id="a-4P"></a>为除此疑。<a id="a-4Q"></a>说入闇喻。<a id="a-4R"></a>此明何义。<a id="a-4S"></a>颂曰。</p>
  <p id="a4T">常时诸处有　　于真性不获</p>
  <p id="a4U">由无知有住　　智无住得真</p>
  <p id="a4V">此中意道真如之性。<a id="a-4W"></a>虽是常时遍有。<a id="a-4X"></a>由其无智有住心故。<a id="a-4Y"></a>即不能得。<a id="a-4Z"></a>是不清净义。<a id="a-4a"></a>由其有智无住心故。<a id="a-4b"></a>即便得见是清净义。<a id="a-4c"></a>然佛世尊是真如所显。<a id="a-4d"></a>由斯理故。<a id="a-4e"></a>以有住心不能证得。<a id="a-4f"></a>由此颂曰。</p>
  <p id="a4g">无智由如闇　　当闇智若明</p>
  <p id="a4h">能对及所治　　得失现前故</p>
  <p id="a4i">犹如闇者。<a id="a-4j"></a>是与闇相似义。<a id="a-4k"></a>由斯以闇比其无识。<a id="a-4l"></a>以其日光譬同有智有眼。<a id="a-4m"></a>如文具述。<a id="a-4n"></a>故云能对及所治得失现前故。<a id="a-4o"></a>随其所应由其有眼者显得能对。<a id="a-4p"></a>夜分晓已显破所治冥闇谢故。<a id="a-4q"></a>日明既出者。<a id="a-4r"></a>显能对现前。<a id="a-4s"></a>日光既照见众色像。<a id="a-4t"></a>次后之文欲说何事。<a id="a-4u"></a>颂曰。</p>
  <p id="a4v">由如是正行　　获如是福量</p>
  <p id="a4w">于法正行者　　业用今当说</p>
  <p id="a4x">由如是正行者。<a id="a-4y"></a>此明文正行。<a id="a-4z"></a>颂曰。</p>
  <p id="a50">于文有三种　　受持读演说</p>
  <p id="a51">文有三者。<a id="a-52"></a>一受持。<a id="a-53"></a>二读诵。<a id="a-54"></a>三演说。<a id="a-55"></a>言受持者。<a id="a-56"></a>谓持法人。<a id="a-57"></a>读诵者依多闻说。<a id="a-58"></a>虽不能持由能读故亦多闻摄。<a id="a-59"></a>义正行者。<a id="a-5A"></a>谓是周遍得其义故。<a id="a-5B"></a>颂曰。</p>
  <p id="a5C">义得由从他　　及己闻思故</p>
  <p id="a5D">义之得因从他及己。<a id="a-5E"></a>何谓从他。<a id="a-5F"></a>云何由己。<a id="a-5G"></a>为闻思故。<a id="a-5H"></a>如其次第从他及己而得者。<a id="a-5I"></a>据遍得义。<a id="a-5J"></a>此谓文义正行。<a id="a-5K"></a>颂曰。</p>
  <p id="a5L">此谓熟内己　　余成他有情</p>
  <p id="a5M">由事时大性　　望福福殊胜</p>
  <p id="a5N">此受持等。<a id="a-5O"></a>但为成熟内己。<a id="a-5P"></a>余成他有情。<a id="a-5Q"></a>即是于他广为正说。<a id="a-5R"></a>获如是福量者。<a id="a-5S"></a>显其福量差别。<a id="a-5T"></a>由事时大性望福福殊胜。<a id="a-5U"></a>此舍身福望前舍身福。<a id="a-5V"></a>由事大故有其差别。<a id="a-5W"></a>及由时大。<a id="a-5X"></a>由一日中尚以极多自身而行布施。<a id="a-5Y"></a>复经多时于法正行者。<a id="a-5Z"></a>业用今当说。<a id="a-5a"></a>何谓彼行业用耶。<a id="a-5b"></a>颂曰。</p>
  <p id="a5c">非境性独性　　能依是大人</p>
  <p id="a5d">及难可得闻　　无上因增长</p>
  <p id="a5e">若但持正法　　所依处成器</p>
  <p id="a5f">蠲除诸业障　　速获智通性</p>
  <p id="a5g">世妙事圆满　　异熟极尊贵</p>
  <p id="a5h">于此法修行　　应知获斯业</p>
  <p id="a5i">经云不可思者。<a id="a-5j"></a>此显不是凡情。<a id="a-5k"></a>比度所行境界。<a id="a-5l"></a>言不可称者。<a id="a-5m"></a>此显独性所获之福。<a id="a-5n"></a>于声闻等是不共性故。<a id="a-5o"></a>言为益发趣极上最胜乘有情故说者。<a id="a-5p"></a>显此法门是大人所依大乘教。<a id="a-5q"></a>名极上乘大乘行。<a id="a-5r"></a>名最胜乘。<a id="a-5s"></a>乐下劣者不欲闻故。<a id="a-5t"></a>此显难闻性。<a id="a-5u"></a>听者难得故。<a id="a-5v"></a>由能成就不可思量等福聚故。<a id="a-5w"></a>此显增长无上之因。<a id="a-5x"></a>福种增长故。<a id="a-5y"></a>此中文云不可思不可称者。<a id="a-5z"></a>谓以非量非度。<a id="a-60"></a>如次应知。<a id="a-61"></a>当知是人则为以肩荷负等者。<a id="a-62"></a>此即显其能持法者。<a id="a-63"></a>由彼持法即是持菩提也。<a id="a-64"></a>所在之处香花供养者。<a id="a-65"></a>此显所依之处成胜妙器。<a id="a-66"></a>由被轻辱故。<a id="a-67"></a>所有应生恶趣之业。<a id="a-68"></a>皆当消尽故。<a id="a-69"></a>此显净除业障。<a id="a-6A"></a>言此为善事者。<a id="a-6B"></a>谓遭轻辱时。<a id="a-6C"></a>显被辱之人有福德性故。<a id="a-6D"></a>言此为善事。<a id="a-6E"></a>(自古翻译皆无此语由梵本中字隐密故)于燃灯佛先供事诸佛。<a id="a-6F"></a>所得之福比于末代。<a id="a-6G"></a>于此法门能受持等。<a id="a-6H"></a>获多福故。<a id="a-6I"></a>此显得成智通性。<a id="a-6J"></a>多福资粮悉圆满故。<a id="a-6K"></a>乃至当知。<a id="a-6L"></a>是经不可思议。<a id="a-6M"></a>此显果报不可思也。<a id="a-6N"></a>即是世妙事圆满。<a id="a-6O"></a>果报极尊贵。<a id="a-6P"></a>谓于护世帝释婆罗门等所有圆满皆当摄取。<a id="a-6Q"></a>言狂乱者。<a id="a-6R"></a>应知此是狂心因。<a id="a-6S"></a>言不可思果报者。<a id="a-6T"></a>此之多性胜性二种。<a id="a-6U"></a>皆非凡情所测。<a id="a-6V"></a>斯谓于法正行。<a id="a-6W"></a>便能安住如是众德。<a id="a-6X"></a>是故名此为正行业果报功用。<a id="a-6Y"></a>又复如前三种问答。<a id="a-6Z"></a>此中重问。<a id="a-6a"></a>义有何殊。<a id="a-6b"></a>答曰。</p>
  <p id="a6c">由自身行时　　将己为菩萨</p>
  <p id="a6d">说名为心障　　违于无住心</p>
  <p id="a6e">妙生实无有法可名菩萨者。<a id="a-6f"></a>若无菩萨。<a id="a-6g"></a>云何如来于燃灯佛所。<a id="a-6h"></a>行菩萨行耶。<a id="a-6i"></a>答此疑曰。<a id="a-6j"></a>实无有法如来于然灯佛所如是等。<a id="a-6k"></a>此显何义。<a id="a-6l"></a>颂曰。</p>
  <p id="a6m">授后时记故　　然灯行非胜</p>
  <p id="a6n">菩提彼行同　　非实由因造</p>
  <p id="a6o">此中意言。<a id="a-6p"></a>我昔于燃灯佛所。<a id="a-6q"></a>非是胜上行菩萨行。<a id="a-6r"></a>而我昔行时实无有法可于彼边证得正觉。<a id="a-6s"></a>若证觉者即不记我后时成佛。<a id="a-6t"></a>此中意者。<a id="a-6u"></a>言彼行时自云我当成佛。<a id="a-6v"></a>若言菩提非有者。<a id="a-6w"></a>佛亦是无。<a id="a-6x"></a>即总拨无。<a id="a-6y"></a>佛为除此难。<a id="a-6z"></a>文云妙生。<a id="a-70"></a>言如来者。<a id="a-71"></a>即是实性真如异名。<a id="a-72"></a>谓无颠倒义。<a id="a-73"></a>名为实性。<a id="a-74"></a>无改变义是曰真如。<a id="a-75"></a>妙生若有说云如来证得无上正等觉者。<a id="a-76"></a>是为妄语者。<a id="a-77"></a>此显何义。<a id="a-78"></a>答曰。<a id="a-79"></a>菩提彼行同非实由因造。<a id="a-7A"></a>由昔菩萨修行之时实无可行。<a id="a-7B"></a>诸佛亦尔。<a id="a-7C"></a>无法可证正等菩提。<a id="a-7D"></a>此还总拨实无无上正等菩提。<a id="a-7E"></a>答斯难曰。<a id="a-7F"></a>妙生如来所有正觉之法。<a id="a-7G"></a>此即非实非妄者。<a id="a-7H"></a>此有何意。<a id="a-7I"></a>然真如理是佛所证。<a id="a-7J"></a>彼即非实由从因生。<a id="a-7K"></a>诸有为相是聚相义。<a id="a-7L"></a>彼即无其色等相故。<a id="a-7M"></a>颂曰。</p>
  <p id="a7N">无彼相为相　　故显非是妄</p>
  <p id="a7O">由法是佛法　　皆非有为相</p>
  <p id="a7P">谓此无彼色声等相。<a id="a-7Q"></a>色等相无是其自相。<a id="a-7R"></a>由此故云无彼相为相故。<a id="a-7S"></a>显非是妄。<a id="a-7T"></a>是故如来说。<a id="a-7U"></a>一切法即是佛法。<a id="a-7V"></a>此显何义。<a id="a-7W"></a>由如来证此法故。<a id="a-7X"></a>由法是佛法皆非有为相者。<a id="a-7Y"></a>此显以无为体此何所陈。<a id="a-7Z"></a>由一切法。<a id="a-7a"></a>以真如为自性。<a id="a-7b"></a>此乃但是佛所觉悟。<a id="a-7c"></a>是故一切法。<a id="a-7d"></a>名为佛法。<a id="a-7e"></a>由此色等不能持其自体相故。<a id="a-7f"></a>所有彼诸色声等法。<a id="a-7g"></a>皆不是法。<a id="a-7h"></a>由不是法。<a id="a-7i"></a>是故此成其法。<a id="a-7j"></a>即是毕竟能持非有之相。<a id="a-7k"></a>丈夫之喻何所显耶。<a id="a-7l"></a>颂曰。</p>
  <p id="a7m">谓以法身佛　　应知喻丈夫</p>
  <p id="a7n">无障圆具身　　是遍满性故</p>
  <p id="a7o">及得体大故　　亦名为大身</p>
  <p id="a7p">非有身是有　　说彼作非身</p>
  <p id="a7q">烦恼所知二障无故。<a id="a-7r"></a>名圆具身。<a id="a-7s"></a>言遍满者是遍行义。<a id="a-7t"></a>遍诸处故名为具身。<a id="a-7u"></a>及得体大故。<a id="a-7v"></a>亦名为大身。<a id="a-7w"></a>此遍行者。<a id="a-7x"></a>应知即是真如之性。<a id="a-7y"></a>在诸法中无有异性故。<a id="a-7z"></a>云非有身。<a id="a-80"></a>是有说彼作非身如来说为非身。<a id="a-81"></a>由此名为具身。<a id="a-82"></a>大身者。<a id="a-83"></a>斯何所陈。<a id="a-84"></a>以非有为身故。<a id="a-85"></a>名彼为非身。<a id="a-86"></a>即真如性故。<a id="a-87"></a>由其无身故。<a id="a-88"></a>是故名此为具身大身。<a id="a-89"></a>若言无有菩萨者。<a id="a-8A"></a>正觉亦无。<a id="a-8B"></a>所觉亦无。<a id="a-8C"></a>亦无众生令入涅槃。<a id="a-8D"></a>亦不严净诸佛国土。<a id="a-8E"></a>有何所为。<a id="a-8F"></a>诸菩萨等。<a id="a-8G"></a>令诸众生入于圆寂。<a id="a-8H"></a>又复作意净佛土耶。<a id="a-8I"></a>为答斯难故有下文。<a id="a-8J"></a>此显何义。<a id="a-8K"></a>颂曰。</p>
  <p id="a8L">不了于法界　　作度有情心</p>
  <p id="a8M">及清净土田　　此名为诳妄</p>
  <p id="a8N">若言此心是其诳妄。<a id="a-8O"></a>为此不名菩萨者。<a id="a-8P"></a>若尔由何得名。<a id="a-8Q"></a>答妙生若有信解一切法无性。<a id="a-8R"></a>一切法无性者。<a id="a-8S"></a>如是等此文欲显何义。<a id="a-8T"></a>答曰。</p>
  <p id="a8U">于菩萨众生　　诸法无自性</p>
  <p id="a8V">若解虽非圣　　名圣慧应知</p>
  <p id="a8W">此明何义。<a id="a-8X"></a>言法无性。<a id="a-8Y"></a>法无性者。<a id="a-8Z"></a>此据众生及菩萨所有之法。<a id="a-8a"></a>于彼若能信解。<a id="a-8b"></a>或世出世。<a id="a-8c"></a>谓是异生及圣。<a id="a-8d"></a>皆名菩萨。<a id="a-8e"></a>由此便成决定。<a id="a-8f"></a>许有覆俗胜义二种菩萨。<a id="a-8g"></a>此即显其顺彼。<a id="a-8h"></a>再说菩萨菩萨。<a id="a-8i"></a>经文前云。<a id="a-8j"></a>如来是无得所显者义成明白。<a id="a-8k"></a>若如是者。<a id="a-8l"></a>岂彼圣人全无所见。<a id="a-8m"></a>为答斯难许有五眼。<a id="a-8n"></a>为显其义。<a id="a-8o"></a>颂曰。</p>
  <p id="a8p">虽不见诸法　　此非无有眼</p>
  <p id="a8q">佛能具五种　　由境虚妄故</p>
  <p id="a8r">此乃如何不是妄耶。<a id="a-8s"></a>为答此难先为喻已。<a id="a-8t"></a>彼诸众生种种性其心流转。<a id="a-8u"></a>我悉知之。<a id="a-8v"></a>如是广说。<a id="a-8w"></a>此显何义。<a id="a-8x"></a>言彼非是妄见。<a id="a-8y"></a>由境虚妄故。<a id="a-8z"></a>何者是虚妄境。<a id="a-90"></a>谓种种妄识。<a id="a-91"></a>颂曰。</p>
  <p id="a92">种种心流转　　离于念处故</p>
  <p id="a93">彼无持常转　　故说为虚妄</p>
  <p id="a94">即是种种识有六识殊故。<a id="a-95"></a>复是其妄。<a id="a-96"></a>何因名识为心流转。<a id="a-97"></a>经云如来说为无陀罗者。<a id="a-98"></a>此显离于念处性故。<a id="a-99"></a>由彼念处是此持处。<a id="a-9A"></a>彼若无者。<a id="a-9B"></a>即是无持。<a id="a-9C"></a>陀罗喃阿罗痾陀罗。<a id="a-9D"></a>此之三名。<a id="a-9E"></a>共目二义。<a id="a-9F"></a>皆得名持。<a id="a-9G"></a>亦有流注义。<a id="a-9H"></a>由无持故心即流散。<a id="a-9I"></a>言无持者。<a id="a-9J"></a>为显常转之缘。<a id="a-9K"></a>既无持故显其常转。<a id="a-9L"></a>是虚妄性(问何故本经初留梵语陀罗。<a id="a-9M"></a>不译为汉字者。<a id="a-9N"></a>有何意趣。<a id="a-9O"></a>答梵本三处皆是陀罗。<a id="a-9P"></a>而义有差别。<a id="a-9Q"></a>今时译者若也全为梵字。<a id="a-9R"></a>即响滞于东土。<a id="a-9S"></a>如其总作唐音。<a id="a-9T"></a>顿理乖于西域。<a id="a-9U"></a>是故初题梵字。<a id="a-9V"></a>可谓义诠流转所由。<a id="a-9W"></a>于内道持。<a id="a-9X"></a>便是正述执持之事。<a id="a-9Y"></a>作斯译者。<a id="a-9Z"></a>方称颂本无著菩萨之意。<a id="a-9a"></a>符释者世亲菩萨之情。<a id="a-9b"></a>如其不作斯传。<a id="a-9c"></a>定贻伤手之患。<a id="a-9d"></a>若总译为流。<a id="a-9e"></a>持理便成不现。<a id="a-9f"></a>咸为持字。<a id="a-9g"></a>流义固乃全无。<a id="a-9h"></a>作此双兼。<a id="a-9i"></a>方为惬当。<a id="a-9j"></a>若译为流。<a id="a-9k"></a>于理亦得。<a id="a-9l"></a>然含多义。<a id="a-9m"></a>不及陀罗。<a id="a-9n"></a>一处既尔。<a id="a-9o"></a>余皆类知。<a id="a-9p"></a>诸存梵本者咸有异意。<a id="a-9q"></a>此波若已经四译五译。<a id="a-9r"></a>寻者当须善观。<a id="a-9s"></a>不是好异。<a id="a-9t"></a>重译意存鞠理。<a id="a-9u"></a>西国声明。<a id="a-9v"></a>自有一名目多事。<a id="a-9w"></a>一事有多名。<a id="a-9x"></a>为此陀罗一言。<a id="a-9y"></a>遂含众义。<a id="a-9z"></a>有流有持。<a id="a-A0"></a>理应体方俗之殊致。<a id="a-A1"></a>不得恃昔而胶柱。<a id="a-A2"></a>若勘旧译全成疏漏。<a id="a-A3"></a>无暇言其藏否)何以故者。<a id="a-A4"></a>由有过去等心不可得言故。<a id="a-A5"></a>所云过去未来心者。<a id="a-A6"></a>由是过去未来性故。<a id="a-A7"></a>是不可得。<a id="a-A8"></a>其现在者即是遍计所执。<a id="a-A9"></a>自性非有故。<a id="a-AA"></a>此显流转之心。<a id="a-AB"></a>是妄识性所缘。<a id="a-AC"></a>无有三世性故。<a id="a-AD"></a>复有何意说福聚喻耶。<a id="a-AE"></a>答曰。</p>
  <p id="aAF">应知是智持　　福乃非虚妄</p>
  <p id="aAG">显此福因故　　重陈其喻说</p>
  <p id="aAH">此述何义。<a id="a-AI"></a>心既流转是诳妄性故。<a id="a-AJ"></a>所有福聚亦并成虚。<a id="a-AK"></a>此既是妄何成于善。<a id="a-AL"></a>既有深疑理须明决。<a id="a-AM"></a>答流转之心可是其妄。<a id="a-AN"></a>所言福聚体不是虚。<a id="a-AO"></a>由是正觉智之持故。<a id="a-AP"></a>如何显此是其持性。<a id="a-AQ"></a>如云妙生若此福聚者。<a id="a-AR"></a>如来即不说为福聚。<a id="a-AS"></a>此何意趣。<a id="a-AT"></a>由五取蕴体是虚妄。<a id="a-AU"></a>若此福聚是取蕴者。<a id="a-AV"></a>如来即不说此福聚为福聚性。<a id="a-AW"></a>是不说为智之持处义。<a id="a-AX"></a>若言如来是非集造所显。<a id="a-AY"></a>如何如来说有诸好及众相耶。<a id="a-AZ"></a>为除此难故云。<a id="a-Aa"></a>不应色身圆满及相具足观于如来。<a id="a-Ab"></a>言色身者。<a id="a-Ac"></a>是堕好义故。</p>
 </body>
</html>