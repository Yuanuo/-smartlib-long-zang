<!doctype html>
<html id="z3IBVXk10Y" data-ver="463">
 <head>
  <meta charset="utf-8">
  <meta author="无著菩萨">
  <meta author="世亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">能断金刚般若波罗蜜多经论释卷下</h1>
  <p id="a2">如来说彼为具相者。<a id="a-3"></a>此非具相。<a id="a-4"></a>由此说为具相。<a id="a-5"></a>此有何意。<a id="a-6"></a>颂曰。</p>
  <p id="a7">谓于真法身　　无随好圆满</p>
  <p id="a8">亦非是具相　　非身性应知</p>
  <p id="a9">于法身无别　　非如来无二</p>
  <p id="aA">重言其具相　　由二体皆无</p>
  <p id="aB">言法身实不圆满随好色身。<a id="a-C"></a>应知亦不具足众相。<a id="a-D"></a>彼无身性故。<a id="a-E"></a>是谓法身无具相义。<a id="a-F"></a>亦非如来无斯二种。<a id="a-G"></a>所谓色身圆满及以具相。<a id="a-H"></a>由斯二种不离法身。<a id="a-I"></a>是故如来有其相好。<a id="a-J"></a>为此重言。<a id="a-K"></a>色身圆满及以具相。<a id="a-L"></a>由二皆无故。<a id="a-M"></a>是故此二亦说为无。<a id="a-N"></a>言此非圆满此亦非具相。<a id="a-O"></a>亦说为有。<a id="a-P"></a>以说色身圆满及具相言故。<a id="a-Q"></a>斯有何意。<a id="a-R"></a>由其法身无此相好。<a id="a-S"></a>是故名此为如来。<a id="a-T"></a>色身圆满及以具相。<a id="a-U"></a>由与彼身不相离故。<a id="a-V"></a>法身之性即不如是。<a id="a-W"></a>然法身非彼自性故。<a id="a-X"></a>若言不应以色身圆满及具相身观如来者。<a id="a-Y"></a>如何如来有所说法耶。<a id="a-Z"></a>为答斯难。<a id="a-a"></a>此即以其恶取而谤于我。<a id="a-b"></a>由不能解我所说义故。<a id="a-c"></a>颂曰。</p>
  <p id="ad">如来说亦无　　说二是所执</p>
  <p id="ae">何意重言。<a id="a-f"></a>说法说法者。<a id="a-g"></a>颂云说二是所执。<a id="a-h"></a>云何为二。<a id="a-i"></a>一乃是文。<a id="a-j"></a>二便是义。<a id="a-k"></a>由何所以。<a id="a-l"></a>文云无法可说是名说法耶。<a id="a-m"></a>答曰。</p>
  <p id="an">由不离法界　　说亦无自性</p>
  <p id="ao">由不离法界外有说法自性可得。<a id="a-p"></a>若言无有世尊是能说者。<a id="a-q"></a>所说之法亦复不离法身。<a id="a-r"></a>故成非有。<a id="a-s"></a>如是甚深之法。<a id="a-t"></a>如何当有敬信之人。<a id="a-u"></a>为除此难。<a id="a-v"></a>答曰。</p>
  <p id="aw">能说所说虽甚深　　然亦非无敬信者</p>
  <p id="ax">经云。<a id="a-y"></a>妙生彼非众生非非众生者。<a id="a-z"></a>此有何意。<a id="a-10"></a>颂曰。</p>
  <p id="a11">由非众生非非生　　非圣圣性相应故</p>
  <p id="a12">诸有当能生敬信者。<a id="a-13"></a>彼非众生。<a id="a-14"></a>由余众生不与圣性相应。<a id="a-15"></a>即与凡夫性相应故。<a id="a-16"></a>非非众生者。<a id="a-17"></a>由与圣性相应故。<a id="a-18"></a>此中义者。<a id="a-19"></a>由彼望其凡夫性故。<a id="a-1A"></a>不是众生。<a id="a-1B"></a>由望圣人性故。<a id="a-1C"></a>非非众生。<a id="a-1D"></a>何以故。<a id="a-1E"></a>众生众生者。<a id="a-1F"></a>如来说彼为非众生。<a id="a-1G"></a>此据愚小异生性。<a id="a-1H"></a>由此说为众生者。<a id="a-1I"></a>此据圣人性。<a id="a-1J"></a>若言如来曾无有法。<a id="a-1K"></a>是所觉知者。<a id="a-1L"></a>云何离其后后正知次第。<a id="a-1M"></a>而名无上正等觉耶。<a id="a-1N"></a>为答此难。<a id="a-1O"></a>非是有法可觉方名无上正觉。<a id="a-1P"></a>然由颂曰。</p>
  <p id="a1Q">少法无有故　　无上觉应知</p>
  <p id="a1R">由法界不增　　清净平等性</p>
  <p id="a1S">及方便无上</p>
  <p id="a1T">于此乃至无有少法能过故名无上。<a id="a-1U"></a>又复法界无有增故。<a id="a-1V"></a>其法平等故。<a id="a-1W"></a>名无上上。<a id="a-1X"></a>上性无故。<a id="a-1Y"></a>又复如来法身清净平等故。<a id="a-1Z"></a>其法无不齐等。<a id="a-1a"></a>无有少增故名无上。<a id="a-1b"></a>又复其法是无我自相。<a id="a-1c"></a>此即高。<a id="a-1d"></a>高性无故名无上。<a id="a-1e"></a>又复于诸方便亦是无上。<a id="a-1f"></a>所有善法皆圆满故。<a id="a-1g"></a>名为无上。<a id="a-1h"></a>此余菩提于诸善法不圆满故。<a id="a-1i"></a>即此方便实为有上。<a id="a-1j"></a>此乃如来说为非法。<a id="a-1k"></a>由此说为善法者。<a id="a-1l"></a>此有何意。<a id="a-1m"></a>颂曰。</p>
  <p id="a1n">由漏性非法　　是故非善法</p>
  <p id="a1o">由此名为善</p>
  <p id="a1p">由有漏性彼不是持有漏之相。<a id="a-1q"></a>不能持故。<a id="a-1r"></a>由此说为善法。<a id="a-1s"></a>由无漏性决定能持是善性故。<a id="a-1t"></a>若要以善法获大菩提者。<a id="a-1u"></a>所有说法亦应不获菩提。<a id="a-1v"></a>是无记性故。<a id="a-1w"></a>为遮此难更言差别之福答所说法。<a id="a-1x"></a>纵令无记终有所得。<a id="a-1y"></a>颂曰。</p>
  <p id="a1z">说法虽无记　　非不得应知</p>
  <p id="a20">由非离此能得菩提故。<a id="a-21"></a>知籍斯菩提方契。<a id="a-22"></a>颂曰。</p>
  <p id="a23">由斯一法宝　　胜彼宝无量</p>
  <p id="a24">故此宣说法宝。<a id="a-25"></a>望前无数妙高无边之宝。<a id="a-26"></a>显福差别。<a id="a-27"></a>假为第百分亦不能及一者。<a id="a-28"></a>乃至广说。<a id="a-29"></a>将显何义。<a id="a-2A"></a>颂曰。</p>
  <p id="a2B">于诸算势类　　因亦有差殊</p>
  <p id="a2C">寻思于世间　　喻所不能及</p>
  <p id="a2D">此言何义。<a id="a-2E"></a>谓以此福望前福聚。<a id="a-2F"></a>谓是算势类。<a id="a-2G"></a>因四种差别。<a id="a-2H"></a>于此世间遍寻思已。<a id="a-2I"></a>无有其喻能比况者。<a id="a-2J"></a>言由算差别者。<a id="a-2K"></a>始从假为第百分。<a id="a-2L"></a>乃至或为算分不显差殊。<a id="a-2M"></a>但言算者。<a id="a-2N"></a>此即应知总摄。<a id="a-2O"></a>其余所有算数。<a id="a-2P"></a>或为势分者。<a id="a-2Q"></a>由其势力有差殊故。<a id="a-2R"></a>如强弱人事不相并。<a id="a-2S"></a>或为比数者。<a id="a-2T"></a>由品类别。<a id="a-2U"></a>言此福类元不比数前之福类。<a id="a-2V"></a>如贵贱人不相比数。<a id="a-2W"></a>因者明其因。<a id="a-2X"></a>果亦不相干涉故。<a id="a-2Y"></a>言彼亦不可与此为因(邬波尼杀昙译为因字如芥子种将比松柏)于此世间竟无其喻可况于福。<a id="a-2Z"></a>由斯前福望于此福。<a id="a-2a"></a>实为减少皆不足言。<a id="a-2b"></a>故云乃至譬喻亦不能及。<a id="a-2c"></a>若言彼法性相平等故。<a id="a-2d"></a>无不平者即无能度所度。<a id="a-2e"></a>云何如来说脱有情耶。<a id="a-2f"></a>为除此难故起后文。<a id="a-2g"></a>将显何义。<a id="a-2h"></a>颂曰。</p>
  <p id="a2i">法界平等故　　佛不度众生</p>
  <p id="a2j">于诸名共聚　　不在法界外</p>
  <p id="a2k">凡名有情者。<a id="a-2l"></a>于彼蕴处由名共蕴。<a id="a-2m"></a>不在法界之外。<a id="a-2n"></a>即此法界其性平等。<a id="a-2o"></a>是故曾无有一众生可是如来之所度脱。<a id="a-2p"></a>此即如何当有我执者。<a id="a-2q"></a>此有何意。<a id="a-2r"></a>若言但唯脱其五蕴而已。<a id="a-2s"></a>此即是有所许众生。<a id="a-2t"></a>由如是故。<a id="a-2u"></a>颂曰。</p>
  <p id="a2v">若起于法执　　与我执过同</p>
  <p id="a2w">定执脱有情　　是无执妄执</p>
  <p id="a2x">如云妙生言我执者如来说为非执。<a id="a-2y"></a>妄执如来说为非生者。<a id="a-2z"></a>是不能生圣法之义。<a id="a-30"></a>若言不应以其具相观于如来。<a id="a-31"></a>非彼自性故。<a id="a-32"></a>由是法身自性故。<a id="a-33"></a>然彼如来自性法身。<a id="a-34"></a>可以具相而比知之。<a id="a-35"></a>有作斯难。<a id="a-36"></a>为除疑意生起后文。<a id="a-37"></a>将显何义。<a id="a-38"></a>颂曰。</p>
  <p id="a39">不应以色体　　准如来法身</p>
  <p id="a3A">勿彼转轮王　　与如来齐等</p>
  <p id="a3B">此则报相之福。<a id="a-3C"></a>亦名具相。<a id="a-3D"></a>由彼成此故。<a id="a-3E"></a>藉其福力得菩提故。<a id="a-3F"></a>有作是说。<a id="a-3G"></a>此则如来以其具相。<a id="a-3H"></a>现证无上正觉。<a id="a-3I"></a>为除此意。<a id="a-3J"></a>不应以具相如是等。<a id="a-3K"></a>将显何义。<a id="a-3L"></a>颂曰。</p>
  <p id="a3M">即具相果报　　圆满福不许</p>
  <p id="a3N">能招于法身　　由方便异性</p>
  <p id="a3O">由真法身是智自性故。<a id="a-3P"></a>与彼福体性不同。<a id="a-3Q"></a>此二伽他要显何义。<a id="a-3R"></a>颂曰。</p>
  <p id="a3S">若以色见我　　以音声求我</p>
  <p id="a3T">彼人起邪勤　　不能当见我</p>
  <p id="a3U">应观佛法性　　即导师法身</p>
  <p id="a3V">法性识难知　　故彼不能了</p>
  <p id="a3W">此二颂中。<a id="a-3X"></a>所说之义。<a id="a-3Y"></a>颂曰。</p>
  <p id="a3Z">唯见色闻声　　是人不知佛</p>
  <p id="a3a">此真如法身　　非是识境故</p>
  <p id="a3b">此文意显不应以色声二种观于如来。<a id="a-3c"></a>由是异生不能见者。<a id="a-3d"></a>此何为也。<a id="a-3e"></a>彼人起邪勤。<a id="a-3f"></a>言彼异生妄起邪勤。<a id="a-3g"></a>不依正道求见于我。<a id="a-3h"></a>此云法性者即是真如。<a id="a-3i"></a>若言福不证菩提者。<a id="a-3j"></a>此即菩萨福业其果应断。<a id="a-3k"></a>为释此疑故有下文。<a id="a-3l"></a>言此福性虽复不能亲招觉处。<a id="a-3m"></a>颂曰。</p>
  <p id="a3n">其福不失亡　　果报不断绝</p>
  <p id="a3o">得忍亦不断　　以获无垢故</p>
  <p id="a3p">更论于福因　　为此陈其喻</p>
  <p id="a3q">彼福无报故　　正取非越取</p>
  <p id="a3r">由此是彼智资粮性故。<a id="a-3s"></a>又复何为。<a id="a-3t"></a>更于其福而陈喻耶。<a id="a-3u"></a>故云得忍亦不断。<a id="a-3v"></a>以获无垢故。<a id="a-3w"></a>更论其福因。<a id="a-3x"></a>为此陈其喻。<a id="a-3y"></a>又有疑云。<a id="a-3z"></a>既得无生法忍智乃不生。<a id="a-40"></a>菩萨诸福皆应断绝。<a id="a-41"></a>为显福不断绝至极清净。<a id="a-42"></a>获福既多果报亦胜。<a id="a-43"></a>于不生法得无性者。<a id="a-44"></a>有二种无性。<a id="a-45"></a>由其二性体不生故。<a id="a-46"></a>经云妙生应正取不应越取者。<a id="a-47"></a>云何是正取不应越取。<a id="a-48"></a>答彼福无报故。<a id="a-49"></a>正取非越取。<a id="a-4A"></a>凡所有福招果报者。<a id="a-4B"></a>是可厌故。<a id="a-4C"></a>当知彼取即是越取。<a id="a-4D"></a>如越正路而行崄道。<a id="a-4E"></a>而彼福不招报。<a id="a-4F"></a>是故彼是正取非为越取。<a id="a-4G"></a>问菩萨福津既不感报。<a id="a-4H"></a>所获之果如何可知。<a id="a-4I"></a>答曰。</p>
  <p id="a4J">彼福招化果　　作利有情事</p>
  <p id="a4K">彼事由任运　　成佛现诸方</p>
  <p id="a4L">去来等是化　　正觉常不动</p>
  <p id="a4M">彼于法界处　　非一异应知</p>
  <p id="a4N">诸佛世尊现众变化。<a id="a-4O"></a>非彼如来若来若去等故。<a id="a-4P"></a>云彼事由任运成佛现诸方去来等是化正觉常不动。<a id="a-4Q"></a>为显斯义生起下文。<a id="a-4R"></a>曾无有去亦不有来。<a id="a-4S"></a>由此故名为如来。<a id="a-4T"></a>此有何意。<a id="a-4U"></a>若如来有去来等异者。<a id="a-4V"></a>彼即不是。<a id="a-4W"></a>如其常性无有变易。<a id="a-4X"></a>微尘作墨喻者。<a id="a-4Y"></a>是谁之喻显何事耶。<a id="a-4Z"></a>答曰。</p>
  <p id="a4a">彼于法界处　　非一异应知</p>
  <p id="a4b">言彼如来于法界处。<a id="a-4c"></a>非一非异性。<a id="a-4d"></a>意显斯事故彰其喻。<a id="a-4e"></a>颂曰。</p>
  <p id="a4f">微尘将作墨　　喻显于法界</p>
  <p id="a4g">又世界为墨。<a id="a-4h"></a>喻显何义。<a id="a-4i"></a>颂曰。</p>
  <p id="a4j">此论造墨事　　为彰烦恼尽</p>
  <p id="a4k">非聚非集性　　显是非一性</p>
  <p id="a4l">于彼总集性　　明其非异性</p>
  <p id="a4m">譬如造墨。<a id="a-4n"></a>所有尘埃众多极微性非一处。<a id="a-4o"></a>其聚集物非一事故。<a id="a-4p"></a>亦非异性。<a id="a-4q"></a>由总集故。<a id="a-4r"></a>此由无有别别断割之理。<a id="a-4s"></a>如是应知。<a id="a-4t"></a>诸佛世尊于法界中烦恼障尽。<a id="a-4u"></a>非一处性。<a id="a-4v"></a>亦非异性。<a id="a-4w"></a>此即兼述三千大千世界。<a id="a-4x"></a>不是聚性。<a id="a-4y"></a>及是聚性其喻亦同。<a id="a-4z"></a>如来说为非是聚性。<a id="a-50"></a>是故说为极微聚者。<a id="a-51"></a>此显何义。<a id="a-52"></a>若其聚物是其一者。<a id="a-53"></a>不应名此为极微聚。<a id="a-54"></a>又复若是一界者。<a id="a-55"></a>亦不应言三千大千世界。<a id="a-56"></a>由此故云。<a id="a-57"></a>此即是其有聚执也。<a id="a-58"></a>此即如来说为非执。<a id="a-59"></a>不为聚执故。<a id="a-5A"></a>由其妄执是故说为聚执。<a id="a-5B"></a>欲明异此余悉应无无上正智。<a id="a-5C"></a>复有何因。<a id="a-5D"></a>诸凡愚类于实无聚而执耶。<a id="a-5E"></a>为除斯难。<a id="a-5F"></a>而云其聚执者。<a id="a-5G"></a>但俗论说有如是等。<a id="a-5H"></a>此何所明。<a id="a-5I"></a>颂曰。</p>
  <p id="a5J">不了但俗言　　诸凡愚妄执</p>
  <p id="a5K">妙生诸有说云。<a id="a-5L"></a>如来宣说我见等者。<a id="a-5M"></a>此明何义。<a id="a-5N"></a>颂曰。</p>
  <p id="a5O">断我法二种　　非证觉无故</p>
  <p id="a5P">言我法二种体是无故。<a id="a-5Q"></a>此两虽言得断。<a id="a-5R"></a>而亦不证菩提。<a id="a-5S"></a>是谁之断而能获耶。<a id="a-5T"></a>答由二见之断。<a id="a-5U"></a>彼二之见是所除故。<a id="a-5V"></a>颂曰。</p>
  <p id="a5W">是故见无见　　无境虚妄执</p>
  <p id="a5X">由此故知我体是无。<a id="a-5Y"></a>诸有我见如来说为非见。<a id="a-5Z"></a>以无境故。<a id="a-5a"></a>意道所有我境元来是无。<a id="a-5b"></a>文云故名我见者。<a id="a-5c"></a>明虚妄分别有也。<a id="a-5d"></a>如是于无我理显见无见性已。<a id="a-5e"></a>亦是显其于法见无见性。<a id="a-5f"></a>是故文云。<a id="a-5g"></a>于一切法应如是知等。<a id="a-5h"></a>然其法想亦是非相性故。<a id="a-5i"></a>犹如我见。<a id="a-5j"></a>复有何意。<a id="a-5k"></a>此之我法二见说为非见性耶。<a id="a-5l"></a>答曰。</p>
  <p id="a5m">由此是细障　　如是知故断</p>
  <p id="a5n">是所显义。<a id="a-5o"></a>此之我法二见。<a id="a-5p"></a>是其见取。<a id="a-5q"></a>此谓细障。<a id="a-5r"></a>由于二事如是正知非见性故。<a id="a-5s"></a>方能除断。<a id="a-5t"></a>经云应如是知。<a id="a-5u"></a>应如是见。<a id="a-5v"></a>应如是解者。<a id="a-5w"></a>此文说颂曰。</p>
  <p id="a5x">由得二种智　　及定彼方除</p>
  <p id="a5y">谓以覆俗胜义智。<a id="a-5z"></a>及以此二所依之定。<a id="a-60"></a>方除彼障。<a id="a-61"></a>又论差别之福何所显耶。<a id="a-62"></a>答颂曰。</p>
  <p id="a63">陈福明化身　　非无无尽福</p>
  <p id="a64">如来虽复任运广为化用。<a id="a-65"></a>然彼化身宣说正法。<a id="a-66"></a>即是无漏之福。<a id="a-67"></a>便成无有尽期。<a id="a-68"></a>云何正说等者。<a id="a-69"></a>此意为显如来不自言我是化身。<a id="a-6A"></a>颂曰。</p>
  <p id="a6B">诸佛说法时　　不言身是化</p>
  <p id="a6C">由不自言故　　是其真实说</p>
  <p id="a6D">此何所陈。<a id="a-6E"></a>欲明如来虽为众生宣扬法化。<a id="a-6F"></a>而不自说我是化身。<a id="a-6G"></a>由作如是不正说故。<a id="a-6H"></a>为此名彼以为正说。<a id="a-6I"></a>意道若异此者。<a id="a-6J"></a>于彼所化诸众生辈不生极敬。<a id="a-6K"></a>斯乃为利多众生事。<a id="a-6L"></a>复是无法可说故。<a id="a-6M"></a>若言如来为多化身无尽说法。<a id="a-6N"></a>如何彼复说有涅槃耶。<a id="a-6O"></a>为释此疑说伽他曰。</p>
  <p id="a6P">如来涅槃证　　非造亦不殊</p>
  <p id="a6Q">非诸如来所证圆寂是其造作。<a id="a-6R"></a>有为自性望其造作复不是异。<a id="a-6S"></a>虽现涅槃而是其化。<a id="a-6T"></a>示同生死利益有情。<a id="a-6U"></a>欲显如来无住涅槃。<a id="a-6V"></a>生死涅槃两皆不住故。<a id="a-6W"></a>复有何因。<a id="a-6X"></a>示同生死而不住于生死因缘事耶。<a id="a-6Y"></a>答颂曰。</p>
  <p id="a6Z">一切有为法　　如星翳灯幻</p>
  <p id="a6a">露泡梦电云　　应作如是观</p>
  <p id="a6b">此集造有九　　以正智观故</p>
  <p id="a6c">由以星等九事为同法喻。<a id="a-6d"></a>喻九种正智而观于境。<a id="a-6e"></a>何谓九观。<a id="a-6f"></a>应知即是九种所观之事。<a id="a-6g"></a>何谓所观。<a id="a-6h"></a>颂曰。</p>
  <p id="a6i">见相及与识　　居处身受用</p>
  <p id="a6j">过去并现存　　未至详观察</p>
  <p id="a6k">此中应观见如星宿。<a id="a-6l"></a>谓是心法正智日明。<a id="a-6m"></a>亦既出已光全灭故。<a id="a-6n"></a>应观所缘境相。<a id="a-6o"></a>如翳目人睹发团等。<a id="a-6p"></a>是妄现故。<a id="a-6q"></a>应观其识犹若于灯。<a id="a-6r"></a>此能依见由爱腻力而得生故。<a id="a-6s"></a>应观居处犹如于幻。<a id="a-6t"></a>即器世间有多奇质。<a id="a-6u"></a>性不实故。<a id="a-6v"></a>应观其身譬如露渧。<a id="a-6w"></a>暂时住故。<a id="a-6x"></a>观所受用犹若水泡。<a id="a-6y"></a>其受用性是三事合所生性故。<a id="a-6z"></a>应观过去所有集造同于梦境。<a id="a-70"></a>但唯念性故。<a id="a-71"></a>应观现在事同于电。<a id="a-72"></a>疾灭性故。<a id="a-73"></a>应观未至体若重云。<a id="a-74"></a>阿赖耶识在种子位。<a id="a-75"></a>体能摄藏诸种子故。</p>
  <p id="a76">作斯九种观察之时。<a id="a-77"></a>有何利益。<a id="a-78"></a>获何胜智。<a id="a-79"></a>颂曰。</p>
  <p id="a7A">由观察相故　　受用及迁流</p>
  <p id="a7B">于有为事中　　获无垢自在</p>
  <p id="a7C">此义云何。<a id="a-7D"></a>观有为法有其三种。<a id="a-7E"></a>一由观见境识故。<a id="a-7F"></a>即是观察集造有为之相。<a id="a-7G"></a>二由观器界身及所用故。<a id="a-7H"></a>即是观其受用。<a id="a-7I"></a>于此由彼所受用也。<a id="a-7J"></a>三由观三世差别转故。<a id="a-7K"></a>即是观其迁流不住。<a id="a-7L"></a>由此观故便能于诸有为法中。<a id="a-7M"></a>获无障碍随意自在。<a id="a-7N"></a>为此纵居生死尘劳不染。<a id="a-7O"></a>其智设证圆寂灰烬。<a id="a-7P"></a>宁味其悲。<a id="a-7Q"></a>颂曰。</p>
  <p id="a7R">由斯诸佛希有法　　陀罗尼句义深邃</p>
  <p id="a7S">从尊决已义广开　　获福令生速清净</p>
 </body>
</html>