<!doctype html>
<html id="z3IBVEwt7" data-ver="880">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">金刚般若波罗蜜经论卷上(亦名金刚能断般若)</h1>
  <p id="a2">无著菩萨造</p>
  <p id="a3">出生佛法无与等　　显了法界最第一</p>
  <p id="a4">金刚难坏句义聚　　一切圣人不能入</p>
  <p id="a5">此小金刚波罗蜜　　以如是名显势力</p>
  <p id="a6">智者所说教及义　　闻已转为我等说</p>
  <p id="a7">归命彼类及此辈　　皆以正心而顶礼</p>
  <p id="a8">我应精勤立彼义　　解释相续为自他</p>
  <p id="a9">论曰成立九种义句已。<a id="a-A"></a>此般若波罗蜜即得成立。<a id="a-B"></a>七义句者。<a id="a-C"></a>一种性不断。<a id="a-D"></a>二发起行相。<a id="a-E"></a>三行所住处。<a id="a-F"></a>四对治。<a id="a-G"></a>五不失。<a id="a-H"></a>六地。<a id="a-I"></a>七立名。<a id="a-J"></a>此等七义于般若波罗蜜经中成立故名义句。<a id="a-K"></a>于中前六义句。<a id="a-L"></a>显示菩萨所作究竟。<a id="a-M"></a>第七义句。<a id="a-N"></a>显示成立此法门故。<a id="a-O"></a>应如是知。<a id="a-P"></a>此般若波罗蜜为佛种不断故流行于世。<a id="a-Q"></a>为显此当得佛种不断义故。<a id="a-R"></a>上座须菩提最初经云白佛言。<a id="a-S"></a>希有世尊如来应供正遍知。<a id="a-T"></a>善护念诸菩萨善付嘱诸菩萨如是等。</p>
  <p id="aU">二发起行相者。<a id="a-V"></a>如经云何菩萨大乘中。<a id="a-W"></a>发阿耨多罗三藐三菩提心如是等。</p>
  <p id="aX">三行所住处者。<a id="a-Y"></a>谓彼发起行相所住处也。<a id="a-Z"></a>此复有十八种应知。</p>
  <p id="aa">一发心。<a id="a-b"></a>经言诸菩萨生如是心。<a id="a-c"></a>所有一切众生如是等。<a id="a-d"></a>二波罗蜜相应行。<a id="a-e"></a>经言不住于事行于布施如是等。<a id="a-f"></a>三欲得色身。<a id="a-g"></a>经言须菩提于意云何。<a id="a-h"></a>可以相成就见如来不如是等。<a id="a-i"></a>四欲得法身。<a id="a-j"></a>经言须菩提白佛言。<a id="a-k"></a>世尊颇有众生于未来世如是等。<a id="a-l"></a>五于修道得胜中无慢。<a id="a-m"></a>经言须陀洹能作是念如是等。<a id="a-n"></a>六不离佛出时。<a id="a-o"></a>经言于意云何如来昔在燃灯佛所如是等。<a id="a-p"></a>七愿净佛土。<a id="a-q"></a>经言须菩提若菩萨作是言。<a id="a-r"></a>我庄严佛国土如是等。<a id="a-s"></a>八成熟众生。<a id="a-t"></a>经言须菩提譬如有人身如须弥山王如是等。<a id="a-u"></a>九远离随顺外论散乱。<a id="a-v"></a>经言须菩提于意云何。<a id="a-w"></a>如恒河中所有沙数如是等。<a id="a-x"></a>十色及众生身抟取中观破相应行。<a id="a-y"></a>经言须菩提于意云何。<a id="a-z"></a>三千大千世界所有微尘如是等。<a id="a-10"></a>十一供养给侍如来。<a id="a-11"></a>经言须菩提于意云何。<a id="a-12"></a>可以三十二大人相见如来不如是等。<a id="a-13"></a>十二远离利养及疲乏热恼故。<a id="a-14"></a>不起精进及退失等。<a id="a-15"></a>经言须菩提若善男子善女人以恒河沙等身如是等。<a id="a-16"></a>十三忍苦。<a id="a-17"></a>经言如来说忍波罗蜜如是等。<a id="a-18"></a>十四离寂静味。<a id="a-19"></a>经言须菩提若善男子善女人。<a id="a-1A"></a>能于此法门受持读诵修行如是等。<a id="a-1B"></a>十五于证道时远离喜动。<a id="a-1C"></a>经言世尊云何菩萨发阿耨多罗三藐三菩提心如是等。<a id="a-1D"></a>十六求教授。<a id="a-1E"></a>经言于意云何如来于然灯佛所有法得阿耨多罗三藐三菩提如是等。<a id="a-1F"></a>十七证道经言譬如有人其身妙大如是等。<a id="a-1G"></a>十八上求佛地。<a id="a-1H"></a>经言须菩提若菩萨作是言。<a id="a-1I"></a>我庄严佛国土是不名菩萨如是等。</p>
  <p id="a1J">彼住处等。<a id="a-1K"></a>略为八种亦得满足。<a id="a-1L"></a>一摄住处。<a id="a-1M"></a>二波罗蜜净住处。<a id="a-1N"></a>三欲住处。<a id="a-1O"></a>四离障碍住处。<a id="a-1P"></a>五净心住处。<a id="a-1Q"></a>六究竟住处。<a id="a-1R"></a>七广大住处。<a id="a-1S"></a>八甚深住处。<a id="a-1T"></a>于中摄住处者。<a id="a-1U"></a>谓发心。<a id="a-1V"></a>波罗蜜净住处者。<a id="a-1W"></a>谓波罗蜜相应行。<a id="a-1X"></a>欲住处者。<a id="a-1Y"></a>谓欲得色身法身。<a id="a-1Z"></a>离障碍住处者。<a id="a-1a"></a>谓余十二种。<a id="a-1b"></a>净心住处者。<a id="a-1c"></a>谓灯道。<a id="a-1d"></a>究竟住处者。<a id="a-1e"></a>谓上求佛地。<a id="a-1f"></a>广大及甚深住处者。<a id="a-1g"></a>通一切住处。<a id="a-1h"></a>于初住处中。<a id="a-1i"></a>若说菩萨应生如是心所有众生如是等。<a id="a-1j"></a>此为广大。<a id="a-1k"></a>又复说言。<a id="a-1l"></a>若菩萨有众生相如是等。<a id="a-1m"></a>此为甚深。<a id="a-1n"></a>于第二住处中。<a id="a-1o"></a>若说菩萨不住于事行于布施如是等。<a id="a-1p"></a>此为甚深。<a id="a-1q"></a>若复说言。<a id="a-1r"></a>彼所有福聚不可思量如是等。<a id="a-1s"></a>此为广大。<a id="a-1t"></a>如是于余住处中广大甚深等。<a id="a-1u"></a>随所相应应知。<a id="a-1v"></a>已说住处。</p>
  <p id="a1w">四对治者。<a id="a-1x"></a>彼如是相应行相。<a id="a-1y"></a>行诸住处时。<a id="a-1z"></a>有二种对治应知。<a id="a-20"></a>一邪行。<a id="a-21"></a>二共见正行。<a id="a-22"></a>此中见者谓分别也。<a id="a-23"></a>于初住处中。<a id="a-24"></a>若说菩萨应生如是心所有众生等。<a id="a-25"></a>此是邪行对治。<a id="a-26"></a>生如是心是菩萨邪行。<a id="a-27"></a>若复说言。<a id="a-28"></a>若菩萨有众生想等。<a id="a-29"></a>此为共见正行对治。<a id="a-2A"></a>此分别执菩萨亦应断。<a id="a-2B"></a>谓我应灭度众生故。<a id="a-2C"></a>于第二住处中。<a id="a-2D"></a>若说应行布施此为邪行对治。<a id="a-2E"></a>非于布施是菩萨邪行。<a id="a-2F"></a>若复说言住于事等。<a id="a-2G"></a>此是共见正行对治。<a id="a-2H"></a>此分别执菩萨亦应断。<a id="a-2I"></a>谓应行布施故。</p>
  <p id="a2J">五不失者。<a id="a-2K"></a>谓离二边云何二边。<a id="a-2L"></a>谓增益边损减边。<a id="a-2M"></a>若于如言辞法中。<a id="a-2N"></a>分别执有自性是增益边。<a id="a-2O"></a>若于法无我事中而执为无。<a id="a-2P"></a>是损减边。<a id="a-2Q"></a>于中若说言。<a id="a-2R"></a>世尊若福聚非聚此遮增益边。<a id="a-2S"></a>以无彼福聚分别自性故。<a id="a-2T"></a>若复说言。<a id="a-2U"></a>是故如来说福聚此遮损减边。<a id="a-2V"></a>彼不如言辞有自性而有可说事。<a id="a-2W"></a>以如来说福聚故。<a id="a-2X"></a>此得显示如是须菩提佛法佛法者如来说非佛法者。<a id="a-2Y"></a>此遮增益边。<a id="a-2Z"></a>是名佛法者此遮损减边。<a id="a-2a"></a>于中如来说非佛法者。<a id="a-2b"></a>显示不失义。<a id="a-2c"></a>是名佛法者。<a id="a-2d"></a>显示相应义。<a id="a-2e"></a>何者是相应若佛法。<a id="a-2f"></a>如说有自性者。<a id="a-2g"></a>则如来不说佛法。<a id="a-2h"></a>以虽不说亦自知故。<a id="a-2i"></a>是故无有自性。<a id="a-2j"></a>为世谛故如来说名佛法。<a id="a-2k"></a>如是于一切处显示不共及相应义。<a id="a-2l"></a>应知复次佛法者。<a id="a-2m"></a>摄波罗蜜事及念处等菩提分。<a id="a-2n"></a>应知菩萨离此二边故于彼对治不复更失故名不失。</p>
  <p id="a2o">六地者。<a id="a-2p"></a>此地有三种。<a id="a-2q"></a>谓信行地净心地如来地。<a id="a-2r"></a>于中前十六处显示信行地。<a id="a-2s"></a>证道住处是净心地。<a id="a-2t"></a>后上求佛地。</p>
  <p id="a2u">七立名名金刚。<a id="a-2v"></a>能断者此名有二义相。<a id="a-2w"></a>应知如说入正见行入邪见行故。<a id="a-2x"></a>金刚者细牢故。<a id="a-2y"></a>细者智因故。<a id="a-2z"></a>牢者不可坏故。<a id="a-30"></a>能断者。<a id="a-31"></a>般若波罗蜜中闻思修所断。<a id="a-32"></a>如金刚断处而断故。<a id="a-33"></a>是名金刚能断。<a id="a-34"></a>又如画金刚形。<a id="a-35"></a>初后阔中则狭。<a id="a-36"></a>如是般若波罗蜜中狭者。<a id="a-37"></a>谓净心地。<a id="a-38"></a>初后阔者。<a id="a-39"></a>谓信行地如来地。<a id="a-3A"></a>此显示不共义也。<a id="a-3B"></a>彼五种义句上上依止。<a id="a-3C"></a>应知彼等皆依止地故说。</p>
  <p id="a3D">经曰。<a id="a-3E"></a>如是我闻。<a id="a-3F"></a>一时婆伽婆在舍婆提城祇树给孤独园。<a id="a-3G"></a>与大比丘众千二百五十人俱。<a id="a-3H"></a>尔时世尊食时着衣持钵入舍婆提大城。<a id="a-3I"></a>乞食于其城中次第乞食已。<a id="a-3J"></a>还至本处饭食讫。<a id="a-3K"></a>收衣钵洗足已如常。<a id="a-3L"></a>敷坐结跏趺坐端身而住正念不动。<a id="a-3M"></a>尔时诸比丘来诣佛所。<a id="a-3N"></a>到已顶礼佛足。<a id="a-3O"></a>右绕三匝退坐一面。<a id="a-3P"></a>尔时慧命须菩提在大众中。<a id="a-3Q"></a>即从坐起偏袒右肩。<a id="a-3R"></a>右膝着地向佛合掌恭敬而立。<a id="a-3S"></a>白佛言。<a id="a-3T"></a>希有世尊。<a id="a-3U"></a>如来应供正遍知。<a id="a-3V"></a>善护念诸菩萨善付嘱诸菩萨。</p>
  <p id="a3W">论曰。<a id="a-3X"></a>修多罗身相续。<a id="a-3Y"></a>此义句今当说。<a id="a-3Z"></a>世尊何故以寂静者威仪而坐也。<a id="a-3a"></a>显示唯寂静者于法能觉能说故。<a id="a-3b"></a>经言。<a id="a-3c"></a>善摄第一菩萨摩诃萨者。<a id="a-3d"></a>谓已熟菩萨于佛证正觉转法轮时。<a id="a-3e"></a>以五种义中菩萨法而建立故。<a id="a-3f"></a>诸菩萨有七种大故。<a id="a-3g"></a>此大众生名摩诃萨埵。<a id="a-3h"></a>何者七种大。<a id="a-3i"></a>一法大。<a id="a-3j"></a>二心大。<a id="a-3k"></a>三信解大。<a id="a-3l"></a>四净心大。<a id="a-3m"></a>五资粮大。<a id="a-3n"></a>六时大。<a id="a-3o"></a>七果报大。<a id="a-3p"></a>如菩萨地持中说。<a id="a-3q"></a>于诸菩萨所。<a id="a-3r"></a>何者善摄。<a id="a-3s"></a>何者第一也。<a id="a-3t"></a>利乐相应为善摄。<a id="a-3u"></a>第一有六种应知。<a id="a-3v"></a>一时二差别三高大四牢固五普遍六异相。<a id="a-3w"></a>何者时。<a id="a-3x"></a>现见法及未来故。<a id="a-3y"></a>彼菩萨善摄中乐者是现见法利者是未来世。<a id="a-3z"></a>何者差别。<a id="a-40"></a>于世间三摩钵帝。<a id="a-41"></a>及出世圣者声闻独觉等。<a id="a-42"></a>善摄中差别故。<a id="a-43"></a>何者高大。<a id="a-44"></a>此善摄无有上故。<a id="a-45"></a>何者牢固。<a id="a-46"></a>谓毕竟故。<a id="a-47"></a>何者普遍。<a id="a-48"></a>自然于自他身善摄。<a id="a-49"></a>何者异相。<a id="a-4A"></a>于未净菩萨善摄中胜上故。<a id="a-4B"></a>经言第一付嘱者。<a id="a-4C"></a>彼已得善摄。<a id="a-4D"></a>菩萨等于佛般涅槃时。<a id="a-4E"></a>亦以彼五义如是建立故。<a id="a-4F"></a>何者第一付嘱。<a id="a-4G"></a>有六种因缘一入处二法尔得三转教四不失五悲六尊重。<a id="a-4H"></a>何者入处。<a id="a-4I"></a>于善友所善付嘱故。<a id="a-4J"></a>何者法尔。<a id="a-4K"></a>彼已得善摄菩萨于他所法尔善摄。<a id="a-4L"></a>何者转教。<a id="a-4M"></a>汝等于余菩萨应当善摄是名转教。<a id="a-4N"></a>此等三种如其次第即是不失。<a id="a-4O"></a>及悲尊重等应知。<a id="a-4P"></a>此善摄付嘱二种。<a id="a-4Q"></a>显示种性不断。</p>
  <p id="a4R">经曰。<a id="a-4S"></a>世尊云何菩萨大乘中。<a id="a-4T"></a>发阿耨多罗三藐三菩提心。<a id="a-4U"></a>应云何住。<a id="a-4V"></a>云何修行。<a id="a-4W"></a>云何降伏其心。</p>
  <p id="a4X">尔时佛告须菩提。<a id="a-4Y"></a>善哉善哉须菩提。<a id="a-4Z"></a>如汝所说。<a id="a-4a"></a>如来善护念诸菩萨善付嘱诸菩萨。<a id="a-4b"></a>汝今谛听当为汝说。<a id="a-4c"></a>如菩萨大乘中发阿耨多罗三藐三菩提心。<a id="a-4d"></a>应如是住。<a id="a-4e"></a>如是修行。<a id="a-4f"></a>如是降伏其心。<a id="a-4g"></a>须菩提白佛言。<a id="a-4h"></a>世尊如是愿乐欲闻。</p>
  <p id="a4i">论曰此下第二发起行相。<a id="a-4j"></a>何故上座须菩提问也。<a id="a-4k"></a>有六因缘。<a id="a-4l"></a>一为断疑故。<a id="a-4m"></a>二为起信解故。<a id="a-4n"></a>三为入甚深义故。<a id="a-4o"></a>四为不退转故。<a id="a-4p"></a>五为生喜故。<a id="a-4q"></a>六为正法久住故。<a id="a-4r"></a>亦即是般若波罗蜜令佛种不断。<a id="a-4s"></a>云何以此令佛种不断也。<a id="a-4t"></a>若有疑者得断故。<a id="a-4u"></a>有乐福德而心未成熟诸菩萨等。<a id="a-4v"></a>闻多福德于般若波罗蜜起信解故。<a id="a-4w"></a>已成熟心者入甚深义故。<a id="a-4x"></a>已得不轻贱者。<a id="a-4y"></a>由贪受持修行。<a id="a-4z"></a>有多功德不复退转故。<a id="a-50"></a>已得顺摄及净心者。<a id="a-51"></a>于法自入及见生欢喜故。<a id="a-52"></a>能令未来世大乘教久住故者。<a id="a-53"></a>若略说疑者令见故。<a id="a-54"></a>乐福德及已成熟诸菩萨等摄受故。<a id="a-55"></a>已得不轻贱者令精勤心故。<a id="a-56"></a>已得净心者。<a id="a-57"></a>令欢喜故。<a id="a-58"></a>经言。<a id="a-59"></a>应云何住者。<a id="a-5A"></a>谓欲愿故。<a id="a-5B"></a>应修行者。<a id="a-5C"></a>谓相应三摩钵帝故。<a id="a-5D"></a>应降伏心者。<a id="a-5E"></a>谓折伏散乱故。<a id="a-5F"></a>于中欲者正求也。<a id="a-5G"></a>愿者为所求故作心思念也。<a id="a-5H"></a>相应三摩钵帝者。<a id="a-5I"></a>无分别三摩提也。<a id="a-5J"></a>折伏散乱者。<a id="a-5K"></a>若彼三摩钵帝心散制令还住也。<a id="a-5L"></a>第一者显示摄道。<a id="a-5M"></a>第二者显示成就道。<a id="a-5N"></a>第三者显示不失道。<a id="a-5O"></a>何故唯问发行菩萨乘。<a id="a-5P"></a>为三种菩提差别故。<a id="a-5Q"></a>以善问故。<a id="a-5R"></a>于上座须菩提所应称善哉。</p>
  <p id="a5S">经曰。<a id="a-5T"></a>佛告须菩提。<a id="a-5U"></a>诸菩萨生如是心。<a id="a-5V"></a>所有一切众生众生所摄。<a id="a-5W"></a>若卵生若胎生若湿生若化生若有色若无色若有想若无想若非有想非无想。<a id="a-5X"></a>所有众生界众生所摄。<a id="a-5Y"></a>我皆令入无余涅槃而灭度之。<a id="a-5Z"></a>如是灭度无量无边众生。<a id="a-5a"></a>实无众生得灭度者。<a id="a-5b"></a>何以故。<a id="a-5c"></a>须菩提若菩萨有众生相即非菩萨。<a id="a-5d"></a>何以故。<a id="a-5e"></a>非须菩提若菩萨起众生相人相寿者相。<a id="a-5f"></a>则不名菩萨。</p>
  <p id="a5g">论曰。<a id="a-5h"></a>自下第三行所住处。<a id="a-5i"></a>讫尽经末有十八门具如前说。<a id="a-5j"></a>此中第一初明发心。<a id="a-5k"></a>经言。<a id="a-5l"></a>所有众生众生所摄者。<a id="a-5m"></a>总相说也。<a id="a-5n"></a>卵生等者差别说也。<a id="a-5o"></a>又受生依止境界所摄差别应知卵生乃至化生者。<a id="a-5p"></a>受生别也。<a id="a-5q"></a>若有色若无色者。<a id="a-5r"></a>依止别也。<a id="a-5s"></a>若有想若无想若非有想非无想者。<a id="a-5t"></a>境界所摄别故。<a id="a-5u"></a>所有众生界众生所摄者。<a id="a-5v"></a>谓上种种想住众生界。<a id="a-5w"></a>佛施设说也。<a id="a-5x"></a>我皆令入无余涅槃者。<a id="a-5y"></a>何故愿此不可得义。<a id="a-5z"></a>生所摄故无过。<a id="a-60"></a>以皆是生故。<a id="a-61"></a>如所说卵生等生并入愿数故。<a id="a-62"></a>彼卵生湿生无想及非有想非无想等则不能。<a id="a-63"></a>云何能令一切众生入涅槃也。<a id="a-64"></a>有三因缘故。<a id="a-65"></a>一难处生者得时故。<a id="a-66"></a>二非难处生未成熟者成熟之故。<a id="a-67"></a>三已成熟者解脱之故。<a id="a-68"></a>何故说无余涅槃界不直说涅槃。<a id="a-69"></a>若如是便与世尊所说初禅等方便涅槃不别故。<a id="a-6A"></a>彼自以丈夫力故。<a id="a-6B"></a>无佛亦得。<a id="a-6C"></a>但非究竟。<a id="a-6D"></a>何故不说有余涅槃界。<a id="a-6E"></a>彼共果故。<a id="a-6F"></a>自以宿业。<a id="a-6G"></a>又值佛说而得果故。<a id="a-6H"></a>又非一向身苦有余故。<a id="a-6I"></a>如是涅槃及有余涅槃等。<a id="a-6J"></a>丈夫力果故。<a id="a-6K"></a>共果故。<a id="a-6L"></a>非究竟果故。<a id="a-6M"></a>非一向果故。<a id="a-6N"></a>是故说无余。<a id="a-6O"></a>如是无量众生入涅槃已者。<a id="a-6P"></a>显示卵生等生一一无量故。<a id="a-6Q"></a>无有众生得涅槃者。<a id="a-6R"></a>此何义。<a id="a-6S"></a>如菩萨自得涅槃无别众生。<a id="a-6T"></a>何以故。<a id="a-6U"></a>若菩萨有众生相即非菩萨者。<a id="a-6V"></a>此何义。<a id="a-6W"></a>若菩萨于众生所。<a id="a-6X"></a>他想转非自体想不名菩萨故。<a id="a-6Y"></a>何以故。<a id="a-6Z"></a>若菩萨起众生想人想寿者想则不名菩萨者。<a id="a-6a"></a>此何义。<a id="a-6b"></a>若以烦恼取众生命人想转彼则有我想。<a id="a-6c"></a>及于众生中有众生想转。<a id="a-6d"></a>菩萨于彼不转已断我见故。<a id="a-6e"></a>得自行(行者谓五阴行)平等相故。<a id="a-6f"></a>信解自他平等。<a id="a-6g"></a>彼菩萨非众生命人取见者此是其义。<a id="a-6h"></a>复次经言。<a id="a-6i"></a>诸菩萨生如是心等者。<a id="a-6j"></a>显示菩萨应如是住中欲愿也。<a id="a-6k"></a>若菩萨有众生想即非菩萨者。<a id="a-6l"></a>显示应如是修行中相应三摩钵帝时也。<a id="a-6m"></a>若菩萨起众生相人相寿者相则不名菩萨者。<a id="a-6n"></a>显示应如是降伏心中摄散时也。<a id="a-6o"></a>如菩萨相应三摩钵帝散时。<a id="a-6p"></a>众生想亦不转。<a id="a-6q"></a>如彼尔焰相住故。<a id="a-6r"></a>是故无有众生得涅槃者。<a id="a-6s"></a>此得成就彼欲愿者。<a id="a-6t"></a>摄诸住处为最胜。<a id="a-6u"></a>彼相应行相行余住处时。<a id="a-6v"></a>依止欲愿决定得故。<a id="a-6w"></a>此欲愿义不复重释。</p>
  <p id="a6x">经曰。<a id="a-6y"></a>复次须菩提不住于事行于布施。<a id="a-6z"></a>无所住行于布施。<a id="a-70"></a>不住色布施。<a id="a-71"></a>不住声香味触法布施。<a id="a-72"></a>须菩提菩萨应如是布施不住于相想。<a id="a-73"></a>何以故。<a id="a-74"></a>若菩萨不住相布施。<a id="a-75"></a>其福德聚不可思量。<a id="a-76"></a>须菩提于汝意云何。<a id="a-77"></a>东方虚空可思量不。<a id="a-78"></a>须菩提言不也世尊。<a id="a-79"></a>佛言如是。<a id="a-7A"></a>须菩提南西北方四维上下虚空可思量不。<a id="a-7B"></a>须菩提言。<a id="a-7C"></a>不也世尊。<a id="a-7D"></a>佛言如是如是。<a id="a-7E"></a>须菩提。<a id="a-7F"></a>菩萨无住相布施。<a id="a-7G"></a>福德聚亦复如是。<a id="a-7H"></a>不可思量。<a id="a-7I"></a>佛复告须菩提。<a id="a-7J"></a>菩萨但应如是行于布施。</p>
  <p id="a7K">论曰。<a id="a-7L"></a>此下第二波罗蜜相应行。<a id="a-7M"></a>自此后余住处中。<a id="a-7N"></a>有五种随所相应。<a id="a-7O"></a>而解释应知。</p>
  <p id="a7P">一依义二说相三摄持四安立五显现。<a id="a-7Q"></a>住处对治为依义。<a id="a-7R"></a>即彼住处为说相。<a id="a-7S"></a>欲愿为摄持。<a id="a-7T"></a>住处第一义为安立。<a id="a-7U"></a>相应三摩提及摄散心为显现。<a id="a-7V"></a>于波罗蜜净住处中。<a id="a-7W"></a>经言。<a id="a-7X"></a>菩萨不住于事。<a id="a-7Y"></a>行于布施。<a id="a-7Z"></a>此为依义。<a id="a-7a"></a>显示对治住着故。<a id="a-7b"></a>经言应行施者。<a id="a-7c"></a>此为说相。<a id="a-7d"></a>六波罗蜜六摄一切檀那体性故。<a id="a-7e"></a>檀那有三种。<a id="a-7f"></a>一资生施者。<a id="a-7g"></a>谓檀那波罗蜜。<a id="a-7h"></a>二无畏施者。<a id="a-7i"></a>谓尸罗波罗蜜羼提波罗蜜。<a id="a-7j"></a>三法施者。<a id="a-7k"></a>谓毗梨耶波罗蜜禅耶波罗蜜般若波罗蜜等。<a id="a-7l"></a>若无精进于受法人所为说法时疲倦故。<a id="a-7m"></a>不能说法。<a id="a-7n"></a>若无禅定则贪于信敬供养。<a id="a-7o"></a>及不能忍寒热逼恼故。<a id="a-7p"></a>染心说法若无智慧。<a id="a-7q"></a>便颠倒说法多有过故。<a id="a-7r"></a>不离此三得成法施。<a id="a-7s"></a>彼诸波罗蜜有二种果。<a id="a-7t"></a>谓未来现在。<a id="a-7u"></a>未来果者。<a id="a-7v"></a>檀那波罗蜜得大福报。<a id="a-7w"></a>尸罗波罗蜜得自身具足。<a id="a-7x"></a>谓释梵等。<a id="a-7y"></a>羼提波罗蜜得大伴助大眷属。<a id="a-7z"></a>毗离耶波罗蜜得果报等不断绝。<a id="a-80"></a>禅那波罗蜜得生身不可损坏。<a id="a-81"></a>般若波罗蜜得诸根猛利。<a id="a-82"></a>及多诸悦乐。<a id="a-83"></a>于大人众中得自在等。<a id="a-84"></a>现在果者。<a id="a-85"></a>得一切信敬供养。<a id="a-86"></a>及现法涅槃等。<a id="a-87"></a>于中若菩萨求未来果故行施。<a id="a-88"></a>为住事行施。<a id="a-89"></a>如所施物还得彼物果。<a id="a-8A"></a>是故经言。<a id="a-8B"></a>不住于事行于布施。<a id="a-8C"></a>若求未来尸罗等果故行施。<a id="a-8D"></a>为有所住行施。<a id="a-8E"></a>是故经言。<a id="a-8F"></a>无所住应行布施。<a id="a-8G"></a>尸罗等果有众多。<a id="a-8H"></a>不可分别故。<a id="a-8I"></a>总名有所住。<a id="a-8J"></a>若求现在果信敬供养故行施。<a id="a-8K"></a>为住色声香味触行施故。<a id="a-8L"></a>经言。<a id="a-8M"></a>不住色等若求现法涅槃故行施。<a id="a-8N"></a>为住法行施故。<a id="a-8O"></a>经言。<a id="a-8P"></a>不住于法应行布施。<a id="a-8Q"></a>又经言。<a id="a-8R"></a>应行布施者。<a id="a-8S"></a>即说摄持施之欲愿故。<a id="a-8T"></a>经言。<a id="a-8U"></a>不住行施者。<a id="a-8V"></a>即此不住为安立第一义故。<a id="a-8W"></a>于中以不住故。<a id="a-8X"></a>显示如所有事第一义不住物等是所有事。<a id="a-8Y"></a>经言。<a id="a-8Z"></a>菩萨应如是行施不住于相想者。<a id="a-8a"></a>此为显示。<a id="a-8b"></a>谓相应三昧及摄散心。<a id="a-8c"></a>于此二时不住相想。<a id="a-8d"></a>如是建立不住已。<a id="a-8e"></a>或有菩萨贪福德故。<a id="a-8f"></a>于此不堪。<a id="a-8g"></a>为令堪故。<a id="a-8h"></a>世尊显示不住。<a id="a-8i"></a>行施福聚甚多犹如虚空。<a id="a-8j"></a>有三因缘。<a id="a-8k"></a>一遍一切处。<a id="a-8l"></a>谓于住不住相中福生故。<a id="a-8m"></a>二宽广高大殊胜故。<a id="a-8n"></a>三无尽究竟不穷故。</p>
  <p id="a8o">经曰。<a id="a-8p"></a>须菩提于意云何。<a id="a-8q"></a>可以相成就见如来不。<a id="a-8r"></a>须菩提。<a id="a-8s"></a>言不也世尊。<a id="a-8t"></a>不可以相成就得见如来。<a id="a-8u"></a>何以故。<a id="a-8v"></a>如来所说相即非相。<a id="a-8w"></a>佛告须菩提。<a id="a-8x"></a>凡所有相皆是妄语。<a id="a-8y"></a>若见诸相非相。<a id="a-8z"></a>则非妄语。<a id="a-90"></a>如是诸相非相则见如来。</p>
  <p id="a91">论曰。<a id="a-92"></a>此下第三欲得色身住处。<a id="a-93"></a>经言。<a id="a-94"></a>须菩提于意云何。<a id="a-95"></a>可以相成就见如来不者。<a id="a-96"></a>此为依义。<a id="a-97"></a>应如显示对治如来色身慢故。<a id="a-98"></a>经言相成就者。<a id="a-99"></a>此为说相。<a id="a-9A"></a>显示如来色身故。<a id="a-9B"></a>上座须菩提言不也。<a id="a-9C"></a>为成满此义故。<a id="a-9D"></a>世尊说须菩提凡所有相皆是妄语。<a id="a-9E"></a>即显欲愿于如是义中应摄持故。<a id="a-9F"></a>及即是安立第一义。<a id="a-9G"></a>于第一义中相成就为虚妄。<a id="a-9H"></a>非相成就不虚妄。<a id="a-9I"></a>经言。<a id="a-9J"></a>如是诸相非相则见如来者。<a id="a-9K"></a>此为显现。<a id="a-9L"></a>谓相应三昧及摄乱心时。<a id="a-9M"></a>于彼相中非相见故。</p>
  <p id="a9N">经曰。<a id="a-9O"></a>须菩提白佛言。<a id="a-9P"></a>世尊颇有众生。<a id="a-9Q"></a>于未来世末世。<a id="a-9R"></a>得闻如是修多罗章句生实相不。<a id="a-9S"></a>佛告须菩提莫作是说。<a id="a-9T"></a>颇有众生于未来世末世。<a id="a-9U"></a>得闻如是修多罗章句生实相不。<a id="a-9V"></a>佛复告须菩提。<a id="a-9W"></a>有未来世末世。<a id="a-9X"></a>有菩萨摩诃萨法欲灭时。<a id="a-9Y"></a>有持戒修福德智慧者。<a id="a-9Z"></a>于此修多罗章句能生信心。<a id="a-9a"></a>以此为实。<a id="a-9b"></a>佛复告须菩提。<a id="a-9c"></a>当知彼菩萨摩诃萨。<a id="a-9d"></a>非于一佛二佛三四五佛所修行供养。<a id="a-9e"></a>非于一佛二佛三四五佛所而种善根。<a id="a-9f"></a>佛复告须菩提。<a id="a-9g"></a>已于无量千万诸佛所修行。<a id="a-9h"></a>供养无量百千万诸佛。<a id="a-9i"></a>所种诸善根闻是修多罗。<a id="a-9j"></a>乃至一念能生净信。<a id="a-9k"></a>须菩提如来悉知。<a id="a-9l"></a>是诸众生。<a id="a-9m"></a>如来悉见是诸众生。<a id="a-9n"></a>须菩提是诸菩萨生如是无量福德聚。<a id="a-9o"></a>取如是无量福德。<a id="a-9p"></a>何以故。<a id="a-9q"></a>须菩提是诸菩萨。<a id="a-9r"></a>无复我相众生相人相寿者相。<a id="a-9s"></a>须菩提是诸菩萨。<a id="a-9t"></a>无法相亦非无法相。<a id="a-9u"></a>无相亦非无相。<a id="a-9v"></a>何以故。<a id="a-9w"></a>须菩提是诸菩萨。<a id="a-9x"></a>若取法相则为着我人众生寿者。<a id="a-9y"></a>须菩提若是菩萨。<a id="a-9z"></a>有法相即着我相人相众生相寿者相。<a id="a-A0"></a>何以故。<a id="a-A1"></a>须菩提不应取法非不取法。<a id="a-A2"></a>以是义故。<a id="a-A3"></a>如来常说筏喻法。<a id="a-A4"></a>门是法应舍何况非法。</p>
  <p id="aA5">论曰。<a id="a-A6"></a>此下第四为欲得法身住处。<a id="a-A7"></a>于中二种。<a id="a-A8"></a>一言说法身。<a id="a-A9"></a>二证得法身。<a id="a-AA"></a>为欲得此言说法身故。<a id="a-AB"></a>经言。<a id="a-AC"></a>世尊颇有众生。<a id="a-AD"></a>于未来世末世。<a id="a-AE"></a>得闻如是修多罗章句等。<a id="a-AF"></a>于中修多罗章句者。<a id="a-AG"></a>谓所有义应知。<a id="a-AH"></a>何者为句。<a id="a-AI"></a>如上所说七种义句。<a id="a-AJ"></a>于不颠倒义想是谓实相。<a id="a-AK"></a>应知如言执义彼非实相。<a id="a-AL"></a>上座须菩提作是念。<a id="a-AM"></a>于未来世无有生实相者。<a id="a-AN"></a>为遮此故。<a id="a-AO"></a>世尊言有正法欲灭时者。<a id="a-AP"></a>谓修行渐灭时。<a id="a-AQ"></a>应知次后世尊为如是义显示五种。<a id="a-AR"></a>一显示修行。<a id="a-AS"></a>二显示集因。<a id="a-AT"></a>三显示善友摄受。<a id="a-AU"></a>四显示摄福德相应。<a id="a-AV"></a>五显示实相中当得实想故。<a id="a-AW"></a>经言。<a id="a-AX"></a>有持戒修福德智慧者。<a id="a-AY"></a>此增上戒等三学。<a id="a-AZ"></a>显示修行功德。<a id="a-Aa"></a>少欲等功德为初。<a id="a-Ab"></a>乃至三摩提等。<a id="a-Ac"></a>经言。<a id="a-Ad"></a>已得供养无量百千诸佛。<a id="a-Ae"></a>乃至一心净信等。<a id="a-Af"></a>此显示集因。<a id="a-Ag"></a>一心净信尚得如是何况生实想也。<a id="a-Ah"></a>经言。<a id="a-Ai"></a>如来悉知悉见是诸众生者。<a id="a-Aj"></a>此显示善友所摄。<a id="a-Ak"></a>知者知名身。<a id="a-Al"></a>见者见色身。<a id="a-Am"></a>谓一切行住所作中知其心。<a id="a-An"></a>见其依止故。<a id="a-Ao"></a>经言。<a id="a-Ap"></a>生取无量福聚者。<a id="a-Aq"></a>此显示摄福德。<a id="a-Ar"></a>生者福正起时故。<a id="a-As"></a>取者即彼灭时摄持种子故。<a id="a-At"></a>经言。<a id="a-Au"></a>是诸菩萨无复我相众生相。<a id="a-Av"></a>乃至若是菩萨有法想。<a id="a-Aw"></a>即着我相人相众生相寿者相者。<a id="a-Ax"></a>此显示实想。<a id="a-Ay"></a>对治五种邪取故。<a id="a-Az"></a>何者五邪取。<a id="a-B0"></a>一外道。<a id="a-B1"></a>二内法凡夫及声闻。<a id="a-B2"></a>三增上慢菩萨。<a id="a-B3"></a>四世间共想定。<a id="a-B4"></a>五无想定。<a id="a-B5"></a>第一者我等想转。<a id="a-B6"></a>第二法相转。<a id="a-B7"></a>第三者无净想转。<a id="a-B8"></a>此犹有法取。<a id="a-B9"></a>有法取者。<a id="a-BA"></a>谓取无法故。<a id="a-BB"></a>第四者有想转。<a id="a-BC"></a>第五者无想转。<a id="a-BD"></a>是诸菩萨于彼皆不转也。<a id="a-BE"></a>此中显了有戒。<a id="a-BF"></a>乃至当生无量福聚等。<a id="a-BG"></a>经言何以故者。<a id="a-BH"></a>此言是中邪取但法及非法想转。<a id="a-BI"></a>非我等想。<a id="a-BJ"></a>以我想及依止不转故。<a id="a-BK"></a>然于我想中随眠不断故。<a id="a-BL"></a>则为有我取。<a id="a-BM"></a>是故经言。<a id="a-BN"></a>是诸菩萨若取法想则为着我等取。<a id="a-BO"></a>若无法想转。<a id="a-BP"></a>则为有我取等。<a id="a-BQ"></a>此我等想转中。<a id="a-BR"></a>余义犹未说。<a id="a-BS"></a>经言。<a id="a-BT"></a>若是菩萨有法相即着我等者。<a id="a-BU"></a>于中取自体相续为我想。<a id="a-BV"></a>我所取为众生想。<a id="a-BW"></a>谓我乃至寿住取为命想。<a id="a-BX"></a>展转取余趣。<a id="a-BY"></a>取为人想。<a id="a-BZ"></a>应知于中言当生实想者。<a id="a-Ba"></a>此为依义。<a id="a-Bb"></a>应知显示对治。<a id="a-Bc"></a>不实想故。<a id="a-Bd"></a>言于此修多罗章句说中者。<a id="a-Be"></a>此为说相显示言说法身故。<a id="a-Bf"></a>即彼当生实想中言当生者。<a id="a-Bg"></a>是故愿摄持故。<a id="a-Bh"></a>是诸菩萨无复我想转等者。<a id="a-Bi"></a>是安立第一义。<a id="a-Bj"></a>须菩提不应取法非不取法者。<a id="a-Bk"></a>是显了。<a id="a-Bl"></a>谓相应三摩钵帝及散心时。<a id="a-Bm"></a>不应取法者。<a id="a-Bn"></a>于法体及法无我并不分别。<a id="a-Bo"></a>又言说法身要义者。<a id="a-Bp"></a>经言。<a id="a-Bq"></a>以是义故如来常说筏喻法门。<a id="a-Br"></a>若解此者法尚应舍。<a id="a-Bs"></a>何况非法故。<a id="a-Bt"></a>法尚应舍实想生故。<a id="a-Bu"></a>何况非法者。<a id="a-Bv"></a>理不应故。<a id="a-Bw"></a>略说显示菩萨欲得言说法身。<a id="a-Bx"></a>不应作不实想故。</p>
  <p id="aBy">经曰。<a id="a-Bz"></a>复次佛告慧命须菩提。<a id="a-C0"></a>须菩提于意云何。<a id="a-C1"></a>如来得阿耨多罗三藐三菩提耶。<a id="a-C2"></a>如来有所说法耶。<a id="a-C3"></a>须菩提言。<a id="a-C4"></a>如我解佛所说义无有定法。<a id="a-C5"></a>如来得阿耨多罗三藐三菩提。<a id="a-C6"></a>亦无有定法如来可说。<a id="a-C7"></a>何以故。<a id="a-C8"></a>如来所说法皆不可取不可说。<a id="a-C9"></a>非法非非法。<a id="a-CA"></a>何以故。<a id="a-CB"></a>一切圣人皆以无为法得名。</p>
  <p id="aCC">论曰。<a id="a-CD"></a>此下证得法身复有二种。<a id="a-CE"></a>一智相法身。<a id="a-CF"></a>二福相法身。<a id="a-CG"></a>为欲得智相至得法身住处故。<a id="a-CH"></a>经言。<a id="a-CI"></a>须菩提于意云何如来得阿耨多罗三藐三菩提耶。<a id="a-CJ"></a>此为依义。<a id="a-CK"></a>显示翻于正觉菩提取故。<a id="a-CL"></a>说法者正觉所摄故。<a id="a-CM"></a>经言。<a id="a-CN"></a>有法可说阿耨多罗三藐三菩提者。<a id="a-CO"></a>是为说相。<a id="a-CP"></a>显示至得法身故。<a id="a-CQ"></a>无有定法者。<a id="a-CR"></a>上座须菩提道佛意故。<a id="a-CS"></a>世谛故。<a id="a-CT"></a>有菩提及得。<a id="a-CU"></a>是为欲愿摄持以方便故。<a id="a-CV"></a>二俱为有。<a id="a-CW"></a>若如世尊意说者二俱无有。<a id="a-CX"></a>为显此故。<a id="a-CY"></a>经言。<a id="a-CZ"></a>如我解世尊所说义等。<a id="a-Ca"></a>又经言。<a id="a-Cb"></a>何以故。<a id="a-Cc"></a>如来所说法不可取不可说非法非非法者。<a id="a-Cd"></a>是安立第一义。<a id="a-Ce"></a>由说法故。<a id="a-Cf"></a>知得菩提故。<a id="a-Cg"></a>于说法中安立第一义。<a id="a-Ch"></a>于中不可取者。<a id="a-Ci"></a>谓正闻时。<a id="a-Cj"></a>不可说者谓演说时。<a id="a-Ck"></a>非法者分别性。<a id="a-Cl"></a>非非法者法无我故。<a id="a-Cm"></a>经言何以故。<a id="a-Cn"></a>以无为故得名圣人者。<a id="a-Co"></a>无为者无分别义也。<a id="a-Cp"></a>是故菩萨有学得名。<a id="a-Cq"></a>无起无作中。<a id="a-Cr"></a>如来转依名为清净。<a id="a-Cs"></a>是故如来无学得名。<a id="a-Ct"></a>于中初无为义者。<a id="a-Cu"></a>三摩钵帝相应。<a id="a-Cv"></a>及折伏散乱时显了故。<a id="a-Cw"></a>第二无为唯第一义者。<a id="a-Cx"></a>无上觉故。<a id="a-Cy"></a>自此已后一切住处中。<a id="a-Cz"></a>皆显以无为故得名圣人。<a id="a-D0"></a>应知前诸住处中未说无为得名。<a id="a-D1"></a>于此说阿耨多罗三藐三菩提中无为已竟。</p>
  <p id="aD2">经曰。<a id="a-D3"></a>须菩提于意云何。<a id="a-D4"></a>若满三千大千世界七宝。<a id="a-D5"></a>以用布施。<a id="a-D6"></a>须菩提于意云何。<a id="a-D7"></a>是善男子善女人。<a id="a-D8"></a>所得福德宁为多不。<a id="a-D9"></a>须菩提言甚多。<a id="a-DA"></a>婆伽婆甚多。<a id="a-DB"></a>修伽陀彼善男子善女人得福甚多。<a id="a-DC"></a>何以故。<a id="a-DD"></a>世尊是福德聚即非福德聚。<a id="a-DE"></a>是故如来说福德聚。<a id="a-DF"></a>佛言须菩提。<a id="a-DG"></a>共善男子善女人。<a id="a-DH"></a>以满三千大千世界七宝。<a id="a-DI"></a>持用布施。<a id="a-DJ"></a>若复于此经中受持。<a id="a-DK"></a>乃至四句偈等为他人说。<a id="a-DL"></a>其福胜彼无量不可数。<a id="a-DM"></a>何以故。<a id="a-DN"></a>须菩提一切诸佛阿耨多罗三藐三菩提法。<a id="a-DO"></a>皆从此经出。<a id="a-DP"></a>一切诸佛如来皆从此经生。<a id="a-DQ"></a>须菩提所谓佛法者。<a id="a-DR"></a>即非佛法是名佛法。</p>
  <p id="aDS">论曰。<a id="a-DT"></a>此下福相法身。<a id="a-DU"></a>为欲得福相至得法身住处故。<a id="a-DV"></a>经言于意云何。<a id="a-DW"></a>若人满三千大千世界七宝。<a id="a-DX"></a>以用布施等。<a id="a-DY"></a>云何显示即彼所有言说法身出生如来福相至得法身。<a id="a-DZ"></a>于彼乃至说一四句偈生福甚多。<a id="a-Da"></a>况复如来所有福相至得法身。<a id="a-Db"></a>以何因缘于言说法身中。<a id="a-Dc"></a>如是说一四句偈能生多福。<a id="a-Dd"></a>为成就此义故。<a id="a-De"></a>经言。<a id="a-Df"></a>何以故如来阿耨多罗三藐三菩提从此出者。<a id="a-Dg"></a>于中普集十法行阿含故。<a id="a-Dh"></a>诸佛世尊从此生者。<a id="a-Di"></a>世谛故言佛出生。<a id="a-Dj"></a>以有菩提故。<a id="a-Dk"></a>即此二并故名为佛法。<a id="a-Dl"></a>以菩提及佛故。<a id="a-Dm"></a>经言须菩提佛法者即非佛法。</p>
  <p id="aDn">复次。<a id="a-Do"></a>经言其所生福胜彼无量阿僧祇者。<a id="a-Dp"></a>此为依义。<a id="a-Dq"></a>显示对治福不生故。<a id="a-Dr"></a>于中其福者。<a id="a-Ds"></a>此为说相。<a id="a-Dt"></a>显示福相法身故。<a id="a-Du"></a>胜彼者。<a id="a-Dv"></a>显示欲愿摄持故。<a id="a-Dw"></a>经言。<a id="a-Dx"></a>世尊是福聚即非福聚。<a id="a-Dy"></a>是故如来说福聚。<a id="a-Dz"></a>及言须菩提佛法佛法者即非佛法是名佛法者。<a id="a-E0"></a>以此福聚及佛法。<a id="a-E1"></a>为摄取如来福相。<a id="a-E2"></a>法身中安立第一义。<a id="a-E3"></a>为随顺无为得名故。<a id="a-E4"></a>相应三摩钵帝及折伏散乱不复显了言。<a id="a-E5"></a>甚多婆伽婆甚多修伽陀二语者。<a id="a-E6"></a>显示摄心持心。<a id="a-E7"></a>以摄自心故言受持。<a id="a-E8"></a>为他说者解释句味故。<a id="a-E9"></a>无量者过譬喻故。<a id="a-EA"></a>阿僧祇者显多故。<a id="a-EB"></a>已说欲住处竟。</p>
 </body>
</html>