<!doctype html>
<html id="z3IBVF0t8" data-ver="947">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">金刚般若波罗蜜经论卷中</h1>
  <p id="a2">经曰。<a id="a-3"></a>须菩提于意云何。<a id="a-4"></a>须陀洹能作是念。<a id="a-5"></a>我得须陀洹果不。<a id="a-6"></a>须菩提言。<a id="a-7"></a>不也世尊。<a id="a-8"></a>何以故。<a id="a-9"></a>实无有法名须陀洹。<a id="a-A"></a>不入色声香味触法。<a id="a-B"></a>是名须陀洹。<a id="a-C"></a>佛言。<a id="a-D"></a>须菩提于意云何。<a id="a-E"></a>斯陀含能作是念。<a id="a-F"></a>我得斯陀含果不。<a id="a-G"></a>须菩提言。<a id="a-H"></a>不也世尊。<a id="a-I"></a>何以故。<a id="a-J"></a>实无有法名斯陀含。<a id="a-K"></a>是名斯陀含。<a id="a-L"></a>须菩提于意云何。<a id="a-M"></a>阿那含能作是念。<a id="a-N"></a>我得阿那含果不。<a id="a-O"></a>须菩提言。<a id="a-P"></a>不也世尊。<a id="a-Q"></a>何以故。<a id="a-R"></a>实无有法名阿那含是名阿那含。<a id="a-S"></a>须菩提于意云何。<a id="a-T"></a>阿罗汉能作是念。<a id="a-U"></a>我得阿罗汉果不。<a id="a-V"></a>须菩提言。<a id="a-W"></a>不也世尊。<a id="a-X"></a>何以故。<a id="a-Y"></a>实无有法名阿罗汉。<a id="a-Z"></a>世尊若阿罗汉作是念。<a id="a-a"></a>我得阿罗汉即为着我人众生寿者。<a id="a-b"></a>世尊佛说我得无诤三昧最为第一。<a id="a-c"></a>世尊说我是离欲阿罗汉。<a id="a-d"></a>世尊我不作是念。<a id="a-e"></a>我是离欲阿罗汉。<a id="a-f"></a>世尊我若作是念。<a id="a-g"></a>我得阿罗汉。<a id="a-h"></a>世尊则不记我无诤行第一。<a id="a-i"></a>以须菩提实无所行。<a id="a-j"></a>而名须菩提无诤无诤行。</p>
  <p id="ak">论曰。<a id="a-l"></a>此下第五为修道得胜中无慢。<a id="a-m"></a>如前略为八种住处。<a id="a-n"></a>已下十二总名离障碍住处。<a id="a-o"></a>对治应知。<a id="a-p"></a>何者十二障碍。<a id="a-q"></a>一慢二无慢而少闻。<a id="a-r"></a>三多闻而小攀缘作念修道。<a id="a-s"></a>四不小攀缘作念修道而舍众生。<a id="a-t"></a>五不舍众生而乐随外论散动。<a id="a-u"></a>六虽不散动。<a id="a-v"></a>而破影像相中无巧便。<a id="a-w"></a>七虽有巧便而福资粮不具。<a id="a-x"></a>八虽具福资粮。<a id="a-y"></a>而乐味懈怠及利养等。<a id="a-z"></a>九虽离懈怠利养而不能忍苦。<a id="a-10"></a>十虽能忍苦而智资粮不具。<a id="a-11"></a>十一虽具智资粮。<a id="a-12"></a>而不自摄。<a id="a-13"></a>十二虽能自摄而无教授。<a id="a-14"></a>此中为离慢故。<a id="a-15"></a>经言。<a id="a-16"></a>须陀洹能作是念。<a id="a-17"></a>我得须陀洹果不等。<a id="a-18"></a>此为依义。<a id="a-19"></a>显示对治我得慢故。<a id="a-1A"></a>又复须陀洹能作是念者。<a id="a-1B"></a>即为说相。<a id="a-1C"></a>显示无慢故。<a id="a-1D"></a>亦即是欲愿摄持。<a id="a-1E"></a>经言。<a id="a-1F"></a>世尊实无有法不入色声香味触者。<a id="a-1G"></a>此为安立第一义。<a id="a-1H"></a>若须陀洹如是念。<a id="a-1I"></a>我得须陀洹果即为有我想。<a id="a-1J"></a>若有我想则为有慢。<a id="a-1K"></a>应知如是乃至阿罗汉亦尔。<a id="a-1L"></a>上座须菩提自显无诤行第一及离欲阿罗汉共有功德者。<a id="a-1M"></a>以己所证为令信故。<a id="a-1N"></a>以无有法得阿罗汉。<a id="a-1O"></a>及无所行故。<a id="a-1P"></a>说无诤无诤行。<a id="a-1Q"></a>此中即为安立第一义。</p>
  <p id="a1R">经曰。<a id="a-1S"></a>佛告须菩提于意云何。<a id="a-1T"></a>如来昔在燃灯佛所得阿耨多罗三藐三菩提法不。<a id="a-1U"></a>须菩提言。<a id="a-1V"></a>不也世尊。<a id="a-1W"></a>如来在然灯佛所。<a id="a-1X"></a>于法实无所得阿耨多罗三藐三菩提。</p>
  <p id="a1Y">论曰。<a id="a-1Z"></a>此下第六为不离佛出时。<a id="a-1a"></a>依离障碍十二种中为离少闻故。<a id="a-1b"></a>经言。<a id="a-1c"></a>如来昔在燃灯佛所得阿耨多罗三藐三菩提法不等。<a id="a-1d"></a>谓彼佛出世承事供养时。<a id="a-1e"></a>有法可取离此分别故。<a id="a-1f"></a>依义等及对治等。<a id="a-1g"></a>随义相应应知。</p>
  <p id="a1h">经曰。<a id="a-1i"></a>佛告须菩提。<a id="a-1j"></a>若菩萨作是言。<a id="a-1k"></a>我庄严佛国土。<a id="a-1l"></a>彼菩萨不实语。<a id="a-1m"></a>何以故。<a id="a-1n"></a>须菩提如来所说庄严佛土者。<a id="a-1o"></a>则非庄严是名庄严佛土。<a id="a-1p"></a>是故须菩提。<a id="a-1q"></a>诸菩萨摩诃萨。<a id="a-1r"></a>应如是生清净心。<a id="a-1s"></a>而无所住。<a id="a-1t"></a>不住色生心。<a id="a-1u"></a>不住声香味触法生心。<a id="a-1v"></a>应无所住而生其心。</p>
  <p id="a1w">论曰。<a id="a-1x"></a>此下第七为愿净佛土。<a id="a-1y"></a>依离障碍。<a id="a-1z"></a>十二种中为离小攀缘作念修道故。<a id="a-20"></a>经言。<a id="a-21"></a>须菩提若菩萨作是言我庄严佛国土等。<a id="a-22"></a>若念严净土者。<a id="a-23"></a>则于色等事分别生味着。<a id="a-24"></a>为离此故。<a id="a-25"></a>经言。<a id="a-26"></a>是故须菩提诸菩萨摩诃萨应如是生清净心。<a id="a-27"></a>而无所住。<a id="a-28"></a>不住色声香味触法等。</p>
  <p id="a29">经曰。<a id="a-2A"></a>须菩提譬如有人身如须弥山王。<a id="a-2B"></a>须菩提于意云何。<a id="a-2C"></a>是身为大不。<a id="a-2D"></a>须菩提言甚大。<a id="a-2E"></a>世尊。<a id="a-2F"></a>何以故。<a id="a-2G"></a>佛说非身是名大身。<a id="a-2H"></a>彼身非身是名大身。</p>
  <p id="a2I">论曰。<a id="a-2J"></a>此下第八为成熟众生。<a id="a-2K"></a>依离障碍。<a id="a-2L"></a>十二种中为离舍众生故。<a id="a-2M"></a>经言。<a id="a-2N"></a>须菩提譬如有人身如须弥山王如是等。<a id="a-2O"></a>此何所显示。<a id="a-2P"></a>为成熟欲界众生故。<a id="a-2Q"></a>彼罗睺阿修罗王等。<a id="a-2R"></a>一切大身量如须弥。<a id="a-2S"></a>尚不应见其自体。<a id="a-2T"></a>何况余者。<a id="a-2U"></a>经言。<a id="a-2V"></a>如来说为非体者。<a id="a-2W"></a>显示法无我故。<a id="a-2X"></a>彼体非体者。<a id="a-2Y"></a>显示法体无生无作故。<a id="a-2Z"></a>此即显示自性与相及差别故。</p>
  <p id="a2a">经曰。<a id="a-2b"></a>佛言须菩提。<a id="a-2c"></a>如恒河中所有沙数。<a id="a-2d"></a>如是沙等恒河于意云何。<a id="a-2e"></a>是诸恒河沙宁为多不。<a id="a-2f"></a>须菩提言甚多。<a id="a-2g"></a>世尊。<a id="a-2h"></a>但诸恒河尚多无数。<a id="a-2i"></a>何况其沙。<a id="a-2j"></a>佛言。<a id="a-2k"></a>须菩提我今实言告汝。<a id="a-2l"></a>若有善男子善女人。<a id="a-2m"></a>以七宝满尔数恒沙数世界。<a id="a-2n"></a>以施诸佛如来。<a id="a-2o"></a>须菩提于意云何。<a id="a-2p"></a>彼善男子善女人。<a id="a-2q"></a>得福多不。<a id="a-2r"></a>须菩提言甚多。<a id="a-2s"></a>世尊彼善男子善女人得福甚多。<a id="a-2t"></a>佛言须菩提以七宝满尔数恒河沙世界。<a id="a-2u"></a>持用布施。<a id="a-2v"></a>若善男子善女人。<a id="a-2w"></a>于此法门乃至受持四句偈等。<a id="a-2x"></a>为他人说。<a id="a-2y"></a>而此福德胜前福德无量阿僧祇。<a id="a-2z"></a>复次须菩提随所有处。<a id="a-30"></a>说是法门乃至四句偈等。<a id="a-31"></a>当知此处一切世间天人阿修罗。<a id="a-32"></a>皆应供养如佛塔庙。<a id="a-33"></a>何况有人尽能受持读诵此经。<a id="a-34"></a>须菩提当知。<a id="a-35"></a>是人成就最上第一希有之法。<a id="a-36"></a>若是经典所在之处。<a id="a-37"></a>则为有佛。<a id="a-38"></a>若尊重似佛。<a id="a-39"></a>尔时须菩提白佛言。<a id="a-3A"></a>世尊当何名此法门。<a id="a-3B"></a>我等云何奉持。<a id="a-3C"></a>佛告须菩提。<a id="a-3D"></a>是法门名为金刚般若波罗蜜。<a id="a-3E"></a>以是名字汝当奉持。<a id="a-3F"></a>何以故。<a id="a-3G"></a>须菩提佛说般若波罗蜜。<a id="a-3H"></a>则非般若波罗蜜。<a id="a-3I"></a>须菩提于意云何。<a id="a-3J"></a>如来有所说法不。<a id="a-3K"></a>须菩提言。<a id="a-3L"></a>世尊如来无所说法。</p>
  <p id="a3M">论曰。<a id="a-3N"></a>此下第九为远离随顺外论散乱。<a id="a-3O"></a>依离障碍。<a id="a-3P"></a>十二种中为离乐外。<a id="a-3Q"></a>离散乱故。<a id="a-3R"></a>经说四种因缘。<a id="a-3S"></a>显示此法胜异也。<a id="a-3T"></a>一摄取福德。<a id="a-3U"></a>二天等供养。<a id="a-3V"></a>三难作。<a id="a-3W"></a>四起如来等念。<a id="a-3X"></a>经言。<a id="a-3Y"></a>须菩提如恒河中所有沙数等者。<a id="a-3Z"></a>是摄取福德。<a id="a-3a"></a>经言。<a id="a-3b"></a>须菩提随所有处说是法门等者。<a id="a-3c"></a>是天等供养。<a id="a-3d"></a>经言。<a id="a-3e"></a>须菩提当知是人成就最上第一希有等者。<a id="a-3f"></a>是难作。<a id="a-3g"></a>经言。<a id="a-3h"></a>若是经典所在之处等者。<a id="a-3i"></a>是起如来等念。<a id="a-3j"></a>于中说者为他直说故。<a id="a-3k"></a>授者教授他故。<a id="a-3l"></a>显示此乐外论散乱对治法胜异已。<a id="a-3m"></a>于如是法中。<a id="a-3n"></a>或起如言执义为对治彼未来罪故。<a id="a-3o"></a>经言。<a id="a-3p"></a>佛说般若波罗蜜则非般若波罗蜜故。<a id="a-3q"></a>如般若波罗蜜非波罗蜜。<a id="a-3r"></a>如是亦无有余法如来说者。<a id="a-3s"></a>为显此义故。<a id="a-3t"></a>经言。<a id="a-3u"></a>须菩提于意云何。<a id="a-3v"></a>如来有所说法不。<a id="a-3w"></a>此显示自相及平等相法门第一义也。</p>
  <p id="a3x">经曰。<a id="a-3y"></a>须菩提于意云何。<a id="a-3z"></a>三千大千世界所有微尘是为多不。<a id="a-40"></a>须菩提言。<a id="a-41"></a>彼微尘甚多。<a id="a-42"></a>世尊。<a id="a-43"></a>须菩提是诸微尘如来说非微尘。<a id="a-44"></a>是名微尘。<a id="a-45"></a>如来说世界非世界。<a id="a-46"></a>是名世界。</p>
  <p id="a47">论曰。<a id="a-48"></a>此下第十明色及众生身抟取中观破相应行。<a id="a-49"></a>依离障碍。<a id="a-4A"></a>十二种中为离于影像相。<a id="a-4B"></a>自在中无巧便故。<a id="a-4C"></a>经言。<a id="a-4D"></a>须菩提于意云何。<a id="a-4E"></a>三千大千世界所有微尘如是等彼不限量。<a id="a-4F"></a>攀缘作意菩萨恒于世界攀缘作意修习故。<a id="a-4G"></a>说三千大千世界。<a id="a-4H"></a>于中为破色身影像相故。<a id="a-4I"></a>显示二种方便。<a id="a-4J"></a>一细作方便。<a id="a-4K"></a>如三千大千世界所有微尘宁为多不等。<a id="a-4L"></a>二不念方便。<a id="a-4M"></a>如经是诸微尘如来说非微尘是名微尘故。<a id="a-4N"></a>为破众生身影像相故。<a id="a-4O"></a>经言。<a id="a-4P"></a>如来说世界非世界是名世界故。<a id="a-4Q"></a>于中世界显众生世也。<a id="a-4R"></a>但以名身名为众生世。<a id="a-4S"></a>不念名身方便即是显示故。<a id="a-4T"></a>彼影像相不复说细作方便也。</p>
  <p id="a4U">经曰。<a id="a-4V"></a>佛言须菩提。<a id="a-4W"></a>于意云何可以三十二大人相见如来不。<a id="a-4X"></a>须菩提言。<a id="a-4Y"></a>不也世尊。<a id="a-4Z"></a>何以故。<a id="a-4a"></a>如来说三十二大人相即是非相。<a id="a-4b"></a>是名三十二大人相。</p>
  <p id="a4c">论曰。<a id="a-4d"></a>此下第十一明供养给侍如来。<a id="a-4e"></a>依离障碍。<a id="a-4f"></a>十二种中为离不具福资粮故。<a id="a-4g"></a>经言。<a id="a-4h"></a>于意云何可以三十二大人相见如来不者。<a id="a-4i"></a>显示为福资粮故。<a id="a-4j"></a>亲近供养如来时。<a id="a-4k"></a>不应以相成就见如来。<a id="a-4l"></a>云何见。<a id="a-4m"></a>应见第一义法身故。</p>
  <p id="a4n">经曰。<a id="a-4o"></a>佛言须菩提。<a id="a-4p"></a>若善男子善女人。<a id="a-4q"></a>以恒河沙等身命布施。<a id="a-4r"></a>若复有人。<a id="a-4s"></a>于此法门中乃至受持四句偈等为他人说。<a id="a-4t"></a>其福甚多无量阿僧祇。<a id="a-4u"></a>尔时须菩提闻说是经深解义趣。<a id="a-4v"></a>涕泪悲泣扪泪而白佛言。<a id="a-4w"></a>希有婆伽婆希有修伽陀。<a id="a-4x"></a>佛说如是甚深法门。<a id="a-4y"></a>我从昔来所得慧眼未曾得闻如是法门。<a id="a-4z"></a>何以故。<a id="a-50"></a>须菩提。<a id="a-51"></a>佛说般若波罗蜜即非般若波罗蜜。<a id="a-52"></a>世尊若复有人。<a id="a-53"></a>得闻是经信心清净则生实相。<a id="a-54"></a>当知是人成就第一希有功德。<a id="a-55"></a>世尊是实相者。<a id="a-56"></a>则是非相。<a id="a-57"></a>是故如来说名实相。<a id="a-58"></a>实相世尊我今得闻如是法门信解受持不足为难。<a id="a-59"></a>若当来世其有众生。<a id="a-5A"></a>得闻是法门信解受持是人则为第一希有。<a id="a-5B"></a>何以故。<a id="a-5C"></a>此人无我相人相众生相寿者相。<a id="a-5D"></a>何以故。<a id="a-5E"></a>我相即是非相。<a id="a-5F"></a>人相众生相寿者相即是非相。<a id="a-5G"></a>何以故。<a id="a-5H"></a>离一切诸相则名诸佛。<a id="a-5I"></a>佛告须菩提如是如是。<a id="a-5J"></a>若复有人得闻是经。<a id="a-5K"></a>不惊不怖不畏。<a id="a-5L"></a>当知是人甚为希有。<a id="a-5M"></a>何以故。<a id="a-5N"></a>须菩提如来说第一波罗蜜非第一波罗蜜。<a id="a-5O"></a>如来说第一波罗蜜者。<a id="a-5P"></a>彼无量诸佛亦说波罗蜜。<a id="a-5Q"></a>是名第一波罗蜜。</p>
  <p id="a5R">论曰。<a id="a-5S"></a>此下第十二远离利养及疲乏热恼故。<a id="a-5T"></a>不起精进及退失等。<a id="a-5U"></a>依离障碍。<a id="a-5V"></a>十二种中为离懈怠利养等乐味故。<a id="a-5W"></a>经言。<a id="a-5X"></a>须菩提若有善男子善女人。<a id="a-5Y"></a>以恒河沙等身命布施。<a id="a-5Z"></a>如是等于中身有疲乏心有热恼。<a id="a-5a"></a>以此二种于彼精进。<a id="a-5b"></a>若退若不发。<a id="a-5c"></a>此何所显示。<a id="a-5d"></a>如此舍尔许身。<a id="a-5e"></a>自所有福不及此福。<a id="a-5f"></a>云何以一身着懈怠等故。<a id="a-5g"></a>而为障碍。<a id="a-5h"></a>何故此中上座须菩提流泪而言。<a id="a-5i"></a>我未曾闻如是等法门也。<a id="a-5j"></a>以闻此胜福甚多过于舍无量身。<a id="a-5k"></a>更不说余胜福故。<a id="a-5l"></a>若闻如是胜福故。<a id="a-5m"></a>发起精进已。<a id="a-5n"></a>若于此法中生如义想为离此过故。<a id="a-5o"></a>经言。<a id="a-5p"></a>若复有人得闻是经信心清净则生实相。<a id="a-5q"></a>当知。<a id="a-5r"></a>是人成就第一希有功德等。<a id="a-5s"></a>即于如是实相中。<a id="a-5t"></a>为离实相分别故。<a id="a-5u"></a>经言。<a id="a-5v"></a>是实相者即是非相。<a id="a-5w"></a>如是等经言。<a id="a-5x"></a>世尊。<a id="a-5y"></a>我今得闻如是法门。<a id="a-5z"></a>信解受持不足为难。<a id="a-60"></a>若当来世其有众生。<a id="a-61"></a>得闻是法门信解受持。<a id="a-62"></a>是人则为第一希有。<a id="a-63"></a>如是等此何义。<a id="a-64"></a>为令味着利养过懈怠。<a id="a-65"></a>诸菩萨生惭愧故。<a id="a-66"></a>于未来正法灭时。<a id="a-67"></a>尚有菩萨于此法门受持故。<a id="a-68"></a>无人等取及法取。<a id="a-69"></a>云何汝等于正法兴时。<a id="a-6A"></a>远离修行不生惭愧也。<a id="a-6B"></a>经言。<a id="a-6C"></a>此人无我相人相众生相寿者相者。<a id="a-6D"></a>显示无人取也。<a id="a-6E"></a>我相即非相等者。<a id="a-6F"></a>显示无法取也。<a id="a-6G"></a>经言。<a id="a-6H"></a>何以故。<a id="a-6I"></a>离一切诸相即名诸佛者。<a id="a-6J"></a>显示诸菩萨顺学相。<a id="a-6K"></a>诸佛世尊离一切相。<a id="a-6L"></a>是故我等亦应如是学。<a id="a-6M"></a>此等经文为离退精进故说。<a id="a-6N"></a>于中言。<a id="a-6O"></a>若分别若信解者。<a id="a-6P"></a>后句释前句也。<a id="a-6Q"></a>受者受文字也。<a id="a-6R"></a>持者持义也。<a id="a-6S"></a>为离不发起精进故。<a id="a-6T"></a>经言。<a id="a-6U"></a>若复有人得闻是经不惊不怖不畏等者。<a id="a-6V"></a>以惊等故不发起精进也。<a id="a-6W"></a>于声闻乘中。<a id="a-6X"></a>世尊说有法及有空。<a id="a-6Y"></a>于听闻此经时闻法无有故惊。<a id="a-6Z"></a>闻空无有故怖。<a id="a-6a"></a>于思量时于二不有。<a id="a-6b"></a>理中不能相应故畏。<a id="a-6c"></a>更有别释为三种。<a id="a-6d"></a>无自性故。<a id="a-6e"></a>应知。<a id="a-6f"></a>谓相生第一义等无自性故。<a id="a-6g"></a>经言。<a id="a-6h"></a>何以故。<a id="a-6i"></a>须菩提如来说第一波罗蜜非第一波罗蜜者。<a id="a-6j"></a>此有何义。<a id="a-6k"></a>复说第二生惭愧处故。<a id="a-6l"></a>言此法如是胜上汝等不应放逸。<a id="a-6m"></a>于中以于余波罗蜜中胜故。<a id="a-6n"></a>名第一波罗蜜。<a id="a-6o"></a>又经言。<a id="a-6p"></a>如来说第一波罗蜜者。<a id="a-6q"></a>彼无量诸佛亦说波罗蜜者。<a id="a-6r"></a>此言显示一切诸佛同说第一是故名第一。</p>
  <p id="a6s">经曰。<a id="a-6t"></a>须菩提。<a id="a-6u"></a>如来说忍辱波罗蜜。<a id="a-6v"></a>即非忍辱波罗蜜。<a id="a-6w"></a>何以故。<a id="a-6x"></a>须菩提。<a id="a-6y"></a>如我昔为歌利王割截身体。<a id="a-6z"></a>我于尔时。<a id="a-70"></a>无我相无众生相无人相无寿者相。<a id="a-71"></a>无相亦非无相。<a id="a-72"></a>何以故。<a id="a-73"></a>须菩提。<a id="a-74"></a>我于往昔节节支解时。<a id="a-75"></a>若有我相众生相人相寿者相。<a id="a-76"></a>应生嗔恨。<a id="a-77"></a>须菩提。<a id="a-78"></a>又念。<a id="a-79"></a>过去于五百世作忍辱仙人。<a id="a-7A"></a>于尔所世无我相无众生相无人相无寿者相。<a id="a-7B"></a>是故须菩提。<a id="a-7C"></a>菩萨应离一切相。<a id="a-7D"></a>发阿耨多罗三藐三菩提心。<a id="a-7E"></a>何以故。<a id="a-7F"></a>若心有住则为非住。<a id="a-7G"></a>不应住色生心。<a id="a-7H"></a>不应住声香味触法生心。<a id="a-7I"></a>应生无所住心。<a id="a-7J"></a>是故佛说菩萨心不住色布施。<a id="a-7K"></a>须菩提。<a id="a-7L"></a>菩萨为利益一切众生。<a id="a-7M"></a>应如是布施须菩提言。<a id="a-7N"></a>世尊。<a id="a-7O"></a>一切众生相即非相。<a id="a-7P"></a>何以故。<a id="a-7Q"></a>如来说一切众生即非众生。<a id="a-7R"></a>须菩提。<a id="a-7S"></a>如来是真语者实语者如语者不异语者。<a id="a-7T"></a>须菩提。<a id="a-7U"></a>如来所得法所说法无实无妄语。<a id="a-7V"></a>须菩提。<a id="a-7W"></a>譬如有人入闇则无所见。<a id="a-7X"></a>若菩萨心住于事而行布施。<a id="a-7Y"></a>亦复如是。<a id="a-7Z"></a>须菩提。<a id="a-7a"></a>譬如人有目夜分已尽。<a id="a-7b"></a>日光明照见种种色。<a id="a-7c"></a>若菩萨不住于事行于布施。<a id="a-7d"></a>亦复如是。</p>
  <p id="a7e">论曰。<a id="a-7f"></a>此下第十三明忍苦依离障碍。<a id="a-7g"></a>十二种中为离不能忍苦故。<a id="a-7h"></a>经言。<a id="a-7i"></a>须菩提。<a id="a-7j"></a>如来说忍辱波罗蜜等。<a id="a-7k"></a>于中有二。<a id="a-7l"></a>一能忍二离不能忍。<a id="a-7m"></a>能忍有三。<a id="a-7n"></a>一如所能忍。<a id="a-7o"></a>二忍相。<a id="a-7p"></a>三种类忍。<a id="a-7q"></a>于中如所能忍以何相生忍处。<a id="a-7r"></a>如忍差别显示对治。<a id="a-7s"></a>彼因缘故。<a id="a-7t"></a>何者能忍。<a id="a-7u"></a>谓达法无我故。<a id="a-7v"></a>云何得显示。<a id="a-7w"></a>如经言。<a id="a-7x"></a>如来说忍辱波罗蜜。<a id="a-7y"></a>即非忍辱波罗蜜故。<a id="a-7z"></a>云何应知忍相。<a id="a-80"></a>若他于己起恶等时。<a id="a-81"></a>由无有我等相故。<a id="a-82"></a>不生嗔想。<a id="a-83"></a>亦不于羼提波罗蜜中生有想。<a id="a-84"></a>于非波罗蜜中生无想。<a id="a-85"></a>此云何显示。<a id="a-86"></a>经言。<a id="a-87"></a>如我昔为歌利王割截身体。<a id="a-88"></a>我于尔时无有我等相。<a id="a-89"></a>及无相亦非无相等故。<a id="a-8A"></a>何者种类忍亦有二种。<a id="a-8B"></a>一极苦忍。<a id="a-8C"></a>二相续苦忍。<a id="a-8D"></a>此云何显示。<a id="a-8E"></a>经言。<a id="a-8F"></a>须菩提。<a id="a-8G"></a>我于往昔节节支解时。<a id="a-8H"></a>若有我相应生嗔恨等。<a id="a-8I"></a>云何相续苦忍。<a id="a-8J"></a>经言。<a id="a-8K"></a>须菩提。<a id="a-8L"></a>又念。<a id="a-8M"></a>过去于五百世作忍辱仙人等。<a id="a-8N"></a>不忍因缘者。<a id="a-8O"></a>有三种苦。<a id="a-8P"></a>一流转苦。<a id="a-8Q"></a>二众生相违苦。<a id="a-8R"></a>三乏受用苦。<a id="a-8S"></a>于中经言。<a id="a-8T"></a>是故须菩提。<a id="a-8U"></a>菩萨应离一切相发阿耨多罗三藐三菩提心等。<a id="a-8V"></a>此为显示流转苦忍因缘对治。<a id="a-8W"></a>发菩提心者。<a id="a-8X"></a>以三种苦相故。<a id="a-8Y"></a>则不欲发心故。<a id="a-8Z"></a>说应离一切相等。<a id="a-8a"></a>此中一切相者。<a id="a-8b"></a>为显如是等三苦相也。<a id="a-8c"></a>若着色等则于流转苦中疲乏故。<a id="a-8d"></a>菩提心不生故。<a id="a-8e"></a>经言。<a id="a-8f"></a>不住色生心等如前说。<a id="a-8g"></a>不住非法者。<a id="a-8h"></a>谓非法无我也。<a id="a-8i"></a>于非法及法无我中。<a id="a-8j"></a>皆不住故为成就。<a id="a-8k"></a>彼诸不住故。<a id="a-8l"></a>说遮余事。<a id="a-8m"></a>经言。<a id="a-8n"></a>应生无所住心。<a id="a-8o"></a>何以故。<a id="a-8p"></a>若有心住即为非住等。<a id="a-8q"></a>经言。<a id="a-8r"></a>须菩提。<a id="a-8s"></a>菩萨为利益一切众生。<a id="a-8t"></a>应如是布施。<a id="a-8u"></a>乃至一切众生即非众生等。<a id="a-8v"></a>此显示对治众生相违苦忍。<a id="a-8w"></a>即为一切众生而行于舍。<a id="a-8x"></a>云何于彼应生嗔也。<a id="a-8y"></a>由不能无众生及众生想。<a id="a-8z"></a>以此因缘故。<a id="a-90"></a>众生相违时。<a id="a-91"></a>即生疲乏故。<a id="a-92"></a>显示人无我法无我等。<a id="a-93"></a>经言。<a id="a-94"></a>须菩提。<a id="a-95"></a>如来是真语者等。<a id="a-96"></a>此何所显示。<a id="a-97"></a>欲令信如来故能忍。<a id="a-98"></a>于中真语者。<a id="a-99"></a>为显世谛相故。<a id="a-9A"></a>实语者为显世谛修行有烦恼及清净相故。<a id="a-9B"></a>于中实者。<a id="a-9C"></a>此行烦恼此行清净故。<a id="a-9D"></a>如语者。<a id="a-9E"></a>为第一义谛相故。<a id="a-9F"></a>不异语者。<a id="a-9G"></a>为第一义谛修行有烦恼及清净相故。<a id="a-9H"></a>说此真语等。<a id="a-9I"></a>已于此中如言说性起执着。<a id="a-9J"></a>为遣此故。<a id="a-9K"></a>经言。<a id="a-9L"></a>须菩提。<a id="a-9M"></a>如来所得法所说法。<a id="a-9N"></a>无实无妄语故。<a id="a-9O"></a>无实者。<a id="a-9P"></a>如言说性非有故。<a id="a-9Q"></a>无妄者。<a id="a-9R"></a>不如言说自性有故。<a id="a-9S"></a>经言。<a id="a-9T"></a>须菩提。<a id="a-9U"></a>譬如有人入闇。<a id="a-9V"></a>如是等显示乏受用苦忍因缘对治。<a id="a-9W"></a>若为果报布施。<a id="a-9X"></a>便着于事而行舍施。<a id="a-9Y"></a>于彼喜于欲乐若受中不解出离。<a id="a-9Z"></a>犹如入闇。<a id="a-9a"></a>不知我何所趣。<a id="a-9b"></a>彼喜欲乐亦尔。<a id="a-9c"></a>若不着于事而行布施。<a id="a-9d"></a>如有眼丈夫夜过。<a id="a-9e"></a>日出见种种色随意所趣。<a id="a-9f"></a>应如是见。<a id="a-9g"></a>彼无明夜过慧日出已种种尔焰如实见之。<a id="a-9h"></a>彼不知解出离欲乐苦受故。<a id="a-9i"></a>喜乐欲乐。</p>
  <p id="a9j">经曰。<a id="a-9k"></a>复次须菩提。<a id="a-9l"></a>若有善男子善女人。<a id="a-9m"></a>能于此法门受持读诵修行。<a id="a-9n"></a>则为如来以佛智慧悉知是人。<a id="a-9o"></a>悉见是人。<a id="a-9p"></a>悉觉是人。<a id="a-9q"></a>皆得成就无量无边功德聚。<a id="a-9r"></a>须菩提。<a id="a-9s"></a>若有善男子善女人。<a id="a-9t"></a>初日分以恒河沙等身布施。<a id="a-9u"></a>中日分复以恒河沙等身布施。<a id="a-9v"></a>后日分复以恒河沙等身布施。<a id="a-9w"></a>如是舍恒河沙等无量身。<a id="a-9x"></a>如是百千万亿那由他劫以身布施。<a id="a-9y"></a>若复有人。<a id="a-9z"></a>闻此法门信心不谤。<a id="a-A0"></a>其福胜彼无量阿僧祇。<a id="a-A1"></a>何况书写受持读诵修行为人广说。<a id="a-A2"></a>须菩提以要言之。<a id="a-A3"></a>是经有不可思议不可称量无边功德。<a id="a-A4"></a>此法门如来为发大乘者说。<a id="a-A5"></a>为发最上乘者说。<a id="a-A6"></a>若有人能受持读诵修行此经。<a id="a-A7"></a>广为人说。<a id="a-A8"></a>如来悉知是人悉见是人。<a id="a-A9"></a>皆成就不可思议不可称无有边无量功德聚。<a id="a-AA"></a>如是人等。<a id="a-AB"></a>则为荷担如来阿耨多罗三藐三菩提。<a id="a-AC"></a>何以故。<a id="a-AD"></a>须菩提。<a id="a-AE"></a>若乐小法者。<a id="a-AF"></a>则于此经不能受持读诵修行为人解说。<a id="a-AG"></a>若有我见众生见人见寿者见。<a id="a-AH"></a>于此法门能受持读诵修行为人解说者。<a id="a-AI"></a>无有是处。<a id="a-AJ"></a>须菩提。<a id="a-AK"></a>在在处处若有此经。<a id="a-AL"></a>一切世间天人阿修罗所应供养。<a id="a-AM"></a>当知。<a id="a-AN"></a>此处则为是塔。<a id="a-AO"></a>皆应恭敬作礼围绕。<a id="a-AP"></a>以诸华香而散其处。<a id="a-AQ"></a>复次须菩提。<a id="a-AR"></a>若善男子善女人。<a id="a-AS"></a>受持读诵此经。<a id="a-AT"></a>为人轻贱。<a id="a-AU"></a>何以故。<a id="a-AV"></a>是人先世罪业应堕恶道。<a id="a-AW"></a>以今世人轻贱故。<a id="a-AX"></a>先世罪业则为消灭。<a id="a-AY"></a>当得阿耨多罗三藐三菩提。<a id="a-AZ"></a>须菩提。<a id="a-Aa"></a>我念过去无量阿僧祇阿僧祇劫。<a id="a-Ab"></a>于燃灯佛前得值八千四亿那由他百千万诸佛。<a id="a-Ac"></a>我皆亲承供养无空过者。<a id="a-Ad"></a>须菩提。<a id="a-Ae"></a>如是无量诸佛。<a id="a-Af"></a>我皆亲承供养无空过者。<a id="a-Ag"></a>若复有人于后世末世。<a id="a-Ah"></a>能受持读诵修行此经所得功德。<a id="a-Ai"></a>我所供养诸佛功德。<a id="a-Aj"></a>于彼百分不及一。<a id="a-Ak"></a>千万亿分乃至算数譬喻所不能及。<a id="a-Al"></a>须菩提。<a id="a-Am"></a>若有善男子善女人。<a id="a-An"></a>于后世末世。<a id="a-Ao"></a>有受持读诵修行此经。<a id="a-Ap"></a>所得功德若我具说者。<a id="a-Aq"></a>或有人闻心则狂乱疑惑不信。<a id="a-Ar"></a>须菩提。<a id="a-As"></a>当知。<a id="a-At"></a>是法门不可思议。<a id="a-Au"></a>果报亦不可思议。</p>
  <p id="aAv">论曰。<a id="a-Aw"></a>此下第十四离寂静味。<a id="a-Ax"></a>依离障碍十二种中。<a id="a-Ay"></a>为离阙少智资粮故。<a id="a-Az"></a>经言。<a id="a-B0"></a>复次须菩提。<a id="a-B1"></a>若有善男子善女人。<a id="a-B2"></a>能于此法门受持读诵修行等。<a id="a-B3"></a>此中为离三摩提攀缘。<a id="a-B4"></a>显示与法相应。<a id="a-B5"></a>有五种胜功德。<a id="a-B6"></a>一如来忆念亲近。<a id="a-B7"></a>二摄福德。<a id="a-B8"></a>三赞叹法及修行。<a id="a-B9"></a>四天等供养。<a id="a-BA"></a>五灭罪。<a id="a-BB"></a>何者如来忆念亲近。<a id="a-BC"></a>经言。<a id="a-BD"></a>受持读诵等。<a id="a-BE"></a>如来以佛智知。<a id="a-BF"></a>彼如来以佛眼见彼等。<a id="a-BG"></a>于中受者习诵故。<a id="a-BH"></a>持者不妄故。<a id="a-BI"></a>若读若诵者。<a id="a-BJ"></a>此说受持因故。<a id="a-BK"></a>为欲受故读。<a id="a-BL"></a>为欲持故诵。<a id="a-BM"></a>又复读者习诵故。<a id="a-BN"></a>持者总览义故。<a id="a-BO"></a>何者摄福德。<a id="a-BP"></a>经言。<a id="a-BQ"></a>皆得成就无量无边功德聚等。<a id="a-BR"></a>何者赞叹法及修行。<a id="a-BS"></a>经言。<a id="a-BT"></a>须菩提。<a id="a-BU"></a>以要言之。<a id="a-BV"></a>是经有不可思议不可称量等。<a id="a-BW"></a>此为赞叹法。<a id="a-BX"></a>于中不可思者。<a id="a-BY"></a>唯自觉故。<a id="a-BZ"></a>不可称者。<a id="a-Ba"></a>无有等及胜故。<a id="a-Bb"></a>经言。<a id="a-Bc"></a>此法门如来为发大乘者说为发最上乘者说者。<a id="a-Bd"></a>此成就不可称义。<a id="a-Be"></a>于中余乘不及故最上。<a id="a-Bf"></a>烦恼障智障净故最胜。<a id="a-Bg"></a>应知。<a id="a-Bh"></a>经言。<a id="a-Bi"></a>若有人能受持读诵修行此经广为人说等者。<a id="a-Bj"></a>此为赞叹修行。<a id="a-Bk"></a>于中如来知见成就无量功德聚者。<a id="a-Bl"></a>是总说也。<a id="a-Bm"></a>不可思不可称不可量者。<a id="a-Bn"></a>解释故。<a id="a-Bo"></a>如是人等则为荷担如来阿耨多罗三藐三菩提者。<a id="a-Bp"></a>谓肩负菩萨重担故。<a id="a-Bq"></a>经言。<a id="a-Br"></a>须菩提。<a id="a-Bs"></a>若乐小法者。<a id="a-Bt"></a>则于此经不能受持读诵修行为人解说者。<a id="a-Bu"></a>谓声闻独觉乘者故。<a id="a-Bv"></a>经言。<a id="a-Bw"></a>若有我等见。<a id="a-Bx"></a>乃至受持无有是处者。<a id="a-By"></a>谓有人我见众生而自谓菩萨者故。<a id="a-Bz"></a>何者天等供养。<a id="a-C0"></a>经言。<a id="a-C1"></a>须菩提。<a id="a-C2"></a>在在处处若有此经一切世间天人阿修罗所应供养等者。<a id="a-C3"></a>于中以华鬘烧香薰香涂香末香衣盖幢旛等。<a id="a-C4"></a>供养恭敬礼拜右绕故名支提。<a id="a-C5"></a>何者灭罪。<a id="a-C6"></a>经言。<a id="a-C7"></a>若善男子善女人。<a id="a-C8"></a>受持读诵此经为人轻贱等故者。<a id="a-C9"></a>此毁辱事有无量门。<a id="a-CA"></a>为显示此故说轻贱。<a id="a-CB"></a>经言。<a id="a-CC"></a>当得阿耨多罗三藐三菩提者。<a id="a-CD"></a>显示灭罪故。<a id="a-CE"></a>前所说以此因缘出生无量阿僧祇多福者。<a id="a-CF"></a>今当解释。<a id="a-CG"></a>彼无量阿僧祇义应知。<a id="a-CH"></a>威力者。<a id="a-CI"></a>成熟炽然故。<a id="a-CJ"></a>多者具足故。<a id="a-CK"></a>于中经言。<a id="a-CL"></a>须菩提我念过去无量阿僧祇阿僧祇劫等者。<a id="a-CM"></a>此显示威力故。<a id="a-CN"></a>即是福聚威力。<a id="a-CO"></a>以彼所有福聚远绝高胜故。<a id="a-CP"></a>此中阿僧祇劫者。<a id="a-CQ"></a>乃至燃灯佛故。<a id="a-CR"></a>应知。<a id="a-CS"></a>过阿僧祇者更过前故。<a id="a-CT"></a>亲承者供养故。<a id="a-CU"></a>不空过者。<a id="a-CV"></a>常不离供养故。<a id="a-CW"></a>经言。<a id="a-CX"></a>须菩提。<a id="a-CY"></a>若有善男子善女人。<a id="a-CZ"></a>于后末世有受持读诵修行此经。<a id="a-Ca"></a>所得功德若我具说者。<a id="a-Cb"></a>或有人闻心则狂乱。<a id="a-Cc"></a>如是等此显示多故。<a id="a-Cd"></a>或为狂因。<a id="a-Ce"></a>或得乱心果。<a id="a-Cf"></a>应知。<a id="a-Cg"></a>此之彼威力及彼多等。<a id="a-Ch"></a>何人能说。<a id="a-Ci"></a>是故经言。<a id="a-Cj"></a>须菩提当知。<a id="a-Ck"></a>是法门不可思议。<a id="a-Cl"></a>果报亦不可思议。<a id="a-Cm"></a>此显示彼福体及果不可测量故。</p>
  <p id="aCn">经曰。<a id="a-Co"></a>尔时须菩提白佛言。<a id="a-Cp"></a>世尊。<a id="a-Cq"></a>云何菩萨发阿耨多罗三藐三菩提心。<a id="a-Cr"></a>云何住。<a id="a-Cs"></a>云何修行。<a id="a-Ct"></a>云何降伏其心。<a id="a-Cu"></a>佛告须菩提。<a id="a-Cv"></a>菩萨发阿耨多罗三藐三菩提心者。<a id="a-Cw"></a>当生如是心。<a id="a-Cx"></a>我应灭度一切众生令入无余涅槃界。<a id="a-Cy"></a>如是灭度一切众生已。<a id="a-Cz"></a>而无一众生实灭度者。<a id="a-D0"></a>何以故。<a id="a-D1"></a>须菩提。<a id="a-D2"></a>若菩萨有众生相人相寿者相。<a id="a-D3"></a>则非菩萨。<a id="a-D4"></a>何以故。<a id="a-D5"></a>须菩提。<a id="a-D6"></a>实无有法名为菩萨发阿耨多罗三藐三菩提心者。</p>
  <p id="aD7">论曰。<a id="a-D8"></a>此下第十五于证道时远离喜动。<a id="a-D9"></a>依离障碍十二种中为远离自取故。<a id="a-DA"></a>经言。<a id="a-DB"></a>须菩提白佛言。<a id="a-DC"></a>世尊。<a id="a-DD"></a>云何菩萨发菩提心住修行等。<a id="a-DE"></a>何故复发起此初时问也。<a id="a-DF"></a>将入证道菩萨。<a id="a-DG"></a>自见得胜处。<a id="a-DH"></a>作是念。<a id="a-DI"></a>我如是住。<a id="a-DJ"></a>如是修行。<a id="a-DK"></a>如是降伏心。<a id="a-DL"></a>我灭度众生。<a id="a-DM"></a>为对治此故。<a id="a-DN"></a>须菩提问。<a id="a-DO"></a>当于彼时如所应住。<a id="a-DP"></a>如所修行如所应降伏心。<a id="a-DQ"></a>及世尊答当生如是心等。<a id="a-DR"></a>又经言。<a id="a-DS"></a>须菩提。<a id="a-DT"></a>若菩萨有众生等者。<a id="a-DU"></a>为显我执取。<a id="a-DV"></a>或随眠故。<a id="a-DW"></a>若言我正行菩萨乘。<a id="a-DX"></a>此为我取对治彼故。<a id="a-DY"></a>经言。<a id="a-DZ"></a>须菩提。<a id="a-Da"></a>实无有法名为菩萨发阿耨多罗三藐三菩提心者。</p>
  <p id="aDb">经曰。<a id="a-Dc"></a>须菩提。<a id="a-Dd"></a>于意云何。<a id="a-De"></a>如来于燃灯佛所。<a id="a-Df"></a>有法得阿耨多罗三藐三菩提不。<a id="a-Dg"></a>须菩提白佛言。<a id="a-Dh"></a>不也世尊。<a id="a-Di"></a>如我解佛所说义。<a id="a-Dj"></a>佛于然灯佛所。<a id="a-Dk"></a>无有法得阿耨多罗三藐三菩提。<a id="a-Dl"></a>佛言。<a id="a-Dm"></a>如是如是。<a id="a-Dn"></a>须菩提。<a id="a-Do"></a>实无有法。<a id="a-Dp"></a>如来于然灯佛所。<a id="a-Dq"></a>得阿耨多罗三藐三菩提。<a id="a-Dr"></a>须菩提。<a id="a-Ds"></a>若有法如来得阿耨多罗三藐三菩提者。<a id="a-Dt"></a>然灯佛则不与我授记。<a id="a-Du"></a>汝于来世当得作佛。<a id="a-Dv"></a>号释迦牟尼。<a id="a-Dw"></a>以实无有法得阿耨多罗三藐三菩提。<a id="a-Dx"></a>是故然灯佛与我授记。<a id="a-Dy"></a>作如是言。<a id="a-Dz"></a>摩那婆汝于来世。<a id="a-E0"></a>当得作佛号释迦牟尼。<a id="a-E1"></a>何以故。<a id="a-E2"></a>须菩提。<a id="a-E3"></a>言如来者。<a id="a-E4"></a>即实真如。<a id="a-E5"></a>须菩提。<a id="a-E6"></a>若有人言。<a id="a-E7"></a>如来得阿耨多罗三藐三菩提者。<a id="a-E8"></a>是人不实语。<a id="a-E9"></a>须菩提。<a id="a-EA"></a>实无有法佛得阿耨多罗三藐三菩提。<a id="a-EB"></a>须菩提。<a id="a-EC"></a>如来所得阿耨多罗三藐三菩提。<a id="a-ED"></a>于是中不实不妄语。<a id="a-EE"></a>是故如来说一切法皆是佛法。<a id="a-EF"></a>须菩提。<a id="a-EG"></a>所言一切法一切法者即非一切法。<a id="a-EH"></a>是故名一切法。</p>
  <p id="aEI">论曰。<a id="a-EJ"></a>此下第十六求教授。<a id="a-EK"></a>依离障碍十二种中为离无教授故。<a id="a-EL"></a>经言。<a id="a-EM"></a>须菩提。<a id="a-EN"></a>于意云何。<a id="a-EO"></a>如来于燃灯佛所。<a id="a-EP"></a>有法得阿耨多罗三藐三菩提不。<a id="a-EQ"></a>如是等。<a id="a-ER"></a>又经言。<a id="a-ES"></a>须菩提。<a id="a-ET"></a>若有法如来得阿耨多罗三藐三菩提者。<a id="a-EU"></a>然灯佛则不与我授记。<a id="a-EV"></a>汝于来世当得作佛等。<a id="a-EW"></a>此有何意。<a id="a-EX"></a>若菩提法可说。<a id="a-EY"></a>如彼然灯如来所说者。<a id="a-EZ"></a>我于彼时便得菩提。<a id="a-Ea"></a>然灯如来则不授记言我得等。<a id="a-Eb"></a>以彼法不可说故。<a id="a-Ec"></a>我于彼时不得菩提。<a id="a-Ed"></a>是故与我授记。<a id="a-Ee"></a>此是其义应知。<a id="a-Ef"></a>又何故彼法不可说。<a id="a-Eg"></a>经言。<a id="a-Eh"></a>须菩提。<a id="a-Ei"></a>言如来者即实真如故。<a id="a-Ej"></a>如清净故名为如来。<a id="a-Ek"></a>以如不可说故作此说。<a id="a-El"></a>清净如名为真如。<a id="a-Em"></a>犹如真金。<a id="a-En"></a>或言。<a id="a-Eo"></a>然灯如来所于法不得菩提。<a id="a-Ep"></a>世尊后时自得菩提。<a id="a-Eq"></a>为离此取故。<a id="a-Er"></a>经言。<a id="a-Es"></a>须菩提。<a id="a-Et"></a>若有人言。<a id="a-Eu"></a>如来得阿耨多罗三藐三菩提者。<a id="a-Ev"></a>是人不实语等故。<a id="a-Ew"></a>又经言。<a id="a-Ex"></a>须菩提。<a id="a-Ey"></a>如来所得阿耨多罗三藐三菩提。<a id="a-Ez"></a>于是中不实不妄语者。<a id="a-F0"></a>显示真如无二故。<a id="a-F1"></a>云何不实。<a id="a-F2"></a>谓言说故。<a id="a-F3"></a>不妄者。<a id="a-F4"></a>谓彼菩提不无世间言说故。<a id="a-F5"></a>经言。<a id="a-F6"></a>是故如来说一切法皆是佛法者。<a id="a-F7"></a>此何义。<a id="a-F8"></a>显一切法法如清净故。<a id="a-F9"></a>如者遍一切法故。<a id="a-FA"></a>此是其义。<a id="a-FB"></a>又彼一切法法体不成就。<a id="a-FC"></a>为安立第一义故。<a id="a-FD"></a>经言。<a id="a-FE"></a>须菩提。<a id="a-FF"></a>所言一切法一切法者。<a id="a-FG"></a>即非一切法是名一切法故。</p>
 </body>
</html>