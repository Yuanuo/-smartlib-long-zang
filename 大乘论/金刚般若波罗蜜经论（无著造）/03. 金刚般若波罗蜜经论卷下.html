<!doctype html>
<html id="z3IBVF2t9" data-ver="963">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">金刚般若波罗蜜经论卷下</h1>
  <p id="a2">经曰。<a id="a-3"></a>须菩提。<a id="a-4"></a>譬如有人其身妙大。<a id="a-5"></a>须菩提言。<a id="a-6"></a>世尊。<a id="a-7"></a>如来说人身妙大则非大身。<a id="a-8"></a>是故如来说名大身。<a id="a-9"></a>佛言。<a id="a-A"></a>须菩提。<a id="a-B"></a>菩萨亦如是。<a id="a-C"></a>若作是言。<a id="a-D"></a>我当灭度无量众生则非菩萨。<a id="a-E"></a>佛言。<a id="a-F"></a>须菩提。<a id="a-G"></a>于意云何。<a id="a-H"></a>颇有实法名为菩萨不。<a id="a-I"></a>须菩提言。<a id="a-J"></a>不也世尊。<a id="a-K"></a>实无有法名为菩萨。<a id="a-L"></a>是故佛说一切法无众生无人无寿者。</p>
  <p id="aM">论曰。<a id="a-N"></a>此下第十七为入证道故。<a id="a-O"></a>经言。<a id="a-P"></a>须菩提。<a id="a-Q"></a>譬如有人其身妙大。<a id="a-R"></a>如是等显示入证道时得智慧故离慢。<a id="a-S"></a>云何得智。<a id="a-T"></a>有二种智故。<a id="a-U"></a>一摄种性智。<a id="a-V"></a>二平等智。<a id="a-W"></a>若得智已得生如来家。<a id="a-X"></a>得决定绍佛种。<a id="a-Y"></a>此为摄种性智。<a id="a-Z"></a>得此已能得妙身。<a id="a-a"></a>于中妙身者。<a id="a-b"></a>谓至得身成就。<a id="a-c"></a>身得毕竟转依故。<a id="a-d"></a>大身者。<a id="a-e"></a>一切众生身摄身故。<a id="a-f"></a>若于此家长夜愿生。<a id="a-g"></a>既得生已便得彼身。<a id="a-h"></a>是名妙身平等智。<a id="a-i"></a>复有五种平等因缘。<a id="a-j"></a>一粗恶平等。<a id="a-k"></a>二法无我平等。<a id="a-l"></a>三断相应平等。<a id="a-m"></a>四无希望心相应平等。<a id="a-n"></a>五一切菩萨证道平等。<a id="a-o"></a>得此等故。<a id="a-p"></a>得为大身。<a id="a-q"></a>摄一切众生大身故。<a id="a-r"></a>于彼身中安立非自非他故。<a id="a-s"></a>经言。<a id="a-t"></a>世尊。<a id="a-u"></a>如来说人身妙大则非大身。<a id="a-v"></a>是故如来说名大身等者。<a id="a-w"></a>于此妙身等中。<a id="a-x"></a>安立第一义。<a id="a-y"></a>如是等是为得智慧。<a id="a-z"></a>云何离慢。<a id="a-10"></a>经言。<a id="a-11"></a>须菩提。<a id="a-12"></a>菩萨亦如是。<a id="a-13"></a>若作是言。<a id="a-14"></a>我当灭度无量众生等。<a id="a-15"></a>此云何可知。<a id="a-16"></a>若作是念。<a id="a-17"></a>我灭度众生。<a id="a-18"></a>我是菩萨。<a id="a-19"></a>应知。<a id="a-1A"></a>此是慢者非实义菩萨。<a id="a-1B"></a>为显示此故。<a id="a-1C"></a>经言。<a id="a-1D"></a>是故佛说一切法无众生等。<a id="a-1E"></a>若菩萨有众生念。<a id="a-1F"></a>则不得妙身大身故。</p>
  <p id="a1G">经曰。<a id="a-1H"></a>须菩提。<a id="a-1I"></a>若菩萨作是言。<a id="a-1J"></a>我庄严佛国土是不名菩萨。<a id="a-1K"></a>何以故。<a id="a-1L"></a>如来说庄严佛土。<a id="a-1M"></a>庄严佛土者即非庄严。<a id="a-1N"></a>是名庄严佛国土。<a id="a-1O"></a>须菩提。<a id="a-1P"></a>若菩萨通达无我。<a id="a-1Q"></a>无我法者。<a id="a-1R"></a>如来说名真是菩萨菩萨。</p>
  <p id="a1S">论曰。<a id="a-1T"></a>此下第十八上求佛地。<a id="a-1U"></a>应知。<a id="a-1V"></a>彼地复有六种。<a id="a-1W"></a>具足摄转依。<a id="a-1X"></a>具足一国土净具足。<a id="a-1Y"></a>二无上见智净具足。<a id="a-1Z"></a>三福自在具足。<a id="a-1a"></a>四身具足。<a id="a-1b"></a>五语具足。<a id="a-1c"></a>六心具足。<a id="a-1d"></a>为国土净具足三摩钵帝故。<a id="a-1e"></a>经言。<a id="a-1f"></a>须菩提。<a id="a-1g"></a>若菩萨作是言。<a id="a-1h"></a>我庄严佛国土。<a id="a-1i"></a>是不名菩萨。<a id="a-1j"></a>如是等此义为于共见正行中转故。<a id="a-1k"></a>为断彼故。<a id="a-1l"></a>安立第一义。<a id="a-1m"></a>经言。<a id="a-1n"></a>即非庄严是名庄严国土等。<a id="a-1o"></a>又经言。<a id="a-1p"></a>须菩提。<a id="a-1q"></a>若菩萨通达无我无我法者。<a id="a-1r"></a>此言为二种无我故。<a id="a-1s"></a>谓人无我法无我。<a id="a-1t"></a>又经言。<a id="a-1u"></a>如来说名菩萨。<a id="a-1v"></a>菩萨者为于彼二种无我中二种正觉故。<a id="a-1w"></a>此等云何显示。<a id="a-1x"></a>若言我成就即为人我。<a id="a-1y"></a>取庄严国土者是法我取。<a id="a-1z"></a>此非菩萨。</p>
  <p id="a20">经曰。<a id="a-21"></a>须菩提。<a id="a-22"></a>于意云何。<a id="a-23"></a>如来有肉眼不。<a id="a-24"></a>须菩提言。<a id="a-25"></a>如是世尊。<a id="a-26"></a>如来有肉眼。<a id="a-27"></a>佛言。<a id="a-28"></a>须菩提。<a id="a-29"></a>于意云何。<a id="a-2A"></a>如来有天眼不。<a id="a-2B"></a>须菩提言。<a id="a-2C"></a>如是世尊。<a id="a-2D"></a>如来有天眼。<a id="a-2E"></a>佛言。<a id="a-2F"></a>须菩提。<a id="a-2G"></a>于意云何。<a id="a-2H"></a>如来有慧眼不。<a id="a-2I"></a>须菩提言。<a id="a-2J"></a>如是世尊。<a id="a-2K"></a>如来有慧眼。<a id="a-2L"></a>佛言。<a id="a-2M"></a>须菩提。<a id="a-2N"></a>于意云何。<a id="a-2O"></a>如来有法眼不。<a id="a-2P"></a>须菩提言。<a id="a-2Q"></a>如是世尊。<a id="a-2R"></a>如来有法眼。<a id="a-2S"></a>佛言。<a id="a-2T"></a>须菩提。<a id="a-2U"></a>于意云何。<a id="a-2V"></a>如来有佛眼不。<a id="a-2W"></a>须菩提言。<a id="a-2X"></a>如是世尊。<a id="a-2Y"></a>如来有佛眼。<a id="a-2Z"></a>佛言。<a id="a-2a"></a>须菩提。<a id="a-2b"></a>于意云何。<a id="a-2c"></a>如恒河中所有沙。<a id="a-2d"></a>佛说是沙不。<a id="a-2e"></a>须菩提言。<a id="a-2f"></a>如是世尊。<a id="a-2g"></a>如来说是沙。<a id="a-2h"></a>佛言。<a id="a-2i"></a>须菩提。<a id="a-2j"></a>于意云何。<a id="a-2k"></a>如一恒河中所有沙。<a id="a-2l"></a>有如是等恒河。<a id="a-2m"></a>是诸恒河所有沙数佛世界。<a id="a-2n"></a>如是世界宁为多不。<a id="a-2o"></a>须菩提言。<a id="a-2p"></a>彼世界甚多世尊。<a id="a-2q"></a>佛告须菩提。<a id="a-2r"></a>尔所世界中所有众生若干种心住如来悉知。<a id="a-2s"></a>何以故。<a id="a-2t"></a>如来说诸心住皆为非心住。<a id="a-2u"></a>是名为心住。<a id="a-2v"></a>何以故。<a id="a-2w"></a>须菩提。<a id="a-2x"></a>过去心不可得。<a id="a-2y"></a>现在心不可得。<a id="a-2z"></a>未来心不可得。</p>
  <p id="a30">论曰。<a id="a-31"></a>此下第二为无上见智净具足故。<a id="a-32"></a>经言。<a id="a-33"></a>须菩提。<a id="a-34"></a>于意云何。<a id="a-35"></a>如来有肉眼不。<a id="a-36"></a>如是等于中二种。<a id="a-37"></a>一为见净。<a id="a-38"></a>二为智净。<a id="a-39"></a>如来不唯有慧眼。<a id="a-3A"></a>为令知见净胜故。<a id="a-3B"></a>显示有五种眼。<a id="a-3C"></a>若异此则唯求慧眼见净故于中略说有四种眼。<a id="a-3D"></a>谓色摄。<a id="a-3E"></a>第一义谛摄。<a id="a-3F"></a>世谛摄。<a id="a-3G"></a>一切种一切应知摄。<a id="a-3H"></a>色摄复有二种。<a id="a-3I"></a>谓法界修果。<a id="a-3J"></a>此为五眼粗境界。<a id="a-3K"></a>故是初色摄第一义智力故。<a id="a-3L"></a>世智不颠倒转。<a id="a-3M"></a>是故第一义谛摄在。<a id="a-3N"></a>先于中为人说法。<a id="a-3O"></a>若彼法为彼人施设。<a id="a-3P"></a>此智说名法眼。<a id="a-3Q"></a>一切应知中一切种无功用智。<a id="a-3R"></a>说名佛眼。<a id="a-3S"></a>此等名为见净。<a id="a-3T"></a>如经须菩提。<a id="a-3U"></a>于意云何。<a id="a-3V"></a>如恒河中所有沙。<a id="a-3W"></a>如是等此为智净。<a id="a-3X"></a>于中心住者。<a id="a-3Y"></a>谓三世心。<a id="a-3Z"></a>若干种者。<a id="a-3a"></a>应知有二种。<a id="a-3b"></a>谓染及净。<a id="a-3c"></a>即是共欲心离欲心等。<a id="a-3d"></a>世者说过去等分。<a id="a-3e"></a>于此二中安立第一义故。<a id="a-3f"></a>经言。<a id="a-3g"></a>如来说诸心住皆为非心住。<a id="a-3h"></a>乃至过去心不可得等。<a id="a-3i"></a>于中过去心不可得者。<a id="a-3j"></a>已灭故。<a id="a-3k"></a>未来者未有故。<a id="a-3l"></a>现在者第一义故。<a id="a-3m"></a>为应知中证故安立见。<a id="a-3n"></a>为教彼彼众生寂静心故安立智。<a id="a-3o"></a>于此智净中。<a id="a-3p"></a>说心住即非心住。<a id="a-3q"></a>如是见净中。<a id="a-3r"></a>何故不说眼即非也。<a id="a-3s"></a>以一住处故。<a id="a-3t"></a>见智净后安立第一义故。<a id="a-3u"></a>初亦得成就。</p>
  <p id="a3v">经曰。<a id="a-3w"></a>须菩提。<a id="a-3x"></a>于意云何。<a id="a-3y"></a>若有人以满三千大千世界七宝持用布施。<a id="a-3z"></a>是善男子善女人。<a id="a-40"></a>以是因缘得福多不。<a id="a-41"></a>须菩提言。<a id="a-42"></a>如是世尊。<a id="a-43"></a>此人以是因缘得福甚多。<a id="a-44"></a>佛言。<a id="a-45"></a>如是如是。<a id="a-46"></a>须菩提。<a id="a-47"></a>彼善男子善女人。<a id="a-48"></a>人以是因缘得福德聚多。<a id="a-49"></a>须菩提。<a id="a-4A"></a>若福德聚有实。<a id="a-4B"></a>如来则不说福德聚福德聚。</p>
  <p id="a4C">论曰。<a id="a-4D"></a>此下第三为福自在具足故。<a id="a-4E"></a>经言。<a id="a-4F"></a>须菩提。<a id="a-4G"></a>于意云何。<a id="a-4H"></a>若有人以满三千大千世界等。<a id="a-4I"></a>于中亦安立第一义故。<a id="a-4J"></a>经言。<a id="a-4K"></a>须菩提。<a id="a-4L"></a>若福德聚有实等。</p>
  <p id="a4M">经曰。<a id="a-4N"></a>须菩提。<a id="a-4O"></a>于意云何。<a id="a-4P"></a>佛可以具足色身见不。<a id="a-4Q"></a>须菩提言。<a id="a-4R"></a>不也世尊。<a id="a-4S"></a>如来不应以色身见。<a id="a-4T"></a>何以故。<a id="a-4U"></a>如来说具足色身。<a id="a-4V"></a>即非具足色身。<a id="a-4W"></a>是故如来说名具足色身。<a id="a-4X"></a>佛言。<a id="a-4Y"></a>须菩提。<a id="a-4Z"></a>于意云何。<a id="a-4a"></a>如来可以具足诸相见不。<a id="a-4b"></a>须菩提言。<a id="a-4c"></a>不也世尊。<a id="a-4d"></a>如来不应以具足诸相见。<a id="a-4e"></a>何以故。<a id="a-4f"></a>如来说诸相具足即非具足。<a id="a-4g"></a>是故如来说名诸相具足。</p>
  <p id="a4h">论曰。<a id="a-4i"></a>此下第四为身具足故。<a id="a-4j"></a>于中复有二种。<a id="a-4k"></a>一为好具足。<a id="a-4l"></a>二为相具足。<a id="a-4m"></a>为好具足故。<a id="a-4n"></a>经言须菩提于意云何。<a id="a-4o"></a>佛可以具足色身见不。<a id="a-4p"></a>如是等于中亦以安立第一义故。<a id="a-4q"></a>经言。<a id="a-4r"></a>如来说非具足等为相身具足故。<a id="a-4s"></a>经言。<a id="a-4t"></a>须菩提。<a id="a-4u"></a>于意云何。<a id="a-4v"></a>如来可以具足诸相见不。<a id="a-4w"></a>如是等。</p>
  <p id="a4x">经曰。<a id="a-4y"></a>佛言。<a id="a-4z"></a>须菩提。<a id="a-50"></a>于意云何。<a id="a-51"></a>汝谓如来作是念。<a id="a-52"></a>我当有所说法耶。<a id="a-53"></a>须菩提。<a id="a-54"></a>莫作是念。<a id="a-55"></a>何以故。<a id="a-56"></a>若人言如来有所说法。<a id="a-57"></a>则为谤佛。<a id="a-58"></a>不能解我所说故。<a id="a-59"></a>何以故。<a id="a-5A"></a>须菩提。<a id="a-5B"></a>如来说法。<a id="a-5C"></a>说法者无法可说。<a id="a-5D"></a>是名说法。</p>
  <p id="a5E">论曰。<a id="a-5F"></a>此下第五为语具足故。<a id="a-5G"></a>经言。<a id="a-5H"></a>须菩提。<a id="a-5I"></a>于意云何。<a id="a-5J"></a>汝谓如来作是念。<a id="a-5K"></a>我当有所说法耶。<a id="a-5L"></a>如是等于中安立第一义故。<a id="a-5M"></a>经言。<a id="a-5N"></a>如来说法说法者等。</p>
  <p id="a5O">经曰。<a id="a-5P"></a>尔时慧命须菩提白佛言。<a id="a-5Q"></a>世尊。<a id="a-5R"></a>颇有众生于未来世闻说是法生信心不。<a id="a-5S"></a>佛言。<a id="a-5T"></a>须菩提。<a id="a-5U"></a>彼非众生非不众生。<a id="a-5V"></a>何以故。<a id="a-5W"></a>须菩提。<a id="a-5X"></a>众生众生者如来说非众生。<a id="a-5Y"></a>是名众生。</p>
  <p id="a5Z">论曰。<a id="a-5a"></a>此下第六心具足。<a id="a-5b"></a>于心具足中复有六种。<a id="a-5c"></a>一为念处。<a id="a-5d"></a>二为正觉。<a id="a-5e"></a>三为施设大利法。<a id="a-5f"></a>四为摄取法身。<a id="a-5g"></a>五为不住生死涅槃。<a id="a-5h"></a>六为行住净。<a id="a-5i"></a>应知。<a id="a-5j"></a>于心具足中为念处故。<a id="a-5k"></a>经言。<a id="a-5l"></a>世尊。<a id="a-5m"></a>颇有众生于未来世。<a id="a-5n"></a>闻说是法生信心不。<a id="a-5o"></a>如是等此处于诸众生中。<a id="a-5p"></a>显示如世尊念处故。<a id="a-5q"></a>彼非众生者。<a id="a-5r"></a>第一义故。<a id="a-5s"></a>非不众生者。<a id="a-5t"></a>世谛故。<a id="a-5u"></a>是人即为希有第一者。<a id="a-5v"></a>显示说第一义。<a id="a-5w"></a>是不共及相应故。<a id="a-5x"></a>此文如前说。</p>
  <p id="a5y">经曰。<a id="a-5z"></a>佛言。<a id="a-60"></a>须菩提。<a id="a-61"></a>于意云何。<a id="a-62"></a>如来得阿耨多罗三藐三菩提耶。<a id="a-63"></a>须菩提言。<a id="a-64"></a>不也世尊。<a id="a-65"></a>世尊无有少法如来得阿耨多罗三藐三菩提。<a id="a-66"></a>佛言。<a id="a-67"></a>如是如是。<a id="a-68"></a>须菩提。<a id="a-69"></a>我于阿耨多罗三藐三菩提。<a id="a-6A"></a>乃至无有少法可得。<a id="a-6B"></a>是名阿耨多罗三藐三菩提。<a id="a-6C"></a>复次须菩提。<a id="a-6D"></a>是法平等无有高下。<a id="a-6E"></a>是名阿耨多罗三藐三菩提。<a id="a-6F"></a>以无众生无人无寿者。<a id="a-6G"></a>得平等阿耨多罗三藐三菩提。<a id="a-6H"></a>修一切善法。<a id="a-6I"></a>得阿耨多罗三藐三菩提。<a id="a-6J"></a>须菩提。<a id="a-6K"></a>所言善法善法者。<a id="a-6L"></a>如来说非善法。<a id="a-6M"></a>是名善法。</p>
  <p id="a6N">论曰。<a id="a-6O"></a>此下第二于彼心具足中为正觉故。<a id="a-6P"></a>经言。<a id="a-6Q"></a>须菩提。<a id="a-6R"></a>于意云何。<a id="a-6S"></a>如来得阿耨多罗三藐三菩提耶。<a id="a-6T"></a>如是等于中无有法者。<a id="a-6U"></a>为离有见过。<a id="a-6V"></a>已显示菩提及菩提道故。<a id="a-6W"></a>彼复显示菩提。<a id="a-6X"></a>有二种因缘。<a id="a-6Y"></a>谓阿耨多罗语故。<a id="a-6Z"></a>三藐三佛陀语故。<a id="a-6a"></a>于中经言。<a id="a-6b"></a>无有少法如来得阿耨多罗者。<a id="a-6c"></a>此为阿耨多罗语故。<a id="a-6d"></a>此显示菩提自相故。<a id="a-6e"></a>菩提解脱相故。<a id="a-6f"></a>彼中无微尘许法有体。<a id="a-6g"></a>是故亦不可得。<a id="a-6h"></a>亦无所有。<a id="a-6i"></a>应知。<a id="a-6j"></a>经言。<a id="a-6k"></a>复次须菩提是法平等者。<a id="a-6l"></a>为三藐三佛陀语故。<a id="a-6m"></a>显示菩提者人平等相。<a id="a-6n"></a>于中平等者。<a id="a-6o"></a>以菩提法故得知是佛。<a id="a-6p"></a>此中经言无有高下者。<a id="a-6q"></a>显示一切诸佛第一义中寿命等无高下故。<a id="a-6r"></a>经言。<a id="a-6s"></a>以无众生无人无寿者。<a id="a-6t"></a>得平等阿耨多罗三藐三菩提者。<a id="a-6u"></a>显示菩提。<a id="a-6v"></a>于生死法平等相故。<a id="a-6w"></a>经言。<a id="a-6x"></a>一切善法得阿耨多罗三藐三菩提者。<a id="a-6y"></a>显示菩提道故。<a id="a-6z"></a>经言。<a id="a-70"></a>所言善法善法者。<a id="a-71"></a>如来说非善法。<a id="a-72"></a>是名善法等者。<a id="a-73"></a>此安立第一义相故。</p>
  <p id="a74">经曰。<a id="a-75"></a>须菩提。<a id="a-76"></a>三千大千世界中所有诸须弥山王。<a id="a-77"></a>如是等七宝聚。<a id="a-78"></a>有人持用布施。<a id="a-79"></a>若人以此般若波罗蜜经乃至四句偈等。<a id="a-7A"></a>受持读诵为他人说。<a id="a-7B"></a>于前福德百分不及一。<a id="a-7C"></a>千分不及一。<a id="a-7D"></a>百千万分不及一。<a id="a-7E"></a>欧罗分不及一。<a id="a-7F"></a>数分不及一。<a id="a-7G"></a>优波尼沙陀分不及一。<a id="a-7H"></a>乃至算数譬喻所不能及。<a id="a-7I"></a>须菩提。<a id="a-7J"></a>于意云何。<a id="a-7K"></a>汝谓如来作是念。<a id="a-7L"></a>我度众生耶。<a id="a-7M"></a>须菩提。<a id="a-7N"></a>莫作是见。<a id="a-7O"></a>何以故。<a id="a-7P"></a>实无有众生如来度者。<a id="a-7Q"></a>佛言。<a id="a-7R"></a>须菩提。<a id="a-7S"></a>若有实众生如来度者。<a id="a-7T"></a>如来则有我人众生寿者相。<a id="a-7U"></a>须菩提。<a id="a-7V"></a>如来说有我者。<a id="a-7W"></a>则非有我。<a id="a-7X"></a>而毛道凡夫生者以为有我。<a id="a-7Y"></a>须菩提。<a id="a-7Z"></a>毛道凡夫生者。<a id="a-7a"></a>如来说名非生。<a id="a-7b"></a>是故言毛道凡夫生。</p>
  <p id="a7c">论曰。<a id="a-7d"></a>此下第三于彼生具足中。<a id="a-7e"></a>为施设大利法故。<a id="a-7f"></a>经言。<a id="a-7g"></a>三千大千世界中。<a id="a-7h"></a>所有诸须弥山王。<a id="a-7i"></a>如是等于中为安立第一义教授故。<a id="a-7j"></a>经言。<a id="a-7k"></a>汝谓如来作是念。<a id="a-7l"></a>我度众生耶。<a id="a-7m"></a>如是等。<a id="a-7n"></a>又经言。<a id="a-7o"></a>如来则有我人众生寿者相等者。<a id="a-7p"></a>此有何义。<a id="a-7q"></a>如来如尔焰而知。<a id="a-7r"></a>是故若有众生如来则为有我取。<a id="a-7s"></a>若实无我而言有我取。<a id="a-7t"></a>为离此着故。<a id="a-7u"></a>经言。<a id="a-7v"></a>须菩提。<a id="a-7w"></a>如来说有我者。<a id="a-7x"></a>则非有我。<a id="a-7y"></a>如是等。<a id="a-7z"></a>是故但小儿凡夫有如是取故。<a id="a-80"></a>经言。<a id="a-81"></a>须菩提毛道凡夫生者。<a id="a-82"></a>如来说名非生。<a id="a-83"></a>是故言毛道凡夫生故。</p>
  <p id="a84">经曰须菩提。<a id="a-85"></a>于意云何。<a id="a-86"></a>可以相成就得见如来不。<a id="a-87"></a>须菩提言。<a id="a-88"></a>如我解如来所说义。<a id="a-89"></a>不以相成就得见如来。<a id="a-8A"></a>佛言。<a id="a-8B"></a>如是如是。<a id="a-8C"></a>须菩提。<a id="a-8D"></a>不以相成就得见如来。<a id="a-8E"></a>佛言。<a id="a-8F"></a>须菩提。<a id="a-8G"></a>若以相成就观如来者。<a id="a-8H"></a>转轮圣王应是如来。<a id="a-8I"></a>是故非以相成就得见如来。<a id="a-8J"></a>尔时世尊而说偈言。</p>
  <p id="a8K">若以色见我　　以音声求我</p>
  <p id="a8L">是人行邪道　　不能见如来</p>
  <p id="a8M">彼如来妙体　　即法身诸佛</p>
  <p id="a8N">法体不可见　　彼识不能知</p>
  <p id="a8O">须菩提。<a id="a-8P"></a>于意云何。<a id="a-8Q"></a>如来可以相成就。<a id="a-8R"></a>得阿耨多罗三藐三菩提耶。<a id="a-8S"></a>须菩提。<a id="a-8T"></a>莫作是念。<a id="a-8U"></a>如来以相成就得阿耨多罗三藐三菩提。</p>
  <p id="a8V">论曰。<a id="a-8W"></a>此下第四于彼心具足中为摄取法身故。<a id="a-8X"></a>经言。<a id="a-8Y"></a>须菩提。<a id="a-8Z"></a>于意云何。<a id="a-8a"></a>可以相成就得见如来不。<a id="a-8b"></a>如是等。<a id="a-8c"></a>于中初偈显示如所不应见不可见故。<a id="a-8d"></a>云何不可见。<a id="a-8e"></a>诸见世谛故。<a id="a-8f"></a>是人行邪静者。<a id="a-8g"></a>定名为静。<a id="a-8h"></a>以得禅者。<a id="a-8i"></a>说名寂静。<a id="a-8j"></a>说名寂静者故。<a id="a-8k"></a>又复禅名思惟修故。<a id="a-8l"></a>于中思者意所摄。<a id="a-8m"></a>修者识所摄。<a id="a-8n"></a>言寂静者。<a id="a-8o"></a>即说觉及识。<a id="a-8p"></a>此世谛所摄。<a id="a-8q"></a>应知。<a id="a-8r"></a>彼不能见者。<a id="a-8s"></a>谓彼世谛行者。<a id="a-8t"></a>第二偈显示如彼不应见。<a id="a-8u"></a>及不应因缘。<a id="a-8v"></a>谓初分次分于中偈言以法应见佛者。<a id="a-8w"></a>法者谓真如义也。<a id="a-8x"></a>此何因缘。<a id="a-8y"></a>偈言。<a id="a-8z"></a>导师法为身故。<a id="a-90"></a>以如为缘故。<a id="a-91"></a>出生诸佛净身此不可见但应见法故彼不应见。<a id="a-92"></a>复何因缘故不可见。<a id="a-93"></a>以彼法真如相故。<a id="a-94"></a>非如言说而知唯自证知故。<a id="a-95"></a>不如言说者非见实不能知故。<a id="a-96"></a>为显示此义故。<a id="a-97"></a>偈言。<a id="a-98"></a>法体不可见。<a id="a-99"></a>彼识不能知故。<a id="a-9A"></a>于此住处中得显示以法身应见如来。<a id="a-9B"></a>非以相具足故。<a id="a-9C"></a>若尔如来虽不应以相具足见。<a id="a-9D"></a>应相具足为因得阿耨多罗三藐三菩提。<a id="a-9E"></a>为离此着故。<a id="a-9F"></a>经言。<a id="a-9G"></a>须菩提。<a id="a-9H"></a>于意云何。<a id="a-9I"></a>如来可以相成就得阿耨多罗三藐三菩提。<a id="a-9J"></a>须菩提莫作是念等者。<a id="a-9K"></a>此义明相具足。<a id="a-9L"></a>体非菩提亦不以相具足为因也。<a id="a-9M"></a>以相是色自性故。</p>
  <p id="a9N">经曰。<a id="a-9O"></a>须菩提。<a id="a-9P"></a>汝若作是念。<a id="a-9Q"></a>菩萨发阿耨多罗三藐三菩提心者。<a id="a-9R"></a>说诸法断灭相。<a id="a-9S"></a>须菩提。<a id="a-9T"></a>莫作是念。<a id="a-9U"></a>菩萨发阿耨多罗三藐三菩提心。<a id="a-9V"></a>说诸法断灭相。<a id="a-9W"></a>何以故。<a id="a-9X"></a>菩萨发阿耨多罗三藐三菩提心者。<a id="a-9Y"></a>于法不说断灭相。<a id="a-9Z"></a>须菩提。<a id="a-9a"></a>若善男子善女人。<a id="a-9b"></a>以满恒河沙等世界七宝持用布施。<a id="a-9c"></a>若有菩萨知一切法无我得无生法忍。<a id="a-9d"></a>此功德胜前所得福德。<a id="a-9e"></a>须菩提。<a id="a-9f"></a>以诸菩萨不取福德故。<a id="a-9g"></a>须菩提白佛言。<a id="a-9h"></a>世尊。<a id="a-9i"></a>菩萨不取福德。<a id="a-9j"></a>佛言。<a id="a-9k"></a>须菩提。<a id="a-9l"></a>菩萨受福德不取福德。<a id="a-9m"></a>是故菩萨取福德。</p>
  <p id="a9n">论曰。<a id="a-9o"></a>此下第五于彼心具足中。<a id="a-9p"></a>为不住生死涅槃故。<a id="a-9q"></a>于中有二。<a id="a-9r"></a>一为不住涅槃。<a id="a-9s"></a>二为不住生死。<a id="a-9t"></a>为不住涅槃故。<a id="a-9u"></a>须菩提。<a id="a-9v"></a>汝若作是念。<a id="a-9w"></a>菩萨发阿耨多罗三藐三菩提心者。<a id="a-9x"></a>说诸法断灭相。<a id="a-9y"></a>如是等。<a id="a-9z"></a>于中经言。<a id="a-A0"></a>于法不说断灭者。<a id="a-A1"></a>谓如所住法而通达。<a id="a-A2"></a>不断一切生死影像法。<a id="a-A3"></a>于涅槃自在行利益众生事。<a id="a-A4"></a>此中为遮一向寂静故。<a id="a-A5"></a>显示不住涅槃。<a id="a-A6"></a>若不住涅槃应受生死苦恼。<a id="a-A7"></a>为离此着显示不住流转故。<a id="a-A8"></a>经言。<a id="a-A9"></a>须菩提。<a id="a-AA"></a>若善男子善女人以满恒河沙等世界七宝持用布施。<a id="a-AB"></a>如是等。<a id="a-AC"></a>于中经言。<a id="a-AD"></a>无我无生法忍者何义。<a id="a-AE"></a>如来于有为法得自在故。<a id="a-AF"></a>无彼生死法我。<a id="a-AG"></a>又非业烦恼力生故。<a id="a-AH"></a>无生故名无我。<a id="a-AI"></a>无生者。<a id="a-AJ"></a>此中云何得显示。<a id="a-AK"></a>如说摄取余福。<a id="a-AL"></a>尚于生死中不受苦恼。<a id="a-AM"></a>何况菩萨于无我无生法中得忍。<a id="a-AN"></a>已所生福德胜多于彼。<a id="a-AO"></a>经言。<a id="a-AP"></a>须菩提以诸菩萨不取福德者。<a id="a-AQ"></a>此显示不住生死故。<a id="a-AR"></a>若住生死即受福聚。<a id="a-AS"></a>又经言。<a id="a-AT"></a>须菩提白佛言。<a id="a-AU"></a>世尊菩萨不取福德者。<a id="a-AV"></a>此有何义。<a id="a-AW"></a>以世尊于余处说应受福聚故。<a id="a-AX"></a>经言。<a id="a-AY"></a>佛言。<a id="a-AZ"></a>须菩提。<a id="a-Aa"></a>菩萨受福德不取福德。<a id="a-Ab"></a>是故菩萨取福德者。<a id="a-Ac"></a>此显示以方便应受而不应取故。<a id="a-Ad"></a>受者说有故。<a id="a-Ae"></a>取者修彼道故。<a id="a-Af"></a>如福聚及果中皆不应着。</p>
  <p id="aAg">经曰。<a id="a-Ah"></a>须菩提。<a id="a-Ai"></a>若有人言。<a id="a-Aj"></a>如来若去若来若住若坐若卧。<a id="a-Ak"></a>是人不解我所说义何以故。<a id="a-Al"></a>如来者无所至去无所从来故名如来。</p>
  <p id="aAm">论曰。<a id="a-An"></a>此下第六于心具足中为行住净。<a id="a-Ao"></a>于中复有三种。<a id="a-Ap"></a>一威仪行住。<a id="a-Aq"></a>二名色观破自在行住。<a id="a-Ar"></a>三不染行住。<a id="a-As"></a>应知。<a id="a-At"></a>为威仪行住故。<a id="a-Au"></a>经言。<a id="a-Av"></a>须菩提。<a id="a-Aw"></a>若有人言。<a id="a-Ax"></a>如来若去若来等。<a id="a-Ay"></a>于中行者谓去来。<a id="a-Az"></a>住者谓余威仪。</p>
  <p id="aB0">经曰。<a id="a-B1"></a>须菩提。<a id="a-B2"></a>若善男子善女人。<a id="a-B3"></a>以三千大千世界微尘。<a id="a-B4"></a>复以尔许微尘世界。<a id="a-B5"></a>碎为微尘阿僧祇。<a id="a-B6"></a>须菩提。<a id="a-B7"></a>于意云何。<a id="a-B8"></a>是微尘众宁为多不。<a id="a-B9"></a>须菩提言。<a id="a-BA"></a>彼微尘众甚多世尊。<a id="a-BB"></a>何以故。<a id="a-BC"></a>若是微尘众实有者。<a id="a-BD"></a>佛则不说是微尘众。<a id="a-BE"></a>何以故。<a id="a-BF"></a>佛说微尘众则非微尘众。<a id="a-BG"></a>是故佛说微尘众世界。<a id="a-BH"></a>如来所说三千大千世界则非世界。<a id="a-BI"></a>是故佛说三千大千世界。<a id="a-BJ"></a>何以故。<a id="a-BK"></a>若世界实有者。<a id="a-BL"></a>则是一合相。<a id="a-BM"></a>如来说一合相则非一合相。<a id="a-BN"></a>是故佛说一合相。<a id="a-BO"></a>佛言。<a id="a-BP"></a>须菩提。<a id="a-BQ"></a>一合相者。<a id="a-BR"></a>则是不可说。<a id="a-BS"></a>但凡夫之人贪着其事。<a id="a-BT"></a>何以故。<a id="a-BU"></a>须菩提。<a id="a-BV"></a>若人如是言。<a id="a-BW"></a>佛说我见人见众生见寿者见。<a id="a-BX"></a>须菩提。<a id="a-BY"></a>于意云何。<a id="a-BZ"></a>是人所说为正语不。<a id="a-Ba"></a>须菩提言。<a id="a-Bb"></a>不也世尊。<a id="a-Bc"></a>何以故。<a id="a-Bd"></a>世尊如来说我见人见众生见寿者见。<a id="a-Be"></a>即非我见人见众生见寿者见。<a id="a-Bf"></a>是名我见人见众生见寿者见。<a id="a-Bg"></a>须菩提。<a id="a-Bh"></a>菩萨发阿耨多罗三藐三菩提心者。<a id="a-Bi"></a>于一切法应如是知如是见如是信。<a id="a-Bj"></a>如是不住法相。<a id="a-Bk"></a>何以故。<a id="a-Bl"></a>须菩提所言。<a id="a-Bm"></a>法相法相者。<a id="a-Bn"></a>如来说即非法相。<a id="a-Bo"></a>是名法相。</p>
  <p id="aBp">论曰。<a id="a-Bq"></a>此下第二为破名色身自在行住故。<a id="a-Br"></a>经言。<a id="a-Bs"></a>须菩提。<a id="a-Bt"></a>若善男子善女人。<a id="a-Bu"></a>以三千大千世界微尘。<a id="a-Bv"></a>如是等。<a id="a-Bw"></a>于中细末方便。<a id="a-Bx"></a>乃无所见方便等。<a id="a-By"></a>此破如前说。<a id="a-Bz"></a>应知。<a id="a-C0"></a>经言。<a id="a-C1"></a>彼微尘众甚多世尊者。<a id="a-C2"></a>是细末方便。<a id="a-C3"></a>经言。<a id="a-C4"></a>若是微尘众实有者。<a id="a-C5"></a>佛则不说是微尘众等者。<a id="a-C6"></a>是为无所见方便。<a id="a-C7"></a>此说有何义。<a id="a-C8"></a>若微尘众第一义是有者。<a id="a-C9"></a>世尊则不说非聚。<a id="a-CA"></a>经言。<a id="a-CB"></a>佛说微尘众则非微尘众。<a id="a-CC"></a>是故佛说微尘众以此聚体不成故。<a id="a-CD"></a>若异此者虽不说亦自知是聚何义须说。<a id="a-CE"></a>经言。<a id="a-CF"></a>如来所说三千大千世界等者。<a id="a-CG"></a>此是无所见方便。<a id="a-CH"></a>此破名身亦如前说。<a id="a-CI"></a>应知。<a id="a-CJ"></a>于中世界者。<a id="a-CK"></a>谓明众生世故。<a id="a-CL"></a>彼唯名身得名故。<a id="a-CM"></a>经言。<a id="a-CN"></a>若世界实有者。<a id="a-CO"></a>则是一合相者。<a id="a-CP"></a>于中为并说。<a id="a-CQ"></a>若世界若微尘界故。<a id="a-CR"></a>有二种抟取。<a id="a-CS"></a>谓一抟取及差别抟取众生类。<a id="a-CT"></a>众生世界有者。<a id="a-CU"></a>此为一抟取。<a id="a-CV"></a>微尘有者。<a id="a-CW"></a>此为差别抟取。<a id="a-CX"></a>以取微尘众集故。<a id="a-CY"></a>经言。<a id="a-CZ"></a>如来说一合相则非一合相等者。<a id="a-Ca"></a>此上座须菩提安立第一义故。<a id="a-Cb"></a>世尊为成就如是义故。<a id="a-Cc"></a>经说一合相者。<a id="a-Cd"></a>即是不可说等。<a id="a-Ce"></a>此何所显示。<a id="a-Cf"></a>世言说故有。<a id="a-Cg"></a>彼抟取第一义故。<a id="a-Ch"></a>彼法不可说。<a id="a-Ci"></a>彼小儿凡夫如言说取。<a id="a-Cj"></a>非第一义。<a id="a-Ck"></a>已说无所见方便。<a id="a-Cl"></a>破义未说。<a id="a-Cm"></a>无所见中入相应三昧时不分别。<a id="a-Cn"></a>谓如所不分别。<a id="a-Co"></a>及何人何法何方便。<a id="a-Cp"></a>云何不分别。<a id="a-Cq"></a>此后具说。<a id="a-Cr"></a>经言。<a id="a-Cs"></a>须菩提。<a id="a-Ct"></a>若人如是言。<a id="a-Cu"></a>佛说我见等。<a id="a-Cv"></a>以等显示如所不分别。<a id="a-Cw"></a>云何得显示。<a id="a-Cx"></a>如外道说我。<a id="a-Cy"></a>如来说为我见故。<a id="a-Cz"></a>安置人无我。<a id="a-D0"></a>又为说有此我见故。<a id="a-D1"></a>安置法无我。<a id="a-D2"></a>若有彼我见是见所摄。<a id="a-D3"></a>如是观察菩萨入相应三昧时。<a id="a-D4"></a>不复分别。<a id="a-D5"></a>即此观察为入方便。<a id="a-D6"></a>经言。<a id="a-D7"></a>须菩提菩萨发阿耨多罗三藐三菩提心者。<a id="a-D8"></a>此显示无分别人。<a id="a-D9"></a>经言。<a id="a-DA"></a>于一切法者。<a id="a-DB"></a>此显示于何法不分别。<a id="a-DC"></a>经言。<a id="a-DD"></a>应如是知如是见如是信者。<a id="a-DE"></a>此显示增上心增上智故。<a id="a-DF"></a>于无分别中知见胜解。<a id="a-DG"></a>于中若智依止奢摩他故知。<a id="a-DH"></a>依止毗钵舍那故见。<a id="a-DI"></a>此二依止三摩提故。<a id="a-DJ"></a>胜解以三摩提自在故。<a id="a-DK"></a>解内攀缘影像彼名胜解。<a id="a-DL"></a>经言。<a id="a-DM"></a>如是不住法相者。<a id="a-DN"></a>此正显示无分别。<a id="a-DO"></a>经言。<a id="a-DP"></a>所言法相法相者。<a id="a-DQ"></a>如来说即非法相是名法相者。<a id="a-DR"></a>此显示法相中不共义及相应义。<a id="a-DS"></a>如前已说。<a id="a-DT"></a>如是一切住处中。<a id="a-DU"></a>相应三摩提方便亦尔。<a id="a-DV"></a>应知。<a id="a-DW"></a>欲愿及摄散二种如前所说。<a id="a-DX"></a>更无别义。<a id="a-DY"></a>是故不复说其方便。</p>
  <p id="aDZ">经曰。<a id="a-Da"></a>须菩提。<a id="a-Db"></a>若有菩萨摩诃萨。<a id="a-Dc"></a>以满无量阿僧祇世界七宝持用布施。<a id="a-Dd"></a>若有善男子善女人。<a id="a-De"></a>发菩萨心者。<a id="a-Df"></a>于此般若波罗蜜经乃至四句偈等。<a id="a-Dg"></a>受持读诵为他人说。<a id="a-Dh"></a>其福德胜彼无量阿僧祇。<a id="a-Di"></a>云何为人演说。<a id="a-Dj"></a>而不名说。<a id="a-Dk"></a>是名为说。</p>
  <p id="aDl">一切有为法　　如星翳灯幻</p>
  <p id="aDm">露泡梦电云　　应作如是观</p>
  <p id="aDn">论曰。<a id="a-Do"></a>此下第三为不染行住。<a id="a-Dp"></a>于中二种。<a id="a-Dq"></a>一为说法不染。<a id="a-Dr"></a>二为流转不染。<a id="a-Ds"></a>为说法不染故。<a id="a-Dt"></a>经言。<a id="a-Du"></a>须菩提。<a id="a-Dv"></a>若有菩萨摩诃萨。<a id="a-Dw"></a>以满无量阿僧祇世界七宝如是等。<a id="a-Dx"></a>此何所显示。<a id="a-Dy"></a>以有如是大利益故。<a id="a-Dz"></a>决定应演说。<a id="a-E0"></a>如是演说而无所染。<a id="a-E1"></a>经言。<a id="a-E2"></a>云何为人演说而不名说。<a id="a-E3"></a>是名为说者。<a id="a-E4"></a>此有何义。<a id="a-E5"></a>显示不可言说故。<a id="a-E6"></a>不演说彼法。<a id="a-E7"></a>有可说体应如是演说。<a id="a-E8"></a>若异此者。<a id="a-E9"></a>则为染说。<a id="a-EA"></a>以颠倒义故。<a id="a-EB"></a>又如是说时。<a id="a-EC"></a>不求信敬等。<a id="a-ED"></a>亦为无染说法。<a id="a-EE"></a>为流转无染故。<a id="a-EF"></a>经说。<a id="a-EG"></a>偈言。<a id="a-EH"></a>一切有为法如星翳灯幻等。<a id="a-EI"></a>此偈显示四种有为相。<a id="a-EJ"></a>一自性相。<a id="a-EK"></a>二者所住味相。<a id="a-EL"></a>三随顺过失相。<a id="a-EM"></a>四随顺出离相。<a id="a-EN"></a>于中自性相者。<a id="a-EO"></a>共相见识此相如星。<a id="a-EP"></a>应如是见。<a id="a-EQ"></a>何以故。<a id="a-ER"></a>无智闇中有彼光故。<a id="a-ES"></a>有智明中无彼光故。<a id="a-ET"></a>人法我见如翳。<a id="a-EU"></a>应如是见。<a id="a-EV"></a>何以故。<a id="a-EW"></a>以取无义故。<a id="a-EX"></a>识如灯。<a id="a-EY"></a>应如是见。<a id="a-EZ"></a>何以故。<a id="a-Ea"></a>渴爱润取缘故。<a id="a-Eb"></a>炽然于中着。<a id="a-Ec"></a>所住味相者。<a id="a-Ed"></a>味着颠倒境界故。<a id="a-Ee"></a>彼如幻。<a id="a-Ef"></a>应如是见。<a id="a-Eg"></a>何以故。<a id="a-Eh"></a>以颠倒见故。<a id="a-Ei"></a>于中随顺过失相者。<a id="a-Ej"></a>无常等随顺故。<a id="a-Ek"></a>彼露譬喻者。<a id="a-El"></a>显示相体无有。<a id="a-Em"></a>以随顺无常故。<a id="a-En"></a>彼泡譬喻者。<a id="a-Eo"></a>显示随顺苦体。<a id="a-Ep"></a>以受如泡故。<a id="a-Eq"></a>若有受皆是苦。<a id="a-Er"></a>以三苦故。<a id="a-Es"></a>随有应知。<a id="a-Et"></a>彼苦生故。<a id="a-Eu"></a>是苦。<a id="a-Ev"></a>苦破灭故。<a id="a-Ew"></a>是坏苦。<a id="a-Ex"></a>不相离故。<a id="a-Ey"></a>是行苦。<a id="a-Ez"></a>复于第四禅及无色中。<a id="a-F0"></a>立不苦不乐受。<a id="a-F1"></a>以胜故。<a id="a-F2"></a>于中随顺出离相者。<a id="a-F3"></a>随顺人法无我。<a id="a-F4"></a>以攀缘故。<a id="a-F5"></a>得出离故。<a id="a-F6"></a>说无我以为出离也。<a id="a-F7"></a>随顺者。<a id="a-F8"></a>谓过去等行。<a id="a-F9"></a>以梦等譬喻。<a id="a-FA"></a>显示彼过去行。<a id="a-FB"></a>以所念处故如梦。<a id="a-FC"></a>现在者不久时住故如电。<a id="a-FD"></a>未来者彼粗恶种子似虚空引心出故如云。<a id="a-FE"></a>如是知三世行转生已。<a id="a-FF"></a>则通达无我。<a id="a-FG"></a>此显示随顺出离相故。</p>
  <p id="aFH">经曰。<a id="a-FI"></a>佛说是经已。<a id="a-FJ"></a>长老须菩提。<a id="a-FK"></a>及诸比丘比丘尼。<a id="a-FL"></a>优婆塞优婆夷。<a id="a-FM"></a>菩萨摩诃萨。<a id="a-FN"></a>一切世间天人。<a id="a-FO"></a>阿修罗乾闼婆等。<a id="a-FP"></a>闻佛所说。<a id="a-FQ"></a>皆大欢喜。<a id="a-FR"></a>信受奉行。</p>
  <p id="aFS">论曰偈言。</p>
  <p id="aFT">若闻如是义　　于大乘无觉</p>
  <p id="aFU">我念过于石　　究竟无因故</p>
  <p id="aFV">下人于深法　　不能觉及信</p>
  <p id="aFW">世人多如此　　是故法荒废</p>
 </body>
</html>