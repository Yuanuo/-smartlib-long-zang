<!doctype html>
<html id="z3IBVXS10P" data-ver="1678">
 <head>
  <meta charset="utf-8">
  <meta author="天亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">佛性论卷第二</h1>
  <h2 id="a2">三显体分三因如品第一</h2>
  <p id="a3">复次佛性体有三种。<a id="a-4"></a>三性所摄义应知。<a id="a-5"></a>三种者。<a id="a-6"></a>所谓三因三种佛性。<a id="a-7"></a>三因者。<a id="a-8"></a>一应得因。<a id="a-9"></a>二加行因。<a id="a-A"></a>三圆满因。<a id="a-B"></a>应得因者。<a id="a-C"></a>二空所现真如。<a id="a-D"></a>由此空故。<a id="a-E"></a>应得菩提心。<a id="a-F"></a>及加行等。<a id="a-G"></a>乃至道后法身。<a id="a-H"></a>故称应得。<a id="a-I"></a>加行因者。<a id="a-J"></a>谓菩提心。<a id="a-K"></a>由此心故。<a id="a-L"></a>能得三十七品。<a id="a-M"></a>十地十波罗蜜。<a id="a-N"></a>助道之法。<a id="a-O"></a>乃至道后法身。<a id="a-P"></a>是名加行因。<a id="a-Q"></a>圆满因者。<a id="a-R"></a>即是加行。<a id="a-S"></a>由加行故。<a id="a-T"></a>得因圆满。<a id="a-U"></a>及果圆满。<a id="a-V"></a>因圆满者。<a id="a-W"></a>谓福慧行。<a id="a-X"></a>果圆满者。<a id="a-Y"></a>谓智断恩德。<a id="a-Z"></a>此三因前一则以无为如理为体。<a id="a-a"></a>后二则以有为愿行为体。<a id="a-b"></a>三种佛性者。<a id="a-c"></a>应得因中具有三性。<a id="a-d"></a>一住自性性。<a id="a-e"></a>二引出性。<a id="a-f"></a>三至得性。<a id="a-g"></a>记曰。<a id="a-h"></a>住自性者。<a id="a-i"></a>谓道前凡夫位。<a id="a-j"></a>引出性者。<a id="a-k"></a>从发心以上。<a id="a-l"></a>穷有学圣位。<a id="a-m"></a>至得性者。<a id="a-n"></a>无学圣位。</p>
  <p data-pb></p>
  <h2 id="ao">显体分中三性品第二</h2>
  <p id="ap">复次三性所摄者。<a id="a-q"></a>所谓三无性。<a id="a-r"></a>及三自性。<a id="a-s"></a>三无性者。<a id="a-t"></a>一无相性。<a id="a-u"></a>二无生性。<a id="a-v"></a>三无真性。<a id="a-w"></a>此三性摄如来性尽。<a id="a-x"></a>何以故。<a id="a-y"></a>以此三性通为体故。<a id="a-z"></a>无相性者。<a id="a-10"></a>一切诸法但名言所显。<a id="a-11"></a>自性无相貌故。<a id="a-12"></a>名无相性。<a id="a-13"></a>无生性者。<a id="a-14"></a>一切诸法由因缘生故。<a id="a-15"></a>不由自能生。<a id="a-16"></a>自他并不成就故。<a id="a-17"></a>名无生性。<a id="a-18"></a>无真性者。<a id="a-19"></a>一切诸法离真相故。<a id="a-1A"></a>无更别有实性可得故。<a id="a-1B"></a>名无真实性。<a id="a-1C"></a>复次三种性者。<a id="a-1D"></a>一分别。<a id="a-1E"></a>二依他。<a id="a-1F"></a>三真实。<a id="a-1G"></a>别有十种义。<a id="a-1H"></a>应知。<a id="a-1I"></a>何等为十。<a id="a-1J"></a>一分别名。<a id="a-1K"></a>二缘成。<a id="a-1L"></a>三摄持。<a id="a-1M"></a>四体相。<a id="a-1N"></a>五应知。<a id="a-1O"></a>六因事说。<a id="a-1P"></a>七依境。<a id="a-1Q"></a>八通达。<a id="a-1R"></a>九若无等。<a id="a-1S"></a>十依止。<a id="a-1T"></a>一分别名者。<a id="a-1U"></a>为随名言假说故。<a id="a-1V"></a>立分别性。<a id="a-1W"></a>若无此名言。<a id="a-1X"></a>则分别性不成。<a id="a-1Y"></a>故知。<a id="a-1Z"></a>此性但是名言所显。<a id="a-1a"></a>实无体相。<a id="a-1b"></a>是名分别性。<a id="a-1c"></a>依他性者。<a id="a-1d"></a>是十二因缘所显道理。<a id="a-1e"></a>为分别性。<a id="a-1f"></a>作依止故。<a id="a-1g"></a>故立依他性。<a id="a-1h"></a>真实性者。<a id="a-1i"></a>一切诸法真如。<a id="a-1j"></a>圣人无分别智境。<a id="a-1k"></a>为清净二性。<a id="a-1l"></a>为解脱三。<a id="a-1m"></a>或为引出一切诸德故。<a id="a-1n"></a>立真实性。<a id="a-1o"></a>是名分别名。<a id="a-1p"></a>二缘成者。</p>
  <p id="a1q">问曰。<a id="a-1r"></a>分别性。<a id="a-1s"></a>缘何因故。<a id="a-1t"></a>而得显现。</p>
  <p id="a1u">答曰。<a id="a-1v"></a>由缘相名相应故得显现。</p>
  <p id="a1w">问曰。<a id="a-1x"></a>依他性。<a id="a-1y"></a>缘何因故得成耶。</p>
  <p id="a1z">答曰。<a id="a-20"></a>缘执分别性故得显现。</p>
  <p id="a21">问曰。<a id="a-22"></a>真实性。<a id="a-23"></a>缘何因得成。</p>
  <p id="a24">答曰。<a id="a-25"></a>由分别依他二性极无所有故得显现。<a id="a-26"></a>故名缘成。<a id="a-27"></a>三摄持者。<a id="a-28"></a>性有三种。<a id="a-29"></a>法有五分。<a id="a-2A"></a>言三性者。<a id="a-2B"></a>所谓分别。<a id="a-2C"></a>依他。<a id="a-2D"></a>真实。<a id="a-2E"></a>五法者。<a id="a-2F"></a>一相。<a id="a-2G"></a>二名。<a id="a-2H"></a>三分别思惟。<a id="a-2I"></a>四圣智。<a id="a-2J"></a>五如如。<a id="a-2K"></a>前三是世间智。<a id="a-2L"></a>圣智是出世智。<a id="a-2M"></a>如如是无为境。<a id="a-2N"></a>为明此五法摄前三性故。</p>
  <p id="a2O">问曰。<a id="a-2P"></a>于五法中。<a id="a-2Q"></a>几法摄第一性。<a id="a-2R"></a>答曰。<a id="a-2S"></a>五法并不可摄。<a id="a-2T"></a>何以故。<a id="a-2U"></a>为无体故。<a id="a-2V"></a>问曰。<a id="a-2W"></a>第二性几法能摄。<a id="a-2X"></a>答曰。<a id="a-2Y"></a>有四法摄。<a id="a-2Z"></a>问曰。<a id="a-2a"></a>第三性几法能摄。<a id="a-2b"></a>答曰。<a id="a-2c"></a>唯如如一法能摄。<a id="a-2d"></a>问曰。<a id="a-2e"></a>若依他性为圣智所摄者。<a id="a-2f"></a>云何说依他性缘分别性得成。<a id="a-2g"></a>答曰。<a id="a-2h"></a>依他有二种。<a id="a-2i"></a>一染浊依他。<a id="a-2j"></a>二清净依他。<a id="a-2k"></a>染浊依他。<a id="a-2l"></a>缘分别得成清净依他。<a id="a-2m"></a>缘如如得成故。<a id="a-2n"></a>四体相者有二。<a id="a-2o"></a>一通二别。<a id="a-2p"></a>通者。<a id="a-2q"></a>由此三性通能成就一切诸余真谛。<a id="a-2r"></a>或二三四七谛等法。<a id="a-2s"></a>故诸真谛不出三性。<a id="a-2t"></a>是以三性为诸真谛通体。<a id="a-2u"></a>二别体者。<a id="a-2v"></a>于三性中。<a id="a-2w"></a>各有实义。<a id="a-2x"></a>何者实义。<a id="a-2y"></a>一者分别性体。<a id="a-2z"></a>恒无所有。<a id="a-30"></a>而此义于分别性中。<a id="a-31"></a>非不为实。<a id="a-32"></a>何以故。<a id="a-33"></a>名言无倒故。<a id="a-34"></a>二者依他性体。<a id="a-35"></a>有而不实。<a id="a-36"></a>由乱识根境故是有。<a id="a-37"></a>以非真如故不实。<a id="a-38"></a>何以故。<a id="a-39"></a>因缘义无倒故。<a id="a-3A"></a>是以对分别性故名为有。<a id="a-3B"></a>对后真性故非实有。<a id="a-3C"></a>是名有不真实。<a id="a-3D"></a>三者真实性体。<a id="a-3E"></a>有无皆真如如之体。<a id="a-3F"></a>非有非无故。</p>
  <p id="a3G">问曰。<a id="a-3H"></a>是三性实相云何。</p>
  <p id="a3I">答曰。<a id="a-3J"></a>分别性实相者。<a id="a-3K"></a>人法增益及损减。<a id="a-3L"></a>由解此性故。<a id="a-3M"></a>此执不生。<a id="a-3N"></a>是分别相人法者。<a id="a-3O"></a>是分别所作。<a id="a-3P"></a>若依真谛观。<a id="a-3Q"></a>此人法为有名增益执。<a id="a-3R"></a>若依俗谛观。<a id="a-3S"></a>此人法是无名损减执。<a id="a-3T"></a>若通达此分别性。<a id="a-3U"></a>则增益减损二执不生。<a id="a-3V"></a>是名分别实性相。<a id="a-3W"></a>复次依他实性相者。<a id="a-3X"></a>能执所执增益及损减。<a id="a-3Y"></a>由解此性故。<a id="a-3Z"></a>故此执不生。<a id="a-3a"></a>是名依他性相。<a id="a-3b"></a>此能执所执。<a id="a-3c"></a>若见真为有。<a id="a-3d"></a>则是增益。<a id="a-3e"></a>名为常见。<a id="a-3f"></a>若见俗定无。<a id="a-3g"></a>则是损减。<a id="a-3h"></a>名为断见。<a id="a-3i"></a>若通此二性。<a id="a-3j"></a>断常二执并不得生。<a id="a-3k"></a>是名依他实性相。<a id="a-3l"></a>唯有似尘识故。<a id="a-3m"></a>则无能所。<a id="a-3n"></a>无能所故。<a id="a-3o"></a>无增益执。<a id="a-3p"></a>由有似尘识故。<a id="a-3q"></a>无损减执。<a id="a-3r"></a>复次真实性相者。<a id="a-3s"></a>有无及增益损减执。<a id="a-3t"></a>由解此性故。<a id="a-3u"></a>执不得生。<a id="a-3v"></a>所以者何。<a id="a-3w"></a>若执空为有。<a id="a-3x"></a>名增益谤。<a id="a-3y"></a>若执空为无。<a id="a-3z"></a>名损减谤。<a id="a-40"></a>若通达此性。<a id="a-41"></a>则二执不生是名真实性相。<a id="a-42"></a>五应知等者。</p>
  <p id="a43">问曰。<a id="a-44"></a>是三性几应知。<a id="a-45"></a>几不应知。</p>
  <p id="a46">答曰。<a id="a-47"></a>一切应知何以故。<a id="a-48"></a>由知三性。<a id="a-49"></a>能通达三解脱门能除三障故。<a id="a-4A"></a>知分别性。<a id="a-4B"></a>能通达空解脱门。<a id="a-4C"></a>能除肉烦恼。<a id="a-4D"></a>知依他性。<a id="a-4E"></a>通达无愿解脱门。<a id="a-4F"></a>能除皮烦恼。<a id="a-4G"></a>知真实性。<a id="a-4H"></a>能通达无相解脱门。<a id="a-4I"></a>能除心烦恼。<a id="a-4J"></a>又初解脱障。<a id="a-4K"></a>次禅定障。<a id="a-4L"></a>后一切智障故。<a id="a-4M"></a>问曰。<a id="a-4N"></a>三性中。<a id="a-4O"></a>几性不可灭。<a id="a-4P"></a>几性可灭耶。<a id="a-4Q"></a>答曰。<a id="a-4R"></a>二性不可灭。<a id="a-4S"></a>一性可得灭。<a id="a-4T"></a>何以故。<a id="a-4U"></a>分别性本来是无故不可灭。<a id="a-4V"></a>真实性本来是真故不可灭。<a id="a-4W"></a>依他性虽有不真实。<a id="a-4X"></a>是故可灭。<a id="a-4Y"></a>以是义故。<a id="a-4Z"></a>说应知等。<a id="a-4a"></a>六因事说。<a id="a-4b"></a>诸佛说法有二种。<a id="a-4c"></a>一了义经。<a id="a-4d"></a>二不了义经。<a id="a-4e"></a>不了义经者。<a id="a-4f"></a>由此三性。<a id="a-4g"></a>是故佛说不了义经。<a id="a-4h"></a>如缘有灯故。<a id="a-4i"></a>知物在暗中。<a id="a-4j"></a>后时因灯能得了现暗中之物如来亦尔。<a id="a-4k"></a>由有着三性者故。<a id="a-4l"></a>说不了义经。<a id="a-4m"></a>达三性者。<a id="a-4n"></a>自然显了。<a id="a-4o"></a>名了义经。<a id="a-4p"></a>如经中说。<a id="a-4q"></a>若人已得无生法忍。<a id="a-4r"></a>则不退堕。<a id="a-4s"></a>问曰。<a id="a-4t"></a>此言云何成立。<a id="a-4u"></a>答曰。<a id="a-4v"></a>由有三性故。<a id="a-4w"></a>则得成立。<a id="a-4x"></a>如来约分别性故说本来无生忍。<a id="a-4y"></a>约依他性故。<a id="a-4z"></a>说自性无生忍。<a id="a-50"></a>约真实性故。<a id="a-51"></a>说惑垢苦本性无生忍。</p>
  <p id="a52">问曰。<a id="a-53"></a>如来约何性。<a id="a-54"></a>说如此义。<a id="a-55"></a>言一切诸法无生无灭。<a id="a-56"></a>本来寂静。<a id="a-57"></a>自性涅槃耶。<a id="a-58"></a>答曰。<a id="a-59"></a>约无相性。<a id="a-5A"></a>说如是言。<a id="a-5B"></a>问曰。<a id="a-5C"></a>如来约何法。<a id="a-5D"></a>说一切诸法譬如幻化耶。<a id="a-5E"></a>答曰。<a id="a-5F"></a>约无生性说。<a id="a-5G"></a>问曰。<a id="a-5H"></a>如来约何法说如是言。<a id="a-5I"></a>一切诸法譬如虚空。<a id="a-5J"></a>答曰约真实性说。<a id="a-5K"></a>是故佛因三性说故。<a id="a-5L"></a>有了不了义经。<a id="a-5M"></a>七依境者。<a id="a-5N"></a>问曰。<a id="a-5O"></a>此三性为何智境。<a id="a-5P"></a>答曰。<a id="a-5Q"></a>分别性者。<a id="a-5R"></a>唯是凡惑境。<a id="a-5S"></a>非圣智境。<a id="a-5T"></a>何以故。<a id="a-5U"></a>无体相故。<a id="a-5V"></a>依他性者。<a id="a-5W"></a>为圣凡俗智境。<a id="a-5X"></a>是俗有故。<a id="a-5Y"></a>真实性者。<a id="a-5Z"></a>唯为无分别圣智境。<a id="a-5a"></a>如量如理故。<a id="a-5b"></a>如量则摄一切。<a id="a-5c"></a>如理则无颠倒。<a id="a-5d"></a>是名依境。<a id="a-5e"></a>八通达者。</p>
  <p id="a5f">问曰。<a id="a-5g"></a>修观行人。<a id="a-5h"></a>若通达分别性者。<a id="a-5i"></a>为当可说行执相中。<a id="a-5j"></a>为不可说行执相中耶。<a id="a-5k"></a>答曰。<a id="a-5l"></a>若由世俗智分别。<a id="a-5m"></a>可说行执相中。<a id="a-5n"></a>若由出世无分别智通达者。<a id="a-5o"></a>可说不行于执相中。<a id="a-5p"></a>是故依他与分别同一无相。<a id="a-5q"></a>如分别依他。<a id="a-5r"></a>真实亦如是。<a id="a-5s"></a>问曰。<a id="a-5t"></a>修观行人。<a id="a-5u"></a>能如真实理。<a id="a-5v"></a>入分别性。<a id="a-5w"></a>照了何性耶。<a id="a-5x"></a>答曰了真实性。</p>
  <p id="a5y">问曰。<a id="a-5z"></a>修观行人如真实理。<a id="a-60"></a>入真实性。<a id="a-61"></a>照了何性。<a id="a-62"></a>答曰。<a id="a-63"></a>了依他性故。<a id="a-64"></a>然后得真实性。<a id="a-65"></a>是名通达。<a id="a-66"></a>九若无等者。<a id="a-67"></a>问曰。<a id="a-68"></a>若分别性无。<a id="a-69"></a>有何过失。<a id="a-6A"></a>答曰。<a id="a-6B"></a>若无分别性。<a id="a-6C"></a>则名言不立。<a id="a-6D"></a>名言不立故则依他性不得成就。<a id="a-6E"></a>乃至净不净品。<a id="a-6F"></a>并皆不立。<a id="a-6G"></a>问曰。<a id="a-6H"></a>若无依他性。<a id="a-6I"></a>有何过失。<a id="a-6J"></a>答曰若无依他性。<a id="a-6K"></a>一切烦恼不由功用。<a id="a-6L"></a>应自能灭。<a id="a-6M"></a>若尔净品亦不得成。<a id="a-6N"></a>问曰。<a id="a-6O"></a>若真实性无。<a id="a-6P"></a>有何过失。<a id="a-6Q"></a>答曰若无真实性。<a id="a-6R"></a>则一切一切种清净境不得成故。<a id="a-6S"></a>一切者。<a id="a-6T"></a>别摄真俗尽。<a id="a-6U"></a>一切种者。<a id="a-6V"></a>通摄真俗故。<a id="a-6W"></a>问曰。<a id="a-6X"></a>是真实性者。<a id="a-6Y"></a>为可立净为立不净。<a id="a-6Z"></a>答曰。<a id="a-6a"></a>不可得说定净不净。<a id="a-6b"></a>若定净者则一切众生不劳修行。<a id="a-6c"></a>自得解脱故。<a id="a-6d"></a>若定不净者。<a id="a-6e"></a>一切众生修道即无果报。<a id="a-6f"></a>若定净者。<a id="a-6g"></a>则无凡夫法。<a id="a-6h"></a>若定不净者。<a id="a-6i"></a>则无圣人法。<a id="a-6j"></a>何以故。<a id="a-6k"></a>净不净品皆以如为本故。<a id="a-6l"></a>若其定净。<a id="a-6m"></a>不即无明。<a id="a-6n"></a>若其不净。<a id="a-6o"></a>不即般若。<a id="a-6p"></a>此两处如性不异故此真如非净。<a id="a-6q"></a>非不净何以故。<a id="a-6r"></a>欲显真如异眼等诸根。<a id="a-6s"></a>异禅定心等故。<a id="a-6t"></a>异眼等诸根者诸根既不被染亦应得同如理清净。<a id="a-6u"></a>而不然者。<a id="a-6v"></a>以有漏业为因故。<a id="a-6w"></a>从本不净。<a id="a-6x"></a>真如不尔。<a id="a-6y"></a>在于佛地本性清净。<a id="a-6z"></a>无有从本。<a id="a-70"></a>是不净义故异诸根。<a id="a-71"></a>异定心等者。<a id="a-72"></a>定体本性自净。<a id="a-73"></a>可得同真。<a id="a-74"></a>而为四惑所啖故。<a id="a-75"></a>转成不净。<a id="a-76"></a>真如之理。<a id="a-77"></a>本来清净则不如是。<a id="a-78"></a>虽复在无明[穀-禾+卵]中。<a id="a-79"></a>终不为彼所污问曰。<a id="a-7A"></a>此三性几性无体。<a id="a-7B"></a>能生有体。<a id="a-7C"></a>答曰。<a id="a-7D"></a>唯分别一性无体能生依他性体。<a id="a-7E"></a>问曰此几性有体。<a id="a-7F"></a>能生有体。<a id="a-7G"></a>答曰唯是依他一性有不实体。<a id="a-7H"></a>还能生依他体。<a id="a-7I"></a>犹如无明生诸行等。<a id="a-7J"></a>问曰。<a id="a-7K"></a>此三性几性有体。<a id="a-7L"></a>能生无体。<a id="a-7M"></a>答曰真实一性能灭依他。<a id="a-7N"></a>令其无体故。<a id="a-7O"></a>是名若无等。<a id="a-7P"></a>十依止者。<a id="a-7Q"></a>问曰分别性依何法得成。<a id="a-7R"></a>答曰。<a id="a-7S"></a>依三法故成。<a id="a-7T"></a>何者三。<a id="a-7U"></a>一相。<a id="a-7V"></a>二名。<a id="a-7W"></a>三思惟。<a id="a-7X"></a>依此三故。<a id="a-7Y"></a>分别性立。<a id="a-7Z"></a>问曰。<a id="a-7a"></a>依他性依何得成。<a id="a-7b"></a>答曰。<a id="a-7c"></a>依四法成。<a id="a-7d"></a>四法者。<a id="a-7e"></a>谓相名分别圣智等。<a id="a-7f"></a>依此四法故。<a id="a-7g"></a>依他性成。<a id="a-7h"></a>问曰。<a id="a-7i"></a>真实性依何法得成。<a id="a-7j"></a>答曰。<a id="a-7k"></a>此性无住无著无有依处。<a id="a-7l"></a>境无分别。</p>
  <p data-pb></p>
  <h2 id="a7m">显体分中如来藏品第三</h2>
  <p id="a7n">次如来藏义有三种应知。<a id="a-7o"></a>何者为三。<a id="a-7p"></a>一所摄藏。<a id="a-7q"></a>二隐覆藏。<a id="a-7r"></a>三能摄藏。<a id="a-7s"></a>一所摄名藏者。<a id="a-7t"></a>佛说约住自性如如。<a id="a-7u"></a>一切众生是如来藏。<a id="a-7v"></a>言如者。<a id="a-7w"></a>有二义。<a id="a-7x"></a>一如如智。<a id="a-7y"></a>二如如境。<a id="a-7z"></a>并不倒故名如如。<a id="a-80"></a>言来者。<a id="a-81"></a>约从自性来。<a id="a-82"></a>来至至得。<a id="a-83"></a>是名如来。<a id="a-84"></a>故如来性虽因名。<a id="a-85"></a>应得果名。<a id="a-86"></a>至得其体不二。<a id="a-87"></a>但由清浊有异。<a id="a-88"></a>在因时为违二空故起无明。<a id="a-89"></a>而为烦恼所杂故名染浊。<a id="a-8A"></a>虽未即显。<a id="a-8B"></a>必当可现故名应得。<a id="a-8C"></a>若至果时。<a id="a-8D"></a>与二空合。<a id="a-8E"></a>无复惑累。<a id="a-8F"></a>烦恼不染。<a id="a-8G"></a>说名为清。<a id="a-8H"></a>果已显现故名至得。<a id="a-8I"></a>譬如水性。<a id="a-8J"></a>体非清浊。<a id="a-8K"></a>但由秽不秽故。<a id="a-8L"></a>有清浊名。<a id="a-8M"></a>若泥滓浊乱故不澄清。<a id="a-8N"></a>虽不澄清。<a id="a-8O"></a>而水清性不失。<a id="a-8P"></a>若方便澄渟。<a id="a-8Q"></a>即得清净。<a id="a-8R"></a>故知净不净名。<a id="a-8S"></a>由有秽无秽故得。<a id="a-8T"></a>非关水性自有净秽。<a id="a-8U"></a>应得至是二种佛性亦复如是。<a id="a-8V"></a>同一真如。<a id="a-8W"></a>无有异体。<a id="a-8X"></a>但违空理故起惑着。<a id="a-8Y"></a>烦恼染乱故名为浊。<a id="a-8Z"></a>若不违二空。<a id="a-8a"></a>与如一相。<a id="a-8b"></a>则不起无明。<a id="a-8c"></a>烦惑不染。<a id="a-8d"></a>所以假号为清。<a id="a-8e"></a>所言藏者。<a id="a-8f"></a>一切众生悉在如来智内故名为藏。<a id="a-8g"></a>以如如智称如如境故。<a id="a-8h"></a>一切众生决无有出。<a id="a-8i"></a>如如境者。<a id="a-8j"></a>并为如来之所摄持故名所藏。<a id="a-8k"></a>众生为如来藏。<a id="a-8l"></a>复次藏有三种。<a id="a-8m"></a>一显正境无比。<a id="a-8n"></a>离如如境。<a id="a-8o"></a>无别一境出此境故。<a id="a-8p"></a>二显正行无比。<a id="a-8q"></a>离此智外。<a id="a-8r"></a>无别胜智过此智故。<a id="a-8s"></a>三为现正果无比。<a id="a-8t"></a>无别一果过此果故。<a id="a-8u"></a>故曰无比。<a id="a-8v"></a>由此果能摄藏一切众生故。<a id="a-8w"></a>说众生为如来藏。<a id="a-8x"></a>二隐覆为藏者。<a id="a-8y"></a>如来自隐不现。<a id="a-8z"></a>故名为藏。<a id="a-90"></a>言如来者。<a id="a-91"></a>有二义。<a id="a-92"></a>一者现如不颠倒义。<a id="a-93"></a>由妄想故。<a id="a-94"></a>名为颠倒。<a id="a-95"></a>不妄想故。<a id="a-96"></a>名之为如。<a id="a-97"></a>二者现常住义。<a id="a-98"></a>此如性从住自性性来至至得。<a id="a-99"></a>如体不变异故是常义。<a id="a-9A"></a>如来性住道前时。<a id="a-9B"></a>为烦恼隐覆。<a id="a-9C"></a>众生不见故名为藏。<a id="a-9D"></a>三能摄为藏者。<a id="a-9E"></a>谓果地一切过恒沙数功德。<a id="a-9F"></a>住如来应得性时。<a id="a-9G"></a>摄之已尽故。<a id="a-9H"></a>若至果时方言得性者。<a id="a-9I"></a>此性便是无常。<a id="a-9J"></a>何以故。<a id="a-9K"></a>非始得故。<a id="a-9L"></a>故知本有。<a id="a-9M"></a>是故言常。</p>
  <h2 id="a9N">四辩相分中自体相品第一</h2>
  <p id="a9O">复次佛性一切种相有十义应知。<a id="a-9P"></a>言十相者。<a id="a-9Q"></a>一自体相。<a id="a-9R"></a>二因相。<a id="a-9S"></a>三果相。<a id="a-9T"></a>四事能相。<a id="a-9U"></a>五总摄相。<a id="a-9V"></a>六分别相。<a id="a-9W"></a>七阶位相。<a id="a-9X"></a>八遍满相。<a id="a-9Y"></a>九无变异相。<a id="a-9Z"></a>十无差别相。<a id="a-9a"></a>一自体相者。<a id="a-9b"></a>有二种。<a id="a-9c"></a>一者别相。<a id="a-9d"></a>二者通相。<a id="a-9e"></a>别相有三种。<a id="a-9f"></a>何者为三。<a id="a-9g"></a>一者如意功德性。<a id="a-9h"></a>二者无异性。<a id="a-9i"></a>三者润滑性。<a id="a-9j"></a>所言如意功德相者。<a id="a-9k"></a>谓如来藏有五种。<a id="a-9l"></a>何等为五。<a id="a-9m"></a>一如来藏。<a id="a-9n"></a>自性是其藏义。<a id="a-9o"></a>一切诸法不出如来自性。<a id="a-9p"></a>无我为相故。<a id="a-9q"></a>故说一切诸法为如来藏。<a id="a-9r"></a>二者正法藏。<a id="a-9s"></a>因是其藏义。<a id="a-9t"></a>以一切圣人四念处等正法。<a id="a-9u"></a>皆取此性作境。<a id="a-9v"></a>未生得生。<a id="a-9w"></a>已生得满。<a id="a-9x"></a>是故说名。<a id="a-9y"></a>为正法藏。<a id="a-9z"></a>三者法身藏。<a id="a-A0"></a>至得是其藏义。<a id="a-A1"></a>此一切圣人信乐正性。<a id="a-A2"></a>信乐愿闻。<a id="a-A3"></a>由此信乐心故。<a id="a-A4"></a>令诸圣人得于四德。<a id="a-A5"></a>及过恒沙数等一切如来功德。<a id="a-A6"></a>故说此性名法身藏。<a id="a-A7"></a>四者出世藏。<a id="a-A8"></a>真实是其藏义。<a id="a-A9"></a>世有三失。<a id="a-AA"></a>一者对治。<a id="a-AB"></a>可灭尽故名为世。<a id="a-AC"></a>此法则无对治故名出世。<a id="a-AD"></a>二不静住故名为世。<a id="a-AE"></a>由虚妄心果报。<a id="a-AF"></a>念念灭不住故。<a id="a-AG"></a>此法不尔故名出世。<a id="a-AH"></a>三由有倒见故。<a id="a-AI"></a>心在世间。<a id="a-AJ"></a>则恒倒见。<a id="a-AK"></a>如人在三界。<a id="a-AL"></a>心中决不得见苦法忍等。<a id="a-AM"></a>以其虚妄故名为世。<a id="a-AN"></a>此法能出世间故名真实。<a id="a-AO"></a>为出世藏。<a id="a-AP"></a>五者自性清净藏。<a id="a-AQ"></a>以秘密是其藏义。<a id="a-AR"></a>若一切法随顺此性。<a id="a-AS"></a>则名为内。<a id="a-AT"></a>是正非邪。<a id="a-AU"></a>则为清净。<a id="a-AV"></a>若诸法违逆此理。<a id="a-AW"></a>则名为外。<a id="a-AX"></a>是邪非正。<a id="a-AY"></a>名为染浊。<a id="a-AZ"></a>故言自性清净藏。<a id="a-Aa"></a>故胜鬘经言。<a id="a-Ab"></a>世尊佛性者。<a id="a-Ac"></a>是如来藏。<a id="a-Ad"></a>是正法藏。<a id="a-Ae"></a>是法身藏。<a id="a-Af"></a>是出世藏。<a id="a-Ag"></a>是自性清净藏。<a id="a-Ah"></a>由说此五藏义故。<a id="a-Ai"></a>如意功德而得显现。<a id="a-Aj"></a>佛为显此义故。<a id="a-Ak"></a>说如意宝。<a id="a-Al"></a>譬如人以宿业故。<a id="a-Am"></a>感得如意宝珠。<a id="a-An"></a>得此珠已。<a id="a-Ao"></a>随其意所乐事。<a id="a-Ap"></a>自然得成。<a id="a-Aq"></a>佛性亦尔。<a id="a-Ar"></a>由伏事善知识。<a id="a-As"></a>修诸福慧。<a id="a-At"></a>感得此性。<a id="a-Au"></a>便随修行者意。<a id="a-Av"></a>各各自得三乘之果故。<a id="a-Aw"></a>如意功德是其别相。<a id="a-Ax"></a>二无别异性者。<a id="a-Ay"></a>凡夫圣人。<a id="a-Az"></a>及诸佛无分别。<a id="a-B0"></a>心性过失。<a id="a-B1"></a>功德究竟清净。<a id="a-B2"></a>处平等遍满。<a id="a-B3"></a>譬如虚空。<a id="a-B4"></a>又如土银金器。<a id="a-B5"></a>此三虽异。<a id="a-B6"></a>而其性等皆是空。<a id="a-B7"></a>空处不别故。<a id="a-B8"></a>名无别异性。</p>
  <p id="aB9">释曰。<a id="a-BA"></a>言过失者。<a id="a-BB"></a>谓凡夫。<a id="a-BC"></a>功德者。<a id="a-BD"></a>即有学圣人。<a id="a-BE"></a>究竟清净者。<a id="a-BF"></a>即诸佛。<a id="a-BG"></a>此三处虽殊。<a id="a-BH"></a>而其性不异。<a id="a-BI"></a>此即以土喻凡夫。<a id="a-BJ"></a>银喻学者。<a id="a-BK"></a>金喻诸佛。<a id="a-BL"></a>虽复三器有异。<a id="a-BM"></a>而其空性一种故。<a id="a-BN"></a>又是有清净遍满等三义。<a id="a-BO"></a>有者显无为义。<a id="a-BP"></a>清净显无染义。<a id="a-BQ"></a>遍满显无碍义故。<a id="a-BR"></a>佛告舍利弗。<a id="a-BS"></a>众生界不异法身。<a id="a-BT"></a>法身不异众生界。<a id="a-BU"></a>由此义故。<a id="a-BV"></a>无二无别。<a id="a-BW"></a>唯有名字。<a id="a-BX"></a>如是佛性。<a id="a-BY"></a>于三位中。<a id="a-BZ"></a>平等遍满。<a id="a-Ba"></a>由净不净品。<a id="a-Bb"></a>无变异故。<a id="a-Bc"></a>故说如虚空性。<a id="a-Bd"></a>三润滑性者。<a id="a-Be"></a>辩如来性。<a id="a-Bf"></a>于众生中。<a id="a-Bg"></a>现因果义。<a id="a-Bh"></a>由大悲于众生软滑为相故。<a id="a-Bi"></a>大悲者。<a id="a-Bj"></a>有三义。<a id="a-Bk"></a>一体。<a id="a-Bl"></a>二大。<a id="a-Bm"></a>三别异。<a id="a-Bn"></a>一体义者。<a id="a-Bo"></a>以般若为体。<a id="a-Bp"></a>般若有二。<a id="a-Bq"></a>一无分别真智。<a id="a-Br"></a>二有分别俗智。<a id="a-Bs"></a>今取有分别智。<a id="a-Bt"></a>为大悲体。<a id="a-Bu"></a>以大悲缘众生起故。<a id="a-Bv"></a>二大义者。<a id="a-Bw"></a>有五。<a id="a-Bx"></a>一为资粮。<a id="a-By"></a>二为相。<a id="a-Bz"></a>三为行处。<a id="a-C0"></a>四为平等。<a id="a-C1"></a>五为最极。<a id="a-C2"></a>一资粮者。<a id="a-C3"></a>能作大福德智慧。<a id="a-C4"></a>二行资粮故。<a id="a-C5"></a>二为相者。<a id="a-C6"></a>能观三苦众生悉济拔故。<a id="a-C7"></a>三为行处者。<a id="a-C8"></a>通三界众生为境界故。<a id="a-C9"></a>四为平等者。<a id="a-CA"></a>为于一切众生处。<a id="a-CB"></a>起平等心故。<a id="a-CC"></a>五最极者。<a id="a-CD"></a>过此修外无更胜行故。<a id="a-CE"></a>三别异义者。<a id="a-CF"></a>有八种。<a id="a-CG"></a>一为自性差别。<a id="a-CH"></a>悲无量者。<a id="a-CI"></a>以无嗔为性。<a id="a-CJ"></a>大悲者以无痴为性。<a id="a-CK"></a>二为相差别。<a id="a-CL"></a>悲者以苦苦为相。<a id="a-CM"></a>大悲者以三苦为相。<a id="a-CN"></a>三为行处差别。<a id="a-CO"></a>悲者以欲界为境界。<a id="a-CP"></a>大悲者通三界为境界。<a id="a-CQ"></a>四为地差别。<a id="a-CR"></a>悲者以第四禅为其地。<a id="a-CS"></a>大悲者以无流如来果为其地。<a id="a-CT"></a>五境界差别。<a id="a-CU"></a>悲者以凡夫及二乘为境界。<a id="a-CV"></a>大悲者唯菩萨与佛为境界。<a id="a-CW"></a>六为德差别。<a id="a-CX"></a>悲者以离欲欲界德。<a id="a-CY"></a>大悲者离欲三界德。<a id="a-CZ"></a>七为救济有差别。<a id="a-Ca"></a>悲者但有拔苦之心。<a id="a-Cb"></a>无拔苦事。<a id="a-Cc"></a>大悲者有心有事。<a id="a-Cd"></a>八为究竟不究竟差别。<a id="a-Ce"></a>悲者能小暂救济。<a id="a-Cf"></a>不能真实救。<a id="a-Cg"></a>大悲者能永救济。<a id="a-Ch"></a>恒不舍离故。<a id="a-Ci"></a>润滑者。<a id="a-Cj"></a>润以显其能摄义。<a id="a-Ck"></a>滑者显其背失向德义。<a id="a-Cl"></a>譬如水界。<a id="a-Cm"></a>亦有二能。<a id="a-Cn"></a>一则能摄散物唯滑不涩故。<a id="a-Co"></a>由润故。<a id="a-Cp"></a>能摄由滑故。<a id="a-Cq"></a>不涩故。<a id="a-Cr"></a>以润者为因。<a id="a-Cs"></a>以滑者为果。<a id="a-Ct"></a>故曰现因果义。<a id="a-Cu"></a>复次自性清净是其通相义者。<a id="a-Cv"></a>如前实空水界等譬并自性清净是其通相故。<a id="a-Cw"></a>如来性在烦恼中无所染污故。<a id="a-Cx"></a>此四相为四惑障故。<a id="a-Cy"></a>为非四人所得故。<a id="a-Cz"></a>为四德作本故。<a id="a-D0"></a>为离四倒故为灭生死对治故。<a id="a-D1"></a>故说四相通一别三。<a id="a-D2"></a>一通相者。<a id="a-D3"></a>唯有自性清净相。<a id="a-D4"></a>三别相者一不可思惟。<a id="a-D5"></a>二应得。<a id="a-D6"></a>三无量功德。<a id="a-D7"></a>是名自体相。</p>
  <p data-pb></p>
  <h2 id="aD8">辩相分中明因品第二</h2>
  <p id="aD9">次有四种因。<a id="a-DA"></a>能除四障。<a id="a-DB"></a>得如来性义应知。<a id="a-DC"></a>四因者。<a id="a-DD"></a>一信乐大乘。<a id="a-DE"></a>二无分别般若。<a id="a-DF"></a>三破虚空三昧。<a id="a-DG"></a>四菩萨大悲。<a id="a-DH"></a>四障者。<a id="a-DI"></a>一憎背大乘。<a id="a-DJ"></a>二身见计执。<a id="a-DK"></a>三怖畏生死。<a id="a-DL"></a>四不乐观利益他事。<a id="a-DM"></a>初障阐提。<a id="a-DN"></a>二障外道。<a id="a-DO"></a>三障声闻。<a id="a-DP"></a>四障独觉。<a id="a-DQ"></a>由此四惑。<a id="a-DR"></a>能令四人不能得见自性清净法身。<a id="a-DS"></a>若略说世间有三种众生。<a id="a-DT"></a>一乐生死恒有。<a id="a-DU"></a>二乐灭生死有。<a id="a-DV"></a>三两俱不乐。<a id="a-DW"></a>有灭并忘。<a id="a-DX"></a>一乐生死有者。<a id="a-DY"></a>复有二种。<a id="a-DZ"></a>一憎背解脱道。<a id="a-Da"></a>无涅槃性。<a id="a-Db"></a>决乐生死。<a id="a-Dc"></a>不乐涅槃。<a id="a-Dd"></a>二已堕定位。<a id="a-De"></a>定位者非圣非凡。<a id="a-Df"></a>进退无取。<a id="a-Dg"></a>而是佛法内人。<a id="a-Dh"></a>背大乘法。<a id="a-Di"></a>因此人故。<a id="a-Dj"></a>佛说是言。<a id="a-Dk"></a>我非是其师。<a id="a-Dl"></a>其非我弟子。<a id="a-Dm"></a>舍利弗。<a id="a-Dn"></a>此人从轻暗入重暗。<a id="a-Do"></a>复从重暗。<a id="a-Dp"></a>入于盲暗。<a id="a-Dq"></a>取暗为友。<a id="a-Dr"></a>复取阐提为友。<a id="a-Ds"></a>是故我说此人如是二乐。<a id="a-Dt"></a>灭生死有者。<a id="a-Du"></a>有二种。<a id="a-Dv"></a>一堕非方便。<a id="a-Dw"></a>二堕方便中。<a id="a-Dx"></a>就堕非方便。<a id="a-Dy"></a>复有二。<a id="a-Dz"></a>一外道。<a id="a-E0"></a>谓九十六种。<a id="a-E1"></a>二是佛法内人。<a id="a-E2"></a>与外道同执。<a id="a-E3"></a>约正法起邪执我见故。<a id="a-E4"></a>于正教义不能了达。<a id="a-E5"></a>因此人故。<a id="a-E6"></a>佛说是言。<a id="a-E7"></a>若不信乐真空。<a id="a-E8"></a>则与外道无异。<a id="a-E9"></a>复次有增上慢人。<a id="a-EA"></a>取空为见。<a id="a-EB"></a>是真空实解脱门。<a id="a-EC"></a>约此空解脱门。<a id="a-ED"></a>起于空执。<a id="a-EE"></a>谓一切有无。<a id="a-EF"></a>并皆是空。<a id="a-EG"></a>此空执者。<a id="a-EH"></a>即无所有。<a id="a-EI"></a>无所有故。<a id="a-EJ"></a>因果二谛道理并失。<a id="a-EK"></a>执此空过故即堕邪无。<a id="a-EL"></a>是等执者。<a id="a-EM"></a>由空而起。<a id="a-EN"></a>故成邪执。<a id="a-EO"></a>一切邪执。<a id="a-EP"></a>莫不由空。<a id="a-EQ"></a>故能灭除。<a id="a-ER"></a>此执既依空起故不可治。<a id="a-ES"></a>因此人故。<a id="a-ET"></a>故佛语迦葉。<a id="a-EU"></a>若人起我见。<a id="a-EV"></a>执如须弥山大。<a id="a-EW"></a>我亦许之。<a id="a-EX"></a>何以故。<a id="a-EY"></a>以可灭故。<a id="a-EZ"></a>若此增上慢人所起空执。<a id="a-Ea"></a>犹如发端四分之一。<a id="a-Eb"></a>我急呵责。<a id="a-Ec"></a>决定不许。<a id="a-Ed"></a>二堕方便中有二。<a id="a-Ee"></a>一声闻人。<a id="a-Ef"></a>自利修行。<a id="a-Eg"></a>但为自度。<a id="a-Eh"></a>不为利他。<a id="a-Ei"></a>二独觉人。<a id="a-Ej"></a>于利他心。<a id="a-Ek"></a>无乐无事。<a id="a-El"></a>但起舍心。<a id="a-Em"></a>无乐者。<a id="a-En"></a>不乐利他。<a id="a-Eo"></a>无事者。<a id="a-Ep"></a>了无度人之事。<a id="a-Eq"></a>唯为自觉自利故。<a id="a-Er"></a>但起舍心者。<a id="a-Es"></a>舍是平等住心。<a id="a-Et"></a>不愿利人。<a id="a-Eu"></a>亦无所损。<a id="a-Ev"></a>独自觉悟故言独觉。<a id="a-Ew"></a>堕方便声闻亦尔。<a id="a-Ex"></a>如末田地及阿斯那二比丘。<a id="a-Ey"></a>佛涅槃时。<a id="a-Ez"></a>其皆不往。<a id="a-F0"></a>后至迦葉集法藏时。<a id="a-F1"></a>被召方出。<a id="a-F2"></a>迦葉呵责之言。<a id="a-F3"></a>汝为从佛得圣道不。<a id="a-F4"></a>答云实尔。<a id="a-F5"></a>又呵责言。<a id="a-F6"></a>汝大过失。<a id="a-F7"></a>今去。<a id="a-F8"></a>当以佛法付。<a id="a-F9"></a>汝任持。<a id="a-FA"></a>若不如法。<a id="a-FB"></a>罪失属汝。<a id="a-FC"></a>其人甘失忏悔。<a id="a-FD"></a>受旨奉行。<a id="a-FE"></a>三俱不乐者。<a id="a-FF"></a>谓修行大乘最利根人。<a id="a-FG"></a>既不同阐提乐生死有。<a id="a-FH"></a>亦不堕非方便中。<a id="a-FI"></a>同外道执。<a id="a-FJ"></a>亦不堕方便中。<a id="a-FK"></a>如二乘人。<a id="a-FL"></a>是故此人具行生死涅槃平等之道。<a id="a-FM"></a>住无住处。<a id="a-FN"></a>虽行生死而不染。<a id="a-FO"></a>虽行涅槃亦非净。<a id="a-FP"></a>但为大悲故。<a id="a-FQ"></a>不舍生死。<a id="a-FR"></a>为般若故。<a id="a-FS"></a>不舍涅槃。<a id="a-FT"></a>不离涅槃者。<a id="a-FU"></a>异声闻执永住无为。<a id="a-FV"></a>不舍生死者。<a id="a-FW"></a>异一阐提乐于生死。<a id="a-FX"></a>若乐着生死者。<a id="a-FY"></a>名一阐提。<a id="a-FZ"></a>佛法内人。<a id="a-Fa"></a>堕定位者。<a id="a-Fb"></a>亦同阐提。<a id="a-Fc"></a>如是二人。<a id="a-Fd"></a>堕在邪定聚中。<a id="a-Fe"></a>若乐灭生死有者。<a id="a-Ff"></a>是人堕非方便中。<a id="a-Fg"></a>则在不定聚。<a id="a-Fh"></a>若人乐灭生死有。<a id="a-Fi"></a>是人堕方便中。<a id="a-Fj"></a>及俱不乐。<a id="a-Fk"></a>得前二者。<a id="a-Fl"></a>修平等道。<a id="a-Fm"></a>是人在正定聚中。<a id="a-Fn"></a>离发行大乘修习无障道人之外。<a id="a-Fo"></a>所余阐提外道声闻独觉等四人有四种障故。<a id="a-Fp"></a>不见佛性。<a id="a-Fq"></a>何者四障。<a id="a-Fr"></a>一憎背大乘。<a id="a-Fs"></a>是阐提障。<a id="a-Ft"></a>为对治此故。<a id="a-Fu"></a>佛说菩萨修习信乐大乘之法。<a id="a-Fv"></a>二于诸法中。<a id="a-Fw"></a>起我见执。<a id="a-Fx"></a>是外道障。<a id="a-Fy"></a>为对治此故。<a id="a-Fz"></a>佛说菩萨修习般若波罗蜜。<a id="a-G0"></a>三于生死中。<a id="a-G1"></a>定执苦想。<a id="a-G2"></a>及厌怖心。<a id="a-G3"></a>是声闻障。<a id="a-G4"></a>为对治此故。<a id="a-G5"></a>佛说菩萨修习破空三昧。<a id="a-G6"></a>空三昧者。<a id="a-G7"></a>从初地以上能得此三昧。<a id="a-G8"></a>则破虚空等执。<a id="a-G9"></a>入观之时。<a id="a-GA"></a>不即有无。<a id="a-GB"></a>不离有无。<a id="a-GC"></a>喻如八地真俗双观。<a id="a-GD"></a>而异八地者。<a id="a-GE"></a>八地以上无出入观。<a id="a-GF"></a>初地入时则同。<a id="a-GG"></a>出时则异。<a id="a-GH"></a>四背众生利益事。<a id="a-GI"></a>作舍众生意。<a id="a-GJ"></a>是独觉障。<a id="a-GK"></a>为对治此故。<a id="a-GL"></a>佛说修习菩萨大悲。<a id="a-GM"></a>菩萨大悲利他为事。<a id="a-GN"></a>明独觉人但自观因缘。<a id="a-GO"></a>无度他意故无大悲。<a id="a-GP"></a>声闻亦尔为灭此四障故。<a id="a-GQ"></a>以信乐等四种为因。<a id="a-GR"></a>令诸菩萨修习此因。<a id="a-GS"></a>得至无上法身清净波罗蜜。<a id="a-GT"></a>是名佛性清净因。<a id="a-GU"></a>如是之人。<a id="a-GV"></a>得名佛子。<a id="a-GW"></a>是故佛子有于四义。<a id="a-GX"></a>一因。<a id="a-GY"></a>二缘。<a id="a-GZ"></a>三依止。<a id="a-Ga"></a>四成就。<a id="a-Gb"></a>初言因者。<a id="a-Gc"></a>有二。<a id="a-Gd"></a>一佛性。<a id="a-Ge"></a>二信乐。<a id="a-Gf"></a>此两法佛性。<a id="a-Gg"></a>是无为信乐。<a id="a-Gh"></a>是有为信乐约性得佛性为了因。<a id="a-Gi"></a>能显了正因性故。<a id="a-Gj"></a>信乐约加行为生因。<a id="a-Gk"></a>能生起众行故。<a id="a-Gl"></a>二缘者。<a id="a-Gm"></a>谓般若波罗蜜。<a id="a-Gn"></a>能生菩萨身。<a id="a-Go"></a>是无为功德家缘故。<a id="a-Gp"></a>三依止者。<a id="a-Gq"></a>破空定等。<a id="a-Gr"></a>乐有之人执断。<a id="a-Gs"></a>无处有乐净等故。<a id="a-Gt"></a>菩萨修破空三昧。<a id="a-Gu"></a>能除彼执。<a id="a-Gv"></a>由此定力。<a id="a-Gw"></a>是故菩萨法身坚固。<a id="a-Gx"></a>则不羸弱。<a id="a-Gy"></a>四成就者。<a id="a-Gz"></a>菩萨大悲利益他事无尽故。<a id="a-H0"></a>由真如不尽。<a id="a-H1"></a>众生无数故。<a id="a-H2"></a>利益事亦复无尽。<a id="a-H3"></a>是佛性为应得家因故。<a id="a-H4"></a>一因如父身分。<a id="a-H5"></a>二缘如母。<a id="a-H6"></a>三依止如胞胎。<a id="a-H7"></a>四成就如乳母故。<a id="a-H8"></a>诸菩萨由此四义。<a id="a-H9"></a>名为佛子。</p>
  <h2 id="aHA">辩相分中显果品第三</h2>
  <p id="aHB">复次果相义应知。<a id="a-HC"></a>果相者。<a id="a-HD"></a>有二处。<a id="a-HE"></a>一者地前凡圣二位。<a id="a-HF"></a>不得四德。<a id="a-HG"></a>二者十地诸位。<a id="a-HH"></a>地前有如是信乐等四德。<a id="a-HI"></a>为清净佛性因。<a id="a-HJ"></a>为对治四倒。<a id="a-HK"></a>如来法身四相功德波罗蜜是其果。<a id="a-HL"></a>应知。<a id="a-HM"></a>四倒者。<a id="a-HN"></a>于色等五阴实是无常。<a id="a-HO"></a>起于常见。<a id="a-HP"></a>实苦起乐见。<a id="a-HQ"></a>实无我起我见。<a id="a-HR"></a>实不净起净见。<a id="a-HS"></a>是名四倒。<a id="a-HT"></a>倒者有三义。<a id="a-HU"></a>一见所灭。<a id="a-HV"></a>二修所灭。<a id="a-HW"></a>三非二所灭。<a id="a-HX"></a>见真谛时。<a id="a-HY"></a>能除见倒。<a id="a-HZ"></a>定破思惑。<a id="a-Ha"></a>能除想倒。<a id="a-Hb"></a>非二所灭。<a id="a-Hc"></a>能除心倒。<a id="a-Hd"></a>为对治此四。<a id="a-He"></a>说四无倒。<a id="a-Hf"></a>何者为四。<a id="a-Hg"></a>于色等五阴未有有已有应灭故实无常。<a id="a-Hh"></a>如实起无常解。<a id="a-Hi"></a>苦时苦故乐灭时苦故舍三时苦故。<a id="a-Hj"></a>故实是苦。<a id="a-Hk"></a>于中生苦解。<a id="a-Hl"></a>无常为因。<a id="a-Hm"></a>无常为果。<a id="a-Hn"></a>由因果得成。<a id="a-Ho"></a>以依他执故。<a id="a-Hp"></a>果不自在。<a id="a-Hq"></a>因亦如是。<a id="a-Hr"></a>未有有已有还无既由前因。<a id="a-Hs"></a>是故依他亦不自在。<a id="a-Ht"></a>离因果外无别余法为我。<a id="a-Hu"></a>是故无我为实。<a id="a-Hv"></a>生无我解。<a id="a-Hw"></a>不净有二种。<a id="a-Hx"></a>一色。<a id="a-Hy"></a>二非色。<a id="a-Hz"></a>色不净有三。<a id="a-I0"></a>谓初中后。<a id="a-I1"></a>初者。<a id="a-I2"></a>始入胎和合。<a id="a-I3"></a>种子不净。<a id="a-I4"></a>中者。<a id="a-I5"></a>出胎已后。<a id="a-I6"></a>饮食资养。<a id="a-I7"></a>多诸不净。<a id="a-I8"></a>后者。<a id="a-I9"></a>舍身已后。<a id="a-IA"></a>身体坏时。<a id="a-IB"></a>种种不净故。<a id="a-IC"></a>非色者。<a id="a-ID"></a>或喜。<a id="a-IE"></a>或忧。<a id="a-IF"></a>或恶。<a id="a-IG"></a>或无记。<a id="a-IH"></a>或不离欲诸系缚等故非色。<a id="a-II"></a>由此等法故不净。<a id="a-IJ"></a>是以圣人通观三界。<a id="a-IK"></a>皆是不净。<a id="a-IL"></a>如是五阴。<a id="a-IM"></a>如实不净。<a id="a-IN"></a>生不净解。<a id="a-IO"></a>此四皆实。<a id="a-IP"></a>是故非倒。<a id="a-IQ"></a>若约佛性。<a id="a-IR"></a>常等四德。<a id="a-IS"></a>此四无倒还成颠倒。<a id="a-IT"></a>为对此倒。<a id="a-IU"></a>是故安立如来法身四德。<a id="a-IV"></a>四德者。<a id="a-IW"></a>一常波罗蜜。<a id="a-IX"></a>二乐波罗蜜。<a id="a-IY"></a>三我波罗蜜。<a id="a-IZ"></a>四净波罗蜜。<a id="a-Ia"></a>如胜鬘经说。<a id="a-Ib"></a>世尊。<a id="a-Ic"></a>是诸众生生颠倒心。<a id="a-Id"></a>于内五取阴。<a id="a-Ie"></a>无常见常。<a id="a-If"></a>苦中见乐。<a id="a-Ig"></a>无我见我。<a id="a-Ih"></a>不净见净。<a id="a-Ii"></a>世尊。<a id="a-Ij"></a>一切声闻独觉由空解未曾见一切智智境。<a id="a-Ik"></a>如来法身应修不修故。<a id="a-Il"></a>若大乘人。<a id="a-Im"></a>由信世尊故。<a id="a-In"></a>于如来法身。<a id="a-Io"></a>便作常乐我净等解。<a id="a-Ip"></a>是人则不名倒。<a id="a-Iq"></a>名得正见。<a id="a-Ir"></a>云何如此世尊如来法身是常乐我净诸波罗蜜。<a id="a-Is"></a>若人作是见者。<a id="a-It"></a>名为正见。<a id="a-Iu"></a>是如来胸子。<a id="a-Iv"></a>胸子者。<a id="a-Iw"></a>恒在佛心胸故。<a id="a-Ix"></a>复次如来四德波罗蜜。<a id="a-Iy"></a>由因次第渐深。<a id="a-Iz"></a>应知逆说。<a id="a-J0"></a>翻后为前。<a id="a-J1"></a>谓净我乐常。<a id="a-J2"></a>由一阐提憎背大乘。<a id="a-J3"></a>为翻彼乐住生死不净故。<a id="a-J4"></a>修习菩萨信乐大乘法。<a id="a-J5"></a>得净波罗蜜。<a id="a-J6"></a>是其果应知。<a id="a-J7"></a>由一切外道色等五阴无我性类计执为我。<a id="a-J8"></a>而是色等法。<a id="a-J9"></a>与汝执我相相违故。<a id="a-JA"></a>恒常无我。<a id="a-JB"></a>诸佛菩萨由真如智至得一切法无我波罗蜜。<a id="a-JC"></a>是无我波罗蜜。<a id="a-JD"></a>与汝所见无我相。<a id="a-JE"></a>不相违故。<a id="a-JF"></a>如来说是相恒常无我。<a id="a-JG"></a>是一切法真体性故。<a id="a-JH"></a>故说无我波罗蜜是我。<a id="a-JI"></a>如经偈说。</p>
  <p id="aJJ">二空已清净　　得无我胜我</p>
  <p id="aJK">佛得净性故　　无我转成我</p>
  <p id="aJL">诸外道等。<a id="a-JM"></a>于五取阴中。<a id="a-JN"></a>执见有我。<a id="a-JO"></a>为翻其我执虚妄故。<a id="a-JP"></a>修习般若波罗蜜。<a id="a-JQ"></a>至得最胜无我。<a id="a-JR"></a>即我波罗蜜。<a id="a-JS"></a>是其果。<a id="a-JT"></a>应知。<a id="a-JU"></a>由诸声闻人。<a id="a-JV"></a>怖畏生死苦乐。<a id="a-JW"></a>住生死苦灭静中。<a id="a-JX"></a>为翻此乐意故。<a id="a-JY"></a>修习破虚空三昧。<a id="a-JZ"></a>一切相世出世法。<a id="a-Ja"></a>乐波罗蜜。<a id="a-Jb"></a>是其果。<a id="a-Jc"></a>应知。<a id="a-Jd"></a>由独觉圣人者。<a id="a-Je"></a>不观众生利益等事。<a id="a-Jf"></a>但乐独处静住。<a id="a-Jg"></a>为翻此意故。<a id="a-Jh"></a>修习菩萨大悲为利益众生事。<a id="a-Ji"></a>乃至穷于生死。<a id="a-Jj"></a>常所持护。<a id="a-Jk"></a>常波罗蜜是其果。<a id="a-Jl"></a>应知。<a id="a-Jm"></a>如是信乐大乘般若波罗蜜。<a id="a-Jn"></a>破虚空三昧。<a id="a-Jo"></a>菩萨大悲等四因。<a id="a-Jp"></a>能成就如来法身四功德波罗蜜。<a id="a-Jq"></a>是故佛说由此四德一切如来唯法界为胜。<a id="a-Jr"></a>由如虚空。<a id="a-Js"></a>取虚空为边际极后际之后。<a id="a-Jt"></a>如是四句现何等义。<a id="a-Ju"></a>由修习信乐大乘法故。<a id="a-Jv"></a>诸佛至得最极清净波罗蜜故。<a id="a-Jw"></a>佛说唯法界为胜为上。<a id="a-Jx"></a>由修习般若波罗蜜故。<a id="a-Jy"></a>至得众生世界器世界极无我波罗蜜。<a id="a-Jz"></a>五阴名众生世间即人空。<a id="a-K0"></a>国土四大名器世界。<a id="a-K1"></a>即是法空。<a id="a-K2"></a>是二空所显故。<a id="a-K3"></a>故说由如虚空。<a id="a-K4"></a>为修习破空三昧等故一切处诸法自在如意应得故。<a id="a-K5"></a>取虚空为边际。<a id="a-K6"></a>由修习菩萨大悲故。<a id="a-K7"></a>于诸众生。<a id="a-K8"></a>常起悲心。<a id="a-K9"></a>护持无有边际故。<a id="a-KA"></a>说极后际之后。<a id="a-KB"></a>后际之后者。<a id="a-KC"></a>假令后际有后。<a id="a-KD"></a>菩萨大悲亦能过之。<a id="a-KE"></a>是故通辩地前圣凡二位。<a id="a-KF"></a>不得四德。<a id="a-KG"></a>复次十地由四障故。<a id="a-KH"></a>未得极果四德。<a id="a-KI"></a>金刚后心。<a id="a-KJ"></a>方乃得之应知。<a id="a-KK"></a>何以故。<a id="a-KL"></a>以出三界外有三种圣人。<a id="a-KM"></a>谓声闻。<a id="a-KN"></a>独觉。<a id="a-KO"></a>大力菩萨。<a id="a-KP"></a>住无流界。<a id="a-KQ"></a>有四种怨障。<a id="a-KR"></a>由此四怨障故。<a id="a-KS"></a>不得如来法身四种功德波罗蜜。<a id="a-KT"></a>四怨障者。<a id="a-KU"></a>一方便生死。<a id="a-KV"></a>二因缘生死。<a id="a-KW"></a>三有有生死。<a id="a-KX"></a>四无有生死。<a id="a-KY"></a>一方便生死者。<a id="a-KZ"></a>是无明住地。<a id="a-Ka"></a>能生新无漏业。<a id="a-Kb"></a>譬如无明生行。<a id="a-Kc"></a>或因烦恼方便。<a id="a-Kd"></a>生同类果。<a id="a-Ke"></a>名为因缘。<a id="a-Kf"></a>如无明生不善行。<a id="a-Kg"></a>若生不同类果。<a id="a-Kh"></a>但名方便。<a id="a-Ki"></a>如无明生善行。<a id="a-Kj"></a>不动行故今无明住地生新无漏业亦尔。<a id="a-Kk"></a>或生同类。<a id="a-Kl"></a>或不同类生福行。<a id="a-Km"></a>名为同类。<a id="a-Kn"></a>以同缘俗故。<a id="a-Ko"></a>生智慧行。<a id="a-Kp"></a>名不同类。<a id="a-Kq"></a>以智是真慧故。<a id="a-Kr"></a>是名方便生死。<a id="a-Ks"></a>二因缘生死者。<a id="a-Kt"></a>是无明住地所生无漏业。<a id="a-Ku"></a>是业名为因缘生死。<a id="a-Kv"></a>譬如无明所生行是业。<a id="a-Kw"></a>但感同类不生不同类果。<a id="a-Kx"></a>善行但生乐果。<a id="a-Ky"></a>不善但招苦报。<a id="a-Kz"></a>故名因缘生死。<a id="a-L0"></a>方便生死。<a id="a-L1"></a>譬凡夫位。<a id="a-L2"></a>因缘生死。<a id="a-L3"></a>譬须陀洹以上但用故业不生新业。<a id="a-L4"></a>三有有生死者。<a id="a-L5"></a>是无明住地为方便。<a id="a-L6"></a>无漏业为因。<a id="a-L7"></a>三种圣人是意所生身。<a id="a-L8"></a>譬如四取为缘。<a id="a-L9"></a>有漏业为因三界内生身。<a id="a-LA"></a>有有者。<a id="a-LB"></a>未来生有。<a id="a-LC"></a>更有一生。<a id="a-LD"></a>名为有有。<a id="a-LE"></a>如上流阿那含人于第二生中般涅槃者余有一生故。<a id="a-LF"></a>故名有有。<a id="a-LG"></a>四无有生死者。<a id="a-LH"></a>是三圣意生最后身为缘。<a id="a-LI"></a>是不可思惟退堕。<a id="a-LJ"></a>譬如生为缘。<a id="a-LK"></a>老死等为过失。<a id="a-LL"></a>是故无明住地为一切烦恼所依止处。<a id="a-LM"></a>而一切烦恼通名无明者。<a id="a-LN"></a>以无明为众惑根本。<a id="a-LO"></a>根本既未灭尽。<a id="a-LP"></a>由为一切烦恼垢臭秽熏习故。<a id="a-LQ"></a>阿罗汉。<a id="a-LR"></a>辟支佛。<a id="a-LS"></a>及自在菩萨。<a id="a-LT"></a>不能至得无所染污大净波罗蜜。<a id="a-LU"></a>复次依此缘。<a id="a-LV"></a>此无明住地微细妄想相游行未息。<a id="a-LW"></a>故极不能至得无行无想大我波罗蜜。<a id="a-LX"></a>因此无明住地为缘。<a id="a-LY"></a>及微细妄想所起无漏业为因。<a id="a-LZ"></a>得起三种意生身故。<a id="a-La"></a>不能至得极离因果苦大乐波罗蜜。<a id="a-Lb"></a>若未证得业难生难灭尽无余如来甘露界。<a id="a-Lc"></a>及未证得不可思惟退堕界。<a id="a-Ld"></a>未灭谢故。<a id="a-Le"></a>不能至得极无别异老死等大常波罗蜜。<a id="a-Lf"></a>复次应知。<a id="a-Lg"></a>无明住地如烦恼难。<a id="a-Lh"></a>无漏业如业难。<a id="a-Li"></a>三种意生身如果报难。<a id="a-Lj"></a>不可思惟退堕如过失难。<a id="a-Lk"></a>若在三种意生身中。<a id="a-Ll"></a>则无常乐我净波罗蜜。<a id="a-Lm"></a>故如来法身是常等四波罗蜜。<a id="a-Ln"></a>以如来法身一切烦恼习气皆灭尽故。<a id="a-Lo"></a>是名极净。<a id="a-Lp"></a>一切我无我虚妄执灭息故。<a id="a-Lq"></a>故名大我。<a id="a-Lr"></a>意所生身因果究竟尽故。<a id="a-Ls"></a>故名大乐。<a id="a-Lt"></a>生死涅槃平等通达故。<a id="a-Lu"></a>故名大常。<a id="a-Lv"></a>复次四德各有二缘义。<a id="a-Lw"></a>应知。<a id="a-Lx"></a>初有二因缘故。<a id="a-Ly"></a>说如来法身有大净波罗蜜。<a id="a-Lz"></a>一者本性清净名为通相。<a id="a-M0"></a>二者无垢清净故名别相。<a id="a-M1"></a>本性清净通圣凡有故名为通。<a id="a-M2"></a>无垢清净但佛果有。<a id="a-M3"></a>所以名别。<a id="a-M4"></a>复有二种因缘。<a id="a-M5"></a>说如来法身有大我波罗蜜。<a id="a-M6"></a>一由远离外道边见执故无有我执。<a id="a-M7"></a>二由远离二乘所执无我边故。<a id="a-M8"></a>则无无我妄执两执灭息故说大我波罗蜜。<a id="a-M9"></a>复有二种因缘。<a id="a-MA"></a>说如来法身有大乐波罗蜜。<a id="a-MB"></a>一由一切苦集相灭尽无余故。<a id="a-MC"></a>拔除习气相续尽故。<a id="a-MD"></a>二由一切苦灭相证得故。<a id="a-ME"></a>三种意生身灭不更生故。<a id="a-MF"></a>苦灭无余是名大乐波罗蜜。<a id="a-MG"></a>复有二种因缘。<a id="a-MH"></a>说如来法身有大常波罗蜜。<a id="a-MI"></a>一无常生死不损减者。<a id="a-MJ"></a>远离断边。<a id="a-MK"></a>二常住涅槃无增益者。<a id="a-ML"></a>远离常边。<a id="a-MM"></a>由离此断常二执故。<a id="a-MN"></a>名大常波罗蜜。<a id="a-MO"></a>故胜鬘经说。<a id="a-MP"></a>若见诸行无常。<a id="a-MQ"></a>是名断见。<a id="a-MR"></a>不名正见。<a id="a-MS"></a>若见涅槃常住。<a id="a-MT"></a>是名常见。<a id="a-MU"></a>非是正见。<a id="a-MV"></a>是故如来法身离于二见。<a id="a-MW"></a>名为大常波罗蜜。<a id="a-MX"></a>由此如实法界道理门故。<a id="a-MY"></a>即是涅槃。<a id="a-MZ"></a>即是生死。<a id="a-Ma"></a>不可分别。<a id="a-Mb"></a>即是得入不二法门。<a id="a-Mc"></a>亦不一不二。<a id="a-Md"></a>住无住处故由灭诸惑不住生死。<a id="a-Me"></a>由本愿故。<a id="a-Mf"></a>不住涅槃。<a id="a-Mg"></a>由般若故。<a id="a-Mh"></a>诸惑得灭。<a id="a-Mi"></a>由大悲故。<a id="a-Mj"></a>本愿得成。<a id="a-Mk"></a>故不可思量经偈中说。</p>
  <p id="aMl">诸惑成觉分　　生死成涅槃</p>
  <p id="aMm">修习大方便　　诸佛叵思议</p>
  <p data-pb></p>
  <h2 id="aMn">辩相分中事能品第四</h2>
  <p id="aMo">复次事能相义应知。<a id="a-Mp"></a>此清净性事能有二。<a id="a-Mq"></a>一于生死苦中。<a id="a-Mr"></a>能生厌离。<a id="a-Ms"></a>二于涅槃。<a id="a-Mt"></a>欲求乐愿。<a id="a-Mu"></a>若无清净之性。<a id="a-Mv"></a>如是二事。<a id="a-Mw"></a>则不得成。<a id="a-Mx"></a>故经中说。<a id="a-My"></a>世尊。<a id="a-Mz"></a>若无如来藏。<a id="a-N0"></a>于生死苦。<a id="a-N1"></a>无厌离意。<a id="a-N2"></a>亦无欲求乐愿之心。<a id="a-N3"></a>故不定聚众生。<a id="a-N4"></a>起此二事为用。<a id="a-N5"></a>一于生死苦。<a id="a-N6"></a>观于过失。<a id="a-N7"></a>为依止处。<a id="a-N8"></a>生不定聚众生厌离心故。<a id="a-N9"></a>二于涅槃乐。<a id="a-NA"></a>观于功德。<a id="a-NB"></a>为依止处生不定聚。<a id="a-NC"></a>众生欲求乐愿。<a id="a-ND"></a>欲求愿乐。<a id="a-NE"></a>是四种心云何为异。<a id="a-NF"></a>初欲者名信。<a id="a-NG"></a>信有四种。<a id="a-NH"></a>一信有。<a id="a-NI"></a>二信不可思议。<a id="a-NJ"></a>三信应可得。<a id="a-NK"></a>四信有无量功德。<a id="a-NL"></a>具是四义故名为欲。<a id="a-NM"></a>二求者。<a id="a-NN"></a>为至得此法。<a id="a-NO"></a>心恒勤求。<a id="a-NP"></a>无有退悔。<a id="a-NQ"></a>名之为求。<a id="a-NR"></a>三乐者。<a id="a-NS"></a>思择如不如方便。<a id="a-NT"></a>如方便者。<a id="a-NU"></a>谓涅槃。<a id="a-NV"></a>不如方便。<a id="a-NW"></a>谓生死。<a id="a-NX"></a>思择涅槃。<a id="a-NY"></a>不求速证。<a id="a-NZ"></a>思择生死。<a id="a-Na"></a>不求舍离。<a id="a-Nb"></a>故名为乐。<a id="a-Nc"></a>四愿者。<a id="a-Nd"></a>从今发愿。<a id="a-Ne"></a>穷未来际。<a id="a-Nf"></a>恒以愿摄一切众生未曾舍离。<a id="a-Ng"></a>随所行道。<a id="a-Nh"></a>并入菩提愿海所摄。<a id="a-Ni"></a>以自利故。<a id="a-Nj"></a>不舍涅槃。<a id="a-Nk"></a>为利他故。<a id="a-Nl"></a>不舍生死。<a id="a-Nm"></a>故有二观。<a id="a-Nn"></a>一于生死观苦过失。<a id="a-No"></a>二于涅槃观乐功德。<a id="a-Np"></a>故净分人。<a id="a-Nq"></a>由清净性。<a id="a-Nr"></a>此观得成。<a id="a-Ns"></a>言净分者。<a id="a-Nt"></a>一福德分。<a id="a-Nu"></a>二解脱分。<a id="a-Nv"></a>三通达分。<a id="a-Nw"></a>福德分者。<a id="a-Nx"></a>宿世善根能感此身。<a id="a-Ny"></a>具足诸根。<a id="a-Nz"></a>为受法器。<a id="a-O0"></a>解脱分者。<a id="a-O1"></a>已下功德种子。<a id="a-O2"></a>能感未来世中解脱果报。<a id="a-O3"></a>通达分者。<a id="a-O4"></a>由圣道故。<a id="a-O5"></a>能通达真如。<a id="a-O6"></a>是名净分。<a id="a-O7"></a>是人由净分为缘。<a id="a-O8"></a>净性为因故成此观。<a id="a-O9"></a>非无因缘。<a id="a-OA"></a>若不由于此二事成观无因缘。<a id="a-OB"></a>如阐提人无涅槃性应得此观。<a id="a-OC"></a>而一阐提既无此观。<a id="a-OD"></a>故知定须因缘观。<a id="a-OE"></a>方可现是清净性。<a id="a-OF"></a>不为客尘之所染污。<a id="a-OG"></a>随三乘中未起一乘信乐。<a id="a-OH"></a>又复未能亲事善知识等。<a id="a-OI"></a>乃至四种圣轮亦未相应。<a id="a-OJ"></a>言四轮者。<a id="a-OK"></a>一住如法国土。<a id="a-OL"></a>二依善知识。<a id="a-OM"></a>三调伏自身。<a id="a-ON"></a>四宿植善根。<a id="a-OO"></a>轮有三义。<a id="a-OP"></a>一者未得令得。<a id="a-OQ"></a>得令不失。<a id="a-OR"></a>二者能度。<a id="a-OS"></a>从此至彼。<a id="a-OT"></a>从他相续至自相续从自相续复至于他。<a id="a-OU"></a>三者能载。<a id="a-OV"></a>为能从生死得至涅槃。<a id="a-OW"></a>一住善处者。<a id="a-OX"></a>即是能修正行善人所住之处。<a id="a-OY"></a>若于中住恒见此人故得觉意。<a id="a-OZ"></a>觉者觉悟。<a id="a-Oa"></a>意者善心。<a id="a-Ob"></a>因此受持善法等事。<a id="a-Oc"></a>故佛说偈言。</p>
  <p id="aOd">无知无善识　　恶友损正行</p>
  <p id="aOe">蜘蛛落乳中　　是乳转成毒</p>
  <p id="aOf">是名应住如法国土。<a id="a-Og"></a>二近善友善友者。<a id="a-Oh"></a>有七分。<a id="a-Oi"></a>如偈言。</p>
  <p id="aOj">能施重可信　　能说能忍受</p>
  <p id="aOk">说深为善友　　安弟子善处</p>
  <p id="aOl">七分者。<a id="a-Om"></a>一能施。<a id="a-On"></a>由能施故令地怜爱。<a id="a-Oo"></a>爱故尊重。<a id="a-Op"></a>重故可信。<a id="a-Oq"></a>可信故能说。<a id="a-Or"></a>由能说故能忍受外难。<a id="a-Os"></a>能忍受故能说深理。<a id="a-Ot"></a>利于善友。<a id="a-Ou"></a>由说深法故。<a id="a-Ov"></a>能安善友置于善处。<a id="a-Ow"></a>若有能备此七德者。<a id="a-Ox"></a>可堪依止为善知识。<a id="a-Oy"></a>若总论此七。<a id="a-Oz"></a>不出三义。<a id="a-P0"></a>一乐怜愍。<a id="a-P1"></a>二聪明。<a id="a-P2"></a>三堪忍。<a id="a-P3"></a>三义若少一种。<a id="a-P4"></a>则非善友。<a id="a-P5"></a>若但怜愍不能聪明。<a id="a-P6"></a>譬如父母虽念子病不能救治。<a id="a-P7"></a>若但聪明无慈愍者。<a id="a-P8"></a>如怨家师不治他疾。<a id="a-P9"></a>若不能堪忍。<a id="a-PA"></a>则自行不足。<a id="a-PB"></a>怜愍聪明亦不成就故。<a id="a-PC"></a>离虽七种合不出三。<a id="a-PD"></a>能施尊重可信。<a id="a-PE"></a>此三属怜愍摄。<a id="a-PF"></a>能说及说深理。<a id="a-PG"></a>此二属聪明摄。<a id="a-PH"></a>能忍属堪忍摄。<a id="a-PI"></a>安善处并通三种。<a id="a-PJ"></a>其聪明者。<a id="a-PK"></a>表离愚痴。<a id="a-PL"></a>能堪忍者。<a id="a-PM"></a>表异凡夫。<a id="a-PN"></a>三怜愍者。<a id="a-PO"></a>表异二乘。<a id="a-PP"></a>唯佛世尊备此三德。<a id="a-PQ"></a>故堪为众生真善知识。<a id="a-PR"></a>三调伏自身心者。<a id="a-PS"></a>如正教行。<a id="a-PT"></a>闻时无散乱心。<a id="a-PU"></a>思时无轻慢心。<a id="a-PV"></a>修时无颠倒心。<a id="a-PW"></a>若不自调伏身心者。<a id="a-PX"></a>善处善友。<a id="a-PY"></a>则无所用。<a id="a-PZ"></a>四宿植善根者。<a id="a-Pa"></a>以为解脱分故。<a id="a-Pb"></a>修善根。<a id="a-Pc"></a>善根者。<a id="a-Pd"></a>谓信戒闻舍智。<a id="a-Pe"></a>信者不离三宝正念。<a id="a-Pf"></a>戒者为不离善道。<a id="a-Pg"></a>闻者自闻令他闻。<a id="a-Ph"></a>不令他倒闻。<a id="a-Pi"></a>不障他闻。<a id="a-Pj"></a>因四闻故。<a id="a-Pk"></a>今世得闻及思修等。<a id="a-Pl"></a>可为法器。<a id="a-Pm"></a>三慧具足。<a id="a-Pn"></a>舍者有二。<a id="a-Po"></a>一由昔舍物施他。<a id="a-Pp"></a>今则损于贪爱。<a id="a-Pq"></a>二由昔舍法施人。<a id="a-Pr"></a>今则轻灭无明。<a id="a-Ps"></a>由此舍故贪爱无明并稍轻薄。<a id="a-Pt"></a>以是因缘得解脱果。<a id="a-Pu"></a>智者是人先世已曾思择三宝四谛故。<a id="a-Pv"></a>于此生得世正见。<a id="a-Pw"></a>乃至尽智及无生智。<a id="a-Px"></a>如是之人。<a id="a-Py"></a>虽具三轮。<a id="a-Pz"></a>若无宿善。<a id="a-Q0"></a>今生五根。<a id="a-Q1"></a>则不具足。<a id="a-Q2"></a>便是生于八难等处。<a id="a-Q3"></a>故知若无宿世善根。<a id="a-Q4"></a>则前三轮无所复用。<a id="a-Q5"></a>总此四义。<a id="a-Q6"></a>譬之为轮四若少一轮。<a id="a-Q7"></a>则不成解脱之名。<a id="a-Q8"></a>无由得立。<a id="a-Q9"></a>由此四法和合故能得解脱道者。<a id="a-QA"></a>如轮能运能转。<a id="a-QB"></a>至解脱时无复此能如圣王轮。<a id="a-QC"></a>备有四物。<a id="a-QD"></a>所谓毂辋辐轴。<a id="a-QE"></a>若无此四轮则不成。<a id="a-QF"></a>以是义故。<a id="a-QG"></a>若未与四轮相应者。<a id="a-QH"></a>是时厌离生死观及涅槃功德观并不得成。<a id="a-QI"></a>故经中说。<a id="a-QJ"></a>一阐提人堕邪定聚。<a id="a-QK"></a>有二种身。<a id="a-QL"></a>一本性法身。<a id="a-QM"></a>二随意身。<a id="a-QN"></a>佛日慧光照此二身。<a id="a-QO"></a>法身者。<a id="a-QP"></a>即真如理。<a id="a-QQ"></a>随意身者。<a id="a-QR"></a>即从如理起佛光明为怜愍阐提二身者。<a id="a-QS"></a>一为令法身得生。<a id="a-QT"></a>二为令加行得长修菩提行。<a id="a-QU"></a>故观得成。<a id="a-QV"></a>复有经说。<a id="a-QW"></a>阐提众生决无般涅槃性。<a id="a-QX"></a>若尔二经便自相违。<a id="a-QY"></a>会此二说。<a id="a-QZ"></a>一了一不了。<a id="a-Qa"></a>故不相违。<a id="a-Qb"></a>言有性者。<a id="a-Qc"></a>是名了说。<a id="a-Qd"></a>言无性者。<a id="a-Qe"></a>是不了说。<a id="a-Qf"></a>故佛说若不信乐大乘名一阐提。<a id="a-Qg"></a>欲令舍离一阐提心故。<a id="a-Qh"></a>说作阐提时决无解脱。<a id="a-Qi"></a>若有众生有自性清净净永不得解脱者。<a id="a-Qj"></a>无有是处。<a id="a-Qk"></a>故佛观一切众生有自性故。<a id="a-Ql"></a>后时决得清净法身。<a id="a-Qm"></a>故经偈言。</p>
  <p id="aQn">聪明人次第　　数数细细修</p>
  <p id="aQo">除灭自身垢　　如金师炼金</p>
  <p id="aQp">聪明人次第者。<a id="a-Qq"></a>明此人有解不倒修能如次学。<a id="a-Qr"></a>数数者。<a id="a-Qs"></a>时无暂舍。<a id="a-Qt"></a>恒自研求。<a id="a-Qu"></a>细细者。<a id="a-Qv"></a>从微至着。<a id="a-Qw"></a>如闻思修慧细细而习。<a id="a-Qx"></a>除灭自垢者。<a id="a-Qy"></a>稍除无明重轻诸惑。<a id="a-Qz"></a>令清净本性。<a id="a-R0"></a>永得显现故。<a id="a-R1"></a>说犹如金师能炼于金。<a id="a-R2"></a>除诸滓璞金。<a id="a-R3"></a>得净光明。</p>
 </body>
</html>