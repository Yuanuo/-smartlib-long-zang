<!doctype html>
<html id="z3IBVXP10O" data-ver="1837">
 <head>
  <meta charset="utf-8">
  <meta author="天亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">佛性论卷第一</h1>
  <h2 id="a2">一缘起分</h2>
  <p id="a3">问曰。<a id="a-4"></a>佛何因缘说于佛性。<a id="a-5"></a>答曰。<a id="a-6"></a>如来为除五种过失。<a id="a-7"></a>生五功德故。<a id="a-8"></a>说一切众生悉有佛性。<a id="a-9"></a>除五种过失者。<a id="a-A"></a>一为令众生离下劣心故。<a id="a-B"></a>二为离慢下品人故。<a id="a-C"></a>三为离虚妄执故。<a id="a-D"></a>四为离诽谤真实法故五为离我执故。<a id="a-E"></a>一为令众生离下劣心者。<a id="a-F"></a>有诸众生未闻佛说有佛性理。<a id="a-G"></a>不知自身必当有得佛义故。<a id="a-H"></a>于此身起下劣想。<a id="a-I"></a>不能发菩提心。<a id="a-J"></a>今欲令其发心。<a id="a-K"></a>舍下劣意故。<a id="a-L"></a>说众生悉有佛性。<a id="a-M"></a>二为离高慢心者。<a id="a-N"></a>若有人曾闻佛说众生有佛性故。<a id="a-O"></a>因此发心。<a id="a-P"></a>既发心已。<a id="a-Q"></a>便谓我有佛性故能发心。<a id="a-R"></a>作轻慢意。<a id="a-S"></a>谓他不能。<a id="a-T"></a>为破此执故。<a id="a-U"></a>佛说一切众生皆有佛性。<a id="a-V"></a>三为离虚妄执者。<a id="a-W"></a>若人有此慢心。<a id="a-X"></a>则于如理如量。<a id="a-Y"></a>正智不得生显故起虚妄。<a id="a-Z"></a>虚妄者。<a id="a-a"></a>是众生过失。<a id="a-b"></a>过失有二。<a id="a-c"></a>一本无。<a id="a-d"></a>二是客。<a id="a-e"></a>一本无者。<a id="a-f"></a>如如理中。<a id="a-g"></a>本无人我。<a id="a-h"></a>作人我执。<a id="a-i"></a>此执无本。<a id="a-j"></a>由无本执故。<a id="a-k"></a>起无明等。<a id="a-l"></a>由无明起业。<a id="a-m"></a>由业起果报。<a id="a-n"></a>如此三种。<a id="a-o"></a>无实根本。<a id="a-p"></a>所执是无故知能执皆成虚妄故。<a id="a-q"></a>由于此执所起无明诸业果报。<a id="a-r"></a>并是虚妄故。<a id="a-s"></a>无受者作者。<a id="a-t"></a>而于中执有。<a id="a-u"></a>是虚妄故言本无。<a id="a-v"></a>二是客者。<a id="a-w"></a>有为诸法皆念念灭。<a id="a-x"></a>无停住义。<a id="a-y"></a>则能骂所骂二无所有。<a id="a-z"></a>但初刹那为旧。<a id="a-10"></a>次刹那为客。<a id="a-11"></a>能骂所骂起而即谢。<a id="a-12"></a>是则初刹那是怨。<a id="a-13"></a>次则非怨。<a id="a-14"></a>以于客中作于旧执此执不实故名虚妄。<a id="a-15"></a>若起此执。<a id="a-16"></a>正智不生。<a id="a-17"></a>为除此执故说佛性。<a id="a-18"></a>佛性者。<a id="a-19"></a>即是人法二空所显真如。<a id="a-1A"></a>由真如故。<a id="a-1B"></a>无能骂所骂。<a id="a-1C"></a>通达此理。<a id="a-1D"></a>离虚妄执。<a id="a-1E"></a>四为除诽谤真实法者一切众生过失之事。<a id="a-1F"></a>并是二空。<a id="a-1G"></a>由解此空故。<a id="a-1H"></a>所起清净智慧功德。<a id="a-1I"></a>是名真实。<a id="a-1J"></a>言诽谤者。<a id="a-1K"></a>若不说佛性则不了空。<a id="a-1L"></a>便执实有。<a id="a-1M"></a>违谤真如。<a id="a-1N"></a>净智功德。<a id="a-1O"></a>皆不成就。<a id="a-1P"></a>五离我执者。<a id="a-1Q"></a>若不见虚妄过失。<a id="a-1R"></a>真实功德。<a id="a-1S"></a>于众生中。<a id="a-1T"></a>不起大悲。<a id="a-1U"></a>由闻佛说佛性故。<a id="a-1V"></a>知虚妄过失。<a id="a-1W"></a>真实功德。<a id="a-1X"></a>则于众生中。<a id="a-1Y"></a>起大悲心。<a id="a-1Z"></a>无有彼此故除我执。<a id="a-1a"></a>为此五义因缘。<a id="a-1b"></a>佛说佛性生五种功德。<a id="a-1c"></a>五功德者。<a id="a-1d"></a>一起正勤心。<a id="a-1e"></a>二生恭敬事。<a id="a-1f"></a>三生般若。<a id="a-1g"></a>四生阇那。<a id="a-1h"></a>五生大悲。<a id="a-1i"></a>由五功德。<a id="a-1j"></a>能翻五失。<a id="a-1k"></a>由正勤故。<a id="a-1l"></a>翻下劣心。<a id="a-1m"></a>由恭敬故。<a id="a-1n"></a>翻轻慢意。<a id="a-1o"></a>由般若故。<a id="a-1p"></a>翻妄想执。<a id="a-1q"></a>由生阇那俗智。<a id="a-1r"></a>能显实智。<a id="a-1s"></a>及诸功德故。<a id="a-1t"></a>翻谤真法。<a id="a-1u"></a>由大悲心。<a id="a-1v"></a>慈念平等故翻我执。<a id="a-1w"></a>翻我执者。<a id="a-1x"></a>由佛性故。<a id="a-1y"></a>观一切众生。<a id="a-1z"></a>二无所有。<a id="a-20"></a>息自爱念。<a id="a-21"></a>观诸众生。<a id="a-22"></a>二空所摄。<a id="a-23"></a>一切功德。<a id="a-24"></a>而得成就。<a id="a-25"></a>是故于他而生爱念。<a id="a-26"></a>由般若故。<a id="a-27"></a>灭自爱念。<a id="a-28"></a>由大悲故。<a id="a-29"></a>生他爱念。<a id="a-2A"></a>由般若故。<a id="a-2B"></a>舍凡夫执。<a id="a-2C"></a>由大悲故。<a id="a-2D"></a>舍二乘执由般若故。<a id="a-2E"></a>不舍涅槃。<a id="a-2F"></a>由大悲故。<a id="a-2G"></a>不舍生死。<a id="a-2H"></a>由般若故。<a id="a-2I"></a>成就佛法。<a id="a-2J"></a>由大悲故。<a id="a-2K"></a>成熟众生。<a id="a-2L"></a>由二方便。<a id="a-2M"></a>住无住处。<a id="a-2N"></a>无有退转。<a id="a-2O"></a>速证菩提。<a id="a-2P"></a>灭五过失。<a id="a-2Q"></a>生五功德。<a id="a-2R"></a>是故佛说一切众生皆有佛性。</p>
  <p data-pb></p>
  <h2 id="a2S">二破执分破小乘执品第一</h2>
  <p id="a2T">复次佛性有无。<a id="a-2U"></a>成破立义应知。<a id="a-2V"></a>破有三种。<a id="a-2W"></a>一破小乘执。<a id="a-2X"></a>二破外道执。<a id="a-2Y"></a>三破菩萨执。<a id="a-2Z"></a>初破小乘执者。<a id="a-2a"></a>佛为小乘人说有众生不住于性。<a id="a-2b"></a>永不般涅槃故。<a id="a-2c"></a>于此生疑。<a id="a-2d"></a>起不信心。</p>
  <p id="a2e">释曰。<a id="a-2f"></a>所以生疑者。<a id="a-2g"></a>由佛说故。<a id="a-2h"></a>小乘诸部。<a id="a-2i"></a>解执不同。<a id="a-2j"></a>若依分别部说。<a id="a-2k"></a>一切凡圣众生。<a id="a-2l"></a>并以空为其本。<a id="a-2m"></a>所以凡圣众生。<a id="a-2n"></a>皆从空出故。<a id="a-2o"></a>空是佛性。<a id="a-2p"></a>佛性者即大涅槃。<a id="a-2q"></a>若依毗昙萨婆多等诸部说者。<a id="a-2r"></a>则一切众生。<a id="a-2s"></a>无有性得佛性。<a id="a-2t"></a>但有修得佛性。<a id="a-2u"></a>分别众生。<a id="a-2v"></a>凡有三种。<a id="a-2w"></a>一定无佛性。<a id="a-2x"></a>永不得涅槃。<a id="a-2y"></a>是一阐提犯重禁者。<a id="a-2z"></a>二不定有无。<a id="a-30"></a>若修时即得。<a id="a-31"></a>不修不得。<a id="a-32"></a>是贤善共位以上人故。<a id="a-33"></a>三定有佛性。<a id="a-34"></a>即三乘人。<a id="a-35"></a>一声闻从苦忍以上即得佛性。<a id="a-36"></a>二独觉从世法以上即得佛性。<a id="a-37"></a>三者菩萨十回向以上是不退位时得于佛性。<a id="a-38"></a>所以然者。<a id="a-39"></a>如经说有众生不住于性。<a id="a-3A"></a>永无般涅槃故。<a id="a-3B"></a>又阿鋡说。<a id="a-3C"></a>佛十力中。<a id="a-3D"></a>性力所照。<a id="a-3E"></a>众生境界。<a id="a-3F"></a>有种种性。<a id="a-3G"></a>乃至粗妙等界不同故称性力。<a id="a-3H"></a>所以者何。<a id="a-3I"></a>一切众生有性无性异故。<a id="a-3J"></a>有佛性者则修种种妙行。<a id="a-3K"></a>无佛性者。<a id="a-3L"></a>则起种种粗恶。<a id="a-3M"></a>是故学小乘人。<a id="a-3N"></a>见此二说皆有道理。<a id="a-3O"></a>未知何者为定故起疑心。<a id="a-3P"></a>复次生不信心者。<a id="a-3Q"></a>于二说中。<a id="a-3R"></a>各偏一执故不相信。<a id="a-3S"></a>何者。<a id="a-3T"></a>若从分别部说。<a id="a-3U"></a>则不信有无性众生。<a id="a-3V"></a>若萨婆多等部说。<a id="a-3W"></a>则不信皆有佛性故。<a id="a-3X"></a>明有佛性者。<a id="a-3Y"></a>问执无性曰。<a id="a-3Z"></a>汝云何有无性众生。<a id="a-3a"></a>永不般涅槃。<a id="a-3b"></a>答曰。<a id="a-3c"></a>众生既有种种粗妙不同故知理有有性无性。<a id="a-3d"></a>汝若不信有无性众生永不涅槃。<a id="a-3e"></a>而信有众生有种种粗妙等界者。<a id="a-3f"></a>是义不然。<a id="a-3g"></a>何以故。<a id="a-3h"></a>执不平等故。<a id="a-3i"></a>问曰。<a id="a-3j"></a>汝信有众生种种粗妙等界。<a id="a-3k"></a>即令信有无性众生者。<a id="a-3l"></a>亦应信有无根众生耶。<a id="a-3m"></a>何以故。<a id="a-3n"></a>众生由有根无根故。<a id="a-3o"></a>有种种粗妙等界。<a id="a-3p"></a>汝若不信有无根众生者。<a id="a-3q"></a>云何信有粗妙等界。<a id="a-3r"></a>若谓有粗妙等界。<a id="a-3s"></a>不关有根无根者。<a id="a-3t"></a>我亦信有粗妙等界。<a id="a-3u"></a>不关有性无性之义。<a id="a-3v"></a>有何过失。<a id="a-3w"></a>若汝言无有无根众生者。<a id="a-3x"></a>我亦说无有无性众生。<a id="a-3y"></a>答曰。<a id="a-3z"></a>汝以有根无根。<a id="a-40"></a>例我有性无性。<a id="a-41"></a>是义不然。<a id="a-42"></a>何以故。<a id="a-43"></a>汝谓无根者。<a id="a-44"></a>为是众生。<a id="a-45"></a>为非众生。<a id="a-46"></a>若是众生。<a id="a-47"></a>有二过失。<a id="a-48"></a>一者泰过过失。<a id="a-49"></a>若无六根。<a id="a-4A"></a>而是众生者。<a id="a-4B"></a>则一切无情草木石等。<a id="a-4C"></a>皆是众生。<a id="a-4D"></a>同无根故。<a id="a-4E"></a>二者不及过失。<a id="a-4F"></a>本说六根以为众生。<a id="a-4G"></a>既无六根。<a id="a-4H"></a>更说何物。<a id="a-4I"></a>为众生耶。<a id="a-4J"></a>而汝说无根众生。<a id="a-4K"></a>是义不然。<a id="a-4L"></a>故知不为有根无根。<a id="a-4M"></a>说粗妙等界。<a id="a-4N"></a>正为有性无性说粗妙耳。<a id="a-4O"></a>难曰。<a id="a-4P"></a>若汝谓我立无根众生。<a id="a-4Q"></a>有二过失者。<a id="a-4R"></a>汝立犯重一阐提人无有佛性。<a id="a-4S"></a>永不得涅槃。<a id="a-4T"></a>亦有二失。<a id="a-4U"></a>一者泰过过失。<a id="a-4V"></a>众生本以我见无明为凡夫法。<a id="a-4W"></a>寻此无明。<a id="a-4X"></a>由违人空故起。<a id="a-4Y"></a>既起无明故有业报。<a id="a-4Z"></a>若不违人空。<a id="a-4a"></a>则无无明业报。<a id="a-4b"></a>既无无明业报等三轮。<a id="a-4c"></a>若尔应是圣人作于凡夫。<a id="a-4d"></a>若谓众生无佛性者。<a id="a-4e"></a>但圣为凡。<a id="a-4f"></a>无凡得圣。<a id="a-4g"></a>此成泰过。<a id="a-4h"></a>二者不及过失。<a id="a-4i"></a>若汝谓有众生无佛性者。<a id="a-4j"></a>既无空性。<a id="a-4k"></a>则无无明。<a id="a-4l"></a>若无无明。<a id="a-4m"></a>则无业报。<a id="a-4n"></a>既无业报。<a id="a-4o"></a>众生岂有。<a id="a-4p"></a>故成不及。<a id="a-4q"></a>而汝谓有众生无佛性者。<a id="a-4r"></a>是义不然。<a id="a-4s"></a>何以故。<a id="a-4t"></a>汝既不信有无根众生。<a id="a-4u"></a>那忽信有无性众生。<a id="a-4v"></a>以二失同故。<a id="a-4w"></a>问曰。<a id="a-4x"></a>汝说有众生无佛性者。<a id="a-4y"></a>如刹底利种。<a id="a-4z"></a>为具有四性。<a id="a-50"></a>及地狱人天等性。<a id="a-51"></a>为不具有。<a id="a-52"></a>若言不具有者。<a id="a-53"></a>人应常人。<a id="a-54"></a>永无作诸道义。<a id="a-55"></a>若具足有者。<a id="a-56"></a>则违经。<a id="a-57"></a>如经中说。<a id="a-58"></a>如来性力能了种种粗妙等界。<a id="a-59"></a>此众生性。<a id="a-5A"></a>既其平等。<a id="a-5B"></a>经不证故。<a id="a-5C"></a>又若汝谓有众生永不般涅槃者。<a id="a-5D"></a>义亦不然。<a id="a-5E"></a>如人先为刹底利。<a id="a-5F"></a>后作婆罗门。<a id="a-5G"></a>或人或天。<a id="a-5H"></a>无决定相故。<a id="a-5I"></a>若汝说不具足者。<a id="a-5J"></a>则与立譬相违。<a id="a-5K"></a>何以故。<a id="a-5L"></a>俱不具故。<a id="a-5M"></a>汝说无佛性众生永不得佛。<a id="a-5N"></a>如人无天性。<a id="a-5O"></a>则应永无天报。<a id="a-5P"></a>若无天性。<a id="a-5Q"></a>而得天报者。<a id="a-5R"></a>亦应有无佛性众生而得涅槃。<a id="a-5S"></a>复次若具足性与譬相似者。<a id="a-5T"></a>则无佛性众生应具有佛性。<a id="a-5U"></a>若有有无二性。<a id="a-5V"></a>为相违不。<a id="a-5W"></a>若相违者。<a id="a-5X"></a>则应一有一无。<a id="a-5Y"></a>是义不可。<a id="a-5Z"></a>若无涅槃性众生。<a id="a-5a"></a>则不应有涅槃性。<a id="a-5b"></a>汝言具二性者。<a id="a-5c"></a>义亦不然。<a id="a-5d"></a>何以故。<a id="a-5e"></a>如刹底利无婆罗门性。<a id="a-5f"></a>二性相违。<a id="a-5g"></a>决定无故。<a id="a-5h"></a>后则不得为婆罗门。<a id="a-5i"></a>乖世道故。<a id="a-5j"></a>又若俱有性义者。<a id="a-5k"></a>后时决得。<a id="a-5l"></a>若不具性义者。<a id="a-5m"></a>后决不得。<a id="a-5n"></a>若一人具此二义。<a id="a-5o"></a>定何所属。<a id="a-5p"></a>又问。<a id="a-5q"></a>汝立无佛性众生。<a id="a-5r"></a>始终定无。<a id="a-5s"></a>为不定无。<a id="a-5t"></a>譬如大地。<a id="a-5u"></a>初无金性。<a id="a-5v"></a>后时或有。<a id="a-5w"></a>有已更无。<a id="a-5x"></a>汝立无佛性。<a id="a-5y"></a>亦如是不。<a id="a-5z"></a>若如此者。<a id="a-60"></a>则应得二乘性竟。<a id="a-61"></a>后更不得。<a id="a-62"></a>得大乘性竟后应更失。<a id="a-63"></a>得定性已。<a id="a-64"></a>后更不定。<a id="a-65"></a>虽修得通达解脱等功德后还更失。<a id="a-66"></a>则修道无用。<a id="a-67"></a>决定立性。<a id="a-68"></a>并成无用故。<a id="a-69"></a>又问。<a id="a-6A"></a>汝立无定性众生如地。<a id="a-6B"></a>或时转为金宝等物。<a id="a-6C"></a>无佛性众生住于下性。<a id="a-6D"></a>是人性不定故。<a id="a-6E"></a>能转为涅槃者。<a id="a-6F"></a>为今生转。<a id="a-6G"></a>为未来转。<a id="a-6H"></a>若汝谓今生转者。<a id="a-6I"></a>云何得转。<a id="a-6J"></a>为值三宝得解脱三善根故转。<a id="a-6K"></a>为不值而能得转。<a id="a-6L"></a>若言修功德分故现在转者。<a id="a-6M"></a>何谓无佛性众生永住下性。<a id="a-6N"></a>是义自坏。<a id="a-6O"></a>若汝谓今世虽修善根终不得转。<a id="a-6P"></a>未来方转故名住下性者。<a id="a-6Q"></a>此性于未来中。<a id="a-6R"></a>为修善故转。<a id="a-6S"></a>不修故转。<a id="a-6T"></a>若修故转。<a id="a-6U"></a>今修何故不转。<a id="a-6V"></a>若言未来不修善自然转者。<a id="a-6W"></a>现在未修。<a id="a-6X"></a>何故不转。<a id="a-6Y"></a>又若汝谓无佛性。<a id="a-6Z"></a>是定无者。<a id="a-6a"></a>如火定热性。<a id="a-6b"></a>不可转为水冷性。<a id="a-6c"></a>佛性亦尔。<a id="a-6d"></a>有无应定皆不可转。<a id="a-6e"></a>若不可转者。<a id="a-6f"></a>汝立此定。<a id="a-6g"></a>为由因故定。<a id="a-6h"></a>不由因故定。<a id="a-6i"></a>若由因故定。<a id="a-6j"></a>此定不成定。<a id="a-6k"></a>何以故。<a id="a-6l"></a>本时未是定。<a id="a-6m"></a>由因方定故。<a id="a-6n"></a>若说不由因而定者。<a id="a-6o"></a>则无穷过失。<a id="a-6p"></a>是故我说此性亦复不定。<a id="a-6q"></a>不由因故。<a id="a-6r"></a>是义应成。<a id="a-6s"></a>如汝说定等共无因。<a id="a-6t"></a>若尔非理之事并应得成。<a id="a-6u"></a>二者不平等过失。<a id="a-6v"></a>如人谓石女生两儿。<a id="a-6w"></a>一白一黑。<a id="a-6x"></a>亦如兔有两角。<a id="a-6y"></a>一利一钝。<a id="a-6z"></a>若人不由因说。<a id="a-70"></a>此不平等义。<a id="a-71"></a>亦应得成。<a id="a-72"></a>如汝所说。<a id="a-73"></a>此若不成。<a id="a-74"></a>汝亦不立。<a id="a-75"></a>三者失同外道。<a id="a-76"></a>有本定有。<a id="a-77"></a>无本定无。<a id="a-78"></a>有不可灭。<a id="a-79"></a>无不可生。<a id="a-7A"></a>此等过失。<a id="a-7B"></a>由汝邪执。<a id="a-7C"></a>无性义生故。<a id="a-7D"></a>问曰。<a id="a-7E"></a>若尔云何佛说众生不住于性。<a id="a-7F"></a>永无般涅槃耶。<a id="a-7G"></a>答曰。<a id="a-7H"></a>若憎背大乘者。<a id="a-7I"></a>此法是一阐提因。<a id="a-7J"></a>为令众生舍此法故。<a id="a-7K"></a>若随一阐提因。<a id="a-7L"></a>于长时中。<a id="a-7M"></a>轮转不灭。<a id="a-7N"></a>以是义故。<a id="a-7O"></a>经作是说。<a id="a-7P"></a>若依道理。<a id="a-7Q"></a>一切众生。<a id="a-7R"></a>皆悉本有清净佛性。<a id="a-7S"></a>若永不得般涅槃者。<a id="a-7T"></a>无有是处。<a id="a-7U"></a>是故佛性决定本有。<a id="a-7V"></a>离有离无故。</p>
  <p data-pb></p>
  <h2 id="a7W">破执分中破外道品第二</h2>
  <p id="a7X">复次为外道不识佛性故。<a id="a-7Y"></a>彼立义应知。<a id="a-7Z"></a>有外道说。<a id="a-7a"></a>一切诸法。<a id="a-7b"></a>皆有自性。<a id="a-7c"></a>等有不空。<a id="a-7d"></a>性各异故。<a id="a-7e"></a>若诸法悉空。<a id="a-7f"></a>无自性者。<a id="a-7g"></a>则水火色心。<a id="a-7h"></a>生死涅槃。<a id="a-7i"></a>并无自性。<a id="a-7j"></a>自性既无。<a id="a-7k"></a>应可转火为水。<a id="a-7l"></a>转于涅槃更作生死。<a id="a-7m"></a>何以故。<a id="a-7n"></a>等无自性故。<a id="a-7o"></a>现见火性定热。<a id="a-7p"></a>不可为水。<a id="a-7q"></a>水性定湿。<a id="a-7r"></a>不可为火。<a id="a-7s"></a>涅槃生死。<a id="a-7t"></a>亦复如是。<a id="a-7u"></a>不可互相转作。<a id="a-7v"></a>如此二法。<a id="a-7w"></a>并有自性故。<a id="a-7x"></a>若互可转。<a id="a-7y"></a>则修道无用。<a id="a-7z"></a>故知诸法各有自性。<a id="a-80"></a>是故不空。<a id="a-81"></a>复次为破外道自性义应知。<a id="a-82"></a>难曰。<a id="a-83"></a>汝说诸法各有自性不空。<a id="a-84"></a>性定异者。<a id="a-85"></a>是义不然。<a id="a-86"></a>何以故。<a id="a-87"></a>自性决定不可得故。<a id="a-88"></a>决定者。<a id="a-89"></a>离此泰近泰远八种不可见因外。<a id="a-8A"></a>若物定有。<a id="a-8B"></a>则应可见。<a id="a-8C"></a>若物定无。<a id="a-8D"></a>则不可见。<a id="a-8E"></a>譬如兔角及蛇耳等。<a id="a-8F"></a>以决定智。<a id="a-8G"></a>依道理觅。<a id="a-8H"></a>决不可得。<a id="a-8I"></a>定永无故。<a id="a-8J"></a>诸法自性。<a id="a-8K"></a>亦复如是。<a id="a-8L"></a>故知诸法无自性故空。<a id="a-8M"></a>若汝说瓶等诸物更互各异。<a id="a-8N"></a>如瓶异衣等者。<a id="a-8O"></a>是义不然。<a id="a-8P"></a>何以故。<a id="a-8Q"></a>瓶与色等。<a id="a-8R"></a>为即自性。<a id="a-8S"></a>为离自性。<a id="a-8T"></a>若定即离者。<a id="a-8U"></a>义皆不可。<a id="a-8V"></a>若是一者。<a id="a-8W"></a>则不应有八。<a id="a-8X"></a>瓶与数相违故。<a id="a-8Y"></a>一义不立若定异者。<a id="a-8Z"></a>缘色则不应得瓶。<a id="a-8a"></a>如人缘牛曾不见马。<a id="a-8b"></a>故瓶等即离自性。<a id="a-8c"></a>皆不可得。<a id="a-8d"></a>若汝说有性有故诸法有。<a id="a-8e"></a>自性不空者。<a id="a-8f"></a>是义不然。<a id="a-8g"></a>何以故。<a id="a-8h"></a>有性无自性故。<a id="a-8i"></a>有性若是自性有者。<a id="a-8j"></a>则不离空有二处。<a id="a-8k"></a>若有中有者。<a id="a-8l"></a>则二有相并无能所用。<a id="a-8m"></a>法既以有。<a id="a-8n"></a>何劳复须自性有耶。<a id="a-8o"></a>若无中有者。<a id="a-8p"></a>那不能令兔角龟毛等有。<a id="a-8q"></a>故知二处不立。<a id="a-8r"></a>复次问曰。<a id="a-8s"></a>汝说自性与瓶等。<a id="a-8t"></a>为一为异。<a id="a-8u"></a>若一者。<a id="a-8v"></a>则不应有八性。<a id="a-8w"></a>若有八者。<a id="a-8x"></a>一数即乖。<a id="a-8y"></a>若言异者。<a id="a-8z"></a>则不通有便无言智。<a id="a-90"></a>何以故。<a id="a-91"></a>汝言由自性有故有言说。<a id="a-92"></a>及生智慧。<a id="a-93"></a>今既是异故。<a id="a-94"></a>知无言说。<a id="a-95"></a>无言说故。<a id="a-96"></a>智慧不生。<a id="a-97"></a>有无即离。<a id="a-98"></a>皆不可得故。<a id="a-99"></a>自性定无。<a id="a-9A"></a>又若汝说。<a id="a-9B"></a>汝言亦空。<a id="a-9C"></a>是故一切诸法不空者。<a id="a-9D"></a>此义不然。<a id="a-9E"></a>何以故。<a id="a-9F"></a>如是语言入诸法摄故。<a id="a-9G"></a>语言亦空。<a id="a-9H"></a>故知诸法皆空。<a id="a-9I"></a>若汝说语言可闻故不空者。<a id="a-9J"></a>是义不然。<a id="a-9K"></a>何以故。<a id="a-9L"></a>语言自性不可得故。<a id="a-9M"></a>语言因缘种种异故。<a id="a-9N"></a>异相者有八事。<a id="a-9O"></a>一觉。<a id="a-9P"></a>二观。<a id="a-9Q"></a>三功用。<a id="a-9R"></a>四风气。<a id="a-9S"></a>五八处。<a id="a-9T"></a>八处者。<a id="a-9U"></a>脐胸喉舌根项齿鼻唇。<a id="a-9V"></a>六音声。<a id="a-9W"></a>七名字。<a id="a-9X"></a>八开闭。<a id="a-9Y"></a>具此八义故。<a id="a-9Z"></a>言声得生。<a id="a-9a"></a>分别语言。<a id="a-9b"></a>并入一切诸法摄。<a id="a-9c"></a>故知同皆是空。<a id="a-9d"></a>又汝言。<a id="a-9e"></a>若汝说空平等者。<a id="a-9f"></a>云何于八种因缘。<a id="a-9g"></a>但生语言。<a id="a-9h"></a>不生余法。<a id="a-9i"></a>是义不然。<a id="a-9j"></a>何以故。<a id="a-9k"></a>汝不识他义本故。<a id="a-9l"></a>若有人立不从因缘。<a id="a-9m"></a>能出语言。<a id="a-9n"></a>汝对此人。<a id="a-9o"></a>可施此难。<a id="a-9p"></a>我今说因果决定。<a id="a-9q"></a>不无因缘。<a id="a-9r"></a>因果定者。<a id="a-9s"></a>如从因生果。<a id="a-9t"></a>若果不从因生。<a id="a-9u"></a>则应本来有果。<a id="a-9v"></a>若因不生果。<a id="a-9w"></a>果何缘有。<a id="a-9x"></a>若因果俱无性者。<a id="a-9y"></a>则自他同无。<a id="a-9z"></a>云何自生不生于他。<a id="a-A0"></a>为自果生。<a id="a-A1"></a>他果不生故。<a id="a-A2"></a>不得无性。<a id="a-A3"></a>由因生故。<a id="a-A4"></a>不可说有。<a id="a-A5"></a>从他生故。<a id="a-A6"></a>不可说无。<a id="a-A7"></a>以是义故。<a id="a-A8"></a>我说因果决定。<a id="a-A9"></a>汝难不成。<a id="a-AA"></a>如中论偈言。</p>
  <p id="aAB">一切处诸法　　从自不得生</p>
  <p id="aAC">从他二亦尔　　从无因亦然</p>
  <p id="aAD">初言一切处诸法者。<a id="a-AE"></a>明处有三。<a id="a-AF"></a>一约四生处。<a id="a-AG"></a>谓三界生处。<a id="a-AH"></a>及无流界生处。<a id="a-AI"></a>此四摄一切内外处尽。<a id="a-AJ"></a>四中所有一切诸法摄法亦尽。<a id="a-AK"></a>二约内道外道。<a id="a-AL"></a>摄一切所有法。<a id="a-AM"></a>处通世出世皆尽。<a id="a-AN"></a>三约有情无情。<a id="a-AO"></a>摄一切法皆尽。<a id="a-AP"></a>处通三世摄有皆尽故言一切处诸法。<a id="a-AQ"></a>次三句以四种因缘觅诸法实生。<a id="a-AR"></a>皆不可得。<a id="a-AS"></a>一从自。<a id="a-AT"></a>二从他。<a id="a-AU"></a>三俱从自他。<a id="a-AV"></a>四不从自他。<a id="a-AW"></a>寻此四句。<a id="a-AX"></a>皆无生义故知诸法悉非性有一。<a id="a-AY"></a>不从自生者。<a id="a-AZ"></a>若从自生。<a id="a-Aa"></a>生则无用。<a id="a-Ab"></a>自既以有。<a id="a-Ac"></a>何劳复生。<a id="a-Ad"></a>故文言从自不得生。<a id="a-Ae"></a>二若从他生。<a id="a-Af"></a>何不生于异果。<a id="a-Ag"></a>同皆是无故。<a id="a-Ah"></a>故言从他不得生。<a id="a-Ai"></a>三若俱从自他生者。<a id="a-Aj"></a>亦复不然。<a id="a-Ak"></a>前约异体相续。<a id="a-Al"></a>立自他义。<a id="a-Am"></a>如两物相望故。<a id="a-An"></a>互为自他。<a id="a-Ao"></a>以张望王。<a id="a-Ap"></a>张即为自。<a id="a-Aq"></a>王即为他。<a id="a-Ar"></a>以王望张。<a id="a-As"></a>王自张他。<a id="a-At"></a>义亦如是。<a id="a-Au"></a>此二他性为一为异。<a id="a-Av"></a>若两他性是一者。<a id="a-Aw"></a>则无自他义。<a id="a-Ax"></a>非两相望故若彼他义。<a id="a-Ay"></a>异此他义者。<a id="a-Az"></a>彼即不成他。<a id="a-B0"></a>以异他性故。<a id="a-B1"></a>彼他既非他。<a id="a-B2"></a>此他亦复失本。<a id="a-B3"></a>由他望我故。<a id="a-B4"></a>我有他义。<a id="a-B5"></a>他既非他。<a id="a-B6"></a>我他亦失。<a id="a-B7"></a>本由他故。<a id="a-B8"></a>有自他义。<a id="a-B9"></a>既空自性理失。<a id="a-BA"></a>竟何俱从自他生耶。<a id="a-BB"></a>故言二亦然。<a id="a-BC"></a>次约同类因果相望。<a id="a-BD"></a>论自他者。<a id="a-BE"></a>本由种子为因。<a id="a-BF"></a>能生芽果。<a id="a-BG"></a>芽必由因故名为果。<a id="a-BH"></a>种必生果故得名因。<a id="a-BI"></a>因之与果。<a id="a-BJ"></a>为一为异。<a id="a-BK"></a>若定一者。<a id="a-BL"></a>则无生义。<a id="a-BM"></a>本已是有复何用生。<a id="a-BN"></a>若定异者。<a id="a-BO"></a>则应生异果。<a id="a-BP"></a>既俱是异因。<a id="a-BQ"></a>何故但生自果。<a id="a-BR"></a>不生余果。<a id="a-BS"></a>既自他一异。<a id="a-BT"></a>俱不可得。<a id="a-BU"></a>故知不俱从自他生。<a id="a-BV"></a>所以文言二亦尔。<a id="a-BW"></a>故四不从自他生者。<a id="a-BX"></a>是无因义。<a id="a-BY"></a>若汝谓诸法不从因缘。<a id="a-BZ"></a>而自有者。<a id="a-Ba"></a>则一切诸法互能相生。<a id="a-Bb"></a>火应生水。<a id="a-Bc"></a>水能生火。<a id="a-Bd"></a>等无因缘故。<a id="a-Be"></a>若不尔者。<a id="a-Bf"></a>无因生义。<a id="a-Bg"></a>即不得成故。<a id="a-Bh"></a>文言从无因亦然。<a id="a-Bi"></a>于四句中。<a id="a-Bj"></a>求觅生相。<a id="a-Bk"></a>并不可得。<a id="a-Bl"></a>是故当知。<a id="a-Bm"></a>决定无生。<a id="a-Bn"></a>复次若汝难即与证量相违。<a id="a-Bo"></a>若诸法无实性者。<a id="a-Bp"></a>则能所皆不可得。<a id="a-Bq"></a>声不至耳。<a id="a-Br"></a>耳不得声。<a id="a-Bs"></a>我现见声耳相对。<a id="a-Bt"></a>所以得闻。<a id="a-Bu"></a>故知不空者。<a id="a-Bv"></a>是义不然。<a id="a-Bw"></a>何以故。<a id="a-Bx"></a>是能所及证量自性。<a id="a-By"></a>皆不可得故。<a id="a-Bz"></a>汝言由自性得成故不空者。<a id="a-C0"></a>是义不然。<a id="a-C1"></a>何以故。<a id="a-C2"></a>此自性于根尘证量中。<a id="a-C3"></a>一异有无等。<a id="a-C4"></a>皆不可得故。<a id="a-C5"></a>自性不成。<a id="a-C6"></a>若汝说云何不可得。<a id="a-C7"></a>由多因成故。<a id="a-C8"></a>若法有自性。<a id="a-C9"></a>即不由因得成。<a id="a-CA"></a>已成物者。<a id="a-CB"></a>更生无用故。<a id="a-CC"></a>若汝言多因各生声自性。<a id="a-CD"></a>譬如鼓声。<a id="a-CE"></a>必由手桴等因缘。<a id="a-CF"></a>随此手等各自分。<a id="a-CG"></a>有得声义者。<a id="a-CH"></a>是义不然。<a id="a-CI"></a>何以故。<a id="a-CJ"></a>前自他等四句中。<a id="a-CK"></a>觅生不可得。<a id="a-CL"></a>由性空以显故。<a id="a-CM"></a>若一性不成者。<a id="a-CN"></a>多性云何成。<a id="a-CO"></a>若汝立自性者。<a id="a-CP"></a>是因不劳立。<a id="a-CQ"></a>何以故。<a id="a-CR"></a>自性自是有。<a id="a-CS"></a>何复用因为。<a id="a-CT"></a>若汝说一果由一因得成。<a id="a-CU"></a>果以因为体故。<a id="a-CV"></a>若尔但应一人得闻。<a id="a-CW"></a>何以故。<a id="a-CX"></a>由一人击鼓。<a id="a-CY"></a>但一人应闻。<a id="a-CZ"></a>余人那并得闻。<a id="a-Ca"></a>若多人共闻。<a id="a-Cb"></a>则知因果不得一体。<a id="a-Cc"></a>若汝说有多果。<a id="a-Cd"></a>即从多因生。<a id="a-Ce"></a>随至而取。<a id="a-Cf"></a>如人散种田中。<a id="a-Cg"></a>人田是一。<a id="a-Ch"></a>而种子众多。<a id="a-Ci"></a>所生芽等。<a id="a-Cj"></a>亦复不少。<a id="a-Ck"></a>亦如一人打鼓。<a id="a-Cl"></a>鼓声众多。<a id="a-Cm"></a>故人闻亦多者。<a id="a-Cn"></a>是义不然。<a id="a-Co"></a>何以故。<a id="a-Cp"></a>本不可取故。<a id="a-Cq"></a>若本已有自性。<a id="a-Cr"></a>何得称言现见。<a id="a-Cs"></a>因打鼓已。<a id="a-Ct"></a>后方闻声。<a id="a-Cu"></a>若汝说声自性本有。<a id="a-Cv"></a>由八种不了故未得者。<a id="a-Cw"></a>是义不然。<a id="a-Cx"></a>何以故。<a id="a-Cy"></a>虽近远等。<a id="a-Cz"></a>亦不得闻故知本无自性。<a id="a-D0"></a>若汝说一声转作多声者。<a id="a-D1"></a>是义不然。<a id="a-D2"></a>何以故。<a id="a-D3"></a>一多数相违故。<a id="a-D4"></a>倒义应成。<a id="a-D5"></a>汝义本坏。<a id="a-D6"></a>一多数相违者。<a id="a-D7"></a>汝所立义。<a id="a-D8"></a>声有三种。<a id="a-D9"></a>一但与果相违。<a id="a-DA"></a>二双与因果相违。<a id="a-DB"></a>三但与因相违。<a id="a-DC"></a>初刹那声。<a id="a-DD"></a>但与第二刹那声相违。<a id="a-DE"></a>最后刹那声。<a id="a-DF"></a>但与因相违。<a id="a-DG"></a>无更有别果。<a id="a-DH"></a>中间无数声。<a id="a-DI"></a>前后相望。<a id="a-DJ"></a>有无量因果。<a id="a-DK"></a>自俱相违。<a id="a-DL"></a>以是义故。<a id="a-DM"></a>一声生无量声者。<a id="a-DN"></a>是义不可。<a id="a-DO"></a>何以故。<a id="a-DP"></a>一时俱闻故。<a id="a-DQ"></a>若前后生多声者。<a id="a-DR"></a>则应前后而闻。<a id="a-DS"></a>不前后闻。<a id="a-DT"></a>一时俱闻者故知非一声生无量声。<a id="a-DU"></a>复次倒义得成故者。<a id="a-DV"></a>若汝谓一能生多。<a id="a-DW"></a>我亦言多能生一。<a id="a-DX"></a>汝若不信多能生一。<a id="a-DY"></a>我亦不信一能生多。<a id="a-DZ"></a>复次汝义本坏故者。<a id="a-Da"></a>汝义云。<a id="a-Db"></a>有物德事等三种。<a id="a-Dc"></a>唯于物中。<a id="a-Dd"></a>可说有德有事。<a id="a-De"></a>不于德中更复立德。<a id="a-Df"></a>而汝今于声德中。<a id="a-Dg"></a>分别有数量德。<a id="a-Dh"></a>宁不自乖本执耶。<a id="a-Di"></a>若汝说是数量。<a id="a-Dj"></a>但依名句味。<a id="a-Dk"></a>不依于声。<a id="a-Dl"></a>譬如劫来烧屋。<a id="a-Dm"></a>实是火烧。<a id="a-Dn"></a>以火与劫相应故。<a id="a-Do"></a>非是劫烧。<a id="a-Dp"></a>由火依劫故。<a id="a-Dq"></a>故云劫烧。<a id="a-Dr"></a>数量亦尔。<a id="a-Ds"></a>实是名句味家德。<a id="a-Dt"></a>此名句味。<a id="a-Du"></a>与声相应故。<a id="a-Dv"></a>数量德依声而说故。<a id="a-Dw"></a>我义本不失者。<a id="a-Dx"></a>是义不然。<a id="a-Dy"></a>何以故。<a id="a-Dz"></a>名句味耳根所得故。<a id="a-E0"></a>此名句味为是声。<a id="a-E1"></a>非声耶。<a id="a-E2"></a>若是声者。<a id="a-E3"></a>不应有德。<a id="a-E4"></a>诸德无体故。<a id="a-E5"></a>若非声者。<a id="a-E6"></a>闻声之时。<a id="a-E7"></a>则不应得。<a id="a-E8"></a>于名句味。<a id="a-E9"></a>若一时得。<a id="a-EA"></a>云何复言名句味等有于数量。<a id="a-EB"></a>而声无耶。<a id="a-EC"></a>故知汝义自乖于本。<a id="a-ED"></a>此前破鞞世师。</p>
  <p id="aEE">复次破僧佉义应知。<a id="a-EF"></a>内曰。<a id="a-EG"></a>汝义云。<a id="a-EH"></a>声有自性。<a id="a-EI"></a>与自性不异故者。<a id="a-EJ"></a>是义不然。<a id="a-EK"></a>何以故。<a id="a-EL"></a>若声有自性。<a id="a-EM"></a>则声应为耳本故。<a id="a-EN"></a>若说声是耳。<a id="a-EO"></a>耳即是声。<a id="a-EP"></a>可说自性即声。<a id="a-EQ"></a>声即自性。<a id="a-ER"></a>若不许耳即是声者。<a id="a-ES"></a>亦不许汝声即自性。<a id="a-ET"></a>若汝说声是所闻。<a id="a-EU"></a>耳不尔者。<a id="a-EV"></a>是义不然。<a id="a-EW"></a>何以故。<a id="a-EX"></a>汝声与耳。<a id="a-EY"></a>为一为异。<a id="a-EZ"></a>若汝说声是所闻与耳异者。<a id="a-Ea"></a>已所闻故与自性亦异。<a id="a-Eb"></a>若说声与耳不异者。<a id="a-Ec"></a>何故不说声能闻耳。<a id="a-Ed"></a>若汝说德如耳者。<a id="a-Ee"></a>是亦不然。<a id="a-Ef"></a>何以故。<a id="a-Eg"></a>若声灭时。<a id="a-Eh"></a>耳应俱灭。<a id="a-Ei"></a>声耳是一故。<a id="a-Ej"></a>如耳声一物不成例。<a id="a-Ek"></a>余成不成亦尔。<a id="a-El"></a>故知诸法决无自性。<a id="a-Em"></a>悉皆是空。<a id="a-En"></a>若汝说证量。<a id="a-Eo"></a>云何成者。<a id="a-Ep"></a>是义不然。<a id="a-Eq"></a>何以故。<a id="a-Er"></a>今我立证量。<a id="a-Es"></a>显了二空。<a id="a-Et"></a>诸法空故。<a id="a-Eu"></a>自性不可得。<a id="a-Ev"></a>如见幻事。<a id="a-Ew"></a>幻物者证量。<a id="a-Ex"></a>所见不如实有诸法亦尔。<a id="a-Ey"></a>不如所见而有所见。<a id="a-Ez"></a>由体不实故。<a id="a-F0"></a>不有由证量故。<a id="a-F1"></a>不无由体无故。<a id="a-F2"></a>空义得成。<a id="a-F3"></a>以证量故。<a id="a-F4"></a>假有不失。<a id="a-F5"></a>复次一切诸法。<a id="a-F6"></a>无有自性。<a id="a-F7"></a>何以故依因缘生故。<a id="a-F8"></a>譬如火依他而生。<a id="a-F9"></a>离樵即不可见。<a id="a-FA"></a>亦如萤火若火有自性。<a id="a-FB"></a>则应离樵空中自燃。<a id="a-FC"></a>若自燃有。<a id="a-FD"></a>则应离于燃具为更生事。<a id="a-FE"></a>则无有用火成无事。<a id="a-FF"></a>一切诸水所不能灭。<a id="a-FG"></a>若汝说有自性故。<a id="a-FH"></a>是故可灭。<a id="a-FI"></a>若无自性。<a id="a-FJ"></a>如幻化火无有实性。<a id="a-FK"></a>无对治故。<a id="a-FL"></a>水不能灭者。<a id="a-FM"></a>是义不然。<a id="a-FN"></a>何以故。<a id="a-FO"></a>责汝此火为本有性。<a id="a-FP"></a>为是无性。<a id="a-FQ"></a>若本有性者。<a id="a-FR"></a>末亦是有。<a id="a-FS"></a>本末既有。<a id="a-FT"></a>则应是常。<a id="a-FU"></a>不应可灭。<a id="a-FV"></a>复次自性各各自不同。<a id="a-FW"></a>可相坏故。<a id="a-FX"></a>譬如作事。<a id="a-FY"></a>后作事成。<a id="a-FZ"></a>前事则坏。<a id="a-Fa"></a>如火为水所灭。<a id="a-Fb"></a>若一切法各有自性。<a id="a-Fc"></a>何能相灭。<a id="a-Fd"></a>若汝说若无自性。<a id="a-Fe"></a>则火与樵不得异者。<a id="a-Ff"></a>是义不然。<a id="a-Fg"></a>何以故。<a id="a-Fh"></a>多有过失。<a id="a-Fi"></a>能所不异故。<a id="a-Fj"></a>若一不异者。<a id="a-Fk"></a>有何能所火樵二物。<a id="a-Fl"></a>亦可说言。<a id="a-Fm"></a>樵为能照。<a id="a-Fn"></a>火为所照。<a id="a-Fo"></a>若不尔者。<a id="a-Fp"></a>则汝义本立一不成。<a id="a-Fq"></a>外曰。<a id="a-Fr"></a>若汝说火离一异者。<a id="a-Fs"></a>云何说火从因缘生耶。<a id="a-Ft"></a>内曰。<a id="a-Fu"></a>如樵中色等五尘。<a id="a-Fv"></a>是时不成樵。<a id="a-Fw"></a>即于一时并成热性故。<a id="a-Fx"></a>四大四微等八物。<a id="a-Fy"></a>皆不一不异。<a id="a-Fz"></a>若言冷热等八物一异者。<a id="a-G0"></a>是义不然。<a id="a-G1"></a>何以故。<a id="a-G2"></a>若是一者。<a id="a-G3"></a>冷应至热。<a id="a-G4"></a>即堕常见。<a id="a-G5"></a>若言异者。<a id="a-G6"></a>简空而生。<a id="a-G7"></a>即是断见。<a id="a-G8"></a>缘冷生热。<a id="a-G9"></a>故若异者应有八火。<a id="a-GA"></a>火若有八。<a id="a-GB"></a>一火不生。<a id="a-GC"></a>并如前说。<a id="a-GD"></a>是故诸法悉依缘生。<a id="a-GE"></a>何以故。<a id="a-GF"></a>相续不度故相续故不断。<a id="a-GG"></a>不度故不常。<a id="a-GH"></a>以是义故。<a id="a-GI"></a>断常见灭。<a id="a-GJ"></a>不一不异。<a id="a-GK"></a>随世间故。<a id="a-GL"></a>亦说一异。<a id="a-GM"></a>复次若汝说能量所量二法成就。<a id="a-GN"></a>所以诸法各有自性故不空者。<a id="a-GO"></a>是义不然。<a id="a-GP"></a>何以故。<a id="a-GQ"></a>量从自生故。<a id="a-GR"></a>不缘所量境而能量智自成者。<a id="a-GS"></a>无有是处。<a id="a-GT"></a>既无所量。<a id="a-GU"></a>能量之名。<a id="a-GV"></a>对何而立。<a id="a-GW"></a>则量何所量耶。<a id="a-GX"></a>若汝说由观所量故。<a id="a-GY"></a>得成能量者。<a id="a-GZ"></a>是义不然。<a id="a-Ga"></a>何以故。<a id="a-Gb"></a>若前境未有。<a id="a-Gc"></a>即量何所缘。<a id="a-Gd"></a>所量者。<a id="a-Ge"></a>是所缘境。<a id="a-Gf"></a>能量者。<a id="a-Gg"></a>是能缘智。<a id="a-Gh"></a>若所量已成。<a id="a-Gi"></a>能量何用。<a id="a-Gj"></a>所本由能故得所名。<a id="a-Gk"></a>若能量未有。<a id="a-Gl"></a>已成所量。<a id="a-Gm"></a>则能量无用。<a id="a-Gn"></a>若所量不关能量。<a id="a-Go"></a>自得成者。<a id="a-Gp"></a>有何能所。<a id="a-Gq"></a>若汝说能量所量。<a id="a-Gr"></a>更互相成。<a id="a-Gs"></a>是二各有自性。<a id="a-Gt"></a>而更互相合故。<a id="a-Gu"></a>一名能量一名所量者。<a id="a-Gv"></a>是义不然。<a id="a-Gw"></a>何以故。<a id="a-Gx"></a>若未相对时。<a id="a-Gy"></a>两法已成。<a id="a-Gz"></a>而后时得名者。<a id="a-H0"></a>有四过失。<a id="a-H1"></a>一者相对无用。<a id="a-H2"></a>何以故。<a id="a-H3"></a>一切诸法未被缘时。<a id="a-H4"></a>已成所量。<a id="a-H5"></a>智亦如是。<a id="a-H6"></a>未能缘时。<a id="a-H7"></a>已成能量。<a id="a-H8"></a>既自性已成。<a id="a-H9"></a>何用相对。<a id="a-HA"></a>二者为何事未足。<a id="a-HB"></a>复须相对。<a id="a-HC"></a>若为立名。<a id="a-HD"></a>须相对者。<a id="a-HE"></a>体既已立。<a id="a-HF"></a>何故无名。<a id="a-HG"></a>若汝谓体本自性是有。<a id="a-HH"></a>但未相对故。<a id="a-HI"></a>未有名者。<a id="a-HJ"></a>是义不可。<a id="a-HK"></a>既未有名。<a id="a-HL"></a>云何有体。<a id="a-HM"></a>三者所量前成。<a id="a-HN"></a>能量后成者。<a id="a-HO"></a>若所量已成故得所量。<a id="a-HP"></a>能量未成。<a id="a-HQ"></a>复何所对。<a id="a-HR"></a>而名所量。<a id="a-HS"></a>四者若能所俱时成者。<a id="a-HT"></a>则能所义坏。<a id="a-HU"></a>如牛角并生。<a id="a-HV"></a>则无能所。<a id="a-HW"></a>既前后俱时。<a id="a-HX"></a>求觅自性。<a id="a-HY"></a>皆不可得。<a id="a-HZ"></a>故知诸法悉空。<a id="a-Ha"></a>复次若汝说。<a id="a-Hb"></a>譬如灯为能照。<a id="a-Hc"></a>瓶为所照。<a id="a-Hd"></a>灯瓶二物本性是有。<a id="a-He"></a>但相对时名能所照。<a id="a-Hf"></a>故量义得成者。<a id="a-Hg"></a>是义不然。<a id="a-Hh"></a>何以故。<a id="a-Hi"></a>灯譬未成故。<a id="a-Hj"></a>与量不相似。<a id="a-Hk"></a>岂得为譬耶。<a id="a-Hl"></a>若汝说云何未成者。<a id="a-Hm"></a>灯中无暗故。<a id="a-Hn"></a>故不照自体。<a id="a-Ho"></a>若照自体体是所照。<a id="a-Hp"></a>如瓶等譬。<a id="a-Hq"></a>瓶既须别。<a id="a-Hr"></a>灯来照灯。<a id="a-Hs"></a>亦应更有别灯照之。<a id="a-Ht"></a>此则照照无穷过故。<a id="a-Hu"></a>而不然者。<a id="a-Hv"></a>汝谓证量相似故取灯为譬者。<a id="a-Hw"></a>我明不相似故不得为譬。<a id="a-Hx"></a>何以故。<a id="a-Hy"></a>灯但照他。<a id="a-Hz"></a>决不照自。<a id="a-I0"></a>若体有暗。<a id="a-I1"></a>可须自他来照。<a id="a-I2"></a>体既无暗。<a id="a-I3"></a>何劳自他照耶。<a id="a-I4"></a>不如瓶等物体暗不自显故须灯照。<a id="a-I5"></a>若灯复须照。<a id="a-I6"></a>则应更有别灯来照。<a id="a-I7"></a>而不尔者。<a id="a-I8"></a>定知灯但为能照。<a id="a-I9"></a>非是所照。<a id="a-IA"></a>量即不尔。<a id="a-IB"></a>是能是所。<a id="a-IC"></a>能缘前境。<a id="a-ID"></a>名为能量。<a id="a-IE"></a>即自智缘。<a id="a-IF"></a>及为他智缘。<a id="a-IG"></a>故名所量。<a id="a-IH"></a>即自缘者。<a id="a-II"></a>如眼识为证量。<a id="a-IJ"></a>直对前色。<a id="a-IK"></a>不能分别作是青意。<a id="a-IL"></a>若作是青意。<a id="a-IM"></a>解即是意识。<a id="a-IN"></a>是则二心俱起。<a id="a-IO"></a>眼识取色不能自取。<a id="a-IP"></a>意识分别青黄。<a id="a-IQ"></a>即是取。<a id="a-IR"></a>眼识不能取自见色境故。<a id="a-IS"></a>但分别眼识所得者。<a id="a-IT"></a>即是所量分别。<a id="a-IU"></a>眼识即是能量。<a id="a-IV"></a>是故证量由他分别故得成立。<a id="a-IW"></a>灯则不尔。<a id="a-IX"></a>但是能照。<a id="a-IY"></a>非是所照不由他照故得成立。<a id="a-IZ"></a>以是因缘。<a id="a-Ia"></a>不得举此譬于证量。<a id="a-Ib"></a>若灯能自照。<a id="a-Ic"></a>不更须别灯照者。<a id="a-Id"></a>瓶等亦应自照。<a id="a-Ie"></a>不更须别灯来照。<a id="a-If"></a>若灯体暗故。<a id="a-Ig"></a>应照自体。<a id="a-Ih"></a>而不须别灯照者。<a id="a-Ii"></a>瓶亦应尔。<a id="a-Ij"></a>瓶体有暗。<a id="a-Ik"></a>则应自照自体。<a id="a-Il"></a>亦不劳别灯来照。<a id="a-Im"></a>瓶应自照故。<a id="a-In"></a>是则瓶灯一种俱应自照。<a id="a-Io"></a>并不由他。<a id="a-Ip"></a>则瓶与灯。<a id="a-Iq"></a>复有何异。<a id="a-Ir"></a>若灯不应照者。<a id="a-Is"></a>云何能照自体。<a id="a-It"></a>若体无暗不须照者。<a id="a-Iu"></a>复何劳照。<a id="a-Iv"></a>若照自体者则有二失。<a id="a-Iw"></a>一者体应有暗故须照者。<a id="a-Ix"></a>此则与瓶为一。<a id="a-Iy"></a>瓶有暗故。<a id="a-Iz"></a>既不能自照灯亦有暗。<a id="a-J0"></a>云何能照。<a id="a-J1"></a>二者能所照一。<a id="a-J2"></a>既是一体。<a id="a-J3"></a>竟谁为能所照耶。<a id="a-J4"></a>汝灯譬既不成。<a id="a-J5"></a>证量义亦坏。<a id="a-J6"></a>又不但用一色为瓶。<a id="a-J7"></a>而合八物为瓶者。<a id="a-J8"></a>唯见一色。<a id="a-J9"></a>云何得瓶若见一色。<a id="a-JA"></a>即是瓶者。<a id="a-JB"></a>唯色是瓶。<a id="a-JC"></a>故知证色不证于瓶。<a id="a-JD"></a>又色亦不可证何以故。<a id="a-JE"></a>邻虚色不成就故。<a id="a-JF"></a>汝谓邻虚微尘常不可空故。<a id="a-JG"></a>聚众多成尘。<a id="a-JH"></a>色义则尔者。<a id="a-JI"></a>为当就一尘中有六方不。<a id="a-JJ"></a>若有六方。<a id="a-JK"></a>即成六分。<a id="a-JL"></a>若无六方。<a id="a-JM"></a>非谓为色。<a id="a-JN"></a>既有六分。<a id="a-JO"></a>即可分析。<a id="a-JP"></a>若有方无分。<a id="a-JQ"></a>是则六尘共入一尘。<a id="a-JR"></a>无量诸尘并应如是。<a id="a-JS"></a>则无成大义。<a id="a-JT"></a>又如一尘。<a id="a-JU"></a>日光照时。<a id="a-JV"></a>为照一边。<a id="a-JW"></a>为东西俱达。<a id="a-JX"></a>若唯照一边则有六分。<a id="a-JY"></a>若东西俱达。<a id="a-JZ"></a>色则非有。<a id="a-Ja"></a>故知方分不实。<a id="a-Jb"></a>悉并是空有何证见。<a id="a-Jc"></a>既无有证量。<a id="a-Jd"></a>比等诸量。<a id="a-Je"></a>理当自失。<a id="a-Jf"></a>又如自性离色等诸尘不可得比。<a id="a-Jg"></a>瓶亦如是。<a id="a-Jh"></a>若汝云先须证见。<a id="a-Ji"></a>后则比知。<a id="a-Jj"></a>如先曾证见火与烟相应。<a id="a-Jk"></a>有火比烟。<a id="a-Jl"></a>后时见烟。<a id="a-Jm"></a>虽不见火。<a id="a-Jn"></a>而由于前曾见火故。<a id="a-Jo"></a>比度前时。<a id="a-Jp"></a>知有火者。<a id="a-Jq"></a>是义不然。<a id="a-Jr"></a>何以故。<a id="a-Js"></a>汝谓由色等尘能比知自性。<a id="a-Jt"></a>先来未见。<a id="a-Ju"></a>云何由色等而得比知。<a id="a-Jv"></a>瓶亦如是。<a id="a-Jw"></a>知先来未曾证见。<a id="a-Jx"></a>云何见色能比知瓶。<a id="a-Jy"></a>是则由证量故有比量。<a id="a-Jz"></a>此义不成。<a id="a-K0"></a>证既不成。<a id="a-K1"></a>比譬圣言等量皆失。<a id="a-K2"></a>又有过失。<a id="a-K3"></a>因果无差别故。<a id="a-K4"></a>比智不成。<a id="a-K5"></a>若汝谓自性生五唯等自性为因。<a id="a-K6"></a>五唯为果。<a id="a-K7"></a>因中已有果。<a id="a-K8"></a>果时亦有因。<a id="a-K9"></a>至五唯时。<a id="a-KA"></a>自性终不失。<a id="a-KB"></a>五唯自性即并本有故。<a id="a-KC"></a>自性五唯其体则一。<a id="a-KD"></a>若尔因果无差。<a id="a-KE"></a>云何说五唯能比知自性。<a id="a-KF"></a>此即自体以比自体。<a id="a-KG"></a>义何谓乎。<a id="a-KH"></a>复次破鞞世师义。<a id="a-KI"></a>应知。<a id="a-KJ"></a>若汝谓瓶等与色等异者。<a id="a-KK"></a>云何得证若离色等诸德。<a id="a-KL"></a>是物可证者。<a id="a-KM"></a>应知石女有儿用炎水浴。<a id="a-KN"></a>被龟毛衣着兔角屣。<a id="a-KO"></a>戴空华鬘。<a id="a-KP"></a>入闼婆城。<a id="a-KQ"></a>共化女戏。<a id="a-KR"></a>是等亦应可证。<a id="a-KS"></a>若此不可证者。<a id="a-KT"></a>瓶等亦尔。<a id="a-KU"></a>色等既无。<a id="a-KV"></a>瓶云何有。<a id="a-KW"></a>如瓶一切诸量亦皆不成。<a id="a-KX"></a>如是自性悉不可得。<a id="a-KY"></a>故知诸法一切皆空。<a id="a-KZ"></a>复次为破僧佉执应知。<a id="a-Ka"></a>若汝说因中有果故。<a id="a-Kb"></a>诸量不成。<a id="a-Kc"></a>如诸法有自性者。<a id="a-Kd"></a>是义不然。<a id="a-Ke"></a>何以故。<a id="a-Kf"></a>因果一体故。<a id="a-Kg"></a>汝谓自性因中即有果。<a id="a-Kh"></a>诸法中即有自性故得比知。<a id="a-Ki"></a>若尔因果为一为异。<a id="a-Kj"></a>若一者。<a id="a-Kk"></a>一体无有异故。<a id="a-Kl"></a>不可相比。<a id="a-Km"></a>若汝说因果不一者则自违汝义。<a id="a-Kn"></a>若因中定有于果。<a id="a-Ko"></a>即成二失。<a id="a-Kp"></a>一者以因即果。<a id="a-Kq"></a>则失于因。<a id="a-Kr"></a>自性一故。<a id="a-Ks"></a>只得是果。<a id="a-Kt"></a>云何有因。<a id="a-Ku"></a>二者若已有果。<a id="a-Kv"></a>因则何用。<a id="a-Kw"></a>本由因生。<a id="a-Kx"></a>果既已有。<a id="a-Ky"></a>何复用因。<a id="a-Kz"></a>若汝说是因有故自性不失者。<a id="a-L0"></a>是义不然。<a id="a-L1"></a>何以故。<a id="a-L2"></a>自性处所无故。<a id="a-L3"></a>若汝说由密空处故。<a id="a-L4"></a>云何无处所者。<a id="a-L5"></a>是义不然。<a id="a-L6"></a>何以故。<a id="a-L7"></a>密空处并未有故。<a id="a-L8"></a>密者谓四大四尘八物。<a id="a-L9"></a>空者谓空大声尘二物。<a id="a-LA"></a>如此五大五尘二处。<a id="a-LB"></a>并未有者。<a id="a-LC"></a>自性云何得立。<a id="a-LD"></a>自性未变异时。<a id="a-LE"></a>五唯五大。<a id="a-LF"></a>并未有故。<a id="a-LG"></a>空大是空处。<a id="a-LH"></a>四大是密处。<a id="a-LI"></a>二处昔未有时。<a id="a-LJ"></a>汝立自性。<a id="a-LK"></a>为在何处。<a id="a-LL"></a>若汝说先自性未有空密者。<a id="a-LM"></a>是义不然。<a id="a-LN"></a>何以故。<a id="a-LO"></a>生因违本故。<a id="a-LP"></a>若变异前未有空密。<a id="a-LQ"></a>则无因用。<a id="a-LR"></a>当变异时。<a id="a-LS"></a>始有空密。<a id="a-LT"></a>方有因用者。<a id="a-LU"></a>是则变异。<a id="a-LV"></a>应能生自性。<a id="a-LW"></a>若汝说是时此二未有者。<a id="a-LX"></a>是义不然。<a id="a-LY"></a>何以故。<a id="a-LZ"></a>因不成就故。<a id="a-La"></a>何物为先耶。<a id="a-Lb"></a>若汝谓无物先自性者。<a id="a-Lc"></a>是义不然。<a id="a-Ld"></a>自性无住处故。<a id="a-Le"></a>若无处所。<a id="a-Lf"></a>则违汝圣言故。<a id="a-Lg"></a>迦毗罗仙为阿修利婆罗门说。<a id="a-Lh"></a>昔初唯有一暗冥。<a id="a-Li"></a>此中但有智由处所。<a id="a-Lj"></a>既无法。<a id="a-Lk"></a>引圣言即自相违。<a id="a-Ll"></a>自性及我并不成就。<a id="a-Lm"></a>复以何譬得立自性。<a id="a-Ln"></a>若汝说第三是其譬喻者。<a id="a-Lo"></a>亦复不然。<a id="a-Lp"></a>何以故。<a id="a-Lq"></a>有二过失故。<a id="a-Lr"></a>一者自失本义。<a id="a-Ls"></a>二者因性不成。<a id="a-Lt"></a>若汝说无异即是譬者。<a id="a-Lu"></a>是义不然。<a id="a-Lv"></a>第三不成故。<a id="a-Lw"></a>若汝说由无异故。<a id="a-Lx"></a>第三得成者。<a id="a-Ly"></a>是亦不然。<a id="a-Lz"></a>但有数故。<a id="a-M0"></a>若汝说数有。<a id="a-M1"></a>即乖义本。<a id="a-M2"></a>若汝所说义本若有数。<a id="a-M3"></a>数即义者。<a id="a-M4"></a>是亦不然。<a id="a-M5"></a>何以故。<a id="a-M6"></a>数灭时义亦坏故。<a id="a-M7"></a>变异与自性。<a id="a-M8"></a>则为无异。<a id="a-M9"></a>如不如并皆不立。<a id="a-MA"></a>自性及变异。<a id="a-MB"></a>无差别故。<a id="a-MC"></a>则因与果为一。<a id="a-MD"></a>并亦不成。<a id="a-ME"></a>若汝说若因果一者。<a id="a-MF"></a>则无言语故。<a id="a-MG"></a>汝难亦无。<a id="a-MH"></a>若因果异者。<a id="a-MI"></a>一义不然。<a id="a-MJ"></a>何以故。<a id="a-MK"></a>有三过失故。<a id="a-ML"></a>一自违汝义。<a id="a-MM"></a>二成自颠倒。<a id="a-MN"></a>三言语无因。<a id="a-MO"></a>一自违义本者云何。<a id="a-MP"></a>如此今我取汝义还难汝。<a id="a-MQ"></a>汝为信为不信。<a id="a-MR"></a>汝若信我难。<a id="a-MS"></a>汝义即坏。<a id="a-MT"></a>若不信我难者。<a id="a-MU"></a>汝难亦非难。<a id="a-MV"></a>何以知然。<a id="a-MW"></a>由我难故。<a id="a-MX"></a>汝语义得成者。<a id="a-MY"></a>我义亦立。<a id="a-MZ"></a>汝所立义。<a id="a-Ma"></a>是何时中。<a id="a-Mb"></a>为在我难前。<a id="a-Mc"></a>为后。<a id="a-Md"></a>为俱时。<a id="a-Me"></a>若在前者。<a id="a-Mf"></a>我未有难汝对破谁。<a id="a-Mg"></a>若在我难后。<a id="a-Mh"></a>我义已成。<a id="a-Mi"></a>汝义那立。<a id="a-Mj"></a>若俱时者。<a id="a-Mk"></a>则无能所。<a id="a-Ml"></a>如江海水一时和合。<a id="a-Mm"></a>云何辩异。<a id="a-Mn"></a>汝我二义便无差别。<a id="a-Mo"></a>即成我义。<a id="a-Mp"></a>二自颠倒者。<a id="a-Mq"></a>汝取生义。<a id="a-Mr"></a>难我显义。<a id="a-Ms"></a>此非难处。<a id="a-Mt"></a>若我立生义。<a id="a-Mu"></a>汝可以三时为难。<a id="a-Mv"></a>难我生者。<a id="a-Mw"></a>不离三时故。<a id="a-Mx"></a>若三时不立。<a id="a-My"></a>是生不成可尔。<a id="a-Mz"></a>显义者。<a id="a-N0"></a>由道理故立。<a id="a-N1"></a>若有道理。<a id="a-N2"></a>则三时无异。<a id="a-N3"></a>若无道理。<a id="a-N4"></a>则不能显义。<a id="a-N5"></a>是故不成。<a id="a-N6"></a>不由三时故。<a id="a-N7"></a>是故难生。<a id="a-N8"></a>须依三时。<a id="a-N9"></a>今所难者。<a id="a-NA"></a>须依道理。<a id="a-NB"></a>汝将时节。<a id="a-NC"></a>难道理义故。<a id="a-ND"></a>自成颠倒。<a id="a-NE"></a>三言语无因者。<a id="a-NF"></a>言语由义得成。<a id="a-NG"></a>若无义者。<a id="a-NH"></a>语言不立。<a id="a-NI"></a>因果一体。<a id="a-NJ"></a>异义不成。<a id="a-NK"></a>故无语言。<a id="a-NL"></a>若汝说是因是果者。<a id="a-NM"></a>是义不然。<a id="a-NN"></a>何以故。<a id="a-NO"></a>有无常过故。<a id="a-NP"></a>果既无常。<a id="a-NQ"></a>因亦应尔。<a id="a-NR"></a>若因无常。<a id="a-NS"></a>则违汝义本。<a id="a-NT"></a>汝因是常。<a id="a-NU"></a>果是无常。<a id="a-NV"></a>果色等变异不可得故。<a id="a-NW"></a>若汝说由色所比故。<a id="a-NX"></a>非不可得者。<a id="a-NY"></a>义亦不然所比无有故。<a id="a-NZ"></a>并如前破。<a id="a-Na"></a>证量不成故。<a id="a-Nb"></a>比量亦不成。<a id="a-Nc"></a>未有空密处故。<a id="a-Nd"></a>因无住所。<a id="a-Ne"></a>故不得成。<a id="a-Nf"></a>若汝说若无可比。<a id="a-Ng"></a>比量亦得成。<a id="a-Nh"></a>如比有四句。<a id="a-Ni"></a>一有比无。<a id="a-Nj"></a>二无比有。<a id="a-Nk"></a>三有比有。<a id="a-Nl"></a>四无比无者。<a id="a-Nm"></a>是义不然石女儿兔角等。<a id="a-Nn"></a>并应可比。<a id="a-No"></a>色等可证。<a id="a-Np"></a>非可证。<a id="a-Nq"></a>此义何用。<a id="a-Nr"></a>是因无道理故。<a id="a-Ns"></a>不可得成。<a id="a-Nt"></a>若汝说如邻虚空尘。<a id="a-Nu"></a>以果比因。<a id="a-Nv"></a>自性亦尔者。<a id="a-Nw"></a>是义不然。<a id="a-Nx"></a>以邻虚不成故。<a id="a-Ny"></a>因果异故。<a id="a-Nz"></a>离色等尘。<a id="a-O0"></a>不可得故。<a id="a-O1"></a>故譬不得成立。<a id="a-O2"></a>若汝说取非证。<a id="a-O3"></a>比非所证。<a id="a-O4"></a>如地下水。<a id="a-O5"></a>不可知见。<a id="a-O6"></a>比自性我亦如是者。<a id="a-O7"></a>是义不然。<a id="a-O8"></a>何以故。<a id="a-O9"></a>若汝能因石女儿。<a id="a-OA"></a>比龟毛者。<a id="a-OB"></a>我则信汝。<a id="a-OC"></a>因邻虚尘得比自性。<a id="a-OD"></a>若汝说如灯自成。<a id="a-OE"></a>比量亦尔者。<a id="a-OF"></a>是义不然。<a id="a-OG"></a>何以故。<a id="a-OH"></a>离色等八物。<a id="a-OI"></a>灯不可见故。<a id="a-OJ"></a>如邻虚尘。<a id="a-OK"></a>离色等亦不可得。<a id="a-OL"></a>所比自性亦不可得故知无自性。<a id="a-OM"></a>若汝说忆知有故。<a id="a-ON"></a>故证量比量并成。<a id="a-OO"></a>若无证比。<a id="a-OP"></a>复何所忆者。<a id="a-OQ"></a>是义不然。<a id="a-OR"></a>若离三种知。<a id="a-OS"></a>外方有忆知。<a id="a-OT"></a>证比不成故。<a id="a-OU"></a>三种知者。<a id="a-OV"></a>一异境知。<a id="a-OW"></a>二能别知。<a id="a-OX"></a>三一知。<a id="a-OY"></a>异境知者如人见瓶。<a id="a-OZ"></a>后时忆衣。<a id="a-Oa"></a>此非谓忆。<a id="a-Ob"></a>汝义亦尔。<a id="a-Oc"></a>色即异物。<a id="a-Od"></a>已见色时。<a id="a-Oe"></a>便忆于瓶。<a id="a-Of"></a>故义不可。<a id="a-Og"></a>二能别知者。<a id="a-Oh"></a>譬如张即见瓶。<a id="a-Oi"></a>王即后忆者。<a id="a-Oj"></a>无有是处。<a id="a-Ok"></a>汝义亦尔。<a id="a-Ol"></a>觉能取境。<a id="a-Om"></a>我能忆知此两别类不同。<a id="a-On"></a>是觉前见。<a id="a-Oo"></a>我后忆知。<a id="a-Op"></a>无是义故。<a id="a-Oq"></a>三一知者。<a id="a-Or"></a>如人正看瓶时。<a id="a-Os"></a>不得生忆。<a id="a-Ot"></a>若有忆知。<a id="a-Ou"></a>则二过失。<a id="a-Ov"></a>一者两知一时不得俱起。<a id="a-Ow"></a>以心是一故。<a id="a-Ox"></a>心取色时。<a id="a-Oy"></a>不得取声。<a id="a-Oz"></a>二者根正对境未舍。<a id="a-P0"></a>那复得忆余境。<a id="a-P1"></a>汝觉亦尔。<a id="a-P2"></a>唯是一知。<a id="a-P3"></a>无念念灭。<a id="a-P4"></a>从变异初。<a id="a-P5"></a>至解脱前际。<a id="a-P6"></a>恒是一故。<a id="a-P7"></a>是忆知中。<a id="a-P8"></a>无有忆知。<a id="a-P9"></a>若翻此三知。<a id="a-PA"></a>忆知得成。<a id="a-PB"></a>谓境界同类。<a id="a-PC"></a>能知同类。<a id="a-PD"></a>知念念灭。<a id="a-PE"></a>不得一时。<a id="a-PF"></a>备此三义。<a id="a-PG"></a>忆知得成。<a id="a-PH"></a>汝忆知不成。<a id="a-PI"></a>故证比等量亦不得成。<a id="a-PJ"></a>以是缘故。<a id="a-PK"></a>自性义坏。<a id="a-PL"></a>若汝说忆知由自性。<a id="a-PM"></a>所以得成一异。<a id="a-PN"></a>有无等造。<a id="a-PO"></a>初念取境。<a id="a-PP"></a>则备三义。<a id="a-PQ"></a>一境二人三智。<a id="a-PR"></a>并一时俱有。<a id="a-PS"></a>至第二念时。<a id="a-PT"></a>前三已灭。<a id="a-PU"></a>后三续起。<a id="a-PV"></a>前后同类。<a id="a-PW"></a>是为一义。<a id="a-PX"></a>前后各一。<a id="a-PY"></a>亦是一义。<a id="a-PZ"></a>前无后有。<a id="a-Pa"></a>是为异义。<a id="a-Pb"></a>前能生后。<a id="a-Pc"></a>是其有义。<a id="a-Pd"></a>前灭后生。<a id="a-Pe"></a>是其无义。<a id="a-Pf"></a>备此诸义。<a id="a-Pg"></a>故有忆知。<a id="a-Ph"></a>由自性故。<a id="a-Pi"></a>忆知得成者。<a id="a-Pj"></a>内曰。<a id="a-Pk"></a>若尔我大欢喜。<a id="a-Pl"></a>翻成我义。<a id="a-Pm"></a>有何损失。<a id="a-Pn"></a>我今由此义故。<a id="a-Po"></a>说无自性。<a id="a-Pp"></a>譬如前种能生后谷。<a id="a-Pq"></a>此前后谷。<a id="a-Pr"></a>不一不二。<a id="a-Ps"></a>不有不无。<a id="a-Pt"></a>若一者。<a id="a-Pu"></a>则无前后。<a id="a-Pv"></a>若异者。<a id="a-Pw"></a>则前谷后豆。<a id="a-Px"></a>故无一异。<a id="a-Py"></a>自性不有不无者。<a id="a-Pz"></a>因灭果生故。<a id="a-Q0"></a>因灭故不有。<a id="a-Q1"></a>果生故不无。<a id="a-Q2"></a>因时未有果故。<a id="a-Q3"></a>不可说有。<a id="a-Q4"></a>果生时必由因故。<a id="a-Q5"></a>不可说无。<a id="a-Q6"></a>以是义故。<a id="a-Q7"></a>因果忆知并得成就。<a id="a-Q8"></a>故说无自性。<a id="a-Q9"></a>如谷前后。<a id="a-QA"></a>不一不异。<a id="a-QB"></a>能作种种诸事。<a id="a-QC"></a>忆知亦尔。<a id="a-QD"></a>前后不一不异。<a id="a-QE"></a>故能忆知种种诸境。<a id="a-QF"></a>若汝闻忆知。<a id="a-QG"></a>若是无常。<a id="a-QH"></a>云何修习者。<a id="a-QI"></a>答曰。<a id="a-QJ"></a>已无常故。<a id="a-QK"></a>则有修习。<a id="a-QL"></a>譬如劫波婆种子。<a id="a-QM"></a>种植于地。<a id="a-QN"></a>以佉陀罗汁。<a id="a-QO"></a>而溉灌之。<a id="a-QP"></a>后时出生芽茎枝叶。<a id="a-QQ"></a>是其自相无有异色。<a id="a-QR"></a>唯果熟时。<a id="a-QS"></a>即成佉陀罗色。<a id="a-QT"></a>为相红赤异。<a id="a-QU"></a>劫波婆自相本色。<a id="a-QV"></a>如是心者。<a id="a-QW"></a>作法非法。<a id="a-QX"></a>是法次第前心熏习后心。<a id="a-QY"></a>如是方便熏习不失故不一异。<a id="a-QZ"></a>至果熟时。<a id="a-Qa"></a>苦乐等果。<a id="a-Qb"></a>即各显现。<a id="a-Qc"></a>是故从无自性心诸业得生。<a id="a-Qd"></a>如劫波种子。<a id="a-Qe"></a>后同佉陀罗色。<a id="a-Qf"></a>若作此执。<a id="a-Qg"></a>有自性心。<a id="a-Qh"></a>是名忆知。<a id="a-Qi"></a>或有人说寿者。<a id="a-Qj"></a>亦是忆知。<a id="a-Qk"></a>若作此执。<a id="a-Ql"></a>即无忆知心及寿者。<a id="a-Qm"></a>有自性故。<a id="a-Qn"></a>则无忘失。<a id="a-Qo"></a>若汝说有忘失者。<a id="a-Qp"></a>有二过失。<a id="a-Qq"></a>一者忆知。<a id="a-Qr"></a>若有自性。<a id="a-Qs"></a>则无忘失。<a id="a-Qt"></a>若有忘失。<a id="a-Qu"></a>则无忆知。<a id="a-Qv"></a>如此忘失。<a id="a-Qw"></a>为有自性。<a id="a-Qx"></a>为无自性。<a id="a-Qy"></a>若有自性。<a id="a-Qz"></a>与忆知性为相违不。<a id="a-R0"></a>若不相违。<a id="a-R1"></a>于一物中。<a id="a-R2"></a>便应一时俱有忆忘两心并起。<a id="a-R3"></a>若相违者。<a id="a-R4"></a>但有自性忘失。<a id="a-R5"></a>则无忆知。<a id="a-R6"></a>忆知既无。<a id="a-R7"></a>何所忘失。<a id="a-R8"></a>若汝说是知先生后灭故说忘失。<a id="a-R9"></a>若尔者自性则不成。<a id="a-RA"></a>若有忆知。<a id="a-RB"></a>自性作具无用。<a id="a-RC"></a>忆知恒有故。<a id="a-RD"></a>若汝说由作具故得成者。<a id="a-RE"></a>则无自性。<a id="a-RF"></a>有过失故。<a id="a-RG"></a>若作者与具一体。<a id="a-RH"></a>则无忆知。<a id="a-RI"></a>知恒有故。<a id="a-RJ"></a>若知无者。<a id="a-RK"></a>心或时无。<a id="a-RL"></a>则无自性。<a id="a-RM"></a>心或时有。<a id="a-RN"></a>则无忆知。<a id="a-RO"></a>若无忆知。<a id="a-RP"></a>心则应灭。<a id="a-RQ"></a>若汝说有别物故。<a id="a-RR"></a>心得是常者。<a id="a-RS"></a>证知之时。<a id="a-RT"></a>应不忆知。<a id="a-RU"></a>即以证知。<a id="a-RV"></a>当忆知处。<a id="a-RW"></a>是故不失忆知体者。<a id="a-RX"></a>是义不然。<a id="a-RY"></a>何以故。<a id="a-RZ"></a>若物常住。<a id="a-Ra"></a>则无数习。<a id="a-Rb"></a>同类相似。<a id="a-Rc"></a>乃可数习。<a id="a-Rd"></a>若无自性。<a id="a-Re"></a>似义可成。<a id="a-Rf"></a>若有自性。<a id="a-Rg"></a>即应恒守一物一事故无相似。<a id="a-Rh"></a>无相似故。<a id="a-Ri"></a>则无数习。<a id="a-Rj"></a>无数习故。<a id="a-Rk"></a>则无忆知。<a id="a-Rl"></a>若汝立自性忆知者。<a id="a-Rm"></a>比量等并不成就。<a id="a-Rn"></a>以一体故。<a id="a-Ro"></a>一切疑心应是决智。<a id="a-Rp"></a>欲即离欲。<a id="a-Rq"></a>偷即是施即妇是母是觉。<a id="a-Rr"></a>若与自性不异。<a id="a-Rs"></a>为当先有。<a id="a-Rt"></a>为当后有。<a id="a-Ru"></a>若先有者。<a id="a-Rv"></a>所觉既无。<a id="a-Rw"></a>觉何所觉。<a id="a-Rx"></a>若后有者。<a id="a-Ry"></a>则因中果义即自坏。<a id="a-Rz"></a>若汝说本有者。<a id="a-S0"></a>所觉何物。<a id="a-S1"></a>若言我是所觉者。<a id="a-S2"></a>是义不然。<a id="a-S3"></a>以证比二量我不可得故物若是有不离二量所得。<a id="a-S4"></a>譬如五尘五根。<a id="a-S5"></a>五尘者智不重生故。<a id="a-S6"></a>是名证量。<a id="a-S7"></a>比量者智重生故。<a id="a-S8"></a>先见识生。<a id="a-S9"></a>后比知有根。<a id="a-SA"></a>以识不离根故。<a id="a-SB"></a>如先见烟。<a id="a-SC"></a>后知有火。<a id="a-SD"></a>我者则不尔不如色等可证。<a id="a-SE"></a>过根境故。<a id="a-SF"></a>不如诸根可比。<a id="a-SG"></a>无有相应事故故我非所觉。<a id="a-SH"></a>是故觉若在前。<a id="a-SI"></a>则不成觉。<a id="a-SJ"></a>故知一切法如实无自性。<a id="a-SK"></a>唯真实空。<a id="a-SL"></a>是其体性。</p>
  <p data-pb></p>
  <h2 id="aSM">破执分中破大乘见品第三</h2>
  <p id="aSN">复次为破大乘中学有偏执者应知。<a id="a-SO"></a>若汝说一切有皆由俗谛。<a id="a-SP"></a>一切无。<a id="a-SQ"></a>皆由真谛应作此问。<a id="a-SR"></a>善友何者是真实。<a id="a-SS"></a>何者是俗谛。<a id="a-ST"></a>答曰。<a id="a-SU"></a>一切诸法无有自性。<a id="a-SV"></a>是为真实。<a id="a-SW"></a>于无自性法中。<a id="a-SX"></a>说有自性。<a id="a-SY"></a>是名俗谛。<a id="a-SZ"></a>以于无中假说有故。<a id="a-Sa"></a>问曰。<a id="a-Sb"></a>是执无有自性。<a id="a-Sc"></a>为当依世俗言故有。<a id="a-Sd"></a>为当唯是语言。<a id="a-Se"></a>若依世俗言。<a id="a-Sf"></a>有此执者。<a id="a-Sg"></a>此执则不可说。<a id="a-Sh"></a>何以故。<a id="a-Si"></a>执是无故。<a id="a-Sj"></a>若此执唯是语言。<a id="a-Sk"></a>则无所诠世俗语言不成就故。<a id="a-Sl"></a>若不成就。<a id="a-Sm"></a>是世俗者。<a id="a-Sn"></a>是义不然。<a id="a-So"></a>又若汝谓于无自性中。<a id="a-Sp"></a>执有自性。<a id="a-Sq"></a>是名为俗。<a id="a-Sr"></a>若执有者。<a id="a-Ss"></a>云何是无。<a id="a-St"></a>答曰。<a id="a-Su"></a>为颠倒品类故。<a id="a-Sv"></a>故无中说有。<a id="a-Sw"></a>乃至于无常乐。<a id="a-Sx"></a>我等诸法说言皆有。<a id="a-Sy"></a>常等诸德。<a id="a-Sz"></a>其体实无。<a id="a-T0"></a>但假说有。<a id="a-T1"></a>如此执者。<a id="a-T2"></a>为四倒摄。<a id="a-T3"></a>是故虽执是有。<a id="a-T4"></a>而得是无。<a id="a-T5"></a>问曰。<a id="a-T6"></a>如此颠倒为有为无。<a id="a-T7"></a>若是有者。<a id="a-T8"></a>一切诸法无有自性。<a id="a-T9"></a>是义不然。<a id="a-TA"></a>若是无者。<a id="a-TB"></a>此执颠倒亦不得成。<a id="a-TC"></a>若无性中。<a id="a-TD"></a>执有自性为俗谛者。<a id="a-TE"></a>是义不然。<a id="a-TF"></a>何以故。<a id="a-TG"></a>二谛不可说有。<a id="a-TH"></a>不可说无。<a id="a-TI"></a>非有非无故。<a id="a-TJ"></a>真谛不可说有。<a id="a-TK"></a>不可说无者。<a id="a-TL"></a>无人法故。<a id="a-TM"></a>不可说有。<a id="a-TN"></a>显二空故。<a id="a-TO"></a>不可说无。<a id="a-TP"></a>俗谛亦尔。<a id="a-TQ"></a>分别性故。<a id="a-TR"></a>不可说有。<a id="a-TS"></a>依他性故。<a id="a-TT"></a>不可说无。<a id="a-TU"></a>复次真谛不定。<a id="a-TV"></a>有无人法。<a id="a-TW"></a>无不无二。<a id="a-TX"></a>空有不有。<a id="a-TY"></a>俗谛亦尔。<a id="a-TZ"></a>分别性故。<a id="a-Ta"></a>非决定无。<a id="a-Tb"></a>依他性故。<a id="a-Tc"></a>非决定有。</p>
 </body>
</html>