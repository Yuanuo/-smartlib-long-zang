<!doctype html>
<html id="z3IBVQWxp" data-ver="877">
 <head>
  <meta charset="utf-8">
  <meta author="安慧菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大乘阿毗达磨杂集论卷第十六</h1>
  <h2 id="a2">决择分中论品第四之二</h2>
  <p id="a3">等论抉择之余。</p>
  <p id="a4">实自性者。<a id="a-5"></a>谓诸法实有性。<a id="a-6"></a>假自性者。<a id="a-7"></a>谓诸法假有性。<a id="a-8"></a>世俗自性者。<a id="a-9"></a>谓诸法世俗有性。<a id="a-A"></a>胜义自性者。<a id="a-B"></a>谓诸法胜义有性。<a id="a-C"></a>生因者。<a id="a-D"></a>谓因等四缘。<a id="a-E"></a>成因者。<a id="a-F"></a>谓三量。<a id="a-G"></a>一现量二比量三声量。<a id="a-H"></a>转因者。<a id="a-I"></a>谓顺缘起。<a id="a-J"></a>还因者。<a id="a-K"></a>谓逆缘起。<a id="a-L"></a>有相境者。<a id="a-M"></a>谓眼等五识所缘色等五境。<a id="a-N"></a>由缘此所生唯有无分别相故。<a id="a-O"></a>有分别境者。<a id="a-P"></a>谓意识所缘境。<a id="a-Q"></a>由缘此境有分别生故。<a id="a-R"></a>对治境者。<a id="a-S"></a>谓缘此境弃舍杂染。<a id="a-T"></a>由能对治故。<a id="a-U"></a>安住境者。<a id="a-V"></a>谓缘此境能生圣天梵住。<a id="a-W"></a>由众圣所住故。<a id="a-X"></a>增益境者。<a id="a-Y"></a>谓缘此境能转胜进。<a id="a-Z"></a>是增胜因故。<a id="a-a"></a>损减境者。<a id="a-b"></a>谓缘此境能入无想定灭尽定。<a id="a-c"></a>是损减心心法因故。<a id="a-d"></a>自在境者。<a id="a-e"></a>谓缘此境发神通等胜品功德。<a id="a-f"></a>是自在因故。<a id="a-g"></a>分析行相者。<a id="a-h"></a>谓种种品类分析诸法。<a id="a-i"></a>如有色无色有见无见。<a id="a-j"></a>如是等。<a id="a-k"></a>差别行相者。<a id="a-l"></a>谓诸法差别义。<a id="a-m"></a>如一信相或名心净。<a id="a-n"></a>或名喜乐。<a id="a-o"></a>或名忍可。<a id="a-p"></a>如是等。<a id="a-q"></a>正解行相者。<a id="a-r"></a>谓以种种行相正解所缘境。<a id="a-s"></a>如了别行相名识。<a id="a-t"></a>取像行相名想。<a id="a-u"></a>领纳行相名受。<a id="a-v"></a>如是等。<a id="a-w"></a>观察行相者。<a id="a-x"></a>谓十六行。<a id="a-y"></a>即无常等四因等四灭等四道等四。<a id="a-z"></a>或世俗六行。<a id="a-10"></a>谓粗行障行苦行静行妙行离行。<a id="a-11"></a>作随作行相者。<a id="a-12"></a>谓作所作已复更随作。<a id="a-13"></a>如由此行善守护已。<a id="a-14"></a>复更起余随守护行。<a id="a-15"></a>自类等无间者。<a id="a-16"></a>谓贪无间还复生贪。<a id="a-17"></a>嗔等亦尔。<a id="a-18"></a>各别种类等无间生故。<a id="a-19"></a>异类等无间者。<a id="a-1A"></a>谓贪无间嗔等生。<a id="a-1B"></a>欲界无间色界生。<a id="a-1C"></a>色界无间无色界生。<a id="a-1D"></a>如是等。<a id="a-1E"></a>三摩钵底等无间者。<a id="a-1F"></a>谓三摩钵底无间相生。<a id="a-1G"></a>如欲界善无间入初静虑。<a id="a-1H"></a>初静虑无间还生欲界。<a id="a-1I"></a>如是于第二静虑等及无色定如理应知。<a id="a-1J"></a>退等无间者。<a id="a-1K"></a>谓从静虑等退时无间所生起。<a id="a-1L"></a>生等无间者。<a id="a-1M"></a>谓受生时无间所生。<a id="a-1N"></a>如从欲界无间生色界等。<a id="a-1O"></a>邻次等无间者。<a id="a-1P"></a>谓诸心心法无间次第生。<a id="a-1Q"></a>于其中间心无断绝故。<a id="a-1R"></a>隔越等无间者。<a id="a-1S"></a>谓起灭定等时。<a id="a-1T"></a>前生心心法望后生心心法。<a id="a-1U"></a>中间隔越故。<a id="a-1V"></a>起等无间者。<a id="a-1W"></a>谓若此法无间彼法次第生。<a id="a-1X"></a>灭等无间者。<a id="a-1Y"></a>谓此法无间彼法次第灭。<a id="a-1Z"></a>如心心法无间灭已。<a id="a-1a"></a>或入灭尽定。<a id="a-1b"></a>或入无想定等。<a id="a-1c"></a>或入无余涅槃界。<a id="a-1d"></a>取增上者。<a id="a-1e"></a>谓眼等根望能取境界。<a id="a-1f"></a>有增上力故。<a id="a-1g"></a>生增上者。<a id="a-1h"></a>谓男女根望生胎孕。<a id="a-1i"></a>有增上力故。<a id="a-1j"></a>住增上者。<a id="a-1k"></a>谓命根望身等住。<a id="a-1l"></a>有增上力故。<a id="a-1m"></a>受用杂染增上者。<a id="a-1n"></a>谓五受根望所受用。<a id="a-1o"></a>有增上力故。<a id="a-1p"></a>又为贪等所随眠故。<a id="a-1q"></a>谓乐贪所随眠。<a id="a-1r"></a>苦嗔所随眠。<a id="a-1s"></a>不苦不乐痴所随眠。<a id="a-1t"></a>清净增上者。<a id="a-1u"></a>谓信等五根未知欲知等三根望世出世清净法。<a id="a-1v"></a>有增上力故。<a id="a-1w"></a>田增上者。<a id="a-1x"></a>谓共业望器世间生。<a id="a-1y"></a>有增上力故。<a id="a-1z"></a>执受增上者。<a id="a-20"></a>谓四大种望所造色。</p>
  <p id="a21">界所依者。<a id="a-22"></a>谓欲界等所摄身。<a id="a-23"></a>趣所依者。<a id="a-24"></a>谓五趣所摄身。<a id="a-25"></a>洲渚所依者。<a id="a-26"></a>谓赡部洲等。<a id="a-27"></a>村田所依者。<a id="a-28"></a>谓若依此村田而有即用此为所依。<a id="a-29"></a>补特伽罗所依者。<a id="a-2A"></a>谓若依此补特伽罗而有即用此为所依。<a id="a-2B"></a>无病所依者。<a id="a-2C"></a>谓若依无病而有即用此为所依。<a id="a-2D"></a>尸罗所依者。<a id="a-2E"></a>谓若依尸罗而有即用此为所依。<a id="a-2F"></a>庄严所依者。<a id="a-2G"></a>谓若依彼彼沙门庄严诸功德生。<a id="a-2H"></a>即用彼为所依。<a id="a-2I"></a>众具依者。<a id="a-2J"></a>谓四依即衣服等。<a id="a-2K"></a>善友依者。<a id="a-2L"></a>谓若依此善等生起。<a id="a-2M"></a>法依者。<a id="a-2N"></a>谓契经等十二分教。<a id="a-2O"></a>作意依者。<a id="a-2P"></a>谓七种作意即了相作意等。<a id="a-2Q"></a>三摩钵底依者。<a id="a-2R"></a>谓七依定如经言。<a id="a-2S"></a>我说依初静虑能尽诸漏。<a id="a-2T"></a>乃至依无所有处亦尔。<a id="a-2U"></a>界摄者。<a id="a-2V"></a>谓诸界种子。<a id="a-2W"></a>由此能摄种所生法。<a id="a-2X"></a>相摄者。<a id="a-2Y"></a>谓诸法自相还能自摄。<a id="a-2Z"></a>种类摄者。<a id="a-2a"></a>谓约色种类有十色处色蕴所摄。<a id="a-2b"></a>如是等。<a id="a-2c"></a>分位摄者。<a id="a-2d"></a>谓顺乐受等分位所摄。<a id="a-2e"></a>助伴摄者。<a id="a-2f"></a>谓色五蕴所摄。<a id="a-2g"></a>彼眷属故。<a id="a-2h"></a>如是等。<a id="a-2i"></a>时摄者。<a id="a-2j"></a>谓过去等摄过去等。<a id="a-2k"></a>方摄者。<a id="a-2l"></a>谓于此方所有蕴等即此方摄。<a id="a-2m"></a>具分摄者。<a id="a-2n"></a>谓欲色无色无漏诸色摄一切色。<a id="a-2o"></a>一分摄者。<a id="a-2p"></a>谓眼根摄色蕴。<a id="a-2q"></a>如是等。<a id="a-2r"></a>更互摄者。<a id="a-2s"></a>谓蕴界处更互相摄。<a id="a-2t"></a>胜义摄者。<a id="a-2u"></a>谓诸法无常苦不净空无我真如所摄。<a id="a-2v"></a>他性相应者。<a id="a-2w"></a>谓与他性相应非己性。<a id="a-2x"></a>不相违相应者。<a id="a-2y"></a>谓虽与他性相应然不相违非相违。<a id="a-2z"></a>如贪与嗔乐与苦。<a id="a-30"></a>如是等。<a id="a-31"></a>遍行相应者。<a id="a-32"></a>谓触受想思作意于一切心。<a id="a-33"></a>无明我慢我爱萨迦耶见。<a id="a-34"></a>此四烦恼于染污意。<a id="a-35"></a>不遍行相应者。<a id="a-36"></a>谓除遍行所余贪等信等。<a id="a-37"></a>所治相应者。<a id="a-38"></a>谓诸烦恼更互相应。<a id="a-39"></a>能治相应者。<a id="a-3A"></a>谓对治道所摄善法更互相应。<a id="a-3B"></a>曾习相应者。<a id="a-3C"></a>谓除出世间及出世后所得法。<a id="a-3D"></a>余相应法。<a id="a-3E"></a>未曾习相应者。<a id="a-3F"></a>谓前所除诸相应法。<a id="a-3G"></a>下劣相应者。<a id="a-3H"></a>谓声闻独觉乘所摄诸相应法。<a id="a-3I"></a>广大相应者。<a id="a-3J"></a>谓诸佛菩萨所有相应法。<a id="a-3K"></a>成就杂染识等乃至七种清净。<a id="a-3L"></a>已说其相。<a id="a-3M"></a>不复重释。</p>
  <p id="a3N">八何词者。<a id="a-3O"></a>谓何谁信。<a id="a-3P"></a>何所信。<a id="a-3Q"></a>用何信。<a id="a-3R"></a>为何信。<a id="a-3S"></a>由何信。<a id="a-3T"></a>何之信。<a id="a-3U"></a>于何信。<a id="a-3V"></a>几何信。<a id="a-3W"></a>八若词者。<a id="a-3X"></a>谓若能信。<a id="a-3Y"></a>若所信。<a id="a-3Z"></a>若用信。<a id="a-3a"></a>若为信。<a id="a-3b"></a>若由信。<a id="a-3c"></a>若彼信。<a id="a-3d"></a>若于信。<a id="a-3e"></a>若尔所信。<a id="a-3f"></a>如是等无量法门皆有八种。<a id="a-3g"></a>不毕竟出离者。<a id="a-3h"></a>谓由世间道。<a id="a-3i"></a>毕竟出离者。<a id="a-3j"></a>谓由出世间道。<a id="a-3k"></a>前四易解故不重释。<a id="a-3l"></a>相甚深者。<a id="a-3m"></a>谓三自性。<a id="a-3n"></a>杂染甚深者。<a id="a-3o"></a>谓真如云何染而不染。<a id="a-3p"></a>清净甚深者。<a id="a-3q"></a>谓即真如云何净而不净。<a id="a-3r"></a>缘起甚深者。<a id="a-3s"></a>谓无有法于所生起有实作用。<a id="a-3t"></a>然彼诸法种种生起。<a id="a-3u"></a>如是等又实无我似我显现。<a id="a-3v"></a>业甚深者。<a id="a-3w"></a>谓有业有果报而作者不可得。<a id="a-3x"></a>智甚深者。<a id="a-3y"></a>谓无分别智。<a id="a-3z"></a>云何此智无有分别。<a id="a-40"></a>而能分明观真如性。<a id="a-41"></a>生甚深者。<a id="a-42"></a>谓诸菩萨不由业烦恼力而示现受生。<a id="a-43"></a>菩提甚深者。<a id="a-44"></a>谓于无漏界中诸佛菩提不可建立。<a id="a-45"></a>一性无量相续所证故。<a id="a-46"></a>不可建立种种性。<a id="a-47"></a>所依无差别故。<a id="a-48"></a>诸佛甚深者。<a id="a-49"></a>谓于一大集会中。<a id="a-4A"></a>有无量无边诸佛世尊种种身种种意乐。<a id="a-4B"></a>然不谓有自他差别。<a id="a-4C"></a>又化身佛不住佛相。<a id="a-4D"></a>而能造作种种佛事。<a id="a-4E"></a>教甚深者。<a id="a-4F"></a>谓于大乘教中有种种秘密意乐差别三解脱门及一切法。<a id="a-4G"></a>欲为根本等。<a id="a-4H"></a>已说其相。<a id="a-4I"></a>不复重释。</p>
  <p id="a4J">任持方便者。<a id="a-4K"></a>谓于资粮所有方便。<a id="a-4L"></a>瑜伽方便者。<a id="a-4M"></a>谓奢摩他毗钵舍那。<a id="a-4N"></a>相方便者。<a id="a-4O"></a>谓于止举舍相中所有方便。<a id="a-4P"></a>决择方便者。<a id="a-4Q"></a>谓于顺决择分中所有方便。<a id="a-4R"></a>隔越方便者。<a id="a-4S"></a>谓即任持方便。<a id="a-4T"></a>邻次方便者谓即决择方便。<a id="a-4U"></a>邻次隔越方便者。<a id="a-4V"></a>谓即瑜伽及相二种方便。<a id="a-4W"></a>于顺决择分中名邻次于任持方便中名隔越。<a id="a-4X"></a>去圣道远故。<a id="a-4Y"></a>通达修圆证。<a id="a-4Z"></a>余处已说故不重释。<a id="a-4a"></a>智究竟者。<a id="a-4b"></a>谓尽无生智。<a id="a-4c"></a>断究竟者。<a id="a-4d"></a>谓一切烦恼无余永断。<a id="a-4e"></a>毕竟究竟者。<a id="a-4f"></a>谓由出世间道。<a id="a-4g"></a>不毕竟究竟者。<a id="a-4h"></a>谓由世间道。<a id="a-4i"></a>下劣究竟者。<a id="a-4j"></a>谓声闻独觉。<a id="a-4k"></a>广大究竟者。<a id="a-4l"></a>谓诸佛菩萨。<a id="a-4m"></a>菩萨究竟者。<a id="a-4n"></a>谓于最后位。<a id="a-4o"></a>诸佛究竟者。<a id="a-4p"></a>谓无障智生时。<a id="a-4q"></a>犹如百千俱胝等日一时出现。<a id="a-4r"></a>二十种引发前已广说。<a id="a-4s"></a>摄决择者。<a id="a-4t"></a>谓由十处摄诸决择。<a id="a-4u"></a>何等十处。<a id="a-4v"></a>谓成所作决择。<a id="a-4w"></a>趣入决择。<a id="a-4x"></a>胜解决择。<a id="a-4y"></a>道理决择。<a id="a-4z"></a>论决择。<a id="a-50"></a>通达决择。<a id="a-51"></a>清净决择。<a id="a-52"></a>引发决择。<a id="a-53"></a>句差别决择。<a id="a-54"></a>不由功用暂作意时一切义成决择。<a id="a-55"></a>成所作决择者。<a id="a-56"></a>谓能决择成办世间种种养命方便等。<a id="a-57"></a>趣入决择者。<a id="a-58"></a>谓能观察我于三乘当入何乘。<a id="a-59"></a>云何令他亦得趣入。<a id="a-5A"></a>胜解决择者。<a id="a-5B"></a>谓由闻慧如所闻教起胜信解。<a id="a-5C"></a>道理决择者。<a id="a-5D"></a>谓由思慧称量前后所说意趣。<a id="a-5E"></a>论决择者。<a id="a-5F"></a>谓如所闻思建立问论道理。<a id="a-5G"></a>为令展转受用法乐。<a id="a-5H"></a>通达决择者。<a id="a-5I"></a>谓见道能通达谛理故。<a id="a-5J"></a>清净决择者。<a id="a-5K"></a>谓修道以能无余净诸烦恼故。<a id="a-5L"></a>引发决择者。<a id="a-5M"></a>谓胜进道以能引发胜功德故。<a id="a-5N"></a>句差别决择者。<a id="a-5O"></a>谓以二三四句等差别引发门。<a id="a-5P"></a>演说无边法义差别故。<a id="a-5Q"></a>不由功用暂作意时一切义成决择者。<a id="a-5R"></a>谓如来智离先功用。<a id="a-5S"></a>于一切义暂作意时。<a id="a-5T"></a>无著无碍智见转故。</p>
  <p id="a5U">论轨决择者略有七种。<a id="a-5V"></a>一论体。<a id="a-5W"></a>二论处。<a id="a-5X"></a>三论依。<a id="a-5Y"></a>四论庄严。<a id="a-5Z"></a>五论负。<a id="a-5a"></a>六论出离。<a id="a-5b"></a>七论多所作法。<a id="a-5c"></a>于此七门方便善巧名论轨决择。</p>
  <p id="a5d">论体者复有六种。<a id="a-5e"></a>一言论。<a id="a-5f"></a>二尚论。<a id="a-5g"></a>三诤论。<a id="a-5h"></a>四毁论。<a id="a-5i"></a>五顺论。<a id="a-5j"></a>六教论。<a id="a-5k"></a>言论者。<a id="a-5l"></a>谓一切世间语言。<a id="a-5m"></a>尚论者。<a id="a-5n"></a>谓诸世间所随闻论。<a id="a-5o"></a>世智所尚故。<a id="a-5p"></a>诤论者。<a id="a-5q"></a>谓互相违反所立言论。<a id="a-5r"></a>毁论者。<a id="a-5s"></a>谓更相愤怒发粗恶言。<a id="a-5t"></a>顺论者。<a id="a-5u"></a>谓随顺清净智见所有决择言论。<a id="a-5v"></a>教论者。<a id="a-5w"></a>谓教导有情心未定者令其心定。<a id="a-5x"></a>心已定者令得解脱。<a id="a-5y"></a>所有言论。<a id="a-5z"></a>论处者。<a id="a-60"></a>或于王家。<a id="a-61"></a>或于执理家。<a id="a-62"></a>或对淳质堪为量者。<a id="a-63"></a>或对善伴。<a id="a-64"></a>或对善解法义沙门婆罗门等而起论端。<a id="a-65"></a>于王家者。<a id="a-66"></a>谓若于是处王自降临。<a id="a-67"></a>执理家者。<a id="a-68"></a>谓若是处处断王事。<a id="a-69"></a>淳质堪为量者。<a id="a-6A"></a>谓商人等。<a id="a-6B"></a>善伴者。<a id="a-6C"></a>谓于伴侣中立论者。<a id="a-6D"></a>敌论者不越其言。<a id="a-6E"></a>善解法义沙门婆罗门等者。<a id="a-6F"></a>谓于彼彼论中善通达文义。<a id="a-6G"></a>论依者。<a id="a-6H"></a>谓依此立论略有二种。<a id="a-6I"></a>一所成立二能成立。<a id="a-6J"></a>所成立有二。<a id="a-6K"></a>一自性二差别。<a id="a-6L"></a>能成立有八种。<a id="a-6M"></a>一立宗二立因三立喻四合五结六现量七比量八圣教量所成立。<a id="a-6N"></a>自性者。<a id="a-6O"></a>谓我自性法自性。<a id="a-6P"></a>若有若无所成立。</p>
  <p id="a6Q">差别者。<a id="a-6R"></a>谓我差别法差别。<a id="a-6S"></a>若一切遍若非一切遍。<a id="a-6T"></a>若常若无常。<a id="a-6U"></a>若有色若无色。<a id="a-6V"></a>如是等无量差别。</p>
  <p id="a6W">立宗者。<a id="a-6X"></a>谓以所应成自所许义。<a id="a-6Y"></a>宣示于他令彼解了。<a id="a-6Z"></a>所以者何。<a id="a-6a"></a>若不言以所应成者自宗已成而说示他应名立宗。<a id="a-6b"></a>若不言自所许义者。<a id="a-6c"></a>说示他宗所应成义应名立宗。<a id="a-6d"></a>若不言他者。<a id="a-6e"></a>独唱此言应名立宗。<a id="a-6f"></a>若不言宣示者。<a id="a-6g"></a>以身表示此义应名立宗。<a id="a-6h"></a>若不言令他解了者。<a id="a-6i"></a>听者未解此义应名立宗。<a id="a-6j"></a>若如所安立无一切过量故。<a id="a-6k"></a>建立我法自性若有若无。<a id="a-6l"></a>我法差别遍不遍等具足前相。<a id="a-6m"></a>是名立宗。</p>
  <p id="a6n">立因者。<a id="a-6o"></a>谓即于所成未显了义。<a id="a-6p"></a>正说现量可得不可得等信解之相。<a id="a-6q"></a>信解相者。<a id="a-6r"></a>是信解因义。<a id="a-6s"></a>所以者何。<a id="a-6t"></a>由正宣说现量可得不可得等相故。<a id="a-6u"></a>于所应成未显了义信解得生。<a id="a-6v"></a>是故正说彼相名立因。<a id="a-6w"></a>现量可得不可得者。<a id="a-6x"></a>谓依自体及相貌说。</p>
  <p id="a6y">立喻者。<a id="a-6z"></a>谓以所见边与未所见边和会正说。<a id="a-70"></a>所见边者。<a id="a-71"></a>谓已显了分。<a id="a-72"></a>未所见边者。<a id="a-73"></a>谓未显了分。<a id="a-74"></a>以显了分显未了分令义平等。<a id="a-75"></a>所有正说名立喻。</p>
  <p id="a76">合者。<a id="a-77"></a>为引所余此种类义。<a id="a-78"></a>令就此法正说理趣。<a id="a-79"></a>谓由三分成立如前所成义已。<a id="a-7A"></a>复为成立余此种类所成义故。<a id="a-7B"></a>遂引彼义令就此法。<a id="a-7C"></a>正说道理是名合。</p>
  <p id="a7D">结者。<a id="a-7E"></a>谓到究竟趣所有正说。<a id="a-7F"></a>由此道理极善成就。<a id="a-7G"></a>是故此事决定无异。<a id="a-7H"></a>结会究竟。<a id="a-7I"></a>是名结。<a id="a-7J"></a>已说立宗等相。<a id="a-7K"></a>今当就事略显。<a id="a-7L"></a>如无我论者。<a id="a-7M"></a>即于此事对我论者先说诸法无我。<a id="a-7N"></a>此言是立宗。<a id="a-7O"></a>次说若于蕴施设四过可得故。<a id="a-7P"></a>此言是立因。<a id="a-7Q"></a>所以者何。<a id="a-7R"></a>若于诸蕴施设实我者。<a id="a-7S"></a>此所计我为即蕴相。<a id="a-7T"></a>为于蕴中。<a id="a-7U"></a>为于余处。<a id="a-7V"></a>为不属蕴而施设耶。<a id="a-7W"></a>若即蕴相而施设者。<a id="a-7X"></a>蕴不自在从众缘生是生灭法。<a id="a-7Y"></a>若即彼相我不成就是名初过。<a id="a-7Z"></a>若于蕴中而施设者所依诸蕴既是无常。<a id="a-7a"></a>能依之我亦应无常是第二过。<a id="a-7b"></a>若离蕴于余处施设者。<a id="a-7c"></a>我无所因我亦无用。<a id="a-7d"></a>是第三过。<a id="a-7e"></a>若不属蕴而施设者。<a id="a-7f"></a>我应独存自性解脱。<a id="a-7g"></a>更求解脱唐捐其功。<a id="a-7h"></a>是第四过。<a id="a-7i"></a>次说如于现在施设过去。<a id="a-7j"></a>此言是立喻所以者何。<a id="a-7k"></a>若同现在相施设实有过去者。<a id="a-7l"></a>此所计过去为即现在相。<a id="a-7m"></a>为于现在中。<a id="a-7n"></a>为于余处。<a id="a-7o"></a>为不待现在而施设耶。<a id="a-7p"></a>若即现在相而施设者。<a id="a-7q"></a>已生未灭是现在相。<a id="a-7r"></a>过去法体亦应已生未灭为相。<a id="a-7s"></a>是初过。<a id="a-7t"></a>若于现在中施设者。<a id="a-7u"></a>于未灭中施设灭体不相应故不应道理。<a id="a-7v"></a>是第二过。<a id="a-7w"></a>若离现在于余处施设者。<a id="a-7x"></a>除现在外余实有为事少分亦不可得。<a id="a-7y"></a>云何于彼施设。<a id="a-7z"></a>是第三过。<a id="a-80"></a>若不待现在而施设者。<a id="a-81"></a>亦应施设无为为过去世。<a id="a-82"></a>是第四过。<a id="a-83"></a>然过去世相灭坏故。<a id="a-84"></a>无相义成。<a id="a-85"></a>若同现在施设即成四过。<a id="a-86"></a>是故过去相不成就诸法。<a id="a-87"></a>无我亦尔。<a id="a-88"></a>若于蕴施设即四过可得故无我义成。<a id="a-89"></a>次说如是遮破我颠倒已。<a id="a-8A"></a>即由此道理常等亦无。<a id="a-8B"></a>此言是合。<a id="a-8C"></a>后说由此道理是故五蕴皆是无常乃至无我。<a id="a-8D"></a>此言是结。</p>
  <p id="a8E">现量者。<a id="a-8F"></a>谓自正明了无迷乱义。<a id="a-8G"></a>自正义言显自正取义。<a id="a-8H"></a>如由眼正取色等。<a id="a-8I"></a>此言为简世间现所得瓶等事共许为现量所得性。<a id="a-8J"></a>由彼是假故非现量所得。<a id="a-8K"></a>明了言为简由有障等不可得因故。<a id="a-8L"></a>不现前境。<a id="a-8M"></a>无迷乱言为简旋火为轮幻阳焰等。</p>
  <p id="a8N">比量者。<a id="a-8O"></a>谓现余信解。<a id="a-8P"></a>此云何。<a id="a-8Q"></a>谓除现量所得余不现事决定俱转。<a id="a-8R"></a>先见成就今现见彼一分时。<a id="a-8S"></a>于所余分正信解生。<a id="a-8T"></a>谓彼于此决定当有由俱转故。<a id="a-8U"></a>如远见烟知彼有火。<a id="a-8V"></a>是名现量为先比量。</p>
  <p id="a8W">圣教量者。<a id="a-8X"></a>谓不违二量之教。<a id="a-8Y"></a>此云何。<a id="a-8Z"></a>谓所有教现量比量皆不相违决无移转定可信受。<a id="a-8a"></a>故名圣教量。</p>
  <p id="a8b">论庄严者。<a id="a-8c"></a>谓依论正理而发论端深为善美。<a id="a-8d"></a>名论庄严。<a id="a-8e"></a>此复六种。<a id="a-8f"></a>一善自他宗。<a id="a-8g"></a>二言音圆满。<a id="a-8h"></a>三无畏。<a id="a-8i"></a>四辩才。<a id="a-8j"></a>五敦肃。<a id="a-8k"></a>六应供。<a id="a-8l"></a>善自他宗者。<a id="a-8m"></a>谓于自宗他宗若文若义前后无间淳熟明解。<a id="a-8n"></a>言音圆满者。<a id="a-8o"></a>谓善解声论方起论端。<a id="a-8p"></a>离当所说言音过失。<a id="a-8q"></a>所发言音无杂乱等。<a id="a-8r"></a>无畏者。<a id="a-8s"></a>谓处大众虽为无量僻执英俊结谋围绕。<a id="a-8t"></a>所发言词坦然无畏。<a id="a-8u"></a>辩才者谓言词无滞。<a id="a-8v"></a>敦肃者。<a id="a-8w"></a>谓言无卒暴。<a id="a-8x"></a>观敌论者。<a id="a-8y"></a>言词究竟方乃发言。<a id="a-8z"></a>应供者。<a id="a-90"></a>谓立性贤和发言温善方便随顺。<a id="a-91"></a>敌论者心。</p>
  <p id="a92">论负者。<a id="a-93"></a>谓舍言言屈言过。<a id="a-94"></a>由此三种诸立论者堕在负处受他屈伏。<a id="a-95"></a>舍言者。<a id="a-96"></a>谓自发言称己论失。<a id="a-97"></a>称他论德。<a id="a-98"></a>谓我不善汝为善等。<a id="a-99"></a>言屈者。<a id="a-9A"></a>谓假托余事方便而退。<a id="a-9B"></a>或说外事而舍本宗。<a id="a-9C"></a>或现忿怒憍慢覆藏等。<a id="a-9D"></a>如经广说假托余事方便退者。<a id="a-9E"></a>谓托余事乱所说义。<a id="a-9F"></a>如经说。<a id="a-9G"></a>长老阐铎迦与诸外道共论。<a id="a-9H"></a>或毁已立宗。<a id="a-9I"></a>或立宗已毁。<a id="a-9J"></a>言过者略有九种。<a id="a-9K"></a>一杂乱。<a id="a-9L"></a>二粗犷。<a id="a-9M"></a>三不辩了。<a id="a-9N"></a>四无限量。<a id="a-9O"></a>五非义相应。<a id="a-9P"></a>六不应时。<a id="a-9Q"></a>七不决定。<a id="a-9R"></a>八不显了。<a id="a-9S"></a>九不相续。<a id="a-9T"></a>杂乱者。<a id="a-9U"></a>谓舍所论事广说异言。<a id="a-9V"></a>粗犷者。<a id="a-9W"></a>谓愤发卒暴言词躁急。<a id="a-9X"></a>不辩了者。<a id="a-9Y"></a>谓所说法义众及敌论所不领悟。<a id="a-9Z"></a>无限量者。<a id="a-9a"></a>谓言词重叠所说义理。<a id="a-9b"></a>或增或减。<a id="a-9c"></a>非义相应者。<a id="a-9d"></a>略有五种。<a id="a-9e"></a>一无义。<a id="a-9f"></a>二违义。<a id="a-9g"></a>三损理。<a id="a-9h"></a>四与所成等。<a id="a-9i"></a>五招集过难义。<a id="a-9j"></a>不可得故。<a id="a-9k"></a>义不相应故不决定故。<a id="a-9l"></a>能成道理。<a id="a-9m"></a>复须成故。<a id="a-9n"></a>一切言论非理非谛所随逐故。<a id="a-9o"></a>不应时者。<a id="a-9p"></a>谓所应说前后不次。<a id="a-9q"></a>不决定者。<a id="a-9r"></a>谓立已复毁。<a id="a-9s"></a>毁而复立。<a id="a-9t"></a>速疾转换难可了知。<a id="a-9u"></a>不显了者。<a id="a-9v"></a>谓越阐陀论相不领而答。<a id="a-9w"></a>或典或俗言词杂乱。<a id="a-9x"></a>不相续者谓于中间言词断绝。</p>
  <p id="a9y">论出离者。<a id="a-9z"></a>谓观察德失令论出离。<a id="a-A0"></a>或复不作。<a id="a-A1"></a>恐堕负处故不兴论。<a id="a-A2"></a>设复兴起能善究竟。<a id="a-A3"></a>又若知敌论非法器。<a id="a-A4"></a>时众无德自无善巧不应兴论。<a id="a-A5"></a>若知敌论是法器。<a id="a-A6"></a>时众有德自有善巧方可兴论。<a id="a-A7"></a>敌论非法器者。<a id="a-A8"></a>谓彼不能出不善处安置善处。<a id="a-A9"></a>时众无德者。<a id="a-AA"></a>谓不淳质乐僻执有偏党等。<a id="a-AB"></a>自无善巧者。<a id="a-AC"></a>谓于论体乃至论庄严中不善通达。<a id="a-AD"></a>与此相违名敌论者是法器等。</p>
  <p id="aAE">论多所作法者。<a id="a-AF"></a>谓略有三种。<a id="a-AG"></a>将兴论端定所须法。<a id="a-AH"></a>何等为三。<a id="a-AI"></a>一善达自他宗。<a id="a-AJ"></a>由此堪能遍兴谈论遍于言事而兴论故。<a id="a-AK"></a>二无畏。<a id="a-AL"></a>由此堪能处一切众而兴论端。<a id="a-AM"></a>三辩才。<a id="a-AN"></a>由此堪能于诸问难皆善辩答。</p>
  <p id="aAO">复次若欲自求利益安乐。<a id="a-AP"></a>于诸论轨应善通达。<a id="a-AQ"></a>不应与他而兴诤论。<a id="a-AR"></a>如薄伽梵于大乘阿毗达磨经中说如是言。<a id="a-AS"></a>若诸菩萨欲勤精进修诸善品。<a id="a-AT"></a>欲行贞实法随法行。<a id="a-AU"></a>欲善摄益一切有情。<a id="a-AV"></a>欲得速证阿耨多罗三藐三菩提者。<a id="a-AW"></a>当正观察十二处法。<a id="a-AX"></a>不应与他共兴诤论。<a id="a-AY"></a>何等十二。<a id="a-AZ"></a>一者宣说证无上义微妙法时。<a id="a-Aa"></a>其信解者甚为难得。<a id="a-Ab"></a>二者作受教心而请问者甚为难得。<a id="a-Ac"></a>三者时众贤善观察德失甚为难得。<a id="a-Ad"></a>四者凡所兴论能离六失甚为难得。<a id="a-Ae"></a>何等为六。<a id="a-Af"></a>谓执着邪宗失。<a id="a-Ag"></a>矫乱语失。<a id="a-Ah"></a>所作语言不应时失。<a id="a-Ai"></a>言退屈失。<a id="a-Aj"></a>粗恶语失。<a id="a-Ak"></a>心恚怒失。<a id="a-Al"></a>五者凡兴论时不怀犷毒甚为难得。<a id="a-Am"></a>六者凡兴论时善护他心甚为难得。<a id="a-An"></a>七者凡兴论时善护定心甚为难得。<a id="a-Ao"></a>八者凡兴论时欲令己劣他得胜心甚为难得。<a id="a-Ap"></a>九者己劣他胜心不烦恼甚为难得。<a id="a-Aq"></a>十者心已烦恼得安隐住甚为难得。<a id="a-Ar"></a>十一者既不安住常修善法甚为难得。<a id="a-As"></a>十二者于诸善法既不恒修。<a id="a-At"></a>心未得定能速得定。<a id="a-Au"></a>心已得定能速解脱。<a id="a-Av"></a>甚为难得。<a id="a-Aw"></a>于此经中已说欲勤精进修诸善品。<a id="a-Ax"></a>何故复言欲行贞实法随法行。<a id="a-Ay"></a>为显意乐清净故。<a id="a-Az"></a>所以者何。<a id="a-B0"></a>不为利养恭敬等事修闻思等诸善品故。<a id="a-B1"></a>欲善摄益有情者。<a id="a-B2"></a>为别声闻等行。<a id="a-B3"></a>由诸菩萨以利他行为胜故。<a id="a-B4"></a>如是菩萨自利利他行具足已。<a id="a-B5"></a>速证无上正等菩提。<a id="a-B6"></a>又此经中诸句义意。<a id="a-B7"></a>谓兴论时大乘法性无上甚深。<a id="a-B8"></a>若无诤心解尚为难。<a id="a-B9"></a>况为诤竞。<a id="a-BA"></a>凡兴诤论虽起请问。<a id="a-BB"></a>无心求解但求过失。<a id="a-BC"></a>又傍证者心不贤直。<a id="a-BD"></a>不善宗门乐着僻执。<a id="a-BE"></a>凡所言论多具六失所以者何。<a id="a-BF"></a>凡兴论时或有私心执着邪宗。<a id="a-BG"></a>或矫方便求他误失。<a id="a-BH"></a>或不待言竟便兴乱语。<a id="a-BI"></a>或敌论者言称正理反相诽拨。<a id="a-BJ"></a>或作粗言。<a id="a-BK"></a>恼敌论者及时众心。<a id="a-BL"></a>或复于彼自怀恚怒。<a id="a-BM"></a>多具如是六种过失。<a id="a-BN"></a>又兴论时身心寂静甚为难得。<a id="a-BO"></a>不寂静故二事难成。<a id="a-BP"></a>谓善护他心善护自心。<a id="a-BQ"></a>由此令他心得净信。<a id="a-BR"></a>于解脱处正勤方便令自心定。<a id="a-BS"></a>又兴论时多起此心。<a id="a-BT"></a>云何令我得胜。<a id="a-BU"></a>他堕负处。<a id="a-BV"></a>若不遂心。<a id="a-BW"></a>即怀热恼。<a id="a-BX"></a>由有此故。<a id="a-BY"></a>不安乐住。<a id="a-BZ"></a>由此不能无间修善。<a id="a-Ba"></a>是故于彼增上证法有未得退。<a id="a-Bb"></a>秘密决择者。<a id="a-Bc"></a>谓说余义名句文身。<a id="a-Bd"></a>隐密转变更显余义。<a id="a-Be"></a>如经言。</p>
  <p id="aBf">逆害于父母　　王及二多闻</p>
  <p id="aBg">诛国及随行　　是人说清净</p>
  <p id="aBh">今此颂中诠表世间共可极重罪恶文字。<a id="a-Bi"></a>转变密显余清净义。<a id="a-Bj"></a>何等世间共可极重罪恶。<a id="a-Bk"></a>谓逆害尊人及大众。<a id="a-Bl"></a>尊人有二。<a id="a-Bm"></a>一别二共。<a id="a-Bn"></a>共又二种。<a id="a-Bo"></a>一护世间。<a id="a-Bp"></a>二应供养。<a id="a-Bq"></a>别亦二种。<a id="a-Br"></a>谓父及母。<a id="a-Bs"></a>护世间者。<a id="a-Bt"></a>谓王应供养者。<a id="a-Bu"></a>谓多闻梵志世间共许最清净故。<a id="a-Bv"></a>若总杀害名逆尊人。<a id="a-Bw"></a>若诛国人及随行畜生名害大众。<a id="a-Bx"></a>显此义者名诠表世间共可极重罪恶文字。<a id="a-By"></a>云何转此文字密显净义。<a id="a-Bz"></a>谓逆害父母等言。<a id="a-C0"></a>转变密显永断爱等余义故。<a id="a-C1"></a>所以者何。<a id="a-C2"></a>若爱若业。<a id="a-C3"></a>若有取识。<a id="a-C4"></a>戒见二取。<a id="a-C5"></a>眼等六处。<a id="a-C6"></a>及所行境。<a id="a-C7"></a>如其次第名母父等。<a id="a-C8"></a>法相似故。<a id="a-C9"></a>爱为发因。<a id="a-CA"></a>业为生因。<a id="a-CB"></a>由此能殖习气种子类世间父。<a id="a-CC"></a>由此二因令有取识流转不绝。<a id="a-CD"></a>于流转时虽求解脱。<a id="a-CE"></a>然由二种非方便法障解脱得。<a id="a-CF"></a>谓妄计度清净最胜。<a id="a-CG"></a>戒见二取犹如世间多闻梵志。<a id="a-CH"></a>恒妄计着最胜清净。<a id="a-CI"></a>此有取识所依所缘六处境界。<a id="a-CJ"></a>犹如世间国及随行。<a id="a-CK"></a>若能永断如是等法。<a id="a-CL"></a>当知是人最为清净。<a id="a-CM"></a>又如经说。</p>
  <p id="aCN">不信不知恩　　断密无容处</p>
  <p id="aCO">恒食人所吐　　是最上丈夫</p>
  <p id="aCP">今此颂中宣说世间极下劣义。<a id="a-CQ"></a>所有文字转变密显余最上义。<a id="a-CR"></a>世间下劣凡有四种。<a id="a-CS"></a>谓意业下劣身业下劣语业下劣受用下劣。<a id="a-CT"></a>意业下劣复有二种。<a id="a-CU"></a>一者不信善生相违。<a id="a-CV"></a>不信有后世等。<a id="a-CW"></a>不行施等故。<a id="a-CX"></a>二不知恩顺生不善。<a id="a-CY"></a>不顾往恩违越世理。<a id="a-CZ"></a>起害母等所有恶行故。<a id="a-Ca"></a>身业下劣者。<a id="a-Cb"></a>谓行窃盗攻墙密处最可轻贱。<a id="a-Cc"></a>活命业故。<a id="a-Cd"></a>语业下劣者。<a id="a-Ce"></a>谓妄语等最可轻贱。<a id="a-Cf"></a>于善众中所不容故。<a id="a-Cg"></a>受用下劣者。<a id="a-Ch"></a>谓鬼犬鸟等好食所吐故。<a id="a-Ci"></a>显此义者名说世间极下劣义文字。<a id="a-Cj"></a>云何转此文字显无上义。<a id="a-Ck"></a>谓不信等言转变密显余胜义故。<a id="a-Cl"></a>不信者。<a id="a-Cm"></a>谓解脱智见。<a id="a-Cn"></a>自现证故。<a id="a-Co"></a>不知恩者。<a id="a-Cp"></a>谓涅槃智。<a id="a-Cq"></a>有为名恩。<a id="a-Cr"></a>无为非恩。<a id="a-Cs"></a>知非恩故。<a id="a-Ct"></a>名不知恩。<a id="a-Cu"></a>断密者。<a id="a-Cv"></a>谓永断后有续因烦恼故。<a id="a-Cw"></a>无容处者。<a id="a-Cx"></a>谓于当来诸趣苦处不复生故。<a id="a-Cy"></a>食吐者。<a id="a-Cz"></a>谓于现法中虽假资具力暂持身。<a id="a-D0"></a>而于命财不生欣乐故。<a id="a-D1"></a>若能如是。<a id="a-D2"></a>是最上丈夫。<a id="a-D3"></a>又如经说。</p>
  <p id="aD4">觉不坚为坚　　善住于颠倒</p>
  <p id="aD5">极烦恼所恼　　得最上菩提</p>
  <p id="aD6">此如前说。<a id="a-D7"></a>然其体性。<a id="a-D8"></a>谓诸菩萨依三摩地。<a id="a-D9"></a>由见修二道证大菩提。</p>
  <p id="aDA">又余经说。<a id="a-DB"></a>菩萨摩诃萨成就五法施波罗蜜多速得圆满。<a id="a-DC"></a>何等为五。<a id="a-DD"></a>一者增益悭吝法性。<a id="a-DE"></a>二者于施有倦。<a id="a-DF"></a>三者憎恶乞求。<a id="a-DG"></a>四者无暂少施。<a id="a-DH"></a>五者远离于施。<a id="a-DI"></a>增益悭吝法性者。<a id="a-DJ"></a>谓由永断悭吝随眠并彼习气。<a id="a-DK"></a>证得彼法性真如转依故。<a id="a-DL"></a>于施有倦者。<a id="a-DM"></a>谓为修施誓受长时难行苦行故。<a id="a-DN"></a>憎恶乞求者。<a id="a-DO"></a>谓欲其自取。<a id="a-DP"></a>厌彼乞求故。<a id="a-DQ"></a>无暂少施者。<a id="a-DR"></a>谓一切时一切物施故。<a id="a-DS"></a>远离于施者。<a id="a-DT"></a>谓常远离期报施等故。</p>
  <p id="aDU">又余经说。<a id="a-DV"></a>菩萨摩诃萨成就五法名梵行者。<a id="a-DW"></a>成就第一清净梵行。<a id="a-DX"></a>何等为五。<a id="a-DY"></a>一者常求以欲离欲。<a id="a-DZ"></a>二者舍断欲法。<a id="a-Da"></a>三者欲贪已生即便坚执。<a id="a-Db"></a>四者怖治欲法。<a id="a-Dc"></a>五者二二数会。<a id="a-Dd"></a>成就第一清净梵行者。<a id="a-De"></a>谓出世间道。<a id="a-Df"></a>常求以欲离欲者。<a id="a-Dg"></a>谓即以此如实遍智永断彼故。<a id="a-Dh"></a>此如实遍智者。<a id="a-Di"></a>谓能通达此真如智。<a id="a-Dj"></a>舍断欲法者。<a id="a-Dk"></a>谓恒观察舍断非梵行方便。<a id="a-Dl"></a>欲贪已生。<a id="a-Dm"></a>即便坚执者。<a id="a-Dn"></a>谓于内欲贪已生。<a id="a-Do"></a>即便坚执摈出于外。<a id="a-Dp"></a>怖治欲法者。<a id="a-Dq"></a>谓说欲过患怖诸有情。<a id="a-Dr"></a>立对治道拔济一切。<a id="a-Ds"></a>二二数会者。<a id="a-Dt"></a>谓于染净因果差别四真谛中。<a id="a-Du"></a>以世出世二道及奢摩他毗钵舍那二道。<a id="a-Dv"></a>数数证会故。</p>
  <p id="aDw">何故此论名为大乘阿毗达磨集。<a id="a-Dx"></a>略有三义。<a id="a-Dy"></a>谓等所集故。<a id="a-Dz"></a>遍所集故。<a id="a-E0"></a>正所集故。<a id="a-E1"></a>由释词理以显得名故为此问。<a id="a-E2"></a>等所集者。<a id="a-E3"></a>谓证真现观诸大菩萨共结集故。<a id="a-E4"></a>遍所集者。<a id="a-E5"></a>谓遍摄一切大乘阿毗达磨经中诸思择处故。<a id="a-E6"></a>正所集者。<a id="a-E7"></a>谓由无倒结集方便。<a id="a-E8"></a>乃至证得佛菩提故。</p>
 </body>
</html>