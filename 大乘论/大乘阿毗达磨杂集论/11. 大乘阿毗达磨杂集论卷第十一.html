<!doctype html>
<html id="z3IBVQPxk" data-ver="908">
 <head>
  <meta charset="utf-8">
  <meta author="安慧菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大乘阿毗达磨杂集论卷第十一</h1>
  <h2 id="a2">决择分中法品第二之一</h2>
  <p id="a3">云何法决择。<a id="a-4"></a>法者。<a id="a-5"></a>谓十二分圣教。<a id="a-6"></a>何者十二。<a id="a-7"></a>一契经。<a id="a-8"></a>二应颂。<a id="a-9"></a>三记别。<a id="a-A"></a>四讽颂。<a id="a-B"></a>五自说。<a id="a-C"></a>六缘起。<a id="a-D"></a>七譬喻。<a id="a-E"></a>八本事。<a id="a-F"></a>九本生。<a id="a-G"></a>十方广。<a id="a-H"></a>十一希法。<a id="a-I"></a>十二论议。</p>
  <p id="aJ">契经者。<a id="a-K"></a>谓以长行缀缉略说所应说义。<a id="a-L"></a>问何故如来不广开演所应说义耶。<a id="a-M"></a>答如来观察十种胜利略说诸法。<a id="a-N"></a>谓易可建立。<a id="a-O"></a>易可宣说。<a id="a-P"></a>易可受持。<a id="a-Q"></a>恭敬法故。<a id="a-R"></a>菩提资粮速得圆满。<a id="a-S"></a>速能通达诸法实性。<a id="a-T"></a>于诸佛所得证净信。<a id="a-U"></a>于法僧所得证净信。<a id="a-V"></a>触证第一现法乐住。<a id="a-W"></a>谈论决择悦智者心得预聪明英睿者数。<a id="a-X"></a>云何名为易可建立。<a id="a-Y"></a>诸说法者以无量门安立开示所应说义。<a id="a-Z"></a>今以略言易建立故。<a id="a-a"></a>云何名为易可宣说。<a id="a-b"></a>能以少言词广显大义故。<a id="a-c"></a>如说能令心住等住。<a id="a-d"></a>如是广说。<a id="a-e"></a>易可受持者。<a id="a-f"></a>令能闻者易受持故。<a id="a-g"></a>恭敬法故。<a id="a-h"></a>菩提资粮速得圆满者。<a id="a-i"></a>了知佛法深慧所证。<a id="a-j"></a>即于是法深生敬爱。<a id="a-k"></a>由敬爱门信等资粮速圆满故。<a id="a-l"></a>速能通达诸法实性者。<a id="a-m"></a>即由敬法方便力故。<a id="a-n"></a>令其智慧转复猛利。<a id="a-o"></a>渐能通达诸法实性。<a id="a-p"></a>于三宝所得证净信者。<a id="a-q"></a>由悟圣教妙善建立。<a id="a-r"></a>于说者等净信生故。<a id="a-s"></a>触证第一现法乐住者。<a id="a-t"></a>于诸如来密意深义。<a id="a-u"></a>猛利加行正思量已。<a id="a-v"></a>获得增上证欢喜故。<a id="a-w"></a>谈论决择悦智者心者。<a id="a-x"></a>善能开发深隐义故。<a id="a-y"></a>得预聪明英睿者数者。<a id="a-z"></a>广大美称流布十方故。<a id="a-10"></a>当知后二种合为一胜利。</p>
  <p id="a11">应颂者。<a id="a-12"></a>即诸经中或中或后以颂重颂。<a id="a-13"></a>又不了义经应更颂释。<a id="a-14"></a>故名应颂。</p>
  <p id="a15">记别者。<a id="a-16"></a>谓于是处圣弟子等谢往过去。<a id="a-17"></a>记别德失生处差别。<a id="a-18"></a>又了义经说名记别。<a id="a-19"></a>记别开示深密意故。</p>
  <p id="a1A">讽颂者。<a id="a-1B"></a>谓诸经中以句宣说。<a id="a-1C"></a>或以二句或三或四或五或六。</p>
  <p id="a1D">自说者。<a id="a-1E"></a>谓诸经中或时如来悦意自说如伽他曰。<a id="a-1F"></a>若于如是法发勇猛精进静虑谛思惟。<a id="a-1G"></a>尔时名梵志。</p>
  <p id="a1H">缘起者。<a id="a-1I"></a>谓因请而说。<a id="a-1J"></a>随依如是补特伽罗。<a id="a-1K"></a>起如是说故。<a id="a-1L"></a>又有因缘制立学处。<a id="a-1M"></a>亦名缘起。<a id="a-1N"></a>谓依如是因缘。<a id="a-1O"></a>依如是事乃至广说。</p>
  <p id="a1P">譬喻者。<a id="a-1Q"></a>谓诸经中有比况说。<a id="a-1R"></a>为令本义得明了故。<a id="a-1S"></a>说诸譬喻。</p>
  <p id="a1T">本事者。<a id="a-1U"></a>所谓宣说圣弟子等前世相应事。</p>
  <p id="a1V">本生者。<a id="a-1W"></a>所谓宣说诸菩萨行本相应事。</p>
  <p id="a1X">方广者。<a id="a-1Y"></a>谓菩萨藏相应言说。<a id="a-1Z"></a>如名方广。<a id="a-1a"></a>亦名广破。<a id="a-1b"></a>亦名无比。<a id="a-1c"></a>为何义故名为方广。<a id="a-1d"></a>一切有情利益安乐所依处故。<a id="a-1e"></a>宣说广大甚深法故。<a id="a-1f"></a>为何义故名为广破。<a id="a-1g"></a>以能广破一切障故。<a id="a-1h"></a>为何义故名为无比。<a id="a-1i"></a>无有诸法能比类故。<a id="a-1j"></a>此方广等皆是大乘义差别名。<a id="a-1k"></a>由与七种大性相应故名大乘。<a id="a-1l"></a>何等名为七种大性。<a id="a-1m"></a>一境大性。<a id="a-1n"></a>以菩萨道缘百千等无量诸经。<a id="a-1o"></a>广大教法为境界故。<a id="a-1p"></a>二行大性。<a id="a-1q"></a>正行一切自利利他广大行故。<a id="a-1r"></a>三智大性。<a id="a-1s"></a>了知广大补特伽罗法无我故。<a id="a-1t"></a>四精进大性。<a id="a-1u"></a>于三大劫阿僧企耶。<a id="a-1v"></a>方便勤修无量百千难行行故。<a id="a-1w"></a>五方便善巧大性。<a id="a-1x"></a>不住生死及涅槃故。<a id="a-1y"></a>六证得大性。<a id="a-1z"></a>证得如来诸力无畏不共佛法等无量无数大功德故。<a id="a-20"></a>七业大性。<a id="a-21"></a>穷生死际示现一切成菩提等。<a id="a-22"></a>建立广大诸佛事故。</p>
  <p id="a23">希法者。<a id="a-24"></a>若于是处宣说声闻诸大菩萨及如来等最极希有甚奇特法。</p>
  <p id="a25">论议者。<a id="a-26"></a>若于是处无有颠倒。<a id="a-27"></a>解释一切深隐法相。<a id="a-28"></a>以无颠倒一切法相论议经等深隐义故。</p>
  <p id="a29">如是契经等十二分圣教三藏所摄。<a id="a-2A"></a>何等为三。<a id="a-2B"></a>一素怛缆藏。<a id="a-2C"></a>二毗奈耶藏。<a id="a-2D"></a>三阿毗达磨藏。<a id="a-2E"></a>此复有二。<a id="a-2F"></a>一声闻藏。<a id="a-2G"></a>二菩萨藏。<a id="a-2H"></a>契经应颂记别讽颂自说。<a id="a-2I"></a>此五声闻藏中素怛缆藏摄。<a id="a-2J"></a>缘起譬喻本事本生。<a id="a-2K"></a>此四二藏中毗奈耶藏并眷属摄。<a id="a-2L"></a>缘起者。<a id="a-2M"></a>宣说有因缘建立诸学处。<a id="a-2N"></a>是正毗奈耶藏摄。<a id="a-2O"></a>譬喻等三。<a id="a-2P"></a>是彼眷属摄。<a id="a-2Q"></a>方广希法。<a id="a-2R"></a>此二菩萨藏中素怛缆藏摄。<a id="a-2S"></a>方广者。<a id="a-2T"></a>文义广博正菩萨藏摄。<a id="a-2U"></a>希法差别难思广大威德最胜相应。<a id="a-2V"></a>是故亦是菩萨藏摄。<a id="a-2W"></a>论议一种。<a id="a-2X"></a>声闻菩萨二藏中阿毗达磨藏摄。<a id="a-2Y"></a>问何故如来建立三藏。<a id="a-2Z"></a>答为欲对治疑随烦恼故。<a id="a-2a"></a>建立素怛缆藏。<a id="a-2b"></a>为欲断除所化有情于种种法发起疑惑。<a id="a-2c"></a>宣说契经应颂等故。<a id="a-2d"></a>为欲对治受用二边随烦恼故。<a id="a-2e"></a>建立毗柰耶藏。<a id="a-2f"></a>二边者。<a id="a-2g"></a>谓欲乐行边。<a id="a-2h"></a>自苦行边。<a id="a-2i"></a>对治受用者。<a id="a-2j"></a>遮彼受用畜积等故。<a id="a-2k"></a>开彼受用百千如法衣服等故。<a id="a-2l"></a>为欲对治自见取执随烦恼故。<a id="a-2m"></a>建立阿毗达磨藏。<a id="a-2n"></a>处处广释诸法差别如实相故。<a id="a-2o"></a>复次为欲开示三种学故。<a id="a-2p"></a>建立素怛缆藏。<a id="a-2q"></a>所以者何。<a id="a-2r"></a>要依此藏所化有情解了三学。<a id="a-2s"></a>由此藏中广开三种所修学故。<a id="a-2t"></a>为欲成立增上戒学增上心学故。<a id="a-2u"></a>建立毗柰耶藏。<a id="a-2v"></a>要依此藏二增上学方得成立。<a id="a-2w"></a>所以者何。<a id="a-2x"></a>广释别解脱律仪学道圣教为所依止。<a id="a-2y"></a>方能修治净尸罗故。<a id="a-2z"></a>依净尸罗生无悔等。<a id="a-30"></a>渐次修学心得定故。<a id="a-31"></a>为欲成立增上慧学故。<a id="a-32"></a>建立阿毗达磨藏。<a id="a-33"></a>要依此藏增上慧学方得成立。<a id="a-34"></a>所以者何。<a id="a-35"></a>由此藏中能广开示简择诸法巧方便故。<a id="a-36"></a>复次为欲开示正法义故。<a id="a-37"></a>建立素怛缆藏。<a id="a-38"></a>依止此藏文义易了故。<a id="a-39"></a>为显法义作证安足处故。<a id="a-3A"></a>建立毗柰耶藏。<a id="a-3B"></a>依止此藏能修二种作证学行故。<a id="a-3C"></a>毗柰耶是法义作证安足处。<a id="a-3D"></a>安足处者是所依义。<a id="a-3E"></a>为令智者论议决择受用法乐住故。<a id="a-3F"></a>建立阿毗达磨藏。<a id="a-3G"></a>依止此藏诸有智者。<a id="a-3H"></a>更相问答论议决择受法乐住。<a id="a-3I"></a>由此藏中以无量门开示诸法自相共相等真实法性故。<a id="a-3J"></a>如是三藏具有八万四千法蕴。<a id="a-3K"></a>谓依声闻乘。<a id="a-3L"></a>尊者阿难常所受持。<a id="a-3M"></a>问一一法蕴其量云何。<a id="a-3N"></a>答十百之数是法蕴量。<a id="a-3O"></a>十百者千数义。<a id="a-3P"></a>若尔何故不直说是千数耶。<a id="a-3Q"></a>为显建立一一法蕴千数因故。<a id="a-3R"></a>所以者何。<a id="a-3S"></a>初一数增以成十数。<a id="a-3T"></a>十数复增以成百数千等数量。<a id="a-3U"></a>因十百数方得成立。<a id="a-3V"></a>谓十百名千。<a id="a-3W"></a>百千名百千。<a id="a-3X"></a>百百千名俱胝。<a id="a-3Y"></a>如是等一切后后数位决定用此十百二数随一为因。<a id="a-3Z"></a>是故此中唯总取十百两数。<a id="a-3a"></a>以用建立一一法蕴由此数量总计八万四千法蕴。<a id="a-3b"></a>成八俱胝四十洛叉。<a id="a-3c"></a>问如是三藏所摄法为谁所行境耶。<a id="a-3d"></a>答是闻思。<a id="a-3e"></a>修所生诸心心法所行境界。<a id="a-3f"></a>所行者是所缘义。</p>
  <p id="a3g">复次因此所缘相。<a id="a-3h"></a>依心心法建立有缘等义。<a id="a-3i"></a>如经中说。<a id="a-3j"></a>诸心心法有缘有行有依相应彼于此法为何所缘。<a id="a-3k"></a>谓契经等此显名身句身文身。<a id="a-3l"></a>所摄契经等教法为所缘境。<a id="a-3m"></a>作何等行。<a id="a-3n"></a>谓蕴等相应义。<a id="a-3o"></a>此显依蕴等义所起言教法。<a id="a-3p"></a>彼心心法作此行相。<a id="a-3q"></a>何所依止。<a id="a-3r"></a>谓他表了忆念习气。<a id="a-3s"></a>此显正说法时用他表了为所依止。<a id="a-3t"></a>如说从他言音故。<a id="a-3u"></a>次此后时忆念为所依止。<a id="a-3v"></a>如所闻已随念数习故。<a id="a-3w"></a>复此后时习气为所依止。<a id="a-3x"></a>由后串习习气力强。<a id="a-3y"></a>虽离忆念而似彼显现故。<a id="a-3z"></a>何等相应。<a id="a-40"></a>谓互为助伴于所缘行平等解了。<a id="a-41"></a>由心心法互为助伴。<a id="a-42"></a>于契经等所缘境界。<a id="a-43"></a>以蕴等相应义行平等解了故。</p>
  <p id="a44">云何于法所缘差别。<a id="a-45"></a>若略说有四种。<a id="a-46"></a>谓遍满所缘。<a id="a-47"></a>治行所缘。<a id="a-48"></a>善巧所缘。<a id="a-49"></a>净惑所缘。<a id="a-4A"></a>遍满所缘复有四种。<a id="a-4B"></a>谓有分别影像所缘。<a id="a-4C"></a>无分别影像所缘。<a id="a-4D"></a>事边际所缘。<a id="a-4E"></a>所作成就所缘。<a id="a-4F"></a>有分别影像所缘者。<a id="a-4G"></a>谓由胜解作意。<a id="a-4H"></a>所有奢摩他毗钵舍那所缘境。<a id="a-4I"></a>胜解作意者。<a id="a-4J"></a>一向世间作意。<a id="a-4K"></a>无分别影像所缘者。<a id="a-4L"></a>谓由真实作意。<a id="a-4M"></a>所有止观所缘境。<a id="a-4N"></a>真实作意者。<a id="a-4O"></a>一向出世间。<a id="a-4P"></a>及此后所得作意。<a id="a-4Q"></a>事边际所缘者。<a id="a-4R"></a>谓一切法尽所有性如所有性。<a id="a-4S"></a>尽所有性者。<a id="a-4T"></a>谓蕴界处。<a id="a-4U"></a>为显所知诸法体事唯有尔所分量边际。<a id="a-4V"></a>是故建立蕴界处三。<a id="a-4W"></a>如所有性者。<a id="a-4X"></a>谓四圣谛十六行真如。<a id="a-4Y"></a>一切行无常。<a id="a-4Z"></a>一切行苦。<a id="a-4a"></a>一切法无我。<a id="a-4b"></a>涅槃寂静空无愿无相。<a id="a-4c"></a>由如是等义差别门了所知境故。<a id="a-4d"></a>名如所有性。<a id="a-4e"></a>或以谛门了所知境。<a id="a-4f"></a>谓即前所说诸蕴界处。<a id="a-4g"></a>随其所应了知是苦乃至是道。<a id="a-4h"></a>或以行门了所知境。<a id="a-4i"></a>谓一一谛各由四行及一切法无有差别皆真如行。<a id="a-4j"></a>或以诸法邬柁南门了所知境。<a id="a-4k"></a>谓诸行无常乃至涅槃寂静。<a id="a-4l"></a>或以解脱门了所知境。<a id="a-4m"></a>谓空无愿无相如是等所作成就所缘者。<a id="a-4n"></a>谓转依。<a id="a-4o"></a>已得转依者无有颠倒。<a id="a-4p"></a>所缘显现故。<a id="a-4q"></a>如是转依不可思议。<a id="a-4r"></a>前说如所有性中有十六行及三解脱门。<a id="a-4s"></a>如是二种更互相摄。<a id="a-4t"></a>问空摄几行。<a id="a-4u"></a>答二。<a id="a-4v"></a>谓空行无我行。<a id="a-4w"></a>问无愿摄几行。<a id="a-4x"></a>答六。<a id="a-4y"></a>谓无常行苦行因行集行生行缘行。<a id="a-4z"></a>由彼于三界无所愿求故。<a id="a-50"></a>问无相摄几行。<a id="a-51"></a>答八。<a id="a-52"></a>谓灭道八行。<a id="a-53"></a>由彼不能行诸相故。<a id="a-54"></a>治行所缘者。<a id="a-55"></a>略说有五种。<a id="a-56"></a>谓多贪行者缘不净境。<a id="a-57"></a>多嗔行者缘修慈境。<a id="a-58"></a>多痴行者缘众缘性诸缘起境。<a id="a-59"></a>憍慢行者缘界差别境。<a id="a-5A"></a>寻思行者缘入出息念境。<a id="a-5B"></a>何故多贪行者等缘不净等。<a id="a-5C"></a>修治行所缘境耶。<a id="a-5D"></a>由此能息除增上贪等故。<a id="a-5E"></a>善巧所缘者。<a id="a-5F"></a>略有五种。<a id="a-5G"></a>谓蕴善巧。<a id="a-5H"></a>界善巧。<a id="a-5I"></a>处善巧。<a id="a-5J"></a>缘起善巧。<a id="a-5K"></a>处非处善巧。<a id="a-5L"></a>处非处善巧应云何观。<a id="a-5M"></a>应如缘起善巧观。<a id="a-5N"></a>问缘起善巧处非处善巧有何差别。<a id="a-5O"></a>答若以诸法流润诸法。<a id="a-5P"></a>令离无因不平等因生故。<a id="a-5Q"></a>是缘起善巧。<a id="a-5R"></a>谓以无明等诸法流润行等诸法。<a id="a-5S"></a>非彼诸法无因而生。<a id="a-5T"></a>亦非自在天等不平等因生。<a id="a-5U"></a>如是观智名缘起善巧。<a id="a-5V"></a>因果相称摄受生起故。<a id="a-5W"></a>是处非处善巧。<a id="a-5X"></a>谓虽唯有法为因。<a id="a-5Y"></a>然由摄受相称因。<a id="a-5Z"></a>方能生起相称果。<a id="a-5a"></a>如善行感可爱异熟恶行感不可爱异熟。<a id="a-5b"></a>如是比如是观智。<a id="a-5c"></a>名处非处善巧。<a id="a-5d"></a>净惑所缘者。<a id="a-5e"></a>谓下地粗性上地静性。<a id="a-5f"></a>真如及四圣谛。<a id="a-5g"></a>下地粗性上地静性者。<a id="a-5h"></a>依世间道说。<a id="a-5i"></a>由此制伏诸缠故。<a id="a-5j"></a>真如及四圣谛者。<a id="a-5k"></a>依出世道说。<a id="a-5l"></a>略故真如。<a id="a-5m"></a>广故四圣谛。<a id="a-5n"></a>由此永害诸随眠故。</p>
  <p id="a5o">复次因辩观察契经等法。<a id="a-5p"></a>应当解释诸法道理。<a id="a-5q"></a>由依此道理能观彼法故。<a id="a-5r"></a>问若欲于诸法正勤审观察。<a id="a-5s"></a>由几种道理能正观察耶。<a id="a-5t"></a>答由四种道理。<a id="a-5u"></a>谓观待道理。<a id="a-5v"></a>作用道理。<a id="a-5w"></a>证成道理。<a id="a-5x"></a>法尔道理。<a id="a-5y"></a>观待道理者。<a id="a-5z"></a>谓诸行生时要待众缘。<a id="a-60"></a>如芽生时要待种子时节水田等缘。<a id="a-61"></a>诸识生时要待根境作意等缘。<a id="a-62"></a>如是等。<a id="a-63"></a>作用道理者。<a id="a-64"></a>谓异相诸法各别作用。<a id="a-65"></a>如眼根等为眼识等所依作用。<a id="a-66"></a>色等境界为眼识等所缘作用。<a id="a-67"></a>眼等诸识了别色等。<a id="a-68"></a>金银匠等善修造金银等物。<a id="a-69"></a>如是比。<a id="a-6A"></a>证成道理者。<a id="a-6B"></a>谓为证成所应成义。<a id="a-6C"></a>宣说诸量不相违语。<a id="a-6D"></a>所应成义者。<a id="a-6E"></a>谓自体差别所摄所应成义。<a id="a-6F"></a>诸量不相违语者。<a id="a-6G"></a>谓现量等不相违立宗等言。<a id="a-6H"></a>法尔道理者。<a id="a-6I"></a>谓无始时来于自相共相所住法中。<a id="a-6J"></a>所有成就法性法尔。<a id="a-6K"></a>如火能烧水能烂。<a id="a-6L"></a>如是等诸法成就法性法尔。<a id="a-6M"></a>如经言。<a id="a-6N"></a>眼虽圆净空无有常乃至无我。<a id="a-6O"></a>所以者何。<a id="a-6P"></a>其性法尔。<a id="a-6Q"></a>复次于诸法中正勤观察四道理已。<a id="a-6R"></a>云何而起寻思。<a id="a-6S"></a>谓起四种寻思。<a id="a-6T"></a>一名寻思。<a id="a-6U"></a>二事寻思。<a id="a-6V"></a>三自体假立寻思。<a id="a-6W"></a>四差别假立寻思。<a id="a-6X"></a>名寻思者。<a id="a-6Y"></a>谓推求诸法名身句身文身自相皆不成实。<a id="a-6Z"></a>由名身等是假有故。<a id="a-6a"></a>观彼自相皆不成实。<a id="a-6b"></a>事寻思者。<a id="a-6c"></a>谓推求诸法蕴界处相皆不成实。<a id="a-6d"></a>由诸蕴等如名身等。<a id="a-6e"></a>所宣说事皆不成实。<a id="a-6f"></a>是故观彼相不成实。<a id="a-6g"></a>推求者是观察义。<a id="a-6h"></a>自体假立寻思者。<a id="a-6i"></a>谓于诸法能诠所诠相应中推求自体。<a id="a-6j"></a>唯是假立言说因性。<a id="a-6k"></a>能诠所诠相应者。<a id="a-6l"></a>谓此二互为领解因性。<a id="a-6m"></a>所以者何。<a id="a-6n"></a>善名言者。<a id="a-6o"></a>但闻能诠由忆念门。<a id="a-6p"></a>便于所诠得生领解。<a id="a-6q"></a>或但得所诠由忆念门。<a id="a-6r"></a>便于能诠得生领解。<a id="a-6s"></a>于如是种类共立相应中。<a id="a-6t"></a>眼等自相唯是假立。<a id="a-6u"></a>但于肉团等名言。<a id="a-6v"></a>因中起此名言故。<a id="a-6w"></a>若如是观察是名自体假立寻思。<a id="a-6x"></a>差别假立寻思者。<a id="a-6y"></a>谓于诸法能诠所诠相应中推求差别。<a id="a-6z"></a>唯是假立名言因性。<a id="a-70"></a>所以者何。<a id="a-71"></a>以于能诠所诠相应中。<a id="a-72"></a>推求若常无常有上无上有色无色有见无见等差别相。<a id="a-73"></a>唯是假立名言因性。<a id="a-74"></a>如是观察是名差别假立寻思。</p>
  <p id="a75">复次于法正勤修寻思已。<a id="a-76"></a>必于诸法得如实智。<a id="a-77"></a>云何而起如实智耶。<a id="a-78"></a>谓起四如实智。<a id="a-79"></a>一名寻思所引如实智。<a id="a-7A"></a>二事寻思所引如实智。<a id="a-7B"></a>三自体假立寻思所引如实智。<a id="a-7C"></a>四差别假立寻思所引如实智。<a id="a-7D"></a>名寻思所引如实智者。<a id="a-7E"></a>谓如实知名不可得智。<a id="a-7F"></a>事寻思所引如实智者。<a id="a-7G"></a>谓如实知事相亦不可得智。<a id="a-7H"></a>自体假立寻思所引如实智者。<a id="a-7I"></a>谓如实知实有自性不可得智。<a id="a-7J"></a>差别假立寻思所引如实智者。<a id="a-7K"></a>谓如实知实有差别不可得智。<a id="a-7L"></a>此四如实智如前所寻思了知。<a id="a-7M"></a>名等如实皆不可得。</p>
  <p id="a7N">复次依法修三摩地者瑜伽地。<a id="a-7O"></a>云何当知。<a id="a-7P"></a>此地略有五种。<a id="a-7Q"></a>谓持任镜明依。<a id="a-7R"></a>持者。<a id="a-7S"></a>谓已积集菩提资粮。<a id="a-7T"></a>于暖等位依诸圣谛所有多闻。<a id="a-7U"></a>如所多闻安立止观所缘境故。<a id="a-7V"></a>说名为持。<a id="a-7W"></a>又已积集菩提资粮者。<a id="a-7X"></a>为求谛现观听受契经等法。<a id="a-7Y"></a>故名多闻。<a id="a-7Z"></a>任者。<a id="a-7a"></a>谓缘此境如理作意。<a id="a-7b"></a>由此作意。<a id="a-7c"></a>依所多闻无倒思惟。<a id="a-7d"></a>所闻义相任持心故。<a id="a-7e"></a>镜者。<a id="a-7f"></a>谓缘此境有相三摩地。<a id="a-7g"></a>此三摩地即缘多闻。<a id="a-7h"></a>为境与定相俱故名有相。<a id="a-7i"></a>由此三摩地犹带所知事同分影像相故。<a id="a-7j"></a>又此三摩地能审照察所知事质。<a id="a-7k"></a>故譬于镜。<a id="a-7l"></a>明者。<a id="a-7m"></a>谓能取所取无所得智。<a id="a-7n"></a>由此智见道所摄现观转故。<a id="a-7o"></a>云何菩萨依瑜伽地方便修学证无所得。<a id="a-7p"></a>谓诸菩萨已善积集福德智慧二种资粮已。<a id="a-7q"></a>过第一无数大劫已。<a id="a-7r"></a>闻随顺通达真如。<a id="a-7s"></a>契经等法如理作意。<a id="a-7t"></a>发三摩地依止定心。<a id="a-7u"></a>思惟定中所知影像。<a id="a-7v"></a>观此影像不异定心。<a id="a-7w"></a>依此影像舍外境想。<a id="a-7x"></a>唯定观察自想影像。<a id="a-7y"></a>尔时菩萨了知诸法唯自心故。<a id="a-7z"></a>内住其心知一切种所取境界皆无所有。<a id="a-80"></a>所取无故。<a id="a-81"></a>一切能取亦非真实。<a id="a-82"></a>故次了知能取非有。<a id="a-83"></a>次复于内舍离所得二种自性证无所得。<a id="a-84"></a>依此道理佛薄伽梵妙善宣说。<a id="a-85"></a>菩萨于定位观影唯是心。<a id="a-86"></a>义想既灭除。<a id="a-87"></a>审观唯自想。<a id="a-88"></a>知所住内心知所取非有。<a id="a-89"></a>次能取亦无。<a id="a-8A"></a>后触无所得。<a id="a-8B"></a>依者。<a id="a-8C"></a>谓转依。<a id="a-8D"></a>舍离一切粗重得清净转依故。<a id="a-8E"></a>当知此中以因果两位释瑜伽地。<a id="a-8F"></a>由持等四种释此地因。<a id="a-8G"></a>最后一种释此地果。</p>
  <p id="a8H">复次云何于诸法中法善巧。<a id="a-8I"></a>云何义善巧。<a id="a-8J"></a>云何文善巧。<a id="a-8K"></a>云何词善巧。<a id="a-8L"></a>云何前际后际密意善巧。<a id="a-8M"></a>如是五问随顺经中所说诸句。<a id="a-8N"></a>如尊者阿难告舍利子。<a id="a-8O"></a>长老当知。<a id="a-8P"></a>若诸比丘成就五法。<a id="a-8Q"></a>即能速受多受善受受已不失。<a id="a-8R"></a>于此经中即由五法如其所应成速受等四种句义。<a id="a-8S"></a>云何法善巧。<a id="a-8T"></a>谓多闻故。<a id="a-8U"></a>于法善巧便能速受。<a id="a-8V"></a>由具多闻者多分能速受文句差别故。<a id="a-8W"></a>云何义善巧。<a id="a-8X"></a>谓于阿毗达磨毗奈耶中善知其相故。<a id="a-8Y"></a>于义善巧便能多受。<a id="a-8Z"></a>若善了知阿毗达磨等相。<a id="a-8a"></a>乃于蕴界处等所说事中。<a id="a-8b"></a>便能摄集众多文故。<a id="a-8c"></a>云何文善巧。<a id="a-8d"></a>谓善知训释文词故。<a id="a-8e"></a>云何词善巧。<a id="a-8f"></a>谓能善知我我所等世俗言词。<a id="a-8g"></a>不深执着随顺说故。<a id="a-8h"></a>若于文词俱得善巧。<a id="a-8i"></a>便能妙善领受所说。<a id="a-8j"></a>善知训释文词故。<a id="a-8k"></a>善知我我所等世俗言词。<a id="a-8l"></a>不深执着随顺说故。<a id="a-8m"></a>即能无倒领受文义。<a id="a-8n"></a>云何前际后际密意善巧。<a id="a-8o"></a>谓能善知于前际领受于后际出离故。<a id="a-8p"></a>若于前际后际密意善巧。<a id="a-8q"></a>便能受已而不失坏。<a id="a-8r"></a>依止前际所受法。<a id="a-8s"></a>后能证得出离故。<a id="a-8t"></a>由善了知如来密意。<a id="a-8u"></a>便能证取圣教坚实。<a id="a-8v"></a>云何于诸法中安住于法。<a id="a-8w"></a>若不得修慧唯勤方便修习闻思。<a id="a-8x"></a>不得名为安住于法。<a id="a-8y"></a>若不得闻思唯勤方便修习修慧。<a id="a-8z"></a>亦不得名安住于法。<a id="a-90"></a>若俱得二种方便安住。<a id="a-91"></a>如是乃名安住于法。<a id="a-92"></a>如经言。<a id="a-93"></a>大德当知。<a id="a-94"></a>若诸比丘如是住法。<a id="a-95"></a>乃可名为住法比丘。<a id="a-96"></a>于此经中世尊显示。<a id="a-97"></a>若能具依闻思修住。<a id="a-98"></a>方名住法。<a id="a-99"></a>非随住一方便修习得名住法。<a id="a-9A"></a>若唯于法受持读诵为他宣说等。<a id="a-9B"></a>是名闻思所生慧。<a id="a-9C"></a>如说若于是处多究其文。<a id="a-9D"></a>读诵宣说又多寻思。<a id="a-9E"></a>唯修闻思慧不修习。<a id="a-9F"></a>修慧舍离瑜伽等。<a id="a-9G"></a>不可建立为住法。<a id="a-9H"></a>若修三摩地方便不知足。<a id="a-9I"></a>是名修所生慧。<a id="a-9J"></a>如说若有不得闻思唯修修慧。<a id="a-9K"></a>亦不可立为住法。<a id="a-9L"></a>是故世尊因住法比丘说如是言。<a id="a-9M"></a>若比丘于法究竟。<a id="a-9N"></a>所谓契经应颂乃至广说。<a id="a-9O"></a>已后复说言。<a id="a-9P"></a>不舍瑜伽。<a id="a-9Q"></a>如是等应如理知。<a id="a-9R"></a>若有具得闻思修慧依二种住。<a id="a-9S"></a>是名住法不舍瑜伽。<a id="a-9T"></a>如是等者。<a id="a-9U"></a>谓修三摩地方便不知足。<a id="a-9V"></a>显示修所生慧。<a id="a-9W"></a>三摩地方便者。<a id="a-9X"></a>谓无间殷重方便。<a id="a-9Y"></a>及无颠倒方便。<a id="a-9Z"></a>此则显示二种方便。<a id="a-9a"></a>一无间殷重方便所摄。<a id="a-9b"></a>如说不舍瑜伽故。<a id="a-9c"></a>二无颠倒方便所摄。<a id="a-9d"></a>如说不舍作意故。<a id="a-9e"></a>不知足者。<a id="a-9f"></a>谓不生味着修上奢摩他方便。<a id="a-9g"></a>如说不舍内心奢摩他故。<a id="a-9h"></a>此则显示不生味着故。<a id="a-9i"></a>及修上奢摩他方便故。<a id="a-9j"></a>名为不舍。</p>
  <p id="a9k">复次何因缘故。<a id="a-9l"></a>十二分圣教中方广分名菩萨波罗蜜多藏耶。<a id="a-9m"></a>由此分中广说一切波罗蜜多数故。<a id="a-9n"></a>相故次第故释词故修故差别故摄故所治故功德故更互决择故。<a id="a-9o"></a>问于何处说。<a id="a-9p"></a>答如经中说。<a id="a-9q"></a>大乘者即是菩萨波罗蜜多藏。<a id="a-9r"></a>云何宣说波罗蜜多数相次第。<a id="a-9s"></a>乃至更互决择。<a id="a-9t"></a>数有二种。<a id="a-9u"></a>一计算数。<a id="a-9v"></a>二决定数。<a id="a-9w"></a>计算数者。<a id="a-9x"></a>谓六波罗蜜多。<a id="a-9y"></a>决定数者。<a id="a-9z"></a>谓波罗蜜多数唯有六不增不减。<a id="a-A0"></a>何以故。<a id="a-A1"></a>一切菩萨道略有二种。<a id="a-A2"></a>一增上生道。<a id="a-A3"></a>二决定胜道。<a id="a-A4"></a>如其次第三三摄故。<a id="a-A5"></a>所以者何。<a id="a-A6"></a>增上生有三种。<a id="a-A7"></a>一大资财。<a id="a-A8"></a>二大自体。<a id="a-A9"></a>三大眷属。<a id="a-AA"></a>施波罗蜜多感大资财果。<a id="a-AB"></a>戒波罗蜜多感大自体果。<a id="a-AC"></a>由持净戒生善趣中得尊贵身故忍波罗蜜多感大眷属果。<a id="a-AD"></a>能行忍者一切众生咸所归附故。<a id="a-AE"></a>决定胜道有三种。<a id="a-AF"></a>一伏诸烦恼修习善品方便。<a id="a-AG"></a>二成熟有情方便。<a id="a-AH"></a>三成熟佛法方便。<a id="a-AI"></a>如是三中随阙一种。<a id="a-AJ"></a>菩萨决定胜道必不成就。<a id="a-AK"></a>成熟有情方便者。<a id="a-AL"></a>谓静虑波罗蜜多。<a id="a-AM"></a>依此发神通成熟有情故。<a id="a-AN"></a>复次波罗蜜多是无住处涅槃方便故。<a id="a-AO"></a>其数唯六。<a id="a-AP"></a>所以者何。<a id="a-AQ"></a>由诸菩萨为翻住涅槃故。<a id="a-AR"></a>于生死中摄增上生。<a id="a-AS"></a>为翻住生死故。<a id="a-AT"></a>即于生死而不染污。<a id="a-AU"></a>是故前三是得增上生方便。<a id="a-AV"></a>后三是不染污方便。<a id="a-AW"></a>随其所应如前应知。<a id="a-AX"></a>不染污方便者。<a id="a-AY"></a>由精进故修习对治。<a id="a-AZ"></a>由静虑故伏诸烦恼。<a id="a-Aa"></a>由智慧故永害一切烦恼随眠。<a id="a-Ab"></a>复次为摄益一切有情故。<a id="a-Ac"></a>对治一切烦恼故。<a id="a-Ad"></a>波罗蜜多唯有六种。<a id="a-Ae"></a>所以者何。<a id="a-Af"></a>菩萨摩诃萨由布施故引摄资财。<a id="a-Ag"></a>方便摄益一切有情。<a id="a-Ah"></a>由持戒故不起侵损逼迫恼乱。<a id="a-Ai"></a>方便摄益一切有情。<a id="a-Aj"></a>如其次第不毁坏他财身心故。<a id="a-Ak"></a>由忍辱故堪受侵损逼迫恼乱。<a id="a-Al"></a>方便摄益一切有情。<a id="a-Am"></a>由堪忍他侵损己财等故。<a id="a-An"></a>由此三种善能摄益一切有情。<a id="a-Ao"></a>由精进故虽未永伏一切烦恼。<a id="a-Ap"></a>而依善品修彼对治。<a id="a-Aq"></a>由静虑故永伏烦恼。<a id="a-Ar"></a>由智慧故永害随眠。<a id="a-As"></a>由此三种善能对治一切烦恼。<a id="a-At"></a>相者。<a id="a-Au"></a>谓诸菩萨波罗蜜多相。<a id="a-Av"></a>云何施波罗蜜多相。<a id="a-Aw"></a>谓诸菩萨安住菩萨法性菩提心为依止。<a id="a-Ax"></a>以悲导心舍一切时所有身语意业。<a id="a-Ay"></a>如是由种性故愿故意乐故事故自体故。<a id="a-Az"></a>显施波罗蜜多相。<a id="a-B0"></a>种性者。<a id="a-B1"></a>谓菩萨法性。<a id="a-B2"></a>愿者。<a id="a-B3"></a>谓菩提心。<a id="a-B4"></a>意乐者。<a id="a-B5"></a>谓悲导心。<a id="a-B6"></a>事者。<a id="a-B7"></a>谓舍诸所有。<a id="a-B8"></a>自体者。<a id="a-B9"></a>谓身语意业。<a id="a-BA"></a>云何戒波罗蜜多相。<a id="a-BB"></a>谓诸菩萨安住菩萨法性菩提心为依止。<a id="a-BC"></a>以悲导心受持一切菩萨戒时所有身语意业。<a id="a-BD"></a>云何忍波罗蜜多相。<a id="a-BE"></a>谓诸菩萨安住菩萨法性菩提心为依止。<a id="a-BF"></a>以悲导心堪忍安受诸怨苦时所有身语意业。<a id="a-BG"></a>云何精进波罗蜜多相。<a id="a-BH"></a>谓诸菩萨安住菩萨法性菩提心为依止。<a id="a-BI"></a>以悲导心引发一切胜善法时所有身语意业。<a id="a-BJ"></a>云何静虑波罗蜜多相谓诸菩萨安住菩萨法性菩提心为依止。<a id="a-BK"></a>以悲导心起一切种身语意业自在用时。<a id="a-BL"></a>所有一切心恒安住。<a id="a-BM"></a>云何慧波罗蜜多相。<a id="a-BN"></a>谓诸菩萨安住。<a id="a-BO"></a>菩萨法性菩提心为依止。<a id="a-BP"></a>以悲导心起一切种身语意业自在用时。<a id="a-BQ"></a>所有一切诸法简择复次若所行施依止萨伐若性。<a id="a-BR"></a>能感萨伐若性。<a id="a-BS"></a>摄受萨伐若性。<a id="a-BT"></a>能为一切萨伐若事。<a id="a-BU"></a>是名施波罗蜜多相。<a id="a-BV"></a>如是四句随其次第。<a id="a-BW"></a>由发起故习气故自体故等流故。<a id="a-BX"></a>显波罗蜜多相。<a id="a-BY"></a>发起者。<a id="a-BZ"></a>谓依止一切智性。<a id="a-Ba"></a>凡所生起一切施行。<a id="a-Bb"></a>皆回向萨伐若性故。<a id="a-Bc"></a>习气者。<a id="a-Bd"></a>谓能感一切智性。<a id="a-Be"></a>即所行施熏修相续。<a id="a-Bf"></a>于当来世能感萨伐若性故。<a id="a-Bg"></a>自体者。<a id="a-Bh"></a>谓摄受一切智性。<a id="a-Bi"></a>即所行施究竟圆满。<a id="a-Bj"></a>尔时能办佛法身故。<a id="a-Bk"></a>等流者。<a id="a-Bl"></a>谓能为一切一切智事。<a id="a-Bm"></a>从此后时由受用变化身等流门。<a id="a-Bn"></a>发起一切萨伐若事故。<a id="a-Bo"></a>如施波罗蜜多相乃至慧波罗蜜多相。<a id="a-Bp"></a>皆应如是说。</p>
  <p id="aBq">次第者。<a id="a-Br"></a>谓前前波罗蜜多能为后后所依止故。<a id="a-Bs"></a>所以者何。<a id="a-Bt"></a>菩萨摩诃萨由施波罗蜜多串习舍施内外事故。<a id="a-Bu"></a>不顾身命弃大宝藏受持禁戒由护戒故。<a id="a-Bv"></a>他所毁骂终不反报。<a id="a-Bw"></a>由如是等遂能堪忍。<a id="a-Bx"></a>以能堪忍寒热等苦。<a id="a-By"></a>虽遭此缘加行不息发勤精进。<a id="a-Bz"></a>精进方便证究竟果成满静虑。<a id="a-C0"></a>静虑满已。<a id="a-C1"></a>由净定心如实知故。<a id="a-C2"></a>证得出世究竟大慧。<a id="a-C3"></a>复次前前波罗蜜多后后所持故。<a id="a-C4"></a>谓戒能持施。<a id="a-C5"></a>乃至慧能持静虑。<a id="a-C6"></a>由具尸罗施得清净。<a id="a-C7"></a>何以故。<a id="a-C8"></a>由行布施摄益有情。<a id="a-C9"></a>由具尸罗不为恼害。<a id="a-CA"></a>是故菩萨于受施者。<a id="a-CB"></a>以离恼害善能施与清净乐具故。<a id="a-CC"></a>由净戒力施得清净。<a id="a-CD"></a>如是由忍力故戒得清净。<a id="a-CE"></a>何以故。<a id="a-CF"></a>由能忍受他不饶益。<a id="a-CG"></a>终不毁犯所学处故。<a id="a-CH"></a>由精进故忍得清净。<a id="a-CI"></a>何以故。<a id="a-CJ"></a>由勇猛力故久处生死不以为难。<a id="a-CK"></a>能受众生违逆等苦。<a id="a-CL"></a>由静虑故精进清净。<a id="a-CM"></a>何以故。<a id="a-CN"></a>由喜乐俱能勤修习一切善法无休息故。<a id="a-CO"></a>由具慧故静虑清净。<a id="a-CP"></a>何以故。<a id="a-CQ"></a>若由无量门数数观诸法。<a id="a-CR"></a>能证内寂静。<a id="a-CS"></a>增长三摩地。<a id="a-CT"></a>又伽他说。<a id="a-CU"></a>无有静虑而不因慧。<a id="a-CV"></a>复次由粗细故。<a id="a-CW"></a>波罗蜜多前后次第。<a id="a-CX"></a>所以者何。<a id="a-CY"></a>于诸行中施行最粗故先建立。<a id="a-CZ"></a>于忍等行戒复为粗故次建立。<a id="a-Ca"></a>乃至于慧静虑为粗。<a id="a-Cb"></a>一切行中慧为最细故最后立。</p>
  <p id="aCc">释词者。<a id="a-Cd"></a>谓诸菩萨所行布施。<a id="a-Ce"></a>所以名施波罗蜜多者。<a id="a-Cf"></a>谓由大施故离过故离垢故。<a id="a-Cg"></a>名施波罗蜜多。<a id="a-Ch"></a>大施者。<a id="a-Ci"></a>尽舍一切内外事故。<a id="a-Cj"></a>长时施故。<a id="a-Ck"></a>离过者。<a id="a-Cl"></a>远离不平等追求等过故。<a id="a-Cm"></a>离垢者。<a id="a-Cn"></a>永断一切所治悭故。<a id="a-Co"></a>如无尽慧经施无尽中说云何离垢。<a id="a-Cp"></a>永断所治并习气故。<a id="a-Cq"></a>如是三句显波罗蜜多三种最胜。<a id="a-Cr"></a>何等为三。<a id="a-Cs"></a>一自体最胜并积习。<a id="a-Ct"></a>二方便最胜。<a id="a-Cu"></a>三果最胜。<a id="a-Cv"></a>积习者。<a id="a-Cw"></a>谓长时施故。<a id="a-Cx"></a>如施波罗蜜多有三种。<a id="a-Cy"></a>乃至慧波罗蜜多亦尔。<a id="a-Cz"></a>戒等离过者。<a id="a-D0"></a>谓远离我增益等随其所应。<a id="a-D1"></a>如无尽慧经广说。<a id="a-D2"></a>复次由与十二种最胜相应故。<a id="a-D3"></a>名波罗蜜多。<a id="a-D4"></a>何等名为十二最胜。<a id="a-D5"></a>一广大最胜。<a id="a-D6"></a>不求一切世间乐故。<a id="a-D7"></a>又最上故。<a id="a-D8"></a>二长时最胜。<a id="a-D9"></a>经三大劫阿僧企耶所积习故。<a id="a-DA"></a>三所为最胜。<a id="a-DB"></a>为利益安乐一切有情故。<a id="a-DC"></a>四无尽最胜。<a id="a-DD"></a>由回向大菩提究竟无尽故。<a id="a-DE"></a>五无间最胜。<a id="a-DF"></a>由得自他平等胜解令诸有情于施等波罗蜜多速圆满故。<a id="a-DG"></a>六无难最胜。<a id="a-DH"></a>唯由随喜他所行施等令波罗蜜多速圆满故。<a id="a-DI"></a>七大自在最胜。<a id="a-DJ"></a>由得虚空藏等诸三摩地令布施等波罗蜜多速圆满故。<a id="a-DK"></a>八摄受最胜。<a id="a-DL"></a>无分别智所摄受故。<a id="a-DM"></a>九发起最胜。<a id="a-DN"></a>谓解行地中上品忍位所行施等波罗蜜多。<a id="a-DO"></a>十证得最胜。<a id="a-DP"></a>谓初地中所得施等波罗蜜多。<a id="a-DQ"></a>十一等流最胜。<a id="a-DR"></a>谓余八地中所行施等波罗蜜多。<a id="a-DS"></a>十二圆满最胜。<a id="a-DT"></a>谓第十地及如来地所有施等波罗蜜多。<a id="a-DU"></a>如其次第菩萨圆满故。<a id="a-DV"></a>佛圆满故。<a id="a-DW"></a>复次最胜所作故。<a id="a-DX"></a>最胜所至故。<a id="a-DY"></a>名波罗蜜多。<a id="a-DZ"></a>一切佛菩萨所为所到故。<a id="a-Da"></a>复次到所知彼岸故。<a id="a-Db"></a>名波罗蜜多。<a id="a-Dc"></a>安住佛性故。<a id="a-Dd"></a>复次济度自他最极灾横故。<a id="a-De"></a>名波罗蜜多。<a id="a-Df"></a>能令自他越度生死大苦海故。<a id="a-Dg"></a>共词已释。<a id="a-Dh"></a>不共今当说。<a id="a-Di"></a>能舍施者当来贫苦。<a id="a-Dj"></a>能舍受者现在热恼。<a id="a-Dk"></a>故名为施。<a id="a-Dl"></a>能令诸根永寂静故。<a id="a-Dm"></a>能趣清净诸善趣故。<a id="a-Dn"></a>能为清凉所依处故。<a id="a-Do"></a>说名为戒。<a id="a-Dp"></a>随其次第。<a id="a-Dq"></a>能引守护诸根门故。<a id="a-Dr"></a>是往清净善趣因故。<a id="a-Ds"></a>能为无悔等渐次乃至涅槃所依故。<a id="a-Dt"></a>远离一切忿热灰故。<a id="a-Du"></a>远离不舍怨害心故。<a id="a-Dv"></a>显发损者常安隐故。<a id="a-Dw"></a>说名为忍。<a id="a-Dx"></a>怨害心者。<a id="a-Dy"></a>谓起报怨心。<a id="a-Dz"></a>不舍者。<a id="a-E0"></a>谓不弃此心。<a id="a-E1"></a>能坏怨心名为损者。<a id="a-E2"></a>显此无畏故名显发。<a id="a-E3"></a>损者常安隐故。<a id="a-E4"></a>损害生长作用相应故名精进。<a id="a-E5"></a>损害作用相应者。<a id="a-E6"></a>谓前二正断。<a id="a-E7"></a>以能损害不善法故。<a id="a-E8"></a>生长作用相应者。<a id="a-E9"></a>谓后二正断。<a id="a-EA"></a>以能生长诸善法故。<a id="a-EB"></a>能持能息能静能调。<a id="a-EC"></a>又能引发故名静虑。<a id="a-ED"></a>能持者。<a id="a-EE"></a>谓于境系心。<a id="a-EF"></a>能息者。<a id="a-EG"></a>谓息诸散乱。<a id="a-EH"></a>能静者。<a id="a-EI"></a>谓令心寂静。<a id="a-EJ"></a>能调者。<a id="a-EK"></a>谓制伏诸缠。<a id="a-EL"></a>能引发者。<a id="a-EM"></a>谓能引发自在作用。<a id="a-EN"></a>他所发智故。<a id="a-EO"></a>内证智故。<a id="a-EP"></a>种别智故。<a id="a-EQ"></a>得寂静智故。<a id="a-ER"></a>胜德智故。<a id="a-ES"></a>名为慧。<a id="a-ET"></a>他所发智者。<a id="a-EU"></a>谓从他言音所生慧。<a id="a-EV"></a>及如理作意相应慧。<a id="a-EW"></a>内证智者。<a id="a-EX"></a>谓出世间慧。<a id="a-EY"></a>种别智者。<a id="a-EZ"></a>谓出世间后所得慧。<a id="a-Ea"></a>得寂静智者。<a id="a-Eb"></a>谓修道中治烦恼慧。<a id="a-Ec"></a>胜德智者。<a id="a-Ed"></a>谓能引发胜功德慧。</p>
 </body>
</html>