<!doctype html>
<html id="z3IBVQOxj" data-ver="794">
 <head>
  <meta charset="utf-8">
  <meta author="安慧菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大乘阿毗达磨杂集论卷第十</h1>
  <h2 id="a2">决择分中谛品第一之五</h2>
  <p id="a3">复次一切菩提分法无有差别。<a id="a-4"></a>皆由五门而得建立。<a id="a-5"></a>谓所缘故自体故助伴故修习故修果故。<a id="a-6"></a>如初四念住有五门。<a id="a-7"></a>所余菩提分法亦尔。</p>
  <p id="a8">四念住所缘境者。<a id="a-9"></a>谓身受心法。<a id="a-A"></a>复有四事。<a id="a-B"></a>谓我所依事。<a id="a-C"></a>我受用事。<a id="a-D"></a>我自体事。<a id="a-E"></a>我染净事。<a id="a-F"></a>何故唯建立此为所缘境。<a id="a-G"></a>由颠倒觉愚痴凡夫多分计我。<a id="a-H"></a>依止有根身。<a id="a-I"></a>受用苦乐等。<a id="a-J"></a>取了境为相。<a id="a-K"></a>由贪等染污。<a id="a-L"></a>由信等清净。<a id="a-M"></a>是故最初为正观察真实事相。<a id="a-N"></a>是故建立此四种事为所缘境。</p>
  <p id="aO">念住自体者。<a id="a-P"></a>谓慧及念。<a id="a-Q"></a>由佛经中有于身等循观言故。<a id="a-R"></a>及有念住言故。<a id="a-S"></a>如其次第。</p>
  <p id="aT">念住助伴者。<a id="a-U"></a>谓彼相应心心法等。<a id="a-V"></a>彼者彼念慧二法。</p>
  <p id="aW">念住修习者。<a id="a-X"></a>谓于内身等修循身等观。<a id="a-Y"></a>如于内于外于内外亦尔。<a id="a-Z"></a>内身者。<a id="a-a"></a>谓于此身中所有内色处。<a id="a-b"></a>由自身中眼耳鼻舌身根内处所摄故。<a id="a-c"></a>堕有情数故名内。<a id="a-d"></a>外身者。<a id="a-e"></a>谓外所有外色处。<a id="a-f"></a>由外色声香味触等外处所摄故。<a id="a-g"></a>非有情数故名外。<a id="a-h"></a>内外身者。<a id="a-i"></a>谓内处相应所有外处根所依止。<a id="a-j"></a>由己身中眼等五处相应根所依住所有色等外处堕有情数故。<a id="a-k"></a>外处所摄故名内外。<a id="a-l"></a>又于他身中所有内色处。<a id="a-m"></a>约处建立约身建立说名内外。<a id="a-n"></a>云何于身修循身观。<a id="a-o"></a>谓以分别影像身与本质身平等。<a id="a-p"></a>循观于身境循观身相似性故。<a id="a-q"></a>名于身循身观。<a id="a-r"></a>由循观察分别影像身门。<a id="a-s"></a>审谛观察本质身故。<a id="a-t"></a>内受者。<a id="a-u"></a>谓因内身所生受。<a id="a-v"></a>缘眼等处为境界故。<a id="a-w"></a>依自身生故名内。<a id="a-x"></a>外受者。<a id="a-y"></a>谓因外身所生受。<a id="a-z"></a>缘色等处为境界故。<a id="a-10"></a>依他身生故名外。<a id="a-11"></a>内外受者。<a id="a-12"></a>谓因内外身所生受。<a id="a-13"></a>缘自身中外处为境故。<a id="a-14"></a>缘他身中内处为境故名内外。<a id="a-15"></a>如受心法亦尔。<a id="a-16"></a>如于身修循身观。<a id="a-17"></a>如是于受等修循受等观如其所应。</p>
  <p id="a18">又修习者。<a id="a-19"></a>谓欲勤策励勇猛不息正念正知及不放逸。<a id="a-1A"></a>修习差别故。<a id="a-1B"></a>欲修习者。<a id="a-1C"></a>谓为对治不作意随烦恼。<a id="a-1D"></a>勤修习者。<a id="a-1E"></a>谓为对治懈怠随烦恼。<a id="a-1F"></a>策修习者。<a id="a-1G"></a>谓为对治沉掉随烦恼。<a id="a-1H"></a>励修习者。<a id="a-1I"></a>谓为对治心下劣性随烦恼。<a id="a-1J"></a>心下劣性者。<a id="a-1K"></a>谓于胜品所证功德。<a id="a-1L"></a>由自轻蔑门心生怯弱性。<a id="a-1M"></a>勇猛修习者。<a id="a-1N"></a>谓为对治疏漏疲倦随烦恼。<a id="a-1O"></a>疏漏疲倦者。<a id="a-1P"></a>谓能引蚊虻等处所生逼恼。<a id="a-1Q"></a>不息修习者。<a id="a-1R"></a>谓为对治得少善法生知足喜随烦恼。<a id="a-1S"></a>由得少善生知足喜故。<a id="a-1T"></a>止息所余胜进善品。<a id="a-1U"></a>正念修习者。<a id="a-1V"></a>谓为对治忘失尊教随烦恼。<a id="a-1W"></a>正知修习者。<a id="a-1X"></a>谓为对治毁犯追悔随烦恼。<a id="a-1Y"></a>毁犯追悔者。<a id="a-1Z"></a>谓于往来等事不正知而行。<a id="a-1a"></a>先越学处后生悔恼。<a id="a-1b"></a>不放逸修习者。<a id="a-1c"></a>谓为对治舍诸善轭随烦恼。<a id="a-1d"></a>舍善轭者。<a id="a-1e"></a>由放逸过失故。<a id="a-1f"></a>于所造修胜进善品。<a id="a-1g"></a>舍勤方便不能究竟。<a id="a-1h"></a>念住修果者。<a id="a-1i"></a>谓断四颠倒趣入四谛身等离系。<a id="a-1j"></a>是名修果断。<a id="a-1k"></a>四颠倒者。<a id="a-1l"></a>谓四念住随其次第能断净乐常我四种颠倒。<a id="a-1m"></a>修不净观故。<a id="a-1n"></a>了知诸受皆是苦故。<a id="a-1o"></a>通达诸识依缘差别念念变异故。<a id="a-1p"></a>观察染净唯有诸法无作用者故。<a id="a-1q"></a>又此四种如其次第趣入四谛。<a id="a-1r"></a>亦名修果。<a id="a-1s"></a>由身念住趣入苦谛。<a id="a-1t"></a>所有色身皆行苦相。<a id="a-1u"></a>粗重所显故。<a id="a-1v"></a>是故修观行时能治此轻安。<a id="a-1w"></a>于身差别生故。<a id="a-1x"></a>由受念住趣入集谛。<a id="a-1y"></a>以乐等诸受是和合爱等所依处故。<a id="a-1z"></a>由心念住趣入灭谛。<a id="a-20"></a>观离我识当无所有惧我断门生涅槃怖永远离故。<a id="a-21"></a>由法念住趣入道谛。<a id="a-22"></a>为断所治法为修能治法故。<a id="a-23"></a>又此四种如其次第能证得身受心法离系果。<a id="a-24"></a>由此修习渐能远离身等粗重故。<a id="a-25"></a>四正断所缘境者。<a id="a-26"></a>谓已生未生所治能治法。<a id="a-27"></a>初正断缘已生所治法为境。<a id="a-28"></a>为断已生恶不善法。<a id="a-29"></a>乐欲生故。<a id="a-2A"></a>第二正断缘未生所治法为境。<a id="a-2B"></a>第三正断缘未生能治法为境。<a id="a-2C"></a>第四正断缘已生能治法为境。<a id="a-2D"></a>如经所说。<a id="a-2E"></a>应广配释。</p>
  <p id="a2F">正断自体者。<a id="a-2G"></a>谓精进。</p>
  <p id="a2H">正断助伴者。<a id="a-2I"></a>谓彼相应心心法等。</p>
  <p id="a2J">正断修习者。<a id="a-2K"></a>如经说生欲策励。<a id="a-2L"></a>发起正勤策心持心。<a id="a-2M"></a>此中诸句显修正勤及所依止。<a id="a-2N"></a>所依止者。<a id="a-2O"></a>谓欲乐欲。<a id="a-2P"></a>为先发精进故。<a id="a-2Q"></a>正勤者。<a id="a-2R"></a>谓策励等。<a id="a-2S"></a>于止举舍相作意等中。<a id="a-2T"></a>若由止等相作意。<a id="a-2U"></a>不顾恋所缘境。<a id="a-2V"></a>纯修习对治。<a id="a-2W"></a>尔时名策励。<a id="a-2X"></a>为欲损减沉没掉举发起正勤。<a id="a-2Y"></a>所以者何。<a id="a-2Z"></a>若沉没随烦恼生时。<a id="a-2a"></a>为损减彼故。<a id="a-2b"></a>以净妙等作意策练其心。<a id="a-2c"></a>若掉举随烦恼生时。<a id="a-2d"></a>即以内证略摄门制持其心。<a id="a-2e"></a>尔时名为发起正勤。<a id="a-2f"></a>即为显此损减沉掉善巧方便。<a id="a-2g"></a>故次说言策心持心。</p>
  <p id="a2h">正断修果者。<a id="a-2i"></a>谓尽弃舍一切所治。<a id="a-2j"></a>于能对治若得若增。<a id="a-2k"></a>是名修果。<a id="a-2l"></a>初二正断尽舍一切所治。<a id="a-2m"></a>如其所应。<a id="a-2n"></a>断舍一切已生未生恶不善法故。<a id="a-2o"></a>第三正断得能对治。<a id="a-2p"></a>能生未生诸善法故。<a id="a-2q"></a>第四正断增能对治。<a id="a-2r"></a>已生善法令增广故。</p>
  <p id="a2s">四神足所缘境者。<a id="a-2t"></a>谓已成满定所作事。<a id="a-2u"></a>此复云何。<a id="a-2v"></a>由已成满三摩地力。<a id="a-2w"></a>发起种种神变等事。<a id="a-2x"></a>是所缘境。</p>
  <p id="a2y">神足自体者。<a id="a-2z"></a>谓三摩地。</p>
  <p id="a30">神足助伴者。<a id="a-31"></a>谓欲勤心观及彼相应心心法等。<a id="a-32"></a>欲三摩地者。<a id="a-33"></a>谓由殷重方便证心一境性。<a id="a-34"></a>殷重方便者。<a id="a-35"></a>谓由猛利乐欲猛利恭敬方便得三摩地。<a id="a-36"></a>勤三摩地者。<a id="a-37"></a>谓由无间方便触心一境性。<a id="a-38"></a>勤者。<a id="a-39"></a>谓常精进无时暂间。<a id="a-3A"></a>心三摩地者。<a id="a-3B"></a>谓由先修定力触心一境性。<a id="a-3C"></a>所以者何。<a id="a-3D"></a>由于前生数修定力。<a id="a-3E"></a>令彼种子功能增长。<a id="a-3F"></a>由种子力令心任运于三摩地随顺转变。<a id="a-3G"></a>由此速证心一境性。<a id="a-3H"></a>观三摩地者。<a id="a-3I"></a>谓由闻他教法内自简择触心一境性。<a id="a-3J"></a>又欲三摩地者。<a id="a-3K"></a>谓由生欲触心一境性。<a id="a-3L"></a>勤三摩地者。<a id="a-3M"></a>谓由策励发起正勤触心一境性。<a id="a-3N"></a>心三摩地者。<a id="a-3O"></a>谓由持心触心一境性。<a id="a-3P"></a>观三摩地者。<a id="a-3Q"></a>谓由策心触心一境性。<a id="a-3R"></a>为显发生神足因性故。<a id="a-3S"></a>引修正断中生欲策励等诸句持心策心。<a id="a-3T"></a>是此次第。<a id="a-3U"></a>心三摩地者。<a id="a-3V"></a>由持心故得定持心。<a id="a-3W"></a>于内寂静略摄速证定故。<a id="a-3X"></a>观三摩地者。<a id="a-3Y"></a>由策心故得定。<a id="a-3Z"></a>依法观门策练其心速得定故。</p>
  <p id="a3a">神足修习者。<a id="a-3b"></a>谓数修习八种断行。<a id="a-3c"></a>何等为八。<a id="a-3d"></a>谓欲精进信安正念正知思舍。<a id="a-3e"></a>如是八种略摄为四。<a id="a-3f"></a>谓加行摄受继属对治。<a id="a-3g"></a>加行者。<a id="a-3h"></a>谓欲精进信。<a id="a-3i"></a>欲为精进依。<a id="a-3j"></a>信为欲因。<a id="a-3k"></a>所以者何。<a id="a-3l"></a>由欲求故。<a id="a-3m"></a>为得此义发勤精进。<a id="a-3n"></a>如是欲求不离信受。<a id="a-3o"></a>有体等故。<a id="a-3p"></a>摄受者。<a id="a-3q"></a>谓安。<a id="a-3r"></a>由此轻安摄益身心故。<a id="a-3s"></a>继属者。<a id="a-3t"></a>谓正念正知。<a id="a-3u"></a>由不忘所缘安心一境故。<a id="a-3v"></a>若有放逸生如实了知故。<a id="a-3w"></a>随其次第。<a id="a-3x"></a>对治者。<a id="a-3y"></a>谓思舍。<a id="a-3z"></a>策心持心二加行力。<a id="a-40"></a>已生沉掉能远离故。<a id="a-41"></a>又能引发离随烦恼止等相故。</p>
  <p id="a42">复次欲勤心观修有二种。<a id="a-43"></a>谓并因缘聚散远离。<a id="a-44"></a>修不劣不散彼二所依随顺修。<a id="a-45"></a>此中显示欲等。<a id="a-46"></a>能远离聚散及因缘等二种修义。<a id="a-47"></a>聚因缘者。<a id="a-48"></a>谓远离毗钵舍那故由懈怠门所生沉没散因缘者。<a id="a-49"></a>谓远离不净想故。<a id="a-4A"></a>由掉动门所生高举。<a id="a-4B"></a>聚者。<a id="a-4C"></a>谓由惛沉睡眠门于内踧踖。<a id="a-4D"></a>散者。<a id="a-4E"></a>谓由随顺净妙相门于外驰散。<a id="a-4F"></a>不劣随顺修者。<a id="a-4G"></a>谓依观察相观察诸法。<a id="a-4H"></a>不散随顺修者。<a id="a-4I"></a>谓依不净想观察发毛等事。<a id="a-4J"></a>彼二所依随顺修者。<a id="a-4K"></a>谓修光明想。<a id="a-4L"></a>依如是次第。<a id="a-4M"></a>薄伽梵说。<a id="a-4N"></a>我之欲乐无有下劣亦无高举。<a id="a-4O"></a>于内不聚于外不散。<a id="a-4P"></a>有前后想及上下想。<a id="a-4Q"></a>开发其心远离缠缚。<a id="a-4R"></a>与光明俱自修其心。<a id="a-4S"></a>当令我心无诸闇蔽。<a id="a-4T"></a>神足修果者。<a id="a-4U"></a>谓已善修治三摩地故。<a id="a-4V"></a>随所欲证所通达法。<a id="a-4W"></a>即能随心通达变现。<a id="a-4X"></a>又于别别处所法中。<a id="a-4Y"></a>证得堪能自在作用。<a id="a-4Z"></a>如所愿乐能办种种神通等事。<a id="a-4a"></a>又能引发胜品功德。</p>
  <p id="a4b">五根所缘境者。<a id="a-4c"></a>谓四圣谛。<a id="a-4d"></a>由谛现观方便所摄作此行故。</p>
  <p id="a4e">五根自体者。<a id="a-4f"></a>谓信精进念定慧。</p>
  <p id="a4g">五根助伴者。<a id="a-4h"></a>谓彼相应心心法等。</p>
  <p id="a4i">五根修习者。<a id="a-4j"></a>谓信根于诸谛起忍可行修习。<a id="a-4k"></a>精进根于诸谛生忍可已为觉悟故。<a id="a-4l"></a>起精进行修习。<a id="a-4m"></a>念根于诸谛发精进已。<a id="a-4n"></a>起不忘失行修习。<a id="a-4o"></a>定根于诸谛既系念已。<a id="a-4p"></a>起心一境性行修习。<a id="a-4q"></a>慧根于诸谛心既得定。<a id="a-4r"></a>起简择行修习。<a id="a-4s"></a>五根修果者。<a id="a-4t"></a>谓能速发谛现观。<a id="a-4u"></a>由此增上力不久能生见道故。<a id="a-4v"></a>又能修治暖顶引发忍世第一法。<a id="a-4w"></a>即现此身已入顺决择分位故。</p>
  <p id="a4x">如五根五力亦尔。<a id="a-4y"></a>差别者。<a id="a-4z"></a>由此能损减所对治障不可屈伏故名为力。<a id="a-50"></a>谓五力所缘境等与根相似。<a id="a-51"></a>然果有差别。<a id="a-52"></a>所以者何。<a id="a-53"></a>如说果者。<a id="a-54"></a>谓能损减不信等障故。<a id="a-55"></a>胜过于前虽与五根所缘境界自体等相似。<a id="a-56"></a>然不可屈伏义有差别故。<a id="a-57"></a>别立力分。</p>
  <p id="a58">七觉支所缘境者。<a id="a-59"></a>谓四圣谛如实性。<a id="a-5A"></a>如实性者。<a id="a-5B"></a>即是胜义清净所缘故。</p>
  <p id="a5C">觉支自体者。<a id="a-5D"></a>谓念择法精进喜安定舍。<a id="a-5E"></a>如是七法是觉支自体。<a id="a-5F"></a>念者是所依支。<a id="a-5G"></a>由系念故令诸善法。<a id="a-5H"></a>皆不忘失。<a id="a-5I"></a>择法者是自体支。<a id="a-5J"></a>是觉自相故。<a id="a-5K"></a>精进者是出离支。<a id="a-5L"></a>由此势力能到所到故。<a id="a-5M"></a>喜者是利益支。<a id="a-5N"></a>由此势力身调适故。<a id="a-5O"></a>安定舍者是不染污支。<a id="a-5P"></a>由此不染污故。<a id="a-5Q"></a>依此不染污。<a id="a-5R"></a>故体是不染污故。<a id="a-5S"></a>如其次第由安故不染污。<a id="a-5T"></a>由此能除粗重过故。<a id="a-5U"></a>依定故不染污。<a id="a-5V"></a>依止于定得转依故。<a id="a-5W"></a>舍是不染污体永除贪忧不染污位为自性故。</p>
  <p id="a5X">觉支助伴者。<a id="a-5Y"></a>谓彼相应心心法等。</p>
  <p id="a5Z">觉支修习者。<a id="a-5a"></a>谓依止远离。<a id="a-5b"></a>依止无欲。<a id="a-5c"></a>依止寂灭。<a id="a-5d"></a>回向弃舍修念觉支。<a id="a-5e"></a>如念觉支乃至舍觉支亦尔。<a id="a-5f"></a>如是四句随其次第显示缘四谛境修习觉支。<a id="a-5g"></a>所以者何。<a id="a-5h"></a>若缘苦体为恼苦时。<a id="a-5i"></a>于苦境界必求远离故。<a id="a-5j"></a>名依止远离。<a id="a-5k"></a>若缘爱相苦集为苦集时。<a id="a-5l"></a>于此境界必求离欲故。<a id="a-5m"></a>名依止离欲。<a id="a-5n"></a>若缘苦灭为苦灭时。<a id="a-5o"></a>于此境界必求作证故。<a id="a-5p"></a>名依止寂灭。<a id="a-5q"></a>弃舍者。<a id="a-5r"></a>谓趣苦灭行。<a id="a-5s"></a>由此势力弃舍苦故。<a id="a-5t"></a>是故若缘此境时。<a id="a-5u"></a>于此境界必求修习故名回向弃舍。</p>
  <p id="a5v">觉支修果者。<a id="a-5w"></a>谓见道所断烦恼永断。<a id="a-5x"></a>由七觉支是见道自体故。</p>
  <p id="a5y">八圣道支所缘境者。<a id="a-5z"></a>谓即此后时四圣谛如实性。<a id="a-60"></a>由见道后所缘境界。<a id="a-61"></a>即先所见诸谛如实性为体故。</p>
  <p id="a62">道支自体者。<a id="a-63"></a>谓正见正思惟正语正业正命正精进正念正定。<a id="a-64"></a>如是八法名道支自体。<a id="a-65"></a>正见者。<a id="a-66"></a>是分别支。<a id="a-67"></a>如先所证真实简择故。<a id="a-68"></a>正思惟者。<a id="a-69"></a>是诲示他支。<a id="a-6A"></a>如其所证方便安立发语言故。<a id="a-6B"></a>正语正业正命者。<a id="a-6C"></a>是令他信支。<a id="a-6D"></a>如其次第。<a id="a-6E"></a>令他于证理者决定信有见戒正命清净性故。<a id="a-6F"></a>所以者何。<a id="a-6G"></a>由正语故随自所证。<a id="a-6H"></a>善能问答论议决择。<a id="a-6I"></a>由此了知有见清净。<a id="a-6J"></a>由正业故往来进止正行具足。<a id="a-6K"></a>由此了知有戒清净。<a id="a-6L"></a>由正命故如法乞求佛所听许衣钵资具。<a id="a-6M"></a>由此了知有命清净。<a id="a-6N"></a>正精进者。<a id="a-6O"></a>是净烦恼障支由此永断一切结故。<a id="a-6P"></a>正念者。<a id="a-6Q"></a>是净随烦恼障支。<a id="a-6R"></a>由此不忘失正止举相等。<a id="a-6S"></a>永不容受沉掉等随烦恼故。<a id="a-6T"></a>正定者。<a id="a-6U"></a>是能净最胜功德障支。<a id="a-6V"></a>由此引发神通等无量胜功德故。</p>
  <p id="a6W">道支助伴者。<a id="a-6X"></a>谓彼相应心心法等。</p>
  <p id="a6Y">道支修习者。<a id="a-6Z"></a>如觉支说。<a id="a-6a"></a>谓依止远离依止无欲依止寂灭。<a id="a-6b"></a>回向弃舍修习正见。<a id="a-6c"></a>乃至广说。<a id="a-6d"></a>如是诸句义如前所说道理应随顺知。</p>
  <p id="a6e">道支修果者。<a id="a-6f"></a>谓分别诲示他。<a id="a-6g"></a>令他信烦恼障净随烦恼障净最胜功德障净故。</p>
  <p id="a6h">四正行者。<a id="a-6i"></a>谓苦迟通行。<a id="a-6j"></a>苦速通行。<a id="a-6k"></a>乐迟通行。<a id="a-6l"></a>乐速通行。<a id="a-6m"></a>初谓钝根未得根本静虑。<a id="a-6n"></a>第二谓利根未得根本静虑。<a id="a-6o"></a>第三谓钝根已得根本静虑。<a id="a-6p"></a>第四谓利根已得根本静虑。<a id="a-6q"></a>苦正行者。<a id="a-6r"></a>谓依未至及无色地。<a id="a-6s"></a>如其次第。<a id="a-6t"></a>奢摩他毗钵舍那微劣故。<a id="a-6u"></a>乐正行者。<a id="a-6v"></a>谓依静虑双道转故。<a id="a-6w"></a>迟通者。<a id="a-6x"></a>谓钝根依苦乐二地。<a id="a-6y"></a>速通者。<a id="a-6z"></a>谓利根依苦乐二地。</p>
  <p id="a70">四法迹者。<a id="a-71"></a>谓无贪无嗔正念正定。<a id="a-72"></a>无贪无嗔能令增上戒学清净。<a id="a-73"></a>不因贪恚门毁犯学处故。<a id="a-74"></a>正念能令增上心学清净。<a id="a-75"></a>由于所缘无有忘失持心令定故。<a id="a-76"></a>正定能令增上慧学清净。<a id="a-77"></a>由定心者能如实遍知故。</p>
  <p id="a78">奢摩他者。<a id="a-79"></a>谓于内摄心令住等住安住近住。<a id="a-7A"></a>调顺寂静最极寂静。<a id="a-7B"></a>专注一趣平等摄持。<a id="a-7C"></a>如是九行令心安住。<a id="a-7D"></a>是奢摩他。<a id="a-7E"></a>令住者摄外攀缘内离散乱。<a id="a-7F"></a>最初系心故。<a id="a-7G"></a>等住者。<a id="a-7H"></a>最初系缚粗动心已。<a id="a-7I"></a>即于所缘相续系念。<a id="a-7J"></a>微细渐略故。<a id="a-7K"></a>安住者。<a id="a-7L"></a>或时失念于外驰散。<a id="a-7M"></a>寻复敛摄故。<a id="a-7N"></a>近住者。<a id="a-7O"></a>从初已来为令其心于外不散。<a id="a-7P"></a>亲近念住故。<a id="a-7Q"></a>调顺者。<a id="a-7R"></a>从先已来于散乱因色等法中。<a id="a-7S"></a>起过患想增上力故。<a id="a-7T"></a>调伏其心令不流散故。<a id="a-7U"></a>寂静者。<a id="a-7V"></a>于扰动心散乱恶觉随烦恼中深见过患。<a id="a-7W"></a>摄伏其心令不流散故。<a id="a-7X"></a>最极寂静者。<a id="a-7Y"></a>或时失念散乱觉等率尔现行。<a id="a-7Z"></a>即便制伏令不更起故。<a id="a-7a"></a>专注一趣者。<a id="a-7b"></a>精勤加行无间无缺。<a id="a-7c"></a>相续安住胜三摩地故。<a id="a-7d"></a>平等摄持者。<a id="a-7e"></a>善修习故。<a id="a-7f"></a>不由加行远离功用。<a id="a-7g"></a>定心相续离散乱转故。<a id="a-7h"></a>毗钵舍那者。<a id="a-7i"></a>谓简择诸法最极简择。<a id="a-7j"></a>普遍寻思周审观察。<a id="a-7k"></a>为欲对治粗重相结故。<a id="a-7l"></a>为欲制伏诸颠倒故。<a id="a-7m"></a>令无倒心善安住故。<a id="a-7n"></a>此中诸句依正行所缘境说。<a id="a-7o"></a>或依善巧所缘境说。<a id="a-7p"></a>或依净烦恼所缘境说。<a id="a-7q"></a>简择诸法者。<a id="a-7r"></a>尽所有故。<a id="a-7s"></a>最极简择者。<a id="a-7t"></a>如所有故。<a id="a-7u"></a>普遍寻思者。<a id="a-7v"></a>由有分别作意俱行慧建立诸法相故。<a id="a-7w"></a>周审观察者。<a id="a-7x"></a>委具推求故。</p>
  <p id="a7y">又依奢摩他毗钵舍那立四种道。<a id="a-7z"></a>或有一类。<a id="a-80"></a>已得奢摩他非毗钵舍那。<a id="a-81"></a>此类依奢摩他进修毗钵舍那。<a id="a-82"></a>或有一类。<a id="a-83"></a>已得毗钵舍那非奢摩他。<a id="a-84"></a>此类依毗钵舍那进修奢摩他。<a id="a-85"></a>或有一类。<a id="a-86"></a>不得奢摩他亦非毗钵舍那。<a id="a-87"></a>此类专心制伏沉掉双修二道。<a id="a-88"></a>或有一类。<a id="a-89"></a>已得奢摩他及毗钵舍那。<a id="a-8A"></a>此类奢摩他毗钵舍那二道和合平等双转。<a id="a-8B"></a>此中依于止观说四种道。<a id="a-8C"></a>初已得止故宴坐住心。<a id="a-8D"></a>乃至平等摄持。<a id="a-8E"></a>未得观故还复宴坐。<a id="a-8F"></a>依三摩地简择诸法。<a id="a-8G"></a>乃至周审观察。<a id="a-8H"></a>第二与此相违。<a id="a-8I"></a>第三二俱未得双进修习。<a id="a-8J"></a>云何修习。<a id="a-8K"></a>谓听闻法由受持门进修正观。<a id="a-8L"></a>以此为先进修于止。<a id="a-8M"></a>第四已得二种相应俱转。</p>
  <p id="a8N">三根者。<a id="a-8O"></a>谓未知欲知根已知根具知根。<a id="a-8P"></a>未知欲知根者。<a id="a-8Q"></a>谓于方便道及于见道十五心刹那中所有诸根。<a id="a-8R"></a>此中显示顺决择分所摄方便道。<a id="a-8S"></a>及见道十五刹那所有诸根。<a id="a-8T"></a>是未知欲知根体。<a id="a-8U"></a>言诸根者。<a id="a-8V"></a>谓意根信等五根。<a id="a-8W"></a>由未至等地所依差别故。<a id="a-8X"></a>如其所应有乐喜忧舍根随一。<a id="a-8Y"></a>忧根者。<a id="a-8Z"></a>谓方便道时顺决择分后。<a id="a-8a"></a>于上解脱希求欲证愁戚所摄。<a id="a-8b"></a>如是十根先未知真。<a id="a-8c"></a>为欲得知修习转故。<a id="a-8d"></a>名未知欲知根。<a id="a-8e"></a>已知根者。<a id="a-8f"></a>从第十六见道心刹那已上。<a id="a-8g"></a>于一切有学道中所有诸根。<a id="a-8h"></a>是已知根体。<a id="a-8i"></a>所以者何。<a id="a-8j"></a>即前十根从第十六见道心刹那。<a id="a-8k"></a>乃至金刚喻定。<a id="a-8l"></a>于如是有学道中。<a id="a-8m"></a>未有所应知境。<a id="a-8n"></a>曾所不知故。<a id="a-8o"></a>名已知根。<a id="a-8p"></a>具知根者。<a id="a-8q"></a>谓于无学道所有诸根。<a id="a-8r"></a>言诸根者。<a id="a-8s"></a>即前所说九根除忧根。<a id="a-8t"></a>于无学道中说名具知根。<a id="a-8u"></a>具知者。<a id="a-8v"></a>谓阿罗汉等此所有根名具知根。<a id="a-8w"></a>无学身中无有忧根所应学无故。</p>
  <p id="a8x">复次依止修道分别修义。<a id="a-8y"></a>谓依初静虑地现修道时。<a id="a-8z"></a>亦修欲界系所有善根。<a id="a-90"></a>于彼得自在故。<a id="a-91"></a>如依初静虑地修欲界善如是依一切上地现修道时。<a id="a-92"></a>皆能修习下界下地所有善根。<a id="a-93"></a>于彼得自在故。<a id="a-94"></a>当知此中所说义者。<a id="a-95"></a>谓依止上地现前修习道时。<a id="a-96"></a>下界下地所有善根。<a id="a-97"></a>虽不现前亦皆修习。<a id="a-98"></a>何以故。<a id="a-99"></a>于彼得自在故。<a id="a-9A"></a>自在者。<a id="a-9B"></a>谓转增胜现行自在故。</p>
  <p id="a9C">究竟道者。<a id="a-9D"></a>谓依金刚喻定一切粗重永已息故。<a id="a-9E"></a>一切系得永已断故。<a id="a-9F"></a>永证一切离系得故。<a id="a-9G"></a>从此次第无间转依。<a id="a-9H"></a>证得尽智及无生智十无学法何等为十。<a id="a-9I"></a>所谓无学正见乃至无学正定无学正解脱无学正智。<a id="a-9J"></a>如是等法名究竟道。</p>
  <p id="a9K">云何名一切粗重。<a id="a-9L"></a>略说有二十四种。<a id="a-9M"></a>谓一切遍行戏论粗重。<a id="a-9N"></a>领受粗重。<a id="a-9O"></a>烦恼粗重。<a id="a-9P"></a>业粗重。<a id="a-9Q"></a>异熟粗重。<a id="a-9R"></a>烦恼障粗重业障粗重。<a id="a-9S"></a>异熟障粗重。<a id="a-9T"></a>盖粗重。<a id="a-9U"></a>寻思粗重。<a id="a-9V"></a>饮食粗重。<a id="a-9W"></a>交会粗重。<a id="a-9X"></a>梦粗重。<a id="a-9Y"></a>病粗重。<a id="a-9Z"></a>老粗重。<a id="a-9a"></a>死粗重。<a id="a-9b"></a>劳倦粗重。<a id="a-9c"></a>坚固粗重。<a id="a-9d"></a>粗粗重。<a id="a-9e"></a>中粗重。<a id="a-9f"></a>细粗重。<a id="a-9g"></a>烦恼障粗重。<a id="a-9h"></a>定障粗重。<a id="a-9i"></a>所知障粗重。<a id="a-9j"></a>如是二十四种略摄一切粗重。</p>
  <p id="a9k">一切遍行戏论粗重者。<a id="a-9l"></a>谓执眼等诸法习气无始时来依附阿赖耶识相续不断。<a id="a-9m"></a>即此名为戏论习气。<a id="a-9n"></a>从此习气眼等诸法。<a id="a-9o"></a>及名言执数数生起。<a id="a-9p"></a>领受粗重者。<a id="a-9q"></a>谓有漏诸受习气。<a id="a-9r"></a>烦恼粗重者。<a id="a-9s"></a>谓烦恼随眠。<a id="a-9t"></a>业粗重者。<a id="a-9u"></a>谓有漏业习气。<a id="a-9v"></a>异熟粗重者。<a id="a-9w"></a>谓异熟无堪能性。<a id="a-9x"></a>烦恼障粗重者。<a id="a-9y"></a>谓猛利长时烦恼性。<a id="a-9z"></a>业障粗重者。<a id="a-A0"></a>谓能障道无间等业障性。<a id="a-A1"></a>异熟障粗重者。<a id="a-A2"></a>谓与谛现观相违。<a id="a-A3"></a>地狱等自体得。<a id="a-A4"></a>盖粗重者。<a id="a-A5"></a>谓能障碍善品方便盛贪欲等性。<a id="a-A6"></a>寻思粗重者。<a id="a-A7"></a>谓能障碍欣乐出家欲寻思等性。<a id="a-A8"></a>饮食粗重者。<a id="a-A9"></a>谓极多少食于方便行无堪任性。<a id="a-AA"></a>交会粗重者。<a id="a-AB"></a>谓两两形交身心疲损性。<a id="a-AC"></a>梦粗重者。<a id="a-AD"></a>谓睡眠所发身惛劣性。<a id="a-AE"></a>病粗重者。<a id="a-AF"></a>谓诸界互违所发不安隐性。<a id="a-AG"></a>老粗重者。<a id="a-AH"></a>谓大种衰变所起不随转性。<a id="a-AI"></a>死粗重者。<a id="a-AJ"></a>谓临命终时诸根乱性。<a id="a-AK"></a>劳倦粗重者。<a id="a-AL"></a>谓远行等所作支体顿弊性。<a id="a-AM"></a>坚固粗重者。<a id="a-AN"></a>谓无涅槃法者。<a id="a-AO"></a>如其所应。<a id="a-AP"></a>所有戏论粗重等性。<a id="a-AQ"></a>粗中细粗重者。<a id="a-AR"></a>谓欲色无色所有粗重。<a id="a-AS"></a>如其次第。<a id="a-AT"></a>烦恼障粗重者。<a id="a-AU"></a>谓声闻独觉菩提所治。<a id="a-AV"></a>定障粗重者。<a id="a-AW"></a>谓九次第定所发功德所治。<a id="a-AX"></a>所知障粗重者。<a id="a-AY"></a>谓一切智性所治如是随其所应。<a id="a-AZ"></a>一切粗重永已息故。<a id="a-Aa"></a>名究竟道。<a id="a-Ab"></a>如说如是行者。<a id="a-Ac"></a>心解脱圆满。<a id="a-Ad"></a>慧解脱圆满。<a id="a-Ae"></a>身粗重永息。<a id="a-Af"></a>由成就念为因故。<a id="a-Ag"></a>于最初门善调善护善防善覆极善修治。<a id="a-Ah"></a>谓于眼所识色乃至于意所识法亦尔。</p>
  <p id="aAi">系得者。<a id="a-Aj"></a>谓于粗重积集。<a id="a-Ak"></a>假立系得性。</p>
  <p id="aAl">离系得者。<a id="a-Am"></a>谓于粗重离散。<a id="a-An"></a>假立离系得性。<a id="a-Ao"></a>金刚喻定者。<a id="a-Ap"></a>谓居修道最后断结道位所有三摩地。<a id="a-Aq"></a>此复略有二种。<a id="a-Ar"></a>谓方便道摄无间道摄。<a id="a-As"></a>方便道摄者。<a id="a-At"></a>谓从此已去不为一切障所碍而能破一切障。<a id="a-Au"></a>无间道摄者。<a id="a-Av"></a>谓从此无间尽智无生智生。<a id="a-Aw"></a>又此三摩地无间坚固一味遍满。<a id="a-Ax"></a>云何此金刚喻定名无间。<a id="a-Ay"></a>谓此相续流非世间行所间缺故。<a id="a-Az"></a>坚固者。<a id="a-B0"></a>非一切障所坏。<a id="a-B1"></a>能坏一切障。<a id="a-B2"></a>极坚猛故。<a id="a-B3"></a>一味者。<a id="a-B4"></a>无分别性纯一味故。<a id="a-B5"></a>遍满者。<a id="a-B6"></a>缘一切所知法共相真如为境故。<a id="a-B7"></a>为显此义薄伽梵说。<a id="a-B8"></a>如大石山无缺无隙无穴一段。<a id="a-B9"></a>极善圆满十方猛风所不动转。<a id="a-BA"></a>无间转依者。<a id="a-BB"></a>谓已证得无学道者所有三种转依。<a id="a-BC"></a>何等为三。<a id="a-BD"></a>谓心转依道转依粗重转依。<a id="a-BE"></a>心转依者。<a id="a-BF"></a>谓已得无学道证得法性心自性清净。<a id="a-BG"></a>永离一切客尘随烦恼故。<a id="a-BH"></a>名为转依。<a id="a-BI"></a>即是真如转依义。<a id="a-BJ"></a>道转依者。<a id="a-BK"></a>谓昔世间道于现观时转成出世说名有学。<a id="a-BL"></a>余有所作故。<a id="a-BM"></a>若永除一切所治。<a id="a-BN"></a>永离三界欲时。<a id="a-BO"></a>此道自体究竟圆满。<a id="a-BP"></a>立为转依。<a id="a-BQ"></a>粗重转依者。<a id="a-BR"></a>谓阿赖耶识一切烦恼随眠永远离故。<a id="a-BS"></a>名为转依。</p>
  <p id="aBT">尽智者。<a id="a-BU"></a>谓由因尽所得智。<a id="a-BV"></a>或缘尽为境。<a id="a-BW"></a>所以者何。<a id="a-BX"></a>由有尽故而起此智。<a id="a-BY"></a>名为尽智。<a id="a-BZ"></a>或缘尽为境故名尽智。<a id="a-Ba"></a>此义意言。<a id="a-Bb"></a>于此位中由永断集令无有余。<a id="a-Bc"></a>所得智名尽智。<a id="a-Bd"></a>或缘因尽为境故名尽智。</p>
  <p id="aBe">无生智者。<a id="a-Bf"></a>谓由果断所得智。<a id="a-Bg"></a>或缘果不生为境。<a id="a-Bh"></a>所以者何。<a id="a-Bi"></a>由有无生故所得智名无生智。<a id="a-Bj"></a>或缘无生为境名无生智。<a id="a-Bk"></a>此义意言。<a id="a-Bl"></a>由有当来一切苦果毕竟不生法性故。<a id="a-Bm"></a>而得此智。<a id="a-Bn"></a>虽缘余谛为境亦名无生智。<a id="a-Bo"></a>或缘苦谛无生为境。<a id="a-Bp"></a>故名无生智。</p>
  <p id="aBq">又十无学法。<a id="a-Br"></a>当知依止无学戒蕴定蕴慧蕴解脱蕴解脱智见蕴说。<a id="a-Bs"></a>何以故。<a id="a-Bt"></a>无学正语正业正命。<a id="a-Bu"></a>是无学戒蕴。<a id="a-Bv"></a>无学正念正定。<a id="a-Bw"></a>是无学定蕴。<a id="a-Bx"></a>无学正见正思惟正精进。<a id="a-By"></a>是无学慧蕴。<a id="a-Bz"></a>无学正解脱。<a id="a-C0"></a>是无学解脱蕴。<a id="a-C1"></a>无学正智。<a id="a-C2"></a>是无学解脱智见蕴。</p>
  <p id="aC3">复次道谛有四行相。<a id="a-C4"></a>谓道相如相行相出相。<a id="a-C5"></a>何故名道相。<a id="a-C6"></a>因此寻求真实义故。<a id="a-C7"></a>所以者何。<a id="a-C8"></a>由此圣道是诸圣者证真义路。<a id="a-C9"></a>是故名道。<a id="a-CA"></a>何故名如相。<a id="a-CB"></a>以能对治诸烦恼故。<a id="a-CC"></a>所以者何。<a id="a-CD"></a>一切烦恼皆不如理道能除此是故名如。<a id="a-CE"></a>何故名行相。<a id="a-CF"></a>善能成办心令不颠倒故。<a id="a-CG"></a>所以者何。<a id="a-CH"></a>心不觉悟真实道理。<a id="a-CI"></a>于无常等法起常等颠倒。<a id="a-CJ"></a>善能修治此颠倒心。<a id="a-CK"></a>令离颠倒觉真实义。<a id="a-CL"></a>是故名行。<a id="a-CM"></a>何故名出相。<a id="a-CN"></a>趣真常迹故。<a id="a-CO"></a>所以者何。<a id="a-CP"></a>由此圣道能趣出离究竟常迹。<a id="a-CQ"></a>是故名出。<a id="a-CR"></a>问于诸谛中有十六行。<a id="a-CS"></a>皆通世间及出世间。<a id="a-CT"></a>世出世行有何差别。<a id="a-CU"></a>答于所知境不善悟入善悟入性差别故。<a id="a-CV"></a>有障无障性差别故。<a id="a-CW"></a>有分别无分别性差别故。<a id="a-CX"></a>所以者何。<a id="a-CY"></a>于诸谛中无常苦等十六世间行于所知境界。<a id="a-CZ"></a>不通达真如性故。<a id="a-Ca"></a>烦恼所随眠故。<a id="a-Cb"></a>依名言门起戏论故。<a id="a-Cc"></a>如其次第。<a id="a-Cd"></a>不善悟入有障碍有分别。<a id="a-Ce"></a>出世间行与此相违。<a id="a-Cf"></a>善悟入无障碍无分别。<a id="a-Cg"></a>由此道理世出世行互有差别。<a id="a-Ch"></a>云何出世行无有分别。<a id="a-Ci"></a>而善悟入。<a id="a-Cj"></a>所知境界由彼诸行现在前时。<a id="a-Ck"></a>虽复现证见无常义然不依名言戏论门见此是无常义。<a id="a-Cl"></a>如无常行于无常义。<a id="a-Cm"></a>余行于余义。<a id="a-Cn"></a>随其所应亦如是。</p>
 </body>
</html>