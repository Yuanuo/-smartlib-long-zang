<!doctype html>
<html id="z3IBVZT11D" data-ver="1523">
 <head>
  <meta charset="utf-8">
  <meta author="毗目智仙">
  <meta library="龙藏">
  <meta catalog="大乘论">
  <meta period="后魏">
 </head>
 <body>
  <h1 id="a1">回诤论</h1>
  <h2 id="a2">偈初分第一</h2>
  <p id="a3">问曰偈言。</p>
  <p id="a4">若一切无体　　言语是一切</p>
  <p id="a5">言语自无体　　何能遮彼体</p>
  <p id="a6">若语有自体　　前所立宗坏</p>
  <p id="a7">如是则有过　　应更说胜因</p>
  <p id="a8">汝谓如勿声　　是义则不然</p>
  <p id="a9">声有能遮声　　无声何能遮</p>
  <p id="aA">汝谓遮所遮　　如是亦不然</p>
  <p id="aB">如是汝宗相　　自坏则非我</p>
  <p id="aC">若彼现是有　　汝可得有回</p>
  <p id="aD">彼现亦是无　　云何得取回</p>
  <p id="aE">说现比阿含　　譬喻等四量</p>
  <p id="aF">现彼阿含成　　譬喻亦能成</p>
  <p id="aG">智人知法说　　善法有自体</p>
  <p id="aH">世人知有体　　余法亦如是</p>
  <p id="aI">出法出法体　　是圣人所说</p>
  <p id="aJ">如是不出法　　不出法自体</p>
  <p id="aK">诸法若无体　　无体不得名</p>
  <p id="aL">有自体有名　　唯名云何名</p>
  <p id="aM">若离法有名　　于彼法中无</p>
  <p id="aN">说离法有名　　彼人则可难</p>
  <p id="aO">法若有自体　　可得遮诸法</p>
  <p id="aP">诸法若无体　　竟为何所遮</p>
  <p id="aQ">如有瓶有埿　　可得遮瓶埿</p>
  <p id="aR">见有物则遮　　见无物不遮</p>
  <p id="aS">若法无自体　　言语何所遮</p>
  <p id="aT">若无法得遮　　无语亦成遮</p>
  <p id="aU">如愚痴之人　　妄取炎为水</p>
  <p id="aV">若汝遮妄取　　其事亦如是</p>
  <p id="aW">取所取能取　　遮所遮能遮</p>
  <p id="aX">如是六种义　　皆悉是有法</p>
  <p id="aY">若无取所取　　亦无有能取</p>
  <p id="aZ">则无遮所遮　　亦无有能遮</p>
  <p id="aa">若无遮所遮　　亦无有能遮</p>
  <p id="ab">则一切法成　　彼自体亦成</p>
  <p id="ac">汝因则不成　　无体云何因</p>
  <p id="ad">若法无因者　　云何得言成</p>
  <p id="ae">汝若无因成　　诸法自体回</p>
  <p id="af">我亦无因成　　诸法有自体</p>
  <p id="ag">若有因无体　　是义不相应</p>
  <p id="ah">世间无体法　　则不得言有</p>
  <p id="ai">前遮后所遮　　如是不相应</p>
  <p id="aj">若后遮及并　　如是知有体</p>
  <p data-pb></p>
  <h2 id="ak">偈上分第二</h2>
  <p id="al">我语言若离　　因缘和合法</p>
  <p id="am">是则空义成　　诸法无自体</p>
  <p id="an">若因缘法空　　我今说此义</p>
  <p id="ao">何人有因缘　　彼因缘无体</p>
  <p id="ap">化人于化人　　幻人于幻人</p>
  <p id="aq">如是遮所遮　　其义亦如是</p>
  <p id="ar">言语无自体　　所说亦无体</p>
  <p id="as">我如是无过　　不须说胜因</p>
  <p id="at">汝言勿声者　　此非我譬喻</p>
  <p id="au">我非以此声　　能遮彼声故</p>
  <p id="av">如或有丈夫　　妄取化女身</p>
  <p id="aw">而生于欲心　　此义亦如是</p>
  <p id="ax">同所成不然　　响中无因故</p>
  <p id="ay">我依于世谛　　故作如是说</p>
  <p id="az">若不依世谛　　不得证真谛</p>
  <p id="a10">若不证真谛　　不得涅槃证</p>
  <p id="a11">若我宗有者　　我则是有过</p>
  <p id="a12">我宗无物故　　如是不得过</p>
  <p id="a13">若我取转回　　则须用现等</p>
  <p id="a14">取转回有过　　不尔云何过</p>
  <p id="a15">若量能成法　　彼复有量成</p>
  <p id="a16">汝说何处量　　而能成此量</p>
  <p id="a17">若量离量成　　汝诤义则失</p>
  <p id="a18">如是则有过　　应更说胜因</p>
  <p id="a19">犹如火明故　　能自照照他</p>
  <p id="a1A">彼量亦如是　　自他二俱成</p>
  <p id="a1B">汝语言有过　　非是火自照</p>
  <p id="a1C">以彼不相应　　如见闇中瓶</p>
  <p id="a1D">又若汝说言　　火能自他照</p>
  <p id="a1E">如火能烧他　　何故不自烧</p>
  <p id="a1F">又若汝说言　　火能自他照</p>
  <p id="a1G">闇亦应如是　　自他二俱覆</p>
  <p id="a1H">于火中无闇　　何处自他住</p>
  <p id="a1I">彼闇能杀明　　火云何有明</p>
  <p id="a1J">如是火生时　　即生时能照</p>
  <p id="a1K">火生即到闇　　义则不相应</p>
  <p id="a1L">若火不到闇　　而能破闇者</p>
  <p id="a1M">火在此处住　　应破一切闇</p>
  <p id="a1N">若量能自成　　不待所量成</p>
  <p id="a1O">是则量自成　　非待他能成</p>
  <p id="a1P">若不待所量　　而汝量得成</p>
  <p id="a1Q">如是则无人　　用量量诸法</p>
  <p id="a1R">若所量之物　　待量而得成</p>
  <p id="a1S">是则所量成　　待量然后成</p>
  <p id="a1T">若物无量成　　是则不待量</p>
  <p id="a1U">汝何用量成　　彼量何所成</p>
  <p id="a1V">若汝彼量成　　待所量成者</p>
  <p id="a1W">是则量所量　　如是不相离</p>
  <p id="a1X">若量成所量　　若所量成量</p>
  <p id="a1Y">汝若如是者　　二种俱不成</p>
  <p id="a1Z">量能成所量　　所量能成量</p>
  <p id="a1a">若义如是者　　云何能相成</p>
  <p id="a1b">所量能成量　　量能成所量</p>
  <p id="a1c">若义如是者　　云何能相成</p>
  <p id="a1d">为是父生子　　为是子生父</p>
  <p id="a1e">何者是能生　　何者是所生</p>
  <p id="a1f">为何者是父　　为何者是子</p>
  <p id="a1g">汝说此二种　　父子相可疑</p>
  <p id="a1h">量非自能成　　非是自他成</p>
  <p id="a1i">非是异量成　　非无因缘成</p>
  <p id="a1j">若法师所说　　善法有自体</p>
  <p id="a1k">此善法自体　　法应分分说</p>
  <p id="a1l">若善法自体　　从于因缘生</p>
  <p id="a1m">善法是他体　　云何是自体</p>
  <p id="a1n">若少有善法　　不从因缘生</p>
  <p id="a1o">善法若如是　　无住梵行处</p>
  <p id="a1p">非法非非法　　世间法亦无</p>
  <p id="a1q">有自体则常　　常则无因缘</p>
  <p id="a1r">善不善无记　　一切有为法</p>
  <p id="a1s">如汝说则常　　汝有如是过</p>
  <p id="a1t">若人说有名　　语言有自体</p>
  <p id="a1u">彼人汝可难　　语名我不实</p>
  <p id="a1v">若此名无者　　则有亦是无</p>
  <p id="a1w">若言有言无　　汝宗有二失</p>
  <p id="a1x">若此名有者　　则无亦是有</p>
  <p id="a1y">若言无言有　　汝诤有二失</p>
  <p id="a1z">如是我前说　　一切法皆空</p>
  <p id="a20">我义宗如是　　则不得有过</p>
  <p id="a21">若别有自体　　不在于法中</p>
  <p id="a22">汝虑我故说　　此则不须虑</p>
  <p id="a23">若有体得遮　　若空得言成</p>
  <p id="a24">若无体无空　　云何得遮成</p>
  <p id="a25">汝为何所遮　　汝所遮则空</p>
  <p id="a26">法空而有遮　　如是汝诤失</p>
  <p id="a27">我无有少物　　是故我不遮</p>
  <p id="a28">如是汝无理　　枉横而难我</p>
  <p id="a29">汝言语法别　　此义我今说</p>
  <p id="a2A">无法得说语　　而我则无过</p>
  <p id="a2B">汝说鹿爱喻　　以明于大义</p>
  <p id="a2C">汝听我能说　　如譬喻相应</p>
  <p id="a2D">若彼有自体　　不须因缘生</p>
  <p id="a2E">若须因缘者　　如是得言空</p>
  <p id="a2F">若取自体实　　何人能遮回</p>
  <p id="a2G">余者亦如是　　是故我无过</p>
  <p id="a2H">此无因说者　　义前已说竟</p>
  <p id="a2I">三时中说因　　彼平等而说</p>
  <p id="a2J">若说三时因　　前如是平等</p>
  <p id="a2K">如是三时因　　与说空相应</p>
  <p id="a2L">若人信于空　　彼人信一切</p>
  <p id="a2M">若人不信空　　彼不信一切</p>
  <p id="a2N">空自体因缘　　三一中道说</p>
  <p id="a2O">我归命礼彼　　无上大智慧</p>
  <p data-pb></p>
  <h2 id="a2P">释初分第三</h2>
  <p id="a2Q">释曰论初偈言。</p>
  <p id="a2R">若一切无体　　言语是一切</p>
  <p id="a2S">言语自无体　　何能遮彼体</p>
  <p id="a2T">此偈明何义。<a id="a-2U"></a>若一切法皆是因缘。<a id="a-2V"></a>则是因缘因缘和合离诸因缘。<a id="a-2W"></a>是则更无一切自体。<a id="a-2X"></a>如是一切诸法皆空。<a id="a-2Y"></a>如芽非是种子中有。<a id="a-2Z"></a>非地非水非火非风非虚空等因缘中有。<a id="a-2a"></a>非是一一因缘中有。<a id="a-2b"></a>非诸因缘和合中有。<a id="a-2c"></a>非离因缘因缘和合余处别有。<a id="a-2d"></a>若此等中一切皆无。<a id="a-2e"></a>如是得言芽无自体。<a id="a-2f"></a>若如是无一切自体。<a id="a-2g"></a>彼得言空。<a id="a-2h"></a>若一切法皆悉空者则无言语。<a id="a-2i"></a>若无言语则不能遮一切诸法。<a id="a-2j"></a>若汝意谓言语不空言语所说一切法空。<a id="a-2k"></a>是义不然。<a id="a-2l"></a>何以故。<a id="a-2m"></a>汝言一切诸法皆空则语亦空。<a id="a-2n"></a>何以故。<a id="a-2o"></a>以因中无。<a id="a-2p"></a>四大中无。<a id="a-2q"></a>一一中无。<a id="a-2r"></a>和合中无。<a id="a-2s"></a>因缘和合不和合中一切皆无。<a id="a-2t"></a>如是言语咽喉中无。<a id="a-2u"></a>唇舌齿根龂鼻顶等一一皆无。<a id="a-2v"></a>和合中无。<a id="a-2w"></a>二处俱无。<a id="a-2x"></a>唯有因缘因缘和合。<a id="a-2y"></a>若离如是因缘和合。<a id="a-2z"></a>更无别法。<a id="a-30"></a>若如是者。<a id="a-31"></a>一切言语皆无自体。<a id="a-32"></a>若如是无言语自体。<a id="a-33"></a>则一切法皆无自体。<a id="a-34"></a>若此言语无自体者。<a id="a-35"></a>唯有遮名不能遮法。<a id="a-36"></a>譬如无火则不能烧。<a id="a-37"></a>亦如无刀则不能割。<a id="a-38"></a>又如无水则不能澜。<a id="a-39"></a>如是无语。<a id="a-3A"></a>云何能遮诸法自体。<a id="a-3B"></a>既不能遮诸法自体。<a id="a-3C"></a>而心忆念遮一切法自体。<a id="a-3D"></a>回者义不相应。<a id="a-3E"></a>又复有义。<a id="a-3F"></a>偈言。</p>
  <p id="a3G">若语有自体　　前所立宗坏</p>
  <p id="a3H">如是则有过　　应更说胜因</p>
  <p id="a3I">此偈明何义。<a id="a-3J"></a>若此言语有自体者。<a id="a-3K"></a>汝前所立义宗自坏。<a id="a-3L"></a>是则有过。<a id="a-3M"></a>若尔便应更说胜因。<a id="a-3N"></a>若汝意谓语有自体余法空者。<a id="a-3O"></a>如是则违诸法空语。<a id="a-3P"></a>汝宗亦坏。<a id="a-3Q"></a>又复有义。<a id="a-3R"></a>言语不离一切法数。<a id="a-3S"></a>若一切法皆悉空者。<a id="a-3T"></a>言语亦空。<a id="a-3U"></a>若言语空则不能遮一切诸法。<a id="a-3V"></a>若如是者。<a id="a-3W"></a>于六种中诤论相应。<a id="a-3X"></a>彼复云何汝不相应。<a id="a-3Y"></a>汝说一切诸法皆空。<a id="a-3Z"></a>则语亦空。<a id="a-3a"></a>何以故。<a id="a-3b"></a>言语亦是一切法故。<a id="a-3c"></a>言语若空则不能遮。<a id="a-3d"></a>彼若遮言一切法空则不相应。<a id="a-3e"></a>又若相应言语能遮一切法体。<a id="a-3f"></a>一切法空语则不空语。<a id="a-3g"></a>若不空遮一切法则不相应。<a id="a-3h"></a>若诸法空言语不空语何所遮。<a id="a-3i"></a>又若此语入一切中喻不相当。<a id="a-3j"></a>若彼言语是一切者。<a id="a-3k"></a>一切既空言语亦空。<a id="a-3l"></a>若语言空则不能遮。<a id="a-3m"></a>若语言空诸法亦空。<a id="a-3n"></a>以空能遮诸法令空。<a id="a-3o"></a>如是则空亦是因缘。<a id="a-3p"></a>是则不可。<a id="a-3q"></a>又若汝畏喻不相当。<a id="a-3r"></a>一切法空能作因缘。<a id="a-3s"></a>如是空语则不能遮一切自体。<a id="a-3t"></a>又复有义。<a id="a-3u"></a>一边有过。<a id="a-3v"></a>以法有空亦有不空。<a id="a-3w"></a>彼若有过更说胜因。<a id="a-3x"></a>若一边空一边不空。<a id="a-3y"></a>如是若说一切法空无自体者。<a id="a-3z"></a>义不相应。<a id="a-40"></a>又复有义。<a id="a-41"></a>偈言。</p>
  <p id="a42">汝谓如勿声　　是义则不然</p>
  <p id="a43">声有能遮声　　无声何能遮</p>
  <p id="a44">此偈明何义。<a id="a-45"></a>若汝意谓声能遮声。<a id="a-46"></a>如有人言汝莫作声。<a id="a-47"></a>彼自作声而能遮声。<a id="a-48"></a>如是如是一切法空空语能遮。<a id="a-49"></a>此我今说此不相应。<a id="a-4A"></a>何以故。<a id="a-4B"></a>以此声有能遮彼声。<a id="a-4C"></a>汝语非有则不能遮诸法自体。<a id="a-4D"></a>汝所立义。<a id="a-4E"></a>语亦是无诸法亦无。<a id="a-4F"></a>如是若谓如勿声者。<a id="a-4G"></a>此则有过。<a id="a-4H"></a>偈言。</p>
  <p id="a4I">汝谓遮所遮　　如是亦不然</p>
  <p id="a4J">如是汝宗相　　自坏则非我</p>
  <p id="a4K">此偈明何义。<a id="a-4L"></a>若汝意谓。<a id="a-4M"></a>遮与所遮亦如是者。<a id="a-4N"></a>彼不相应。<a id="a-4O"></a>若汝说言。<a id="a-4P"></a>我语能遮一切诸法有自体者。<a id="a-4Q"></a>彼不相应。<a id="a-4R"></a>此我今说。<a id="a-4S"></a>是义不然。<a id="a-4T"></a>何以故。<a id="a-4U"></a>知如是宗相汝过非我。<a id="a-4V"></a>汝说一切诸法皆空。<a id="a-4W"></a>如是汝义前宗有过咎不在我。<a id="a-4X"></a>若汝说言。<a id="a-4Y"></a>汝遮所遮不相应者。<a id="a-4Z"></a>是义不然。<a id="a-4a"></a>又复有义。<a id="a-4b"></a>偈言。</p>
  <p id="a4c">若彼现是有　　汝何得有回</p>
  <p id="a4d">彼现亦是无　　云何得取回</p>
  <p id="a4e">此偈明何义。<a id="a-4f"></a>若一切法有现可取。<a id="a-4g"></a>汝得回我诸法令空。<a id="a-4h"></a>而实不尔。<a id="a-4i"></a>何以知之。<a id="a-4j"></a>现量入在一切法数则亦是空。<a id="a-4k"></a>若汝分别依现有比。<a id="a-4l"></a>现比皆空。<a id="a-4m"></a>如是无现比。<a id="a-4n"></a>何可得现之与比。<a id="a-4o"></a>是二皆无云何得遮。<a id="a-4p"></a>汝言一切诸法空者。<a id="a-4q"></a>是义不然。<a id="a-4r"></a>若汝复谓。<a id="a-4s"></a>或比或喻。<a id="a-4t"></a>或以阿含得一切法。<a id="a-4u"></a>如是一切诸法自体。<a id="a-4v"></a>我能回者。<a id="a-4w"></a>此义今说。<a id="a-4x"></a>偈言。</p>
  <p id="a4y">说现比阿含　　譬喻等四量</p>
  <p id="a4z">现比阿含成　　譬喻亦能成</p>
  <p id="a50">此偈明何义。<a id="a-51"></a>比喻阿含现等四量。<a id="a-52"></a>若现能成。<a id="a-53"></a>比阿含等皆亦能成。<a id="a-54"></a>如一切法皆悉是空。<a id="a-55"></a>现量亦空。<a id="a-56"></a>如是比喻亦空。<a id="a-57"></a>彼量所成一切诸法皆悉是空。<a id="a-58"></a>以四种量在一切故。<a id="a-59"></a>随何等法。<a id="a-5A"></a>若为比成亦譬喻成亦阿含成。<a id="a-5B"></a>彼所成法一切皆空。<a id="a-5C"></a>汝以比喻阿含等三量一切法所量亦空。<a id="a-5D"></a>若如是者法不可得量所量无。<a id="a-5E"></a>是故无遮。<a id="a-5F"></a>如是若说一切法空无自体者。<a id="a-5G"></a>义不相应。<a id="a-5H"></a>又复有义。<a id="a-5I"></a>偈言。</p>
  <p id="a5J">智人知法说　　善法有自体</p>
  <p id="a5K">世人知有体　　余法亦如是</p>
  <p id="a5L">此偈明何义。<a id="a-5M"></a>法师说善法。<a id="a-5N"></a>善法一百一十有九。<a id="a-5O"></a>谓心一相。<a id="a-5P"></a>一者受。<a id="a-5Q"></a>二者想。<a id="a-5R"></a>三者觉。<a id="a-5S"></a>四者触。<a id="a-5T"></a>五者观察。<a id="a-5U"></a>六者欲。<a id="a-5V"></a>七者信解脱。<a id="a-5W"></a>八者精进。<a id="a-5X"></a>九者忆念。<a id="a-5Y"></a>十者三摩提。<a id="a-5Z"></a>十一者慧。<a id="a-5a"></a>十二者舍。<a id="a-5b"></a>十三者修。<a id="a-5c"></a>十四者合修。<a id="a-5d"></a>十五者习。<a id="a-5e"></a>十六者得。<a id="a-5f"></a>十七者成。<a id="a-5g"></a>十八者辩才。<a id="a-5h"></a>十九者适。<a id="a-5i"></a>二十者勤。<a id="a-5j"></a>二十一者思。<a id="a-5k"></a>二十二者求。<a id="a-5l"></a>二十三者势力。<a id="a-5m"></a>二十四者不嫉。<a id="a-5n"></a>二十五者自在。<a id="a-5o"></a>二十六者善辩才。<a id="a-5p"></a>二十七者不悔。<a id="a-5q"></a>二十八者悔。<a id="a-5r"></a>二十九者少欲。<a id="a-5s"></a>三十者不少欲。<a id="a-5t"></a>三十一者舍。<a id="a-5u"></a>三十二者不思。<a id="a-5v"></a>三十三者不求。<a id="a-5w"></a>三十四者不愿。<a id="a-5x"></a>三十五者乐说。<a id="a-5y"></a>三十六者不着境界。<a id="a-5z"></a>三十七者不行。<a id="a-60"></a>三十八者生。<a id="a-61"></a>三十九者住。<a id="a-62"></a>四十者灭。<a id="a-63"></a>四十一者集。<a id="a-64"></a>四十二者老。<a id="a-65"></a>四十三者热恼。<a id="a-66"></a>四十四者闷。<a id="a-67"></a>四十五者疑。<a id="a-68"></a>四十六者思量。<a id="a-69"></a>四十七者爱。<a id="a-6A"></a>四十八者信。<a id="a-6B"></a>四十九者乐。<a id="a-6C"></a>五十者不顺。<a id="a-6D"></a>五十一者顺取。<a id="a-6E"></a>五十二者不畏大众。<a id="a-6F"></a>五十三者恭敬。<a id="a-6G"></a>五十四者作胜法。<a id="a-6H"></a>五十五者敬。<a id="a-6I"></a>五十六者不敬。<a id="a-6J"></a>五十七者供给。<a id="a-6K"></a>五十八者不供给。<a id="a-6L"></a>五十九者定顺。<a id="a-6M"></a>六十者宿。<a id="a-6N"></a>六十一者发动。<a id="a-6O"></a>六十二者不乐。<a id="a-6P"></a>六十三者覆。<a id="a-6Q"></a>六十四者不定。<a id="a-6R"></a>六十五者愁恼。<a id="a-6S"></a>六十六者求不得。<a id="a-6T"></a>六十七者荒乱。<a id="a-6U"></a>六十八者懈怠。<a id="a-6V"></a>六十九者忧愦。<a id="a-6W"></a>七十者希净。<a id="a-6X"></a>七十一者内信。<a id="a-6Y"></a>七十二者畏。<a id="a-6Z"></a>七十三者信。<a id="a-6a"></a>七十四者惭。<a id="a-6b"></a>七十五者质直。<a id="a-6c"></a>七十六者不诳。<a id="a-6d"></a>七十七者寂静。<a id="a-6e"></a>七十八者不惊。<a id="a-6f"></a>七十九者不错。<a id="a-6g"></a>八十者柔软。<a id="a-6h"></a>八十一者开解。<a id="a-6i"></a>八十二者嫌。<a id="a-6j"></a>八十三者烧。<a id="a-6k"></a>八十四者惺。<a id="a-6l"></a>八十五者不贪。<a id="a-6m"></a>八十六者不嗔。<a id="a-6n"></a>八十七者不痴。<a id="a-6o"></a>八十八者不一切知。<a id="a-6p"></a>八十九者放舍。<a id="a-6q"></a>九十者不有。<a id="a-6r"></a>九十一者愧。<a id="a-6s"></a>九十二者不自隐恶。<a id="a-6t"></a>九十三者悲。<a id="a-6u"></a>九十四者喜。<a id="a-6v"></a>九十五者舍。<a id="a-6w"></a>九十六者神通。<a id="a-6x"></a>九十七者不执。<a id="a-6y"></a>九十八者不妒。<a id="a-6z"></a>九十九者心净。<a id="a-70"></a>一百者忍辱。<a id="a-71"></a>一百一者利益。<a id="a-72"></a>一百二者能用。<a id="a-73"></a>一百三者福德。<a id="a-74"></a>一百四者无想定。<a id="a-75"></a>一百五者不一切智。<a id="a-76"></a>一百六者无常三昧(少十三法无处访本)。<a id="a-77"></a>如是如是。<a id="a-78"></a>善法一百一十有九。<a id="a-79"></a>如彼善法善法自体。<a id="a-7A"></a>彼不善法不善法自体。<a id="a-7B"></a>如是无记无记。<a id="a-7C"></a>本性无记本性无记。<a id="a-7D"></a>欲界欲界。<a id="a-7E"></a>色界色界。<a id="a-7F"></a>无色界无色界。<a id="a-7G"></a>无漏无漏。<a id="a-7H"></a>苦集灭道苦集灭道。<a id="a-7I"></a>修定修定。<a id="a-7J"></a>如是如是见有无量种种诸法皆有自体。<a id="a-7K"></a>如是若说一切诸法皆无自体。<a id="a-7L"></a>如是无体得言空者。<a id="a-7M"></a>义不相应。<a id="a-7N"></a>此复有义。<a id="a-7O"></a>偈言。</p>
  <p id="a7P">出法出法体　　是圣人所说</p>
  <p id="a7Q">如是不出法　　不出法自体</p>
  <p id="a7R">此偈明何义。<a id="a-7S"></a>如说出法出法自体。<a id="a-7T"></a>如是不出法不出法自体。<a id="a-7U"></a>觉分觉分自体。<a id="a-7V"></a>菩提分菩提分自体。<a id="a-7W"></a>非菩提分非菩提分自体。<a id="a-7X"></a>如是余法皆亦如是。<a id="a-7Y"></a>若如是见彼无量种诸法自体。<a id="a-7Z"></a>而如是说一切诸法皆无自体。<a id="a-7a"></a>以无自体名为空者。<a id="a-7b"></a>义不相应。<a id="a-7c"></a>又复有义。<a id="a-7d"></a>偈言。</p>
  <p id="a7e">诸法若无体　　无体不得名</p>
  <p id="a7f">有自体有名　　唯名云何名</p>
  <p id="a7g">此偈明何义。<a id="a-7h"></a>若一切法皆无自体说无自体。<a id="a-7i"></a>言语亦无。<a id="a-7j"></a>何以故。<a id="a-7k"></a>有物有名。<a id="a-7l"></a>无物无名。<a id="a-7m"></a>以一切法皆有名故。<a id="a-7n"></a>当知诸法皆有自体。<a id="a-7o"></a>法有自体故不得言一切法空。<a id="a-7p"></a>如是若说一切法空无自体者。<a id="a-7q"></a>义不相应。<a id="a-7r"></a>偈言。</p>
  <p id="a7s">若离法有名　　于彼法中无</p>
  <p id="a7t">说离法有名　　彼人则可难</p>
  <p id="a7u">此偈明何义。<a id="a-7v"></a>若汝意谓。<a id="a-7w"></a>有法有名离法有名。<a id="a-7x"></a>如是一切诸法皆空无自体成。<a id="a-7y"></a>非物无名有物有名。<a id="a-7z"></a>此我今说。<a id="a-80"></a>若如是者。<a id="a-81"></a>有何等人。<a id="a-82"></a>说离法体别有名字。<a id="a-83"></a>若别有名。<a id="a-84"></a>别有法者。<a id="a-85"></a>则不得示彼不可示。<a id="a-86"></a>如是汝心分别别有诸法别有名者。<a id="a-87"></a>是义不然。<a id="a-88"></a>又复有义。<a id="a-89"></a>偈言。</p>
  <p id="a8A">法若有自体　　可得遮诸法</p>
  <p id="a8B">诸法若无体　　竟为何所遮</p>
  <p id="a8C">如有瓶有埿　　可得遮瓶埿</p>
  <p id="a8D">见有物则遮　　见无物不遮</p>
  <p id="a8E">此偈明何义。<a id="a-8F"></a>有物得遮无物不遮。<a id="a-8G"></a>如无瓶埿则不须遮。<a id="a-8H"></a>有瓶得遮无瓶不遮。<a id="a-8I"></a>如是如是法无自体则不须遮。<a id="a-8J"></a>法有自体可得有遮。<a id="a-8K"></a>无云何遮。<a id="a-8L"></a>若一切法皆无自体而便遮言。<a id="a-8M"></a>一切诸法无自体者。<a id="a-8N"></a>义不相应。<a id="a-8O"></a>汝何所遮。<a id="a-8P"></a>若有遮体。<a id="a-8Q"></a>能遮一切诸法自体。<a id="a-8R"></a>偈言。</p>
  <p id="a8S">若法无自体　　言语何所遮</p>
  <p id="a8T">若无法得遮　　无语亦成遮</p>
  <p id="a8U">此偈明何义。<a id="a-8V"></a>若法无体语亦无体。<a id="a-8W"></a>云何遮言。<a id="a-8X"></a>一切诸法皆无自体。<a id="a-8Y"></a>若如是遮。<a id="a-8Z"></a>不说言语亦得成遮。<a id="a-8a"></a>若如是者火冷水坚如是等过。<a id="a-8b"></a>又复有义。<a id="a-8c"></a>偈言。</p>
  <p id="a8d">如愚痴之人　　妄取炎为水</p>
  <p id="a8e">若汝遮妄取　　其事亦如是</p>
  <p id="a8f">此偈明何义。<a id="a-8g"></a>若汝意谓。<a id="a-8h"></a>如愚痴人取炎为水。<a id="a-8i"></a>于无水中虚妄取水。<a id="a-8j"></a>有黠慧人为回彼心而语之言。<a id="a-8k"></a>汝妄取水。<a id="a-8l"></a>如是如是于无自体一切法中取法自体。<a id="a-8m"></a>为彼众生妄心回故。<a id="a-8n"></a>说一切法皆无自体。<a id="a-8o"></a>此我今说。<a id="a-8p"></a>偈言。</p>
  <p id="a8q">取所取能取　　遮所遮能遮</p>
  <p id="a8r">如是六种义　　皆悉是有法</p>
  <p id="a8s">此偈明何义。<a id="a-8t"></a>若当如是有众生者。<a id="a-8u"></a>有取所取有能取者。<a id="a-8v"></a>得言虚妄遮所遮等。<a id="a-8w"></a>如是六种义成。<a id="a-8x"></a>若六义成而说诸法一切空者。<a id="a-8y"></a>是义不然。<a id="a-8z"></a>偈言。</p>
  <p id="a90">若无取所取　　亦无有能取</p>
  <p id="a91">则无遮所遮　　亦无有能遮</p>
  <p id="a92">此偈明何义。<a id="a-93"></a>若汝意谓无如是过。<a id="a-94"></a>非取所取。<a id="a-95"></a>非能取者。<a id="a-96"></a>彼若如是虚妄取遮。<a id="a-97"></a>一切诸法无自体者。<a id="a-98"></a>彼遮亦无所遮亦无能遮亦无。<a id="a-99"></a>偈言。</p>
  <p id="a9A">若无遮所遮　　亦无有能遮</p>
  <p id="a9B">则一切法成　　彼自体亦成</p>
  <p id="a9C">此偈明何义。<a id="a-9D"></a>若非有遮非有所遮非有能遮。<a id="a-9E"></a>是则不遮一切诸法。<a id="a-9F"></a>则一切法皆有自体。<a id="a-9G"></a>偈言。</p>
  <p id="a9H">汝因则不成　　无体云何因</p>
  <p id="a9I">若法无因者　　云何得言成</p>
  <p id="a9J">此偈明何义。<a id="a-9K"></a>若一切法空无自体。<a id="a-9L"></a>如是义中说因不成。<a id="a-9M"></a>何以故。<a id="a-9N"></a>一切诸法空无自体。<a id="a-9O"></a>何处有因。<a id="a-9P"></a>若法无因一切法空以何因成。<a id="a-9Q"></a>是故汝说一切法空无自体者。<a id="a-9R"></a>是义不然。<a id="a-9S"></a>偈言。</p>
  <p id="a9T">汝若无因成　　诸法自体回</p>
  <p id="a9U">我亦无因成　　诸法有自体</p>
  <p id="a9V">此偈明何义。<a id="a-9W"></a>若汝意谓。<a id="a-9X"></a>我无因成法无自体。<a id="a-9Y"></a>如汝无因自体回成。<a id="a-9Z"></a>我自体法亦无因成。<a id="a-9a"></a>偈言。</p>
  <p id="a9b">若有因无体　　是义不相应</p>
  <p id="a9c">世间无体法　　则不得言有</p>
  <p id="a9d">此偈明何义。<a id="a-9e"></a>若汝意谓。<a id="a-9f"></a>我有因成因无自体。<a id="a-9g"></a>若如是者无自体义则不相应。<a id="a-9h"></a>何以故。<a id="a-9i"></a>一切世间无自体者。<a id="a-9j"></a>不得言有。<a id="a-9k"></a>偈言。</p>
  <p id="a9l">前遮后所遮　　如是不相应</p>
  <p id="a9m">若后遮及并　　如是知有体</p>
  <p id="a9n">此偈明何义。<a id="a-9o"></a>若遮在前所遮在后。<a id="a-9p"></a>义不相应。<a id="a-9q"></a>未有所遮遮何所遮。<a id="a-9r"></a>若遮在后所遮在前。<a id="a-9s"></a>亦不相应。<a id="a-9t"></a>所遮已成遮何能遮。<a id="a-9u"></a>若遮所遮二法同时不相因缘。<a id="a-9v"></a>遮不因所遮。<a id="a-9w"></a>所遮不因遮。<a id="a-9x"></a>皆有自体故。<a id="a-9y"></a>则不得言遮。<a id="a-9z"></a>如角并生各不相因。<a id="a-A0"></a>左不因右右不因左。<a id="a-A1"></a>如是若说一切诸法无自体者。<a id="a-A2"></a>是义不然。<a id="a-A3"></a>释初分竟。</p>
  <p data-pb></p>
  <h2 id="aA4">释上分第四</h2>
  <p id="aA5">释曰。<a id="a-A6"></a>如汝所说我今答汝。<a id="a-A7"></a>汝说偈言。</p>
  <p id="aA8">若一切无体　　言语是一切</p>
  <p id="aA9">言语自无体　　何能遮彼体</p>
  <p id="aAA">此偈。<a id="a-AB"></a>我今答。<a id="a-AC"></a>偈言。</p>
  <p id="aAD">我语言若离　　因缘和合法</p>
  <p id="aAE">是则空义成　　诸法无自体</p>
  <p id="aAF">此偈明何义。<a id="a-AG"></a>若彼言语。<a id="a-AH"></a>因中大中和合中无。<a id="a-AI"></a>离散中无。<a id="a-AJ"></a>咽喉唇舌齿根龂鼻顶等诸处皆各有力。<a id="a-AK"></a>如是二处和合中无。<a id="a-AL"></a>若离如是因缘和合。<a id="a-AM"></a>更无别法。<a id="a-AN"></a>以如是故无有自体。<a id="a-AO"></a>无自体故我言一切皆无自体。<a id="a-AP"></a>空义则成。<a id="a-AQ"></a>如此言语无自体空。<a id="a-AR"></a>诸法如是无自体空。<a id="a-AS"></a>是故汝言。<a id="a-AT"></a>汝语空故不能说空。<a id="a-AU"></a>是义不然。<a id="a-AV"></a>又复有义。<a id="a-AW"></a>偈言。</p>
  <p id="aAX">若因缘法空　　我今说此义</p>
  <p id="aAY">何人有因缘　　彼因缘无体</p>
  <p id="aAZ">此偈明何义。<a id="a-Aa"></a>汝不能解一切法空。<a id="a-Ab"></a>不知空义何能咎我。<a id="a-Ac"></a>如汝所言。<a id="a-Ad"></a>汝语言空语无自体。<a id="a-Ae"></a>无自体故不能遮法。<a id="a-Af"></a>此法若是因缘生者。<a id="a-Ag"></a>生故得言一切法空。<a id="a-Ah"></a>得言一切皆无自体。<a id="a-Ai"></a>以何义故。<a id="a-Aj"></a>知因缘生法无自体。<a id="a-Ak"></a>若法一切皆因缘生。<a id="a-Al"></a>则一切法。<a id="a-Am"></a>皆无自体。<a id="a-An"></a>法无自体则须因缘。<a id="a-Ao"></a>若有自体何用因缘。<a id="a-Ap"></a>若离因缘则无诸法。<a id="a-Aq"></a>若因缘生则无自体。<a id="a-Ar"></a>以无自体故得言空。<a id="a-As"></a>如是我语亦因缘生。<a id="a-At"></a>若因缘生则无自体。<a id="a-Au"></a>以无自体故得言空。<a id="a-Av"></a>以一切法因缘生者自体皆空。<a id="a-Aw"></a>如舆瓶衣蕃等诸物。<a id="a-Ax"></a>彼法各各自有因缘。<a id="a-Ay"></a>世间薪草土所作器水蜜乳等。<a id="a-Az"></a>将来将去及举掌等。<a id="a-B0"></a>又复寒热风等障中诸受用法。<a id="a-B1"></a>因缘生故皆无自体。<a id="a-B2"></a>如是如是我语因缘和合而生。<a id="a-B3"></a>如是得言无有自体。<a id="a-B4"></a>若无自体如是得言无自体成。<a id="a-B5"></a>如是空语世间受用。<a id="a-B6"></a>是故汝言无自体故汝语亦空。<a id="a-B7"></a>则不能遮诸法自体。<a id="a-B8"></a>是义不然。<a id="a-B9"></a>又复有义。<a id="a-BA"></a>偈言。</p>
  <p id="aBB">化人于化人　　幻人于幻人</p>
  <p id="aBC">如是遮所遮　　其义亦如是</p>
  <p id="aBD">此偈明何义。<a id="a-BE"></a>如化丈夫于异化人。<a id="a-BF"></a>见有去来种种所作而便遮之。<a id="a-BG"></a>如幻丈夫于异幻人。<a id="a-BH"></a>见有去来种种所作而便遮之。<a id="a-BI"></a>能遮化人彼则是空。<a id="a-BJ"></a>若彼能遮化人是空。<a id="a-BK"></a>所遮化人则亦是空。<a id="a-BL"></a>若所遮空遮人亦空。<a id="a-BM"></a>能遮幻人彼则是空。<a id="a-BN"></a>若彼能遮幻人是空。<a id="a-BO"></a>所遮幻人则亦是空。<a id="a-BP"></a>若所遮空遮人亦空。<a id="a-BQ"></a>如是如是我语言空。<a id="a-BR"></a>如幻化空。<a id="a-BS"></a>如是空语。<a id="a-BT"></a>能遮一切诸法自体。<a id="a-BU"></a>是故汝言。<a id="a-BV"></a>汝语空故。<a id="a-BW"></a>则不能遮一切诸法有自体者。<a id="a-BX"></a>汝彼语言则不相应。<a id="a-BY"></a>若汝说言彼六种诤彼如是遮。<a id="a-BZ"></a>如是我语非一切法。<a id="a-Ba"></a>我语亦空诸法亦空。<a id="a-Bb"></a>非一切法皆悉不空。<a id="a-Bc"></a>又复汝说偈言。</p>
  <p id="aBd">若语有自体　　前所立宗坏</p>
  <p id="aBe">如是则有过　　应更说胜因</p>
  <p id="aBf">此偈。<a id="a-Bg"></a>我今答。<a id="a-Bh"></a>偈言。</p>
  <p id="aBi">言语无自体　　所说亦无体</p>
  <p id="aBj">我如是无过　　不须说胜因</p>
  <p id="aBk">此偈明何义。<a id="a-Bl"></a>我此语言。<a id="a-Bm"></a>以因缘生非有自体。<a id="a-Bn"></a>如前所说。<a id="a-Bo"></a>自体不生故得言空。<a id="a-Bp"></a>如是得言此语言空余一切法悉皆是空。<a id="a-Bq"></a>如是空故我则无过。<a id="a-Br"></a>若我说言此语不空余一切法悉皆空者。<a id="a-Bs"></a>我则有过。<a id="a-Bt"></a>我不如是是故无过。<a id="a-Bu"></a>理实不得语言不空余一切法皆悉是空。<a id="a-Bv"></a>我以是故不说胜因。<a id="a-Bw"></a>若语不空余一切法皆悉空者。<a id="a-Bx"></a>可说胜因。<a id="a-By"></a>是故汝言。<a id="a-Bz"></a>汝诤论坏语则有过。<a id="a-C0"></a>应说胜因。<a id="a-C1"></a>是义不然。<a id="a-C2"></a>又复汝说。<a id="a-C3"></a>偈言。</p>
  <p id="aC4">若谓如勿声　　是义则不然</p>
  <p id="aC5">声有能遮声　　无声何能遮</p>
  <p id="aC6">此偈。<a id="a-C7"></a>我今答。<a id="a-C8"></a>偈言。</p>
  <p id="aC9">汝言勿声者　　此非我譬喻</p>
  <p id="aCA">我非以此声　　能遮彼声故</p>
  <p id="aCB">此偈明何义。<a id="a-CC"></a>此非我喻。<a id="a-CD"></a>如何人言莫作声者。<a id="a-CE"></a>彼自作声以声遮声。<a id="a-CF"></a>声非不空我则不尔。<a id="a-CG"></a>语言亦空遮法亦空。<a id="a-CH"></a>何以故。<a id="a-CI"></a>譬如彼声能回此声。<a id="a-CJ"></a>我不如是。<a id="a-CK"></a>我如是说。<a id="a-CL"></a>一切诸法皆无自体。<a id="a-CM"></a>以无自体故得言空。<a id="a-CN"></a>何以故。<a id="a-CO"></a>若无体语回无自体。<a id="a-CP"></a>则一切法皆成自体。<a id="a-CQ"></a>如言勿声声能遮声。<a id="a-CR"></a>如是如是无自体语遮无体法。<a id="a-CS"></a>若如是遮无自体者。<a id="a-CT"></a>则一切法皆成自体。<a id="a-CU"></a>若有自体则一切法皆悉不空。<a id="a-CV"></a>我说法空不说不空。<a id="a-CW"></a>譬喻如是。<a id="a-CX"></a>偈言。</p>
  <p id="aCY">如或有丈夫　　妄取化女身</p>
  <p id="aCZ">而生于欲心　　此义亦如是</p>
  <p id="aCa">此偈明何义。<a id="a-Cb"></a>如化妇女实自体空。<a id="a-Cc"></a>如或丈夫于化女身。<a id="a-Cd"></a>生实有想起于欲心。<a id="a-Ce"></a>彼虚妄取诸法亦尔。<a id="a-Cf"></a>彼或如来如来弟子声闻之人。<a id="a-Cg"></a>为回彼人虚妄取心。<a id="a-Ch"></a>或是如来威神之力。<a id="a-Ci"></a>如来弟子声闻威力。<a id="a-Cj"></a>化作化人。<a id="a-Ck"></a>如是如是语空如化。<a id="a-Cl"></a>如化妇女无自体空。<a id="a-Cm"></a>法如是空。<a id="a-Cn"></a>取法自体能遮令回。<a id="a-Co"></a>如是如是以此空喻能成空义。<a id="a-Cp"></a>我则相应非汝相应。<a id="a-Cq"></a>偈言。</p>
  <p id="aCr">同所成不然　　响中无因故</p>
  <p id="aCs">我依于世谛　　故作如是说</p>
  <p id="aCt">此偈明何义。<a id="a-Cu"></a>若汝或谓如勿声者因同所成。<a id="a-Cv"></a>何以故。<a id="a-Cw"></a>以因不离一切诸法无自体故。<a id="a-Cx"></a>非彼声响而有自体。<a id="a-Cy"></a>以因缘生故无自体。<a id="a-Cz"></a>若无自体汝说声有能遮声者。<a id="a-D0"></a>彼义则坏。<a id="a-D1"></a>又我所说不违世谛不舍世谛。<a id="a-D2"></a>依世谛故能说一切诸法体空。<a id="a-D3"></a>若离世谛法不可说。<a id="a-D4"></a>佛说偈言。</p>
  <p id="aD5">若不依世谛　　不得证真谛</p>
  <p id="aD6">若不证真谛　　不得涅槃证</p>
  <p id="aD7">此偈明何义。<a id="a-D8"></a>如是诸法非是不空。<a id="a-D9"></a>一切诸法皆无自体。<a id="a-DA"></a>此二无异。<a id="a-DB"></a>又复汝说偈言。</p>
  <p id="aDC">汝谓遮所遮　　如是亦不然</p>
  <p id="aDD">如是汝宗相　　自坏则非我</p>
  <p id="aDE">此偈。<a id="a-DF"></a>我今答。<a id="a-DG"></a>偈言。</p>
  <p id="aDH">若我宗有者　　我则是有过</p>
  <p id="aDI">我宗无物故　　如是不得过</p>
  <p id="aDJ">此偈明何义。<a id="a-DK"></a>若我宗有则有宗相。<a id="a-DL"></a>若我有宗有宗相者。<a id="a-DM"></a>我则得汝向所说过。<a id="a-DN"></a>如是非我有宗。<a id="a-DO"></a>如是诸法实寂静故。<a id="a-DP"></a>本性空故。<a id="a-DQ"></a>何处有宗。<a id="a-DR"></a>如是宗相为于何处宗相可得。<a id="a-DS"></a>我无宗相何得咎我。<a id="a-DT"></a>是故汝言。<a id="a-DU"></a>汝有宗相得过咎者。<a id="a-DV"></a>是义不然。<a id="a-DW"></a>又复汝说偈言。</p>
  <p id="aDX">若彼现是有　　汝可得有回</p>
  <p id="aDY">彼现亦是无　　云何得取回</p>
  <p id="aDZ">说现比阿含　　譬喻等四量</p>
  <p id="aDa">现比阿含成　　譬喻亦能成</p>
  <p id="aDb">此偈。<a id="a-Dc"></a>我今答。<a id="a-Dd"></a>偈言。</p>
  <p id="aDe">若我取转回　　则须用现等</p>
  <p id="aDf">取转回有过　　不尔云何过</p>
  <p id="aDg">此偈明何义。<a id="a-Dh"></a>我若如是少有法物。<a id="a-Di"></a>则须现比阿含譬喻如是四量。<a id="a-Dj"></a>复有四量。<a id="a-Dk"></a>我若如是取转回者。<a id="a-Dl"></a>我则有过。<a id="a-Dm"></a>我既不取少法转回。<a id="a-Dn"></a>若我如是不转不回。<a id="a-Do"></a>汝若如是与我过者。<a id="a-Dp"></a>是义不然。<a id="a-Dq"></a>若现等量复有量成量则无穷。<a id="a-Dr"></a>汝如是义不能咎我。<a id="a-Ds"></a>又复有义。<a id="a-Dt"></a>偈言。</p>
  <p id="aDu">若量能成法　　彼复有量成</p>
  <p id="aDv">汝说何处量　　而能成此量</p>
  <p id="aDw">此偈明何义。<a id="a-Dx"></a>若汝意谓量能成物。<a id="a-Dy"></a>如量所量。<a id="a-Dz"></a>现比阿含喻等四量。<a id="a-E0"></a>复以何量成此四量。<a id="a-E1"></a>若此四量更无量成。<a id="a-E2"></a>量自不成。<a id="a-E3"></a>若自不成能成物者。<a id="a-E4"></a>汝宗则坏。<a id="a-E5"></a>若量复有异量成者。<a id="a-E6"></a>量则无穷。<a id="a-E7"></a>若无穷者则非初成非中后成。<a id="a-E8"></a>何以故。<a id="a-E9"></a>若量能成所量物者。<a id="a-EA"></a>彼量复有异量来成彼量。<a id="a-EB"></a>复有异量成故。<a id="a-EC"></a>如是。<a id="a-ED"></a>无初。<a id="a-EE"></a>若无初者如是无中。<a id="a-EF"></a>若无中者何处有后。<a id="a-EG"></a>如是若说彼量复有异量成者。<a id="a-EH"></a>是义不然。<a id="a-EI"></a>偈言。</p>
  <p id="aEJ">若量离量成　　汝诤义则失</p>
  <p id="aEK">如是则有过　　应更说胜因</p>
  <p id="aEL">此偈明何义。<a id="a-EM"></a>若汝意谓。<a id="a-EN"></a>量离量成。<a id="a-EO"></a>所量之物为量成者。<a id="a-EP"></a>若如是诤量成所量。<a id="a-EQ"></a>汝则有过。<a id="a-ER"></a>有物量成有不量成。<a id="a-ES"></a>若如是者应说胜因。<a id="a-ET"></a>若说胜因则可得知。<a id="a-EU"></a>何者量成何者不成。<a id="a-EV"></a>汝不能示如是分别。<a id="a-EW"></a>义不相应。<a id="a-EX"></a>此我今说。<a id="a-EY"></a>如有人言。<a id="a-EZ"></a>我所说量自他能成。<a id="a-Ea"></a>而说偈言。</p>
  <p id="aEb">犹如火明故　　能自照照他</p>
  <p id="aEc">彼量亦如是　　自他二俱成</p>
  <p id="aEd">此偈明何义。<a id="a-Ee"></a>如火自照亦能照他。<a id="a-Ef"></a>量亦如是。<a id="a-Eg"></a>自成成他。<a id="a-Eh"></a>我今答彼偈言。</p>
  <p id="aEi">汝语言有过　　非是火自照</p>
  <p id="aEj">以彼不相应　　如见闇中瓶</p>
  <p id="aEk">此偈明何义。<a id="a-El"></a>彼量如火自他能成难不相应。<a id="a-Em"></a>何以故。<a id="a-En"></a>非火自照。<a id="a-Eo"></a>如初未照闇中瓶等不可得见。<a id="a-Ep"></a>以火照已然后得见。<a id="a-Eq"></a>如是如是。<a id="a-Er"></a>若火自照。<a id="a-Es"></a>初火应闇后时乃明。<a id="a-Et"></a>如是得言火能自照。<a id="a-Eu"></a>若初火明则不得言火能自照。<a id="a-Ev"></a>如是分别火自他照义不相应。<a id="a-Ew"></a>又复有义。<a id="a-Ex"></a>偈言。</p>
  <p id="aEy">又若汝说言　　火自他能照</p>
  <p id="aEz">如火能烧他　　何故不自烧</p>
  <p id="aF0">此偈明何义。<a id="a-F1"></a>若汝说言。<a id="a-F2"></a>如火自照亦能照他。<a id="a-F3"></a>如是如是自照照他。<a id="a-F4"></a>如是如是既能烧他亦应自烧。<a id="a-F5"></a>而实不见有如是事。<a id="a-F6"></a>若说彼火自他能照义不相应。<a id="a-F7"></a>又复有义。<a id="a-F8"></a>偈言。</p>
  <p id="aF9">又若汝说言　　火能自他照</p>
  <p id="aFA">闇亦应如是　　自他二俱覆</p>
  <p id="aFB">此偈明何义。<a id="a-FC"></a>若汝说言。<a id="a-FD"></a>火自他照能却闇者。<a id="a-FE"></a>闇何以不自他皆覆。<a id="a-FF"></a>而实不见有如是事。<a id="a-FG"></a>若说彼火自他照者义不相应。<a id="a-FH"></a>又复有义。<a id="a-FI"></a>偈言。</p>
  <p id="aFJ">于火中无闇　　何处自他住</p>
  <p id="aFK">彼闇能杀明　　火云何有明</p>
  <p id="aFL">此偈明何义。<a id="a-FM"></a>火中无闇火处无闇。<a id="a-FN"></a>云何名为明能破闇。<a id="a-FO"></a>若彼火中如是无闇。<a id="a-FP"></a>何处有闇火能破闇。<a id="a-FQ"></a>若当无闇可破灭者。<a id="a-FR"></a>云何而得自他俱照。<a id="a-FS"></a>此我今说。<a id="a-FT"></a>若如是者非火中闇非火处闇。<a id="a-FU"></a>如是如是火自他照。<a id="a-FV"></a>彼火生时即能破闇。<a id="a-FW"></a>如是火中无闇火处无闇。<a id="a-FX"></a>如是火生能照自他。<a id="a-FY"></a>此我今说。<a id="a-FZ"></a>偈言。</p>
  <p id="aFa">如是火生时　　即生时能照</p>
  <p id="aFb">火生即到闇　　义则不相应</p>
  <p id="aFc">此偈明何义。<a id="a-Fd"></a>若火生时能自他照义不相应。<a id="a-Fe"></a>何以知之。<a id="a-Ff"></a>如是初火不能到闇。<a id="a-Fg"></a>何以知之。<a id="a-Fh"></a>若未到闇不能破闇。<a id="a-Fi"></a>若不破闇不得有明。<a id="a-Fj"></a>偈言。</p>
  <p id="aFk">若火不到闇　　而能破闇者</p>
  <p id="aFl">火在此处住　　应破一切闇</p>
  <p id="aFm">此偈明何义。<a id="a-Fn"></a>若汝意谓。<a id="a-Fo"></a>火不到闇能破闇者。<a id="a-Fp"></a>火此处住则应能破一切世间所有处闇。<a id="a-Fq"></a>何以故。<a id="a-Fr"></a>俱不到故。<a id="a-Fs"></a>而实不见有如是事。<a id="a-Ft"></a>若俱不到。<a id="a-Fu"></a>云何唯能破此处闇。<a id="a-Fv"></a>不破世间一切处闇。<a id="a-Fw"></a>若汝意谓。<a id="a-Fx"></a>火不到闇而能破闇义不相应。<a id="a-Fy"></a>又复有义。<a id="a-Fz"></a>偈言。</p>
  <p id="aG0">若量能自成　　不待所量成</p>
  <p id="aG1">是则量自成　　非待他能成</p>
  <p id="aG2">此偈明何义。<a id="a-G3"></a>若汝意谓。<a id="a-G4"></a>量与所量如火成者。<a id="a-G5"></a>量则自成不待所量。<a id="a-G6"></a>何以故。<a id="a-G7"></a>若自成者则不待他。<a id="a-G8"></a>若待他者非自成故。<a id="a-G9"></a>此我今说。<a id="a-GA"></a>若不相待何不自成。<a id="a-GB"></a>若待于他则非自成。<a id="a-GC"></a>此我今说。<a id="a-GD"></a>若量不待所量之物为有何过。<a id="a-GE"></a>此我今说。<a id="a-GF"></a>偈言。</p>
  <p id="aGG">不待所量物　　若汝量得成</p>
  <p id="aGH">如是则无人　　用量量诸法</p>
  <p id="aGI">此偈明何义。<a id="a-GJ"></a>若汝意谓。<a id="a-GK"></a>不待所量而量得成。<a id="a-GL"></a>则无有人用量量法。<a id="a-GM"></a>有如是过。<a id="a-GN"></a>若何等人须用量者。<a id="a-GO"></a>不待所量而得有量。<a id="a-GP"></a>若不待成彼得何过。<a id="a-GQ"></a>则一切法皆不待量。<a id="a-GR"></a>若一切法不待量成。<a id="a-GS"></a>彼得何过。<a id="a-GT"></a>成得言成未成叵成。<a id="a-GU"></a>以无待故。<a id="a-GV"></a>若汝复谓。<a id="a-GW"></a>待所量物量得成者。<a id="a-GX"></a>如是四量皆有待成。<a id="a-GY"></a>何以故。<a id="a-GZ"></a>若物未成云何相待。<a id="a-Ga"></a>物若已成不须相待。<a id="a-Gb"></a>天得未成则不待物。<a id="a-Gc"></a>若已成者更不待成。<a id="a-Gd"></a>如物已作无作因缘。<a id="a-Ge"></a>又复有义。<a id="a-Gf"></a>偈言。</p>
  <p id="aGg">若所量之物　　待量而得成</p>
  <p id="aGh">是则所量成　　待量然后成</p>
  <p id="aGi">此偈明何义。<a id="a-Gj"></a>若所量物待量而成。<a id="a-Gk"></a>是则以量成彼所量。<a id="a-Gl"></a>何以故。<a id="a-Gm"></a>所成非成量成所量。<a id="a-Gn"></a>又复有义。<a id="a-Go"></a>偈言。</p>
  <p id="aGp">若物无量成　　是则不待量</p>
  <p id="aGq">汝何用量成　　彼量何所成</p>
  <p id="aGr">此偈明何义。<a id="a-Gs"></a>若汝意谓。<a id="a-Gt"></a>不待彼量所量成者。<a id="a-Gu"></a>汝今何用求量而成。<a id="a-Gv"></a>何以故。<a id="a-Gw"></a>彼量义者为何所求。<a id="a-Gx"></a>彼所量物离量成者。<a id="a-Gy"></a>彼量何用。<a id="a-Gz"></a>又复有义。<a id="a-H0"></a>偈言。</p>
  <p id="aH1">若汝彼量成　　待所量成者</p>
  <p id="aH2">是则量所量　　如是不相离</p>
  <p id="aH3">此偈明何义。<a id="a-H4"></a>若汝意谓。<a id="a-H5"></a>待所量物是故有量。<a id="a-H6"></a>畏有前过。<a id="a-H7"></a>汝若如是量所量一不得相离。<a id="a-H8"></a>汝若如是量即所量。<a id="a-H9"></a>何以知之。<a id="a-HA"></a>所量成量所量即量。<a id="a-HB"></a>量成所量量所量一。<a id="a-HC"></a>偈言。</p>
  <p id="aHD">若量成所量　　若所量成量</p>
  <p id="aHE">汝若如是者　　二种俱不成</p>
  <p id="aHF">此偈明何义。<a id="a-HG"></a>若汝意谓。<a id="a-HH"></a>量成所量见待量故。<a id="a-HI"></a>所量成量见待所量。<a id="a-HJ"></a>汝若如是二俱不成。<a id="a-HK"></a>何以故。<a id="a-HL"></a>偈言。</p>
  <p id="aHM">量能成所量　　所量能成量</p>
  <p id="aHN">若义如是者　　云何能相成</p>
  <p id="aHO">此偈明何义。<a id="a-HP"></a>若量能成所量之物。<a id="a-HQ"></a>彼所量物能成量者。<a id="a-HR"></a>量自未成因缘不成。<a id="a-HS"></a>云何能成所量之物。<a id="a-HT"></a>又复有义。<a id="a-HU"></a>偈言。</p>
  <p id="aHV">所量能成量　　量能成所量</p>
  <p id="aHW">若义如是者　　云何能相成</p>
  <p id="aHX">此偈明何义。<a id="a-HY"></a>若所量物能成彼量。<a id="a-HZ"></a>彼量能成所量之物。<a id="a-Ha"></a>所量未成因缘不成。<a id="a-Hb"></a>云何成量。<a id="a-Hc"></a>偈言。</p>
  <p id="aHd">为是父生子　　为是子生父</p>
  <p id="aHe">何者是能生　　何者是所生</p>
  <p id="aHf">此偈明何义。<a id="a-Hg"></a>如有人言父能生子。<a id="a-Hh"></a>彼若如是子亦生父。<a id="a-Hi"></a>汝今为说。<a id="a-Hj"></a>何者能生何者所生。<a id="a-Hk"></a>汝如是说。<a id="a-Hl"></a>量成所量所量成量。<a id="a-Hm"></a>汝今为说。<a id="a-Hn"></a>何者能成何者所成。<a id="a-Ho"></a>又复有义。<a id="a-Hp"></a>偈言。</p>
  <p id="aHq">为何者是父　　为何者是子</p>
  <p id="aHr">汝说此二种　　父子相可疑</p>
  <p id="aHs">此偈明何义。<a id="a-Ht"></a>前说二种所谓父子。<a id="a-Hu"></a>何者为父何者为子。<a id="a-Hv"></a>父子二相若相待生彼则可疑。<a id="a-Hw"></a>何者为父何者为子。<a id="a-Hx"></a>如是如是。<a id="a-Hy"></a>若汝说此量与所量。<a id="a-Hz"></a>彼何者量何者所量。<a id="a-I0"></a>此之二种若能成物可得言量。<a id="a-I1"></a>若物可成得言所量则不疑云何者是量何者所量。<a id="a-I2"></a>如是能成可得言量。<a id="a-I3"></a>如是可成得言所量。<a id="a-I4"></a>此则不疑。<a id="a-I5"></a>何者是量何者所量。<a id="a-I6"></a>偈言。</p>
  <p id="aI7">量非能自成　　非是自他成</p>
  <p id="aI8">非是异量成　　非无因缘成</p>
  <p id="aI9">此偈明何义。<a id="a-IA"></a>如是量非自成。<a id="a-IB"></a>现非现成。<a id="a-IC"></a>比非比成。<a id="a-ID"></a>喻非喻成。<a id="a-IE"></a>阿含亦尔非阿含成。<a id="a-IF"></a>非是自他迭互相成。<a id="a-IG"></a>现非比喻阿含等成。<a id="a-IH"></a>比非现喻阿含等成。<a id="a-II"></a>喻非现比阿含等成。<a id="a-IJ"></a>阿含非现比喻等成。<a id="a-IK"></a>非异现比譬喻阿含别有现比譬喻阿含异量来成。<a id="a-IL"></a>如量自分和合不成。<a id="a-IM"></a>自他境界和合不成。<a id="a-IN"></a>非无因成非聚集成。<a id="a-IO"></a>此之因缘如先所说。<a id="a-IP"></a>二十三十或四五六。<a id="a-IQ"></a>二十三十四十五十或有六十。<a id="a-IR"></a>若汝所说以有量故得言所量。<a id="a-IS"></a>有量所量证一切法皆有自体义不相应。<a id="a-IT"></a>又复汝说偈言。</p>
  <p id="aIU">智人知法说　　善法有自体</p>
  <p id="aIV">世人知有体　　余法亦如是</p>
  <p id="aIW">出法出自体　　是圣人所说</p>
  <p id="aIX">如是不出法　　不出法自体</p>
  <p id="aIY">此偈。<a id="a-IZ"></a>我今答。<a id="a-Ia"></a>偈言。</p>
  <p id="aIb">若法师所说　　善法有自体</p>
  <p id="aIc">此善法自体　　法应分分说</p>
  <p id="aId">此偈明何义。<a id="a-Ie"></a>若彼法师。<a id="a-If"></a>谓彼善法有自体者。<a id="a-Ig"></a>应分分说此善自体。<a id="a-Ih"></a>此之善法如彼善心。<a id="a-Ii"></a>善心自体如是如是。<a id="a-Ij"></a>一切诸法不如是见。<a id="a-Ik"></a>若如是说亦法自体义不相应。<a id="a-Il"></a>又复有义。<a id="a-Im"></a>偈言。</p>
  <p id="aIn">若善法自体　　从于因缘生</p>
  <p id="aIo">善法是他体　　云何是自体</p>
  <p id="aIp">此偈明何义。<a id="a-Iq"></a>若善法体从于因缘和合而生。<a id="a-Ir"></a>彼是他体。<a id="a-Is"></a>善法云何得有自体。<a id="a-It"></a>如善法体余亦如是。<a id="a-Iu"></a>若汝说言如彼善法善法自体。<a id="a-Iv"></a>如是不善不善体等义不相应。<a id="a-Iw"></a>又复有义。<a id="a-Ix"></a>偈言。</p>
  <p id="aIy">若少有善法　　不从因缘生</p>
  <p id="aIz">善法若如是　　无住梵行处</p>
  <p id="aJ0">此偈明何义。<a id="a-J1"></a>若汝意谓。<a id="a-J2"></a>少有善法不因缘生。<a id="a-J3"></a>如是不善不善自体。<a id="a-J4"></a>无记无记自体。<a id="a-J5"></a>若当如是无住梵行。<a id="a-J6"></a>何以故。<a id="a-J7"></a>汝若如是。<a id="a-J8"></a>是则舍离十二因缘。<a id="a-J9"></a>若当舍离十二因缘。<a id="a-JA"></a>是则舍见十二因缘。<a id="a-JB"></a>若如是无十二因缘。<a id="a-JC"></a>则不得见十二因缘。<a id="a-JD"></a>如其不见十二因缘。<a id="a-JE"></a>不得见法。<a id="a-JF"></a>世尊说言。<a id="a-JG"></a>若比丘见十二因缘。<a id="a-JH"></a>彼则见法。<a id="a-JI"></a>若不见法不住梵行。<a id="a-JJ"></a>若离如是十二因缘。<a id="a-JK"></a>则离苦集。<a id="a-JL"></a>十二因缘是苦集故。<a id="a-JM"></a>若离苦集是则离苦。<a id="a-JN"></a>若无集者何处有苦。<a id="a-JO"></a>若无苦者云何有灭。<a id="a-JP"></a>若无苦灭当于何处修苦灭道。<a id="a-JQ"></a>若如是者无四圣谛。<a id="a-JR"></a>无四圣谛则亦无有声闻道果。<a id="a-JS"></a>见四圣谛如是则证声闻道果。<a id="a-JT"></a>无声闻果无住梵行。<a id="a-JU"></a>又复有义。<a id="a-JV"></a>偈言。</p>
  <p id="aJW">非法非非法　　世间法亦无</p>
  <p id="aJX">有自体则当　　常则无因缘</p>
  <p id="aJY">此偈明何义。<a id="a-JZ"></a>若当如是离于因缘和合生者。<a id="a-Ja"></a>汝得多过。<a id="a-Jb"></a>以不得法及非法故。<a id="a-Jc"></a>一切世间法皆不可得。<a id="a-Jd"></a>何以故。<a id="a-Je"></a>因缘和合生一切法。<a id="a-Jf"></a>以一切法皆从因缘和合而生。<a id="a-Jg"></a>若无因缘和合生者。<a id="a-Jh"></a>则一切法皆不可得。<a id="a-Ji"></a>又复自体不从因缘和合而生。<a id="a-Jj"></a>无因缘有则是常法。<a id="a-Jk"></a>何以故。<a id="a-Jl"></a>无因缘法则是常故。<a id="a-Jm"></a>彼若如是无住梵行。<a id="a-Jn"></a>又复汝法自有过失。<a id="a-Jo"></a>何以故。<a id="a-Jp"></a>世尊所说。<a id="a-Jq"></a>一切有为皆悉无常。<a id="a-Jr"></a>彼何自体皆悉无常。<a id="a-Js"></a>偈言。</p>
  <p id="aJt">善不善无记　　一切有为法</p>
  <p id="aJu">如汝说则常　　汝有如是过</p>
  <p id="aJv">此偈明何义。<a id="a-Jw"></a>若说善法有法自体。<a id="a-Jx"></a>不善无记亦如是说。<a id="a-Jy"></a>若如是者。<a id="a-Jz"></a>汝说一切有为法常。<a id="a-K0"></a>何以故。<a id="a-K1"></a>法若无因无生住灭。<a id="a-K2"></a>无生住灭非有为法。<a id="a-K3"></a>则一切法皆是无为。<a id="a-K4"></a>若说善等一切诸法皆有自体。<a id="a-K5"></a>则一切法皆悉不空。<a id="a-K6"></a>义不相应。<a id="a-K7"></a>又复汝说偈言。</p>
  <p id="aK8">诸法若无体　　无体不得名</p>
  <p id="aK9">有自体有名　　唯名云何名</p>
  <p id="aKA">此偈。<a id="a-KB"></a>我今答。<a id="a-KC"></a>偈言。</p>
  <p id="aKD">若人说有名　　语言有自体</p>
  <p id="aKE">彼人汝可难　　语名我不实</p>
  <p id="aKF">此偈明何义。<a id="a-KG"></a>若何人说名有自体。<a id="a-KH"></a>彼人如是汝则得难。<a id="a-KI"></a>彼人说言。<a id="a-KJ"></a>有体有名无体无名。<a id="a-KK"></a>我不如是说有名体。<a id="a-KL"></a>何以知之。<a id="a-KM"></a>一切诸法皆无自体。<a id="a-KN"></a>若无自体彼得言空。<a id="a-KO"></a>彼若空者得言不实。<a id="a-KP"></a>若汝有名有自体者。<a id="a-KQ"></a>义不相应。<a id="a-KR"></a>又复有义。<a id="a-KS"></a>偈言。</p>
  <p id="aKT">若此名无者　　则有亦是无</p>
  <p id="aKU">若言有言无　　汝宗有二失</p>
  <p id="aKV">若此名有者　　则无亦是有</p>
  <p id="aKW">若言无言有　　汝诤有二失</p>
  <p id="aKX">此偈明何义。<a id="a-KY"></a>若此名无如是宗失。<a id="a-KZ"></a>如其是有如是诤失。<a id="a-Ka"></a>我宗不尔。<a id="a-Kb"></a>有物有名无物无名。<a id="a-Kc"></a>如是诸法有自体者。<a id="a-Kd"></a>义不相应。<a id="a-Ke"></a>又复有义。<a id="a-Kf"></a>偈言。</p>
  <p id="aKg">如是我前说　　一切法皆空</p>
  <p id="aKh">我义宗如是　　则不得有过</p>
  <p id="aKi">此偈明何义。<a id="a-Kj"></a>我前已说。<a id="a-Kk"></a>一切法空亦说名空。<a id="a-Kl"></a>汝取空名而有所说。<a id="a-Km"></a>若一切法皆无自体名亦无体。<a id="a-Kn"></a>我如是说义宗无过。<a id="a-Ko"></a>我不说名有自体故。<a id="a-Kp"></a>又复汝说偈言。</p>
  <p id="aKq">若离法有名　　不在于法中</p>
  <p id="aKr">说离法有名　　彼人则可难</p>
  <p id="aKs">此偈。<a id="a-Kt"></a>我今答。<a id="a-Ku"></a>偈言。</p>
  <p id="aKv">若别有自体　　不在于法中</p>
  <p id="aKw">汝虑我故说　　此则不须虑</p>
  <p id="aKx">此偈明何义。<a id="a-Ky"></a>彼不须虑汝妄难我。<a id="a-Kz"></a>我则不遮诸法自体。<a id="a-L0"></a>我不离法别有物取何人取法。<a id="a-L1"></a>彼人须虑我不取法故不遮法云何有过。<a id="a-L2"></a>若我取法有自体者。<a id="a-L3"></a>则可难言汝不相应。<a id="a-L4"></a>我不如是。<a id="a-L5"></a>汝难大赊全不相当。<a id="a-L6"></a>又复汝说偈言。</p>
  <p id="aL7">法若有自体　　可得遮诸法</p>
  <p id="aL8">诸法无自体　　竟为何所遮</p>
  <p id="aL9">如有瓶有泥　　可得遮瓶泥</p>
  <p id="aLA">见有物则遮　　见无物不遮</p>
  <p id="aLB">此偈。<a id="a-LC"></a>我今答。<a id="a-LD"></a>偈言。</p>
  <p id="aLE">若有体得遮　　若空得言成</p>
  <p id="aLF">若无体无空　　云何得遮成</p>
  <p id="aLG">此偈明何义。<a id="a-LH"></a>法若有者则可得遮法。<a id="a-LI"></a>若无者则不得遮。<a id="a-LJ"></a>汝难我言。<a id="a-LK"></a>一切诸法皆无自体。<a id="a-LL"></a>实如汝言一切诸法皆无自体。<a id="a-LM"></a>何以知之。<a id="a-LN"></a>以汝遮法无自体成。<a id="a-LO"></a>若遮诸法无自体成。<a id="a-LP"></a>得言一切诸法皆空。<a id="a-LQ"></a>偈言。</p>
  <p id="aLR">汝为何所遮　　汝所遮则空</p>
  <p id="aLS">法空而有遮　　如是汝诤失</p>
  <p id="aLT">此偈明何义。<a id="a-LU"></a>若一切法遮有自体。<a id="a-LV"></a>若无自体彼得言空彼空亦空。<a id="a-LW"></a>是故汝言有物得遮无物不遮。<a id="a-LX"></a>义不相应。<a id="a-LY"></a>又复有义。<a id="a-LZ"></a>偈言。</p>
  <p id="aLa">我无有少物　　是故我不遮</p>
  <p id="aLb">如是汝无理　　抂横而难成</p>
  <p id="aLc">此偈明何义。<a id="a-Ld"></a>若我如是少有物遮汝得难我。<a id="a-Le"></a>我无物遮。<a id="a-Lf"></a>如是无物我无所遮。<a id="a-Lg"></a>如是无遮一切法空。<a id="a-Lh"></a>如是无物遮与所遮。<a id="a-Li"></a>是故汝向如是难言何所遮者。<a id="a-Lj"></a>此汝无理抂横难我。<a id="a-Lk"></a>又复汝说偈言。</p>
  <p id="aLl">若法无自体　　言语何所遮</p>
  <p id="aLm">若无法得遮　　无语亦成遮</p>
  <p id="aLn">此偈。<a id="a-Lo"></a>我今答。<a id="a-Lp"></a>偈言。</p>
  <p id="aLq">汝言语法别　　此义我今说</p>
  <p id="aLr">无法得说语　　而我则无过</p>
  <p id="aLs">此偈明何义。<a id="a-Lt"></a>若汝说言无有言语亦成遮者。<a id="a-Lu"></a>随何等法。<a id="a-Lv"></a>彼一切法皆无自体。<a id="a-Lw"></a>说彼诸法无自体语。<a id="a-Lx"></a>非此言语作无自体。<a id="a-Ly"></a>此我今答。<a id="a-Lz"></a>若说诸法无自体语。<a id="a-M0"></a>此语非作无自体法。<a id="a-M1"></a>又复有义。<a id="a-M2"></a>以无法体知无法体。<a id="a-M3"></a>以有法体知有法体。<a id="a-M4"></a>譬如屋中实无天得。<a id="a-M5"></a>有人问言。<a id="a-M6"></a>有天得不。<a id="a-M7"></a>答者言有。<a id="a-M8"></a>复有言无。<a id="a-M9"></a>答言无者语言。<a id="a-MA"></a>不能于彼屋中作天得。<a id="a-MB"></a>无但知屋中空无天得。<a id="a-MC"></a>如是若说一切诸法无自体者。<a id="a-MD"></a>此语不能作一切法无自体。<a id="a-ME"></a>无但知诸法自体无体。<a id="a-MF"></a>若汝说言。<a id="a-MG"></a>若无物者则不得言法无自体。<a id="a-MH"></a>以无语故。<a id="a-MI"></a>不得成法无自体者。<a id="a-MJ"></a>义不相应。<a id="a-MK"></a>又复汝说偈言。</p>
  <p id="aML">如愚痴之人　　妄取炎为水</p>
  <p id="aMM">若汝遮妄取　　其事亦如是</p>
  <p id="aMN">取所取能取　　遮所遮能遮</p>
  <p id="aMO">如是六种义　　皆悉是有法</p>
  <p id="aMP">若无取所取　　亦无有能取</p>
  <p id="aMQ">则无遮所遮　　亦无有能遮</p>
  <p id="aMR">若无遮所遮　　亦无有能遮</p>
  <p id="aMS">则一切法成　　彼自体亦成</p>
  <p id="aMT">此四行偈。<a id="a-MU"></a>我今答汝偈言。</p>
  <p id="aMV">汝说鹿爱喻　　以明于大义</p>
  <p id="aMW">汝听我能答　　如譬喻相应</p>
  <p id="aMX">此偈明何义。<a id="a-MY"></a>汝若说此鹿爱譬喻。<a id="a-MZ"></a>以明大义。<a id="a-Ma"></a>汝听我答。<a id="a-Mb"></a>如喻相应。<a id="a-Mc"></a>偈言。</p>
  <p id="aMd">若彼有自体　　不须因缘生</p>
  <p id="aMe">若须因缘者　　如是得言空</p>
  <p id="aMf">此偈明何义。<a id="a-Mg"></a>若鹿爱中妄取水体。<a id="a-Mh"></a>非因缘生。<a id="a-Mi"></a>汝喻相当。<a id="a-Mj"></a>鹿爱因缘彼颠倒见。<a id="a-Mk"></a>颠倒见者以不观察因缘而生。<a id="a-Ml"></a>如是得言因缘而生。<a id="a-Mm"></a>若因缘生彼自体空。<a id="a-Mn"></a>如是之义如前所说。<a id="a-Mo"></a>又复有义。<a id="a-Mp"></a>偈言。</p>
  <p id="aMq">若取自体实　　何人能遮回</p>
  <p id="aMr">余者亦如是　　是故我无过</p>
  <p id="aMs">此偈明何义。<a id="a-Mt"></a>若鹿爱中取水体实。<a id="a-Mu"></a>何人能回。<a id="a-Mv"></a>若有自体则不可回。<a id="a-Mw"></a>如火热水湿空无障碍。<a id="a-Mx"></a>见此得回。<a id="a-My"></a>如是取自体空。<a id="a-Mz"></a>如是如是。<a id="a-N0"></a>余法中义应如是知。<a id="a-N1"></a>如是等如取无实。<a id="a-N2"></a>余五亦尔。<a id="a-N3"></a>若汝说彼六法是有。<a id="a-N4"></a>如是得言一切诸法皆不空者。<a id="a-N5"></a>义不相应。<a id="a-N6"></a>又复汝说偈言。</p>
  <p id="aN7">汝因则不成　　无体云何因</p>
  <p id="aN8">若法无因者　　云何得言成</p>
  <p id="aN9">汝若无因成　　诸法自体回</p>
  <p id="aNA">我亦无因成　　诸法有自体</p>
  <p id="aNB">若有因无体　　是义不相应</p>
  <p id="aNC">世间无体法　　则不得言有</p>
  <p id="aND">此偈。<a id="a-NE"></a>我今答。<a id="a-NF"></a>偈言。</p>
  <p id="aNG">此无因说者　　义前已说竟</p>
  <p id="aNH">三时中说因　　彼平等而说</p>
  <p id="aNI">此偈明何义。<a id="a-NJ"></a>如是大义于前已说。<a id="a-NK"></a>此则无因应如是知。<a id="a-NL"></a>如是论义前因已说遮六种回。<a id="a-NM"></a>彼前论义今于此说。<a id="a-NN"></a>又复汝说偈言。</p>
  <p id="aNO">前遮后所遮　　如是不相应</p>
  <p id="aNP">后遮若俱并　　如是知有体</p>
  <p id="aNQ">此偈我今答。<a id="a-NR"></a>偈言。</p>
  <p id="aNS">若说三时因　　前如是平等</p>
  <p id="aNT">如是三时因　　与说空相应</p>
  <p id="aNU">此偈明何义。<a id="a-NV"></a>若遮此因三时言语。<a id="a-NW"></a>此先已答。<a id="a-NX"></a>应如是知。<a id="a-NY"></a>何以故。<a id="a-NZ"></a>因平等故。<a id="a-Na"></a>如遮三时彼不相应。<a id="a-Nb"></a>彼语亦在遮所遮中。<a id="a-Nc"></a>若汝意谓。<a id="a-Nd"></a>无遮所遮犹故得遮。<a id="a-Ne"></a>我已遮竟。<a id="a-Nf"></a>此三时因与说空人言语相应。<a id="a-Ng"></a>又复云何。<a id="a-Nh"></a>先已说竟。<a id="a-Ni"></a>如向偈言。</p>
  <p id="aNj">我无有少物　　是故我不遮</p>
  <p id="aNk">如是汝无理　　抂横而难我</p>
  <p id="aNl">若汝复谓。<a id="a-Nm"></a>三时遮成。<a id="a-Nn"></a>见前时因。<a id="a-No"></a>见后时因。<a id="a-Np"></a>见俱时因。<a id="a-Nq"></a>彼前时因如父以子。<a id="a-Nr"></a>后时因者如师弟子。<a id="a-Ns"></a>俱时因者如灯以明。<a id="a-Nt"></a>此我今说。<a id="a-Nu"></a>此不如是前说三种。<a id="a-Nv"></a>彼三种中一一复有三种过失。<a id="a-Nw"></a>此前已说。<a id="a-Nx"></a>复次第遮。<a id="a-Ny"></a>汝立宗失如是等自体遮成。<a id="a-Nz"></a>偈言。</p>
  <p id="aO0">若人信于空　　彼人信一切</p>
  <p id="aO1">若人不信空　　彼不信一切</p>
  <p id="aO2">此偈明何义。<a id="a-O3"></a>若人信空。<a id="a-O4"></a>彼人则信一切世间出世间法。<a id="a-O5"></a>何以故。<a id="a-O6"></a>若人信空。<a id="a-O7"></a>则信因缘和合而生。<a id="a-O8"></a>若信因缘和合而生。<a id="a-O9"></a>则信四谛。<a id="a-OA"></a>若信四谛。<a id="a-OB"></a>彼人则信。<a id="a-OC"></a>一切胜证。<a id="a-OD"></a>若人能信一切胜证。<a id="a-OE"></a>则信三宝谓佛法僧。<a id="a-OF"></a>若信因缘和合而生。<a id="a-OG"></a>彼人则信法因法果。<a id="a-OH"></a>若人能信法因法果。<a id="a-OI"></a>彼人则信非法因果。<a id="a-OJ"></a>若人能信法因法果信非法因信非法果。<a id="a-OK"></a>则信烦恼烦恼和合烦恼法物。<a id="a-OL"></a>彼人如是一切皆信。<a id="a-OM"></a>如是前说彼人则信善行恶行。<a id="a-ON"></a>若人能信善行恶行。<a id="a-OO"></a>彼人则信善恶行法。<a id="a-OP"></a>若人能信善恶行法。<a id="a-OQ"></a>则知方便过三恶道。<a id="a-OR"></a>彼人如是能信一切世间诸法。<a id="a-OS"></a>如是无量不可说尽。</p>
  <p id="aOT">空自体因缘　　三一中道说</p>
  <p id="aOU">我归命礼彼　　无上大智慧</p>
  <p id="aOV">释回诤论偈义已竟。</p>
  <p id="aOW">作此论者。<a id="a-OX"></a>阿阇梨龙树菩萨摩诃萨。<a id="a-OY"></a>一切论义皆能解释。</p>
 </body>
</html>