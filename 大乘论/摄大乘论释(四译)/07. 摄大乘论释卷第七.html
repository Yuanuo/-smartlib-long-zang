<!doctype html>
<html id="z3IBVOGwZ" data-ver="1260">
 <head>
  <meta charset="utf-8">
  <meta author="无性菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第七</h1>
  <h2 id="a2">释彼入因果分第五</h2>
  <p id="a3">论曰。<a id="a-4"></a>如是已说入所知相。<a id="a-5"></a>彼入因果云何可见。<a id="a-6"></a>谓由施戒忍精进静虑般若六种波罗蜜多。<a id="a-7"></a>云何由六波罗蜜多得入唯识。<a id="a-8"></a>复云何六波罗蜜多成彼入果。<a id="a-9"></a>谓此菩萨不着财位。<a id="a-A"></a>不犯尸罗。<a id="a-B"></a>于苦无动。<a id="a-C"></a>于修无懈。<a id="a-D"></a>于如是等散动因中不现行时心专一境。<a id="a-E"></a>便能如理简择诸法得入唯识菩萨。<a id="a-F"></a>依六波罗蜜多入唯识已。<a id="a-G"></a>证得六种清净增上意乐所摄波罗蜜多。<a id="a-H"></a>是故于此设离六种波罗蜜多现起加行。<a id="a-I"></a>由于圣教得胜解故。<a id="a-J"></a>及由爱重随喜欣乐诸作意故。<a id="a-K"></a>恒常无间相应方便修习六种波罗蜜多。<a id="a-L"></a>速得圆满。</p>
  <p id="aM">释曰。<a id="a-N"></a>入唯识因。<a id="a-O"></a>谓加行时世间六种波罗蜜多今当显示。<a id="a-P"></a>谓此菩萨不着财位者。<a id="a-Q"></a>无所贪求故名不着贪着。<a id="a-R"></a>即是舍所对治。<a id="a-S"></a>此即是施波罗蜜多所对治障。<a id="a-T"></a>后五亦尔。<a id="a-U"></a>不犯尸罗者。<a id="a-V"></a>毁犯是戒波罗蜜多所对治障。<a id="a-W"></a>于苦无动者。<a id="a-X"></a>忿动是忍波罗蜜多所对治障。<a id="a-Y"></a>于修无懈者懈是精进波罗蜜多所对治障。<a id="a-Z"></a>心专一境者。<a id="a-a"></a>谓于静虑波罗蜜多所对治障。<a id="a-b"></a>散动因中远离不转持心令定。<a id="a-c"></a>便能如理简择诸法者。<a id="a-d"></a>即是般若波罗蜜多。<a id="a-e"></a>由此六种波罗蜜多得入唯识。<a id="a-f"></a>既得入已证得清净增上意乐所摄殊胜果分六种波罗蜜多。<a id="a-g"></a>是故设离波罗蜜多现起加行恒常无间修习六种波罗蜜多。<a id="a-h"></a>速得圆满为不尔耶。<a id="a-i"></a>若于尸罗波罗蜜多不起加行应是犯戒。<a id="a-j"></a>此义不然不起勉励加行故。<a id="a-k"></a>若于尸罗不起加行应有此失。<a id="a-l"></a>非不发起勉励加行而有此失。<a id="a-m"></a>由于圣教得胜解等任运加行。<a id="a-n"></a>是故无失。<a id="a-o"></a>此中于圣教得胜解者。<a id="a-p"></a>谓于波罗蜜多相应圣教。<a id="a-q"></a>虽极甚深而能信解。<a id="a-r"></a>爱重作意者。<a id="a-s"></a>谓于已得波罗蜜多受功德味。<a id="a-t"></a>随喜作意者。<a id="a-u"></a>谓于十方一切世界他相续中。<a id="a-v"></a>或于各别自相续中波罗蜜多。<a id="a-w"></a>深心庆喜。<a id="a-x"></a>欣乐作意者。<a id="a-y"></a>谓于未来愿我与此恒不相离及转殊胜。</p>
  <p id="az">论曰。<a id="a-10"></a>此中有三颂。</p>
  <p id="a11">已圆满白法　　及得利疾忍</p>
  <p id="a12">菩萨于自乘　　甚深广大教</p>
  <p id="a13">等觉唯分别　　得无分别智</p>
  <p id="a14">悕求胜解净　　故意乐清净</p>
  <p id="a15">前及此法流　　皆得见诸佛</p>
  <p id="a16">了知菩提近　　以无难得故</p>
  <p id="a17">由此三颂总显清净增上意乐有八种相。<a id="a-18"></a>谓资粮故。<a id="a-19"></a>堪忍故。<a id="a-1A"></a>所缘故。<a id="a-1B"></a>作意故。<a id="a-1C"></a>对治故。<a id="a-1D"></a>自体故瑞相故。<a id="a-1E"></a>胜利故。<a id="a-1F"></a>如其次第诸句伽他应知显示。</p>
  <p id="a1G">释曰。<a id="a-1H"></a>此中显说清净增上意乐。<a id="a-1I"></a>所有资粮堪忍所缘作意对治自体瑞相胜利。<a id="a-1J"></a>已圆满白法者。<a id="a-1K"></a>谓先于彼胜解行地善备资粮。<a id="a-1L"></a>白法圆满。<a id="a-1M"></a>是谓资粮。<a id="a-1N"></a>及得利疾忍者。<a id="a-1O"></a>谓简软中唯取上品。<a id="a-1P"></a>谛察法忍此忍转时即是堪忍。<a id="a-1Q"></a>菩萨于自乘甚深广大教者。<a id="a-1R"></a>谓缘大乘深广圣教。<a id="a-1S"></a>其义微细名为甚深。<a id="a-1T"></a>即法无我殊胜。<a id="a-1U"></a>威德相应名为广大。<a id="a-1V"></a>即是虚空藏等诸三摩地。<a id="a-1W"></a>是谓所缘。<a id="a-1X"></a>等觉唯分别者。<a id="a-1Y"></a>觉一切法唯有分别是谓作意。<a id="a-1Z"></a>得无分别智者。<a id="a-1a"></a>即是对治。<a id="a-1b"></a>悕求胜解净故意乐清净者。<a id="a-1c"></a>即是自体由此意乐以信及欲为自体故。<a id="a-1d"></a>前及此法流皆得见诸佛者。<a id="a-1e"></a>即是瑞相。<a id="a-1f"></a>前谓意乐清净位前此谓于此三摩地中。<a id="a-1g"></a>法流即说在三摩地处于定中见。<a id="a-1h"></a>诸佛故了知菩提近以无难得故者。<a id="a-1i"></a>谓因见佛知菩提近。<a id="a-1j"></a>释此义言无难得故。<a id="a-1k"></a>即是胜利。<a id="a-1l"></a>于此位中见菩提近得此能得胜方便故。<a id="a-1m"></a>得不为难。<a id="a-1n"></a>修集资粮势力成熟有堪能故。<a id="a-1o"></a>如是三颂总释清净增上意乐八相差别。</p>
  <p id="a1p">论曰。<a id="a-1q"></a>何因缘故波罗蜜多唯有六数。<a id="a-1r"></a>成立对治所治障故。<a id="a-1s"></a>证诸佛法所依处故。<a id="a-1t"></a>随顺成熟诸有情故。<a id="a-1u"></a>为欲对治不发趣因故。<a id="a-1v"></a>立施戒波罗蜜多。<a id="a-1w"></a>不发趣因。<a id="a-1x"></a>谓着财位及着室家。<a id="a-1y"></a>为欲对治虽已发趣复退还因故。<a id="a-1z"></a>立忍进波罗蜜多。<a id="a-20"></a>退还因者。<a id="a-21"></a>谓处生死有情违犯所生众苦。<a id="a-22"></a>及于长时善品加行所生疲怠。<a id="a-23"></a>为欲对治虽已发趣。<a id="a-24"></a>不复退还而失坏因故。<a id="a-25"></a>立定慧波罗蜜多。<a id="a-26"></a>失坏因者。<a id="a-27"></a>谓诸散动及邪恶慧。<a id="a-28"></a>如是成立对治所治障故。<a id="a-29"></a>唯立六数。<a id="a-2A"></a>又前四波罗蜜多是不散动因。<a id="a-2B"></a>次一波罗蜜多不散动成就。<a id="a-2C"></a>此不散动为依止故。<a id="a-2D"></a>如实等觉诸法真义。<a id="a-2E"></a>便能证得一切佛法。<a id="a-2F"></a>如是证诸佛法所依处故。<a id="a-2G"></a>唯立六数由施波罗蜜多故。<a id="a-2H"></a>于诸有情能正摄受。<a id="a-2I"></a>由戒波罗蜜多故。<a id="a-2J"></a>于诸有情能不毁害。<a id="a-2K"></a>由忍波罗蜜多故。<a id="a-2L"></a>虽遭毁害而能忍受。<a id="a-2M"></a>由精进波罗蜜多故。<a id="a-2N"></a>能助经营彼所应作。<a id="a-2O"></a>即由如是摄利因缘。<a id="a-2P"></a>令诸有情于成熟事有所堪任。<a id="a-2Q"></a>从此已后心未定者令其得定。<a id="a-2R"></a>心已定者令得解脱。<a id="a-2S"></a>于开悟时彼得成熟。<a id="a-2T"></a>如是随顺成熟一切有情。<a id="a-2U"></a>唯立六数应如是知。</p>
  <p id="a2V">释曰。<a id="a-2W"></a>次当开示最后颂中。<a id="a-2X"></a>数相等义先依立数说如是言。<a id="a-2Y"></a>成立对治所治障等。<a id="a-2Z"></a>谓三因缘波罗蜜多数唯有六不多不少。<a id="a-2a"></a>先当开示成立对治所治障故。<a id="a-2b"></a>为欲对治不发趣因故立施戒波罗蜜多。<a id="a-2c"></a>乃至为欲对治而失坏因故立定慧波罗蜜多。<a id="a-2d"></a>失坏因者。<a id="a-2e"></a>谓诸散动及邪恶慧颠倒执取诸鄙恶智名邪恶慧。<a id="a-2f"></a>如诸外道是失坏因。<a id="a-2g"></a>余句如文分明易了。<a id="a-2h"></a>证诸佛法所依处者。<a id="a-2i"></a>第二建立六数因缘。<a id="a-2j"></a>以是一切佛法因故。<a id="a-2k"></a>波罗蜜多唯有六数不增不减。<a id="a-2l"></a>其义云何。<a id="a-2m"></a>谓前四波罗蜜多是不散动因。<a id="a-2n"></a>能令所治散动无故。<a id="a-2o"></a>静虑波罗蜜多不散动成就。<a id="a-2p"></a>令不散动得圆满故。<a id="a-2q"></a>依此静虑波罗蜜多如实等觉诸法真义。<a id="a-2r"></a>能于所缘正遍知故。<a id="a-2s"></a>诸佛法者。<a id="a-2t"></a>谓十力等。<a id="a-2u"></a>证谓成办。<a id="a-2v"></a>随顺成熟诸有情者。<a id="a-2w"></a>第三成立六数因缘。<a id="a-2x"></a>由施波罗蜜多于诸有情能正摄受。<a id="a-2y"></a>由戒波罗蜜多于诸有情能不毁害。<a id="a-2z"></a>不生恼。<a id="a-30"></a>故由忍波罗蜜多虽遭毁害而能忍受。<a id="a-31"></a>能忍受故能饶益他。<a id="a-32"></a>不反报故。<a id="a-33"></a>由精进波罗蜜多。<a id="a-34"></a>助彼所作。<a id="a-35"></a>由静虑波罗蜜多。<a id="a-36"></a>心未定者令其得定。<a id="a-37"></a>由慧波罗蜜多。<a id="a-38"></a>心已定者令得解脱。<a id="a-39"></a>开悟时者。<a id="a-3A"></a>谓教授彼令于境界得悟入时。<a id="a-3B"></a>彼得成熟者。<a id="a-3C"></a>彼于境界已得成熟。<a id="a-3D"></a>言成熟者。<a id="a-3E"></a>谓所治障消融溃散如痈已熟。<a id="a-3F"></a>或能对治成满可用如食已熟。</p>
  <p id="a3G">论曰。<a id="a-3H"></a>此六种相云何可见。<a id="a-3I"></a>由六种最胜故。<a id="a-3J"></a>一由所依最胜。<a id="a-3K"></a>谓菩提心为所依故。<a id="a-3L"></a>二由事最胜。<a id="a-3M"></a>谓具足现行故。<a id="a-3N"></a>三由处最胜。<a id="a-3O"></a>谓一切有情利益安乐事为依处故。<a id="a-3P"></a>四由方便善巧最胜。<a id="a-3Q"></a>谓无分别智所摄受故。<a id="a-3R"></a>五由回向最胜。<a id="a-3S"></a>谓回向无上正等菩提故。<a id="a-3T"></a>六由清净最胜。<a id="a-3U"></a>谓烦恼所知二障无障所集起故。<a id="a-3V"></a>若施是波罗蜜多耶设波罗蜜多是施耶。<a id="a-3W"></a>有施非波罗蜜多应作四句。<a id="a-3X"></a>如于其施。<a id="a-3Y"></a>如是于余波罗蜜多亦作四句。<a id="a-3Z"></a>如应当知。</p>
  <p id="a3a">释曰。<a id="a-3b"></a>依所立相说如是言。<a id="a-3c"></a>谓由六种最胜故等。<a id="a-3d"></a>六种最胜其言易了。<a id="a-3e"></a>不须别释。<a id="a-3f"></a>具足现行故者。<a id="a-3g"></a>于内外事一切种类皆能舍故。<a id="a-3h"></a>无分别智所摄受故者。<a id="a-3i"></a>谓三轮清净。<a id="a-3j"></a>施者受者施物。<a id="a-3k"></a>分别皆远离故。<a id="a-3l"></a>余文易了。<a id="a-3m"></a>有是施非波罗蜜多者。<a id="a-3n"></a>谓离六种最胜而修布施。<a id="a-3o"></a>有是波罗蜜多非施者。<a id="a-3p"></a>谓六种最胜所集戒等。<a id="a-3q"></a>有亦施亦波罗蜜多者。<a id="a-3r"></a>谓六种最胜所集布施。<a id="a-3s"></a>有非施非波罗蜜多者。<a id="a-3t"></a>谓离六种最胜而修戒等。<a id="a-3u"></a>如于施中作是四句。<a id="a-3v"></a>如是于余戒等五中。<a id="a-3w"></a>如其所应皆善安立。<a id="a-3x"></a>故有颂言。</p>
  <p id="a3y">麟角喻无有　　六波罗蜜多</p>
  <p id="a3z">唯我最胜尊　　上品到彼岸</p>
  <p id="a40">论曰。<a id="a-41"></a>何因缘故。<a id="a-42"></a>如是六种波罗蜜多此次第说。<a id="a-43"></a>谓前波罗蜜多。<a id="a-44"></a>随顺生后波罗蜜多故。</p>
  <p id="a45">释曰。<a id="a-46"></a>随顺生后波罗蜜多故者。<a id="a-47"></a>谓于财位不贪着已能守尸罗。<a id="a-48"></a>具尸罗已便能忍受。<a id="a-49"></a>能忍受已堪耐乖违故发精进。<a id="a-4A"></a>发精进已心便得定。<a id="a-4B"></a>心得定已能如实知。<a id="a-4C"></a>故此六种如是次第。</p>
  <p id="a4D">论曰。<a id="a-4E"></a>复次此诸波罗蜜多训释名言。<a id="a-4F"></a>云何可见。<a id="a-4G"></a>于诸世间声闻独觉施等善根。<a id="a-4H"></a>最为殊胜能到彼岸。<a id="a-4I"></a>是故通称波罗蜜多。<a id="a-4J"></a>又能破裂悭吝贫穷。<a id="a-4K"></a>及能引得广大财位福德资粮故名为施。<a id="a-4L"></a>又能息灭恶戒恶趣。<a id="a-4M"></a>及能取得善趣等持故名为戒。<a id="a-4N"></a>又能灭尽忿怒怨仇。<a id="a-4O"></a>及能善住自他安隐故名为忍。<a id="a-4P"></a>又能远离所有懈怠恶不。<a id="a-4Q"></a>善法及能出生无量善法。<a id="a-4R"></a>令其增长故名精进。<a id="a-4S"></a>又能消除所有散动。<a id="a-4T"></a>及能引得内心安住故名静虑。<a id="a-4U"></a>又能除遣一切见趣诸邪恶慧。<a id="a-4V"></a>及能真实品别知法故名为慧。</p>
  <p id="a4W">释曰。<a id="a-4X"></a>释总名者。<a id="a-4Y"></a>于诸世间声闻独觉施等善根最为殊胜。<a id="a-4Z"></a>能到彼岸是故通名波罗蜜多。<a id="a-4a"></a>到彼岸名是最胜义。<a id="a-4b"></a>释别名者。<a id="a-4c"></a>谓于因时能破悭吝。<a id="a-4d"></a>亦能引广福德资粮。<a id="a-4e"></a>及于果时能裂贫穷得大财位故名为施。<a id="a-4f"></a>余释别名其文易了。</p>
  <p id="a4g">论曰。<a id="a-4h"></a>云何应知修习如是波罗蜜多。<a id="a-4i"></a>应知此修略有五种。<a id="a-4j"></a>一现起加行修。<a id="a-4k"></a>二胜解修。<a id="a-4l"></a>三作意修四方便善巧修。<a id="a-4m"></a>五成所作事修。<a id="a-4n"></a>此中四修如前已说。<a id="a-4o"></a>成所作事修者。<a id="a-4p"></a>谓诸如来任运佛事无有休息。<a id="a-4q"></a>于其圆满波罗蜜多复更修习六到彼岸又作意修者。<a id="a-4r"></a>谓修六种意乐所摄。<a id="a-4s"></a>爱重随喜欣乐作意。<a id="a-4t"></a>一广大意乐。<a id="a-4u"></a>二长时意乐。<a id="a-4v"></a>三欢喜意乐。<a id="a-4w"></a>四荷恩意乐。<a id="a-4x"></a>五大志意乐。<a id="a-4y"></a>六纯善意乐。<a id="a-4z"></a>若诸菩萨乃至若干无数大劫。<a id="a-50"></a>现证无上正等菩提。<a id="a-51"></a>经尔所时一一刹那假使顿舍一切身命。<a id="a-52"></a>以殑伽河沙等世界盛满七宝奉施如来。<a id="a-53"></a>乃至安坐妙菩提座。<a id="a-54"></a>如是菩萨布施意乐犹无厌足。<a id="a-55"></a>经尔所时一一刹那假使三千大千世界满中炽火。<a id="a-56"></a>于四威仪常乏一切资生众具。<a id="a-57"></a>戒忍精进静虑般若。<a id="a-58"></a>心恒现行乃至安坐妙菩提座。<a id="a-59"></a>如是菩萨所有戒忍精进静虑般若。<a id="a-5A"></a>意乐犹无厌足。<a id="a-5B"></a>是名菩萨广大意乐。<a id="a-5C"></a>又诸菩萨即于此中无厌意乐。<a id="a-5D"></a>乃至安坐妙菩提座。<a id="a-5E"></a>常无间息。<a id="a-5F"></a>是名菩萨长时意乐。<a id="a-5G"></a>又诸菩萨以其六种波罗蜜多饶益有情。<a id="a-5H"></a>由此所作深生欢喜。<a id="a-5I"></a>蒙益有情所不能及。<a id="a-5J"></a>是名菩萨欢喜意乐。<a id="a-5K"></a>又诸菩萨以其六种波罗蜜多。<a id="a-5L"></a>饶益有情见彼于己有大恩德。<a id="a-5M"></a>不见自身于彼有恩。<a id="a-5N"></a>是名菩萨荷恩意乐。<a id="a-5O"></a>又诸菩萨即以如是六到彼岸所集善根。<a id="a-5P"></a>深心回施一切有情。<a id="a-5Q"></a>令得可爱胜果异熟。<a id="a-5R"></a>是名菩萨大志意乐。<a id="a-5S"></a>又诸菩萨复以如是六到彼岸所集善根。<a id="a-5T"></a>共诸有情回求无上正等菩提。<a id="a-5U"></a>是名菩萨纯善意乐。<a id="a-5V"></a>如是菩萨修此六种意乐所摄爱重作意。<a id="a-5W"></a>又诸菩萨于余菩萨六种意乐。<a id="a-5X"></a>修习相应无量善根深心随喜。<a id="a-5Y"></a>如是菩萨修此六种意乐所摄随喜意乐。<a id="a-5Z"></a>又诸菩萨深心欣乐一切有情六种意乐。<a id="a-5a"></a>所摄六种到彼岸修。<a id="a-5b"></a>亦愿自身与此六种到彼岸修恒不相离。<a id="a-5c"></a>乃至安坐妙菩提座如是菩萨修此六种意乐所摄欣乐作意。<a id="a-5d"></a>若有闻此菩萨六种意乐所摄作意修已。<a id="a-5e"></a>但当能起一念信心。<a id="a-5f"></a>尚当发生无量福聚。<a id="a-5g"></a>诸恶业障亦当消灭。<a id="a-5h"></a>何况菩萨。</p>
  <p id="a5i">释曰。<a id="a-5j"></a>修谓数习。<a id="a-5k"></a>现起修等差别有五。<a id="a-5l"></a>现起加行修者。<a id="a-5m"></a>谓于施等无颠倒转。<a id="a-5n"></a>如有颂言。</p>
  <p id="a5o">施者殊胜　　信等具足　　恭敬应时</p>
  <p id="a5p">自手施等</p>
  <p id="a5q">又如颂言。</p>
  <p id="a5r">利他加行于有情　　不简有力若无力</p>
  <p id="a5s">于一切时一切施　　随力所能广饶益</p>
  <p id="a5t">胜解修者。<a id="a-5u"></a>谓由信欲而生胜解。<a id="a-5v"></a>于佛圣教深印顺故。<a id="a-5w"></a>生乐欲故。<a id="a-5x"></a>如有颂言。</p>
  <p id="a5y">虽于利业无功用　　而于佛教生胜解</p>
  <p id="a5z">由信及欲共相应　　意乐常修无懈废</p>
  <p id="a60">作意修者。<a id="a-61"></a>谓爱重随喜欣乐作意所摄修习。<a id="a-62"></a>如前已说。<a id="a-63"></a>方便善巧修者。<a id="a-64"></a>谓无分别智摄受修习。<a id="a-65"></a>亦如前说。<a id="a-66"></a>成所作事修者。<a id="a-67"></a>谓诸如来到彼岸法虽极圆满。<a id="a-68"></a>为饶益他本愿力故。<a id="a-69"></a>不作功用。<a id="a-6A"></a>随彼所能现行施等所应作事。<a id="a-6B"></a>此即是修为彼修故亦名为修。<a id="a-6C"></a>又声欲说前作意修有差别义。<a id="a-6D"></a>谓修六种意乐所摄。<a id="a-6E"></a>乃至意乐犹无厌等。<a id="a-6F"></a>其言易了。<a id="a-6G"></a>少处少说。<a id="a-6H"></a>无厌足者。<a id="a-6I"></a>谓无疲倦。<a id="a-6J"></a>经尔所时一一刹那。<a id="a-6K"></a>或有说言。<a id="a-6L"></a>经尔所时为一刹那。<a id="a-6M"></a>谓经于三无数劫量为一刹那。<a id="a-6N"></a>如是刹那积集乃至得大菩提。<a id="a-6O"></a>经尔所时一一刹那。<a id="a-6P"></a>其义易了。<a id="a-6Q"></a>满中炽火者。<a id="a-6R"></a>显乏少胜处。<a id="a-6S"></a>常乏一切资生众具者。<a id="a-6T"></a>显无苦对治资生众具。<a id="a-6U"></a>为治诸苦而摄受故。<a id="a-6V"></a>于四威仪者。<a id="a-6W"></a>显志广大。<a id="a-6X"></a>虽乏胜处及资生具。<a id="a-6Y"></a>而于一切四威仪中。<a id="a-6Z"></a>修行戒等到彼岸心常现前故。<a id="a-6a"></a>长时意乐者。<a id="a-6b"></a>谓于久时无间息故。<a id="a-6c"></a>荷恩意乐者。<a id="a-6d"></a>谓深信解诸来求者。<a id="a-6e"></a>是善友故。<a id="a-6f"></a>此即信彼诸来求者。<a id="a-6g"></a>施己可爱妙果异熟。<a id="a-6h"></a>是故荷恩。<a id="a-6i"></a>大志意乐者。<a id="a-6j"></a>谓此意乐大志相应。<a id="a-6k"></a>为欲利益诸有情故。<a id="a-6l"></a>回已善根施与一切如是意乐最为殊胜。<a id="a-6m"></a>是故说名大志意乐。<a id="a-6n"></a>纯善意乐其义是一。<a id="a-6o"></a>立别名者。<a id="a-6p"></a>若以施等回求三有财位圆满。<a id="a-6q"></a>如是意乐悕求苦具。<a id="a-6r"></a>似有罪故不名纯善。<a id="a-6s"></a>若以施等共诸有情回求佛果。<a id="a-6t"></a>如是意乐不求苦具。<a id="a-6u"></a>都无罪故说名纯善。<a id="a-6v"></a>修此六种意乐所摄三种作意。<a id="a-6w"></a>其言易了无烦重释。<a id="a-6x"></a>诸恶业障亦当消灭者。<a id="a-6y"></a>谓令无果故或治恶趣故。</p>
  <p id="a6z">论曰。<a id="a-70"></a>此诸波罗蜜多差别云何可见。<a id="a-71"></a>应知一一各有三品。<a id="a-72"></a>施三品者。<a id="a-73"></a>一法施二财施三无畏施。<a id="a-74"></a>戒三品者。<a id="a-75"></a>一律仪戒二摄善法戒三饶益有情戒。<a id="a-76"></a>忍三品者。<a id="a-77"></a>一耐怨害忍二安受苦忍三谛察法忍。<a id="a-78"></a>精进三品者。<a id="a-79"></a>一被甲精进二加行精进三无怯弱无退转无喜足精进。<a id="a-7A"></a>静虑三品者。<a id="a-7B"></a>一安住静虑二引发静虑三成所作事静虑。<a id="a-7C"></a>慧三品者。<a id="a-7D"></a>一无分别加行慧二无分别慧三无分别后得慧。</p>
  <p id="a7E">释曰。<a id="a-7F"></a>由此一一波罗蜜多。<a id="a-7G"></a>各有三品显示差别。<a id="a-7H"></a>言法施者。<a id="a-7I"></a>谓无染心如实宣说契经等法。<a id="a-7J"></a>言财施者。<a id="a-7K"></a>谓无染心舍资生具。<a id="a-7L"></a>无畏施者。<a id="a-7M"></a>谓止损害济拔惊怖。<a id="a-7N"></a>又法施者为欲资益他诸善根。<a id="a-7O"></a>财施为欲资益他身。<a id="a-7P"></a>无畏施为欲资益他心。<a id="a-7Q"></a>律仪戒者。<a id="a-7R"></a>谓于不善能远离法。<a id="a-7S"></a>防护受持。<a id="a-7T"></a>由能防护诸恶不善身语等业故名律仪。<a id="a-7U"></a>此即是戒此能建立后二尸罗。<a id="a-7V"></a>由自防护能修供养佛等善根。<a id="a-7W"></a>及能饶益诸有情故。<a id="a-7X"></a>摄善法戒能令证得力无畏等一切佛法。<a id="a-7Y"></a>饶益有情戒能助有情如法所作。<a id="a-7Z"></a>平等分布无罪作业。<a id="a-7a"></a>成熟有情耐怨害忍。<a id="a-7b"></a>是诸有情成熟转因安受苦忍。<a id="a-7c"></a>是成佛因。<a id="a-7d"></a>寒热饥渴种种苦事皆能忍受无退转故。<a id="a-7e"></a>谛察法忍是前二忍所依止处。<a id="a-7f"></a>堪忍甚深广大法故。<a id="a-7g"></a>被甲精进。<a id="a-7h"></a>谓最初时自励。<a id="a-7i"></a>我当作如是事。<a id="a-7j"></a>即是解释契经所说初有势句。<a id="a-7k"></a>加行精进。<a id="a-7l"></a>谓加行时如所意乐勤修加行。<a id="a-7m"></a>即是解释契经所说次有勤句。<a id="a-7n"></a>无怯弱无退转无喜足精进。<a id="a-7o"></a>谓随意乐所作善事。<a id="a-7p"></a>乃至安坐妙菩提座终不放舍。<a id="a-7q"></a>于自疲苦心不退屈名无怯弱。<a id="a-7r"></a>于他逼恼心不移动名无退转。<a id="a-7s"></a>乃至菩提于其中间。<a id="a-7t"></a>进修善品尝无懈废名无喜足。<a id="a-7u"></a>如是三句?</p>
  <p id="a7v">论曰。<a id="a-7w"></a>如是相摄云何可见。<a id="a-7x"></a>由此能摄一切善法。<a id="a-7y"></a>是其相故。<a id="a-7z"></a>是随顺故。<a id="a-80"></a>是等流故。</p>
  <p id="a81">释曰。<a id="a-82"></a>由此能摄一切善法者。<a id="a-83"></a>此答非理不如问故。<a id="a-84"></a>前总问言如是相摄云何可见。<a id="a-85"></a>无此过失说此能摄一切善法。<a id="a-86"></a>其义已说。<a id="a-87"></a>彼亦摄此一切善法者。<a id="a-88"></a>谓施等信等诸念住等力等为后。<a id="a-89"></a>是其相故者。<a id="a-8A"></a>是摄体相。<a id="a-8B"></a>谓此施等与彼施等更互相摄。<a id="a-8C"></a>是随顺故者。<a id="a-8D"></a>是摄随顺信等善法施等善心彼所修故。<a id="a-8E"></a>于施等中彼随转故。<a id="a-8F"></a>信等即是诸善。<a id="a-8G"></a>大施及念住等菩提分法。<a id="a-8H"></a>是等流故者。<a id="a-8I"></a>是摄等流。<a id="a-8J"></a>谓无诤等及十力等。<a id="a-8K"></a>是到彼岸等流果故。<a id="a-8L"></a>如有颂言。</p>
  <p id="a8M">地及到彼岸　　诸佛法所依</p>
  <p id="a8N">转依法身等　　诸功德为果</p>
  <p id="a8O">论曰。<a id="a-8P"></a>如是所治。<a id="a-8Q"></a>摄诸杂染云何可见。<a id="a-8R"></a>是此相故。<a id="a-8S"></a>是此因故。<a id="a-8T"></a>是此果故。</p>
  <p id="a8U">释曰。<a id="a-8V"></a>如是所治悭吝犯戒忿恚懈怠散动恶慧。<a id="a-8W"></a>云何能摄一切杂染。<a id="a-8X"></a>是此相故者。<a id="a-8Y"></a>谓摄悭等差别自性离他性故。<a id="a-8Z"></a>是此因故者。<a id="a-8a"></a>谓不信等邪见为后。<a id="a-8b"></a>悭等因故。</p>
  <p id="a8c">论曰。<a id="a-8d"></a>如是六种波罗蜜多。<a id="a-8e"></a>所得胜利云何可见。<a id="a-8f"></a>谓诸菩萨流转生死富贵摄故。<a id="a-8g"></a>大生摄故。<a id="a-8h"></a>大朋大属之所摄故。<a id="a-8i"></a>广大事业加行成就之所摄故。<a id="a-8j"></a>无诸恼害性薄尘垢之所摄故。<a id="a-8k"></a>善知一切工论明处之所摄故。<a id="a-8l"></a>胜生无罪乃至安坐妙菩提座。<a id="a-8m"></a>常能现作一切有情一切义利。<a id="a-8n"></a>是名胜利。</p>
  <p id="a8o">释曰。<a id="a-8p"></a>今当显说波罗蜜多胜利功德富贵摄故者。<a id="a-8q"></a>是施波罗蜜多。<a id="a-8r"></a>所得胜利胜生无罪乃至是名胜利。<a id="a-8s"></a>于一切处应遍配属大生摄故者。<a id="a-8t"></a>是戒波罗蜜多所得胜利。<a id="a-8u"></a>胜善趣摄故。<a id="a-8v"></a>名大生。<a id="a-8w"></a>大朋大属之所摄故者。<a id="a-8x"></a>是忍波罗蜜多所得胜利。<a id="a-8y"></a>朋谓亲族。<a id="a-8z"></a>属谓奴婢。<a id="a-90"></a>广大事业加行成就之所摄故者。<a id="a-91"></a>是精进波罗蜜多所得胜利。<a id="a-92"></a>广大事业谓轮王等。<a id="a-93"></a>于中策励名为加行。<a id="a-94"></a>所作皆办故名成就。<a id="a-95"></a>由此所摄无所挂碍无诸恼害。<a id="a-96"></a>性薄尘垢之所摄故者。<a id="a-97"></a>是静虑波罗蜜多所得胜利。<a id="a-98"></a>由静虑故感此威力。<a id="a-99"></a>善知一切工论明处之所摄故者。<a id="a-9A"></a>是慧波罗蜜多所得胜利。<a id="a-9B"></a>胜生无罪者。<a id="a-9C"></a>虽同世间得最胜生。<a id="a-9D"></a>不如世间胜生有罪。<a id="a-9E"></a>既无有罪时又无边无间相续。<a id="a-9F"></a>乃至菩提非如世间唯自利益。<a id="a-9G"></a>常能现作一切有情一切义利。</p>
  <p id="a9H">论曰。<a id="a-9I"></a>如是六种波罗蜜多互相决择。<a id="a-9J"></a>云何可见。<a id="a-9K"></a>世尊于此一切六种波罗蜜多。<a id="a-9L"></a>或有处所以施声说。<a id="a-9M"></a>或有处所以戒声说。<a id="a-9N"></a>或有处所以忍声说。<a id="a-9O"></a>或有处所以勤声说。<a id="a-9P"></a>或有处所以定声说。<a id="a-9Q"></a>或有处所以慧声说。<a id="a-9R"></a>如是所说有何意趣。<a id="a-9S"></a>谓于一切波罗蜜多修加行中。<a id="a-9T"></a>皆有一切波罗蜜多互相助成。<a id="a-9U"></a>如是意趣。</p>
  <p id="a9V">释曰。<a id="a-9W"></a>谓于一切波罗蜜多修加行中。<a id="a-9X"></a>皆有一切波罗蜜多互相助成。<a id="a-9Y"></a>如是意趣者。<a id="a-9Z"></a>谓于一一修加行中即有一切更互相助。<a id="a-9a"></a>谓修施时禁防忍受策励专心能善了知业果相属。<a id="a-9b"></a>如是施中即有余转。<a id="a-9c"></a>若修戒时远离悭吝忿恚懈怠散动邪见。<a id="a-9d"></a>如是戒中即有余转。<a id="a-9e"></a>修习所余波罗蜜多亦如是说。<a id="a-9f"></a>如有颂言。</p>
  <p id="a9g">施时无贪无犯戒　　无嫉无恚起慈心</p>
  <p id="a9h">诸来求者便施与　　无惓无乱无异见</p>
  <p id="a9i">复有颂言。</p>
  <p id="a9j">施性中现有　　六波罗蜜多</p>
  <p id="a9k">财施无畏施　　法施所摄故</p>
  <p id="a9l">论曰。<a id="a-9m"></a>此中有一嗢拖南颂。</p>
  <p id="a9n">数相及次第　　训词修差别</p>
  <p id="a9o">摄所治功德　　互决择应知</p>
  <p id="a9p">释曰。<a id="a-9q"></a>总摄前文义如上释。</p>
  <p data-pb></p>
  <h2 id="a9r">释彼修差别分第六</h2>
  <p id="a9s">论曰。<a id="a-9t"></a>如是已说彼入因果。<a id="a-9u"></a>彼修差别云何可见。<a id="a-9v"></a>由菩萨十地。<a id="a-9w"></a>何等为十。<a id="a-9x"></a>一极喜地。<a id="a-9y"></a>二离垢地。<a id="a-9z"></a>三发光地。<a id="a-A0"></a>四焰慧地。<a id="a-A1"></a>五极难胜地。<a id="a-A2"></a>六现前地。<a id="a-A3"></a>七远行地。<a id="a-A4"></a>八不动地。<a id="a-A5"></a>九善慧地。<a id="a-A6"></a>十法云地如是诸地安立为十。<a id="a-A7"></a>云何可见。<a id="a-A8"></a>为欲对治十种无明所治障故。<a id="a-A9"></a>所以者何。<a id="a-AA"></a>以于十相所知法界有十无明所治障住。<a id="a-AB"></a>云何十相所知法界。<a id="a-AC"></a>谓初地中由遍行义。<a id="a-AD"></a>第二地中由最胜义。<a id="a-AE"></a>第三地中由胜流义。<a id="a-AF"></a>第四地中由无摄受义。<a id="a-AG"></a>第五地中由相续无差别义。<a id="a-AH"></a>第六地中由无杂染清净义。<a id="a-AI"></a>第七地中由种种法无差别义。<a id="a-AJ"></a>第八地中由不增不减义。<a id="a-AK"></a>相自在依止义。<a id="a-AL"></a>土自在依止义。<a id="a-AM"></a>第九地中由智自在依止义。<a id="a-AN"></a>第十地中由业自在依止义。<a id="a-AO"></a>陀罗尼门三摩地门自在依止义。<a id="a-AP"></a>此中有三颂。</p>
  <p id="aAQ">遍行最胜义　　及与胜流义</p>
  <p id="aAR">如是无摄义　　相续无别义</p>
  <p id="aAS">无杂染净义　　种种无别义</p>
  <p id="aAT">不增不减义　　四自在依义</p>
  <p id="aAU">法界中有十　　不染污无明</p>
  <p id="aAV">治此所治障　　故安立十地</p>
  <p id="aAW">复次应知。<a id="a-AX"></a>如是无明于声闻等非染污。<a id="a-AY"></a>于诸菩萨是染污。</p>
  <p id="aAZ">释曰。<a id="a-Aa"></a>为欲显示入所知相因果所摄波罗蜜多。<a id="a-Ab"></a>随其所应善修习已能除见修所应断障。<a id="a-Ac"></a>故辩因果修位差别。<a id="a-Ad"></a>由菩萨十地者。<a id="a-Ae"></a>谓诸菩萨于此地中修习现观。<a id="a-Af"></a>离过离贪修菩提分。<a id="a-Ag"></a>观察诸谛观察缘起。<a id="a-Ah"></a>于无相中。<a id="a-Ai"></a>若有功用若无功用。<a id="a-Aj"></a>得胜辩才逮真灌顶。<a id="a-Ak"></a>除灭所知烦恼障等。<a id="a-Al"></a>故此修位有十地别。<a id="a-Am"></a>以于十相者。<a id="a-An"></a>谓遍行等。<a id="a-Ao"></a>所知法界者。<a id="a-Ap"></a>谓由十相所显法界。<a id="a-Aq"></a>有十无明所治障住者。<a id="a-Ar"></a>谓于十相有十无明十所治障为障而住。<a id="a-As"></a>为断此障修十相智。<a id="a-At"></a>由十相智得入十地法无我智。<a id="a-Au"></a>分位名地。<a id="a-Av"></a>谓初地中由遍行义者。<a id="a-Aw"></a>即初地中一切法空无有少法而非是空故名遍行。<a id="a-Ax"></a>了知此义得入初地。<a id="a-Ay"></a>第二地中由最胜义者。<a id="a-Az"></a>谓此空理一切法中最为殊胜。<a id="a-B0"></a>如说离欲最为殊胜。<a id="a-B1"></a>了知此义得入二地。<a id="a-B2"></a>第三地中由胜流义者。<a id="a-B3"></a>谓此所流教法最胜故。<a id="a-B4"></a>舍身命求此善说不以为难。<a id="a-B5"></a>了知此义得入三地。<a id="a-B6"></a>第四地中由无摄受义者。<a id="a-B7"></a>谓契经等法爱断故。<a id="a-B8"></a>不计我所观此非自非他所摄。<a id="a-B9"></a>了知此义得入四地。<a id="a-BA"></a>第五地中由相续无差别义者。<a id="a-BB"></a>谓了知此非如色等相续差别。<a id="a-BC"></a>了知此义得入五地。<a id="a-BD"></a>第六地中由无杂染清净义者。<a id="a-BE"></a>谓知自性本无杂染亦无清净。<a id="a-BF"></a>杂染为先后可净故。<a id="a-BG"></a>了知此义得入六地。<a id="a-BH"></a>第七地中由种种法无差别义者。<a id="a-BI"></a>如契经等种种法别。<a id="a-BJ"></a>此不如是。<a id="a-BK"></a>了知此义得入七地。<a id="a-BL"></a>第八地中由不增不减义者。<a id="a-BM"></a>谓法外无用所以不增诸法不坏所以不减。<a id="a-BN"></a>或染法减时此无有减。<a id="a-BO"></a>净法增时此无有增。<a id="a-BP"></a>相自在依止义土自在依止义者。<a id="a-BQ"></a>谓即于此第八地中。<a id="a-BR"></a>所证法界是二自在。<a id="a-BS"></a>所依止处随所求相欲令现前。<a id="a-BT"></a>如其胜解即能现前名相自在。<a id="a-BU"></a>随所希求金等宝土。<a id="a-BV"></a>如其胜解则能现前名土自在。<a id="a-BW"></a>前诸地中虽亦得此无差别住。<a id="a-BX"></a>然作功用后乃得成。<a id="a-BY"></a>于此地中能无功用随欲即成故名自在。<a id="a-BZ"></a>了知此义入第八地。<a id="a-Ba"></a>第九地中由智自在依止义者。<a id="a-Bb"></a>谓此地中得无碍辩所依止故。<a id="a-Bc"></a>分证得智波罗蜜多。<a id="a-Bd"></a>于一切法不随其言。<a id="a-Be"></a>善能了知诸意趣义。<a id="a-Bf"></a>如实成熟一切有情受胜法乐。<a id="a-Bg"></a>了知此义得入九地。<a id="a-Bh"></a>第十地中由业自在等依止义者。<a id="a-Bi"></a>谓随所欲得身语意业用自在。<a id="a-Bj"></a>依五神通随自作业皆能成办。<a id="a-Bk"></a>得文义持诸陀罗尼自在力故。<a id="a-Bl"></a>能持一切佛所宣说文义无忘。<a id="a-Bm"></a>得三摩地自在力故。<a id="a-Bn"></a>于诸等至能持能断。<a id="a-Bo"></a>随其所欲虚空藏等诸三摩地三摩钵底。<a id="a-Bp"></a>而能现前。<a id="a-Bq"></a>第十地中所证法界。<a id="a-Br"></a>是如此等自在所依。<a id="a-Bs"></a>了知此义得入十地。<a id="a-Bt"></a>如是无明于声闻等非染污者。<a id="a-Bu"></a>非所断故。<a id="a-Bv"></a>非所断者不为入彼能治地。<a id="a-Bw"></a>故于其涅槃不为障故。<a id="a-Bx"></a>于诸菩萨是染污者。<a id="a-By"></a>是所断故。<a id="a-Bz"></a>是所断者。<a id="a-C0"></a>正为入彼能治地故。<a id="a-C1"></a>菩萨所求一切种智。<a id="a-C2"></a>如是无明能为障故。<a id="a-C3"></a>入初地时已得通达一切法界。<a id="a-C4"></a>何故复立后后差别。<a id="a-C5"></a>为欲显示诸住现行故立后后诸地差别。<a id="a-C6"></a>谓为安住如其所得法界胜住品别现行。<a id="a-C7"></a>非唯证得便生喜足坦然而住。</p>
  <p id="aC8">论曰。<a id="a-C9"></a>复次何故初地说名极喜。<a id="a-CA"></a>由此最初得能成办自他义利胜功德故。<a id="a-CB"></a>何故二地说名离垢。<a id="a-CC"></a>由极远离犯戒垢故。<a id="a-CD"></a>何故三地说名发光。<a id="a-CE"></a>由无退转等持等至所依止故。<a id="a-CF"></a>大法光明所依止故。<a id="a-CG"></a>何故四地说名焰慧。<a id="a-CH"></a>由诸菩提分法焚灭一切障故。<a id="a-CI"></a>何故五地名极难胜。<a id="a-CJ"></a>由真谛智与世间智更互相违。<a id="a-CK"></a>合此难合令相应故。<a id="a-CL"></a>何故六地说名现前。<a id="a-CM"></a>由缘起智为所依止。<a id="a-CN"></a>能令般若波罗蜜多现在前故。<a id="a-CO"></a>何故七地说名远行。<a id="a-CP"></a>至功用行最后边故。<a id="a-CQ"></a>何故八地说名不动。<a id="a-CR"></a>由一切相有功用行不能动故。<a id="a-CS"></a>何故九地说名善慧。<a id="a-CT"></a>由得最胜无碍智故。<a id="a-CU"></a>何故十地说名法云。<a id="a-CV"></a>由得总缘一切法智。<a id="a-CW"></a>含藏一切陀罗尼门三摩地门。<a id="a-CX"></a>譬如大云能覆如空广大障故。<a id="a-CY"></a>又于法身能圆满故。</p>
  <p id="aCZ">释曰。<a id="a-Ca"></a>依声转因故作是说。<a id="a-Cb"></a>由此最初得能成办自他义利胜功能故谓如菩萨入现观时。<a id="a-Cc"></a>得能成办自他义利。<a id="a-Cd"></a>最胜功能生极欢喜。<a id="a-Ce"></a>非声闻等入现观时唯得成办自利功能。<a id="a-Cf"></a>生如是喜故不说彼名极喜地。<a id="a-Cg"></a>若初地中不相应者。<a id="a-Ch"></a>自后诸地亦不相应。<a id="a-Ci"></a>此为先故由极远离犯戒垢者。<a id="a-Cj"></a>谓此地中性戒成故。<a id="a-Ck"></a>远离一切毁戒秽垢。<a id="a-Cl"></a>由无退转等持等至所依止者。<a id="a-Cm"></a>谓此地中证希有定。<a id="a-Cn"></a>能发智光照了诸法故名发光。<a id="a-Co"></a>得已不失名无退转诸静虑定说名等持。<a id="a-Cp"></a>诸无色定说名等至。<a id="a-Cq"></a>或等持者心一境相。<a id="a-Cr"></a>言等至者正受现前。<a id="a-Cs"></a>大法光明所依止者。<a id="a-Ct"></a>谓此地中与定相应无退转故。<a id="a-Cu"></a>于诸大乘契经等法得智光明。<a id="a-Cv"></a>此地是彼所依因故名为发光。<a id="a-Cw"></a>言焰慧者。<a id="a-Cx"></a>谓此地中有慧焰故名为焰慧。<a id="a-Cy"></a>此即一切菩提分法皆名为焰。<a id="a-Cz"></a>烧诸障故此菩提分多安住时。<a id="a-D0"></a>令诸烦恼皆成灰烬。<a id="a-D1"></a>极难胜者最难可胜。<a id="a-D2"></a>谓真谛智是无分别。<a id="a-D3"></a>世间书印工论等智是有分别。<a id="a-D4"></a>真俗谛智更互相违。<a id="a-D5"></a>难可引发令其相应。<a id="a-D6"></a>此能和合令不相违。<a id="a-D7"></a>故极难胜。<a id="a-D8"></a>言现前者。<a id="a-D9"></a>最胜般若到彼岸住现在前故。<a id="a-DA"></a>谓此地中证缘起住。<a id="a-DB"></a>缘起智力令无分别。<a id="a-DC"></a>最胜般若到彼岸住。<a id="a-DD"></a>自在现前知一切法。<a id="a-DE"></a>无染无净。<a id="a-DF"></a>言远行者。<a id="a-DG"></a>至功用行最后边故。<a id="a-DH"></a>谓此地中诸功用行最为究竟。<a id="a-DI"></a>一切法相虽不能动。<a id="a-DJ"></a>而于无相犹有功用。<a id="a-DK"></a>言不动者。<a id="a-DL"></a>谓一切相及一切行皆悉不能动彼心故。<a id="a-DM"></a>第七地中虽一切相所不能动。<a id="a-DN"></a>不现行故。<a id="a-DO"></a>然不自在任运而转。<a id="a-DP"></a>有加行故。<a id="a-DQ"></a>第八地中任运而转。<a id="a-DR"></a>不作加行无功用故。<a id="a-DS"></a>是名七八二地差别。<a id="a-DT"></a>言善慧者。<a id="a-DU"></a>谓得最胜四无碍解。<a id="a-DV"></a>无碍解智于诸智中最为殊胜。<a id="a-DW"></a>智即是慧故名善慧。<a id="a-DX"></a>四无碍者。<a id="a-DY"></a>法义词辩。<a id="a-DZ"></a>由法无碍自在了知一切法句。<a id="a-Da"></a>由义无碍自在通达一切义理。<a id="a-Db"></a>由词无碍自在分别一切言词。<a id="a-Dc"></a>由辩无碍遍于十方随其所宜自在辩说。<a id="a-Dd"></a>于此地中最初证得。<a id="a-De"></a>先未曾得无碍解智故名善慧。<a id="a-Df"></a>言法云者。<a id="a-Dg"></a>由得总缘一切法智。<a id="a-Dh"></a>总缘一切契经等法。<a id="a-Di"></a>不离真如。<a id="a-Dj"></a>此一切法共相境智。<a id="a-Dk"></a>譬如大云陀罗尼门三摩地门。<a id="a-Dl"></a>犹如净水智能藏彼。<a id="a-Dm"></a>如云含水有能生。<a id="a-Dn"></a>彼胜功能故。<a id="a-Do"></a>又如大云覆隐虚空。<a id="a-Dp"></a>如是总缘一切法智。<a id="a-Dq"></a>覆隐如空广大无边惑智二障。<a id="a-Dr"></a>言覆隐者。<a id="a-Ds"></a>隔义断义。<a id="a-Dt"></a>又如大云澍清冷水充满虚空。<a id="a-Du"></a>如是总缘一切法智。<a id="a-Dv"></a>出生无量殊胜功德。<a id="a-Dw"></a>充满所证所依法身。</p>
  <p id="aDx">论曰。<a id="a-Dy"></a>得此诸地云何可见。<a id="a-Dz"></a>由四种相。<a id="a-E0"></a>一得胜解。<a id="a-E1"></a>谓得诸地深信解故。<a id="a-E2"></a>二得正行。<a id="a-E3"></a>谓得诸地相应十种正法行故。<a id="a-E4"></a>三得通达。<a id="a-E5"></a>谓于初地达法界时。<a id="a-E6"></a>遍能通达一切地故。<a id="a-E7"></a>四得成满。<a id="a-E8"></a>谓修诸地到究竟故。</p>
  <p id="aE9">释曰。<a id="a-EA"></a>依得诸地说如是言。<a id="a-EB"></a>由四种相。<a id="a-EC"></a>一得胜解。<a id="a-ED"></a>谓得诸地深信解者。<a id="a-EE"></a>于地教法决定印可真实如是。<a id="a-EF"></a>二得正行。<a id="a-EG"></a>谓得诸地相应十种正法行者。<a id="a-EH"></a>得于教法。<a id="a-EI"></a>十种法行。<a id="a-EJ"></a>谓于诸地相应教法书写供养转施听闻披读受持开示讽诵思惟修习。<a id="a-EK"></a>三得通达。<a id="a-EL"></a>谓于初地达法界时遍能通达一切地者。<a id="a-EM"></a>若于初地正通达时速能通达后一切地。<a id="a-EN"></a>此种类故如有颂言。</p>
  <p id="aEO">如竹破初节　　余节速能破</p>
  <p id="aEP">得初地真智　　诸地疾当成</p>
  <p id="aEQ">四得成满。<a id="a-ER"></a>谓修诸地到究竟者。<a id="a-ES"></a>谓地地中果分成满或最后满。</p>
  <p id="aET">论曰。<a id="a-EU"></a>修此诸地云何可见。<a id="a-EV"></a>谓诸菩萨于地地中修奢摩他毗钵舍那。<a id="a-EW"></a>由五相修。<a id="a-EX"></a>何等为五。<a id="a-EY"></a>谓集总修。<a id="a-EZ"></a>无相修。<a id="a-Ea"></a>无功用修。<a id="a-Eb"></a>炽盛修。<a id="a-Ec"></a>无喜足修。<a id="a-Ed"></a>如是五修令诸菩萨成办五果。<a id="a-Ee"></a>谓念念中销融一切粗重。<a id="a-Ef"></a>依止离种种想。<a id="a-Eg"></a>得法苑乐能正了知周遍无量无分限相。<a id="a-Eh"></a>大法光明顺清净分。<a id="a-Ei"></a>无所分别无相现行。<a id="a-Ej"></a>为令法身圆满成办。<a id="a-Ek"></a>能正摄受后后胜因。</p>
  <p id="aEl">释曰。<a id="a-Em"></a>于地地中者。<a id="a-En"></a>谓诸地非一故作重言。<a id="a-Eo"></a>奢摩他者。<a id="a-Ep"></a>谓能对治诸散动定。<a id="a-Eq"></a>毗钵舍那者。<a id="a-Er"></a>谓能对治诸颠倒慧。<a id="a-Es"></a>于地地中修此二种皆由五相数数修习。<a id="a-Et"></a>五相即是集总修等。<a id="a-Eu"></a>集总修者。<a id="a-Ev"></a>谓集一切总为一聚简要修习。<a id="a-Ew"></a>余骨锁等事境界观。<a id="a-Ex"></a>亦集一切总为一聚要略修习。<a id="a-Ey"></a>为简彼故说无相修。<a id="a-Ez"></a>于离众相真法界中。<a id="a-F0"></a>遣事差别而修习故。<a id="a-F1"></a>虽无相修或有功用。<a id="a-F2"></a>为显此修不藉功力任运而转故。<a id="a-F3"></a>次复说无功用修。<a id="a-F4"></a>离作功用任运转故。<a id="a-F5"></a>虽无功用任运而修。<a id="a-F6"></a>或胜或劣二种不定故。<a id="a-F7"></a>复第四说炽盛修。<a id="a-F8"></a>言炽盛者即是增胜。<a id="a-F9"></a>虽炽盛修或少所得便生喜足。<a id="a-FA"></a>谓且修此余何用为。<a id="a-FB"></a>故最后说无喜足修。<a id="a-FC"></a>非但无相及无功用炽盛而修。<a id="a-FD"></a>何者为证最上佛果应勤修习。<a id="a-FE"></a>销融一切粗重依止者。<a id="a-FF"></a>阿赖耶识名粗重依止。<a id="a-FG"></a>损坏彼聚故名销融。<a id="a-FH"></a>如大良药销诸病块。<a id="a-FI"></a>离种种想得法苑乐者。<a id="a-FJ"></a>离我离法佛等相想。<a id="a-FK"></a>苑谓于中可以游玩。<a id="a-FL"></a>法谓法界法即是苑故名法苑。<a id="a-FM"></a>于此喜悦名法苑乐。<a id="a-FN"></a>证此故名得法苑乐。<a id="a-FO"></a>如王宫外上妙苑园。<a id="a-FP"></a>游戏其中受胜喜乐。<a id="a-FQ"></a>法界亦尔。<a id="a-FR"></a>能正了知周遍无量无分限相。<a id="a-FS"></a>大法光明者。<a id="a-FT"></a>谓正通达十方无边无分量相。<a id="a-FU"></a>显照行故名法光明。<a id="a-FV"></a>如善诵习文字光明。<a id="a-FW"></a>顺清净分无所分别无相现行者。<a id="a-FX"></a>当来佛果名清净分。<a id="a-FY"></a>此能引彼故名为顺。<a id="a-FZ"></a>无所分别无相现行。<a id="a-Fa"></a>如佛轮王鲜白盖等。<a id="a-Fb"></a>为令法身圆满成办。<a id="a-Fc"></a>能正摄受后后胜因者。<a id="a-Fd"></a>谓第十地说名圆满。<a id="a-Fe"></a>若在佛地说名成办。<a id="a-Ff"></a>感此之因最为殊胜说名胜因。<a id="a-Fg"></a>前前诸因所招集故说名后后。<a id="a-Fh"></a>如是五修随其数量得五种果。</p>
  <p id="aFi">论曰。<a id="a-Fj"></a>由增胜故。<a id="a-Fk"></a>说十地中别修十种波罗蜜多。<a id="a-Fl"></a>于前六地所修六种波罗蜜多。<a id="a-Fm"></a>如先已说。<a id="a-Fn"></a>后四地中所修四者。<a id="a-Fo"></a>一方便善巧波罗蜜多。<a id="a-Fp"></a>谓以前六波罗蜜多所集善根。<a id="a-Fq"></a>共诸有情回求无上正等菩提故。<a id="a-Fr"></a>二愿波罗蜜多。<a id="a-Fs"></a>谓发种种微妙大愿引摄当来波罗蜜多殊胜众缘故。<a id="a-Ft"></a>三力波罗蜜多。<a id="a-Fu"></a>谓由思择修习二力。<a id="a-Fv"></a>令前六种波罗蜜多无间现行故。<a id="a-Fw"></a>四智波罗蜜多。<a id="a-Fx"></a>谓由前六波罗蜜多。<a id="a-Fy"></a>成立妙智受用法乐。<a id="a-Fz"></a>成熟有情故。<a id="a-G0"></a>又此四种波罗蜜多。<a id="a-G1"></a>应知般若波罗蜜多无分别智后得智摄。<a id="a-G2"></a>又于一切地中非不修习一切波罗蜜多。<a id="a-G3"></a>如是法门是波罗蜜多藏之所摄。</p>
  <p id="aG4">释曰。<a id="a-G5"></a>由增胜故说十地中别修十种波罗蜜多者。<a id="a-G6"></a>谓决定说修差别义为不尔耶。<a id="a-G7"></a>一一地中具修十种波罗蜜多。<a id="a-G8"></a>是故不应但决定说。<a id="a-G9"></a>此地修此波罗蜜多。<a id="a-GA"></a>由增胜言无此过失。<a id="a-GB"></a>此中但说增胜修义。<a id="a-GC"></a>不遮修余。<a id="a-GD"></a>如契经说。<a id="a-GE"></a>初地布施波罗蜜多最为增胜。<a id="a-GF"></a>其余一切波罗蜜多非不修习。<a id="a-GG"></a>随力随分乃至广说。<a id="a-GH"></a>于前六地所修六种波罗蜜多如先已说者。<a id="a-GI"></a>谓极喜等前六地中。<a id="a-GJ"></a>修布施等六到彼岸。<a id="a-GK"></a>后四地中所修四者。<a id="a-GL"></a>谓远行等后四地中。<a id="a-GM"></a>修方便等四到彼岸。<a id="a-GN"></a>方便善巧者。<a id="a-GO"></a>谓不舍生死而求涅槃。<a id="a-GP"></a>是则说名方便善巧。<a id="a-GQ"></a>若以前六波罗蜜多所集善根。<a id="a-GR"></a>共诸有情为欲饶益诸有情故。<a id="a-GS"></a>不舍有情。<a id="a-GT"></a>当知即是不舍生死。<a id="a-GU"></a>若以此善回求无上正等菩提。<a id="a-GV"></a>为证无上佛菩提故。<a id="a-GW"></a>当知即是希求涅槃。<a id="a-GX"></a>谓发种种微妙大愿引摄当来波罗蜜多殊胜众缘者。<a id="a-GY"></a>求未来世到彼岸缘。<a id="a-GZ"></a>亦为饶益诸有情故。<a id="a-Ga"></a>及为速证佛果涅槃。<a id="a-Gb"></a>作是愿言。<a id="a-Gc"></a>若是处有到彼岸缘。<a id="a-Gd"></a>愿我未来当生于彼如是等愿无量无边故言种种。<a id="a-Ge"></a>谓由思择修习二力者。<a id="a-Gf"></a>于此力中且说二种。<a id="a-Gg"></a>其余诸力亦摄在中。<a id="a-Gh"></a>谓由前六波罗蜜多成立妙智受用法乐成熟有情者。<a id="a-Gi"></a>由施等六成立此智。<a id="a-Gj"></a>复由此智成立六种。<a id="a-Gk"></a>谓数相等种种品类是则名为受用法乐。<a id="a-Gl"></a>由此妙智能正了知此施此戒此忍进等。<a id="a-Gm"></a>如所闻法饶益一切有情之类。<a id="a-Gn"></a>是则名为饶益有情。<a id="a-Go"></a>又此四种波罗蜜多乃至后得智摄者。<a id="a-Gp"></a>谓此所说方便等四是无分别后得智摄。<a id="a-Gq"></a>若立十种波罗蜜多。<a id="a-Gr"></a>第六般若唯是根本无分别智。<a id="a-Gs"></a>若立六种波罗蜜多第六般若无分别智及后得智二智所摄。<a id="a-Gt"></a>后得智中四到彼岸亦在第六般若摄故。<a id="a-Gu"></a>如是法门是波罗蜜多藏所摄者。<a id="a-Gv"></a>一切大乘教法皆名波罗蜜多藏。<a id="a-Gw"></a>如是十地法门是彼藏所摄。<a id="a-Gx"></a>由一一地皆是一切到彼岸藏之所摄故。<a id="a-Gy"></a>以此证知一切地中具修一切波罗蜜多。</p>
  <p id="aGz">论曰。<a id="a-H0"></a>复次凡经几时修行诸地可得圆满。<a id="a-H1"></a>有五补特伽罗。<a id="a-H2"></a>经三无数大劫。<a id="a-H3"></a>谓胜解行补特伽罗经初无数大劫修行圆满。<a id="a-H4"></a>清净增上意乐行补特伽罗及有相行无相行补特伽罗。<a id="a-H5"></a>于前六地及第七地经第二无数大劫修行圆满。<a id="a-H6"></a>即此无功用行补特伽罗。<a id="a-H7"></a>从此已上至第十地。<a id="a-H8"></a>经第三无数大劫修行圆满。<a id="a-H9"></a>此中有颂。</p>
  <p id="aHA">清净增上力　　坚固心升进</p>
  <p id="aHB">名菩萨初修　　无数三大劫</p>
  <p id="aHC">释曰。<a id="a-HD"></a>有五补特伽罗经三无数大劫者。<a id="a-HE"></a>应知唯一补特伽罗位差别故。<a id="a-HF"></a>建立五种。<a id="a-HG"></a>谓后所说胜解行等。<a id="a-HH"></a>胜解行者。<a id="a-HI"></a>未证真如但依胜解勤修诸行。<a id="a-HJ"></a>此经第一无数大劫修行圆满。<a id="a-HK"></a>清净增上意乐行者。<a id="a-HL"></a>谓得清净增上意乐。<a id="a-HM"></a>勤修诸行。<a id="a-HN"></a>此在六地名有相行。<a id="a-HO"></a>在第七地名无相行。<a id="a-HP"></a>如是二种补特伽罗。<a id="a-HQ"></a>经于第二无数大劫修行圆满。<a id="a-HR"></a>已上乃至第十地中即此转名无功用行。<a id="a-HS"></a>经于第三无数大劫修行圆满。<a id="a-HT"></a>第八地中无功用行犹未成满。<a id="a-HU"></a>第九第十地中此行方得成满。<a id="a-HV"></a>此唯是一补特伽罗异位相应差别成五。<a id="a-HW"></a>如预流等从无始来生死流转。<a id="a-HX"></a>齐何当言三无数劫最初修行。<a id="a-HY"></a>为答此问故说伽他清净增上力者。<a id="a-HZ"></a>谓善根力名清净力。<a id="a-Ha"></a>此即说有善根力者。<a id="a-Hb"></a>若大愿力名增上力。<a id="a-Hc"></a>此意说有大愿力者。<a id="a-Hd"></a>有善根力故能降伏所治。<a id="a-He"></a>有大愿力故常值善知识。<a id="a-Hf"></a>坚固心升进者。<a id="a-Hg"></a>虽遇恶友方便破坏。<a id="a-Hh"></a>终不弃舍大菩提心。<a id="a-Hi"></a>现世当来所修善法运运增长终无退减。<a id="a-Hj"></a>如是若时具善根力及大愿力。<a id="a-Hk"></a>大菩提心坚固不退。<a id="a-Hl"></a>所修善法念念增进不生喜足。<a id="a-Hm"></a>顺旧而已齐是名为最初修行三无数劫。</p>
  <p data-pb></p>
  <h2 id="aHn">释增上戒学分第七</h2>
  <p id="aHo">论曰。<a id="a-Hp"></a>如是已说因果修差别。<a id="a-Hq"></a>此中增上戒殊胜云何可见。<a id="a-Hr"></a>如菩萨地正受菩萨律仪中说。<a id="a-Hs"></a>复次应知略由四种殊胜故此殊胜。<a id="a-Ht"></a>一由差别殊胜。<a id="a-Hu"></a>二由共不共学处殊胜。<a id="a-Hv"></a>三由广大殊胜。<a id="a-Hw"></a>四由甚深殊胜。</p>
  <p id="aHx">释曰。<a id="a-Hy"></a>依增上戒而学故名增上戒学。<a id="a-Hz"></a>如菩萨地正受菩萨律仪中说者。<a id="a-I0"></a>谓如彼尸罗波罗蜜多品中广说。<a id="a-I1"></a>复次应知略由四种殊胜故。<a id="a-I2"></a>此殊胜等如后广释。</p>
  <p id="aI3">论曰。<a id="a-I4"></a>差别殊胜者。<a id="a-I5"></a>谓菩萨戒有三品别。<a id="a-I6"></a>一律仪戒。<a id="a-I7"></a>二摄善法戒。<a id="a-I8"></a>三饶益有情戒。<a id="a-I9"></a>此中律仪戒应知二戒建立义故。<a id="a-IA"></a>摄善法戒应知修集一切。<a id="a-IB"></a>佛法建立义故。<a id="a-IC"></a>饶益有情戒。<a id="a-ID"></a>应知成熟一切有情建立义故。</p>
  <p id="aIE">释曰。<a id="a-IF"></a>差别殊胜。<a id="a-IG"></a>谓诸菩萨具三种戒。<a id="a-IH"></a>即律仪戒摄善法戒饶益有情戒。<a id="a-II"></a>声闻乘等唯有一种律仪尸罗。<a id="a-IJ"></a>是故菩萨望彼殊胜。<a id="a-IK"></a>律仪戒者。<a id="a-IL"></a>谓正受远离一切品类。<a id="a-IM"></a>恶不善法。<a id="a-IN"></a>摄善法戒者。<a id="a-IO"></a>谓正修集力无畏等一切佛法。<a id="a-IP"></a>饶益有情戒者。<a id="a-IQ"></a>谓不顾自乐。<a id="a-IR"></a>随所堪能令入三乘。<a id="a-IS"></a>舍生死苦证涅槃乐。<a id="a-IT"></a>律仪戒应知二戒建立义故者。<a id="a-IU"></a>是二戒因故。<a id="a-IV"></a>谓若防守身语意者。<a id="a-IW"></a>便能无倒修集一切清净佛法。<a id="a-IX"></a>亦能成熟一切有情令入三乘。<a id="a-IY"></a>余则不尔。</p>
  <p id="aIZ">论曰。<a id="a-Ia"></a>共不共学处殊胜者。<a id="a-Ib"></a>谓诸菩萨一切性罪不现行故与声闻共。<a id="a-Ic"></a>相似遮罪有现行故与彼不共。<a id="a-Id"></a>于此学处有声闻犯菩萨不犯。<a id="a-Ie"></a>有菩萨犯声闻不犯。<a id="a-If"></a>菩萨具有身语心戒。<a id="a-Ig"></a>声闻唯有身语二戒。<a id="a-Ih"></a>是故菩萨心亦有犯非诸声闻。<a id="a-Ii"></a>以要言之。<a id="a-Ij"></a>一切饶益有情无罪身语意业。<a id="a-Ik"></a>菩萨一切皆应现行皆应修学。<a id="a-Il"></a>如是应知说名为共不共殊胜。</p>
  <p id="aIm">释曰。<a id="a-In"></a>杀盗淫等贪等所生名为性罪。<a id="a-Io"></a>断生草等非贪等生说名遮罪。<a id="a-Ip"></a>菩萨于中观有利益而无罪者一切应修。<a id="a-Iq"></a>声闻不尔。<a id="a-Ir"></a>又诸菩萨心亦有犯非诸声闻。<a id="a-Is"></a>谓唯内起欲恚害等诸恶寻思。<a id="a-It"></a>不为发起身语二业。<a id="a-Iu"></a>一切饶益有情无罪身语意业者。<a id="a-Iv"></a>谓能利益安乐有情。<a id="a-Iw"></a>不发自他贪等烦恼。<a id="a-Ix"></a>如是一切菩萨应修。</p>
  <p id="aIy">论曰。<a id="a-Iz"></a>广大殊胜者。<a id="a-J0"></a>复由四种广大故。<a id="a-J1"></a>一由种种无量学处广大故。<a id="a-J2"></a>二由摄受无量福德广大故。<a id="a-J3"></a>三由摄受一切有情利益安乐意乐广大故。<a id="a-J4"></a>四由建立无上正等菩提广大故。</p>
  <p id="aJ5">释曰。<a id="a-J6"></a>种种无量学处广大者。<a id="a-J7"></a>谓诸菩萨所学尸罗。<a id="a-J8"></a>种种品类无量差别。<a id="a-J9"></a>所以广大。<a id="a-JA"></a>摄受无量福德广大者。<a id="a-JB"></a>谓此尸罗能摄无量福德资粮。<a id="a-JC"></a>所以广大。<a id="a-JD"></a>摄受一切有情利益安乐意乐广大者。<a id="a-JE"></a>谓此尸罗摄诸有情。<a id="a-JF"></a>此世他世世出世间舍恶摄善。<a id="a-JG"></a>若因若果饶益意乐。<a id="a-JH"></a>所以广大。<a id="a-JI"></a>建立无上正等菩提广大者。<a id="a-JJ"></a>谓此尸罗建大菩提。<a id="a-JK"></a>所以广大。<a id="a-JL"></a>诸声闻等无如是事。<a id="a-JM"></a>是故殊胜。</p>
  <p id="aJN">论曰。<a id="a-JO"></a>甚深殊胜者。<a id="a-JP"></a>谓诸菩萨由是品类方便善巧。<a id="a-JQ"></a>行杀生等十种作业。<a id="a-JR"></a>而无有罪。<a id="a-JS"></a>生无量福速证无上正等菩提。<a id="a-JT"></a>又诸菩萨现行变化身语两业。<a id="a-JU"></a>应知亦是甚深尸罗。<a id="a-JV"></a>由此因缘或作国王示行种种恼有情事。<a id="a-JW"></a>安立有情毗奈耶中。<a id="a-JX"></a>又现种种诸本生事。<a id="a-JY"></a>示行逼恼诸余有情。<a id="a-JZ"></a>真实摄受诸余有情。<a id="a-Ja"></a>先令他心深生净信后转成熟。<a id="a-Jb"></a>是名菩萨所学尸罗甚深殊胜。</p>
  <p id="aJc">释曰。<a id="a-Jd"></a>由是品类方便善巧者。<a id="a-Je"></a>谓诸菩萨悲愿相应。<a id="a-Jf"></a>后得妙智。<a id="a-Jg"></a>行杀生等十种作业而无有罪等者。<a id="a-Jh"></a>谓爱乐善法。<a id="a-Ji"></a>憎恶不善。<a id="a-Jj"></a>见诸邪性说名后三。<a id="a-Jk"></a>依止此故行杀等七而无有罪。<a id="a-Jl"></a>生无量福速证菩提。<a id="a-Jm"></a>或行前七不起后三。<a id="a-Jn"></a>大数言十。<a id="a-Jo"></a>或已伏除。<a id="a-Jp"></a>为试彼力故心暂起。<a id="a-Jq"></a>不能招苦故无有罪。<a id="a-Jr"></a>能助道故生无量福。<a id="a-Js"></a>现行变化身语两业者。<a id="a-Jt"></a>谓依化身发起两业。<a id="a-Ju"></a>或依实身由化心发身语二业。<a id="a-Jv"></a>意业无形不可变化。<a id="a-Jw"></a>或虽现有贪瞋等事。<a id="a-Jx"></a>于化有情无大义利。<a id="a-Jy"></a>是故不说。<a id="a-Jz"></a>安立有情毗奈耶中者。<a id="a-K0"></a>谓作国王制诸法律。<a id="a-K1"></a>示行逼恼令住其中。<a id="a-K2"></a>或一切善能灭众恶。<a id="a-K3"></a>或大涅槃灭除生死名毗奈耶。<a id="a-K4"></a>又现种种诸本生事者。<a id="a-K5"></a>谓诸菩萨诸本生事化心所现。<a id="a-K6"></a>或久成佛复示现行诸本生事。<a id="a-K7"></a>饶益有情令菩萨学。<a id="a-K8"></a>故后说言是名菩萨所学尸罗。</p>
  <p id="aK9">论曰。<a id="a-KA"></a>由此略说四种殊胜。<a id="a-KB"></a>应知菩萨尸罗律仪最为殊胜。<a id="a-KC"></a>如是差别菩萨学处应知复有无量差别。<a id="a-KD"></a>如毗奈耶瞿沙方广契经中说。</p>
  <p id="aKE">释曰。<a id="a-KF"></a>今于此中略说四种殊胜之相。<a id="a-KG"></a>于毗奈耶瞿沙经中广说。<a id="a-KH"></a>复有无量殊胜。<a id="a-KI"></a>此经即是菩萨藏摄。<a id="a-KJ"></a>故名方广。</p>
 </body>
</html>