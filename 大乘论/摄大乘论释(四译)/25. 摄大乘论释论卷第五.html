<!doctype html>
<html id="z3IBVOnwr" data-ver="854">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释论卷第五</h1>
  <h2 id="a2">分别章第二之二</h2>
  <p id="a3">论曰。<a id="a-4"></a>复次云何得知依他性为分别性。<a id="a-5"></a>相显现而住。<a id="a-6"></a>然非分别性体也。<a id="a-7"></a>于名前无智即体相违故。<a id="a-8"></a>多名有多体此相违故。<a id="a-9"></a>名不定杂体相违故。<a id="a-A"></a>此中有偈。</p>
  <p id="aB">于名前无智　　多名及不定</p>
  <p id="aC">同及多杂体　　成就此相违</p>
  <p id="aD">法无而可见　　无染而有净</p>
  <p id="aE">应知如幻事　　亦复似虚空</p>
  <p id="aF">释曰。<a id="a-G"></a>如依他性中虽分别一分可见。<a id="a-H"></a>然不成彼性显示此故于名前无智。<a id="a-I"></a>同体相违故者。<a id="a-J"></a>若分别与依他是一体。<a id="a-K"></a>则离名于义中智生。<a id="a-L"></a>如瓶离瓶名。<a id="a-M"></a>于瓶义中瓶智不生。<a id="a-N"></a>若瓶名与瓶义是一相者。<a id="a-O"></a>则应智自生。<a id="a-P"></a>以不一相故。<a id="a-Q"></a>若言名义同体。<a id="a-R"></a>即是相违。<a id="a-S"></a>此中成立名是依他。<a id="a-T"></a>义是分别。<a id="a-U"></a>何以故。<a id="a-V"></a>此依他由名力故成所分别又一义有多名。<a id="a-W"></a>若名义是一相如名有众多。<a id="a-X"></a>义亦应众多。<a id="a-Y"></a>若尔此义则应有多体。<a id="a-Z"></a>此一义有多体。<a id="a-a"></a>即是相违。<a id="a-b"></a>是故两性一体即是第二相违。<a id="a-c"></a>又名不定如瞿名能目九义。<a id="a-d"></a>若执名义是一。<a id="a-e"></a>即诸义同体。<a id="a-f"></a>此执是第三相违。<a id="a-g"></a>以无量别相义皆成牛等一体故。<a id="a-h"></a>偈中亦说此义。<a id="a-i"></a>于偈中言成就者。<a id="a-j"></a>明依他与分别不同体义。<a id="a-k"></a>成就法无而可见等。<a id="a-l"></a>此一偈为教诸弟子。<a id="a-m"></a>幻等譬喻故。<a id="a-n"></a>弟子有二种相违疑。<a id="a-o"></a>难法无而可见。<a id="a-p"></a>无染而有净。<a id="a-q"></a>于此有疑于中如幻事者。<a id="a-r"></a>如幻象实不有而可见。<a id="a-s"></a>义亦如是。<a id="a-t"></a>虽不有而亦可见。<a id="a-u"></a>又如虚空云等。<a id="a-v"></a>不能染污本性清净。<a id="a-w"></a>然云等除时名为清净。<a id="a-x"></a>诸法亦尔无有染污本性清净。<a id="a-y"></a>然除客尘障垢时。<a id="a-z"></a>名为清净应知。</p>
  <p id="a10">论曰。<a id="a-11"></a>复次如所显现既不有。<a id="a-12"></a>此依他性一切种悉无。<a id="a-13"></a>何故不成。<a id="a-14"></a>若无依他成就性亦无。<a id="a-15"></a>一切无所有此义不成。<a id="a-16"></a>若依他性及成就性俱无则无染污及清净过。<a id="a-17"></a>现见染污及清净。<a id="a-18"></a>是故非一切无。<a id="a-19"></a>此中有偈。</p>
  <p id="a1A">若无依他性　　成就性亦无</p>
  <p id="a1B">则亦恒不有　　染污及清净</p>
  <p id="a1C">释曰。<a id="a-1D"></a>依他性如所显现不如是有。<a id="a-1E"></a>今为显一切种悉无不成故。<a id="a-1F"></a>说此依他若不有成就亦不有。<a id="a-1G"></a>何以故。<a id="a-1H"></a>由有染故则有净。<a id="a-1I"></a>是故若二种俱无即一切悉无。<a id="a-1J"></a>此义不成今当显示谤无染净。<a id="a-1K"></a>此是过失。<a id="a-1L"></a>何以故。<a id="a-1M"></a>现见有染有净故。<a id="a-1N"></a>此依他成就二法现见是有。<a id="a-1O"></a>若执言无则是实有染净而谤言无。</p>
  <p id="a1P">论曰。<a id="a-1Q"></a>于佛世尊大乘方广经中。<a id="a-1R"></a>彼经中说云何应知分别性。<a id="a-1S"></a>若说无所有门应知。<a id="a-1T"></a>云何应知依他性。<a id="a-1U"></a>若说幻焰梦像影响水月化等譬喻应知。<a id="a-1V"></a>云何应知成就性。<a id="a-1W"></a>若说四种清净法应知。<a id="a-1X"></a>四种清净法者。<a id="a-1Y"></a>一本性清净。<a id="a-1Z"></a>所谓真如空实际无相第一义法界等。<a id="a-1a"></a>二离垢清净。<a id="a-1b"></a>谓即是离一切障垢。<a id="a-1c"></a>三至得道清净。<a id="a-1d"></a>谓一切菩提分法波罗蜜等。<a id="a-1e"></a>四道生境界清净。<a id="a-1f"></a>谓所说大乘正法此是清净因故。<a id="a-1g"></a>非分别性。<a id="a-1h"></a>最清净法界所流津液故非依他性。<a id="a-1i"></a>此等四法中摄得一切净法。<a id="a-1j"></a>此中有偈。</p>
  <p id="a1k">幻等说于生　　说无显分别</p>
  <p id="a1l">四种清净法　　此说成就性</p>
  <p id="a1m">清净有本性　　无垢道攀缘</p>
  <p id="a1n">一切清净法　　此四种所摄</p>
  <p id="a1o">释曰。<a id="a-1p"></a>本性清净者是自体清净。<a id="a-1q"></a>此自体即是真如。<a id="a-1r"></a>一切众生皆有。<a id="a-1s"></a>以平等相故。<a id="a-1t"></a>由有此故说一切法为如来藏。<a id="a-1u"></a>离垢清净者。<a id="a-1v"></a>即此真如离烦恼障智障垢已。<a id="a-1w"></a>由此真如清净故得名为佛。<a id="a-1x"></a>至得道清净者。<a id="a-1y"></a>得彼之道亦是清净。<a id="a-1z"></a>即是菩提分。<a id="a-20"></a>念处等波罗蜜故。<a id="a-21"></a>道生境界清净者。<a id="a-22"></a>是诸菩提分法胜得生缘。<a id="a-23"></a>此生缘亦是清净故说道生境界清净。<a id="a-24"></a>即是修多罗等十二部言教。<a id="a-25"></a>此言教若是分别即成染污因。<a id="a-26"></a>若是依他即成虚妄。<a id="a-27"></a>最清净法界所流津液故非虚妄。<a id="a-28"></a>由离此二性故得为成就。<a id="a-29"></a>又此四种相于大乘中随说一种应知。<a id="a-2A"></a>即是说成就性。<a id="a-2B"></a>于中初二不变异成就故名成就。<a id="a-2C"></a>后二以不颠倒故名成就。<a id="a-2D"></a>于后偈中具明此义。<a id="a-2E"></a>幻等说于生者依他性说名为生。<a id="a-2F"></a>随于何处说一切法如幻。<a id="a-2G"></a>乃至如化等应知。<a id="a-2H"></a>此说依他性。<a id="a-2I"></a>说无显分别者若说无有色无所有乃至一切法无所有。<a id="a-2J"></a>应知此说分别性。</p>
  <p id="a2K">论曰。<a id="a-2L"></a>复次何因缘故。<a id="a-2M"></a>如经所说。<a id="a-2N"></a>依他性譬幻事等。<a id="a-2O"></a>为除他人于依他性中虚妄疑故。<a id="a-2P"></a>又云何他人于依他性虚妄中生疑。<a id="a-2Q"></a>他人作如是念。<a id="a-2R"></a>云何实无有义而成境界。<a id="a-2S"></a>为除此疑故说幻事譬。<a id="a-2T"></a>若实无有义。<a id="a-2U"></a>心及心法云何得生。<a id="a-2V"></a>为除此疑故说焰譬。<a id="a-2W"></a>若实无有义。<a id="a-2X"></a>云何爱非爱受用得成。<a id="a-2Y"></a>为除此疑故说梦譬。<a id="a-2Z"></a>若实无有义善不善业爱非爱果云何得生。<a id="a-2a"></a>为除此疑故说镜像譬。<a id="a-2b"></a>若实无有义种种识云何得生。<a id="a-2c"></a>为除此疑故说光影譬。<a id="a-2d"></a>若实无有义种种流布言说。<a id="a-2e"></a>云何得生。<a id="a-2f"></a>为除此疑故说向譬。<a id="a-2g"></a>若实无有义。<a id="a-2h"></a>取实三摩提中境界云何得成。<a id="a-2i"></a>为除此疑故说水月譬。<a id="a-2j"></a>若实无有义得自在菩萨以不颠倒心。<a id="a-2k"></a>为作众生利益事故生云何得成为除此疑故说变化譬。</p>
  <p id="a2l">释曰。<a id="a-2m"></a>为显示依他性故。<a id="a-2n"></a>说幻等譬。<a id="a-2o"></a>于中虚妄疑者。<a id="a-2p"></a>于虚妄体中生疑故。<a id="a-2q"></a>于依他性中以幻等譬喻。<a id="a-2r"></a>显示如幻像实无有义而成境界。<a id="a-2s"></a>诸法亦尔。<a id="a-2t"></a>为除彼疑故作幻譬。<a id="a-2u"></a>若无义则无所攀缘。<a id="a-2v"></a>心及心法云何得生。<a id="a-2w"></a>为对治他人此疑故说焰譬。<a id="a-2x"></a>于中焰譬心及心法。<a id="a-2y"></a>水喻于义如焰动故。<a id="a-2z"></a>水义识生实无有水。<a id="a-30"></a>如是心及心法亦尔。<a id="a-31"></a>由动故实无有义而生于识。<a id="a-32"></a>诸小凡夫又复有疑。<a id="a-33"></a>若无有义。<a id="a-34"></a>云何爱非爱受用得成。<a id="a-35"></a>为除此疑故以梦譬。<a id="a-36"></a>依他性如梦中。<a id="a-37"></a>实无有义而爱非爱受用得成。<a id="a-38"></a>此中亦尔受用得成。<a id="a-39"></a>又复有疑若善不善业无义。<a id="a-3A"></a>云何爱不爱果义得成。<a id="a-3B"></a>为除此疑故以镜像譬喻。<a id="a-3C"></a>依他性如镜像。<a id="a-3D"></a>实无有义即于自面有像智生。<a id="a-3E"></a>实无有像义可得。<a id="a-3F"></a>此亦如是爱非爱果义实无所有。<a id="a-3G"></a>然亦可见应知。<a id="a-3H"></a>又复有疑若无有义。<a id="a-3I"></a>云何得有种种识生。<a id="a-3J"></a>为对治此故以光影譬。<a id="a-3K"></a>依他性如人弄影。<a id="a-3L"></a>随种种相貌则有多种影现。<a id="a-3M"></a>然无实影义可得。<a id="a-3N"></a>识亦如是实无种种义然有种种义可见。<a id="a-3O"></a>又复有疑若无有义云何无量种流布言说得生。<a id="a-3P"></a>为除此疑故以向譬。<a id="a-3Q"></a>依他性如向实无有义而亦可闻。<a id="a-3R"></a>如是流布言说实无有义而亦可得。<a id="a-3S"></a>又复有疑若无有义云何得定者。<a id="a-3T"></a>心及心法得见于义。<a id="a-3U"></a>由经说得定心者如实知。<a id="a-3V"></a>如实见故。<a id="a-3W"></a>为对治此故说水月喻。<a id="a-3X"></a>如水月实无有义而亦可见。<a id="a-3Y"></a>以水润滑澄清故。<a id="a-3Z"></a>定心亦尔实无境界义而亦得见。<a id="a-3a"></a>三摩提如水体润滑故。<a id="a-3b"></a>又复有疑若无实众生。<a id="a-3c"></a>云何得如实智诸菩萨等。<a id="a-3d"></a>先以智慧观察为彼等众生。<a id="a-3e"></a>于诸趣受身。<a id="a-3f"></a>为对治此疑故。<a id="a-3g"></a>以变化譬喻依他性。<a id="a-3h"></a>如变化实无有义。<a id="a-3i"></a>随化者心一切事成。<a id="a-3j"></a>非无化事可见。<a id="a-3k"></a>如是虽无受身实义。<a id="a-3l"></a>然为一切众生故受身。<a id="a-3m"></a>此义可见应知。<a id="a-3n"></a>复次为何意故世尊说幻等八喻。<a id="a-3o"></a>今当显示于中说幻喻者。<a id="a-3p"></a>为对治眼等六内入。<a id="a-3q"></a>由眼等犹如幻像实无所有而亦可见应知。<a id="a-3r"></a>以此显示。<a id="a-3s"></a>焰譬喻者喻器世间以体宽大。<a id="a-3t"></a>是故如焰由动摇故。<a id="a-3u"></a>实无有水而见有水。<a id="a-3v"></a>为对治受用色等故说梦喻。<a id="a-3w"></a>如梦中色等实无所有。<a id="a-3x"></a>然以此为因爱憎等受用得成。<a id="a-3y"></a>以此显示。<a id="a-3z"></a>为对治身业故说镜像喻。<a id="a-40"></a>由善不善身业为因缘故。<a id="a-41"></a>有余色像生。<a id="a-42"></a>为对治口业故说向譬。<a id="a-43"></a>由口业为因故得口业果。<a id="a-44"></a>犹如向以此显示。<a id="a-45"></a>意业有三种。<a id="a-46"></a>一欲界二静地三闻等。<a id="a-47"></a>生于中为对治欲界意业故说光影譬。<a id="a-48"></a>由意业果报犹如光影故。<a id="a-49"></a>以此显示。<a id="a-4A"></a>为对治静地意业故。<a id="a-4B"></a>说水月譬。<a id="a-4C"></a>由静地意业果如水中月。<a id="a-4D"></a>实无所有然于静心中有种种果显现。<a id="a-4E"></a>为对治闻等意业故说变化譬。<a id="a-4F"></a>于中闻等者谓闻思熏习。<a id="a-4G"></a>显示此闻等意生如化。</p>
  <p id="a4H">论曰。<a id="a-4I"></a>世尊依何义故于梵天问经中。<a id="a-4J"></a>说如来不见生死不见涅槃。<a id="a-4K"></a>于依他性中约分别性成就性故。<a id="a-4L"></a>生死涅槃体无差别义。<a id="a-4M"></a>彼中即此依他性。<a id="a-4N"></a>分别分成生死。<a id="a-4O"></a>成就分成涅槃。</p>
  <p id="a4P">释曰。<a id="a-4Q"></a>此等三性法相如修多罗所说随顺相应。<a id="a-4R"></a>今当显示。<a id="a-4S"></a>依何义故梵天问经中说。<a id="a-4T"></a>如来不见生死及涅槃。<a id="a-4U"></a>依生死涅槃无差别义故。<a id="a-4V"></a>依他性非是生死由成就分即是涅槃故。<a id="a-4W"></a>亦非涅槃由即彼分别分成生死故。<a id="a-4X"></a>是故不可偏说一分。<a id="a-4Y"></a>世尊见依他中无偏一性。<a id="a-4Z"></a>由此意故于彼经中。<a id="a-4a"></a>说不见生死不见涅槃。</p>
  <p id="a4b">论曰。<a id="a-4c"></a>如世尊于阿毗达磨经中。<a id="a-4d"></a>说三种法。<a id="a-4e"></a>染污分清净分彼二分。<a id="a-4f"></a>依何义故作如此说。<a id="a-4g"></a>依他性中。<a id="a-4h"></a>分别性是染污分。<a id="a-4i"></a>成就性是清净分。<a id="a-4j"></a>即此依他性是彼二分。<a id="a-4k"></a>由此义故作如此说。<a id="a-4l"></a>此义以何譬显示。<a id="a-4m"></a>以金土藏为譬。<a id="a-4n"></a>如金土藏有三种可见。<a id="a-4o"></a>谓一地界二土三金于地界中。<a id="a-4p"></a>土非有而可见。<a id="a-4q"></a>金实有而不可见。<a id="a-4r"></a>若以火烧土则不现。<a id="a-4s"></a>金则显现。<a id="a-4t"></a>复次于地界中土相现时。<a id="a-4u"></a>是虚妄体现。<a id="a-4v"></a>金体现时是真实体现。<a id="a-4w"></a>是故地界有二分。<a id="a-4x"></a>如是如是此识性未为无分别智火所烧时。<a id="a-4y"></a>于识性中虚妄分别性显现。<a id="a-4z"></a>成就性不显现。<a id="a-50"></a>此识性若为无分别智火所烧。<a id="a-51"></a>于识性中实有成就性显现。<a id="a-52"></a>虚妄分别性不显现。<a id="a-53"></a>是故此虚妄分别识体。<a id="a-54"></a>依他性有二分。<a id="a-55"></a>如金藏土中所有地界。</p>
  <p id="a56">释曰。<a id="a-57"></a>如是阿毗达磨修多罗中说。<a id="a-58"></a>分别者染污性。<a id="a-59"></a>成就者清净性。<a id="a-5A"></a>依他者彼二分体。<a id="a-5B"></a>由此义故说三种法谓染污分。<a id="a-5C"></a>清净分。<a id="a-5D"></a>彼二分以此金藏土譬喻显示。<a id="a-5E"></a>于中金藏者是金种子。<a id="a-5F"></a>地界者是坚性。<a id="a-5G"></a>土者是所造色。<a id="a-5H"></a>于土颜色中则有三种可得。<a id="a-5I"></a>彼地界中所有金。<a id="a-5J"></a>但土相显现。<a id="a-5K"></a>彼金体以后时可得故知。<a id="a-5L"></a>何以故。<a id="a-5M"></a>若以火烧金则得现。<a id="a-5N"></a>是故知金本来是有。</p>
  <p id="a5O">论曰。<a id="a-5P"></a>世尊有处说一切法常或说无常。<a id="a-5Q"></a>或说非常非无常。<a id="a-5R"></a>为何义故说常。<a id="a-5S"></a>于依他性中约成就性分故说常。<a id="a-5T"></a>约分别性分故说无常。<a id="a-5U"></a>约彼二分故说非常非无常。<a id="a-5V"></a>为此义故说如常无常不二。<a id="a-5W"></a>苦乐亦不二善不善亦不二。<a id="a-5X"></a>空非空不二我无我不二。<a id="a-5Y"></a>寂静非寂静不二有自性无自性不二。<a id="a-5Z"></a>生无生不二灭无灭不二。<a id="a-5a"></a>本寂非本寂不二。<a id="a-5b"></a>本性涅槃非本性涅槃不二。<a id="a-5c"></a>生死涅槃无二。<a id="a-5d"></a>如是等差别诸佛世尊一切密语。<a id="a-5e"></a>皆随顺三性如常无常门说。<a id="a-5f"></a>此中有偈。</p>
  <p id="a5g">如法无所有　　而现无量种</p>
  <p id="a5h">非法非非法　　故说无二义</p>
  <p id="a5i">依一分显示　　或有或非有</p>
  <p id="a5j">依二分说言　　非有非非有</p>
  <p id="a5k">如显现非有　　是故说为无</p>
  <p id="a5l">由如是显现　　是故说为有</p>
  <p id="a5m">自显无所有　　自体不住故</p>
  <p id="a5n">如取既不有　　故成无自性</p>
  <p id="a5o">由无性故成　　前为后依止</p>
  <p id="a5p">无生灭寂静　　及本性涅槃</p>
  <p id="a5q">释曰。<a id="a-5r"></a>如法无所有而现无量种者。<a id="a-5s"></a>此上半偈如其次第即是非法非非法。<a id="a-5t"></a>何以故。<a id="a-5u"></a>以无所有故名非法。<a id="a-5v"></a>以非无显现法故名非非法。<a id="a-5w"></a>以非法非非法故。<a id="a-5x"></a>说即是无二义。<a id="a-5y"></a>一分者一边故。<a id="a-5z"></a>或有或非有者。<a id="a-60"></a>或于有边或非有边。<a id="a-61"></a>显示者说故。<a id="a-62"></a>依二分说言非有非非有者由依他性具二体。<a id="a-63"></a>取此义故说为非有非非有。<a id="a-64"></a>如显现非有者如所见法彼是非有。<a id="a-65"></a>以如是故说名为无。<a id="a-66"></a>是故说为有者即以此义故说名为有。<a id="a-67"></a>今当显示说无自性意。<a id="a-68"></a>自不有者由一切法无有离因缘能自有者。<a id="a-69"></a>此是一种无自性意。<a id="a-6A"></a>体不有者又是一种无自性意。<a id="a-6B"></a>若法灭已。<a id="a-6C"></a>彼体不复更生。<a id="a-6D"></a>是故无自性。<a id="a-6E"></a>自体不住故者。<a id="a-6F"></a>诸法即于生时无力能过一刹那住。<a id="a-6G"></a>此亦是无自性。<a id="a-6H"></a>此等无自性法与声闻共有。<a id="a-6I"></a>如取既不有者。<a id="a-6J"></a>此不与声闻共。<a id="a-6K"></a>如凡夫所取分别性不如是有故。<a id="a-6L"></a>此意名为大乘中无自性法。<a id="a-6M"></a>又即以此无自性故。<a id="a-6N"></a>无生等一切皆得成就。<a id="a-6O"></a>何以故。<a id="a-6P"></a>由无自性故无生。<a id="a-6Q"></a>由无生故无灭。<a id="a-6R"></a>由无生无灭故本来寂静。<a id="a-6S"></a>由本来寂静故自性涅槃。<a id="a-6T"></a>前为后依止者即是前为后因故。</p>
  <p data-pb></p>
  <h2 id="a6U">四意四合义章第三</h2>
  <p id="a6V">论曰。<a id="a-6W"></a>复有四种意。<a id="a-6X"></a>四种合义。<a id="a-6Y"></a>一切佛语应随顺入。<a id="a-6Z"></a>一平等意。<a id="a-6a"></a>如言我于昔时名毗婆尸正遍知。<a id="a-6b"></a>二别时意。<a id="a-6c"></a>如言诵持多宝如来名。<a id="a-6d"></a>决定得阿耨多罗三藐三菩提。<a id="a-6e"></a>又如经说唯发愿得生极乐世界。<a id="a-6f"></a>三别义意如经说亲近恒伽河沙等诸佛。<a id="a-6g"></a>得解大乘法义。<a id="a-6h"></a>四随人心意。<a id="a-6i"></a>所谓或为此人赞叹布施。<a id="a-6j"></a>后复为此人毁訾布施。<a id="a-6k"></a>如布施戒及余修亦如是。<a id="a-6l"></a>是名四种意。</p>
  <p id="a6m">释曰。<a id="a-6n"></a>如有人取同法故。<a id="a-6o"></a>言彼即是我。<a id="a-6p"></a>世尊亦尔。<a id="a-6q"></a>心在平等法身故。<a id="a-6r"></a>说我于彼时名毗婆尸等。<a id="a-6s"></a>非毗婆尸即是释迦牟尼佛。<a id="a-6t"></a>此中以平等为意故。<a id="a-6u"></a>别时意者。<a id="a-6v"></a>此意非唯称佛名决定得阿耨多罗三藐三菩提。<a id="a-6w"></a>如言以一金钱得千金钱。<a id="a-6x"></a>岂一日得耶。<a id="a-6y"></a>此意在别时得故。<a id="a-6z"></a>以彼一金钱得千金钱因故。<a id="a-70"></a>如是如是。<a id="a-71"></a>唯发愿得生极乐世界意亦如是。<a id="a-72"></a>应知别义意中得解大乘法者。<a id="a-73"></a>谓于三性道理自觉其相。<a id="a-74"></a>若世尊意但以如文词为解义者。<a id="a-75"></a>凡夫亦应正解。<a id="a-76"></a>彼解义者。<a id="a-77"></a>必由亲近无量诸佛方乃得故。<a id="a-78"></a>此是佛意。<a id="a-79"></a>随人心意者。<a id="a-7A"></a>或于此人赞叹布施。<a id="a-7B"></a>又于此人毁呰布施。<a id="a-7C"></a>如是意者随彼得成。<a id="a-7D"></a>若人悭吝于彼赞施。<a id="a-7E"></a>若此人于施已得胜欲。<a id="a-7F"></a>即于彼所毁呰布施。<a id="a-7G"></a>若无此意。<a id="a-7H"></a>于一施中或赞或毁。<a id="a-7I"></a>即是相违。<a id="a-7J"></a>由有此意故。<a id="a-7K"></a>若赞若毁皆悉相应。<a id="a-7L"></a>戒等亦尔。<a id="a-7M"></a>应知一分修者。<a id="a-7N"></a>谓世间修故。<a id="a-7O"></a>意与义异相者。<a id="a-7P"></a>若世尊心有所在而说者为意。<a id="a-7Q"></a>由所说决定令入佛教中者名义。</p>
  <p id="a7R">论曰。<a id="a-7S"></a>四种合义者。<a id="a-7T"></a>一令入义。<a id="a-7U"></a>所谓如于声闻乘中。<a id="a-7V"></a>若大乘中。<a id="a-7W"></a>依世谛道理。<a id="a-7X"></a>说人法二种自性及差别。<a id="a-7Y"></a>二相义谓随所说法相中。<a id="a-7Z"></a>皆以三性显示。<a id="a-7a"></a>三对治义。<a id="a-7b"></a>所谓说八万四千诸对治行门故。</p>
  <p id="a7c">释曰。<a id="a-7d"></a>于中令入义者于人法二种。<a id="a-7e"></a>约世谛道理。<a id="a-7f"></a>或说自性或说差别。<a id="a-7g"></a>为令众生入佛法故。<a id="a-7h"></a>是名令入义。<a id="a-7i"></a>相义者。<a id="a-7j"></a>于中应以相义说其相。<a id="a-7k"></a>由说三性故。<a id="a-7l"></a>对治义者。<a id="a-7m"></a>谓说众生行对治。<a id="a-7n"></a>即是说诸众生烦恼对治。<a id="a-7o"></a>为安立众生对治烦恼处故。</p>
  <p id="a7p">论曰。<a id="a-7q"></a>四翻义如别义语字。<a id="a-7r"></a>显示别义故。<a id="a-7s"></a>此中有偈。</p>
  <p id="a7t">阿娑犁娑　罗末多耶　毗钵唎耶　斯柘素悉[肆-聿+頁](他弃)多者吉犁絁捺柘　素僧吉　利瑟吒　罗槃低菩提没答摩。</p>
  <p id="a7u">释曰。<a id="a-7v"></a>于中阿娑犁者。<a id="a-7w"></a>显了义名不实。<a id="a-7x"></a>隐密义名不动。<a id="a-7y"></a>即是定以不动故名阿娑犁。<a id="a-7z"></a>娑罗末多耶者。<a id="a-80"></a>翻名于定起尊重意。<a id="a-81"></a>毗钵唎耶斯柘者。<a id="a-82"></a>若显了义名颠倒。<a id="a-83"></a>隐密义名翻倒。<a id="a-84"></a>素悉[肆-聿+頁]多者。<a id="a-85"></a>谓善住于翻倒中。<a id="a-86"></a>善住故无常谓常。<a id="a-87"></a>此为颠倒。<a id="a-88"></a>翻彼无常谓常倒中善住故。<a id="a-89"></a>吉犁絁捺柘者。<a id="a-8A"></a>若显了义名烦恼。<a id="a-8B"></a>隐密义名勤苦。<a id="a-8C"></a>素僧吉利瑟吒者。<a id="a-8D"></a>谓善染。<a id="a-8E"></a>是故经说于生死中久染勤苦。<a id="a-8F"></a>罗槃低菩提没答摩者。<a id="a-8G"></a>翻云当得胜菩提。<a id="a-8H"></a>此句可解。</p>
  <p id="a8I">论曰。<a id="a-8J"></a>若欲解释大乘法。<a id="a-8K"></a>略说应以三种相解释。<a id="a-8L"></a>一解说缘生。<a id="a-8M"></a>二解说因缘所生法。<a id="a-8N"></a>三解说言教中义。<a id="a-8O"></a>于中解说缘生者如偈说。</p>
  <p id="a8P">言熏所生法　　此于彼亦尔</p>
  <p id="a8Q">此显果报识及生起识更互为缘生故。<a id="a-8R"></a>彼因缘所生法者。<a id="a-8S"></a>生起识为相有相及见识体性。<a id="a-8T"></a>彼以住持相分别相法尔相。<a id="a-8U"></a>即此得显三性相。<a id="a-8V"></a>如偈说。</p>
  <p id="a8W">有相及有见　　是应知三相</p>
  <p id="a8X">复次云何解释彼相。<a id="a-8Y"></a>谓分别相于依他相中无体。<a id="a-8Z"></a>成就相于依他中是有。<a id="a-8a"></a>由此二故不有及有不可得。<a id="a-8b"></a>可得不见真实见真实此二同时。<a id="a-8c"></a>又于依他性中分别无所有。<a id="a-8d"></a>成就是有故。<a id="a-8e"></a>得彼不得此。<a id="a-8f"></a>不得彼得此。<a id="a-8g"></a>如偈说。</p>
  <p id="a8h">依他无分别　　唯成就是有</p>
  <p id="a8i">不得及可得　　于中二平等</p>
  <p id="a8j">释曰。<a id="a-8k"></a>言熏所生法者。<a id="a-8l"></a>谓外分别熏习阿梨耶识。<a id="a-8m"></a>即于识中住。<a id="a-8n"></a>以此熏习为因生一切法。<a id="a-8o"></a>即是生起识自性。<a id="a-8p"></a>此于彼亦尔者。<a id="a-8q"></a>此分别熏习即以彼诸法为因。<a id="a-8r"></a>此显示阿梨耶识与生起识更互为因。<a id="a-8s"></a>又彼生起识性所有诸法。<a id="a-8t"></a>有相有见识体为性者。<a id="a-8u"></a>谓若识体有相及有见即是彼体。<a id="a-8v"></a>此诸法有三相所谓住持相者。<a id="a-8w"></a>即是依他相。<a id="a-8x"></a>由此等所说故。<a id="a-8y"></a>三性所有相即得显现。<a id="a-8z"></a>如是等义以偈义显现有相有见。<a id="a-90"></a>是应知三相者此等三相如论本解释中显示。<a id="a-91"></a>不有及有不可得可得不见真实见真实此二同时等者。<a id="a-92"></a>以显示之。<a id="a-93"></a>此中二者。<a id="a-94"></a>谓分别及成就。<a id="a-95"></a>于此二分一不有一是有故。<a id="a-96"></a>说名有不有。<a id="a-97"></a>若得分别则不得成就。<a id="a-98"></a>由不见真实故。<a id="a-99"></a>即于彼时不得分别而得成就。<a id="a-9A"></a>由见真实故。<a id="a-9B"></a>如是等义又以偈显示。<a id="a-9C"></a>偈中言平等者。<a id="a-9D"></a>谓一刹那故。<a id="a-9E"></a>于中者谓依他性中故。<a id="a-9F"></a>二者谓见真实不见真实故。<a id="a-9G"></a>故者有因缘故。<a id="a-9H"></a>由依他性中分别是无。<a id="a-9I"></a>成就是有故。<a id="a-9J"></a>彼诸凡夫颠倒取故见。<a id="a-9K"></a>诸圣人正见故见。</p>
  <p id="a9L">论曰。<a id="a-9M"></a>解释言教中义者。<a id="a-9N"></a>如说初句为本以余句显示其分。<a id="a-9O"></a>或功德依止或义依止。<a id="a-9P"></a>功德依止者。<a id="a-9Q"></a>如说佛功德。<a id="a-9R"></a>最清净觉无二法。<a id="a-9S"></a>行无相法为胜道。<a id="a-9T"></a>住于佛住得一切佛平等。<a id="a-9U"></a>至无障碍处不退转法。<a id="a-9V"></a>无碍境界不可思议成立。<a id="a-9W"></a>入三世平等。<a id="a-9X"></a>遍行一切世界身。<a id="a-9Y"></a>一切法无碍智。<a id="a-9Z"></a>一切行具足知。<a id="a-9a"></a>于法智无疑。<a id="a-9b"></a>无分别身一切菩萨所受智。<a id="a-9c"></a>到无二佛住。<a id="a-9d"></a>第一波罗蜜至究竟。<a id="a-9e"></a>无差别如来解脱智。<a id="a-9f"></a>入无边无中佛地平等法界。<a id="a-9g"></a>第一尽虚空界等。<a id="a-9h"></a>最清净觉为本。<a id="a-9i"></a>其余诸句是此句差别。<a id="a-9j"></a>应知如是等名为善解释。<a id="a-9k"></a>诸法体最清净觉者。<a id="a-9l"></a>此佛世尊最清净觉。<a id="a-9m"></a>应知摄余二十一佛功德。<a id="a-9n"></a>谓于应知中一向无障碍转功德。<a id="a-9o"></a>令入有无无二相。<a id="a-9p"></a>真如最清净功德。<a id="a-9q"></a>无功用佛事不休息佛住功德。<a id="a-9r"></a>法身为依止。<a id="a-9s"></a>心业无差别功德。<a id="a-9t"></a>修对治一切障功德。<a id="a-9u"></a>降伏一切外道功德。<a id="a-9v"></a>生在世间不为世法所碍功德。<a id="a-9w"></a>成立法功德。<a id="a-9x"></a>授记功德。<a id="a-9y"></a>一切世界中示现受用身化身功德。<a id="a-9z"></a>断疑功德。<a id="a-A0"></a>令入种种行功德。<a id="a-A1"></a>未来法生智功德。<a id="a-A2"></a>如所乐欲为显示功德。<a id="a-A3"></a>无量身为教化众生事功德。<a id="a-A4"></a>平等法身波罗蜜成就功德。<a id="a-A5"></a>佛刹无差别随所信乐显示功德。<a id="a-A6"></a>三种佛身无方所限分功德。<a id="a-A7"></a>穷生死际恒为利乐一切众生功德。<a id="a-A8"></a>无尽功德。</p>
  <p id="aA9">释曰。<a id="a-AA"></a>显示其分者。<a id="a-AB"></a>如所应解释。<a id="a-AC"></a>今显示此义。<a id="a-AD"></a>或功德所摄或义所摄。<a id="a-AE"></a>于功德所摄中。<a id="a-AF"></a>最清净觉者此为初句。<a id="a-AG"></a>所余诸句显示其义。<a id="a-AH"></a>于中无二行者。<a id="a-AI"></a>二行不可得是名无二行。<a id="a-AJ"></a>非如声闻辟支佛智。<a id="a-AK"></a>亦有障碍亦无障碍。<a id="a-AL"></a>有无无二相。<a id="a-AM"></a>第一清净者。<a id="a-AN"></a>谓清净真如。<a id="a-AO"></a>即是无相法。<a id="a-AP"></a>此真如非有相。<a id="a-AQ"></a>由一切法无所有故。<a id="a-AR"></a>亦非无相。<a id="a-AS"></a>由有自体相故。<a id="a-AT"></a>此真如于无相法中为第一清净。<a id="a-AU"></a>入处故言令入功德。<a id="a-AV"></a>最胜故名为道。<a id="a-AW"></a>道者入处义。<a id="a-AX"></a>故名为道。<a id="a-AY"></a>无功用佛事不休息佛住功德者。<a id="a-AZ"></a>谓于所有佛事常行不住故。<a id="a-Aa"></a>修对治一切障功德者。<a id="a-Ab"></a>以一切时恒修觉故。<a id="a-Ac"></a>能对治一切障碍。<a id="a-Ad"></a>生在世间不为世法所碍功德者。<a id="a-Ae"></a>凡生在世间必行世境界。<a id="a-Af"></a>然虽生世间不为世间利等八法所染。<a id="a-Ag"></a>成立法功德者。<a id="a-Ah"></a>修多罗等诸法无量不可思议。<a id="a-Ai"></a>以凡夫不能入故名最清净觉。<a id="a-Aj"></a>即此最清净觉句一一句中皆相应。<a id="a-Ak"></a>未来法生智功德者。<a id="a-Al"></a>谓于未来世法如是生。<a id="a-Am"></a>皆能知故。<a id="a-An"></a>无量身为教化众生相应功德者。<a id="a-Ao"></a>谓无量诸菩萨身。<a id="a-Ap"></a>若作教化众生事。<a id="a-Aq"></a>诸佛得自他平等智故。<a id="a-Ar"></a>彼智即为佛智所摄故。<a id="a-As"></a>即是佛教化事。<a id="a-At"></a>平等法身波罗蜜成就功德者。<a id="a-Au"></a>谓法身无二故名平等。<a id="a-Av"></a>以此无二法身故名得最清净波罗蜜。<a id="a-Aw"></a>至究竟无差别解脱智者。<a id="a-Ax"></a>谓于如来无差别智中。<a id="a-Ay"></a>解脱究竟故。<a id="a-Az"></a>此中解脱者。<a id="a-B0"></a>即是增上解故。<a id="a-B1"></a>三种佛身无方所限分功德者谓法身于若干方处。<a id="a-B2"></a>不能分限。<a id="a-B3"></a>如是受用身化身于诸世界亦尔。<a id="a-B4"></a>法界第一者。<a id="a-B5"></a>最清净法界第一故。<a id="a-B6"></a>名法界第一。<a id="a-B7"></a>尽虚空界者。<a id="a-B8"></a>佛智如虚空无尽故。<a id="a-B9"></a>是故名为最清净觉。</p>
  <p id="aBA">论曰。<a id="a-BB"></a>复次义依止者如经说。<a id="a-BC"></a>菩萨具足三十二法者说名菩萨。<a id="a-BD"></a>于一切众生起利乐意故。<a id="a-BE"></a>令入一切智智故。<a id="a-BF"></a>知我何价故。<a id="a-BG"></a>舍憍慢故。<a id="a-BH"></a>牢固意故。<a id="a-BI"></a>非有所为作怜愍故。<a id="a-BJ"></a>于亲非亲平等心故。<a id="a-BK"></a>究竟亲友乃至涅槃际故。<a id="a-BL"></a>应量而语故。<a id="a-BM"></a>微笑先言故。<a id="a-BN"></a>无限大悲故。<a id="a-BO"></a>荷负重担无退屈故。<a id="a-BP"></a>无疲惓意故。<a id="a-BQ"></a>闻义无厌故。<a id="a-BR"></a>自所作罪能见其过故。<a id="a-BS"></a>于他罪失不嫌而诲故。<a id="a-BT"></a>一切威仪中修菩提心故。<a id="a-BU"></a>不求果报而行施故。<a id="a-BV"></a>不依止一切有趣生。<a id="a-BW"></a>而持戒故。<a id="a-BX"></a>于一切众生无碍行忍故。<a id="a-BY"></a>摄取一切善法而行精进故。<a id="a-BZ"></a>舍离无色界而修禅故。<a id="a-Ba"></a>方便相应智慧故。<a id="a-Bb"></a>以四摄事为摄方便故。<a id="a-Bc"></a>持戒破戒慈爱无二故。<a id="a-Bd"></a>恭敬听闻正法故。<a id="a-Be"></a>恭敬住阿兰若处故。<a id="a-Bf"></a>于世间杂事不乐着故。<a id="a-Bg"></a>于下乘中无悕欲故。<a id="a-Bh"></a>于大乘中见功德故。<a id="a-Bi"></a>远离恶友故。<a id="a-Bj"></a>亲近善友故。<a id="a-Bk"></a>净修四梵行故。<a id="a-Bl"></a>游戏五通故。<a id="a-Bm"></a>随智行故。<a id="a-Bn"></a>于住正行不住正行诸众生不弃舍故。<a id="a-Bo"></a>一向语故重真实故。<a id="a-Bp"></a>菩提心为首故。<a id="a-Bq"></a>如是诸句皆初句差别应知。<a id="a-Br"></a>于一切众生中利乐意者。<a id="a-Bs"></a>此利乐意句。<a id="a-Bt"></a>有十六业差别应知。<a id="a-Bu"></a>于中十六业者。<a id="a-Bv"></a>谓展转起行业。<a id="a-Bw"></a>不颠倒业。<a id="a-Bx"></a>他不请作亦自行业。<a id="a-By"></a>不动坏业。<a id="a-Bz"></a>无所求业。<a id="a-C0"></a>此有三句不求返报故。<a id="a-C1"></a>于违顺众生无憎爱故。<a id="a-C2"></a>生生随逐故。<a id="a-C3"></a>即此类中身口业有二句。<a id="a-C4"></a>于苦于乐及非二中平等业。<a id="a-C5"></a>不卑劣业。<a id="a-C6"></a>不退转业。<a id="a-C7"></a>摄取方便业。<a id="a-C8"></a>厌恶障碍业。<a id="a-C9"></a>此有二句。<a id="a-CA"></a>无间思惟业。<a id="a-CB"></a>进胜业。<a id="a-CC"></a>此有七句正修行六波罗蜜。<a id="a-CD"></a>及修行四摄事修行成就方便业。<a id="a-CE"></a>此有六句亲近善丈夫故。<a id="a-CF"></a>听闻正法故。<a id="a-CG"></a>住阿兰若处故。<a id="a-CH"></a>远离恶觉故。<a id="a-CI"></a>正思惟功德有二种。<a id="a-CJ"></a>共事功德有二种。<a id="a-CK"></a>成就业有三种。<a id="a-CL"></a>无量清净故。<a id="a-CM"></a>得大威德故。<a id="a-CN"></a>得胜功德故。<a id="a-CO"></a>安立彼业。<a id="a-CP"></a>此有四句。<a id="a-CQ"></a>摄众功德故。<a id="a-CR"></a>决定教授故。<a id="a-CS"></a>法财二摄为一故。<a id="a-CT"></a>无染污心故。<a id="a-CU"></a>如是句皆句差别。<a id="a-CV"></a>应知如经偈说。</p>
  <p id="aCW">初句所摄故　　由功德句别</p>
  <p id="aCX">初句所摄故　　由义别句别</p>
  <p id="aCY">释曰。<a id="a-CZ"></a>义依止者。<a id="a-Ca"></a>谓一切众生中利乐意。<a id="a-Cb"></a>此句义有十六业。<a id="a-Cc"></a>及余句显示。<a id="a-Cd"></a>此中利乐意。<a id="a-Ce"></a>作何等业。<a id="a-Cf"></a>令入一切智智者。<a id="a-Cg"></a>若令诸众生入一切智智。<a id="a-Ch"></a>此是展转行。<a id="a-Ci"></a>譬如一灯传然千灯。<a id="a-Cj"></a>即是显示利乐意。<a id="a-Ck"></a>如是等诸句皆与利乐意相应。<a id="a-Cl"></a>自知我为何价者。<a id="a-Cm"></a>自有利乐意。<a id="a-Cn"></a>仍是颠倒。<a id="a-Co"></a>如有人意欲利乐而以饮酒与之。<a id="a-Cp"></a>若如实自知称己分量教示众生。<a id="a-Cq"></a>不以憍慢故自无所知。<a id="a-Cr"></a>起心利益反成无利。<a id="a-Cs"></a>舍憍慢者以舍憍慢心故。<a id="a-Ct"></a>不待劝请自为说法。<a id="a-Cu"></a>牢固意者。<a id="a-Cv"></a>不以众生颠倒行故。<a id="a-Cw"></a>牢固利乐心动坏。<a id="a-Cx"></a>非有所为作怜愍意者。<a id="a-Cy"></a>以不为利养作利益众生故。<a id="a-Cz"></a>此利乐愍意云何可知。<a id="a-D0"></a>以顺行身口业故。<a id="a-D1"></a>于中应量而语及先言等是口业。<a id="a-D2"></a>微笑及无限大悲等是身业。<a id="a-D3"></a>此中应量语者谓唯作法语故。<a id="a-D4"></a>无限悲者愍三苦故。<a id="a-D5"></a>苦者苦苦故。<a id="a-D6"></a>乐者坏苦故。<a id="a-D7"></a>不苦不乐者行苦故。<a id="a-D8"></a>非二者不苦不乐故。<a id="a-D9"></a>不卑劣业者不自卑劣。<a id="a-DA"></a>云我不能成佛。<a id="a-DB"></a>如此等类。<a id="a-DC"></a>无厌惓意者。<a id="a-DD"></a>若不疲惓则能修佛道。<a id="a-DE"></a>闻义无厌者。<a id="a-DF"></a>若不多闻则无教化众生方便智。<a id="a-DG"></a>一切威仪中者。<a id="a-DH"></a>此句义如净行修多罗中说。<a id="a-DI"></a>进胜业者是利乐意。<a id="a-DJ"></a>趣向增长因体故。<a id="a-DK"></a>修成就方便业有六句者。<a id="a-DL"></a>若人亲近此行即得成就。<a id="a-DM"></a>恭敬住阿兰若处者。<a id="a-DN"></a>由住彼处故能离恶。<a id="a-DO"></a>觉世间杂事者歌舞杂戏等。<a id="a-DP"></a>成就业者谓表彼成就相故。<a id="a-DQ"></a>威德者谓六神通。<a id="a-DR"></a>随智慧行者。<a id="a-DS"></a>谓随智不随识自智慧生故。<a id="a-DT"></a>由此智慧正证相应。<a id="a-DU"></a>住诸法中安立彼业者。<a id="a-DV"></a>由有利乐意故。<a id="a-DW"></a>能以利乐安立众生。<a id="a-DX"></a>于中摄众者。<a id="a-DY"></a>于破戒者不舍安立亦不驱傧。<a id="a-DZ"></a>令离不善令与善合。<a id="a-Da"></a>决定教授者。<a id="a-Db"></a>由一向与立教诫。<a id="a-Dc"></a>不自说已后复言我前所说不善故。<a id="a-Dd"></a>闻者授教。<a id="a-De"></a>财法摄者由诚实告彼等言。<a id="a-Df"></a>以法及衣服等财利摄故。<a id="a-Dg"></a>如言具摄。<a id="a-Dh"></a>无染污心者由摄行菩提心作众生利益事。<a id="a-Di"></a>非为自求供养。<a id="a-Dj"></a>但念云何以此善令众生正觉无上菩提。<a id="a-Dk"></a>如此摄受故。<a id="a-Dl"></a>偈中义亦尔释应知相竟。</p>
 </body>
</html>