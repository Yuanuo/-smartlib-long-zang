<!doctype html>
<html id="z3IBVOYwl" data-ver="1099">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第九</h1>
  <h2 id="a2">增上慧学分第九之二</h2>
  <p id="a3">论曰。<a id="a-4"></a>此中加行无分别智有三种。<a id="a-5"></a>谓因缘引发数习生差别故。</p>
  <p id="a6">释曰。<a id="a-7"></a>此中加行无分别智三种差别。<a id="a-8"></a>谓或由种姓力。<a id="a-9"></a>或由前生引发力。<a id="a-A"></a>或由现在数习力而得生故。<a id="a-B"></a>或由种姓力者。<a id="a-C"></a>种姓为因而得生故。<a id="a-D"></a>前生引发力者。<a id="a-E"></a>由前生中数习为因而得生故。<a id="a-F"></a>现在数习力者。<a id="a-G"></a>由现在生士用力为因而得生故。</p>
  <p id="aH">论曰。<a id="a-I"></a>根本无分别智亦有三种。<a id="a-J"></a>谓喜足无颠倒无戏论。<a id="a-K"></a>无分别差别故。</p>
  <p id="aL">释曰。<a id="a-M"></a>此中喜足无分别者。<a id="a-N"></a>应知已到闻思究竟。<a id="a-O"></a>由喜足故不复分别故。<a id="a-P"></a>名喜足无分别智。<a id="a-Q"></a>谓诸菩萨住异生地。<a id="a-R"></a>若得闻思觉慧究竟。<a id="a-S"></a>便生喜足作是念言。<a id="a-T"></a>凡所闻思极至于此。<a id="a-U"></a>以是义故说名喜足无分别智。<a id="a-V"></a>复有余义。<a id="a-W"></a>应知世间亦有喜足无分别智。<a id="a-X"></a>谓诸有情至第一有见为涅槃。<a id="a-Y"></a>便生喜足作是念言。<a id="a-Z"></a>过此更无所应至处故。<a id="a-a"></a>名喜足无分别智。<a id="a-b"></a>无颠倒无分别者。<a id="a-c"></a>谓声闻等。<a id="a-d"></a>应知彼等通达真如。<a id="a-e"></a>得无常等四无倒智。<a id="a-f"></a>无常等四颠倒分别。<a id="a-g"></a>名无颠倒无分别智。<a id="a-h"></a>无戏论无分别者。<a id="a-i"></a>谓诸菩萨。<a id="a-j"></a>应知菩萨于一切法。<a id="a-k"></a>乃至菩提皆无戏论。<a id="a-l"></a>应知此智所证真如。<a id="a-m"></a>过名言路超世智境。<a id="a-n"></a>由是名言不能宣说。<a id="a-o"></a>诸世间智不能了知。</p>
  <p id="ap">论曰。<a id="a-q"></a>后得无分别智有五种。<a id="a-r"></a>谓通达随念安立和合如意思择差别故。</p>
  <p id="as">释曰。<a id="a-t"></a>此后得智五种差别。<a id="a-u"></a>一通达思择。<a id="a-v"></a>二随念思择。<a id="a-w"></a>三安立思择。<a id="a-x"></a>四和合思择。<a id="a-y"></a>五如意思择。<a id="a-z"></a>此中通达思择者。<a id="a-10"></a>谓通达时如是思择。<a id="a-11"></a>我已通达。<a id="a-12"></a>此中思择意取觉察。<a id="a-13"></a>随念思择者。<a id="a-14"></a>谓从此出随忆念言。<a id="a-15"></a>我已通达无分别性。<a id="a-16"></a>安立思择者。<a id="a-17"></a>谓为他说此通达事。<a id="a-18"></a>和合思择者。<a id="a-19"></a>谓总缘智观一切法皆同一相。<a id="a-1A"></a>由此智故进趣转依。<a id="a-1B"></a>或转依已重起此智。<a id="a-1C"></a>如意思择者。<a id="a-1D"></a>谓随所思一切如意。<a id="a-1E"></a>由此思择能变地等令成金等。<a id="a-1F"></a>为得如意起此思择。<a id="a-1G"></a>是故说名如意思择。<a id="a-1H"></a>如有说言。<a id="a-1I"></a>由思择故便得如意。<a id="a-1J"></a>虽已成立无分别智。<a id="a-1K"></a>犹未宣说成立因缘。<a id="a-1L"></a>是故复说多颂显示。</p>
  <p id="a1M">论曰。<a id="a-1N"></a>复有多颂。<a id="a-1O"></a>成立如是无分别智。</p>
  <p id="a1P">鬼傍生人天　　各随其所应</p>
  <p id="a1Q">等事心异故　　许义非真实</p>
  <p id="a1R">于过去事等　　梦像二影中</p>
  <p id="a1S">虽所缘非实　　而境相成就</p>
  <p id="a1T">若义义性成　　无无分别智</p>
  <p id="a1U">此若无佛果　　证得不应理</p>
  <p id="a1V">得自在菩萨　　由胜解力故</p>
  <p id="a1W">如欲地等成　　得定者亦尔</p>
  <p id="a1X">成就简择者　　有智得定者</p>
  <p id="a1Y">思惟一切法　　如义皆显现</p>
  <p id="a1Z">无分别智行　　诸义皆不现</p>
  <p id="a1a">当知无有义　　由此亦无识</p>
  <p id="a1b">释曰。<a id="a-1c"></a>鬼傍生人天各随其所应等者。<a id="a-1d"></a>谓于傍生见有水处。<a id="a-1e"></a>饿鬼见是陆地高原。<a id="a-1f"></a>于人所见有粪秽处。<a id="a-1g"></a>猪等傍生见为净妙可居室宅。<a id="a-1h"></a>于人所见净妙饮食。<a id="a-1i"></a>诸天见为臭秽不净。<a id="a-1j"></a>如是众生于等事中心见异故。<a id="a-1k"></a>应知境义非真实有。<a id="a-1l"></a>若义实无识应无境。<a id="a-1m"></a>有无境识如缘去来。<a id="a-1n"></a>如缘梦像。<a id="a-1o"></a>如缘镜等及三摩地所行影像。<a id="a-1p"></a>为显此义说一伽他。<a id="a-1q"></a>谓于过去等。<a id="a-1r"></a>此中前半由后半释。<a id="a-1s"></a>如其次第应知其相。<a id="a-1t"></a>由无别实境。<a id="a-1u"></a>是故说言有无境识。<a id="a-1v"></a>由自变为境。<a id="a-1w"></a>是故说言境相成就。<a id="a-1x"></a>即是自缘心影像义。<a id="a-1y"></a>谓缘去来梦像二影。<a id="a-1z"></a>次第安立境相成就。<a id="a-20"></a>若义义性成无无分别智者。<a id="a-21"></a>若义实有义之自性。<a id="a-22"></a>是则应无无分别智。<a id="a-23"></a>若谓虽无无分别智。<a id="a-24"></a>当有何失。<a id="a-25"></a>此若无佛果证得不应理者。<a id="a-26"></a>若汝拨无无分别智。<a id="a-27"></a>是则不应证得佛果故。<a id="a-28"></a>应决定许有如是无分别智。<a id="a-29"></a>得自在菩萨者。<a id="a-2A"></a>谓已证得自在菩萨。<a id="a-2B"></a>由胜解力故者。<a id="a-2C"></a>由愿乐力。<a id="a-2D"></a>如欲地等成者。<a id="a-2E"></a>谓令地等成金等相。<a id="a-2F"></a>随欲皆成。<a id="a-2G"></a>得定者亦尔者。<a id="a-2H"></a>谓余声闻等。<a id="a-2I"></a>成就简择者者。<a id="a-2J"></a>谓已成满毗钵舍那。<a id="a-2K"></a>言有智者。<a id="a-2L"></a>谓诸菩萨。<a id="a-2M"></a>得定者者。<a id="a-2N"></a>得三摩地。<a id="a-2O"></a>思惟一切法如义皆显现者。<a id="a-2P"></a>谓菩萨等定慧成满摄心于内。<a id="a-2Q"></a>如如思惟经等法义。<a id="a-2R"></a>如是如是皆得显现。<a id="a-2S"></a>若念佛时随所思念彼彼法中佛义显现。<a id="a-2T"></a>思色受等应知亦尔。<a id="a-2U"></a>无分别智行诸义皆不现者。<a id="a-2V"></a>谓无分别智正现行时。<a id="a-2W"></a>一切境义皆不显现。<a id="a-2X"></a>当知无有义者。<a id="a-2Y"></a>谓由前说种种道理。<a id="a-2Z"></a>当知境义实无所有。<a id="a-2a"></a>欲显其识如境亦无故。<a id="a-2b"></a>言由此亦无识。<a id="a-2c"></a>所识境义既无所有。<a id="a-2d"></a>由此应知能识亦无。<a id="a-2e"></a>此义如前所知相中分明已显。</p>
  <p id="a2f">论曰。<a id="a-2g"></a>般若波罗蜜多与无分别智无有差别。<a id="a-2h"></a>如说菩萨安住般若波罗蜜多非处相应。<a id="a-2i"></a>能于所余波罗蜜多修习圆满。<a id="a-2j"></a>云何名为非处相应修习圆满。<a id="a-2k"></a>谓由远离五种处故。<a id="a-2l"></a>一远离外道我执处故。<a id="a-2m"></a>二远离未见真如菩萨分别处故。<a id="a-2n"></a>三远离生死涅槃二边处故。<a id="a-2o"></a>四远离唯断烦恼障生喜足处故。<a id="a-2p"></a>五远离不顾有情利益安乐。<a id="a-2q"></a>住无余依涅槃界处故。</p>
  <p id="a2r">释曰。<a id="a-2s"></a>无分别智即是般若波罗蜜多。<a id="a-2t"></a>由彼经中说。<a id="a-2u"></a>诸菩萨安住般若波罗蜜多非处相应。<a id="a-2v"></a>能于所余波罗蜜多修习圆满。<a id="a-2w"></a>为欲令知如是义故显示彼文。<a id="a-2x"></a>远离外道我执处者。<a id="a-2y"></a>谓如外道住般若中执我我所。<a id="a-2z"></a>作如是念我能住般若。<a id="a-30"></a>般若是我所菩萨不尔。<a id="a-31"></a>远离如是诸外道辈我执处故。<a id="a-32"></a>应知说名非处相应。<a id="a-33"></a>安住般若波罗蜜多。<a id="a-34"></a>远离未见真如菩萨分别处者。<a id="a-35"></a>谓如未见真如菩萨。<a id="a-36"></a>于无分别般若波罗蜜多中。<a id="a-37"></a>分别此是般若波罗蜜多。<a id="a-38"></a>菩萨远离如是分别。<a id="a-39"></a>应知说名非处相应安住般若波罗蜜多。<a id="a-3A"></a>远离生死涅槃二边处者。<a id="a-3B"></a>谓如世间安住生死。<a id="a-3C"></a>诸声闻等安住涅槃。<a id="a-3D"></a>菩萨不尔。<a id="a-3E"></a>远离二边。<a id="a-3F"></a>应知说名非处相应安住般若波罗蜜多。<a id="a-3G"></a>远离唯断烦恼障生喜足处者。<a id="a-3H"></a>如声闻等唯断烦恼障便生喜足菩萨不尔。<a id="a-3I"></a>由此意趣。<a id="a-3J"></a>应知说名非处相应安住般若波罗蜜多。<a id="a-3K"></a>远离不顾有情利益安乐住无余依涅槃界处者。<a id="a-3L"></a>谓如声闻等不顾有情利益安乐。<a id="a-3M"></a>于无余依般涅槃界而般涅槃。<a id="a-3N"></a>菩萨不尔。<a id="a-3O"></a>不住声闻所住之处。<a id="a-3P"></a>应知说名非处相应安住般若波罗蜜多。</p>
  <p id="a3Q">论曰。<a id="a-3R"></a>声闻等智与菩萨智有何差别。<a id="a-3S"></a>由五种相应知差别。<a id="a-3T"></a>一由无分别差别谓于蕴等法无分别故。<a id="a-3U"></a>二由非少分差别。<a id="a-3V"></a>谓于通达真如。<a id="a-3W"></a>入一切种所知境界。<a id="a-3X"></a>普为度脱一切有情。<a id="a-3Y"></a>非少分故。<a id="a-3Z"></a>三由无住差别。<a id="a-3a"></a>谓无住涅槃为所住故。<a id="a-3b"></a>四由毕竟差别。<a id="a-3c"></a>谓无余依涅槃界中无断尽故。<a id="a-3d"></a>五由无上差别。<a id="a-3e"></a>谓于此上无有余乘胜过此故。<a id="a-3f"></a>此中有颂。</p>
  <p id="a3g">诸大悲为体　　由五相胜智</p>
  <p id="a3h">世出世满中　　说此最高远</p>
  <p id="a3i">释曰。<a id="a-3j"></a>此中显示声闻等智与菩萨智五相差别。<a id="a-3k"></a>无分别差别者。<a id="a-3l"></a>谓声闻等缘于蕴等分别识生。<a id="a-3m"></a>非菩萨智分别蕴等。<a id="a-3n"></a>非少分差别者。<a id="a-3o"></a>谓显三种非少分性。<a id="a-3p"></a>一所达真如非少分性。<a id="a-3q"></a>二所知境界非少分性。<a id="a-3r"></a>三所度有情非少分性。<a id="a-3s"></a>所达真如非少分性者。<a id="a-3t"></a>谓菩萨智具足通达补特伽罗法无我性。<a id="a-3u"></a>声闻等智入真如时。<a id="a-3v"></a>唯能通达补特伽罗无我之性。<a id="a-3w"></a>所知境界非少分性者。<a id="a-3x"></a>谓菩萨智普缘一切所知境生。<a id="a-3y"></a>声闻等智唯缘苦等诸谛而生。<a id="a-3z"></a>所度有情非少分性者。<a id="a-40"></a>谓菩萨智普为度脱一切有情。<a id="a-41"></a>勤趣菩提。<a id="a-42"></a>声闻等智唯求自利。<a id="a-43"></a>无住差别者。<a id="a-44"></a>谓菩萨智正为安住无住涅槃。<a id="a-45"></a>非声闻等。<a id="a-46"></a>是故差别。<a id="a-47"></a>毕竟差别者。<a id="a-48"></a>谓声闻等于无余依涅槃界中一切灭尽。<a id="a-49"></a>菩萨于此涅槃界中功德无尽。<a id="a-4A"></a>是故差别。<a id="a-4B"></a>无上差别者。<a id="a-4C"></a>谓声闻等上有大乘。<a id="a-4D"></a>其菩萨乘无复有上。<a id="a-4E"></a>是故差别。<a id="a-4F"></a>为显此义说一伽他。<a id="a-4G"></a>世出世满中者。<a id="a-4H"></a>谓于色无色界世间满中。<a id="a-4I"></a>及于声闻乘等出世满中。</p>
  <p id="a4J">论曰。<a id="a-4K"></a>若诸菩萨成就如是增上尸罗。<a id="a-4L"></a>增上质多增上般若功德圆满。<a id="a-4M"></a>于诸财位得大自在何故现见有诸有情匮乏财位见彼有情。<a id="a-4N"></a>于诸财位有重业障故。<a id="a-4O"></a>见彼有情若施财位障生善法故。<a id="a-4P"></a>见彼有情。<a id="a-4Q"></a>若乏财位厌离现前故。<a id="a-4R"></a>见彼有情。<a id="a-4S"></a>若施财位即为积集不善法因故。<a id="a-4T"></a>见彼有情。<a id="a-4U"></a>若施财位即便作余无量有情损恼因故。<a id="a-4V"></a>是故现见有诸有情匮乏财位。<a id="a-4W"></a>此中有颂。</p>
  <p id="a4X">见业障现前　　积集损恼故</p>
  <p id="a4Y">现有诸有情　　不感菩萨施</p>
  <p id="a4Z">释曰。<a id="a-4a"></a>此中显示。<a id="a-4b"></a>由是因缘。<a id="a-4c"></a>菩萨虽得财位自在具足大悲。<a id="a-4d"></a>而不施与有情财位。<a id="a-4e"></a>见彼有情于诸财位有重业障故者。<a id="a-4f"></a>谓诸有情有障菩萨神力恶业。<a id="a-4g"></a>由彼恶业障碍菩萨无障碍智。<a id="a-4h"></a>由见此故。<a id="a-4i"></a>虽有堪能虽彼匮乏而便弃舍。<a id="a-4j"></a>此中应引饿鬼江喻。<a id="a-4k"></a>如江有水。<a id="a-4l"></a>无障饮者。<a id="a-4m"></a>然诸饿鬼由自业过不能得饮。<a id="a-4n"></a>此亦如是。<a id="a-4o"></a>江喻菩萨。<a id="a-4p"></a>财位喻水。<a id="a-4q"></a>鬼喻有情。<a id="a-4r"></a>如彼饿鬼不合饮用江中净水。<a id="a-4s"></a>如是有情不合受用菩萨财位。<a id="a-4t"></a>见彼有情若施财位障生善法故者。<a id="a-4u"></a>谓复有余补特伽罗虽无业障。<a id="a-4v"></a>菩萨见彼于相续中当生善法。<a id="a-4w"></a>若施财位。<a id="a-4x"></a>受富乐故障彼生善。<a id="a-4y"></a>作是思惟。<a id="a-4z"></a>宁彼贫贱顺生善法。<a id="a-50"></a>勿彼富贵障善法生。<a id="a-51"></a>由此道理。<a id="a-52"></a>虽得自在不施财位。<a id="a-53"></a>见彼有情若乏财位厌离现前故者。<a id="a-54"></a>谓复有余补特伽罗。<a id="a-55"></a>菩萨见彼由贫贱故厌离现前。<a id="a-56"></a>作是思惟。<a id="a-57"></a>宁彼贫贱厌离现前随顺善法。<a id="a-58"></a>勿彼富贵不生厌离。<a id="a-59"></a>由此道理。<a id="a-5A"></a>虽得自在不施财位。<a id="a-5B"></a>见彼有情若施财位即为积集不善法因故者。<a id="a-5C"></a>谓复有余补特伽罗。<a id="a-5D"></a>菩萨见彼乃至贫穷常不积集诸不善法。<a id="a-5E"></a>作是思惟。<a id="a-5F"></a>宁彼贫穷不造诸恶。<a id="a-5G"></a>勿彼富贵集诸不善。<a id="a-5H"></a>由此道理。<a id="a-5I"></a>虽得自在不施财位。<a id="a-5J"></a>见彼有情若施财位即便作余无量有情损恼因故者。<a id="a-5K"></a>谓复有余补特伽罗。<a id="a-5L"></a>菩萨见彼得大财位即便苦恼无量有情。<a id="a-5M"></a>作是思惟。<a id="a-5N"></a>宁彼一身独受贫贱。<a id="a-5O"></a>勿彼富贵损恼其余无量有情。<a id="a-5P"></a>由此道理。<a id="a-5Q"></a>虽得自在不施财位。<a id="a-5R"></a>为显此义复说伽他。<a id="a-5S"></a>谓见有情有业障故。<a id="a-5T"></a>障生善故。<a id="a-5U"></a>厌现前故。<a id="a-5V"></a>积集恶故。<a id="a-5W"></a>损恼他故。<a id="a-5X"></a>不感菩萨施彼财位。<a id="a-5Y"></a>是故现有匮乏有情。<a id="a-5Z"></a>此略显义。<a id="a-5a"></a>余广易了。</p>
  <p data-pb></p>
  <h2 id="a5b">果断分第十</h2>
  <p id="a5c">论曰。<a id="a-5d"></a>如是已说增上慧殊胜。<a id="a-5e"></a>彼果断殊胜云何可见。<a id="a-5f"></a>断谓菩萨无住涅槃。<a id="a-5g"></a>以舍杂染不舍生死。<a id="a-5h"></a>二所依止转依为相。<a id="a-5i"></a>此中生死。<a id="a-5j"></a>谓依他起性杂染分。<a id="a-5k"></a>涅槃。<a id="a-5l"></a>谓依他起性清净分。<a id="a-5m"></a>二所依止。<a id="a-5n"></a>谓通二分依他起性。<a id="a-5o"></a>转依。<a id="a-5p"></a>谓即依他起性对治起时转舍杂染分。<a id="a-5q"></a>转得清净分。</p>
  <p id="a5r">释曰。<a id="a-5s"></a>无住涅槃以舍杂染不舍生死二所依止转依为相者。<a id="a-5t"></a>谓住此转依时。<a id="a-5u"></a>不容烦恼不舍生死。<a id="a-5v"></a>是此转依相。<a id="a-5w"></a>何者生死。<a id="a-5x"></a>谓依他起杂染性分。<a id="a-5y"></a>何者涅槃。<a id="a-5z"></a>谓依他起清净性分。<a id="a-60"></a>何者依止。<a id="a-61"></a>谓通二分所依自性。<a id="a-62"></a>何者转依。<a id="a-63"></a>谓即此性对治生时。<a id="a-64"></a>舍杂染分得清净分。</p>
  <p id="a65">论曰。<a id="a-66"></a>又此转依略有六种。<a id="a-67"></a>一损力益能转。<a id="a-68"></a>谓由胜解力闻熏习住故。<a id="a-69"></a>及由有羞耻。<a id="a-6A"></a>令诸烦恼少分现行不现行故。<a id="a-6B"></a>二通达转。<a id="a-6C"></a>谓诸菩萨已入大地。<a id="a-6D"></a>于真实非真实显现不显现现前住故。<a id="a-6E"></a>乃至六地。<a id="a-6F"></a>三修习转。<a id="a-6G"></a>谓犹有障。<a id="a-6H"></a>一切相不显现。<a id="a-6I"></a>真实显现故。<a id="a-6J"></a>乃至十地。<a id="a-6K"></a>四果圆满转谓永无障。<a id="a-6L"></a>一切相不显现。<a id="a-6M"></a>最清净真实显现。<a id="a-6N"></a>于一切相得自在故。<a id="a-6O"></a>五下劣转。<a id="a-6P"></a>谓声闻等唯能通达补特伽罗空无我性。<a id="a-6Q"></a>一向背生死一向舍生死故。<a id="a-6R"></a>六广大转。<a id="a-6S"></a>谓诸菩萨兼通达法空无我性。<a id="a-6T"></a>即于生死见为寂静。<a id="a-6U"></a>虽断杂染而不舍故。<a id="a-6V"></a>若诸菩萨住下劣转有何过失不顾一切有情利益安乐事故。<a id="a-6W"></a>违越一切菩萨法故。<a id="a-6X"></a>与下劣乘同解脱故。<a id="a-6Y"></a>是为过失。<a id="a-6Z"></a>若诸菩萨住广大转有何功德。<a id="a-6a"></a>生死法中以自转依为所依止。<a id="a-6b"></a>得自在故。<a id="a-6c"></a>于一切趣。<a id="a-6d"></a>示现一切有情之身。<a id="a-6e"></a>于最胜生及三乘中。<a id="a-6f"></a>种种调伏方便善巧。<a id="a-6g"></a>安立所化诸有情故。<a id="a-6h"></a>是为功德。</p>
  <p id="a6i">释曰。<a id="a-6j"></a>又此转依略有六种。<a id="a-6k"></a>损力益能转者。<a id="a-6l"></a>谓损减阿赖耶识中烦恼熏习力故。<a id="a-6m"></a>增益彼对治功能故得此转依。<a id="a-6n"></a>谓由胜解力闻熏习住故者。<a id="a-6o"></a>谓住胜解行地安立闻熏习力故得此转依。<a id="a-6p"></a>及由有惭羞等者。<a id="a-6q"></a>于此位中。<a id="a-6r"></a>若烦恼现行即深羞耻。<a id="a-6s"></a>或少分现行。<a id="a-6t"></a>或全不现行。<a id="a-6u"></a>通达转者。<a id="a-6v"></a>谓入地时所得转依。<a id="a-6w"></a>于真实非真实等者。<a id="a-6x"></a>谓此转依乃至六地。<a id="a-6y"></a>或时为真实显现因。<a id="a-6z"></a>或时出观为非真实显现因。<a id="a-70"></a>修习转谓犹有障者。<a id="a-71"></a>由所知障说名有障。<a id="a-72"></a>一切相不显现等者。<a id="a-73"></a>谓此转依乃至十地。<a id="a-74"></a>一切有相不复显现。<a id="a-75"></a>唯有无相真实显现。<a id="a-76"></a>果圆满转谓永无障者。<a id="a-77"></a>由无一切障说名无障。<a id="a-78"></a>一切相不显现者。<a id="a-79"></a>无一切障故。<a id="a-7A"></a>最清净真实显现者。<a id="a-7B"></a>即由此故。<a id="a-7C"></a>于一切相得自在者。<a id="a-7D"></a>由此为依得相自在。<a id="a-7E"></a>随其所欲利乐有情。<a id="a-7F"></a>下劣转谓声闻等。<a id="a-7G"></a>等者。<a id="a-7H"></a>等取独觉。<a id="a-7I"></a>唯能通达一空无我。<a id="a-7J"></a>不能利他故。<a id="a-7K"></a>是下劣。<a id="a-7L"></a>广大转谓诸菩萨等者。<a id="a-7M"></a>由并通达二空无我。<a id="a-7N"></a>安住此中舍诸杂染。<a id="a-7O"></a>不舍生死兼利自他故。<a id="a-7P"></a>是广大。<a id="a-7Q"></a>住下劣转有何过失等者。<a id="a-7R"></a>不顾有情越菩萨法。<a id="a-7S"></a>下劣乘同。<a id="a-7T"></a>是为过失。<a id="a-7U"></a>住广大转有何功德等者。<a id="a-7V"></a>以自转依为所依止。<a id="a-7W"></a>于一切法得自在故。<a id="a-7X"></a>于一切趣示现一切同分之身。<a id="a-7Y"></a>于最胜生及三乘中。<a id="a-7Z"></a>种种调伏方便巧智。<a id="a-7a"></a>安立所化难调有情。<a id="a-7b"></a>是为功德。<a id="a-7c"></a>此中意取世间富贵为最胜生。</p>
  <p id="a7d">论曰。<a id="a-7e"></a>此中有多颂。</p>
  <p id="a7f">诸凡夫覆真　　一向显虚妄</p>
  <p id="a7g">诸菩萨舍妄　　一向显真实</p>
  <p id="a7h">应知显不显　　真义非真义</p>
  <p id="a7i">转依即解脱　　随欲自在行</p>
  <p id="a7j">于生死涅槃　　若起平等智</p>
  <p id="a7k">尔时由此证　　生死即涅槃</p>
  <p id="a7l">由是于生死　　非舍非不舍</p>
  <p id="a7m">亦即于涅槃　　非得非不得</p>
  <p id="a7n">释曰。<a id="a-7o"></a>为显转依故说多颂。<a id="a-7p"></a>如诸凡夫。<a id="a-7q"></a>由无明故覆障真实。<a id="a-7r"></a>显一切种所有虚妄。<a id="a-7s"></a>如是圣者。<a id="a-7t"></a>无明断故舍离虚妄。<a id="a-7u"></a>显一切种所有真实。<a id="a-7v"></a>由此道理。<a id="a-7w"></a>应知显不显真义非真义者。<a id="a-7x"></a>遍计所执非真不转。<a id="a-7y"></a>圆成实相真义转故。<a id="a-7z"></a>言转依者。<a id="a-80"></a>此即转依于此位中真义现行。<a id="a-81"></a>非真实义不现行故。<a id="a-82"></a>即解脱者。<a id="a-83"></a>即此转依解脱相应。<a id="a-84"></a>随欲自在行者。<a id="a-85"></a>谓此解脱随其所欲自在而行非如声闻所得解脱。<a id="a-86"></a>犹如斩首。<a id="a-87"></a>毕竟安住般涅槃故。<a id="a-88"></a>于生死涅槃若起平等智等者。<a id="a-89"></a>谓于生死及于涅槃起平等智。<a id="a-8A"></a>由此二种无别性故。<a id="a-8B"></a>即于此时是尔时义。<a id="a-8C"></a>又此二种云何平等。<a id="a-8D"></a>以诸杂染名为生死。<a id="a-8E"></a>即杂染法无我之性名为涅槃。<a id="a-8F"></a>菩萨通达诸法无我平等智生。<a id="a-8G"></a>见彼诸法皆无自性。<a id="a-8H"></a>诸有生死即是涅槃。<a id="a-8I"></a>以于其中见极寂静即涅槃故。<a id="a-8J"></a>若如是知复何所得。<a id="a-8K"></a>由是于生死。<a id="a-8L"></a>非舍非不舍等者。<a id="a-8M"></a>诸有生死即是涅槃。<a id="a-8N"></a>是故不舍。<a id="a-8O"></a>即是无别有可舍义。<a id="a-8P"></a>即于其中见无性故离诸杂染。<a id="a-8Q"></a>名非不舍。<a id="a-8R"></a>既得如是亦即于涅槃非得非不得。<a id="a-8S"></a>离生死外无别涅槃而可证得。<a id="a-8T"></a>故名非得。<a id="a-8U"></a>复于其中见寂静故。<a id="a-8V"></a>虽无性别而证涅槃。<a id="a-8W"></a>名非不得。</p>
  <p data-pb></p>
  <h2 id="a8X">果智分第十一之一</h2>
  <p id="a8Y">论曰。<a id="a-8Z"></a>如是已说彼果断殊胜。<a id="a-8a"></a>彼果智殊胜云何可见。<a id="a-8b"></a>谓由三种佛身。<a id="a-8c"></a>应知彼果智殊胜。<a id="a-8d"></a>一由自性身。<a id="a-8e"></a>二由受用身。<a id="a-8f"></a>三由变化身。<a id="a-8g"></a>此中自性身者。<a id="a-8h"></a>谓诸如来法身。<a id="a-8i"></a>一切法自在转所依止故。<a id="a-8j"></a>受用身者。<a id="a-8k"></a>谓依法身。<a id="a-8l"></a>种种诸佛众会所显。<a id="a-8m"></a>清净佛土大乘法乐为所受故。<a id="a-8n"></a>变化身者。<a id="a-8o"></a>亦依法身。<a id="a-8p"></a>从睹史多天宫现没受生受欲。<a id="a-8q"></a>踰城出家。<a id="a-8r"></a>往外道所修诸苦行。<a id="a-8s"></a>证大菩提。<a id="a-8t"></a>转大法轮。<a id="a-8u"></a>入大涅槃故。</p>
  <p id="a8v">释曰。<a id="a-8w"></a>今当解说果智殊胜。<a id="a-8x"></a>此由诸佛三身所显。<a id="a-8y"></a>自性身者。<a id="a-8z"></a>谓诸法界所流法乐。<a id="a-90"></a>大自在转之所依止受用身者。<a id="a-91"></a>谓即依前所说法身。<a id="a-92"></a>种种诸佛众会所显。<a id="a-93"></a>于诸清净佛国土中。<a id="a-94"></a>受用一切法界所流大乘经等种种法乐之所依止。<a id="a-95"></a>复有余义。<a id="a-96"></a>谓是受用清净佛土之所依止。<a id="a-97"></a>又是受用大乘法乐之所依止。<a id="a-98"></a>变化身者。<a id="a-99"></a>谓依法身。<a id="a-9A"></a>从睹史多天宫现没乃至入大涅槃故者。<a id="a-9B"></a>谓现人天同分之身之所依止。</p>
  <p id="a9C">论曰。<a id="a-9D"></a>此中说一嗢拖南颂。</p>
  <p id="a9E">相证得自在　　依止及摄持</p>
  <p id="a9F">差别德甚深　　念业明诸佛</p>
  <p id="a9G">释曰。<a id="a-9H"></a>为明诸佛所得之身故。<a id="a-9I"></a>说相等嗢柁南颂。</p>
  <p id="a9J">论曰。<a id="a-9K"></a>诸佛法身以何为相。<a id="a-9L"></a>应知法身略有五相。</p>
  <p id="a9M">释曰。<a id="a-9N"></a>应知法身有无量相。<a id="a-9O"></a>今于此中略说五种。</p>
  <p id="a9P">论曰。<a id="a-9Q"></a>一转依为相谓转灭一切障杂染分。<a id="a-9R"></a>依他起性故。<a id="a-9S"></a>转得解脱一切障于法自在。<a id="a-9T"></a>转现前清净分依他起性故。</p>
  <p id="a9U">释曰。<a id="a-9V"></a>转灭一切障杂染分依他起性故者。<a id="a-9W"></a>谓转灭依他起性杂染分。<a id="a-9X"></a>转得解脱一切障于法自在转现前清净分依他起性故者。<a id="a-9Y"></a>谓于一切法自在转住故。<a id="a-9Z"></a>转得依他起性清净分。</p>
  <p id="a9a">论曰。<a id="a-9b"></a>二白法所成为相。<a id="a-9c"></a>谓六波罗蜜多圆满。<a id="a-9d"></a>得十自在故。<a id="a-9e"></a>此中寿自在心自在众具自在。<a id="a-9f"></a>由施波罗蜜多圆满故。<a id="a-9g"></a>业自在生自在。<a id="a-9h"></a>由戒波罗蜜多圆满故。<a id="a-9i"></a>胜解自在。<a id="a-9j"></a>由忍波罗蜜多圆满故。<a id="a-9k"></a>愿自在。<a id="a-9l"></a>由精进波罗蜜多圆满故。<a id="a-9m"></a>神力自在五通所摄。<a id="a-9n"></a>由静虑波罗蜜多圆满故。<a id="a-9o"></a>智自在法自在。<a id="a-9p"></a>由般若波罗蜜多圆满故。</p>
  <p id="a9q">释曰。<a id="a-9r"></a>白法所成为相等者。<a id="a-9s"></a>谓由六波罗蜜多圆满故。<a id="a-9t"></a>证得法身十种自在。<a id="a-9u"></a>是彼自性故名所成。<a id="a-9v"></a>寿自在者。<a id="a-9w"></a>应知随欲齐几时住。<a id="a-9x"></a>便能如意现示己身。<a id="a-9y"></a>心自在者。<a id="a-9z"></a>谓生死中能无染污。<a id="a-A0"></a>众具自在者。<a id="a-A1"></a>谓于食等十种众具。<a id="a-A2"></a>随其所欲如意能得。<a id="a-A3"></a>如有颂言。</p>
  <p id="aA4">诸菩萨思惟　　若净若不净</p>
  <p id="aA5">一切成美妙　　皆由意自在</p>
  <p id="aA6">应知如是三种自在。<a id="a-A7"></a>皆由布施波罗蜜多圆满为因。<a id="a-A8"></a>业自在生自在由戒波罗蜜多圆满故者。<a id="a-A9"></a>谓此能摄彼能生因及所生果故。<a id="a-AA"></a>应知此中业自在者。<a id="a-AB"></a>由身语业自在而转。<a id="a-AC"></a>随所欲生业现前故。<a id="a-AD"></a>生自在者。<a id="a-AE"></a>应知于生自在而转。<a id="a-AF"></a>于诸趣等随其所欲摄受生故。<a id="a-AG"></a>由此道理显修尸罗。<a id="a-AH"></a>于其业因及于生果皆得自在。<a id="a-AI"></a>胜解自在由忍波罗蜜多圆满故者。<a id="a-AJ"></a>谓令诸法皆随心转。<a id="a-AK"></a>随逐胜解如所胜解一切事成。<a id="a-AL"></a>如随所欲。<a id="a-AM"></a>转变地等令成金等。<a id="a-AN"></a>转变水等令成火等。<a id="a-AO"></a>以修忍时随诸有情意所乐转故。<a id="a-AP"></a>令获得于一切法皆随心转。<a id="a-AQ"></a>愿自在由精进波罗蜜多圆满故者。<a id="a-AR"></a>谓修精进一切所作皆能究竟。<a id="a-AS"></a>故所思事一切皆成。<a id="a-AT"></a>应知在昔修精进时。<a id="a-AU"></a>随所作事皆能究竟。<a id="a-AV"></a>中无懈废。<a id="a-AW"></a>由此为因。<a id="a-AX"></a>今随所愿如意皆成。<a id="a-AY"></a>神力自在五通所摄由静虑波罗蜜多圆满故者。<a id="a-AZ"></a>谓由静虑心有堪能。<a id="a-Aa"></a>引发种种神通所作。<a id="a-Ab"></a>非但由此陵空往来。<a id="a-Ac"></a>亦能了知他心等事。<a id="a-Ad"></a>由是说言五通所摄。<a id="a-Ae"></a>智自在法自在由般若波罗蜜多圆满故者。<a id="a-Af"></a>谓遍了知一切尔炎。<a id="a-Ag"></a>名智自在。<a id="a-Ah"></a>如其所欲能正安立契经等法。<a id="a-Ai"></a>名法自在。<a id="a-Aj"></a>又由慧力安立蕴等一切法体。<a id="a-Ak"></a>名智自在。<a id="a-Al"></a>此后所得一切种智。<a id="a-Am"></a>名法自在。</p>
  <p id="aAn">论曰。<a id="a-Ao"></a>三无二为相。<a id="a-Ap"></a>谓有无无二为相。<a id="a-Aq"></a>由一切法无所有故。<a id="a-Ar"></a>空所显相是实有故。<a id="a-As"></a>有为无为无二为相。<a id="a-At"></a>由业烦恼非所为故。<a id="a-Au"></a>自在示现有为相故。<a id="a-Av"></a>异性一性无二为相。<a id="a-Aw"></a>由一切佛所依无差别故。<a id="a-Ax"></a>无量相续现等觉故。<a id="a-Ay"></a>此中有二颂。</p>
  <p id="aAz">我执不有故　　于中无别依</p>
  <p id="aB0">随前能证别　　故施设有异</p>
  <p id="aB1">种姓异非虚　　圆满无初故</p>
  <p id="aB2">无垢依无别　　故非一非多</p>
  <p id="aB3">释曰。<a id="a-B4"></a>有无无二为相者。<a id="a-B5"></a>谓一切法遍计所执性相非有故非有相。<a id="a-B6"></a>空所显示圆成实性其体实有故非无相。<a id="a-B7"></a>有为无为无二为相者。<a id="a-B8"></a>是非有为自性。<a id="a-B9"></a>非无为自性义。<a id="a-BA"></a>非业烦恼之所生故。<a id="a-BB"></a>非有为相。<a id="a-BC"></a>于有为中得大自在。<a id="a-BD"></a>数数示现名有为相。<a id="a-BE"></a>由此意趣非无为相。<a id="a-BF"></a>异性一性无二为相者。<a id="a-BG"></a>所依法身无差别故。<a id="a-BH"></a>非是异相。<a id="a-BI"></a>无量依止所证得故。<a id="a-BJ"></a>非是一相。<a id="a-BK"></a>俱一无故名无二相。<a id="a-BL"></a>复以伽他显如是义。<a id="a-BM"></a>我执不有故于中无别依者。<a id="a-BN"></a>谓于世间我执力故有别依身。<a id="a-BO"></a>此中我执都无有故无别依身。<a id="a-BP"></a>若所依身无有差别。<a id="a-BQ"></a>云何而得许有多佛。<a id="a-BR"></a>随前能证别故施设有异者。<a id="a-BS"></a>由多依身各所证得故有差别。<a id="a-BT"></a>为显此义复说伽他。<a id="a-BU"></a>种姓异故者。<a id="a-BV"></a>谓诸菩萨种姓差别有多种故。<a id="a-BW"></a>非虚故者。<a id="a-BX"></a>种姓异故加行亦异。<a id="a-BY"></a>加行异故资粮圆满亦有多种。<a id="a-BZ"></a>由是因缘。<a id="a-Ba"></a>若唯一佛余者资粮。<a id="a-Bb"></a>应虚无果。<a id="a-Bc"></a>圆满故者。<a id="a-Bd"></a>诸佛具作一切有情利益等事。<a id="a-Be"></a>谓正安立于三乘等。<a id="a-Bf"></a>若执如来不安有情置于佛乘。<a id="a-Bg"></a>所作佛事应不圆满。<a id="a-Bh"></a>由此道理应许多佛。<a id="a-Bi"></a>无初故者。<a id="a-Bj"></a>如彼生死流转无初。<a id="a-Bk"></a>诸佛亦尔。<a id="a-Bl"></a>若唯有一即应有初。<a id="a-Bm"></a>是故不一。<a id="a-Bn"></a>无垢依无别者。<a id="a-Bo"></a>由佛无垢法界为依无差别故。<a id="a-Bp"></a>无有多种。<a id="a-Bq"></a>故非一非多者。<a id="a-Br"></a>由此道理。<a id="a-Bs"></a>显示诸佛非一多相。</p>
  <p id="aBt">论曰。<a id="a-Bu"></a>四常住为相。<a id="a-Bv"></a>谓真如清净相故。<a id="a-Bw"></a>本愿所引故。<a id="a-Bx"></a>所应作事无竟期故。</p>
  <p id="aBy">释曰。<a id="a-Bz"></a>由三因缘显常住相。<a id="a-C0"></a>真如清净相故者。<a id="a-C1"></a>清净真如体是常住。<a id="a-C2"></a>显成佛故。<a id="a-C3"></a>应知如来常住为相。<a id="a-C4"></a>本愿所引故者。<a id="a-C5"></a>谓昔发愿常作一切有情利乐。<a id="a-C6"></a>所证佛身此愿所引。<a id="a-C7"></a>由此本愿非空无果。<a id="a-C8"></a>应知如来常住为相。<a id="a-C9"></a>若谓如来所作一切有情利乐已究竟者。<a id="a-CA"></a>此义不然。<a id="a-CB"></a>所应作事无竟期故。<a id="a-CC"></a>以于今时犹有无边所应作事。<a id="a-CD"></a>一切有情未涅槃故。<a id="a-CE"></a>由是因缘应知如来常住为相。<a id="a-CF"></a>如是说已。<a id="a-CG"></a>应知诸佛不可思议。<a id="a-CH"></a>由是因缘不可思议。<a id="a-CI"></a>今当显示。</p>
  <p id="aCJ">论曰。<a id="a-CK"></a>五不可思议为相。<a id="a-CL"></a>谓真如清净自内证故。<a id="a-CM"></a>无有世间喻能喻故。<a id="a-CN"></a>非诸寻思所行处故。</p>
  <p id="aCO">释曰。<a id="a-CP"></a>自内证故者。<a id="a-CQ"></a>谓诸如来自内所证。<a id="a-CR"></a>由此真如自内证故。<a id="a-CS"></a>非诸寻思所思议处。<a id="a-CT"></a>于诸世间。<a id="a-CU"></a>亦无与此相似譬喻可喻令知。</p>
  <p id="aCV">论曰。<a id="a-CW"></a>复次云何如是法身最初证得。<a id="a-CX"></a>谓缘总相大乘法境无分别智。<a id="a-CY"></a>及后得智五相善修。<a id="a-CZ"></a>于一切地善集资粮。<a id="a-Ca"></a>金刚喻定。<a id="a-Cb"></a>破灭微细难破障故。<a id="a-Cc"></a>此定无间。<a id="a-Cd"></a>离一切障故得转依。</p>
  <p id="aCe">释曰。<a id="a-Cf"></a>今次应说法身证得。<a id="a-Cg"></a>最初证得者。<a id="a-Ch"></a>显此法身非所生起。<a id="a-Ci"></a>体无为故。<a id="a-Cj"></a>若所生起应是无常。<a id="a-Ck"></a>金刚喻定者。<a id="a-Cl"></a>此三摩地譬如金刚能破微细难破障故。<a id="a-Cm"></a>故得转依者。<a id="a-Cn"></a>由金刚喻三摩地故。<a id="a-Co"></a>能证转依逮得法身。</p>
  <p id="aCp">论曰。<a id="a-Cq"></a>复次法身由几自在而得自在。<a id="a-Cr"></a>略由五种。<a id="a-Cs"></a>一由佛土自身相好无边音声无见顶相自在。<a id="a-Ct"></a>由转色蕴依故。<a id="a-Cu"></a>二由无罪无量广大乐住自在。<a id="a-Cv"></a>由转受蕴依故。<a id="a-Cw"></a>三由辩说一切名身句身文身自在。<a id="a-Cx"></a>由转想蕴依故。<a id="a-Cy"></a>四由现化变易引摄大众引摄白法自在。<a id="a-Cz"></a>由转行蕴依故。<a id="a-D0"></a>五由圆镜平等观察成所作智自在。<a id="a-D1"></a>由转识蕴依故。</p>
  <p id="aD2">释曰。<a id="a-D3"></a>今次应显法身自在。<a id="a-D4"></a>由转色等五蕴依故得五自在。<a id="a-D5"></a>此中由转色蕴依故证得示现佛土自在。<a id="a-D6"></a>由此示现金银等宝净妙佛国。<a id="a-D7"></a>亦得示现随其所欲自身自在。<a id="a-D8"></a>由此示现大集会中随诸有情胜解所乐种种色身。<a id="a-D9"></a>又随所乐能现种种相好自在。<a id="a-DA"></a>又现无边音声自在。<a id="a-DB"></a>又现无见顶相自在。<a id="a-DC"></a>由转受蕴依故。<a id="a-DD"></a>得无罪无量广大乐住自在。<a id="a-DE"></a>谓得自在能住无罪无量广大乐住。<a id="a-DF"></a>应知此中由众多故说名无量。<a id="a-DG"></a>普超一切三界乐故。<a id="a-DH"></a>说名广大乐住自在。<a id="a-DI"></a>由转想蕴依故。<a id="a-DJ"></a>得于名身句身文身辩说自在。<a id="a-DK"></a>以能取相故名为想。<a id="a-DL"></a>由名身等能取其相。<a id="a-DM"></a>转染想蕴。<a id="a-DN"></a>还得如是清净想蕴。<a id="a-DO"></a>由转行蕴依故。<a id="a-DP"></a>得现化变易引摄大众引摄白法自在。<a id="a-DQ"></a>应知此中随其所欲示现所作故名现化。<a id="a-DR"></a>改转地等令成金等故名变易。<a id="a-DS"></a>如意所乐能引天龙药叉等众。<a id="a-DT"></a>应知说名引摄大众。<a id="a-DU"></a>随意所乐引诸白法令现在前。<a id="a-DV"></a>应知说名引摄白法。<a id="a-DW"></a>由转识蕴依故。<a id="a-DX"></a>得大圆镜智平等性智妙观察智成所作智。<a id="a-DY"></a>此中大圆镜智者。<a id="a-DZ"></a>谓无忘失法所知境界虽不现前亦能记了。<a id="a-Da"></a>如善习诵书论光明。<a id="a-Db"></a>平等性智者。<a id="a-Dc"></a>谓先通达真法界时。<a id="a-Dd"></a>得诸有情平等心等。<a id="a-De"></a>应知此中究竟清净。<a id="a-Df"></a>妙观察智者。<a id="a-Dg"></a>谓如藏主如其所欲。<a id="a-Dh"></a>随于何等陀罗尼门三摩地门作意思惟。<a id="a-Di"></a>即得自在无碍智转。<a id="a-Dj"></a>成所作智者。<a id="a-Dk"></a>谓能示现从睹史多天宫而没乃至涅槃。<a id="a-Dl"></a>种种佛事皆得自在。</p>
  <p id="aDm">论曰。<a id="a-Dn"></a>复次法身由几种处。<a id="a-Do"></a>应知依止略由三处。<a id="a-Dp"></a>一由种种佛住依止。<a id="a-Dq"></a>此中有二颂。</p>
  <p id="aDr">诸佛证得五性喜　　皆由等证自界故</p>
  <p id="aDs">离喜都由不证此　　故求喜者应等证</p>
  <p id="aDt">由能无量及事成　　法味义德俱圆满</p>
  <p id="aDu">得喜最胜无过失　　诸佛见常无尽故</p>
  <p id="aDv">二由种种受用身依止。<a id="a-Dw"></a>但为成熟诸菩萨故。<a id="a-Dx"></a>三由种种变化身依止。<a id="a-Dy"></a>多为成熟声闻等故。</p>
  <p id="aDz">释曰。<a id="a-E0"></a>应知法身几法依止。<a id="a-E1"></a>略有三种。<a id="a-E2"></a>广说无量。<a id="a-E3"></a>由种种佛住依止者。<a id="a-E4"></a>谓佛安住圣住天住及与梵住故。<a id="a-E5"></a>言种种法身为此诸住所依。<a id="a-E6"></a>是故说名佛住依止。<a id="a-E7"></a>或谓何用诸佛涅槃。<a id="a-E8"></a>以声闻等与诸如来解脱等故。<a id="a-E9"></a>为显诸佛解脱殊胜说二伽他。<a id="a-EA"></a>诸佛证得五性喜皆由等证自界故者。<a id="a-EB"></a>谓诸如来所得五喜由证法界。<a id="a-EC"></a>离喜都由不证此者。<a id="a-ED"></a>谓声闻等离五种喜。<a id="a-EE"></a>都由不证此真法界。<a id="a-EF"></a>故求喜者应等证者。<a id="a-EG"></a>是故欲求如此喜者。<a id="a-EH"></a>应须于此勤求正证。<a id="a-EI"></a>第二伽他显此五喜。<a id="a-EJ"></a>由能无量及事成法味义德俱圆满者。<a id="a-EK"></a>应知此中能无量者依止法身有众多佛成等正觉。<a id="a-EL"></a>一切功能悉皆平等故能无量。<a id="a-EM"></a>由见如是能无量故深生欢喜。<a id="a-EN"></a>及事成者。<a id="a-EO"></a>谓一如来所作利乐诸有情事。<a id="a-EP"></a>即等一切如来所作。<a id="a-EQ"></a>由佛多故事亦无量。<a id="a-ER"></a>是故言及。<a id="a-ES"></a>由见此故深生欢喜。<a id="a-ET"></a>由法味者。<a id="a-EU"></a>由见契经应颂等法有胜滋味。<a id="a-EV"></a>深生欢喜。<a id="a-EW"></a>义德俱圆满者。<a id="a-EX"></a>谓义圆满及德圆满。<a id="a-EY"></a>应知此中随所思念所有诸事无不具足。<a id="a-EZ"></a>名义圆满。<a id="a-Ea"></a>十力无畏不共法等无不具足。<a id="a-Eb"></a>名德圆满。<a id="a-Ec"></a>得喜最胜无过失者。<a id="a-Ed"></a>此喜超过三界喜故。<a id="a-Ee"></a>名为最胜。<a id="a-Ef"></a>永断烦恼并习气故。<a id="a-Eg"></a>名无过失。<a id="a-Eh"></a>诸佛见常无尽故者。<a id="a-Ei"></a>谓诸如来见次前说四种最胜无过失喜。<a id="a-Ej"></a>穷生死际常无有尽。<a id="a-Ek"></a>至无余依大涅槃界亦无尽故生殊胜喜。<a id="a-El"></a>是故世尊证得五喜。<a id="a-Em"></a>非声闻等。<a id="a-En"></a>由种种受用身依止等者。<a id="a-Eo"></a>谓佛法身与受用身为所依止。<a id="a-Ep"></a>何故复须如是依止。<a id="a-Eq"></a>但为成熟诸菩萨故。<a id="a-Er"></a>由若离此已入大地诸菩萨众应不成熟。<a id="a-Es"></a>由种种变化身依止等者。<a id="a-Et"></a>谓佛法身与变化身为所依止。<a id="a-Eu"></a>何故复须如是依止。<a id="a-Ev"></a>多为成熟声闻等故。<a id="a-Ew"></a>由若离此下劣信解诸声闻等应不成熟。<a id="a-Ex"></a>言多为者。<a id="a-Ey"></a>应知摄取胜解行地诸菩萨众。</p>
  <p id="aEz">论曰。<a id="a-F0"></a>应知法身由几佛法之所摄持。<a id="a-F1"></a>略由六种。<a id="a-F2"></a>一由清净。<a id="a-F3"></a>谓转阿赖耶识得法身故。<a id="a-F4"></a>二由异熟。<a id="a-F5"></a>谓转色根得异熟智故。<a id="a-F6"></a>三由安住。<a id="a-F7"></a>谓转欲行等住。<a id="a-F8"></a>得无量智住故。<a id="a-F9"></a>四由自在。<a id="a-FA"></a>谓转种种摄受业自在。<a id="a-FB"></a>得一切世界无碍神通智自在故。<a id="a-FC"></a>五由言说。<a id="a-FD"></a>谓转一切见闻觉知言说戏论。<a id="a-FE"></a>得令一切有情心喜辩说智自在故。<a id="a-FF"></a>六由拔济。<a id="a-FG"></a>谓转拔济一切灾横过失。<a id="a-FH"></a>得拔济一切有情一切灾横过失智故。<a id="a-FI"></a>应知法身由此所说六种佛法之所摄持。</p>
  <p id="aFJ">释曰。<a id="a-FK"></a>由是佛法摄持法身。<a id="a-FL"></a>今当显示。<a id="a-FM"></a>由清净者。<a id="a-FN"></a>谓由清净佛法摄持法身。<a id="a-FO"></a>如是法身证得清净由转何法。<a id="a-FP"></a>谓转阿赖耶识得法身故者。<a id="a-FQ"></a>谓转灭彼阿赖耶识得法身清净。<a id="a-FR"></a>即法身清净说名清净。<a id="a-FS"></a>由异熟者。<a id="a-FT"></a>谓由异熟佛法摄持法身。<a id="a-FU"></a>转色根者。<a id="a-FV"></a>谓转眼等色根。<a id="a-FW"></a>得异熟智故者。<a id="a-FX"></a>谓转彼故得异熟智。<a id="a-FY"></a>由安住者。<a id="a-FZ"></a>谓由安住佛法摄持法身。<a id="a-Fa"></a>转欲行等住者。<a id="a-Fb"></a>谓转世间欲行等住。<a id="a-Fc"></a>得佛法住。<a id="a-Fd"></a>得无量智住故者。<a id="a-Fe"></a>谓由此故住种种住。<a id="a-Ff"></a>由自在者。<a id="a-Fg"></a>谓由自在佛法摄持法身。<a id="a-Fh"></a>转种种摄受业自在等者。<a id="a-Fi"></a>谓转世间殉利务农种种事业自在。<a id="a-Fj"></a>得一切世界无碍神通智自在故。<a id="a-Fk"></a>由言说者。<a id="a-Fl"></a>谓由言说佛法摄持法身。<a id="a-Fm"></a>转一切见闻觉知言说戏论等者。<a id="a-Fn"></a>谓转世间见闻觉知言说戏论。<a id="a-Fo"></a>得于见闻觉知自在。<a id="a-Fp"></a>由此证得能令一切有情心喜智自在故。<a id="a-Fq"></a>由拔济者。<a id="a-Fr"></a>谓由拔济佛法摄持法身转拔济一切灾横过失等者。<a id="a-Fs"></a>谓如世间有王家等逼恼事起。<a id="a-Ft"></a>由亲友力财宝力等而能拔济。<a id="a-Fu"></a>由转此故。<a id="a-Fv"></a>证得拔济一切有情一切灾横过失智故。<a id="a-Fw"></a>由此智力能除一切灾横过失。</p>
  <p id="aFx">论曰。<a id="a-Fy"></a>诸佛法身当言有异当言无异。<a id="a-Fz"></a>依止意乐业无别故。<a id="a-G0"></a>当言无异。<a id="a-G1"></a>无量依身现等觉故。<a id="a-G2"></a>当言有异。<a id="a-G3"></a>如说佛法身受用身亦尔。<a id="a-G4"></a>意乐及业无差别故。<a id="a-G5"></a>当言无异。<a id="a-G6"></a>不由依止无差别故。<a id="a-G7"></a>无量依止差别转故。<a id="a-G8"></a>应知变化身如受用身说。</p>
  <p id="aG9">释曰。<a id="a-GA"></a>无量依止差别转故者。<a id="a-GB"></a>谓受用身无量依止差别而转。<a id="a-GC"></a>是故但由意乐及业无差别故。<a id="a-GD"></a>当言无异。<a id="a-GE"></a>依身事别当言有异。<a id="a-GF"></a>此中意乐无差别者。<a id="a-GG"></a>应知皆为利益安乐一切有情。<a id="a-GH"></a>业无别者。<a id="a-GI"></a>应知皆同现等正觉般涅槃等种种作业。</p>
  <p id="aGJ">论曰。<a id="a-GK"></a>应知法身几德相应。<a id="a-GL"></a>谓最清净四无量。<a id="a-GM"></a>解脱胜处遍处。<a id="a-GN"></a>无诤愿智。<a id="a-GO"></a>四无碍解。<a id="a-GP"></a>六神通。<a id="a-GQ"></a>三十二大士相。<a id="a-GR"></a>八十随好。<a id="a-GS"></a>四一切相清净。<a id="a-GT"></a>十力。<a id="a-GU"></a>四无畏。<a id="a-GV"></a>三不护。<a id="a-GW"></a>三念住。<a id="a-GX"></a>拔除习气。<a id="a-GY"></a>无忘失法。<a id="a-GZ"></a>大悲十八不共佛法。<a id="a-Ga"></a>一切相妙智等功德相应。<a id="a-Gb"></a>此中有多颂。</p>
  <p id="aGc">怜愍诸有情　　起和合远离</p>
  <p id="aGd">常不舍利乐　　四意乐归礼</p>
  <p id="aGe">解脱一切障　　牟尼胜世间</p>
  <p id="aGf">智周遍所知　　心解脱归礼</p>
  <p id="aGg">能灭诸有情　　一切惑无余</p>
  <p id="aGh">害烦恼有染　　常哀愍归礼</p>
  <p id="aGi">无功用无著　　无碍常寂定</p>
  <p id="aGj">于一切问难　　能解释归礼</p>
  <p id="aGk">于所依能依　　所说言及智</p>
  <p id="aGl">能说无碍慧　　常善说归礼</p>
  <p id="aGm">为彼诸有情　　故现知言行</p>
  <p id="aGn">往来及出离　　善教者归礼</p>
  <p id="aGo">诸众生见尊　　皆审知善士</p>
  <p id="aGp">暂见便深信　　开导者归礼</p>
  <p id="aGq">摄受住持舍　　现化及变易</p>
  <p id="aGr">等持智自在　　随证得归礼</p>
  <p id="aGs">方便归依净　　及大乘出离</p>
  <p id="aGt">于此诸众生　　摧魔者归礼</p>
  <p id="aGu">能说智及断　　出离能障碍</p>
  <p id="aGv">自他利非余　　外道伏归礼</p>
  <p id="aGw">处众能伏说　　远离二杂染</p>
  <p id="aGx">无护无忘失　　摄御众归礼</p>
  <p id="aGy">遍一切行住　　无非圆智事</p>
  <p id="aGz">一切时遍知　　实义者归礼</p>
  <p id="aH0">诸有情利乐　　所作不过时</p>
  <p id="aH1">所作常无虚　　无忘失归礼</p>
  <p id="aH2">昼夜常六返　　观一切世间</p>
  <p id="aH3">与大悲相应　　利乐意归礼</p>
  <p id="aH4">由行及由证　　由智及由业</p>
  <p id="aH5">于一切二乘　　最胜者归礼</p>
  <p id="aH6">由三身至得　　具相大菩提</p>
  <p id="aH7">一切处他疑　　皆能断归礼</p>
  <p id="aH8">诸佛法身与如是等功德相应。<a id="a-H9"></a>复与所余自性因果业相应。<a id="a-HA"></a>转功德相应。<a id="a-HB"></a>是故应知诸佛法身无上功德。<a id="a-HC"></a>此中有二颂。</p>
  <p id="aHD">尊成实胜义　　一切地皆出</p>
  <p id="aHE">至诸众生上　　解脱诸有情</p>
  <p id="aHF">无尽无等德　　相应现世间</p>
  <p id="aHG">及众会可见　　非见人天等</p>
  <p id="aHH">释曰。<a id="a-HI"></a>诸佛法身与此所说四无量等功德相应。<a id="a-HJ"></a>复与其余自性因果业相应。<a id="a-HK"></a>转功德相应。<a id="a-HL"></a>尊成实胜义者。<a id="a-HM"></a>此显诸佛法身自性。<a id="a-HN"></a>诸佛皆以成实胜义清净真如为自性故。<a id="a-HO"></a>一切地皆出者。<a id="a-HP"></a>此显其因。<a id="a-HQ"></a>修一切地得成佛故。<a id="a-HR"></a>至诸众生上者。<a id="a-HS"></a>此显其果。<a id="a-HT"></a>诸有情中此最上故。<a id="a-HU"></a>解脱诸有情者。<a id="a-HV"></a>此显其业。<a id="a-HW"></a>以能无倒令诸有情得解脱故。<a id="a-HX"></a>无尽无等德相应者。<a id="a-HY"></a>此显相应。<a id="a-HZ"></a>与其无尽无等功德共相应故。<a id="a-Ha"></a>现世间可见者。<a id="a-Hb"></a>此说变化身。<a id="a-Hc"></a>及众会可见者。<a id="a-Hd"></a>此说受用身。<a id="a-He"></a>非见人天等者。<a id="a-Hf"></a>此说自性身。<a id="a-Hg"></a>诸人天等皆不能见。<a id="a-Hh"></a>此显佛身三种差别。<a id="a-Hi"></a>说名为转。</p>
 </body>
</html>