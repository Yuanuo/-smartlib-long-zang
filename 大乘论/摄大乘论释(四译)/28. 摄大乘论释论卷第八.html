<!doctype html>
<html id="z3IBVOswu" data-ver="878">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释论卷第八</h1>
  <h2 id="a2">释增上戒学胜相胜语第六</h2>
  <p id="a3">论曰。<a id="a-4"></a>如是说因果修差别已。<a id="a-5"></a>此中增上戒胜相云何可见。<a id="a-6"></a>如经说。<a id="a-7"></a>菩萨地中诸菩萨所受禁戒。<a id="a-8"></a>若略说有四种胜相故名胜相应知。<a id="a-9"></a>谓差别胜相。<a id="a-A"></a>共不共学处胜相。<a id="a-B"></a>旷大胜相。<a id="a-C"></a>甚深胜相。<a id="a-D"></a>此中差别胜相者。<a id="a-E"></a>谓守护戒。<a id="a-F"></a>摄善法戒。<a id="a-G"></a>利益众生戒故。<a id="a-H"></a>于中守护戒是余二戒住处应知。<a id="a-I"></a>摄善法戒是出生佛法住处。<a id="a-J"></a>利益众生戒是成熟众生住处应知。<a id="a-K"></a>共学者。<a id="a-L"></a>声闻及菩萨等。<a id="a-M"></a>性罪不行故。<a id="a-N"></a>不共学者。<a id="a-O"></a>谓遮罪不行故。<a id="a-P"></a>此学处或于声闻是犯。<a id="a-Q"></a>菩萨非犯。<a id="a-R"></a>或有于菩萨是犯声闻非犯。<a id="a-S"></a>菩萨学处。<a id="a-T"></a>谓身口意。<a id="a-U"></a>声闻学处。<a id="a-V"></a>谓唯身口。<a id="a-W"></a>是故菩萨心亦是犯非余声闻等。<a id="a-X"></a>略说但是摄受一切众生无罪过身口意业菩萨一切所应行者。<a id="a-Y"></a>于彼皆应学之。<a id="a-Z"></a>即是共不共学处应知。</p>
  <p id="aa">释曰。<a id="a-b"></a>云何得知菩萨学处与声闻差别。<a id="a-c"></a>言品类差别者。<a id="a-d"></a>由声闻等唯有一守护戒。<a id="a-e"></a>无摄善法戒及利益众生戒。<a id="a-f"></a>共不共学处戒者。<a id="a-g"></a>于中性罪。<a id="a-h"></a>谓杀生等是为共。<a id="a-i"></a>掘地断草等制罪。<a id="a-j"></a>是不共。<a id="a-k"></a>此后学处于声闻有罪菩萨无罪。<a id="a-l"></a>如声闻于夏中行是犯。<a id="a-m"></a>菩萨见有众生利益事不去是犯。<a id="a-n"></a>摄受一切众生无罪过者。<a id="a-o"></a>摄一切众生而无罪过。<a id="a-p"></a>非如以女色等与之。<a id="a-q"></a>虽是摄受。<a id="a-r"></a>然非无罪过业。<a id="a-s"></a>为离此过故应说以无罪过摄故。<a id="a-t"></a>心亦是犯者。<a id="a-u"></a>如害觉等。<a id="a-v"></a>但起觉时即是菩萨罪。<a id="a-w"></a>非声闻故。<a id="a-x"></a>此增上戒等三学。<a id="a-y"></a>即是波罗蜜体性。<a id="a-z"></a>何故复更建立三学。<a id="a-10"></a>此与波罗蜜差别义。<a id="a-11"></a>今当显示。<a id="a-12"></a>由展转相因故别立诸学处。<a id="a-13"></a>依戒故生定。<a id="a-14"></a>依定故生慧。</p>
  <p id="a15">论曰。<a id="a-16"></a>旷大差别者。<a id="a-17"></a>复有四种旷大故。<a id="a-18"></a>一种种无量学旷大。<a id="a-19"></a>二摄无量福德旷大。<a id="a-1A"></a>三摄一切众生利乐心旷大。<a id="a-1B"></a>四阿耨多罗三藐三菩提住处旷大。</p>
  <p id="a1C">释曰。<a id="a-1D"></a>种种无量学处旷大者。<a id="a-1E"></a>诸菩萨学处亦种种。<a id="a-1F"></a>亦无量。<a id="a-1G"></a>以于众生行教化及作摄事故。<a id="a-1H"></a>摄无量福德者。<a id="a-1I"></a>由摄诸菩萨福德资粮不可测量。<a id="a-1J"></a>声闻不尔。<a id="a-1K"></a>摄一切众生利乐意者。<a id="a-1L"></a>于中劝令修善。<a id="a-1M"></a>是利益意。<a id="a-1N"></a>此人以此善故。<a id="a-1O"></a>若于果时当得福报。<a id="a-1P"></a>此名安乐意。<a id="a-1Q"></a>阿耨多罗三藐三菩提住处旷大者。<a id="a-1R"></a>阿耨多罗三藐三菩提住此戒而得。<a id="a-1S"></a>声闻戒不尔。</p>
  <p id="a1T">论曰。<a id="a-1U"></a>甚深差别者。<a id="a-1V"></a>若菩萨以如是等方便善巧。<a id="a-1W"></a>行杀生等十种恶业。<a id="a-1X"></a>然不得罪。<a id="a-1Y"></a>生无量福。<a id="a-1Z"></a>疾证阿耨多罗三藐三菩提。<a id="a-1a"></a>又变化身口业。<a id="a-1b"></a>应知是菩萨甚深戒。<a id="a-1c"></a>或为国王显示种种逼恼众生事。<a id="a-1d"></a>以此成立众生于律行中。<a id="a-1e"></a>又种种本生中示现故。<a id="a-1f"></a>显示逼恼余众生摄受余众生故。<a id="a-1g"></a>先令他心生净信。<a id="a-1h"></a>然后教化成熟。<a id="a-1i"></a>此名菩萨戒甚深胜相。<a id="a-1j"></a>此四种胜相。<a id="a-1k"></a>略说菩萨守护戒胜相应知。<a id="a-1l"></a>如是等菩萨学处差别。<a id="a-1m"></a>复有无量种差别。<a id="a-1n"></a>如毗那耶瞿沙方广经中说。</p>
  <p id="a1o">释曰。<a id="a-1p"></a>甚深差别中。<a id="a-1q"></a>若菩萨以如是等善巧方便者。<a id="a-1r"></a>此中如是菩萨得如是善巧方便势力。<a id="a-1s"></a>今当显示。<a id="a-1t"></a>若如是知。<a id="a-1u"></a>此人以此不善。<a id="a-1v"></a>与无间地狱相应。<a id="a-1w"></a>菩萨以知他心智知。<a id="a-1x"></a>更无余别方便。<a id="a-1y"></a>能转其恶业。<a id="a-1z"></a>令不决定堕恶道。<a id="a-20"></a>知决定作此业已必堕地狱。<a id="a-21"></a>如是知已即起此心。<a id="a-22"></a>设令我作业已堕于地狱去。<a id="a-23"></a>亦何苦杀之。<a id="a-24"></a>虽现世少受苦恼。<a id="a-25"></a>未来当受安乐。<a id="a-26"></a>是故犹如医师。<a id="a-27"></a>菩萨以利益心杀之无罪。<a id="a-28"></a>得大胜福。<a id="a-29"></a>由此福德故疾得阿耨多罗三藐三菩提。<a id="a-2A"></a>如是等行最为甚深。<a id="a-2B"></a>又复菩萨有变化身口业。<a id="a-2C"></a>应知是甚深戒由此故。<a id="a-2D"></a>或为国王示现种种逼恼众生事。<a id="a-2E"></a>安立众生于律行中。<a id="a-2F"></a>于中所化体相为变化。<a id="a-2G"></a>如阿那罗王为善财童子示所现事。<a id="a-2H"></a>种种本生中示现者。<a id="a-2I"></a>如毗输安恒啰王子(隋云多能即是须达拏也)。<a id="a-2J"></a>本生经中说。<a id="a-2K"></a>菩萨以儿施婆罗门。<a id="a-2L"></a>此儿是变化。<a id="a-2M"></a>何以故。<a id="a-2N"></a>论云显示不逼恼此众生。<a id="a-2O"></a>摄受余众生故。<a id="a-2P"></a>以菩萨终不以逼恼此众生。<a id="a-2Q"></a>作摄受余众生事。<a id="a-2R"></a>此亦是甚深。<a id="a-2S"></a>此等四种差别。<a id="a-2T"></a>即于毗那耶瞿沙十万偈经中广说。<a id="a-2U"></a>释增上戒学竟。</p>
  <p data-pb></p>
  <h2 id="a2V">释增上心学胜相胜语第七</h2>
  <p id="a2W">论曰。<a id="a-2X"></a>如是已说增上戒学胜相。<a id="a-2Y"></a>增上心学胜相云何可见。<a id="a-2Z"></a>略说有六种差别应知。<a id="a-2a"></a>一所缘差别。<a id="a-2b"></a>二种种差别。<a id="a-2c"></a>三对治差别。<a id="a-2d"></a>四功能差别。<a id="a-2e"></a>五出生差别。<a id="a-2f"></a>六作业差别。<a id="a-2g"></a>大乘法为所缘故。<a id="a-2h"></a>大乘光明一切福德聚三昧王。<a id="a-2i"></a>贤护首楞伽摩等三摩提种种无量故。<a id="a-2j"></a>一切法总相缘智如以楔出楔方便。<a id="a-2k"></a>推出阿梨耶识中染浊障故。<a id="a-2l"></a>游禅定乐随所欲受生故。<a id="a-2m"></a>于一切世界中出生无障碍神通故。<a id="a-2n"></a>谓振动故。<a id="a-2o"></a>炽然故。<a id="a-2p"></a>普遍故。<a id="a-2q"></a>显现故。<a id="a-2r"></a>转变故。<a id="a-2s"></a>往来故。<a id="a-2t"></a>延促故。<a id="a-2u"></a>聚散故。<a id="a-2v"></a>一切色像入身中故。<a id="a-2w"></a>所往同类故。<a id="a-2x"></a>隐显故。<a id="a-2y"></a>所为自在故。<a id="a-2z"></a>伏他神通故。<a id="a-30"></a>与辩故。<a id="a-31"></a>与念故。<a id="a-32"></a>与乐故。<a id="a-33"></a>放光故。<a id="a-34"></a>出生如是等大神通故。</p>
  <p id="a35">释曰。<a id="a-36"></a>今显增上心学胜相。<a id="a-37"></a>于中大乘法为所缘者。<a id="a-38"></a>由诸菩萨以大乘法为所缘。<a id="a-39"></a>非诸声闻等。<a id="a-3A"></a>大乘光明福聚三摩提王等者。<a id="a-3B"></a>显三摩提名。<a id="a-3C"></a>以诸声闻于此种种三摩提中无有一种故。<a id="a-3D"></a>对治差别者。<a id="a-3E"></a>由能对治一切障碍故。<a id="a-3F"></a>如以细物推出粗物。<a id="a-3G"></a>如是烦恼种子于阿梨耶识中住。<a id="a-3H"></a>名为熏习。<a id="a-3I"></a>此说为粗对治。<a id="a-3J"></a>道说为细。<a id="a-3K"></a>推出彼粗故。<a id="a-3L"></a>功能差别者。<a id="a-3M"></a>由有此功能故。<a id="a-3N"></a>游禅定乐然有利益一切众生处。<a id="a-3O"></a>于彼受生亦不失禅定。<a id="a-3P"></a>声闻不尔。<a id="a-3Q"></a>出生差别者。<a id="a-3R"></a>于一切世界中得无障碍神通。<a id="a-3S"></a>由禅定生故。<a id="a-3T"></a>作业差别者于中振动者振动一切世界故。<a id="a-3U"></a>烧然者。<a id="a-3V"></a>即是烧然一切世界。<a id="a-3W"></a>普遍者。<a id="a-3X"></a>应知光明遍满故。<a id="a-3Y"></a>显现者。<a id="a-3Z"></a>若众生随所应见。<a id="a-3a"></a>以菩萨神通力故。<a id="a-3b"></a>得见无量世界。<a id="a-3c"></a>及见彼世界中诸佛菩萨等故。<a id="a-3d"></a>转变者。<a id="a-3e"></a>如转地等为水等应知。<a id="a-3f"></a>往来者。<a id="a-3g"></a>一刹那间往无量世界。<a id="a-3h"></a>于此刹那间即还来故。<a id="a-3i"></a>聚者。<a id="a-3j"></a>以无量世界入一微尘中。<a id="a-3k"></a>然不增长故。<a id="a-3l"></a>散者。<a id="a-3m"></a>以此一微尘普遍无量世界故一切色像入身中者。<a id="a-3n"></a>如于一身中。<a id="a-3o"></a>一切无量种种色像显现故。<a id="a-3p"></a>所往同类者。<a id="a-3q"></a>如往三十三天。<a id="a-3r"></a>色像音声皆与彼同。<a id="a-3s"></a>为教化彼者。<a id="a-3t"></a>如是往一切处皆尔。<a id="a-3u"></a>隐显者。<a id="a-3v"></a>即于一切处或现或不现故。<a id="a-3w"></a>所为自在者。<a id="a-3x"></a>如变魔王令作佛身等故。<a id="a-3y"></a>伏他神通者。<a id="a-3z"></a>于一切神通中得最胜故。<a id="a-40"></a>与辩者。<a id="a-41"></a>令能答问故。<a id="a-42"></a>与念及与乐者。<a id="a-43"></a>由听菩萨说法故。<a id="a-44"></a>得三摩提故。<a id="a-45"></a>得念得乐放光者。<a id="a-46"></a>放光令他世界住菩萨皆悉来集故。<a id="a-47"></a>出生如是等大神通者。<a id="a-48"></a>此前所说神通大故。<a id="a-49"></a>此等神通声闻所无故。</p>
  <p id="a4A">论曰。<a id="a-4B"></a>摄一切难行。<a id="a-4C"></a>由出生十种难行故。<a id="a-4D"></a>十种难行者。<a id="a-4E"></a>所谓自受难行。<a id="a-4F"></a>自受菩提愿故。<a id="a-4G"></a>不退难行。<a id="a-4H"></a>于生死苦中不退转故。<a id="a-4I"></a>不背难行。<a id="a-4J"></a>于一切颠倒行众生。<a id="a-4K"></a>不弃背故。<a id="a-4L"></a>现前难行。<a id="a-4M"></a>若诸众生触恼菩萨。<a id="a-4N"></a>亦现前作一切利益事故。<a id="a-4O"></a>不污难行。<a id="a-4P"></a>生在世间而不为世法所污故。<a id="a-4Q"></a>信乐难行。<a id="a-4R"></a>于大乘中虽复未解。<a id="a-4S"></a>然于一切甚深广大生信乐故。<a id="a-4T"></a>通达难行。<a id="a-4U"></a>通达人法二无我故。<a id="a-4V"></a>随觉难行。<a id="a-4W"></a>于如来所说甚深秘密语中随顺觉知故。<a id="a-4X"></a>不离不染难行。<a id="a-4Y"></a>不舍生死而不染故。<a id="a-4Z"></a>起作难行。<a id="a-4a"></a>诸佛于一切障碍解脱中住。<a id="a-4b"></a>以无功用尽生死际。<a id="a-4c"></a>起作一切众生一切利益事故。</p>
  <p id="a4d">释曰。<a id="a-4e"></a>如经说菩萨有难行。<a id="a-4f"></a>于中何者是难行。<a id="a-4g"></a>彼一切难行以此十种难行显示。<a id="a-4h"></a>于中不离不染难行者。<a id="a-4i"></a>不离者不舍义。<a id="a-4j"></a>若于生死不舍亦不染。<a id="a-4k"></a>此为甚难。<a id="a-4l"></a>余九种难行。<a id="a-4m"></a>论本可解。</p>
  <p id="a4n">论曰。<a id="a-4o"></a>于随觉难行中诸佛何等密语中。<a id="a-4p"></a>菩萨随顺觉知。<a id="a-4q"></a>如说云何菩萨得成布施。<a id="a-4r"></a>若不施一物。<a id="a-4s"></a>然于十方世界中。<a id="a-4t"></a>成就无量布施事。<a id="a-4u"></a>云何得成布施乐欲。<a id="a-4v"></a>若于一切布施无所乐欲。<a id="a-4w"></a>云何得成施信。<a id="a-4x"></a>若于诸如来不行信向。<a id="a-4y"></a>云何得成布施策发。<a id="a-4z"></a>若自身于布施无所策发。<a id="a-50"></a>云何得成布施游戏。<a id="a-51"></a>若无有一时布施一物。<a id="a-52"></a>云何得成布施广大。<a id="a-53"></a>若于布施生不牢想。<a id="a-54"></a>云何得成布施清净。<a id="a-55"></a>若生悭心云何得成布施究竟。<a id="a-56"></a>若不住于究竟中。<a id="a-57"></a>云何得成施自在。<a id="a-58"></a>若于施不得自在。<a id="a-59"></a>云何得成布施无尽。<a id="a-5A"></a>若不住无尽中。<a id="a-5B"></a>如施如是持戒乃至智慧皆尔。<a id="a-5C"></a>随其相应应知。</p>
  <p id="a5D">释曰。<a id="a-5E"></a>此中显示密语意。<a id="a-5F"></a>于中云何得成布施者。<a id="a-5G"></a>菩萨取一切众生为己体。<a id="a-5H"></a>是故一切众生行施。<a id="a-5I"></a>即是菩萨行施。<a id="a-5J"></a>此是密意。<a id="a-5K"></a>云何得成布施乐欲者。<a id="a-5L"></a>谓不乐欲有所得施。<a id="a-5M"></a>但乐欲菩萨净施。<a id="a-5N"></a>杂相及着相。<a id="a-5O"></a>是名有所得。<a id="a-5P"></a>是故经说。<a id="a-5Q"></a>有杂相着相布施。<a id="a-5R"></a>云何得成施信者。<a id="a-5S"></a>由自得施心故不藉他为缘。<a id="a-5T"></a>云何得成施策发者。<a id="a-5U"></a>此亦显自性能施。<a id="a-5V"></a>若自身无所策发。<a id="a-5W"></a>由悭除故虽不策发自能行施。<a id="a-5X"></a>云何得成布施游戏者。<a id="a-5Y"></a>非一时施常施故。<a id="a-5Z"></a>不施一物一切施故。<a id="a-5a"></a>云何得成布施宽大者。<a id="a-5b"></a>于中不牢者。<a id="a-5c"></a>若取秘密义名为不乱。<a id="a-5d"></a>此为显定心施及破贪欲施。<a id="a-5e"></a>云何得成布施清净者。<a id="a-5f"></a>于中生起者。<a id="a-5g"></a>若取秘密义名为拔根。<a id="a-5h"></a>谓拔出悭根。<a id="a-5i"></a>由回悭首在下拔根在上故名生起。<a id="a-5j"></a>云何得成布施究竟者。<a id="a-5k"></a>究竟者名涅槃。<a id="a-5l"></a>于中不住故。<a id="a-5m"></a>非如声闻住究竟涅槃。<a id="a-5n"></a>云何得成施自在者。<a id="a-5o"></a>若于施障中令不得自在。<a id="a-5p"></a>故名于施得自在。<a id="a-5q"></a>以但于施障不得自在故。<a id="a-5r"></a>云何得成施无尽者。<a id="a-5s"></a>无尽即是涅槃。<a id="a-5t"></a>为显不同声闻住涅槃故。</p>
  <p id="a5u">论曰。<a id="a-5v"></a>云何得成杀生。<a id="a-5w"></a>若断众生生死。<a id="a-5x"></a>云何得成不与取者。<a id="a-5y"></a>若一切众生无有与者而自取之。<a id="a-5z"></a>云何得成欲邪行。<a id="a-60"></a>若于欲邪中行故。<a id="a-61"></a>云何得成妄语。<a id="a-62"></a>若于虚妄中说为虚妄。<a id="a-63"></a>云何得成破坏语。<a id="a-64"></a>若于第一空中行常行故。<a id="a-65"></a>云何得成粗恶语。<a id="a-66"></a>谓住应知彼岸故。<a id="a-67"></a>云何得成杂乱语。<a id="a-68"></a>若于差别种类法中如其相说故。<a id="a-69"></a>云何得成非分贪。<a id="a-6A"></a>若于无上禅定数习令自得故。<a id="a-6B"></a>云何得成瞋害心。<a id="a-6C"></a>若于一切烦恼心已得杀害故。<a id="a-6D"></a>云何得成邪见。<a id="a-6E"></a>于一切处遍行邪体如其体见故。</p>
  <p id="a6F">释曰。<a id="a-6G"></a>如经中说。<a id="a-6H"></a>佛言比丘我为杀生者。<a id="a-6I"></a>今当显示此说意。<a id="a-6J"></a>云何欲邪行者。<a id="a-6K"></a>若念知此欲是邪如是行故住应知。<a id="a-6L"></a>彼岸者。<a id="a-6M"></a>谓于应知彼岸中住故。<a id="a-6N"></a>云何邪见者。<a id="a-6O"></a>于色等遍行邪体。<a id="a-6P"></a>如其相见故。<a id="a-6Q"></a>即是见依他性中分别性是邪相。<a id="a-6R"></a>余十不善业道义如论可解。</p>
  <p id="a6S">论曰。<a id="a-6T"></a>甚深佛法者。<a id="a-6U"></a>何者为甚深佛法今当解说。<a id="a-6V"></a>常住法是佛法。<a id="a-6W"></a>法身常住故。<a id="a-6X"></a>断灭法是佛法。<a id="a-6Y"></a>一切障皆断灭故。<a id="a-6Z"></a>生起法是佛法。<a id="a-6a"></a>化身生起故。<a id="a-6b"></a>证见法是佛法众生八万四千行并对治皆证见故。<a id="a-6c"></a>欲俱法是佛法。<a id="a-6d"></a>欲俱众生摄同自体故。<a id="a-6e"></a>如是瞋俱法是佛法。<a id="a-6f"></a>痴俱法是佛法。<a id="a-6g"></a>凡夫法是佛法应知。<a id="a-6h"></a>无染法是佛法。<a id="a-6i"></a>成就真如一切不污故。<a id="a-6j"></a>不污法是佛法生在世间。<a id="a-6k"></a>不为世法所污故。<a id="a-6l"></a>是故名为甚深佛法。<a id="a-6m"></a>为修波罗蜜。<a id="a-6n"></a>为成熟众生为清净佛刹。<a id="a-6o"></a>为出生一切佛法等故。<a id="a-6p"></a>是菩萨三摩提业差别应知。</p>
  <p id="a6q">释曰。<a id="a-6r"></a>复有余经中说常住法是佛法。<a id="a-6s"></a>乃至无染法是佛法等者。<a id="a-6t"></a>此中说意今当显示。<a id="a-6u"></a>常住者。<a id="a-6v"></a>谓法身以此法故说为常住法。<a id="a-6w"></a>断灭法证见法不污法者。<a id="a-6x"></a>此等为显出离一切障染真如。<a id="a-6y"></a>以此法故说不污法。<a id="a-6z"></a>前不说作业差别是故今显示。<a id="a-70"></a>菩萨三摩提业此中菩萨依止三摩提故得修诸波罗蜜。<a id="a-71"></a>亦以依止三摩提故成熟众生。<a id="a-72"></a>由神通故摄引令入。<a id="a-73"></a>亦依止三摩提力清净佛刹亦尔。<a id="a-74"></a>若心得自在即随所欲令世界成金等。<a id="a-75"></a>如是等由三摩提力故。<a id="a-76"></a>出生佛法是名为业。<a id="a-77"></a>释增上心学竟。</p>
  <p data-pb></p>
  <h2 id="a78">释增上慧学胜相胜语第八之一</h2>
  <p id="a79">论曰。<a id="a-7A"></a>如是已说增上心学胜相。<a id="a-7B"></a>增上慧学胜相云何可见。<a id="a-7C"></a>谓无分别智。<a id="a-7D"></a>若自性。<a id="a-7E"></a>若依止。<a id="a-7F"></a>若因缘。<a id="a-7G"></a>若所缘。<a id="a-7H"></a>若相貌若建立。<a id="a-7I"></a>若释难若住持。<a id="a-7J"></a>若伴类若果报。<a id="a-7K"></a>若津液若出离。<a id="a-7L"></a>若至究竟若方便。<a id="a-7M"></a>无分别后得等功德。<a id="a-7N"></a>若差别若无分别智譬喻。<a id="a-7O"></a>若无功用作所应作若甚深等。<a id="a-7P"></a>此是无分别智。<a id="a-7Q"></a>增上慧差别应知。</p>
  <p id="a7R">释曰。<a id="a-7S"></a>今当说增上慧学胜相。<a id="a-7T"></a>此中显无分别智是增上慧。<a id="a-7U"></a>此智复有三种。<a id="a-7V"></a>一方便无分别即是寻思。<a id="a-7W"></a>二无分别。<a id="a-7X"></a>三后得。<a id="a-7Y"></a>于中求欲智是初增上慧。<a id="a-7Z"></a>自内智是第二增上慧。<a id="a-7a"></a>摄持智是第三增上慧。<a id="a-7b"></a>于中唯成就无分别智为正体。<a id="a-7c"></a>由于寻思因智即是彼果故。<a id="a-7d"></a>由于后得果智即是彼因故。<a id="a-7e"></a>若此智成就前后二智即得成就。<a id="a-7f"></a>今应先释无分别智自性。<a id="a-7g"></a>自性即是体相。<a id="a-7h"></a>诸菩萨无分别智自性。<a id="a-7i"></a>应须离五种相今当说。</p>
  <p id="a7j">论曰。<a id="a-7k"></a>此无分别智自性离五种相。<a id="a-7l"></a>离非思惟故。<a id="a-7m"></a>离过觉观地故。<a id="a-7n"></a>离灭受想定故。<a id="a-7o"></a>离色自性故。<a id="a-7p"></a>离计度真实义种种相故。<a id="a-7q"></a>离此等五种相。<a id="a-7r"></a>是无分别智应知。</p>
  <p id="a7s">释曰。<a id="a-7t"></a>五种相中。<a id="a-7u"></a>若不作意是无分别者。<a id="a-7v"></a>则重睡耽淫极醉等应是无分别智。<a id="a-7w"></a>复次若过觉观地是无分别者。<a id="a-7x"></a>则二禅已上皆应是无分别知。<a id="a-7y"></a>若尔世间人亦应得无分别智。<a id="a-7z"></a>复次若心及心法不行故。<a id="a-80"></a>是无分别智者。<a id="a-81"></a>住灭受想定等应是无分别智。<a id="a-82"></a>此智不成。<a id="a-83"></a>何以故。<a id="a-84"></a>以住灭定等时无有心故。<a id="a-85"></a>复次若智体性如色者。<a id="a-86"></a>如色顽钝无知。<a id="a-87"></a>智亦如是顽钝无知。<a id="a-88"></a>复次若于真实义中。<a id="a-89"></a>取种种相是无分别者。<a id="a-8A"></a>此取即是分别。<a id="a-8B"></a>以分别言此是真实故。<a id="a-8C"></a>若智离此五种相缘真实义。<a id="a-8D"></a>于真实义中。<a id="a-8E"></a>若不起种种相言。<a id="a-8F"></a>此是真实此是无分别智相故。<a id="a-8G"></a>缘真实义时。<a id="a-8H"></a>如眼识缘色无种种相此是其义。</p>
  <p id="a8I">论曰。<a id="a-8J"></a>此中为成立。<a id="a-8K"></a>如所说无分别智故说偈。</p>
  <p id="a8L">诸菩萨自性　　出离五种相</p>
  <p id="a8M">是无分别智　　于真不计度</p>
  <p id="a8N">诸菩萨依止　　非思亦是思</p>
  <p id="a8O">是无分别智　　非思义种类</p>
  <p id="a8P">诸菩萨因缘　　有意言闻熏</p>
  <p id="a8Q">是无分别智　　正思惟相应</p>
  <p id="a8R">诸菩萨所缘　　不可言说法</p>
  <p id="a8S">是无分别智　　无我及真如</p>
  <p id="a8T">诸菩萨相貌　　于彼所缘中</p>
  <p id="a8U">是无分别智　　尔炎无有相</p>
  <p id="a8V">相应自性义　　所分别非余</p>
  <p id="a8W">字字相应故　　是为义相应</p>
  <p id="a8X">若离于言说　　于义智不生</p>
  <p id="a8Y">言说不同故　　一切不可言</p>
  <p id="a8Z">诸菩萨住持　　即无分别智</p>
  <p id="a8a">后得智中行　　得增长进趣</p>
  <p id="a8b">诸菩萨助伴　　说为二种道</p>
  <p id="a8c">是无分别智　　五度之种类</p>
  <p id="a8d">诸菩萨果报　　诸佛二轮中</p>
  <p id="a8e">是无分别智　　方便及正得</p>
  <p id="a8f">诸菩萨津液　　于后生生中</p>
  <p id="a8g">是无分别智　　自体转胜故</p>
  <p id="a8h">诸菩萨出离　　得成就相应</p>
  <p id="a8i">是无分别智　　应知十地中</p>
  <p id="a8j">诸菩萨究竟　　由得三身净</p>
  <p id="a8k">是无分别智　　得最上自在</p>
  <p id="a8l">如虚空不染　　此无分别智</p>
  <p id="a8m">种种极恶业　　唯信决定故</p>
  <p id="a8n">如虚空不染　　此无分别智</p>
  <p id="a8o">解脱一切障　　得成就相应</p>
  <p id="a8p">如虚空不染　　此无分别智</p>
  <p id="a8q">常行于世间　　世间法不染</p>
  <p id="a8r">如哑求受尘　　如哑正受尘</p>
  <p id="a8s">如非哑受尘　　三智如是说</p>
  <p id="a8t">如愚求受尘　　如愚正受尘</p>
  <p id="a8u">如非愚受尘　　三智如是说</p>
  <p id="a8v">如五求受尘　　如五正受尘</p>
  <p id="a8w">如意识受尘　　三智如是说</p>
  <p id="a8x">如未解求解　　如知法及义</p>
  <p id="a8y">三智次第尔　　当知方便等</p>
  <p id="a8z">如人正闭目　　是无分别智</p>
  <p id="a90">即彼开目时　　是为后得智</p>
  <p id="a91">此无分别智　　应知如虚空</p>
  <p id="a92">如空中色像　　后得智亦尔</p>
  <p id="a93">如摩尼天乐　　作业离分别</p>
  <p id="a94">诸佛种种业　　亦常离分别</p>
  <p id="a95">非此亦非余　　非智亦是智</p>
  <p id="a96">与尔炎无别　　是无分别智</p>
  <p id="a97">由说一切法　　自性离分别</p>
  <p id="a98">所分别非有　　无无分别智</p>
  <p id="a99">释曰。<a id="a-9A"></a>此初偈中即显此义。<a id="a-9B"></a>即此所说自性由依止故得生。<a id="a-9C"></a>今当说。<a id="a-9D"></a>由说此智为无分别故。<a id="a-9E"></a>此智必应依止心生。<a id="a-9F"></a>若依止心生。<a id="a-9G"></a>由能思念故名为心。<a id="a-9H"></a>若依止思念生。<a id="a-9I"></a>则无分别义不成。<a id="a-9J"></a>又若依止非心生。<a id="a-9K"></a>则不成智。<a id="a-9L"></a>为离此二过故。<a id="a-9M"></a>偈说诸菩萨依止等。<a id="a-9N"></a>于中此智所依止非思。<a id="a-9O"></a>何以故。<a id="a-9P"></a>以不思量义故。<a id="a-9Q"></a>又此所依止亦非非思。<a id="a-9R"></a>何以故。<a id="a-9S"></a>以思所引生故。<a id="a-9T"></a>此所依止生时。<a id="a-9U"></a>是思种类故得说名思。<a id="a-9V"></a>又此智由因所生起故。<a id="a-9W"></a>次以偈显示其因。<a id="a-9X"></a>诸菩萨因缘。<a id="a-9Y"></a>有意言闻熏者。<a id="a-9Z"></a>由于他音声正闻熏习。<a id="a-9a"></a>以此熏习为因。<a id="a-9b"></a>生思惟意言。<a id="a-9c"></a>名正思惟。<a id="a-9d"></a>此智以何为所缘。<a id="a-9e"></a>复以偈显示。<a id="a-9f"></a>诸菩萨所缘等者。<a id="a-9g"></a>于中不可言法性。<a id="a-9h"></a>谓于分别性一切法不可言。<a id="a-9i"></a>复次何法不可说。<a id="a-9j"></a>谓无我真如人法体分别性无我。<a id="a-9k"></a>此无体之体名为真如。<a id="a-9l"></a>莫作断取。<a id="a-9m"></a>又此所缘有何相貌。<a id="a-9n"></a>次以偈显示。<a id="a-9o"></a>诸菩萨相貌等者。<a id="a-9p"></a>于中无相者。<a id="a-9q"></a>此智与真如平等而生。<a id="a-9r"></a>无有别相为相。<a id="a-9s"></a>此是相貌如眼取色。<a id="a-9t"></a>于中见青等相貌与色无异。<a id="a-9u"></a>此亦如是。<a id="a-9v"></a>智与真如无异相貌。<a id="a-9w"></a>若所有一切法皆不可说。<a id="a-9x"></a>何者为所分别。<a id="a-9y"></a>相应自性义所分别非余故。<a id="a-9z"></a>与彼不别故名非余。<a id="a-A0"></a>复次此云何成。<a id="a-A1"></a>为成就此故偈言字字自相应。<a id="a-A2"></a>是为义相应者。<a id="a-A3"></a>若此字与彼字相应。<a id="a-A4"></a>说此中义名和合义。<a id="a-A5"></a>如斫刍二字不断说故。<a id="a-A6"></a>即有眼义和合生(斫刍隋云眼)。<a id="a-A7"></a>是所分别。<a id="a-A8"></a>以何道理成就一切法不可说。<a id="a-A9"></a>若离于言说于义智不生故。<a id="a-AA"></a>如有人未识能说名。<a id="a-AB"></a>于所说义智则不生。<a id="a-AC"></a>若汝言但得能说名则知所说义者。<a id="a-AD"></a>此义不成。<a id="a-AE"></a>如偈言言说不同故。<a id="a-AF"></a>以能说名与所说义不同。<a id="a-AG"></a>名与义各别体故。<a id="a-AH"></a>偈言一切不可说。<a id="a-AI"></a>由此义故能说与所说俱不可说。<a id="a-AJ"></a>复次此无分别智何所住持。<a id="a-AK"></a>偈言诸菩萨住持。<a id="a-AL"></a>即无分别智后得智中。<a id="a-AM"></a>行者由无分别后所得智故。<a id="a-AN"></a>菩萨得修诸行即依此智得增长进趣。<a id="a-AO"></a>菩萨所有诸行此增长义。<a id="a-AP"></a>依无分别智住持故。<a id="a-AQ"></a>复次此智以何为伴。<a id="a-AR"></a>偈言诸菩萨伴助。<a id="a-AS"></a>说为二种道故。<a id="a-AT"></a>此无分别智以五波罗蜜为助伴。<a id="a-AU"></a>于中道有二种。<a id="a-AV"></a>谓资粮道。<a id="a-AW"></a>及依止道。<a id="a-AX"></a>资粮道者。<a id="a-AY"></a>谓施戒忍精进等诸波罗蜜。<a id="a-AZ"></a>依止道者。<a id="a-Aa"></a>谓禅波罗蜜。<a id="a-Ab"></a>由如前说。<a id="a-Ac"></a>诸波罗蜜所生善根。<a id="a-Ad"></a>及依止禅定故。<a id="a-Ae"></a>无分别智得生。<a id="a-Af"></a>此智即是般若波罗蜜。<a id="a-Ag"></a>复次乃至未得佛果已来所有无分别智。<a id="a-Ah"></a>能成熟果报。<a id="a-Ai"></a>偈言诸菩萨果报诸佛二轮中。<a id="a-Aj"></a>是无分别智者。<a id="a-Ak"></a>何者诸佛二轮。<a id="a-Al"></a>谓受用身轮。<a id="a-Am"></a>及化身轮。<a id="a-An"></a>若修方便无分别。<a id="a-Ao"></a>能成熟化身果。<a id="a-Ap"></a>若正得无分别。<a id="a-Aq"></a>能成熟受用身果。<a id="a-Ar"></a>为显示此义故。<a id="a-As"></a>偈言方便及正得。<a id="a-At"></a>复次何者是无分别智津液。<a id="a-Au"></a>诸菩萨津液于后生生中者。<a id="a-Av"></a>即于彼二轮中。<a id="a-Aw"></a>于后后生处。<a id="a-Ax"></a>此无分别智体转得胜进。<a id="a-Ay"></a>即此无分别智转胜进时。<a id="a-Az"></a>此是津液果应知。<a id="a-B0"></a>复次云何出离。<a id="a-B1"></a>诸菩萨出离者。<a id="a-B2"></a>究竟出离。<a id="a-B3"></a>即是涅槃得成就相应。<a id="a-B4"></a>此无分别智者。<a id="a-B5"></a>此智初得得相应。<a id="a-B6"></a>从此经无量百千劫得成就相应。<a id="a-B7"></a>应知十地中者。<a id="a-B8"></a>从初地乃至第十地如是次第。<a id="a-B9"></a>初地中唯有得相应。<a id="a-BA"></a>尔后无量时得成就相应。<a id="a-BB"></a>是故诸菩萨于三阿僧祇劫得涅槃。<a id="a-BC"></a>由经尔所时乃得究竟故。<a id="a-BD"></a>何者无分别究竟。<a id="a-BE"></a>即次前所说得者。<a id="a-BF"></a>是偈言诸菩萨究竟。<a id="a-BG"></a>由得三身净。<a id="a-BH"></a>是无分别智。<a id="a-BI"></a>此中三身清净者。<a id="a-BJ"></a>由此三身初地中唯有得。<a id="a-BK"></a>于十地中得善清净故。<a id="a-BL"></a>得最上自在者。<a id="a-BM"></a>此无分别智。<a id="a-BN"></a>非唯清净三身得究竟。<a id="a-BO"></a>复有十种自在。<a id="a-BP"></a>如后说彼亦是得应知。<a id="a-BQ"></a>复次无分别智有何功德。<a id="a-BR"></a>于中有三种无分别。<a id="a-BS"></a>一方便无分别。<a id="a-BT"></a>二根本无分别。<a id="a-BU"></a>三后得无分别。<a id="a-BV"></a>此中方便无分别者。<a id="a-BW"></a>由此人初于他所。<a id="a-BX"></a>闻菩萨无分别已。<a id="a-BY"></a>自未见其方便。<a id="a-BZ"></a>然生信乐。<a id="a-Ba"></a>依止此信乐。<a id="a-Bb"></a>修无分别观。<a id="a-Bc"></a>此时名方便无分别。<a id="a-Bd"></a>由此观行故无分别得生。<a id="a-Be"></a>故得无分别名。<a id="a-Bf"></a>此方便无分别无染功德。<a id="a-Bg"></a>譬如何等。<a id="a-Bh"></a>偈言如虚空不染。<a id="a-Bi"></a>此无分别智故。<a id="a-Bj"></a>为显示何法。<a id="a-Bk"></a>无染故说种种极恶业。<a id="a-Bl"></a>为显示不染因故。<a id="a-Bm"></a>说唯信决定故。<a id="a-Bn"></a>由于此无分别唯信决定故。<a id="a-Bo"></a>能对治恶趣。<a id="a-Bp"></a>此即显示诸恶不染根本。<a id="a-Bq"></a>无分别功德复何所以。<a id="a-Br"></a>偈言如虚空无染。<a id="a-Bs"></a>此无分别智故。<a id="a-Bt"></a>何法不染。<a id="a-Bu"></a>谓一切障碍。<a id="a-Bv"></a>何故不染。<a id="a-Bw"></a>得成就相应故。<a id="a-Bx"></a>显示于诸地中由得相应及成就相应为因故。<a id="a-By"></a>此即显示对治一切障。<a id="a-Bz"></a>无分别后得智功德。<a id="a-C0"></a>复何所以。<a id="a-C1"></a>偈言如虚空不染。<a id="a-C2"></a>此无分别智。<a id="a-C3"></a>常行于世间。<a id="a-C4"></a>世法不能染故。<a id="a-C5"></a>由此智力故。<a id="a-C6"></a>见有利益众生处。<a id="a-C7"></a>随念往生虽生世间。<a id="a-C8"></a>然不为世法所染。<a id="a-C9"></a>世法有八种。<a id="a-CA"></a>谓得利不得利好名恶名毁赞苦乐等。<a id="a-CB"></a>此即是无分别。<a id="a-CC"></a>从无分别智生故。<a id="a-CD"></a>今当显示此三智差别。<a id="a-CE"></a>其相应知。<a id="a-CF"></a>如哑求受尘。<a id="a-CG"></a>无有言说。<a id="a-CH"></a>方便无分别亦尔。<a id="a-CI"></a>如哑正受尘无有言说。<a id="a-CJ"></a>根本无分别亦尔。<a id="a-CK"></a>如非哑受尘。<a id="a-CL"></a>如所受尘。<a id="a-CM"></a>即有言说。<a id="a-CN"></a>无分别后得亦尔。<a id="a-CO"></a>名字等名为言说。<a id="a-CP"></a>如愚求受尘者。<a id="a-CQ"></a>未曾识知名愚。<a id="a-CR"></a>此愚等譬三智。<a id="a-CS"></a>如哑中说。<a id="a-CT"></a>如五求受尘者。<a id="a-CU"></a>无分别五种。<a id="a-CV"></a>应知是眼等五数。<a id="a-CW"></a>此等求觅及正受。<a id="a-CX"></a>此譬三智。<a id="a-CY"></a>一切如哑中说。<a id="a-CZ"></a>如意识受尘者。<a id="a-Ca"></a>如意识于尘能分别。<a id="a-Cb"></a>亦受用。<a id="a-Cc"></a>后得亦尔。<a id="a-Cd"></a>于尘亦分别亦受用。<a id="a-Ce"></a>如未解论求解。<a id="a-Cf"></a>方便无分别亦尔。<a id="a-Cg"></a>如诵习论时。<a id="a-Ch"></a>但受用于法。<a id="a-Ci"></a>根本无分别亦尔。<a id="a-Cj"></a>法者谓文字如解。<a id="a-Ck"></a>论者于法于义皆受用。<a id="a-Cl"></a>后得亦尔应知。<a id="a-Cm"></a>复次为摄此法及义故显示二智。<a id="a-Cn"></a>如人正闭目者。<a id="a-Co"></a>此偈显示无分别及后得二种差别相。<a id="a-Cp"></a>如虚空者。<a id="a-Cq"></a>如虚空无染无有分别。<a id="a-Cr"></a>亦不为他所分别。<a id="a-Cs"></a>无分别智亦尔。<a id="a-Ct"></a>遍在一切法一味。<a id="a-Cu"></a>空中一切法不能污故名无染。<a id="a-Cv"></a>自体无分别故名无分别。<a id="a-Cw"></a>亦不为他分别成相貌故非所分别。<a id="a-Cx"></a>此智如是应知。<a id="a-Cy"></a>如空中色像后得智亦尔者。<a id="a-Cz"></a>如色显现亦是能分别。<a id="a-D0"></a>亦是所分别。<a id="a-D1"></a>复次若以无分别智名为佛者。<a id="a-D2"></a>既离分别众生云何得成利益众生事。<a id="a-D3"></a>虽离分别如理得成故。<a id="a-D4"></a>以摩尼天乐譬喻显示。<a id="a-D5"></a>如摩尼天乐者。<a id="a-D6"></a>如如意珠离分别业。<a id="a-D7"></a>随众生所欲作利益事。<a id="a-D8"></a>又如天乐无有作者。<a id="a-D9"></a>随彼天所欲。<a id="a-DA"></a>出种种声。<a id="a-DB"></a>诸佛亦尔。<a id="a-DC"></a>离于分别而种种事成应知。<a id="a-DD"></a>此无分别甚深说中。<a id="a-DE"></a>云何为智缘依他性所分别物。<a id="a-DF"></a>为有别缘。<a id="a-DG"></a>若尔何过。<a id="a-DH"></a>若分别所攀缘则不得名无分别。<a id="a-DI"></a>若言有别攀缘。<a id="a-DJ"></a>此别攀缘亦非有。<a id="a-DK"></a>非此亦非余者。<a id="a-DL"></a>于中非此者。<a id="a-DM"></a>以非分别所能缘。<a id="a-DN"></a>以无分别故亦非余者。<a id="a-DO"></a>以即于依他性法中作法。<a id="a-DP"></a>如攀缘故。<a id="a-DQ"></a>此法及法如二种。<a id="a-DR"></a>不可说一不可说异故。<a id="a-DS"></a>此亦尔不可说为分别所缘。<a id="a-DT"></a>又不可说为异缘故。<a id="a-DU"></a>复云何此为是智为非智。<a id="a-DV"></a>若尔何过。<a id="a-DW"></a>若是智既名为智。<a id="a-DX"></a>云何不分别。<a id="a-DY"></a>若非智自性云何说为无分别智。<a id="a-DZ"></a>故以非智亦是智偈显示。<a id="a-Da"></a>此不可为智。<a id="a-Db"></a>何以故。<a id="a-Dc"></a>由方便有分别智自性中不生故。<a id="a-Dd"></a>亦非非智以方便有分别智为因生故。<a id="a-De"></a>复有别义非即亦非异非智亦是智者。<a id="a-Df"></a>由非即缘分别中生故名非智亦非异。<a id="a-Dg"></a>由即缘法如中生故非非智。<a id="a-Dh"></a>即以前句释后句。<a id="a-Di"></a>与尔炎无别。<a id="a-Dj"></a>是无分别智者。<a id="a-Dk"></a>非如方便智有能取所取生故名无分别。<a id="a-Dl"></a>若于所取尔炎中。<a id="a-Dm"></a>无别异平等平等生。<a id="a-Dn"></a>是无分别。<a id="a-Do"></a>此智不住能取所取中。<a id="a-Dp"></a>世尊于修多罗中。<a id="a-Dq"></a>说一切法无分别。<a id="a-Dr"></a>此中欲显示此无分别故。<a id="a-Ds"></a>更说偈。<a id="a-Dt"></a>由说一切法自性离分别者谓一切法即自性无分别。<a id="a-Du"></a>何故如此偈言。<a id="a-Dv"></a>所分别非有。<a id="a-Dw"></a>以此显示由所分别物非有故。<a id="a-Dx"></a>若所分别非有故。<a id="a-Dy"></a>即一切法自性无分别者。<a id="a-Dz"></a>何故一切众生不即得解脱。<a id="a-E0"></a>无无分别智者。<a id="a-E1"></a>即以此句显示不得解脱。<a id="a-E2"></a>虽一切法自性无分别。<a id="a-E3"></a>由一切法自性无分别故。<a id="a-E4"></a>无有所分别。<a id="a-E5"></a>若于此中通达智生证见此无分别故得解脱。<a id="a-E6"></a>若通达智不生。<a id="a-E7"></a>即不得解脱。<a id="a-E8"></a>所说无分别智即此智有三分。<a id="a-E9"></a>今当显示。</p>
 </body>
</html>