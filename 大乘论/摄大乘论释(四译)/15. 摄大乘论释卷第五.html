<!doctype html>
<html id="z3IBVOTwh" data-ver="1017">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第五</h1>
  <h2 id="a2">所知相分第三之二</h2>
  <p id="a3">论曰。<a id="a-4"></a>复次云何得知。<a id="a-5"></a>如依他起自性。<a id="a-6"></a>遍计所执自性显现而非称体。<a id="a-7"></a>由名前觉无称体相违故。<a id="a-8"></a>由名有众多多体相违故。<a id="a-9"></a>由名不决定杂体相违故。<a id="a-A"></a>此中有二颂。</p>
  <p id="aB">由名前觉无　　多名不决定</p>
  <p id="aC">成称体多体　　杂体相违故</p>
  <p id="aD">法无而可得　　无染而有净</p>
  <p id="aE">应知如幻等　　亦复似虚空</p>
  <p id="aF">释曰。<a id="a-G"></a>如依他起自性。<a id="a-H"></a>遍计所执分。<a id="a-I"></a>虽显现可得。<a id="a-J"></a>而非称彼体。<a id="a-K"></a>为显此义故。<a id="a-L"></a>说由名前觉无称体相违故等。<a id="a-M"></a>若依他起遍计所执同一相者。<a id="a-N"></a>应不待名于义觉转。<a id="a-O"></a>如执有瓶。<a id="a-P"></a>若离瓶名。<a id="a-Q"></a>于瓶义中无有瓶觉。<a id="a-R"></a>若此瓶名与彼瓶义。<a id="a-S"></a>同一相者。<a id="a-T"></a>瓶觉应转。<a id="a-U"></a>以非一相是故不转。<a id="a-V"></a>由此名义。<a id="a-W"></a>若体相称则成相违。<a id="a-X"></a>此中安立名为依他起。<a id="a-Y"></a>义为遍计所执。<a id="a-Z"></a>以依他起由名势力成所遍计故。<a id="a-a"></a>又于一义有众多名。<a id="a-b"></a>若名与义同一相者。<a id="a-c"></a>义应如名亦有多种。<a id="a-d"></a>若尔此义应成多体。<a id="a-e"></a>一义多体则成相违。<a id="a-f"></a>是故两性若同一相。<a id="a-g"></a>则成第二相违过失。<a id="a-h"></a>又名不决定。<a id="a-i"></a>以一瞿声。<a id="a-j"></a>于九义转。<a id="a-k"></a>若执名义同一相者。<a id="a-l"></a>多义相违应同一体。<a id="a-m"></a>则成第三相违过失。<a id="a-n"></a>由执牛等非一相义同一性故。<a id="a-o"></a>初一伽他重显此义。<a id="a-p"></a>于中成者。<a id="a-q"></a>显依他起遍计所执非一义成。<a id="a-r"></a>法无而可得等者。<a id="a-s"></a>此一伽他以幻等喻开悟弟子。<a id="a-t"></a>弟子有二相违疑问。<a id="a-u"></a>云何法无而现可得。<a id="a-v"></a>云何无染而有清净。<a id="a-w"></a>此中两喻释此疑问。<a id="a-x"></a>如幻等者。<a id="a-y"></a>譬如幻象实无所有而现可得。<a id="a-z"></a>应知此中义亦如是。<a id="a-10"></a>虽现可得而非实有。<a id="a-11"></a>似虚空者。<a id="a-12"></a>譬如虚空虽非云等所能染污。<a id="a-13"></a>性清净故。<a id="a-14"></a>而离彼时说名清净。<a id="a-15"></a>当知诸法亦复如是。<a id="a-16"></a>虽实无染。<a id="a-17"></a>性清净故。<a id="a-18"></a>然客障垢得灭离时。<a id="a-19"></a>说名清净。</p>
  <p id="a1A">论曰。<a id="a-1B"></a>复次何故如所显现实无所有。<a id="a-1C"></a>而依他起自性。<a id="a-1D"></a>非一切一切都无所有。<a id="a-1E"></a>此若无者。<a id="a-1F"></a>圆成实自性亦无所有。<a id="a-1G"></a>此若无者。<a id="a-1H"></a>则一切皆无。<a id="a-1I"></a>若依他起及圆成实自性无有。<a id="a-1J"></a>应成无有染净过失。<a id="a-1K"></a>既现可得杂染清净。<a id="a-1L"></a>是故不应一切皆无。<a id="a-1M"></a>此中有颂。</p>
  <p id="a1N">若无依他起　　圆成实亦无</p>
  <p id="a1O">一切种若无　　恒时无染净</p>
  <p id="a1P">释曰。<a id="a-1Q"></a>若依他起如所可得不如是有。<a id="a-1R"></a>既尔何不一切一切都无所有。<a id="a-1S"></a>此若无者圆成实性亦应无有。<a id="a-1T"></a>何以故。<a id="a-1U"></a>由有杂染清净有故。<a id="a-1V"></a>若二俱无则一切种皆无所有。<a id="a-1W"></a>今当显此。<a id="a-1X"></a>非都无有。<a id="a-1Y"></a>有谤杂染清净过故。<a id="a-1Z"></a>杂染清净既现可得。<a id="a-1a"></a>故此二性俱非不有。<a id="a-1b"></a>若执为无则拨现有。<a id="a-1c"></a>杂染清净言无所有。</p>
  <p id="a1d">论曰。<a id="a-1e"></a>诸佛世尊于大乘中说方广教。<a id="a-1f"></a>彼教中言。<a id="a-1g"></a>云何应知遍计所执自性。<a id="a-1h"></a>应知异门说无所有。<a id="a-1i"></a>云何应知依他起自性。<a id="a-1j"></a>应知譬如幻炎梦像光影谷响水月变化。<a id="a-1k"></a>云何应知圆成实自性。<a id="a-1l"></a>应知宣说四清净法。<a id="a-1m"></a>何等名为四清净法。<a id="a-1n"></a>一者自性清净。<a id="a-1o"></a>谓真如空实际无相胜义法界。<a id="a-1p"></a>二者离垢清净。<a id="a-1q"></a>谓即此离一切障垢。<a id="a-1r"></a>三者得此道清净。<a id="a-1s"></a>谓一切菩提分法波罗蜜多等。<a id="a-1t"></a>四者生此境清净。<a id="a-1u"></a>谓诸大乘妙正法教。<a id="a-1v"></a>由此法教清净缘故。<a id="a-1w"></a>非遍计所执自性。<a id="a-1x"></a>最净法界等流性故。<a id="a-1y"></a>非依他起自性。<a id="a-1z"></a>如是四法总摄一切清净法。<a id="a-20"></a>尽此中有二颂。</p>
  <p id="a21">幻等说于生　　说无计所执</p>
  <p id="a22">若说四清净　　是谓圆成实</p>
  <p id="a23">自性与离垢　　清净道所缘</p>
  <p id="a24">一切清净法　　皆四相所摄</p>
  <p id="a25">释曰。<a id="a-26"></a>自性清净者。<a id="a-27"></a>谓此自性本来清净。<a id="a-28"></a>即是真如自性。<a id="a-29"></a>实有一切有情平等共相。<a id="a-2A"></a>由有此故说一切法有如来藏。<a id="a-2B"></a>离垢清净者。<a id="a-2C"></a>即此真如远离烦恼所知障垢。<a id="a-2D"></a>即由如是清净真如显成诸佛。<a id="a-2E"></a>得此道清净者。<a id="a-2F"></a>谓能得此真如圣道即是清净。<a id="a-2G"></a>谓念住等菩提分法。<a id="a-2H"></a>及以一切波罗蜜多。<a id="a-2I"></a>生此境清净者。<a id="a-2J"></a>生此能证菩提分法所缘境界。<a id="a-2K"></a>生此境界即是清净故名生此境清净。<a id="a-2L"></a>即契经等十二分教。<a id="a-2M"></a>何以故。<a id="a-2N"></a>若此圣教是遍计所执应成杂染因。<a id="a-2O"></a>若是依他起应成虚妄。<a id="a-2P"></a>最净法界等流性故非是虚妄。<a id="a-2Q"></a>既离二自性故成圆成实。<a id="a-2R"></a>又此四种于大乘中随说一种。<a id="a-2S"></a>应知是说圆成实性。<a id="a-2T"></a>于中初二无有变异。<a id="a-2U"></a>圆成实故名圆成实。<a id="a-2V"></a>后之二种无有颠倒。<a id="a-2W"></a>圆成实故名圆成实。<a id="a-2X"></a>后伽他中具颂此义。<a id="a-2Y"></a>幻等说于生者。<a id="a-2Z"></a>谓依他起此中名生。<a id="a-2a"></a>若于是处说一切法。<a id="a-2b"></a>譬如幻事乃至变化。<a id="a-2c"></a>应知此说依他起性。<a id="a-2d"></a>说无计所执者。<a id="a-2e"></a>若于是处说无有色。<a id="a-2f"></a>乃至说无一切诸法。<a id="a-2g"></a>应知此说遍计所执性。</p>
  <p id="a2h">论曰。<a id="a-2i"></a>复次何缘如经所说。<a id="a-2j"></a>于依他起自性说幻等喻。<a id="a-2k"></a>于依他起自性为除他虚妄疑故。<a id="a-2l"></a>他复云何于依他起自性有虚妄疑。<a id="a-2m"></a>由他于此有如是疑。<a id="a-2n"></a>云何实无有义而成所行境界。<a id="a-2o"></a>为除此疑说幻事喻。<a id="a-2p"></a>云何无义心心法转。<a id="a-2q"></a>为除此疑说阳炎喻。<a id="a-2r"></a>云何无义有爱非爱受用差别。<a id="a-2s"></a>为除此疑说所梦喻。<a id="a-2t"></a>云何无义净不净业爱非爱果差别而生。<a id="a-2u"></a>为除此疑说影像喻。<a id="a-2v"></a>云何无义种种识转。<a id="a-2w"></a>为除此疑说光影喻。<a id="a-2x"></a>云何无义种种戏论言说而转。<a id="a-2y"></a>为除此疑说谷向喻。<a id="a-2z"></a>云何无义而有实取诸三摩地所行境转。<a id="a-30"></a>为除此疑说水月喻。<a id="a-31"></a>云何无义有诸菩萨无颠倒心。<a id="a-32"></a>为办有情诸利乐事故思受生。<a id="a-33"></a>为除此疑说变化喻。</p>
  <p id="a34">释曰。<a id="a-35"></a>为此义故于依他起说幻等喻。<a id="a-36"></a>今当显示。<a id="a-37"></a>此中虚妄疑者。<a id="a-38"></a>谓于虚妄依他起性所有诸疑。<a id="a-39"></a>为除此疑说幻等喻显依他起。<a id="a-3A"></a>若实无义云何成境。<a id="a-3B"></a>为治此疑说幻事喻显依他起。<a id="a-3C"></a>譬如幻象虽无实义而成境界。<a id="a-3D"></a>义亦如是。<a id="a-3E"></a>他复生疑。<a id="a-3F"></a>若无有义即无所缘。<a id="a-3G"></a>诸心心法云何而转。<a id="a-3H"></a>为除此疑说阳炎喻显依他起。<a id="a-3I"></a>此中阳焰譬心心法。<a id="a-3J"></a>水喻于义。<a id="a-3K"></a>譬如阳炎有动摇故。<a id="a-3L"></a>虽无有义而生水觉。<a id="a-3M"></a>诸心心法亦复如是。<a id="a-3N"></a>由动摇故。<a id="a-3O"></a>虽无有义而生义觉。<a id="a-3P"></a>是诸愚夫于此复疑。<a id="a-3Q"></a>若无有义诸爱非爱受用差别云何可得。<a id="a-3R"></a>为除此疑说所梦喻显依他起。<a id="a-3S"></a>如于梦中。<a id="a-3T"></a>虽无实义而见种种爱与非爱。<a id="a-3U"></a>受用差别现前可得。<a id="a-3V"></a>此亦如是。<a id="a-3W"></a>于此复疑。<a id="a-3X"></a>净不净业义既实无。<a id="a-3Y"></a>爱非爱果义云何起。<a id="a-3Z"></a>为除此疑说影像喻显依他起。<a id="a-3a"></a>譬如影像实无有义。<a id="a-3b"></a>即于本质起影像觉。<a id="a-3c"></a>然影像义无别可得。<a id="a-3d"></a>此亦如是。<a id="a-3e"></a>应知虽无爱与非爱真实果义而现可得。<a id="a-3f"></a>于此复疑。<a id="a-3g"></a>若无有义云何得有种种识转。<a id="a-3h"></a>为除此疑说光影喻显依他起。<a id="a-3i"></a>如弄影者有其种种光影可得。<a id="a-3j"></a>虽有多种光影可得。<a id="a-3k"></a>而光影义实无所有。<a id="a-3l"></a>识亦如是。<a id="a-3m"></a>无种种义而有种种义现可得。<a id="a-3n"></a>于此复疑。<a id="a-3o"></a>若无有义。<a id="a-3p"></a>无量品类戏论言说云何而转。<a id="a-3q"></a>为除此疑说谷响喻显依他起譬如谷响虽无有义而现可得。<a id="a-3r"></a>戏论言说亦复如是。<a id="a-3s"></a>虽无实义而现可得。<a id="a-3t"></a>于此复疑。<a id="a-3u"></a>若无有义。<a id="a-3v"></a>云何世间定心心法有义可得。<a id="a-3w"></a>由说定心能如实知如实见故。<a id="a-3x"></a>为除此疑说水月喻显依他起。<a id="a-3y"></a>譬如水月。<a id="a-3z"></a>其义实无。<a id="a-40"></a>由水润滑澄清性故而现可得。<a id="a-41"></a>定心亦尔。<a id="a-42"></a>所缘境义虽实无有。<a id="a-43"></a>而现可得。<a id="a-44"></a>水喻其定。<a id="a-45"></a>以是润滑澄清性故。<a id="a-46"></a>于此复疑。<a id="a-47"></a>若有情义实无所有。<a id="a-48"></a>云何证真诸菩萨等。<a id="a-49"></a>作彼利乐觉慧为先。<a id="a-4A"></a>彼彼趣中摄受自体。<a id="a-4B"></a>为除此疑说变化喻显依他起。<a id="a-4C"></a>譬如变化。<a id="a-4D"></a>实无有义。<a id="a-4E"></a>由化者力一切事成。<a id="a-4F"></a>非变化义而不可得。<a id="a-4G"></a>应知此中亦复如是。<a id="a-4H"></a>所受自体其义虽无。<a id="a-4I"></a>而有能作一切有情利益安乐。<a id="a-4J"></a>所受自体义现可得。</p>
  <p id="a4K">复有别义世尊意说幻等八喻。<a id="a-4L"></a>今当显示。<a id="a-4M"></a>此中幻喻为除眼等六种内处。<a id="a-4N"></a>应知显示眼等六处。<a id="a-4O"></a>譬如幻象。<a id="a-4P"></a>虽实非有而现可得。<a id="a-4Q"></a>说阳炎喻为除器世间。<a id="a-4R"></a>由彼大故。<a id="a-4S"></a>于阳炎中实无有水。<a id="a-4T"></a>动摇力故似水可得。<a id="a-4U"></a>说所梦喻为除色等所受用境。<a id="a-4V"></a>显如所梦。<a id="a-4W"></a>色等实无而能为因起爱非爱受用差别。<a id="a-4X"></a>说影像喻为除身业果。<a id="a-4Y"></a>显善不善身业为缘。<a id="a-4Z"></a>而有余色影像生起。<a id="a-4a"></a>说谷响喻为除语业果。<a id="a-4b"></a>显语业因感语业果犹如谷响。<a id="a-4c"></a>意业三种。<a id="a-4d"></a>一非等引地。<a id="a-4e"></a>二等引地。<a id="a-4f"></a>三闻种类。<a id="a-4g"></a>说光影喻为除非等引地诸意业果。<a id="a-4h"></a>显此意业所得诸果犹如光影。<a id="a-4i"></a>说水月喻为除等引地诸意业果。<a id="a-4j"></a>显等引地诸意业果犹如水月。<a id="a-4k"></a>说变化喻为除闻种类意业闻种类者。<a id="a-4l"></a>即是闻思之所熏习。<a id="a-4m"></a>此即显示闻种类意差别而转犹如变化。</p>
  <p id="a4n">论曰。<a id="a-4o"></a>世尊依何密意。<a id="a-4p"></a>于梵问经中说。<a id="a-4q"></a>如来不得生死不得涅槃。<a id="a-4r"></a>于依他起自性中。<a id="a-4s"></a>依遍计所执自性及圆成实自性。<a id="a-4t"></a>生死涅槃无差别密意。<a id="a-4u"></a>何以故。<a id="a-4v"></a>即此依他起自性。<a id="a-4w"></a>由遍计所执分成生死。<a id="a-4x"></a>由圆成实分成涅槃故。</p>
  <p id="a4y">释曰。<a id="a-4z"></a>如是三种自性相法。<a id="a-50"></a>所说契经悉皆随顺。<a id="a-51"></a>今当显示。<a id="a-52"></a>世尊依何密意于梵问经中说如来不得生死不得涅槃者。<a id="a-53"></a>问于依他起自性中依遍计所执自性及圆成实自性生死涅槃无差别密意者。<a id="a-54"></a>答次当广释。<a id="a-55"></a>依他起自性非定生死。<a id="a-56"></a>由圆成实分成涅槃故。<a id="a-57"></a>亦非定涅槃。<a id="a-58"></a>由遍计所执分成生死故。<a id="a-59"></a>是故不可定说一性。<a id="a-5A"></a>由此自性若得一分余分不异。<a id="a-5B"></a>依此意趣。<a id="a-5C"></a>于彼经中说如来不得生死不得涅槃。</p>
  <p id="a5D">论曰。<a id="a-5E"></a>阿毗达磨大乘经中。<a id="a-5F"></a>薄伽梵说法有三种。<a id="a-5G"></a>一杂染分。<a id="a-5H"></a>二清净分。<a id="a-5I"></a>三彼二分。<a id="a-5J"></a>依何密意作如是说。<a id="a-5K"></a>于依他起自性中。<a id="a-5L"></a>遍计所执自性是杂染分。<a id="a-5M"></a>圆成实自性是清净分。<a id="a-5N"></a>即依他起是彼二分。<a id="a-5O"></a>依此密意作如是说。<a id="a-5P"></a>于此义中以何喻显。<a id="a-5Q"></a>以金土藏为喻显示。<a id="a-5R"></a>譬如世间金土藏中三法可得。<a id="a-5S"></a>一地界二土三金。<a id="a-5T"></a>于地界中土非实有而现可得。<a id="a-5U"></a>金是实有而不可得。<a id="a-5V"></a>火烧炼时土相不现金相显现。<a id="a-5W"></a>又此地界土显现时虚妄显现。<a id="a-5X"></a>金显现时真实显现。<a id="a-5Y"></a>是故地界是彼二分。<a id="a-5Z"></a>识亦如是。<a id="a-5a"></a>无分别智火未烧时。<a id="a-5b"></a>于此识中所有虚妄遍计所执自性显现。<a id="a-5c"></a>所有真实圆成实自性不显现。<a id="a-5d"></a>此识若为无分别智火所烧时。<a id="a-5e"></a>于此识中所有真实圆成实自性显现。<a id="a-5f"></a>所有虚妄遍计所执自性不显现。<a id="a-5g"></a>是故此虚妄分别识。<a id="a-5h"></a>依他起自性有彼二分。<a id="a-5i"></a>如金土藏中所有地界。</p>
  <p id="a5j">释曰。<a id="a-5k"></a>阿毗达磨大乘经中。<a id="a-5l"></a>由此密意说有三法。<a id="a-5m"></a>一杂染分。<a id="a-5n"></a>谓遍计所执自性是杂染故。<a id="a-5o"></a>二清净分。<a id="a-5p"></a>谓圆成实自性是清净故。<a id="a-5q"></a>三彼二分。<a id="a-5r"></a>谓依他起自性通彼二故。<a id="a-5s"></a>为显此义以金土藏为其譬喻。<a id="a-5t"></a>此中藏者是彼种子。<a id="a-5u"></a>言地界者。<a id="a-5v"></a>是坚硬性。<a id="a-5w"></a>土之与金是所造色。<a id="a-5x"></a>于此喻中三法可得。<a id="a-5y"></a>谓此藏中先时有土相貌显现。<a id="a-5z"></a>后时金相方乃可得。<a id="a-60"></a>为显金相后方可得。<a id="a-61"></a>说火烧炼后可得故金真实有。</p>
  <p id="a62">论曰。<a id="a-63"></a>世尊有处说一切法常。<a id="a-64"></a>有处说一切法无常。<a id="a-65"></a>有处说一切法非常非无常。<a id="a-66"></a>依何密意作如是说。<a id="a-67"></a>谓依他起自性。<a id="a-68"></a>由圆成实性分是常。<a id="a-69"></a>由遍计所执性分是无常。<a id="a-6A"></a>由彼二分非常非无常。<a id="a-6B"></a>依此密意作如是说。<a id="a-6C"></a>如常无常无二。<a id="a-6D"></a>如是苦乐无二。<a id="a-6E"></a>净不净无二。<a id="a-6F"></a>空不空无二。<a id="a-6G"></a>我无我无二。<a id="a-6H"></a>寂静不寂静无二。<a id="a-6I"></a>有自性无自性无二。<a id="a-6J"></a>生不生无二。<a id="a-6K"></a>灭不灭无二。<a id="a-6L"></a>本来寂静非本来寂静无二。<a id="a-6M"></a>自性涅槃非自性涅槃无二。<a id="a-6N"></a>生死涅槃无二亦尔。<a id="a-6O"></a>如是等差别一切诸佛密意语言。<a id="a-6P"></a>由三自性应随决了。<a id="a-6Q"></a>如前说常无常等门。<a id="a-6R"></a>此中有多颂。</p>
  <p id="a6S">如法实不有　　如现非一种</p>
  <p id="a6T">非法非非法　　故说无二义</p>
  <p id="a6U">依一分开显　　或有或非有</p>
  <p id="a6V">依二分说言　　非有非非有</p>
  <p id="a6W">如显现非有　　是故说为无</p>
  <p id="a6X">由如是显现　　是故说为有</p>
  <p id="a6Y">自然自体无　　自性不坚住</p>
  <p id="a6Z">如执取不有　　故许无自性</p>
  <p id="a6a">由无性故成　　后后所依止</p>
  <p id="a6b">无生灭本寂　　自性般涅槃</p>
  <p id="a6c">释曰。<a id="a-6d"></a>伽他义中如法实不有如现非一种者。<a id="a-6e"></a>如其次第释非法非非法因缘。<a id="a-6f"></a>由实不有故非法。<a id="a-6g"></a>由现非一种故非非法。<a id="a-6h"></a>以非法非非法故说无二义。<a id="a-6i"></a>依一分者。<a id="a-6j"></a>谓依一边。<a id="a-6k"></a>开显者。<a id="a-6l"></a>说示也。<a id="a-6m"></a>或有或非有者。<a id="a-6n"></a>或是有性或是无性。<a id="a-6o"></a>依二分说言非有非非有者。<a id="a-6p"></a>取依他起具二分性。<a id="a-6q"></a>说为非有及非非有。<a id="a-6r"></a>如显现非有者。<a id="a-6s"></a>如现所得不如是有。<a id="a-6t"></a>是故说为无者。<a id="a-6u"></a>由此义故说之为无。<a id="a-6v"></a>由如是显现者。<a id="a-6w"></a>由唯似有相貌显现。<a id="a-6x"></a>是故说为有者。<a id="a-6y"></a>即由此义说之为有。<a id="a-6z"></a>说一切法无自性意。<a id="a-70"></a>今当显示。<a id="a-71"></a>自然无者。<a id="a-72"></a>由一切法无离众缘自然有性。<a id="a-73"></a>是名一种无自性意。<a id="a-74"></a>自体无者。<a id="a-75"></a>由法灭已不复更生故无自性。<a id="a-76"></a>此复一种无自性意自性不坚住者。<a id="a-77"></a>由法才生一刹那后无力能住故无自性。<a id="a-78"></a>如是诸法无自性理与声闻共。<a id="a-79"></a>如执取不有故许无自性者。<a id="a-7A"></a>此无自性不共声闻。<a id="a-7B"></a>以如愚夫所取。<a id="a-7C"></a>遍计所执自性不如是有。<a id="a-7D"></a>由此意故依大乘理。<a id="a-7E"></a>说一切法皆无自性。<a id="a-7F"></a>由无性故成者。<a id="a-7G"></a>由一切法无自性故。<a id="a-7H"></a>无生灭等皆得成就。<a id="a-7I"></a>所以者何。<a id="a-7J"></a>由无自性故无有生。<a id="a-7K"></a>由无生故亦无有灭。<a id="a-7L"></a>无生灭故本来寂静。<a id="a-7M"></a>本寂静故自性涅槃。<a id="a-7N"></a>后后所依止者。<a id="a-7O"></a>是后后因此而得有义。</p>
  <p id="a7P">论曰。<a id="a-7Q"></a>复有四种意趣四种秘密。<a id="a-7R"></a>一切佛言应随决了。<a id="a-7S"></a>四意趣者。<a id="a-7T"></a>一平等意趣。<a id="a-7U"></a>谓如说言我昔曾于彼时彼分。<a id="a-7V"></a>即名胜观正等觉者。<a id="a-7W"></a>二别时意趣。<a id="a-7X"></a>谓如说言若诵多宝如来名者。<a id="a-7Y"></a>便于无上正等菩提已得决定。<a id="a-7Z"></a>又如说言由唯发愿便得往生极乐世界。<a id="a-7a"></a>三别义意趣。<a id="a-7b"></a>谓如说言若已逢事尔所殑伽河沙等佛。<a id="a-7c"></a>于大乘法方能解义。<a id="a-7d"></a>四补特伽罗意乐意趣。<a id="a-7e"></a>谓如为一补特伽罗先赞布施后还毁呰。<a id="a-7f"></a>如于布施。<a id="a-7g"></a>如是尸罗及一分修当知亦尔。<a id="a-7h"></a>如是名为四种意趣。<a id="a-7i"></a>四秘密者。<a id="a-7j"></a>一令入秘密。<a id="a-7k"></a>谓声闻乘中或大乘中。<a id="a-7l"></a>依世俗谛理说有补特伽罗。<a id="a-7m"></a>及有诸法自性差别。<a id="a-7n"></a>二相秘密。<a id="a-7o"></a>谓于是处说诸法相显三自性三对治秘密。<a id="a-7p"></a>谓于是处说行对治八万四千四转变秘密。<a id="a-7q"></a>谓于是处以其别义。<a id="a-7r"></a>诸言诸字即显别义。<a id="a-7s"></a>如有颂言。</p>
  <p id="a7t">觉不坚为坚　　善住于颠倒</p>
  <p id="a7u">极烦恼所恼　　得最上菩提</p>
  <p id="a7v">释曰。<a id="a-7w"></a>意趣秘密有差别者。<a id="a-7x"></a>谓佛世尊先缘此事后为他说。<a id="a-7y"></a>是名意趣。<a id="a-7z"></a>由此决定令入圣教。<a id="a-80"></a>是名秘密。<a id="a-81"></a>平等意趣者。<a id="a-82"></a>谓如有人取相似法说如是言。<a id="a-83"></a>彼即是我。<a id="a-84"></a>世尊亦尔。<a id="a-85"></a>平等法身置在心中。<a id="a-86"></a>说言我昔曾于彼等。<a id="a-87"></a>非彼昔时毗钵尸佛。<a id="a-88"></a>即是今日释迦牟尼。<a id="a-89"></a>依平等义所起意趣作如是说。<a id="a-8A"></a>别时意趣者。<a id="a-8B"></a>谓此意趣令懒惰者。<a id="a-8C"></a>由彼彼因于彼彼法精勤修习。<a id="a-8D"></a>彼彼善根皆得增长。<a id="a-8E"></a>此中意趣显诵多宝如来名因。<a id="a-8F"></a>是升进因。<a id="a-8G"></a>非唯诵名。<a id="a-8H"></a>便于无上正等菩提已得决定。<a id="a-8I"></a>如有说言由一金钱得千金钱。<a id="a-8J"></a>岂于一日意在别时。<a id="a-8K"></a>由一金钱是得千因故作此说。<a id="a-8L"></a>此亦如是。<a id="a-8M"></a>由唯发愿便得往生极乐世界。<a id="a-8N"></a>当知亦尔。<a id="a-8O"></a>别义意趣中。<a id="a-8P"></a>于大乘法方能解义者。<a id="a-8Q"></a>谓于三种自性义理自证其相。<a id="a-8R"></a>若但解了随名言义是佛意者。<a id="a-8S"></a>愚夫于此亦应解了。<a id="a-8T"></a>故知此中言解义者。<a id="a-8U"></a>意在证解。<a id="a-8V"></a>要由过去逢事多佛。<a id="a-8W"></a>补特伽罗意乐意趣者。<a id="a-8X"></a>谓如为一先赞布施后还毁呰。<a id="a-8Y"></a>此中意者。<a id="a-8Z"></a>先多悭吝为赞布施。<a id="a-8a"></a>后乐行施。<a id="a-8b"></a>还复毁呰令修胜行。<a id="a-8c"></a>若无此意。<a id="a-8d"></a>于一施中先赞后毁。<a id="a-8e"></a>则成相违。<a id="a-8f"></a>由有此意赞毁应理。<a id="a-8g"></a>于尸罗等当知亦尔。<a id="a-8h"></a>一分修者。<a id="a-8i"></a>谓世间修。<a id="a-8j"></a>令入秘密者。<a id="a-8k"></a>谓若是处依世俗谛理。<a id="a-8l"></a>说有补特伽罗及一切法自性差别。<a id="a-8m"></a>为令有情入佛圣教。<a id="a-8n"></a>是故说名令入秘密。<a id="a-8o"></a>相秘密者。<a id="a-8p"></a>谓于宣说诸法相中说三自性。<a id="a-8q"></a>对治秘密者。<a id="a-8r"></a>谓于是处宣说有情诸行对治。<a id="a-8s"></a>为欲安立有情烦恼行对治故。<a id="a-8t"></a>转变秘密者。<a id="a-8u"></a>谓于是处以说余义。<a id="a-8v"></a>诸言诸字转显余义。<a id="a-8w"></a>于伽他中。<a id="a-8x"></a>觉不坚为坚者。<a id="a-8y"></a>不坚谓定由不刚强驰散难调故名不坚。<a id="a-8z"></a>即于此中起尊重觉。<a id="a-90"></a>名觉为坚。<a id="a-91"></a>善住于颠倒者。<a id="a-92"></a>是于颠倒能颠倒中善安住义。<a id="a-93"></a>于无常等谓是常等。<a id="a-94"></a>名为颠倒。<a id="a-95"></a>于无常等谓无常等。<a id="a-96"></a>是能颠倒。<a id="a-97"></a>是于此中善安住义。<a id="a-98"></a>极烦恼所恼者。<a id="a-99"></a>精进劬劳名为烦恼。<a id="a-9A"></a>为众生故长时劬劳精进所恼。<a id="a-9B"></a>如有诵言。<a id="a-9C"></a>处生死久恼。<a id="a-9D"></a>但由于大悲。<a id="a-9E"></a>如是等。<a id="a-9F"></a>得最上菩提者。<a id="a-9G"></a>其义易了。</p>
  <p id="a9H">论曰。<a id="a-9I"></a>若有欲造大乘法释。<a id="a-9J"></a>略由三相应造其释。<a id="a-9K"></a>一者由说缘起。<a id="a-9L"></a>二者由说从缘所生法相。<a id="a-9M"></a>三者由说语义。</p>
  <p id="a9N">释曰。<a id="a-9O"></a>由此三相随其所应。<a id="a-9P"></a>应造一切大乘法释。</p>
  <p id="a9Q">论曰。<a id="a-9R"></a>此中说缘起者。<a id="a-9S"></a>如说。</p>
  <p id="a9T">言熏习所生　　诸法此从彼</p>
  <p id="a9U">异熟与转识　　更互为缘生</p>
  <p id="a9V">释曰。<a id="a-9W"></a>言熏习所生诸法者。<a id="a-9X"></a>由外分别熏习在阿赖耶识中。<a id="a-9Y"></a>以此熏习为因一切法生。<a id="a-9Z"></a>即是转识自性。<a id="a-9a"></a>此从彼者。<a id="a-9b"></a>此分别熏习用彼诸法为因。<a id="a-9c"></a>此即显示阿赖耶识。<a id="a-9d"></a>与彼转识更互为因。</p>
  <p id="a9e">论曰。<a id="a-9f"></a>复次彼转识相法。<a id="a-9g"></a>有相有见识为自性。<a id="a-9h"></a>又彼以依处为相。<a id="a-9i"></a>遍计所执为相。<a id="a-9j"></a>法性为相。<a id="a-9k"></a>由此显示三自性相。<a id="a-9l"></a>如说。</p>
  <p id="a9m">从有相有见　　应知彼三相</p>
  <p id="a9n">复次云何应释彼相。<a id="a-9o"></a>谓遍计所执相。<a id="a-9p"></a>于依他起相中实无所有。<a id="a-9q"></a>圆成实相于中实有。<a id="a-9r"></a>由此二种。<a id="a-9s"></a>非有及有。<a id="a-9t"></a>非得及得。<a id="a-9u"></a>未见已见。<a id="a-9v"></a>真者同时。<a id="a-9w"></a>谓于依他起自性中。<a id="a-9x"></a>无遍计所执故。<a id="a-9y"></a>有圆成实故。<a id="a-9z"></a>于此转时。<a id="a-A0"></a>若得彼即不得此。<a id="a-A1"></a>若得此即不得彼。<a id="a-A2"></a>如说。</p>
  <p id="aA3">依他所执无　　成实于中有</p>
  <p id="aA4">故得及不得　　其中二平等</p>
  <p id="aA5">释曰。<a id="a-A6"></a>彼转识相法有相有见识为自性者。<a id="a-A7"></a>谓彼识有相有见以为其体。<a id="a-A8"></a>又即彼相有其三种依处为相者。<a id="a-A9"></a>谓依他起相。<a id="a-AA"></a>由此所说三种自性显示彼相。<a id="a-AB"></a>于伽他中即显此义。<a id="a-AC"></a>从有相有见应知彼三相者。<a id="a-AD"></a>如释显示。<a id="a-AE"></a>由此二种非有及有非得及得未见已见真者同时者。<a id="a-AF"></a>遍计所执及圆成实名为二种。<a id="a-AG"></a>如是二种。<a id="a-AH"></a>第一非有。<a id="a-AI"></a>第二是有。<a id="a-AJ"></a>未见真者。<a id="a-AK"></a>得遍计所执不得圆成实。<a id="a-AL"></a>已见真者。<a id="a-AM"></a>即此刹那得圆成实。<a id="a-AN"></a>不得遍计所执。<a id="a-AO"></a>于伽他中即显此义。<a id="a-AP"></a>谓依他所执无等平等者。<a id="a-AQ"></a>谓一刹那。<a id="a-AR"></a>其中者。<a id="a-AS"></a>谓依他起中。<a id="a-AT"></a>二者。<a id="a-AU"></a>谓未见真者及已见真者。<a id="a-AV"></a>故者是由此因义。<a id="a-AW"></a>谓于依他起中。<a id="a-AX"></a>由遍计所执无故。<a id="a-AY"></a>及由圆成实有故。<a id="a-AZ"></a>又诸愚夫颠倒执故如是见转。<a id="a-Aa"></a>若诸圣者由正见故如是见转。</p>
  <p id="aAb">论曰。<a id="a-Ac"></a>说语义者谓先说初句。<a id="a-Ad"></a>后以余句分别显示。<a id="a-Ae"></a>或由德处。<a id="a-Af"></a>或由义处。</p>
  <p id="aAg">释曰。<a id="a-Ah"></a>由说语义如所造释。<a id="a-Ai"></a>今当显示或摄其德或摄其义。</p>
  <p id="aAj">论曰。<a id="a-Ak"></a>由德处者。<a id="a-Al"></a>谓说佛功德最清净觉。<a id="a-Am"></a>不二现行趣无相法。<a id="a-An"></a>住于佛住。<a id="a-Ao"></a>逮得一切佛平等性。<a id="a-Ap"></a>到无障处。<a id="a-Aq"></a>不可转法。<a id="a-Ar"></a>所行无碍。<a id="a-As"></a>其所安立不可思议。<a id="a-At"></a>游于三世平等法性。<a id="a-Au"></a>其身流布一切世界。<a id="a-Av"></a>于一切法智无疑滞。<a id="a-Aw"></a>于一切行成就大觉。<a id="a-Ax"></a>于诸法智无有疑惑。<a id="a-Ay"></a>凡所现身不可分别。<a id="a-Az"></a>一切菩萨等所求智。<a id="a-B0"></a>得佛无二住胜彼岸。<a id="a-B1"></a>不相间杂如来解脱妙智究竟。<a id="a-B2"></a>证无中边佛地平等。<a id="a-B3"></a>极于法界。<a id="a-B4"></a>尽虚空性。<a id="a-B5"></a>穷未来际。<a id="a-B6"></a>最清净觉者。<a id="a-B7"></a>应知此句。<a id="a-B8"></a>由所余句分别显示。<a id="a-B9"></a>如是乃成善说。<a id="a-BA"></a>法性最清净觉者。<a id="a-BB"></a>谓佛世尊最清净觉。<a id="a-BC"></a>应知是佛二十一种功德所摄。<a id="a-BD"></a>谓于所知一向无障转功德。<a id="a-BE"></a>于有无无二相。<a id="a-BF"></a>真如最胜清净能入功德。<a id="a-BG"></a>无功用佛事不休息住功德。<a id="a-BH"></a>于法身中所依意乐作业无差别功德。<a id="a-BI"></a>修一切障对治功德。<a id="a-BJ"></a>降伏一切外道功德。<a id="a-BK"></a>生在世间不为世法所碍功德。<a id="a-BL"></a>安立正法功德。<a id="a-BM"></a>授记功德。<a id="a-BN"></a>于一切世界示现受用变化身功德。<a id="a-BO"></a>断疑功德。<a id="a-BP"></a>令入种种行功德。<a id="a-BQ"></a>当来法生妙智功德。<a id="a-BR"></a>如其胜解示现功德。<a id="a-BS"></a>无量所依调伏有情加行功德。<a id="a-BT"></a>平等法身波罗蜜多成满功德。<a id="a-BU"></a>随其胜解示现差别佛土功德。<a id="a-BV"></a>三种佛身方处无分限功德。<a id="a-BW"></a>穷生死际常现利益安乐一切有情功德。<a id="a-BX"></a>无尽功德等。</p>
  <p id="aBY">释曰。<a id="a-BZ"></a>此中不二现行者。<a id="a-Ba"></a>谓二现行此中无有。<a id="a-Bb"></a>是故说名不二现行。<a id="a-Bc"></a>即是于所知一向无障转功德。<a id="a-Bd"></a>非如声闻独觉智亦有障亦无障故。<a id="a-Be"></a>趣无相法者。<a id="a-Bf"></a>谓清净真如名无相法。<a id="a-Bg"></a>趣谓趣入。<a id="a-Bh"></a>即是于有无无二相真如最胜清净能入功德。<a id="a-Bi"></a>谓此真如非是有相。<a id="a-Bj"></a>诸法无性以为相故。<a id="a-Bk"></a>亦非无相自相有故。<a id="a-Bl"></a>于此无相真如最胜清净能入。<a id="a-Bm"></a>最胜能入故。<a id="a-Bn"></a>清净能入故住于佛住者。<a id="a-Bo"></a>谓住佛所住无所住处。<a id="a-Bp"></a>即是无功用佛事不休息住功德。<a id="a-Bq"></a>谓此住中常作佛事无有休息。<a id="a-Br"></a>逮得一切佛平等性者。<a id="a-Bs"></a>即是于法身中所依意乐作业无差别功德。<a id="a-Bt"></a>到无障处者。<a id="a-Bu"></a>即是修一切障对治功德。<a id="a-Bv"></a>谓一切时常修觉慧对治一切障故。<a id="a-Bw"></a>不可转法者。<a id="a-Bx"></a>即是降伏一切外道功德。<a id="a-By"></a>所行无碍者。<a id="a-Bz"></a>即是生在世间不为世法所碍功德。<a id="a-C0"></a>谓虽生世间行于世间所行之处。<a id="a-C1"></a>不为利等世间八法所染污故。<a id="a-C2"></a>其所安立不可思议者。<a id="a-C3"></a>即是安立正法功德。<a id="a-C4"></a>由契经等正法无量不可思议。<a id="a-C5"></a>非诸愚夫所能解故。<a id="a-C6"></a>由此故名最清净觉。<a id="a-C7"></a>此最清净觉句。<a id="a-C8"></a>于句句中皆遍相应。<a id="a-C9"></a>游于三世平等法性者。<a id="a-CA"></a>即是授记功德。<a id="a-CB"></a>其身流布一切世界者。<a id="a-CC"></a>即是于一切世界示现受用变化身功德。<a id="a-CD"></a>于一切法智无疑滞者。<a id="a-CE"></a>即是断疑功德。<a id="a-CF"></a>于一切行成就大觉者。<a id="a-CG"></a>即是令入种种行功德。<a id="a-CH"></a>于诸法智无有疑惑者。<a id="a-CI"></a>即是当来法生妙智功德。<a id="a-CJ"></a>谓知当来如是法生如来妙智。<a id="a-CK"></a>凡所现身不可分别者。<a id="a-CL"></a>即是如其胜解示现功德。<a id="a-CM"></a>一切菩萨等所求智者。<a id="a-CN"></a>即是无量所依调伏有情加行功德。<a id="a-CO"></a>谓无量菩萨所依。<a id="a-CP"></a>能作调伏诸有情事。<a id="a-CQ"></a>此非诸佛已得自他平等更求此智。<a id="a-CR"></a>唯有诸佛已作如是胜调伏事。<a id="a-CS"></a>得佛无二住胜彼岸者。<a id="a-CT"></a>即是平等法身波罗蜜多成满功德。<a id="a-CU"></a>谓无二法身名平等法身。<a id="a-CV"></a>即于如是无二法身得善清净波罗蜜多。<a id="a-CW"></a>不相间杂如来解脱妙智究竟者。<a id="a-CX"></a>谓于无杂如来智中胜解究竟。<a id="a-CY"></a>此中胜解名为解脱。<a id="a-CZ"></a>即是随其胜解示现差别功德。<a id="a-Ca"></a>证无中边佛地平等者。<a id="a-Cb"></a>即是三种佛身方处无分限功德。<a id="a-Cc"></a>谓佛法身不可分限。<a id="a-Cd"></a>尔所方处受用变化。<a id="a-Ce"></a>亦不可说尔所世界。<a id="a-Cf"></a>极于法界者。<a id="a-Cg"></a>谓极清净法界。<a id="a-Ch"></a>是名极于法界。<a id="a-Ci"></a>即是穷生死际常现利益安乐一切有情功德。<a id="a-Cj"></a>尽虚空性者。<a id="a-Ck"></a>即是无尽功德。<a id="a-Cl"></a>谓佛智无尽如虚空故。<a id="a-Cm"></a>穷未来际者。<a id="a-Cn"></a>即是究竟功德等。<a id="a-Co"></a>言等此佛智究竟穷未来际无有间断。<a id="a-Cp"></a>是故名为最清净觉。</p>
  <p id="aCq">论曰。<a id="a-Cr"></a>复次由义处者。<a id="a-Cs"></a>如说若诸菩萨成就三十二法乃名菩萨。<a id="a-Ct"></a>谓于一切有情起利益安乐增上意乐故。<a id="a-Cu"></a>令入一切智智故。<a id="a-Cv"></a>自知我今何假智故。<a id="a-Cw"></a>摧伏慢故。<a id="a-Cx"></a>坚牢胜意乐故非假怜愍故。<a id="a-Cy"></a>于亲非亲平等心故。<a id="a-Cz"></a>永作善友乃至涅槃为后边故。<a id="a-D0"></a>应量而语故。<a id="a-D1"></a>含笑先言故。<a id="a-D2"></a>无限大悲故。<a id="a-D3"></a>于所受事无退弱故。<a id="a-D4"></a>无厌倦意故。<a id="a-D5"></a>闻义无厌故。<a id="a-D6"></a>于自作罪深见过故。<a id="a-D7"></a>于他作罪不瞋而诲故。<a id="a-D8"></a>于一切威仪中恒修治菩提心故。<a id="a-D9"></a>不悕异熟而行施故。<a id="a-DA"></a>不依一切有趣受持戒故。<a id="a-DB"></a>于诸有情无有恚碍而行忍故。<a id="a-DC"></a>为欲摄受一切善法勤精进故。<a id="a-DD"></a>舍无色界修静虑故。<a id="a-DE"></a>方便相应修般若故。<a id="a-DF"></a>由四摄事摄方便故。<a id="a-DG"></a>于持戒破戒善友无二故。<a id="a-DH"></a>以殷重心听闻正法故。<a id="a-DI"></a>以殷重心住阿练若故。<a id="a-DJ"></a>于世杂事不爱乐故。<a id="a-DK"></a>于下劣乘曾不欣乐故。<a id="a-DL"></a>于大乘中深见功德故。<a id="a-DM"></a>远离恶友故。<a id="a-DN"></a>亲近善友故。<a id="a-DO"></a>恒修治四梵住故。<a id="a-DP"></a>常游戏五神通故。<a id="a-DQ"></a>依趣智故。<a id="a-DR"></a>于住正行不住正行诸有情类不弃舍故。<a id="a-DS"></a>言决定故。<a id="a-DT"></a>重谛实故。<a id="a-DU"></a>大菩提心恒为首故。<a id="a-DV"></a>如是诸句。<a id="a-DW"></a>应知皆是初句差别。<a id="a-DX"></a>谓于一切有情。<a id="a-DY"></a>起利益安乐增上意乐。</p>
  <p id="aDZ">此利益安乐增上意乐句。<a id="a-Da"></a>有十六业差别应知。<a id="a-Db"></a>此中十六业者。<a id="a-Dc"></a>一展转加行业。<a id="a-Dd"></a>二无颠倒业。<a id="a-De"></a>三不待他请自然加行业。<a id="a-Df"></a>四不动坏业。<a id="a-Dg"></a>五无求染业。<a id="a-Dh"></a>此有三句差别应知。<a id="a-Di"></a>谓无染系故。<a id="a-Dj"></a>于恩非恩无爱恚故。<a id="a-Dk"></a>于生生中恒随转故。<a id="a-Dl"></a>六相称语身业此有二句差别应知。<a id="a-Dm"></a>七于乐于苦于无二中平等业八无下劣业。<a id="a-Dn"></a>九无退转业。<a id="a-Do"></a>十摄方便业。<a id="a-Dp"></a>十一厌恶所治业。<a id="a-Dq"></a>此有二句差别应知。<a id="a-Dr"></a>十二无间作意业。<a id="a-Ds"></a>十三胜进行业。<a id="a-Dt"></a>此有七句差别应知。<a id="a-Du"></a>谓六波罗蜜多正加行故。<a id="a-Dv"></a>及四摄事正加行故。<a id="a-Dw"></a>十四成满加行业。<a id="a-Dx"></a>此有六句差别应知。<a id="a-Dy"></a>谓亲近善士故。<a id="a-Dz"></a>听闻正法故。<a id="a-E0"></a>住阿练若故。<a id="a-E1"></a>离恶寻思故。<a id="a-E2"></a>作意功德故。<a id="a-E3"></a>此复有二句差别应知。<a id="a-E4"></a>助伴功德故。<a id="a-E5"></a>此复有二句差别应知。<a id="a-E6"></a>十五成满业。<a id="a-E7"></a>此有三句差别应知。<a id="a-E8"></a>谓无量清净故。<a id="a-E9"></a>得大威力故。<a id="a-EA"></a>证得功德故。<a id="a-EB"></a>十六安立彼业。<a id="a-EC"></a>此有四句差别应知。<a id="a-ED"></a>谓御众功德故。<a id="a-EE"></a>决定无疑教授教诫故。<a id="a-EF"></a>财法摄一故。<a id="a-EG"></a>无杂染心故。<a id="a-EH"></a>如是诸句。<a id="a-EI"></a>应知皆是初句差别。</p>
  <p id="aEJ">释曰。<a id="a-EK"></a>由义处中。<a id="a-EL"></a>于一切有情起利益安乐增上意乐故者。<a id="a-EM"></a>此句义由十六业余句显示。<a id="a-EN"></a>由何等业显示利益安乐增上意乐。<a id="a-EO"></a>谓展转加行业者。<a id="a-EP"></a>即是令入一切智智故。<a id="a-EQ"></a>谓令诸有情入一切智智。<a id="a-ER"></a>展转化导。<a id="a-ES"></a>譬如一灯传然千灯。<a id="a-ET"></a>此即显示利益安乐增上意乐。<a id="a-EU"></a>如是一切所余句中。<a id="a-EV"></a>皆应配属利益安乐增上意乐。<a id="a-EW"></a>无颠倒业者。<a id="a-EX"></a>即是自知我今何假智故。<a id="a-EY"></a>谓或虽有利益安乐增上意乐。<a id="a-EZ"></a>仍是颠倒。<a id="a-Ea"></a>如有发起利益安乐增上意乐劝饮酒等。<a id="a-Eb"></a>若有正智如实自知。<a id="a-Ec"></a>方能称量教导有情。<a id="a-Ed"></a>非增上慢。<a id="a-Ee"></a>不如实知起饶益心。<a id="a-Ef"></a>劝他令作不饶益事。<a id="a-Eg"></a>不待他请。<a id="a-Eh"></a>自然加行业者。<a id="a-Ei"></a>即是摧伏慢故。<a id="a-Ej"></a>谓由摧伏憍慢心故。<a id="a-Ek"></a>不待劝请自为说法。<a id="a-El"></a>不动坏业者。<a id="a-Em"></a>即是坚牢胜意乐故。<a id="a-En"></a>不以有情行邪行故。<a id="a-Eo"></a>动坏菩萨利益安乐增上意乐坚固之心。<a id="a-Ep"></a>无求染业者。<a id="a-Eq"></a>即是非假怜愍故。<a id="a-Er"></a>于亲非亲平等心故。<a id="a-Es"></a>永作善友乃至涅槃为后边故。<a id="a-Et"></a>谓后三句释此三句。<a id="a-Eu"></a>非为利养恭敬等因。<a id="a-Ev"></a>作诸有情利益安乐。<a id="a-Ew"></a>是故说名无求染业利益安乐增上意乐云何可知。<a id="a-Ex"></a>谓由相称语身业者。<a id="a-Ey"></a>即是应量而语故。<a id="a-Ez"></a>含笑先言故。<a id="a-F0"></a>此二句中。<a id="a-F1"></a>应量而语及先言是语业。<a id="a-F2"></a>含笑是身业。<a id="a-F3"></a>应量语者。<a id="a-F4"></a>唯作法语。<a id="a-F5"></a>言含笑者。<a id="a-F6"></a>舒颜往来作饶益事。<a id="a-F7"></a>于乐于苦于无二中平等业者。<a id="a-F8"></a>即是无限大悲故。<a id="a-F9"></a>无限悲者愍三苦故。<a id="a-FA"></a>于有苦有情愍其苦苦。<a id="a-FB"></a>于有乐有情愍其坏苦。<a id="a-FC"></a>于不苦不乐有情愍其行苦。<a id="a-FD"></a>不苦不乐故名无二。<a id="a-FE"></a>无下劣业者。<a id="a-FF"></a>即是于所受事无退弱故。<a id="a-FG"></a>谓不自轻云我不能当得佛果。<a id="a-FH"></a>如此等类。<a id="a-FI"></a>无退转业者。<a id="a-FJ"></a>即是无厌倦意故。<a id="a-FK"></a>谓勤精进修成佛因。<a id="a-FL"></a>心无厌倦。<a id="a-FM"></a>摄方便业者。<a id="a-FN"></a>即是闻义无厌故。<a id="a-FO"></a>谓由多闻成善巧智饶益有情。<a id="a-FP"></a>厌恶所治业者。<a id="a-FQ"></a>即是于自作罪深见过故。<a id="a-FR"></a>于他作罪不瞋而诲故。<a id="a-FS"></a>由此方便乃能如实调伏有情。<a id="a-FT"></a>无间作意业者。<a id="a-FU"></a>即是于一切威仪中。<a id="a-FV"></a>恒修治菩提心故。<a id="a-FW"></a>如是句义如所行清净契经广说。<a id="a-FX"></a>胜进行业者。<a id="a-FY"></a>即是不悕异熟而行施故。<a id="a-FZ"></a>乃至由四摄事摄方便故。<a id="a-Fa"></a>谓即依前利益安乐增上意乐。<a id="a-Fb"></a>修此加行。<a id="a-Fc"></a>以为增长趣向果因。<a id="a-Fd"></a>成满加行业者。<a id="a-Fe"></a>即是于持戒破戒善友无二故。<a id="a-Ff"></a>乃至亲近善友故。<a id="a-Fg"></a>谓后六句释此八句。<a id="a-Fh"></a>若有习近如是加行。<a id="a-Fi"></a>速得成满以殷重心。<a id="a-Fj"></a>住阿练若故者。<a id="a-Fk"></a>由住此处。<a id="a-Fl"></a>离恶寻思世杂事者。<a id="a-Fm"></a>谓歌舞等。<a id="a-Fn"></a>成满业者。<a id="a-Fo"></a>即是恒修治四梵住故。<a id="a-Fp"></a>常游戏五神通故。<a id="a-Fq"></a>依趣智故谓后三句释此三句。<a id="a-Fr"></a>此成满业所有相状。<a id="a-Fs"></a>大威力者。<a id="a-Ft"></a>谓六神通依趣智故者。<a id="a-Fu"></a>谓依趣智。<a id="a-Fv"></a>不依趣识内智生故。<a id="a-Fw"></a>由此内智现见相应安住于法。<a id="a-Fx"></a>安立彼业者。<a id="a-Fy"></a>即是于住正行等。<a id="a-Fz"></a>谓后四句释此四句。<a id="a-G0"></a>由利益安乐增上意乐故。<a id="a-G1"></a>安立有情利益安乐。<a id="a-G2"></a>御众功德故者。<a id="a-G3"></a>由于破戒亦不弃舍安立不摈。<a id="a-G4"></a>令出不善令住于善。<a id="a-G5"></a>决定无疑教受教诫故者。<a id="a-G6"></a>由能一向与彼教敕非自说已。</p>
  <p id="aG7">还复说言我言不善。<a id="a-G8"></a>由是因缘其言威肃。<a id="a-G9"></a>财法摄一故者。<a id="a-GA"></a>由言诚谛以法摄取。<a id="a-GB"></a>衣服等财还如是施。<a id="a-GC"></a>无杂染心故者。<a id="a-GD"></a>由善摄受大菩提心饶益有情。<a id="a-GE"></a>非欲自求为给使故。<a id="a-GF"></a>云何有情由此善故速证无上正等菩提。<a id="a-GG"></a>如此摄受一切有情。</p>
  <p id="aGH">论曰。<a id="a-GI"></a>如说。</p>
  <p id="aGJ">由最初句故　　句别德种类</p>
  <p id="aGK">由最初句故　　句别义差别</p>
  <p id="aGL">释曰。<a id="a-GM"></a>此伽他中。<a id="a-GN"></a>即为显示前所说义。<a id="a-GO"></a>说如是言。</p>
 </body>
</html>