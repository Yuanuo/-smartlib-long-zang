<!doctype html>
<html id="z3IBVOBwW" data-ver="1323">
 <head>
  <meta charset="utf-8">
  <meta author="无性菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第四</h1>
  <h2 id="a2">释所知相分第三之一</h2>
  <p id="a3">论曰。<a id="a-4"></a>已说所知依。<a id="a-5"></a>所知相复云何应见。<a id="a-6"></a>此略有三种。<a id="a-7"></a>一依他起相。<a id="a-8"></a>二遍计所执相。<a id="a-9"></a>三圆成实相。</p>
  <p id="aA">释曰。<a id="a-B"></a>已说所知依者。<a id="a-C"></a>谓不复当说。<a id="a-D"></a>此者此所知相。<a id="a-E"></a>略有三种者。<a id="a-F"></a>谓一切法要有所应知所应断所应证差别故。<a id="a-G"></a>依他起相者。<a id="a-H"></a>谓依业烦恼所取能取。<a id="a-I"></a>遍计随合他而得起故。<a id="a-J"></a>如是相者何所表知。<a id="a-K"></a>谓依他起相。<a id="a-L"></a>遍计所执相者。<a id="a-M"></a>谓永无相。<a id="a-N"></a>永无相者是遍计所执。<a id="a-O"></a>所取能取补特伽罗。<a id="a-P"></a>及法有性之所相故。<a id="a-Q"></a>云何非有可为所相。<a id="a-R"></a>谓即如是而分别故。<a id="a-S"></a>由薄伽梵说如是言。<a id="a-T"></a>乃至实有不知实有。<a id="a-U"></a>乃至非有不知非有。<a id="a-V"></a>如是实有知为实有。<a id="a-W"></a>若非实有知非实有。<a id="a-X"></a>圆成实相者。<a id="a-Y"></a>谓即于彼遍计所执所取能取。<a id="a-Z"></a>或我或法无性之性。<a id="a-a"></a>用彼为量所了境性。<a id="a-b"></a>于彼遍知方能了别。<a id="a-c"></a>遍计所执决定非有。<a id="a-d"></a>有相违性故非为境性故。</p>
  <p id="ae">论曰。<a id="a-f"></a>此中何者依他起相。<a id="a-g"></a>谓阿赖耶识为种子。<a id="a-h"></a>虚妄分别所摄诸识。<a id="a-i"></a>此复云何。<a id="a-j"></a>谓身身者受者识。<a id="a-k"></a>彼所受识彼能受识。<a id="a-l"></a>世识数识。<a id="a-m"></a>处识言说识。<a id="a-n"></a>自他差别识。<a id="a-o"></a>善趣恶趣死生识。<a id="a-p"></a>此中若身身者受者识。<a id="a-q"></a>彼所受识彼能受识。<a id="a-r"></a>世识数识处识言说识。<a id="a-s"></a>此由名言熏习种子。<a id="a-t"></a>若自他差别识。<a id="a-u"></a>此由我见熏习种子。<a id="a-v"></a>若善趣恶趣死生识。<a id="a-w"></a>此由有支熏习种子。<a id="a-x"></a>由此诸识一切界趣杂染所摄。<a id="a-y"></a>依他起相虚妄分别皆得显现。<a id="a-z"></a>如此诸识皆是虚妄分别所摄。<a id="a-10"></a>唯识为性。<a id="a-11"></a>是无所有非真实义显现所依。<a id="a-12"></a>如是名为依他起相。<a id="a-13"></a>此中何者遍计所执相。<a id="a-14"></a>谓于无义唯有识中。<a id="a-15"></a>似义显现。<a id="a-16"></a>此中何者圆成实相。<a id="a-17"></a>谓即于彼依他起相。<a id="a-18"></a>由似义相永无有性。</p>
  <p id="a19">释曰。<a id="a-1A"></a>谓身身者受者识者。<a id="a-1B"></a>如后当说。<a id="a-1C"></a>眼等六内界为性。<a id="a-1D"></a>如其所应眼等五识所依意界名身者识。<a id="a-1E"></a>第六意识所依意界名受者识。<a id="a-1F"></a>彼所受识者如后当说。<a id="a-1G"></a>是色等六外界。<a id="a-1H"></a>彼能受识者如后当说。<a id="a-1I"></a>是六识界。<a id="a-1J"></a>世识者谓似三时影现。<a id="a-1K"></a>数识者。<a id="a-1L"></a>谓似一等算数影现。<a id="a-1M"></a>处识者。<a id="a-1N"></a>谓似聚落园等影现。<a id="a-1O"></a>言说识者。<a id="a-1P"></a>谓似见闻觉知言说影现。<a id="a-1Q"></a>自他差别识者。<a id="a-1R"></a>谓身等识。<a id="a-1S"></a>我我所执相续不断执我我所。<a id="a-1T"></a>他他所等有差别故。<a id="a-1U"></a>善趣恶趣死生识者。<a id="a-1V"></a>谓似天人及奈落迦傍生饿鬼死生影现。<a id="a-1W"></a>此中若身身者等乃至言说识。<a id="a-1X"></a>此由名言熏习种子者。<a id="a-1Y"></a>谓彼身等皆由名言熏习种子。<a id="a-1Z"></a>识所变现无别事故。<a id="a-1a"></a>若自他差别识。<a id="a-1b"></a>此由我见熏习种子者。<a id="a-1c"></a>谓染污意我见熏习为因变现。<a id="a-1d"></a>若善趣恶趣死生识此由有支熏习种子者。<a id="a-1e"></a>谓由有支熏习为因变现。<a id="a-1f"></a>如此诸识皆是虚妄分别所摄者。<a id="a-1g"></a>如前所说身等诸识所取能取。<a id="a-1h"></a>虚妄分别安立为性。<a id="a-1i"></a>唯识为性者。<a id="a-1j"></a>由邪分别二分显现。<a id="a-1k"></a>实唯是识。<a id="a-1l"></a>善等法中虽无邪执。<a id="a-1m"></a>缘起力故二分显现。<a id="a-1n"></a>亦唯是识。<a id="a-1o"></a>是无所有。<a id="a-1p"></a>非真实义。<a id="a-1q"></a>显现所依者。<a id="a-1r"></a>所取色等名无所有。<a id="a-1s"></a>能取识等名非真实。<a id="a-1t"></a>此二皆是遍计所执并名为义。<a id="a-1u"></a>虚妄分别所摄诸识。<a id="a-1v"></a>是此二种显现因缘故名所依。<a id="a-1w"></a>如是名为依他起相者。<a id="a-1x"></a>如上所辨阿赖耶识为种子等。<a id="a-1y"></a>皆说名为依他起相。<a id="a-1z"></a>谓于无义。<a id="a-20"></a>唯有识中似义显现者。<a id="a-21"></a>实无所取及能取义。<a id="a-22"></a>唯有虚妄分别所摄。<a id="a-23"></a>种种识中遍计所取。<a id="a-24"></a>似义显现。<a id="a-25"></a>谓即于彼依他起相。<a id="a-26"></a>由似义相。<a id="a-27"></a>永无有性者。<a id="a-28"></a>谓于缘起心及心法。<a id="a-29"></a>所现影中由横计相。<a id="a-2A"></a>永无所显。<a id="a-2B"></a>真如实性。<a id="a-2C"></a>此即名为圆成实相。<a id="a-2D"></a>又一切法从因缘生。<a id="a-2E"></a>唯识为性。<a id="a-2F"></a>当知皆名依他起相。<a id="a-2G"></a>颠倒横计似义显现。<a id="a-2H"></a>当知皆名遍计所执相。<a id="a-2I"></a>依他起上遍计所执永无所显。<a id="a-2J"></a>真如实性。<a id="a-2K"></a>当知皆名圆成实相。<a id="a-2L"></a>譬如鹿爱自相续力。<a id="a-2M"></a>安立似水所取能取邪遍计性。<a id="a-2N"></a>当知名为依他起相横计实有。<a id="a-2O"></a>水事显现。<a id="a-2P"></a>当知名为遍计所执相。<a id="a-2Q"></a>即于如是鹿爱事中。<a id="a-2R"></a>横计水相。<a id="a-2S"></a>毕竟无性。<a id="a-2T"></a>当知是名圆成实相。<a id="a-2U"></a>又遍计所执相即是遍计所执自性。<a id="a-2V"></a>依他起相即是依他起自性。<a id="a-2W"></a>亦名分别自性。<a id="a-2X"></a>圆成实相即是圆成实自性。<a id="a-2Y"></a>亦名法性自性。<a id="a-2Z"></a>如是三种即是宣说。<a id="a-2a"></a>应知应断应证三法。<a id="a-2b"></a>如大般若波罗蜜多经中亦说。<a id="a-2c"></a>佛告慈氏。<a id="a-2d"></a>若于彼彼行相事中。<a id="a-2e"></a>遍计为色为受为想为行为识。<a id="a-2f"></a>乃至为一切佛法依止。<a id="a-2g"></a>名想施设言说遍计。<a id="a-2h"></a>以为诸色自性。<a id="a-2i"></a>乃至一切佛法自性是名遍计所执。<a id="a-2j"></a>色乃至遍计所执一切佛法。<a id="a-2k"></a>若复于彼行相事中。<a id="a-2l"></a>唯有分别法性安立。<a id="a-2m"></a>分别为缘起诸戏论。<a id="a-2n"></a>假立名想施设言说。<a id="a-2o"></a>谓之为色乃至谓为一切佛法。<a id="a-2p"></a>是名分别色乃至分别一切佛法。<a id="a-2q"></a>若诸如来出现于世。<a id="a-2r"></a>若不出世。<a id="a-2s"></a>法性安立法界安立。<a id="a-2t"></a>由彼遍计所执色故。<a id="a-2u"></a>此分别色于常常时。<a id="a-2v"></a>于恒恒时是真如性。<a id="a-2w"></a>无自性性。<a id="a-2x"></a>法无我性。<a id="a-2y"></a>实际之性。<a id="a-2z"></a>是名法性色。<a id="a-30"></a>乃至由彼遍计所执一切佛法故。<a id="a-31"></a>此分别一切佛法于常常时。<a id="a-32"></a>于恒恒时。<a id="a-33"></a>乃至是名法性一切佛法。<a id="a-34"></a>广说如经。</p>
  <p id="a35">论曰。<a id="a-36"></a>此中身身者受者识。<a id="a-37"></a>应知即是眼等六内界。<a id="a-38"></a>彼所受识应知即是色等六外界。<a id="a-39"></a>彼能受识应知即是眼等六识界。<a id="a-3A"></a>其余诸识应知是此诸识差别。</p>
  <p id="a3B">释曰。<a id="a-3C"></a>此诸识者。<a id="a-3D"></a>谓如前说身等为初。<a id="a-3E"></a>能受为后。<a id="a-3F"></a>言差别者。<a id="a-3G"></a>是此诸识差别性故。<a id="a-3H"></a>谓即于此有为识中。<a id="a-3I"></a>皆有已行现行当行差别性故。<a id="a-3J"></a>依之建立世影现识。<a id="a-3K"></a>于此诸识皆有一等差别性故。<a id="a-3L"></a>依之建立数影现识。<a id="a-3M"></a>于所受识有上下等差别性故。<a id="a-3N"></a>依之建立处影现识。<a id="a-3O"></a>余类应知。</p>
  <p id="a3P">论曰。<a id="a-3Q"></a>又此诸识皆唯有识。<a id="a-3R"></a>都无义故。<a id="a-3S"></a>此中以何为喻显示。<a id="a-3T"></a>应知梦等为喻显示。<a id="a-3U"></a>谓如梦中都无其义。<a id="a-3V"></a>独唯有识。<a id="a-3W"></a>虽种种色声香味触舍林地山似义影现。<a id="a-3X"></a>而于此中都无有义。<a id="a-3Y"></a>由此喻显应随了知。<a id="a-3Z"></a>一切时处皆唯有识。<a id="a-3a"></a>由此等言应知复有幻诳鹿爱翳眩等喻。<a id="a-3b"></a>若于觉时一切时处。<a id="a-3c"></a>皆如梦等唯有识者。<a id="a-3d"></a>如从梦觉便觉梦中皆唯有识。<a id="a-3e"></a>觉时何故不如是转。<a id="a-3f"></a>真智觉时亦如是转。<a id="a-3g"></a>如在梦中此觉不转。<a id="a-3h"></a>从梦觉时此觉乃转。<a id="a-3i"></a>如是未得真智觉时此觉不转。<a id="a-3j"></a>得真智觉此觉乃转。</p>
  <p id="a3k">释曰。<a id="a-3l"></a>一切唯识都无有义。<a id="a-3m"></a>举梦等喻以显示者。<a id="a-3n"></a>共成立故如梦中等。<a id="a-3o"></a>其文易了无劳重释。</p>
  <p id="a3p">论曰。<a id="a-3q"></a>其有未得真智觉者。<a id="a-3r"></a>于唯识中云何比知。<a id="a-3s"></a>由教及理应可比知。<a id="a-3t"></a>此中教者。<a id="a-3u"></a>如十地经薄伽梵说。<a id="a-3v"></a>如是三界皆唯有心。<a id="a-3w"></a>又薄伽梵解深密经亦如是说。<a id="a-3x"></a>谓彼经中慈氏菩萨问世尊言。<a id="a-3y"></a>诸三摩地所行影像彼与此心当言有异。<a id="a-3z"></a>当言无异。<a id="a-40"></a>佛告慈氏。<a id="a-41"></a>当言无异。<a id="a-42"></a>何以故。<a id="a-43"></a>由彼影像唯是识故。<a id="a-44"></a>我说识所缘唯识所现故。<a id="a-45"></a>世尊若三摩地所行影像。<a id="a-46"></a>即与此心无有异者。<a id="a-47"></a>云何此心还取此心。<a id="a-48"></a>慈氏无有少法能取少法。<a id="a-49"></a>然即此心如是生时。<a id="a-4A"></a>即有如是影像显现。<a id="a-4B"></a>如质为缘还见本质。<a id="a-4C"></a>而谓我今见于影像。<a id="a-4D"></a>及谓离质别有所见。<a id="a-4E"></a>影像显现此心亦尔。<a id="a-4F"></a>如是生时相似有异所见影现。<a id="a-4G"></a>即由此教理亦显现。<a id="a-4H"></a>所以者何。<a id="a-4I"></a>于定心中随所观见。<a id="a-4J"></a>诸青瘀等所知影像一切无别。<a id="a-4K"></a>青瘀等事但见自心。<a id="a-4L"></a>由此道理菩萨于其一切识中。<a id="a-4M"></a>应可比知。<a id="a-4N"></a>皆唯有识无有境界。<a id="a-4O"></a>又于如是青瘀等中。<a id="a-4P"></a>非忆持识见所缘境现前住故。<a id="a-4Q"></a>闻思所成二忆持识。<a id="a-4R"></a>亦以过去为所缘故。<a id="a-4S"></a>所现影像得成唯识。<a id="a-4T"></a>由此比量。<a id="a-4U"></a>菩萨虽未得真智觉。<a id="a-4V"></a>于唯识中应可比知。</p>
  <p id="a4W">释曰。<a id="a-4X"></a>由教及理者。<a id="a-4Y"></a>由至教量。<a id="a-4Z"></a>及由比量。<a id="a-4a"></a>虽未证得唯识真智。<a id="a-4b"></a>应可比知唯识无境。<a id="a-4c"></a>十地经者。<a id="a-4d"></a>于彼经中宣说菩萨十种地义。<a id="a-4e"></a>此即安立十地行相名句文身。<a id="a-4f"></a>识所变现聚集为体。<a id="a-4g"></a>谓彼圣者。<a id="a-4h"></a>金刚藏识所变影像为增上缘。<a id="a-4i"></a>闻者身中识上影现。<a id="a-4j"></a>似彼法门。<a id="a-4k"></a>如是展转传来于今。<a id="a-4l"></a>说名为教。<a id="a-4m"></a>唯有心者心识是一。<a id="a-4n"></a>唯声为遣所取境义。<a id="a-4o"></a>由彼无故能取亦无。<a id="a-4p"></a>不遮心法由彼与心不相离故。<a id="a-4q"></a>如说若无心所有法。<a id="a-4r"></a>心未曾转。<a id="a-4s"></a>若尔灭定何故唯心。<a id="a-4t"></a>是彼宗过。<a id="a-4u"></a>我大乘宗。<a id="a-4v"></a>若处有心必定亦有心相应法。<a id="a-4w"></a>若处无有心相应法心亦定无。<a id="a-4x"></a>如是三界皆唯有心。<a id="a-4y"></a>此言显示三界唯识。<a id="a-4z"></a>言三界者。<a id="a-50"></a>谓与欲等爱结相应。<a id="a-51"></a>堕在三界。<a id="a-52"></a>此唯识言成立唯有诸心心法。<a id="a-53"></a>无有三界横计所缘。<a id="a-54"></a>此言不遣真如所缘依他所缘。<a id="a-55"></a>谓道谛摄。<a id="a-56"></a>根本后得二种所缘。<a id="a-57"></a>由彼不为爱所执故。<a id="a-58"></a>非所治故。<a id="a-59"></a>非迷乱故。<a id="a-5A"></a>非三界摄亦不离识故不待说。<a id="a-5B"></a>若尔应说如是二界。<a id="a-5C"></a>无色界中经部唯有心心法故。<a id="a-5D"></a>此难不然。<a id="a-5E"></a>识所取义皆无义故非但色无。<a id="a-5F"></a>说名唯识。<a id="a-5G"></a>何者亦无。<a id="a-5H"></a>余虚空等识所取义。<a id="a-5I"></a>经部诸师许无色界。<a id="a-5J"></a>诸心心法。<a id="a-5K"></a>是无色相。<a id="a-5L"></a>无体无实。<a id="a-5M"></a>所取境义显现所依。<a id="a-5N"></a>恐彼执为非心心法。<a id="a-5O"></a>故说三界皆唯有心。<a id="a-5P"></a>解深密经所明意趣。<a id="a-5Q"></a>如十地释。<a id="a-5R"></a>经谓教法。<a id="a-5S"></a>三摩地者。<a id="a-5T"></a>是能令心住一境性。<a id="a-5U"></a>心法为体。<a id="a-5V"></a>此所缘境说名所行。<a id="a-5W"></a>本境名质。<a id="a-5X"></a>似彼现者。<a id="a-5Y"></a>说名影像。<a id="a-5Z"></a>我说识所缘唯识所现故者。<a id="a-5a"></a>我说在外识所缘境。<a id="a-5b"></a>唯是内识之所显现。<a id="a-5c"></a>即是所缘境识为自性义。<a id="a-5d"></a>此意说言识所缘境。<a id="a-5e"></a>唯是识上所现影像无别有体。<a id="a-5f"></a>云何此心还取此心者。<a id="a-5g"></a>此显作用于自相违。<a id="a-5h"></a>慈氏无有少法能取少法者。<a id="a-5i"></a>此释前难。<a id="a-5j"></a>无作用故。<a id="a-5k"></a>谓一切法作用作者皆不成故。<a id="a-5l"></a>如是生时者。<a id="a-5m"></a>缘起诸法威力大故。<a id="a-5n"></a>即一体上有二影生。<a id="a-5o"></a>更互相望不即不离。<a id="a-5p"></a>诸心心法由缘起力。<a id="a-5q"></a>其性法尔如是而生。<a id="a-5r"></a>如质为缘还见本质等者。<a id="a-5s"></a>譬如依止自面等质。<a id="a-5t"></a>于镜等中还见本质。<a id="a-5u"></a>由迷乱故谓我见影。<a id="a-5v"></a>由镜等缘威力大故。<a id="a-5w"></a>虽无异影而似别有影像显现。<a id="a-5x"></a>此心亦尔。<a id="a-5y"></a>如是生时等者。<a id="a-5z"></a>谓心心法种种忆念。<a id="a-60"></a>分别等缘功能大故。<a id="a-61"></a>如是生时。<a id="a-62"></a>虽无有异三摩地等所行影像。<a id="a-63"></a>而似别有影像显现。<a id="a-64"></a>即由此教理亦显现者。<a id="a-65"></a>谓此教中亦即兼显比量道理。<a id="a-66"></a>所以者何。<a id="a-67"></a>于定心中等者。<a id="a-68"></a>序述教中有别理义。<a id="a-69"></a>谓青瘀等不离于心。<a id="a-6A"></a>随所乐欲而显现故。<a id="a-6B"></a>譬如梦中所见青瘀等。<a id="a-6C"></a>又于如是青瘀等中。<a id="a-6D"></a>非忆持识等者。<a id="a-6E"></a>恐彼异计故作此说。<a id="a-6F"></a>谓若有人作如是计。<a id="a-6G"></a>由彼先于淡泊路等。<a id="a-6H"></a>见骨锁等今犹忆持。<a id="a-6I"></a>为三摩地所行影像。<a id="a-6J"></a>为遮此计故言。<a id="a-6K"></a>又于如是青瘀等中。<a id="a-6L"></a>非忆持识见所缘境现前住故。<a id="a-6M"></a>若此所缘即是昔日所忆持者。<a id="a-6N"></a>如昔所见方处决定。<a id="a-6O"></a>如昔所受应如是忆。<a id="a-6P"></a>然不如是修所成智。<a id="a-6Q"></a>是真现量所见境界分明现前。<a id="a-6R"></a>非忆持识有如是事。<a id="a-6S"></a>若尔闻思所成两慧相应之识。<a id="a-6T"></a>忆持本事彼二所行。<a id="a-6U"></a>应离于识此亦不然。<a id="a-6V"></a>由彼闻等二忆持识。<a id="a-6W"></a>缘过去故。<a id="a-6X"></a>过去无故。<a id="a-6Y"></a>所缘影像并唯是识。<a id="a-6Z"></a>譬如忆昔自己少年。<a id="a-6a"></a>是故此识现所忆持。<a id="a-6b"></a>并唯有识所念空故。<a id="a-6c"></a>如观行者所想现前。<a id="a-6d"></a>不净骨锁女人影像。<a id="a-6e"></a>由此比量等语义分明不须重释。</p>
  <p id="a6f">论曰。<a id="a-6g"></a>如是已说种种诸识。<a id="a-6h"></a>如梦等喻。<a id="a-6i"></a>即于此中眼识等识可成唯识。<a id="a-6j"></a>眼等诸识既是有色。<a id="a-6k"></a>亦唯有识。<a id="a-6l"></a>云何可见。<a id="a-6m"></a>此亦如前由教及理。</p>
  <p id="a6n">释曰。<a id="a-6o"></a>教即十地解深密经。<a id="a-6p"></a>理即经中所说道理。<a id="a-6q"></a>谓三摩地所行影像。<a id="a-6r"></a>及梦等喻皆如前说。</p>
  <p id="a6s">论曰。<a id="a-6t"></a>若此诸识亦体是识。<a id="a-6u"></a>何故乃似色性显现。<a id="a-6v"></a>一类坚住相续而转。<a id="a-6w"></a>与颠倒等诸杂染法为依处故。<a id="a-6x"></a>若不尔者于非义中。<a id="a-6y"></a>起义颠倒应不得有。<a id="a-6z"></a>此若无者。<a id="a-70"></a>烦恼所知二障杂染应不得有。<a id="a-71"></a>此若无者。<a id="a-72"></a>诸清净法亦应无有。<a id="a-73"></a>是故诸识应如是转。<a id="a-74"></a>此中有颂。</p>
  <p id="a75">乱相及乱体　　应许为色识</p>
  <p id="a76">及与非色识　　若无余亦无</p>
  <p id="a77">释曰。<a id="a-78"></a>若此诸识亦体是识等者。<a id="a-79"></a>此问色识一类坚住相续转因。<a id="a-7A"></a>言一类者是相似义。<a id="a-7B"></a>前后一类无有变异。<a id="a-7C"></a>亦无间断故名坚住。<a id="a-7D"></a>即此说名相续而转。<a id="a-7E"></a>与颠倒等诸杂染法为依处故者。<a id="a-7F"></a>等即等取烦恼业生诸杂染法。<a id="a-7G"></a>眼等诸识与颠倒等诸杂染法。<a id="a-7H"></a>作所依处。<a id="a-7I"></a>所依处者即是因义。<a id="a-7J"></a>故者须也。<a id="a-7K"></a>观彼问意而作此答。<a id="a-7L"></a>谓无义中显现似于眼等诸识。<a id="a-7M"></a>一类坚住相续而转。<a id="a-7N"></a>由此起彼颠倒等法。<a id="a-7O"></a>若不尔者。<a id="a-7P"></a>若不如是转。<a id="a-7Q"></a>于非义中起义颠倒。<a id="a-7R"></a>应不得有。<a id="a-7S"></a>若无颠倒。<a id="a-7T"></a>烦恼所知二障杂染应不得有。<a id="a-7U"></a>无因缘故。<a id="a-7V"></a>若无杂染清净亦无。<a id="a-7W"></a>要息杂染显清净故。<a id="a-7X"></a>是故诸识应如是转者。<a id="a-7Y"></a>眼等诸识应如是转。<a id="a-7Z"></a>为不因力诸法得生非须力耶。<a id="a-7a"></a>不尔随问兴答言故。<a id="a-7b"></a>彼问所须不问因种。<a id="a-7c"></a>由彼不执别有诸色。<a id="a-7d"></a>但问何须。<a id="a-7e"></a>阿赖耶识变作诸色。<a id="a-7f"></a>不唯作识故作此答。<a id="a-7g"></a>乱相许为似色变识。<a id="a-7h"></a>乱体许为非色变识。<a id="a-7i"></a>顺结颂法故文隔越。<a id="a-7j"></a>其义相属。<a id="a-7k"></a>若无似色所变因识。<a id="a-7l"></a>非色果识不应得有。<a id="a-7m"></a>以若无境有境亦无。</p>
  <p id="a7n">论曰。<a id="a-7o"></a>何故身身者受者识。<a id="a-7p"></a>所受识能受识。<a id="a-7q"></a>于一切身中俱有和合转。<a id="a-7r"></a>能圆满生受用所显故。</p>
  <p id="a7s">释曰。<a id="a-7t"></a>何故身等如前为问。<a id="a-7u"></a>能圆满等如前而答。<a id="a-7v"></a>由此五识一切身中无不具足。<a id="a-7w"></a>受用所显若阙一支即不圆满。</p>
  <p id="a7x">论曰。<a id="a-7y"></a>何故如说世等诸识差别而转。<a id="a-7z"></a>无始时来生死流转无断绝故。<a id="a-80"></a>诸有情界无数量故。<a id="a-81"></a>诸器世界无数量故。<a id="a-82"></a>诸所作事展转言说无数量故。<a id="a-83"></a>各别摄取受用差别无数量故。<a id="a-84"></a>诸爱非爱业果异熟受用差别无数量故。<a id="a-85"></a>所受死生种种差别无数量故。</p>
  <p id="a86">释曰。<a id="a-87"></a>何故如说世等识等如前为问。<a id="a-88"></a>等者。<a id="a-89"></a>等取数处言说自他差别。<a id="a-8A"></a>善趣恶趣及与死生。<a id="a-8B"></a>六变现识无始时来。<a id="a-8C"></a>乃至所受死生差别无数量故者。<a id="a-8D"></a>如数次第显世等识须说之果。</p>
  <p id="a8E">论曰。<a id="a-8F"></a>复次云何安立如是诸识。<a id="a-8G"></a>成唯识性略由三相。<a id="a-8H"></a>一由唯识无有义故。<a id="a-8I"></a>二由二性有相有见二识别故。<a id="a-8J"></a>三由种种种种行相而生起故。<a id="a-8K"></a>所以者何。<a id="a-8L"></a>此一切识无有义故。<a id="a-8M"></a>得成唯识有相见故。<a id="a-8N"></a>得成二种若眼等识以色等识为相。<a id="a-8O"></a>以眼识识为见。<a id="a-8P"></a>乃至以身识识为见。<a id="a-8Q"></a>若意识。<a id="a-8R"></a>以一切眼为最初。<a id="a-8S"></a>法为最后。<a id="a-8T"></a>诸识为相。<a id="a-8U"></a>以意识识为见。<a id="a-8V"></a>由此意识有分别故。<a id="a-8W"></a>似一切识而生起故。<a id="a-8X"></a>此中有颂。</p>
  <p id="a8Y">唯识二种种　　观者意能入</p>
  <p id="a8Z">由悟入唯心　　彼亦能伏离</p>
  <p id="a8a">释曰。<a id="a-8b"></a>复次云何安立。<a id="a-8c"></a>如是诸识等者。<a id="a-8d"></a>谓依前理更以别理。<a id="a-8e"></a>种种征问。<a id="a-8f"></a>由唯识者。<a id="a-8g"></a>是无义义。<a id="a-8h"></a>故次说言无有义故。<a id="a-8i"></a>所说唯言专为遣义。<a id="a-8j"></a>无义之理少分已说。<a id="a-8k"></a>少分当说。<a id="a-8l"></a>由二性者。<a id="a-8m"></a>谓相及见。<a id="a-8n"></a>于一识中有相有见。<a id="a-8o"></a>二分俱转相见二分。<a id="a-8p"></a>不即不离。<a id="a-8q"></a>始从眼识乃至身识随类各别。<a id="a-8r"></a>变为色等。<a id="a-8s"></a>种种相识。<a id="a-8t"></a>说名相分眼等诸识了别。<a id="a-8u"></a>境界能见义边说名见分。<a id="a-8v"></a>又所取分名相。<a id="a-8w"></a>能取分名见。<a id="a-8x"></a>是名二性。<a id="a-8y"></a>由种种者。<a id="a-8z"></a>种种行相而生起故。<a id="a-90"></a>于一识中一分变异似所取相。<a id="a-91"></a>一分变异似能取见。<a id="a-92"></a>此之二分各有种种差别行相。<a id="a-93"></a>俱时而起。<a id="a-94"></a>若有不许一识一时有种种相应。<a id="a-95"></a>无一时觉种种境。<a id="a-96"></a>若意识以一切眼为最初等者。<a id="a-97"></a>谓彼意识有能一时取一切义。<a id="a-98"></a>增上势力眼识为初。<a id="a-99"></a>法识为后。<a id="a-9A"></a>所安立相是其相分。<a id="a-9B"></a>即此意识了别义边说名见分。<a id="a-9C"></a>由此意识遍分别故。<a id="a-9D"></a>似一切识而生起故。<a id="a-9E"></a>是故意识说名相名见。<a id="a-9F"></a>亦名种种。<a id="a-9G"></a>于伽陀中诸瑜伽师能入唯识二性种种。<a id="a-9H"></a>遣外境界。<a id="a-9I"></a>竟为伏离能取之心。<a id="a-9J"></a>所缘无故。<a id="a-9K"></a>能缘之识亦不得有。<a id="a-9L"></a>了别无故了者亦无。<a id="a-9M"></a>非无了别而有了者。<a id="a-9N"></a>勿境界相无分别事。<a id="a-9O"></a>亦名有境能分别心。<a id="a-9P"></a>若出世心虽离分别能取所取。<a id="a-9Q"></a>然有内证圣智所依。<a id="a-9R"></a>能缘所缘平等性在。</p>
  <p id="a9S">论曰。<a id="a-9T"></a>又于此中有一类师说一意识。<a id="a-9U"></a>彼彼依转得彼彼名。<a id="a-9V"></a>如意思业名身语业。</p>
  <p id="a9W">释曰。<a id="a-9X"></a>又于此中有一类师说一意识等者。<a id="a-9Y"></a>此显诸师所见差别。<a id="a-9Z"></a>谓有一类菩提萨埵。<a id="a-9a"></a>欲令唯有一意识性。<a id="a-9b"></a>依于彼彼眼等生时。<a id="a-9c"></a>得彼彼名。<a id="a-9d"></a>所谓眼识乃至意识。<a id="a-9e"></a>此中无别余识种类。<a id="a-9f"></a>此如何等如意思业。<a id="a-9g"></a>如一意思在身处所。<a id="a-9h"></a>发动于身则名身业。<a id="a-9i"></a>在语处所发动于语则名语业。<a id="a-9j"></a>与意相应名为意业。<a id="a-9k"></a>意识亦尔。</p>
  <p id="a9l">论曰。<a id="a-9m"></a>又于一切所依转时。<a id="a-9n"></a>似种种相二影像转。<a id="a-9o"></a>谓唯义影像。<a id="a-9p"></a>及分别影像。<a id="a-9q"></a>又一切处亦似所触影像而转。<a id="a-9r"></a>有色界中。<a id="a-9s"></a>即此意识依止身故。<a id="a-9t"></a>如余色根依止于身。</p>
  <p id="a9u">释曰。<a id="a-9v"></a>或谓若尔如是意识应无分别所依钝故。<a id="a-9w"></a>如眼等识。<a id="a-9x"></a>夫能依者。<a id="a-9y"></a>皆顺所依如染污意为杂染依。<a id="a-9z"></a>意识俱转亦成杂染。<a id="a-A0"></a>为解此难说于一切所依转等。<a id="a-A1"></a>一切所依者。<a id="a-A2"></a>谓眼等。<a id="a-A3"></a>所依转时者。<a id="a-A4"></a>生起时。<a id="a-A5"></a>似种种相二影像转者。<a id="a-A6"></a>谓似种种所取能取二影像转。<a id="a-A7"></a>为释此故次复说言。<a id="a-A8"></a>谓唯义等唯一意识。<a id="a-A9"></a>一分似义影像显现。<a id="a-AA"></a>第二于义分别而生。<a id="a-AB"></a>是故无有无分别过。<a id="a-AC"></a>又一切处亦似所触影像而转者。<a id="a-AD"></a>谓于定中领纳分别轻重等触。<a id="a-AE"></a>而非散乱。<a id="a-AF"></a>随顺彼故。<a id="a-AG"></a>有色界中者。<a id="a-AH"></a>非于无色界。<a id="a-AI"></a>何以故。<a id="a-AJ"></a>即此意识依止身故。<a id="a-AK"></a>如余色根依止于身者。<a id="a-AL"></a>如余眼等有色诸根依止身故。<a id="a-AM"></a>即于此身能作损益。<a id="a-AN"></a>意识亦尔。<a id="a-AO"></a>有色界中依止身故。<a id="a-AP"></a>即于此身领纳分别。<a id="a-AQ"></a>能作损益。</p>
  <p id="aAR">论曰。<a id="a-AS"></a>此中有颂。</p>
  <p id="aAT">若远行独行　　无身寐于窟</p>
  <p id="aAU">调此难调心　　我说真梵志</p>
  <p id="aAV">释曰。<a id="a-AW"></a>说一意识菩提萨埵。<a id="a-AX"></a>引教证言。<a id="a-AY"></a>若远行等游历一切所识境故。<a id="a-AZ"></a>名为远行。<a id="a-Aa"></a>为证此义复说独行。<a id="a-Ab"></a>无第二故。<a id="a-Ac"></a>言无身者。<a id="a-Ad"></a>无形质故。<a id="a-Ae"></a>寐于窟者。<a id="a-Af"></a>居在内故。<a id="a-Ag"></a>言调此者。<a id="a-Ah"></a>于如是心作自在故。<a id="a-Ai"></a>难调心者性[怡-台+龍]悷故。</p>
  <p id="aAj">论曰。<a id="a-Ak"></a>又如经言。<a id="a-Al"></a>如是五根所行境界。<a id="a-Am"></a>意各能受意为彼依。</p>
  <p id="aAn">释曰。<a id="a-Ao"></a>复引第二圣教为证。<a id="a-Ap"></a>如是五根所行境界。<a id="a-Aq"></a>意各能受者。<a id="a-Ar"></a>谓此五根所行境界。<a id="a-As"></a>唯是意识一一各别能领受义。<a id="a-At"></a>意为彼依者。<a id="a-Au"></a>由此增上彼生起故。</p>
  <p id="aAv">论曰。<a id="a-Aw"></a>又如所说十二处中。<a id="a-Ax"></a>说六识身皆名意处。</p>
  <p id="aAy">释曰。<a id="a-Az"></a>复引第三圣教为证。<a id="a-B0"></a>说六识身皆名意处者。<a id="a-B1"></a>所谓宣说意识事故。</p>
  <p id="aB2">论曰。<a id="a-B3"></a>若处安立阿赖耶识识为义识。<a id="a-B4"></a>应知此中余一切识是其相识。<a id="a-B5"></a>若意识识及所依止是其见识。<a id="a-B6"></a>由彼相识是此见识生缘相故。<a id="a-B7"></a>似义现时能作见识生依止事。<a id="a-B8"></a>如是名为安立诸识成唯识性。</p>
  <p id="aB9">释曰。<a id="a-BA"></a>若处安立阿赖耶识识为义识者。<a id="a-BB"></a>义是因义。<a id="a-BC"></a>即是安立阿赖耶识。<a id="a-BD"></a>以为因识。<a id="a-BE"></a>余一切识者。<a id="a-BF"></a>谓身等识。<a id="a-BG"></a>是其相识者。<a id="a-BH"></a>是所缘相是所行故。<a id="a-BI"></a>若意识识及所依止者。<a id="a-BJ"></a>谓第六识及所依止。<a id="a-BK"></a>无间过去意及与染污意。<a id="a-BL"></a>此二能作生起杂染所依性故。<a id="a-BM"></a>是其见识者。<a id="a-BN"></a>能分别故。<a id="a-BO"></a>由彼相识是此见识生缘相故者。<a id="a-BP"></a>谓阿赖耶识所变异相。<a id="a-BQ"></a>是二见识生缘相故。<a id="a-BR"></a>似义现时者。<a id="a-BS"></a>谓意见识似义现时。<a id="a-BT"></a>能作见识生依止事者。<a id="a-BU"></a>谓眼等识能与见识。<a id="a-BV"></a>作生依事。</p>
  <p id="aBW">论曰。<a id="a-BX"></a>诸义现前分明显现。<a id="a-BY"></a>而非是有。<a id="a-BZ"></a>云何可知。<a id="a-Ba"></a>如世尊言。<a id="a-Bb"></a>若诸菩萨成就四法。<a id="a-Bc"></a>能随悟入一切唯识。<a id="a-Bd"></a>都无有义。<a id="a-Be"></a>一者成就相违识相智。<a id="a-Bf"></a>如饿鬼傍生及诸天人。<a id="a-Bg"></a>同于一事见彼所识有差别故。<a id="a-Bh"></a>二者成就无所缘识。<a id="a-Bi"></a>现可得智。<a id="a-Bj"></a>如过去未来梦影缘中有所得故。<a id="a-Bk"></a>三者成就应离功用无颠倒智。<a id="a-Bl"></a>如有义中能缘义识。<a id="a-Bm"></a>应无颠倒不由功用。<a id="a-Bn"></a>知真实故。<a id="a-Bo"></a>四者成就三种胜智随转妙智。<a id="a-Bp"></a>何等为三。<a id="a-Bq"></a>一得心自在一切菩萨。<a id="a-Br"></a>得静虑者。<a id="a-Bs"></a>随胜解力诸义显现。<a id="a-Bt"></a>二得奢摩他修法观者。<a id="a-Bu"></a>才作意时诸义显现。<a id="a-Bv"></a>三已得无分别智者。<a id="a-Bw"></a>无分别智现在前时。<a id="a-Bx"></a>一切诸义皆不显现。<a id="a-By"></a>由此所说三种胜智。<a id="a-Bz"></a>随转妙智及前所说三种因缘。<a id="a-C0"></a>诸义无义道理成就。</p>
  <p id="aC1">释曰。<a id="a-C2"></a>复为成立无有境义。<a id="a-C3"></a>故引余教及余道理。<a id="a-C4"></a>谓诸菩萨成四法等。<a id="a-C5"></a>相违识相智者。<a id="a-C6"></a>更相违反故名相违。<a id="a-C7"></a>相违者识名相违识。<a id="a-C8"></a>生此识因说名为相。<a id="a-C9"></a>了知此相唯内心变外义不成。<a id="a-CA"></a>故无有义说名为智。<a id="a-CB"></a>如饿鬼傍生及诸天人等者。<a id="a-CC"></a>谓于饿鬼自业变异增上力故。<a id="a-CD"></a>所见江河皆悉充满脓血等处。<a id="a-CE"></a>鱼等傍生即见舍宅游从道路。<a id="a-CF"></a>天见种种宝庄严地。<a id="a-CG"></a>人见是处有清冷水波浪湍洄。<a id="a-CH"></a>若入虚空无边处定。<a id="a-CI"></a>即于是处唯见虚空。<a id="a-CJ"></a>一物实有为互相违。<a id="a-CK"></a>非一品类智生因性不应道理。<a id="a-CL"></a>云何于此一江河中。<a id="a-CM"></a>已有脓血屎尿充满。<a id="a-CN"></a>持刀杖人两岸防守。<a id="a-CO"></a>复有种种香洁舍宅。<a id="a-CP"></a>清净街衢众宝严地。<a id="a-CQ"></a>清冷美水波浪湍洄。<a id="a-CR"></a>虚空定境。<a id="a-CS"></a>若许外物。<a id="a-CT"></a>都无实性。<a id="a-CU"></a>一切皆从内心变现。<a id="a-CV"></a>众事皆成。<a id="a-CW"></a>如有颂言。</p>
  <p id="aCX">于一端严淫女身　　出家耽欲及饿狗</p>
  <p id="aCY">臭尸昌艳美饮食　　三种分别各不同</p>
  <p id="aCZ">无所缘识现可得智等者。<a id="a-Ca"></a>过去未来皆非实有。<a id="a-Cb"></a>此与经部共许成就。<a id="a-Cc"></a>梦境实无一切共了。<a id="a-Cd"></a>诸三摩地所行影像已说非有。<a id="a-Ce"></a>亦非忆持。<a id="a-Cf"></a>水境等中面等影像都无所有。<a id="a-Cg"></a>如前已说。<a id="a-Ch"></a>此中无境而识得成。<a id="a-Ci"></a>应离功用无颠倒智。<a id="a-Cj"></a>本文虽显而少助说。<a id="a-Ck"></a>若有欲令如所得义即真实有。<a id="a-Cl"></a>应不用功自然解脱。<a id="a-Cm"></a>一切有情皆见实故。<a id="a-Cn"></a>得心自在者。<a id="a-Co"></a>得心调顺堪有所作。<a id="a-Cp"></a>得静虑者。<a id="a-Cq"></a>谓诸声闻及独觉等。<a id="a-Cr"></a>若已证得清净静虑心一境性。<a id="a-Cs"></a>乐静思虑名静虑者。<a id="a-Ct"></a>随胜解力。<a id="a-Cu"></a>诸义显现者。<a id="a-Cv"></a>谓随增上意解势力如所愿乐。<a id="a-Cw"></a>欲令地等变成水等。<a id="a-Cx"></a>皆悉显现。<a id="a-Cy"></a>得奢摩他者。<a id="a-Cz"></a>谓已证得奢摩他定。<a id="a-D0"></a>滋润相续令心寂静。<a id="a-D1"></a>所言修者。<a id="a-D2"></a>空境相应。<a id="a-D3"></a>或四圣谛所缘相应。<a id="a-D4"></a>止观双运故名相应。<a id="a-D5"></a>与此相应故名为修法观者。<a id="a-D6"></a>谓此后得观契经等。<a id="a-D7"></a>正法妙慧才作意时。<a id="a-D8"></a>诸义显现者。<a id="a-D9"></a>谓契经等正法教中。<a id="a-DA"></a>随于一种无常等义。<a id="a-DB"></a>如如作意思惟刹那速灭等性。<a id="a-DC"></a>如是如是非一品类境界显现。<a id="a-DD"></a>无分别智现在前时。<a id="a-DE"></a>一切诸义皆不显现者。<a id="a-DF"></a>无分别智后当广释。<a id="a-DG"></a>义若实有此智应无。<a id="a-DH"></a>非有分别。<a id="a-DI"></a>无分别成。<a id="a-DJ"></a>义若是实有。<a id="a-DK"></a>无分别智生不应不显。<a id="a-DL"></a>现此智如实缘境义故。<a id="a-DM"></a>由此无间所说道理。<a id="a-DN"></a>及前所说三种因缘。<a id="a-DO"></a>诸义皆无道理成就。</p>
  <p id="aDP">论曰。<a id="a-DQ"></a>若依他起自性实唯有识。<a id="a-DR"></a>似义显现之所依止云何成依他起。<a id="a-DS"></a>何因缘故名依他起。<a id="a-DT"></a>从自熏习种子所生。<a id="a-DU"></a>依他缘起故名依他起。<a id="a-DV"></a>生刹那后无有功能自然住故。<a id="a-DW"></a>名依他起。</p>
  <p id="aDX">释曰。<a id="a-DY"></a>云何成依他起者。<a id="a-DZ"></a>问所解法。<a id="a-Da"></a>何因缘故名依他起者。<a id="a-Db"></a>问所释词解不解品。<a id="a-Dc"></a>由此双关能了义故。<a id="a-Dd"></a>余二自性两问亦尔。<a id="a-De"></a>依此诸问两两酬答。<a id="a-Df"></a>从自熏习种子等者。<a id="a-Dg"></a>谓从遍计所执名言熏习种生。<a id="a-Dh"></a>依自种子他所生故。<a id="a-Di"></a>名依他起。<a id="a-Dj"></a>此说彼体依他而生。<a id="a-Dk"></a>生刹那后无有功能自然住者。<a id="a-Dl"></a>此说彼体依他而住。<a id="a-Dm"></a>由此二因名依他起。</p>
  <p id="aDn">论曰。<a id="a-Do"></a>若遍计所执自性依。<a id="a-Dp"></a>依他起实无所有。<a id="a-Dq"></a>似义显现。<a id="a-Dr"></a>云何成遍计所执。<a id="a-Ds"></a>何因缘故名遍计所执。<a id="a-Dt"></a>无量行相意识遍计。<a id="a-Du"></a>颠倒生相故名遍计所执。<a id="a-Dv"></a>自相实无唯有遍计所执可得。<a id="a-Dw"></a>是故说名遍计所执。</p>
  <p id="aDx">释曰。<a id="a-Dy"></a>依依他起者。<a id="a-Dz"></a>谓依唯识依他起性。<a id="a-E0"></a>实无所有。<a id="a-E1"></a>似义显现者。<a id="a-E2"></a>谓实无体但似其义相貌显现。<a id="a-E3"></a>若体实无云何名义。<a id="a-E4"></a>为避此难。<a id="a-E5"></a>是故说言似义显现。<a id="a-E6"></a>谓由名言熏习种子。<a id="a-E7"></a>虽无实体而似有义相貌显现。<a id="a-E8"></a>是故名义如幻像等。<a id="a-E9"></a>似有显现。<a id="a-EA"></a>言显现者。<a id="a-EB"></a>是明了义无而似有明了现前故名显现。<a id="a-EC"></a>即此似义为彼自性。<a id="a-ED"></a>如自性受。<a id="a-EE"></a>无量行相者。<a id="a-EF"></a>种种我法境界影像。<a id="a-EG"></a>意识遍计者。<a id="a-EH"></a>谓即意识说名遍计。<a id="a-EI"></a>颠倒生相者。<a id="a-EJ"></a>谓是乱识所取能取。<a id="a-EK"></a>义相生因故。<a id="a-EL"></a>名遍计所执者。<a id="a-EM"></a>谓即遍计所执义相。<a id="a-EN"></a>名为遍计所执自性。<a id="a-EO"></a>自相实无唯有遍计所执可得者。<a id="a-EP"></a>谓于实无我及法中。<a id="a-EQ"></a>唯有遍计所执影像相貌可得。<a id="a-ER"></a>由此故名遍计所执。</p>
  <p id="aES">论曰。<a id="a-ET"></a>若圆成实自性是遍计所执永无有相。<a id="a-EU"></a>云何成圆成实。<a id="a-EV"></a>何因缘故名圆成实。<a id="a-EW"></a>由无变异性故名圆成实。<a id="a-EX"></a>又由清净所缘性故。<a id="a-EY"></a>一切善法最胜性故。<a id="a-EZ"></a>由最胜义名圆成实。</p>
  <p id="aEa">释曰。<a id="a-Eb"></a>由无变异性故名圆成实等者。<a id="a-Ec"></a>应知此性。<a id="a-Ed"></a>常无变故。<a id="a-Ee"></a>又由清净所缘性故。<a id="a-Ef"></a>一切善法最胜性故。<a id="a-Eg"></a>圆满成就真实为性。</p>
  <p id="aEh">论曰。<a id="a-Ei"></a>复次有能遍计。<a id="a-Ej"></a>有所遍计。<a id="a-Ek"></a>遍计所执自性乃成。<a id="a-El"></a>此中何者能遍计。<a id="a-Em"></a>何者所遍计。<a id="a-En"></a>何者遍计所执自性。<a id="a-Eo"></a>当知意识是能遍计。<a id="a-Ep"></a>有分别故。<a id="a-Eq"></a>所以者何。<a id="a-Er"></a>由此意识用自名言熏习为种子。<a id="a-Es"></a>及用一切识名言熏习为种子。<a id="a-Et"></a>是故意识无边行相。<a id="a-Eu"></a>分别而转。<a id="a-Ev"></a>普于一切分别计度故名遍计。<a id="a-Ew"></a>又依他起自性名所遍计。<a id="a-Ex"></a>又若由此相令依他起自性成所遍计。<a id="a-Ey"></a>此中是名遍计所执自性。<a id="a-Ez"></a>由此相者。<a id="a-F0"></a>是如此义。<a id="a-F1"></a>复次云何遍计能遍计度。<a id="a-F2"></a>缘何境界。<a id="a-F3"></a>取何相貌。<a id="a-F4"></a>由何执着。<a id="a-F5"></a>由何起语。<a id="a-F6"></a>由何言说。<a id="a-F7"></a>何所增益。<a id="a-F8"></a>谓缘名为境。<a id="a-F9"></a>于依他起自性中取彼相貌。<a id="a-FA"></a>由见执着。<a id="a-FB"></a>由寻起语。<a id="a-FC"></a>由见闻等四种言说而起言说。<a id="a-FD"></a>于无义中增益为有。<a id="a-FE"></a>由此遍计能遍计度。</p>
  <p id="aFF">释曰。<a id="a-FG"></a>复次有能遍计等者。<a id="a-FH"></a>为欲分别遍计所执故说此言。<a id="a-FI"></a>当知意识是能遍计有分别故者。<a id="a-FJ"></a>由有显示随念分别所杂糅故。<a id="a-FK"></a>用自名言熏习为种子者。<a id="a-FL"></a>无始生死所有意识。<a id="a-FM"></a>戏论名言熏习种子。<a id="a-FN"></a>为此生因。<a id="a-FO"></a>及用一切识名言熏习为种子者。<a id="a-FP"></a>谓用无边色等影识名言熏习种子为因。<a id="a-FQ"></a>似彼生故。<a id="a-FR"></a>是故一切无边行相分别而转。<a id="a-FS"></a>又依他起自性名所遍计者。<a id="a-FT"></a>谓此一分眼等诸相是所计业。<a id="a-FU"></a>又若由此相令依他起自性成所遍计。<a id="a-FV"></a>此中是名遍计所执自性者。<a id="a-FW"></a>谓由此品类缘相是名遍计所执自性。<a id="a-FX"></a>是如此义者。<a id="a-FY"></a>是如此品类缘相义。<a id="a-FZ"></a>复次云何遍计能遍计度者。<a id="a-Fa"></a>作问生起为欲宣说遍计所执自性差别。<a id="a-Fb"></a>缘名为境者。<a id="a-Fc"></a>谓色受等天与等名于义相应。<a id="a-Fd"></a>起诸遍计。<a id="a-Fe"></a>说异行相为识其名非无有名能于其义起诸分别。<a id="a-Ff"></a>于依他起自性中取彼相貌者。<a id="a-Fg"></a>是执自相义。<a id="a-Fh"></a>由能取相说名为想。<a id="a-Fi"></a>如其所想作是言说。<a id="a-Fj"></a>或于依他起自性中取眼等相。<a id="a-Fk"></a>由见执著者。<a id="a-Fl"></a>由五品类推求行转。<a id="a-Fm"></a>起诸执着。<a id="a-Fn"></a>取相貌已起执着故。<a id="a-Fo"></a>是于相貌坚执着义。<a id="a-Fp"></a>由见推求于义决定。<a id="a-Fq"></a>起执着已欲为他说。<a id="a-Fr"></a>由寻起语者。<a id="a-Fs"></a>如契经说。<a id="a-Ft"></a>由寻由伺而说语言。<a id="a-Fu"></a>非无寻伺能说语言。<a id="a-Fv"></a>由见闻等四种言说而起言说者。<a id="a-Fw"></a>由见闻觉知四种言说而起言说。<a id="a-Fx"></a>如缘似蛇绳等相貌。<a id="a-Fy"></a>取盘曲等种种相貌。<a id="a-Fz"></a>自执着已为觉悟他。<a id="a-G0"></a>说如是言。<a id="a-G1"></a>我已见蛇。<a id="a-G2"></a>我已见蛇。<a id="a-G3"></a>此亦如是。<a id="a-G4"></a>他闻是已复更增益。<a id="a-G5"></a>谓为实有。</p>
  <p id="aG6">论曰。<a id="a-G7"></a>复次此三自性为异为不异。<a id="a-G8"></a>应言非异非不异。<a id="a-G9"></a>谓依他起自性。<a id="a-GA"></a>由异门故成依他起。<a id="a-GB"></a>即此自性由异门故成遍计所执。<a id="a-GC"></a>即此自性由异门故成圆成实。<a id="a-GD"></a>由何异门此依他起成依他起。<a id="a-GE"></a>依他熏习种子起故。<a id="a-GF"></a>由何异门即此自性成遍计所执。<a id="a-GG"></a>由是遍计所缘相故。<a id="a-GH"></a>又是遍计所遍计故。<a id="a-GI"></a>由何异门即此自性成圆成实。<a id="a-GJ"></a>如所遍计毕竟不如是有故。</p>
  <p id="aGK">释曰。<a id="a-GL"></a>非异者。<a id="a-GM"></a>谓依他起性。<a id="a-GN"></a>与遍计所执有非有故。<a id="a-GO"></a>有望于有。<a id="a-GP"></a>可得言异。<a id="a-GQ"></a>非望非有兔角等无。<a id="a-GR"></a>非不异者。<a id="a-GS"></a>有与非有不成一故依他起性与圆成实亦复如是。<a id="a-GT"></a>性不清净性清净故。<a id="a-GU"></a>今复依止异门意趣。<a id="a-GV"></a>此三自性或成一性。<a id="a-GW"></a>或成异性。<a id="a-GX"></a>由是遍计所缘相故。<a id="a-GY"></a>又是遍计所遍计故者。<a id="a-GZ"></a>由依他起。<a id="a-Ga"></a>是我色等遍计所执所依止故。<a id="a-Gb"></a>又依他起。<a id="a-Gc"></a>是我色等。<a id="a-Gd"></a>意识遍计。<a id="a-Ge"></a>所遍计故。<a id="a-Gf"></a>由此意趣假说依他起。<a id="a-Gg"></a>为遍计所执。<a id="a-Gh"></a>如所遍计毕竟不如是有故者。<a id="a-Gi"></a>于依他起如所显现。<a id="a-Gj"></a>毕竟无故。<a id="a-Gk"></a>如是即说三种自性不全成异。<a id="a-Gl"></a>亦非不异。<a id="a-Gm"></a>观待别故。<a id="a-Gn"></a>若时观待熏习种子所生义边成依他起。<a id="a-Go"></a>不即由此成余二性。<a id="a-Gp"></a>若时观待遍计所缘成遍计执。<a id="a-Gq"></a>不即由此成余二性。<a id="a-Gr"></a>若时观待遍计所执毕竟无边。<a id="a-Gs"></a>成圆成实。<a id="a-Gt"></a>不即由此成余二性。</p>
  <p id="aGu">论曰。<a id="a-Gv"></a>此三自性各有几种。<a id="a-Gw"></a>谓依他起略有二种。<a id="a-Gx"></a>一者依他。<a id="a-Gy"></a>熏习种子而生起故。<a id="a-Gz"></a>二者依他杂染清净性不成故。<a id="a-H0"></a>由此二种依他别故。<a id="a-H1"></a>名依他起。<a id="a-H2"></a>遍计所执亦有二种。<a id="a-H3"></a>一者自性遍计执故。<a id="a-H4"></a>二者差别遍计执故。<a id="a-H5"></a>由此故名遍计所执。<a id="a-H6"></a>圆成实性亦有二种。<a id="a-H7"></a>一者自性圆成实故。<a id="a-H8"></a>二者清净圆成实故。<a id="a-H9"></a>由此故成圆成实性。</p>
  <p id="aHA">释曰。<a id="a-HB"></a>依他熏习种子而生起故者。<a id="a-HC"></a>由托因缘而得生故名依他起。<a id="a-HD"></a>依他杂染清净性不成故者。<a id="a-HE"></a>由分别时成杂染性。<a id="a-HF"></a>无分别时成清净性。<a id="a-HG"></a>依二分故名依他起。<a id="a-HH"></a>自性遍计者。<a id="a-HI"></a>谓总执取眼等有法事体。<a id="a-HJ"></a>差别遍计者。<a id="a-HK"></a>谓别执取。<a id="a-HL"></a>常无常等义别法义。<a id="a-HM"></a>自性圆成实者。<a id="a-HN"></a>谓有垢真如。<a id="a-HO"></a>清净圆成实者。<a id="a-HP"></a>谓离垢真如。</p>
  <p id="aHQ">论曰。<a id="a-HR"></a>复次遍计有四种。<a id="a-HS"></a>一自性遍计。<a id="a-HT"></a>二差别遍计。<a id="a-HU"></a>三有觉遍计。<a id="a-HV"></a>四无觉遍计。<a id="a-HW"></a>有觉者谓善名言。<a id="a-HX"></a>无觉者谓不善名言。</p>
  <p id="aHY">释曰。<a id="a-HZ"></a>善名言者。<a id="a-Ha"></a>谓自意趣在语前行。<a id="a-Hb"></a>领解具足故名有觉。<a id="a-Hc"></a>与此相违说名无觉。</p>
  <p id="aHd">论曰。<a id="a-He"></a>如是遍计复有五种。<a id="a-Hf"></a>一依名遍计义自性。<a id="a-Hg"></a>谓如是名有如是义。<a id="a-Hh"></a>二依义遍计名自性。<a id="a-Hi"></a>谓如是义有如是名。<a id="a-Hj"></a>三依名遍计名自性。<a id="a-Hk"></a>谓遍计度未了义名。<a id="a-Hl"></a>四依义遍计义自性。<a id="a-Hm"></a>谓遍计度未了名义。<a id="a-Hn"></a>五依二遍计二自性。<a id="a-Ho"></a>谓遍计度此名此义如是体性。</p>
  <p id="aHp">释曰。<a id="a-Hq"></a>依名遍计名自性者。<a id="a-Hr"></a>谓如生在椰子洲人。<a id="a-Hs"></a>闻说牛声不了其义。<a id="a-Ht"></a>数数分别如是牛声。<a id="a-Hu"></a>依义遍计义。<a id="a-Hv"></a>自性者。<a id="a-Hw"></a>谓曾未习想与有想。<a id="a-Hx"></a>更互相应欻见牛身。<a id="a-Hy"></a>数数分别如是牛义。<a id="a-Hz"></a>依二遍计二自性者。<a id="a-I0"></a>谓依假立能诠所诠分别二种。</p>
  <p id="aI1">论曰。<a id="a-I2"></a>复次总摄一切分别。<a id="a-I3"></a>略有十种。<a id="a-I4"></a>一根本分别。<a id="a-I5"></a>谓阿赖耶识。<a id="a-I6"></a>二缘相分别。<a id="a-I7"></a>谓色等识。<a id="a-I8"></a>三显相分别。<a id="a-I9"></a>谓眼识等并所依识。<a id="a-IA"></a>四缘相变异分别。<a id="a-IB"></a>谓老等变异。<a id="a-IC"></a>乐受等变异。<a id="a-ID"></a>贪等变异逼害时节代谢等变异。<a id="a-IE"></a>捺落迦等诸趣变异。<a id="a-IF"></a>及欲界等诸界变异。<a id="a-IG"></a>五显相变异分别。<a id="a-IH"></a>谓即如前所说变异。<a id="a-II"></a>所有变异。<a id="a-IJ"></a>六他引分别。<a id="a-IK"></a>谓闻非正法类。<a id="a-IL"></a>及闻正法类分别。<a id="a-IM"></a>七不如理分别。<a id="a-IN"></a>谓诸外道闻非正法类分别。<a id="a-IO"></a>八如理分别。<a id="a-IP"></a>谓正法中闻正法类分别。<a id="a-IQ"></a>九执着分别。<a id="a-IR"></a>谓不如理作意类。<a id="a-IS"></a>萨迦耶见为本。<a id="a-IT"></a>六十二见趣相应分别。<a id="a-IU"></a>十散动分别。<a id="a-IV"></a>谓诸菩萨十种分别。</p>
  <p id="aIW">释曰。<a id="a-IX"></a>根本分别者。<a id="a-IY"></a>谓阿赖耶识。<a id="a-IZ"></a>是余分别根本自性。<a id="a-Ia"></a>亦是分别故名根本分别。<a id="a-Ib"></a>缘相分别者。<a id="a-Ic"></a>谓分别色等有如是缘相。<a id="a-Id"></a>显相分别者。<a id="a-Ie"></a>谓眼识等并所依识。<a id="a-If"></a>显现似彼所缘相故。<a id="a-Ig"></a>缘相变异分别者。<a id="a-Ih"></a>谓似色等影识变异所起分别。<a id="a-Ii"></a>老等变异者。<a id="a-Ij"></a>谓色等识似老等相起诸变异。<a id="a-Ik"></a>何以故。<a id="a-Il"></a>外内色等皆有老等转变相故。<a id="a-Im"></a>等者等取病死变异。<a id="a-In"></a>乐受等变异者。<a id="a-Io"></a>由乐受故身相变异。<a id="a-Ip"></a>如说乐者。<a id="a-Iq"></a>面目端严。<a id="a-Ir"></a>等者等取苦及不苦不乐受。<a id="a-Is"></a>贪等变异者。<a id="a-It"></a>谓由贪等身相变异。<a id="a-Iu"></a>等者等取瞋痴忿等。<a id="a-Iv"></a>如说忿等恶形色等。<a id="a-Iw"></a>逼害时节代谢等变异者。<a id="a-Ix"></a>谓杀缚等令身相等生起变异。<a id="a-Iy"></a>时节代谢亦令内外身树色等。<a id="a-Iz"></a>形相改变。<a id="a-J0"></a>如说寒等所逼切时。<a id="a-J1"></a>身等变异。<a id="a-J2"></a>捺落迦等诸趣变异者。<a id="a-J3"></a>等即等取一切恶趣。<a id="a-J4"></a>彼处色等变异共了。<a id="a-J5"></a>及欲界等诸界变异者。<a id="a-J6"></a>等取色界无色界中。<a id="a-J7"></a>无似色等影像识故。<a id="a-J8"></a>于诸天中及静虑中。<a id="a-J9"></a>亦有有情及器色等种种变异。<a id="a-JA"></a>如末尼珠威神力故。<a id="a-JB"></a>种种净妙光色变异。<a id="a-JC"></a>显相变异分别者。<a id="a-JD"></a>谓由眼等所依根故。<a id="a-JE"></a>令似色等影像显现。<a id="a-JF"></a>眼识等识种种变异。<a id="a-JG"></a>即于此中起诸分别。<a id="a-JH"></a>即如前说老等变异。<a id="a-JI"></a>随其所应而起变异。<a id="a-JJ"></a>何以故。<a id="a-JK"></a>如说眼等根有利钝识明昧故。<a id="a-JL"></a>如无表色所依变异彼亦变异。<a id="a-JM"></a>由乐受等变异亦尔。<a id="a-JN"></a>如说乐者。<a id="a-JO"></a>心安定故。<a id="a-JP"></a>如说苦者心散动故。<a id="a-JQ"></a>贪等逼害时节代谢变异亦尔。<a id="a-JR"></a>捺落迦等及欲界等。<a id="a-JS"></a>依身变异识亦变异如应当知。<a id="a-JT"></a>无色界中亦有受等所作变异。<a id="a-JU"></a>诸识分别他引分别者。<a id="a-JV"></a>谓善恶友亲近所起。<a id="a-JW"></a>及与听闻正非正法为因分别。<a id="a-JX"></a>即是外道迦比罗等。<a id="a-JY"></a>及正法中诸骚揭多所有分别。<a id="a-JZ"></a>名不如理如理分别。<a id="a-Ja"></a>如是二种随其所应。<a id="a-Jb"></a>能生邪见正见相应二种分别。<a id="a-Jc"></a>萨迦耶见为因所起六十二见相应分别。<a id="a-Jd"></a>即梵网经中前际后际中际分别。<a id="a-Je"></a>谓我过去为曾有耶。<a id="a-Jf"></a>如是等分别名执着分别。<a id="a-Jg"></a>言见趣者。<a id="a-Jh"></a>是品类义。<a id="a-Ji"></a>散动分别者。<a id="a-Jj"></a>散乱扰动故名散动。<a id="a-Jk"></a>此即分别。<a id="a-Jl"></a>是故说名散动分别。<a id="a-Jm"></a>此即扰乱无分别智。<a id="a-Jn"></a>何以故。<a id="a-Jo"></a>由此扰乱般若波罗蜜多故。<a id="a-Jp"></a>无分别智即是般若波罗蜜多。<a id="a-Jq"></a>谓诸菩萨十种分别者。<a id="a-Jr"></a>谓诸菩萨能发语言他引而转。<a id="a-Js"></a>不称真理十种分别。<a id="a-Jt"></a>何以故。<a id="a-Ju"></a>证会真理若正现前不可说故。</p>
  <p id="aJv">论曰。<a id="a-Jw"></a>一无相散动。<a id="a-Jx"></a>二有相散动。<a id="a-Jy"></a>三增益散动。<a id="a-Jz"></a>四损减散动。<a id="a-K0"></a>五一性散动。<a id="a-K1"></a>六异性散动。<a id="a-K2"></a>七自性散动。<a id="a-K3"></a>八差别散动。<a id="a-K4"></a>九如名取义散动。<a id="a-K5"></a>十如义取名散动。<a id="a-K6"></a>为对治此十种散动。<a id="a-K7"></a>一切般若波罗蜜多中说无分别智。<a id="a-K8"></a>如是所治能治应知。<a id="a-K9"></a>具摄般若波罗蜜多义。</p>
  <p id="aKA">释曰。<a id="a-KB"></a>于一切般若波罗蜜多中。<a id="a-KC"></a>具说如是十种散动对治。<a id="a-KD"></a>且如说言。<a id="a-KE"></a>世尊。<a id="a-KF"></a>云何菩萨应行般若波罗蜜多。<a id="a-KG"></a>舍利子。<a id="a-KH"></a>是菩萨实有菩萨。<a id="a-KI"></a>不见有菩萨。<a id="a-KJ"></a>何以故。<a id="a-KK"></a>色自性空不由空故。<a id="a-KL"></a>色空非色。<a id="a-KM"></a>色不离空。<a id="a-KN"></a>色即是空。<a id="a-KO"></a>空即是色。<a id="a-KP"></a>何以故。<a id="a-KQ"></a>舍利子。<a id="a-KR"></a>此但有名。<a id="a-KS"></a>谓之为色。<a id="a-KT"></a>此自性无生无灭无染无净。<a id="a-KU"></a>假立客名。<a id="a-KV"></a>别别于法而起分别。<a id="a-KW"></a>假立客名随起言说。<a id="a-KX"></a>如如言说如是如是。<a id="a-KY"></a>生起执着。<a id="a-KZ"></a>如是一切菩萨不见。<a id="a-Ka"></a>由不见故不生执着。<a id="a-Kb"></a>如说于色乃至于识当知亦尔。<a id="a-Kc"></a>此中为对治无相散动故。<a id="a-Kd"></a>彼经说言实有菩萨等。<a id="a-Ke"></a>谓实有空为菩萨体。<a id="a-Kf"></a>为对治有相散动故。<a id="a-Kg"></a>即彼经言不见有菩萨等。<a id="a-Kh"></a>谓遍计所执自性永无有故。<a id="a-Ki"></a>为对治增益散动故。<a id="a-Kj"></a>即彼经言色自性空等。<a id="a-Kk"></a>谓即遍计所执自性永无有故。<a id="a-Kl"></a>为对治损减散动故。<a id="a-Km"></a>即彼经言不由空故等。<a id="a-Kn"></a>谓彼法性是实有故为对治一性散动故。<a id="a-Ko"></a>即彼经言色空非色等。<a id="a-Kp"></a>净不净境性各别故。<a id="a-Kq"></a>为对治异性散动故。<a id="a-Kr"></a>即彼经言。<a id="a-Ks"></a>色不离空等。<a id="a-Kt"></a>谓遍计所执色自性无所有。<a id="a-Ku"></a>即是空故。<a id="a-Kv"></a>为对治自性散动故。<a id="a-Kw"></a>即彼经言此但有名谓之为色等。<a id="a-Kx"></a>为对治差别散动故。<a id="a-Ky"></a>即彼经言无生无灭等。<a id="a-Kz"></a>为对治如名取义散动故。<a id="a-L0"></a>即彼经言假立客名别别于法而起分别等。<a id="a-L1"></a>为对治如义取名散动故。<a id="a-L2"></a>即彼经言。<a id="a-L3"></a>假立客名随起言说。<a id="a-L4"></a>如如言说如是如是生起执着。<a id="a-L5"></a>如是一切菩萨不见。<a id="a-L6"></a>由不见故不生执着。<a id="a-L7"></a>此意说言。<a id="a-L8"></a>于名于义如实了知无妄执着。</p>
  <p id="aL9">论曰。<a id="a-LA"></a>若由异门。<a id="a-LB"></a>依他起自性有三自性。<a id="a-LC"></a>云何三自性不成无差别。<a id="a-LD"></a>若由异门成依他起。<a id="a-LE"></a>不即由此成遍计所执及圆成实。<a id="a-LF"></a>若由异门成遍计所执。<a id="a-LG"></a>不即由此成依他起及圆成实。<a id="a-LH"></a>若由异门成圆成实。<a id="a-LI"></a>不即由此成依他起及遍计所执。</p>
  <p id="aLJ">释曰。<a id="a-LK"></a>此义如前不须重释。</p>
 </body>
</html>