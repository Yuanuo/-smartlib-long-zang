<!doctype html>
<html id="z3IBVOHwa" data-ver="1219">
 <head>
  <meta charset="utf-8">
  <meta author="无性菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第八</h1>
  <h2 id="a2">释增上心学分第八</h2>
  <p id="a3">论曰。<a id="a-4"></a>如是已说增上戒殊胜。<a id="a-5"></a>增上心殊胜云何可见。<a id="a-6"></a>略由六种差别应知。<a id="a-7"></a>一由所缘差别故。<a id="a-8"></a>二由种种差别故。<a id="a-9"></a>三由对治差别故。<a id="a-A"></a>四由堪能差别故。<a id="a-B"></a>五由引发差别故。<a id="a-C"></a>六由作业差别故。</p>
  <p id="aD">释曰。<a id="a-E"></a>如增上戒与声闻异。<a id="a-F"></a>其增上心亦应有异。<a id="a-G"></a>故为此问。<a id="a-H"></a>六种差别略答此问。<a id="a-I"></a>如后别释。</p>
  <p id="aJ">论曰。<a id="a-K"></a>所缘差别者。<a id="a-L"></a>谓大乘法为所缘故。</p>
  <p id="aM">释曰大乘法者。<a id="a-N"></a>菩萨藏中所有甚深广大教等。<a id="a-O"></a>声闻等定非所能缘。<a id="a-P"></a>是故殊胜。</p>
  <p id="aQ">论曰。<a id="a-R"></a>种种差别者。<a id="a-S"></a>谓大乘光明集福定王贤守健行等三摩地。<a id="a-T"></a>种种无量故。</p>
  <p id="aU">释曰。<a id="a-V"></a>菩萨所得诸三摩地差别无量。<a id="a-W"></a>此中略说为上首者。<a id="a-X"></a>等余一切声闻乘等尚不闻名。<a id="a-Y"></a>何况能得。</p>
  <p id="aZ">论曰。<a id="a-a"></a>对治差别者。<a id="a-b"></a>谓一切法总相缘智以楔出楔道理遣阿赖耶识中一切障粗重故。</p>
  <p id="ac">释曰无分别智所缘真如。<a id="a-d"></a>是一切法共相所显。<a id="a-e"></a>故说此智名总相缘。<a id="a-f"></a>定能发此能对治智。<a id="a-g"></a>亦名对治。<a id="a-h"></a>圣道微妙。<a id="a-i"></a>故如细楔。<a id="a-j"></a>所治种子其性粗重故。<a id="a-k"></a>如粗楔。</p>
  <p id="al">论曰。<a id="a-m"></a>堪能差别者。<a id="a-n"></a>谓住静虑乐。<a id="a-o"></a>随其所欲而受生故。</p>
  <p id="ap">释曰。<a id="a-q"></a>由此静虑其性调顺有所堪能。<a id="a-r"></a>随欲饶益诸有情处。<a id="a-s"></a>不退静虑而往受生。<a id="a-t"></a>声闻乘中无如是事。<a id="a-u"></a>所以殊胜。</p>
  <p id="av">论曰。<a id="a-w"></a>引发差别者。<a id="a-x"></a>谓能引发一切世界无碍神通故。</p>
  <p id="ay">释曰。<a id="a-z"></a>由此定力。<a id="a-10"></a>引发种种一切世界无碍神通。</p>
  <p id="a11">论曰。<a id="a-12"></a>作业差别者。<a id="a-13"></a>谓能振动炽然遍满。<a id="a-14"></a>显示转变往来卷舒。<a id="a-15"></a>一切色像皆入身中。<a id="a-16"></a>所往同类或显或隐。<a id="a-17"></a>所作自在伏他神通。<a id="a-18"></a>施辩念乐放大光明。<a id="a-19"></a>引发如是大神通故。</p>
  <p id="a1A">释曰。<a id="a-1B"></a>由此定力引发种种神通所作。<a id="a-1C"></a>显谓显现。<a id="a-1D"></a>隐谓隐藏。<a id="a-1E"></a>所作自在。<a id="a-1F"></a>谓变魔王作佛身等。<a id="a-1G"></a>伏他神通。<a id="a-1H"></a>谓能映夺他神通力。<a id="a-1I"></a>无辩才者施以辩才。<a id="a-1J"></a>无念乐者施以念乐。<a id="a-1K"></a>为召他方远住菩萨放大光明。<a id="a-1L"></a>引发如是大神通者。<a id="a-1M"></a>引前所说种种神通。<a id="a-1N"></a>如是等类声闻等无。<a id="a-1O"></a>是故殊胜。</p>
  <p id="a1P">论曰。<a id="a-1Q"></a>又能引发摄诸难行。<a id="a-1R"></a>十难行故。<a id="a-1S"></a>十难行者。<a id="a-1T"></a>一自誓难行。<a id="a-1U"></a>誓受无上菩提愿故。<a id="a-1V"></a>二不退难行。<a id="a-1W"></a>生死众苦不能退故。<a id="a-1X"></a>三不背难行。<a id="a-1Y"></a>一切有情虽行邪行而不弃故。<a id="a-1Z"></a>四现前难行。<a id="a-1a"></a>怨有情所现作一切饶益事故。<a id="a-1b"></a>五不染难行。<a id="a-1c"></a>生在世间不为世法所染污故。<a id="a-1d"></a>六胜解难行。<a id="a-1e"></a>于大乘中虽未能了。<a id="a-1f"></a>然于一切广大甚深生信解故。<a id="a-1g"></a>七通达难行。<a id="a-1h"></a>具能通达补特伽罗法无我故。<a id="a-1i"></a>八随觉难行。<a id="a-1j"></a>于诸如来所说甚深秘密言词。<a id="a-1k"></a>能随觉故。<a id="a-1l"></a>九不离不染难行。<a id="a-1m"></a>不舍生死而不染故。<a id="a-1n"></a>十加行难行。<a id="a-1o"></a>能修诸佛安住解脱。<a id="a-1p"></a>一切障碍穷生死际不作功用。<a id="a-1q"></a>常起一切有情一切义利行故。</p>
  <p id="a1r">释曰。<a id="a-1s"></a>如说菩萨修诸难行。<a id="a-1t"></a>一切难行十种所显。<a id="a-1u"></a>自誓难行誓受无上菩提愿者。<a id="a-1v"></a>不顾自乐。<a id="a-1w"></a>誓受饶益一切有情。<a id="a-1x"></a>甚为难故。<a id="a-1y"></a>不退难行生死众苦不能退者。<a id="a-1z"></a>久处生死。<a id="a-20"></a>风寒等苦所不能退。<a id="a-21"></a>甚为难故。<a id="a-22"></a>不背难行一切有情虽行邪行而不弃者。<a id="a-23"></a>于父母等行邪恶行。<a id="a-24"></a>或无所用戏求眼睛。<a id="a-25"></a>双足践蹋。<a id="a-26"></a>不观其过而作饶益。<a id="a-27"></a>甚为难故。<a id="a-28"></a>现前难行怨有情所现作一切饶益事者。<a id="a-29"></a>虽有重怨而现饶益。<a id="a-2A"></a>甚为难故。<a id="a-2B"></a>不染难行生在世间不为世法所染污者。<a id="a-2C"></a>常处世间利等八法所不能染。<a id="a-2D"></a>甚为难故。<a id="a-2E"></a>胜解难行等者。<a id="a-2F"></a>于微妙义殊胜神力。<a id="a-2G"></a>虽未能了而深信解。<a id="a-2H"></a>甚为难故。<a id="a-2I"></a>通达难行等者。<a id="a-2J"></a>通达现观等觉一义能具通达。<a id="a-2K"></a>遍计所执补特伽罗一切法性皆无所有。<a id="a-2L"></a>甚为难故。<a id="a-2M"></a>随觉难行等者。<a id="a-2N"></a>于佛所说秘密言词。<a id="a-2O"></a>舍随闻义。<a id="a-2P"></a>觉不闻义。<a id="a-2Q"></a>甚为难故。<a id="a-2R"></a>不离不染难行等者。<a id="a-2S"></a>不舍生死不染彼过。<a id="a-2T"></a>甚为难故。<a id="a-2U"></a>加行难行等者。<a id="a-2V"></a>已断已脱一切烦恼及所知障。<a id="a-2W"></a>而恒现前起作一切利有情事。<a id="a-2X"></a>尽未来际常无休息。<a id="a-2Y"></a>欣修此行甚为难故。</p>
  <p id="a2Z">论曰。<a id="a-2a"></a>复次随觉难行中。<a id="a-2b"></a>于佛何等秘密言词。<a id="a-2c"></a>彼诸菩萨能随觉了。<a id="a-2d"></a>谓如经言。</p>
  <p id="a2e">释曰。<a id="a-2f"></a>第八难行其义未了。<a id="a-2g"></a>故须重释。</p>
  <p id="a2h">论曰。<a id="a-2i"></a>云何菩萨能行惠施。<a id="a-2j"></a>若诸菩萨无少所施。<a id="a-2k"></a>然于十方无量世界广行惠施。<a id="a-2l"></a>云何菩萨乐行惠施。<a id="a-2m"></a>若诸菩萨于一切施都无欲乐。<a id="a-2n"></a>云何菩萨于惠施中深生信解。<a id="a-2o"></a>若诸菩萨不信如来而行布施。<a id="a-2p"></a>云何菩萨于施策励。<a id="a-2q"></a>若诸菩萨于惠施中不自策励。<a id="a-2r"></a>云何菩萨于施耽乐。<a id="a-2s"></a>若诸菩萨无有暂时少有所施。<a id="a-2t"></a>云何菩萨其施广大。<a id="a-2u"></a>若诸菩萨于惠施中离娑洛想。<a id="a-2v"></a>云何菩萨其施清净。<a id="a-2w"></a>若诸菩萨殟波陀悭。<a id="a-2x"></a>云何菩萨其施究竟。<a id="a-2y"></a>若诸菩萨不住究竟。<a id="a-2z"></a>云何菩萨其施自在。<a id="a-30"></a>若诸菩萨于惠施中不自在转。<a id="a-31"></a>云何菩萨其施无尽。<a id="a-32"></a>若诸菩萨不住无尽。<a id="a-33"></a>如于布施。<a id="a-34"></a>于戒为初于慧为后。<a id="a-35"></a>随其所应当知亦尔。</p>
  <p id="a36">释曰。<a id="a-37"></a>若诸菩萨无少所施等者。<a id="a-38"></a>谓诸菩萨一切有情摄为己体。<a id="a-39"></a>通达自他平等性故。<a id="a-3A"></a>彼行施时即菩萨施故。<a id="a-3B"></a>无少施名能行施。<a id="a-3C"></a>又以一切所有财物施于一切。<a id="a-3D"></a>是故说名无少所施。<a id="a-3E"></a>又所施物施者受者。<a id="a-3F"></a>皆不可得三轮清净。<a id="a-3G"></a>是故说名无少所施。<a id="a-3H"></a>若诸菩萨于一切施都无欲乐者。<a id="a-3I"></a>此既遮言。<a id="a-3J"></a>是不乐义。<a id="a-3K"></a>于来求施当施我施先施我施。<a id="a-3L"></a>此等一切皆无欲乐。<a id="a-3M"></a>唯乐攀缘安住涅槃而行惠施。<a id="a-3N"></a>若诸菩萨不信如来而行布施者。<a id="a-3O"></a>谓证法性自了自信而行惠施。<a id="a-3P"></a>非唯信他。<a id="a-3Q"></a>若诸菩萨于惠施中不自策励者。<a id="a-3R"></a>谓能任运常行施故。<a id="a-3S"></a>不须自策而能策他劝令施故。<a id="a-3T"></a>若诸菩萨无有暂时少有所施者。<a id="a-3U"></a>是一切时一切施义。<a id="a-3V"></a>若诸菩萨于惠施中离娑洛想者。<a id="a-3W"></a>此娑洛言。<a id="a-3X"></a>显目坚实密诠流散。<a id="a-3Y"></a>今取密义离流散想。<a id="a-3Z"></a>即三摩地是心住定而行施义。<a id="a-3a"></a>若诸菩萨殟波陀悭者。<a id="a-3b"></a>殟波陀言。<a id="a-3c"></a>显目生起密诠拔足。<a id="a-3d"></a>今取密义拔除悭足而行惠施。<a id="a-3e"></a>若诸菩萨不住究竟者。<a id="a-3f"></a>不同一向趣寂声闻。<a id="a-3g"></a>安住究竟无余涅槃。<a id="a-3h"></a>若诸菩萨于惠施中不自在转者。<a id="a-3i"></a>谓令悭等施所治障不自在转。<a id="a-3j"></a>若诸菩萨不住无尽者。<a id="a-3k"></a>谓得圆满无尽增上究竟佛果。<a id="a-3l"></a>而不安住。<a id="a-3m"></a>何者起化为饶益他常行惠施。<a id="a-3n"></a>如于布施于戒乃至当知亦尔者。<a id="a-3o"></a>类通余五。<a id="a-3p"></a>谓如经言。<a id="a-3q"></a>云何菩萨能具尸罗。<a id="a-3r"></a>若诸菩萨不护少戒。<a id="a-3s"></a>谓见自他平等性故。<a id="a-3t"></a>他护净戒即是自己具足尸罗。</p>
  <p id="a3u">论曰。<a id="a-3v"></a>云何能杀生。<a id="a-3w"></a>若断众生生死流转。<a id="a-3x"></a>云何不与取。<a id="a-3y"></a>若诸有情无有与者自然摄取。<a id="a-3z"></a>云何欲邪行。<a id="a-40"></a>若于诸欲了知是邪而修正行。<a id="a-41"></a>云何能妄语。<a id="a-42"></a>若于妄中能说为妄。<a id="a-43"></a>云何具戍尼。<a id="a-44"></a>若能常居最胜空住。<a id="a-45"></a>云何波鲁师。<a id="a-46"></a>若善安住所知彼岸。<a id="a-47"></a>云何绮间语。<a id="a-48"></a>若正说法品类差别。<a id="a-49"></a>云何能贪欲。<a id="a-4A"></a>若有数数欲自证得无上静虑。<a id="a-4B"></a>云何能瞋恚。<a id="a-4C"></a>若于其心能正憎害一切烦恼。<a id="a-4D"></a>云何能邪见。<a id="a-4E"></a>若一切处遍行邪性。<a id="a-4F"></a>皆如实见。</p>
  <p id="a4G">释曰。<a id="a-4H"></a>如经中说苾刍我是能杀等者。<a id="a-4I"></a>此中显彼所说意趣。<a id="a-4J"></a>若断众生生死流转者。<a id="a-4K"></a>断是杀义与问相应。<a id="a-4L"></a>无有与者自然摄取者。<a id="a-4M"></a>是无他求自摄益义。<a id="a-4N"></a>若于诸欲了知是邪而修正行者。<a id="a-4O"></a>谓如实知若境界欲若分别欲唯是邪乱。<a id="a-4P"></a>如有颂言。</p>
  <p id="a4Q">佛说贪恚痴　　皆从分别起</p>
  <p id="a4R">净不净颠倒　　此亦为缘生</p>
  <p id="a4S">净不净颠倒　　为缘而有者</p>
  <p id="a4T">彼自性皆无　　故欲非真实</p>
  <p id="a4U">若于妄中能说为妄者。<a id="a-4V"></a>说妄为妄故名妄语。<a id="a-4W"></a>如有颂言。</p>
  <p id="a4X">一切虚妄法　　世尊如实说</p>
  <p id="a4Y">于虚妄法中　　诸行最虚妄</p>
  <p id="a4Z">若能常居最胜空住者。<a id="a-4a"></a>依世训释文词道理。<a id="a-4b"></a>答上所问具戌尼言。<a id="a-4c"></a>此具戍尼。<a id="a-4d"></a>显目离间语。<a id="a-4e"></a>密诠常胜空。<a id="a-4f"></a>具表胜义。<a id="a-4g"></a>戍表空义。<a id="a-4h"></a>尼表常义。<a id="a-4i"></a>今取密义问答相应。<a id="a-4j"></a>显则不尔。<a id="a-4k"></a>波鲁师等训释文词道理亦尔。<a id="a-4l"></a>此波鲁师。<a id="a-4m"></a>显目粗恶语。<a id="a-4n"></a>密诠住彼岸。<a id="a-4o"></a>今取密义。<a id="a-4p"></a>是故说言。<a id="a-4q"></a>若善安住所知彼岸。<a id="a-4r"></a>所知彼岸是一切智。<a id="a-4s"></a>佛于其中能善安住。<a id="a-4t"></a>名波鲁师。<a id="a-4u"></a>若正说法品类差别者。<a id="a-4v"></a>释绮间语其义易了。<a id="a-4w"></a>若有数数欲自证。<a id="a-4x"></a>得无上静虑者。<a id="a-4y"></a>如上训释文词道理。<a id="a-4z"></a>诸佛身中所有静虑说为无上。<a id="a-50"></a>若于其心能正憎害一切烦恼者。<a id="a-51"></a>已灭已断是憎害义。<a id="a-52"></a>若一切处遍行邪性皆如实见者。<a id="a-53"></a>谓见一切虚妄分别邪乱为性。</p>
  <p id="a54">论曰。<a id="a-55"></a>甚深佛法者。<a id="a-56"></a>云何名为甚深佛法。<a id="a-57"></a>此中应释。<a id="a-58"></a>谓常住法是诸佛法。<a id="a-59"></a>以其法身是常住故。<a id="a-5A"></a>又断灭法是诸佛法。<a id="a-5B"></a>以一切障永断灭故。<a id="a-5C"></a>又生起法是诸佛法。<a id="a-5D"></a>以变化身现生起故。<a id="a-5E"></a>又有所得法是诸佛法。<a id="a-5F"></a>八万四千诸有情行及彼对治皆可得故。<a id="a-5G"></a>又有贪法是诸佛法。<a id="a-5H"></a>自誓摄受。<a id="a-5I"></a>有贪有情为己体故。<a id="a-5J"></a>又有瞋法是诸佛法。<a id="a-5K"></a>又有痴法是诸佛法。<a id="a-5L"></a>又异生法是诸佛法。<a id="a-5M"></a>应知亦尔。<a id="a-5N"></a>又无染法是诸佛法。<a id="a-5O"></a>成满真如。<a id="a-5P"></a>一切障垢不能染故。<a id="a-5Q"></a>又无污法是诸佛法。<a id="a-5R"></a>生在世间。<a id="a-5S"></a>诸世间法不能污故。<a id="a-5T"></a>是故说名甚深佛法。</p>
  <p id="a5U">释曰。<a id="a-5V"></a>甚深佛法契经所说其义云何。<a id="a-5W"></a>谓余经说。<a id="a-5X"></a>若常住法是诸佛法。<a id="a-5Y"></a>广说乃至。<a id="a-5Z"></a>又无污法是诸佛法。<a id="a-5a"></a>此中密意今当显示。<a id="a-5b"></a>以其法身是常住者。<a id="a-5c"></a>法身即是转依为相。<a id="a-5d"></a>离一切障。<a id="a-5e"></a>常住真如无变易故。<a id="a-5f"></a>或无垢秽无有挂碍无上妙智。<a id="a-5g"></a>如无色界而非异熟。<a id="a-5h"></a>是无漏故。<a id="a-5i"></a>此亦常住法身所摄。<a id="a-5j"></a>无差别故。<a id="a-5k"></a>非业烦恼所能为故。<a id="a-5l"></a>八万四千诸有情行及彼对治皆可得者。<a id="a-5m"></a>八万四千法蕴能治有贪有瞋有痴等分有情行故。<a id="a-5n"></a>四种各有二万一千。<a id="a-5o"></a>又无染法是诸佛法者。<a id="a-5p"></a>善净真如。<a id="a-5q"></a>一切障垢不能染故。<a id="a-5r"></a>余义易了不须重释。<a id="a-5s"></a>佛说如是秘密言词。<a id="a-5t"></a>复有何果。<a id="a-5u"></a>谓令说者易可安立。<a id="a-5v"></a>总括义故易为他说。<a id="a-5w"></a>即此因故。<a id="a-5x"></a>能令闻者易可受持。<a id="a-5y"></a>资粮易满。<a id="a-5z"></a>受持教故。<a id="a-60"></a>易达法性。<a id="a-61"></a>资粮满故。<a id="a-62"></a>得佛证净。<a id="a-63"></a>得大我故。<a id="a-64"></a>法僧亦尔。<a id="a-65"></a>并最胜故。<a id="a-66"></a>由此证得现法乐住。<a id="a-67"></a>觉知彼故于智者前论义决择入聪敏数。<a id="a-68"></a>为斯十利说秘密言。<a id="a-69"></a>声闻乘中亦说杀害于父母等密意言词。<a id="a-6A"></a>十利亦尔。</p>
  <p id="a6B">论曰。<a id="a-6C"></a>又能引发修到彼岸。<a id="a-6D"></a>成熟有情净佛国土。<a id="a-6E"></a>诸佛法故应知。<a id="a-6F"></a>亦是菩萨等持作业差别。</p>
  <p id="a6G">释曰。<a id="a-6H"></a>菩萨所得诸三摩地。<a id="a-6I"></a>复有四种作业差别。<a id="a-6J"></a>谓依此定能修一切波罗蜜多。<a id="a-6K"></a>成熟一切诸有情类。<a id="a-6L"></a>发神通等方便引令入正法故。<a id="a-6M"></a>能净佛土随欲能成金等宝故。<a id="a-6N"></a>能正修集力无畏等一切佛法。<a id="a-6O"></a>非离如是所说等持。<a id="a-6P"></a>能办修集到彼岸等。<a id="a-6Q"></a>四种作业如声闻等。</p>
  <p data-pb></p>
  <h2 id="a6R">释增上慧学分第九</h2>
  <p id="a6S">论曰。<a id="a-6T"></a>如是已说增上心殊胜。<a id="a-6U"></a>增上慧殊胜云何可见。<a id="a-6V"></a>谓无分别智。<a id="a-6W"></a>若自性若所依若因缘。<a id="a-6X"></a>若所缘若行相。<a id="a-6Y"></a>若任持若助伴。<a id="a-6Z"></a>若异熟若等流。<a id="a-6a"></a>若出离若至究竟。<a id="a-6b"></a>若加行无分别后得胜利。<a id="a-6c"></a>若差别若无分别后得譬喻。<a id="a-6d"></a>若无功用作事。<a id="a-6e"></a>若甚深应知无分别智。<a id="a-6f"></a>名增上慧殊胜。</p>
  <p id="a6g">释曰。<a id="a-6h"></a>心既在定能如实知故。<a id="a-6i"></a>等持无间说增上慧学。<a id="a-6j"></a>为不尔耶。<a id="a-6k"></a>摄取其明即名为学。<a id="a-6l"></a>慧之与学应无有异。<a id="a-6m"></a>若如是者依同处释。<a id="a-6n"></a>谓增上慧即是其学。<a id="a-6o"></a>若尔此中应无依义。<a id="a-6p"></a>谓依余慧而起于学。<a id="a-6q"></a>是故说名增上慧学。<a id="a-6r"></a>如前二学依戒而学。<a id="a-6s"></a>依定而学。<a id="a-6t"></a>非于此中依慧而学。<a id="a-6u"></a>慧即学故。<a id="a-6v"></a>应如是说。<a id="a-6w"></a>其加行慧依根本学。<a id="a-6x"></a>其根本慧依后得学。<a id="a-6y"></a>其后得慧依二无间而起修学。<a id="a-6z"></a>何等名为增上慧学。<a id="a-70"></a>谓无分别智。<a id="a-71"></a>今于此中最初自性。<a id="a-72"></a>最后甚深。<a id="a-73"></a>广释此智。</p>
  <p id="a74">论曰。<a id="a-75"></a>此中无分别智离五种相以为自性。<a id="a-76"></a>一离无作意故。<a id="a-77"></a>二离过有寻有伺地故。<a id="a-78"></a>三离想受灭寂静故。<a id="a-79"></a>四离色自性故。<a id="a-7A"></a>五离于真义异计度故。<a id="a-7B"></a>离此五相。<a id="a-7C"></a>应知是名无分别智。</p>
  <p id="a7D">释曰。<a id="a-7E"></a>依智自性说离五相。<a id="a-7F"></a>由遮诠门说智体相。<a id="a-7G"></a>以表诠门不可说故遣分别门。<a id="a-7H"></a>无分别智其相可了。<a id="a-7I"></a>若异此智应有分别。<a id="a-7J"></a>何等分别。<a id="a-7K"></a>谓后广说。<a id="a-7L"></a>无作意等。<a id="a-7M"></a>若无作意是无分别智。<a id="a-7N"></a>熟眠醉等无所作意。<a id="a-7O"></a>应成无分别智。<a id="a-7P"></a>然不应许由离功用应得无颠倒故。<a id="a-7Q"></a>若过寻伺地是无分别智。<a id="a-7R"></a>第二静虑已上诸地。<a id="a-7S"></a>一切异生及声闻等应成无分别智。<a id="a-7T"></a>然彼无有无分别智。<a id="a-7U"></a>若想受灭是无分别智。<a id="a-7V"></a>此智体相难可成立无想等中。<a id="a-7W"></a>离心无有诸心法故。<a id="a-7X"></a>由意识灭说彼无心如前已说。<a id="a-7Y"></a>若如其色是无分别智。<a id="a-7Z"></a>应不得成无分别智。<a id="a-7a"></a>譬如大种所造色故。<a id="a-7b"></a>若于真义异相计度是无分别智。<a id="a-7c"></a>此智不成无分别性。<a id="a-7d"></a>以于真义异相计度。<a id="a-7e"></a>言此是真是无分别。<a id="a-7f"></a>有分别故。</p>
  <p id="a7g">论曰。<a id="a-7h"></a>于此所说无分别智成立相中复说多颂。</p>
  <p id="a7i">释曰。<a id="a-7j"></a>依前所说无分别智。<a id="a-7k"></a>略成立相广说多颂。<a id="a-7l"></a>次第别显。<a id="a-7m"></a>为显自性。<a id="a-7n"></a>故说初颂。</p>
  <p id="a7o">论曰。</p>
  <p id="a7p">诸菩萨自性　　远离五种相</p>
  <p id="a7q">是无分别智　　不异计于真</p>
  <p id="a7r">释曰。<a id="a-7s"></a>于此颂中由前三句遮五种相。<a id="a-7t"></a>方便显示无分别智。<a id="a-7u"></a>由第四句正说自性。<a id="a-7v"></a>不异计于真者。<a id="a-7w"></a>谓于真义不异计度以为自性。<a id="a-7x"></a>自性自体义无差别。<a id="a-7y"></a>如说环钏金为自体。<a id="a-7z"></a>次后一颂说智所依。</p>
  <p id="a80">论曰。</p>
  <p id="a81">诸菩萨所依　　非心而是心</p>
  <p id="a82">是无分别智　　非思义种类</p>
  <p id="a83">释曰。<a id="a-84"></a>智是心法故应依心。<a id="a-85"></a>依止于心而无分别。<a id="a-86"></a>不应道理。<a id="a-87"></a>心声即是思量相故。<a id="a-88"></a>若依非心譬如众色。<a id="a-89"></a>不应成智。<a id="a-8A"></a>为解如是双结过失故说半颂。<a id="a-8B"></a>非思义种类者。<a id="a-8C"></a>谓无分别智所依非心。<a id="a-8D"></a>非思义故。<a id="a-8E"></a>亦非非心为所依止心种类故。<a id="a-8F"></a>以心为因。<a id="a-8G"></a>数习势力引得此位。<a id="a-8H"></a>名心种类。<a id="a-8I"></a>此即显示智所依心。<a id="a-8J"></a>出过一切思量分别。<a id="a-8K"></a>次有一颂显智因缘。</p>
  <p id="a8L">论曰。</p>
  <p id="a8M">诸菩萨因缘　　有言闻熏习</p>
  <p id="a8N">是无分别智　　及如理作意</p>
  <p id="a8O">释曰。<a id="a-8P"></a>因缘与能作因缘义一。<a id="a-8Q"></a>有言闻熏习者。<a id="a-8R"></a>谓有于他大乘言音故名有言。<a id="a-8S"></a>闻谓听闻即彼非余。<a id="a-8T"></a>由此所引功能差别说名熏习。<a id="a-8U"></a>及如理作意者。<a id="a-8V"></a>谓此为因所生意言。<a id="a-8W"></a>如理作意顺理清净故名如理。<a id="a-8X"></a>智必有境故。<a id="a-8Y"></a>次一颂说智所缘。</p>
  <p id="a8Z">论曰。</p>
  <p id="a8a">诸菩萨所缘　　不可言法性</p>
  <p id="a8b">是无分别智　　无我性真如</p>
  <p id="a8c">释曰。<a id="a-8d"></a>不可言法性者。<a id="a-8e"></a>谓可言法无自性性。<a id="a-8f"></a>是离可言遍计所执自性性义。<a id="a-8g"></a>无我性真如者。<a id="a-8h"></a>为成此义令其明了。<a id="a-8i"></a>即是一切补特伽罗诸法无性所显真如。<a id="a-8j"></a>解脱增益损减二边。<a id="a-8k"></a>无分别智所缘境界。<a id="a-8l"></a>有所缘法定有行相故。<a id="a-8m"></a>次一颂显智行相。</p>
  <p id="a8n">论曰。</p>
  <p id="a8o">诸菩萨行相　　复于所缘中</p>
  <p id="a8p">是无分别智　　彼所知无相</p>
  <p id="a8q">释曰。<a id="a-8r"></a>于所缘中相似而行故名行相。<a id="a-8s"></a>无分别智于真如境相似而行。<a id="a-8t"></a>彼所知无相者。<a id="a-8u"></a>谓说此智于真如境所作行相。<a id="a-8v"></a>此意说言。<a id="a-8w"></a>无分别智缘真如境。<a id="a-8x"></a>离一切相作意行相。<a id="a-8y"></a>以为行相。<a id="a-8z"></a>次说二颂。<a id="a-90"></a>于上所缘及智行相。<a id="a-91"></a>释通疑难。</p>
  <p id="a92">论曰。</p>
  <p id="a93">相应自性义　　所分别非余</p>
  <p id="a94">字展转相应　　是谓相应义</p>
  <p id="a95">非离彼能诠　　智于所诠转</p>
  <p id="a96">非诠不同故　　一切不可言</p>
  <p id="a97">释曰。<a id="a-98"></a>若实无有所分别义。<a id="a-99"></a>何所分别故说是言。<a id="a-9A"></a>相应自性义所分别非余等。<a id="a-9B"></a>谓诸文字展转相应。<a id="a-9C"></a>宣唱不绝。<a id="a-9D"></a>遍计心等缘此假立成遍计义。<a id="a-9E"></a>为所分别。<a id="a-9F"></a>无别实义为所分别。<a id="a-9G"></a>故言非余。<a id="a-9H"></a>若无文字相续宣唱。<a id="a-9I"></a>分别无故。<a id="a-9J"></a>云何诸法皆不可言。<a id="a-9K"></a>为显此理故说是言。<a id="a-9L"></a>非离彼能诠智于所诠转等。<a id="a-9M"></a>若实有义可言说者。<a id="a-9N"></a>离能诠名于彼应有似言智起。<a id="a-9O"></a>非未解了能诠名言。<a id="a-9P"></a>于所诠义有此智起。<a id="a-9Q"></a>故不可言。<a id="a-9R"></a>或谓外义虽定实有。<a id="a-9S"></a>要待能诠所诠智起。<a id="a-9T"></a>为遮此故说如是言。<a id="a-9U"></a>非诠不同故。<a id="a-9V"></a>谓相异故非实能诠。<a id="a-9W"></a>以能诠名与所诠义别相取故。<a id="a-9X"></a>其相各异。<a id="a-9Y"></a>云何得成定实诠表。<a id="a-9Z"></a>一切不可言者。<a id="a-9a"></a>由此道理所有一切能诠所诠。<a id="a-9b"></a>皆不可言。<a id="a-9c"></a>无分别智何所任持。</p>
  <p id="a9d">论曰。</p>
  <p id="a9e">诸菩萨任持　　是无分别智</p>
  <p id="a9f">后所得诸行　　为进趣增长</p>
  <p id="a9g">释曰。<a id="a-9h"></a>后所得诸行者。<a id="a-9i"></a>谓无分别后得智中所得种种菩萨诸行。<a id="a-9j"></a>此行皆以智为所依。<a id="a-9k"></a>为进趣增长者。<a id="a-9l"></a>谓为增长菩萨诸行。<a id="a-9m"></a>此说任持有要所用。<a id="a-9n"></a>无颠倒故能持诸行。<a id="a-9o"></a>无分别智谁为助伴。<a id="a-9p"></a>若唯有一应无所能。</p>
  <p id="a9q">论曰。</p>
  <p id="a9r">诸菩萨助伴　　说为二种道</p>
  <p id="a9s">是无分别智　　五到彼岸性</p>
  <p id="a9t">释曰。<a id="a-9u"></a>二种道者。<a id="a-9v"></a>一资粮道。<a id="a-9w"></a>二依止道。<a id="a-9x"></a>五到彼岸以为自性。<a id="a-9y"></a>此中前四波罗蜜多是资粮道。<a id="a-9z"></a>第五静虑波罗蜜多是依止道。<a id="a-A0"></a>若在定心前说四种波罗蜜多诸善资助。<a id="a-A1"></a>便能生长无分别智。<a id="a-A2"></a>此智名慧波罗蜜多。<a id="a-A3"></a>乃至未得佛果已来。<a id="a-A4"></a>无分别智当于何处感异熟果。</p>
  <p id="aA5">论曰。</p>
  <p id="aA6">诸菩萨异熟　　于佛二会中</p>
  <p id="aA7">是无分别智　　由加行证得</p>
  <p id="aA8">释曰。<a id="a-A9"></a>二会中者。<a id="a-AA"></a>谓于诸佛变化受用二身会中。<a id="a-AB"></a>由加行证得者。<a id="a-AC"></a>谓显能感异熟果义。<a id="a-AD"></a>此非异熟因。<a id="a-AE"></a>能对治彼故。<a id="a-AF"></a>即增上果假名异熟。<a id="a-AG"></a>由此资熏。<a id="a-AH"></a>余有漏业令感异熟故立此名。<a id="a-AI"></a>若修加行无分别时。<a id="a-AJ"></a>生在诸佛所现变化身众会中。<a id="a-AK"></a>若时证得无分别智。<a id="a-AL"></a>便生诸佛所现受用身众会中。<a id="a-AM"></a>无分别智谁为等流。</p>
  <p id="aAN">论曰。</p>
  <p id="aAO">诸菩萨等流　　于后后生中</p>
  <p id="aAP">是无分别智　　自体转增胜</p>
  <p id="aAQ">释曰。<a id="a-AR"></a>前前生中无分别智。<a id="a-AS"></a>后后生处展转增胜。<a id="a-AT"></a>是等流果。<a id="a-AU"></a>无分别智出离云何。</p>
  <p id="aAV">论曰。</p>
  <p id="aAW">诸菩萨出离　　得成办相应</p>
  <p id="aAX">是无分别智　　应知于十地</p>
  <p id="aAY">释曰。<a id="a-AZ"></a>初极喜地入见道时。<a id="a-Aa"></a>见一切地无分别理。<a id="a-Ab"></a>初得出离。<a id="a-Ac"></a>后修道中方得诸地成办相应无分别智。<a id="a-Ad"></a>谁为究竟。</p>
  <p id="aAe">论曰。</p>
  <p id="aAf">诸菩萨究竟　　得清净三身</p>
  <p id="aAg">是无分别智　　得最上自在</p>
  <p id="aAh">释曰。<a id="a-Ai"></a>清净三身者。<a id="a-Aj"></a>谓初地中虽得三身而未清净。<a id="a-Ak"></a>至第十地乃得清净。<a id="a-Al"></a>方名究竟。<a id="a-Am"></a>故说尔时得净三身。<a id="a-An"></a>得最上自在者。<a id="a-Ao"></a>谓于尔时无分别智。<a id="a-Ap"></a>非但获得清净三身。<a id="a-Aq"></a>亦得最上十种自在。<a id="a-Ar"></a>故名究竟无分别智。<a id="a-As"></a>如何从何由何无染。</p>
  <p id="aAt">论曰。</p>
  <p id="aAu">如虚空无染　　是无分别智</p>
  <p id="aAv">种种极重恶　　由唯信胜解</p>
  <p id="aAw">释曰。<a id="a-Ax"></a>初问如何得无染者。<a id="a-Ay"></a>答如虚空无染。<a id="a-Az"></a>次问从何得无染者。<a id="a-B0"></a>答种种极重恶。<a id="a-B1"></a>后问由何得无染者。<a id="a-B2"></a>答曰唯信胜解。<a id="a-B3"></a>谓唯由信由慧胜解以为因故。<a id="a-B4"></a>而得无染。</p>
  <p id="aB5">论曰。</p>
  <p id="aB6">如虚空无染　　是无分别智</p>
  <p id="aB7">解脱一切障　　得成办相应</p>
  <p id="aB8">释曰。<a id="a-B9"></a>解脱一切障者。<a id="a-BA"></a>解脱烦恼及所知障。<a id="a-BB"></a>得成办相应者。<a id="a-BC"></a>谓在初地与得相应。<a id="a-BD"></a>乃至佛地成办相应。</p>
  <p id="aBE">论曰。</p>
  <p id="aBF">如虚空无染　　是无分别智</p>
  <p id="aBG">常行于世间　　非世法所染</p>
  <p id="aBH">释曰。<a id="a-BI"></a>常行于世间非世法所染者。<a id="a-BJ"></a>此显遍生一切生处利等世间八法不染。<a id="a-BK"></a>如红莲华出世间摄。<a id="a-BL"></a>如是三颂显示三智所得胜利。<a id="a-BM"></a>加行根本后得三种无分别智。<a id="a-BN"></a>有何差别。</p>
  <p id="aBO">论曰。</p>
  <p id="aBP">如哑求受义　　如哑正受义</p>
  <p id="aBQ">如非哑受义　　三智譬如是</p>
  <p id="aBR">如愚求受义　　如愚正受义</p>
  <p id="aBS">如非愚受义　　三智譬如是</p>
  <p id="aBT">如五求受义　　如五正受义</p>
  <p id="aBU">如末那受义　　三智譬如是</p>
  <p id="aBV">如未解于论　　求论受法义</p>
  <p id="aBW">次第譬三智　　应知加行等</p>
  <p id="aBX">释曰。<a id="a-BY"></a>为显三智行相差别。<a id="a-BZ"></a>说如是喻。<a id="a-Ba"></a>如哑求受义者。<a id="a-Bb"></a>譬如哑人求受境界。<a id="a-Bc"></a>而未能受亦不能说。<a id="a-Bd"></a>如是加行无分别智。<a id="a-Be"></a>求证真如而未能证。<a id="a-Bf"></a>寂无言说当知亦尔。<a id="a-Bg"></a>如哑正受义者。<a id="a-Bh"></a>譬如哑人正受境界无所言说。<a id="a-Bi"></a>如是根本无分别智。<a id="a-Bj"></a>正证真如离诸戏论当知亦尔。<a id="a-Bk"></a>如非哑受义者。<a id="a-Bl"></a>如不哑人受诸境界。<a id="a-Bm"></a>亦起言说。<a id="a-Bn"></a>如是后得无分别智。<a id="a-Bo"></a>反照真如现证境界。<a id="a-Bp"></a>能起言教当知亦尔。<a id="a-Bq"></a>由此道理释如愚颂。<a id="a-Br"></a>如五求受义者。<a id="a-Bs"></a>譬如五识求受境界。<a id="a-Bt"></a>虽有所求而无分别。<a id="a-Bu"></a>如是加行无分别智当知亦尔。<a id="a-Bv"></a>如五正受义者。<a id="a-Bw"></a>譬如五识正受境界。<a id="a-Bx"></a>离诸分别。<a id="a-By"></a>如是根本无分别智当知亦尔。<a id="a-Bz"></a>如末那受义者。<a id="a-C0"></a>譬如意识能受境界亦能分别。<a id="a-C1"></a>如是后得无分别智当知亦尔。<a id="a-C2"></a>如未解于论求论受法义者。<a id="a-C3"></a>如未解论求诵于论。<a id="a-C4"></a>而未能诵。<a id="a-C5"></a>如是加行无分别智当知亦尔。<a id="a-C6"></a>如温习论领受文字。<a id="a-C7"></a>如是根本无分别智当知亦尔。<a id="a-C8"></a>如已听习通达法义。<a id="a-C9"></a>如是后得无分别智当知亦尔。<a id="a-CA"></a>由如是等众多譬喻。<a id="a-CB"></a>如数次第喻加行等三智差别。<a id="a-CC"></a>次显根本后得二智譬喻差别。</p>
  <p id="aCD">论曰。</p>
  <p id="aCE">如人正闭目　　是无分别智</p>
  <p id="aCF">即彼复开目　　后得智亦尔</p>
  <p id="aCG">应知如虚空　　是无分别智</p>
  <p id="aCH">于中现色像　　后得智亦尔</p>
  <p id="aCI">释曰。<a id="a-CJ"></a>由此二颂显示根本后得差别。<a id="a-CK"></a>闭目开目虚空色像。<a id="a-CL"></a>俱显二智是无分别。<a id="a-CM"></a>是有分别。<a id="a-CN"></a>是其平等是不平等。<a id="a-CO"></a>其加行智未有所证故略不说。<a id="a-CP"></a>又加行智是本智因。<a id="a-CQ"></a>其后得智是本智果。<a id="a-CR"></a>是故且办无分别智成所作事。<a id="a-CS"></a>无分别智修成佛果既无分别。<a id="a-CT"></a>云何能作利有情事。</p>
  <p id="aCU">论曰。</p>
  <p id="aCV">如末尼天乐　　无思成自事</p>
  <p id="aCW">种种佛事成　　常离思亦尔</p>
  <p id="aCX">释曰。<a id="a-CY"></a>今此颂中引彼末尼天乐两喻。<a id="a-CZ"></a>成立所得无分别智。<a id="a-Ca"></a>虽无分别不作功用。<a id="a-Cb"></a>成种种事如如意珠及以天乐。<a id="a-Cc"></a>虽无是念我当放光。<a id="a-Cd"></a>我当出声。<a id="a-Ce"></a>并无思故然由生彼有情福业意乐势力。<a id="a-Cf"></a>不待击奏放种种光。<a id="a-Cg"></a>出种种声。<a id="a-Ch"></a>诸佛菩萨无分别智。<a id="a-Ci"></a>当知亦尔。<a id="a-Cj"></a>虽离分别不作功用。<a id="a-Ck"></a>而能随彼所化有情福力意乐。<a id="a-Cl"></a>现作种种利乐事转。<a id="a-Cm"></a>次当显示无分别智所有甚深。<a id="a-Cn"></a>无分别智境界云何。<a id="a-Co"></a>为缘分别依他起性。<a id="a-Cp"></a>为缘余境自体亦尔。<a id="a-Cq"></a>为智非智。<a id="a-Cr"></a>若尔何失。<a id="a-Cs"></a>若缘分别依他起性。<a id="a-Ct"></a>云何得成无分别智。<a id="a-Cu"></a>若缘余境余境定无。<a id="a-Cv"></a>当何所缘。<a id="a-Cw"></a>若是其智应有所知。<a id="a-Cx"></a>若是非智云何得名无分别智。<a id="a-Cy"></a>为离如是一切过失故说颂言。</p>
  <p id="aCz">论曰。</p>
  <p id="aD0">非于此非余　　非智而是智</p>
  <p id="aD1">与境无有异　　智成无分别</p>
  <p id="aD2">释曰。<a id="a-D3"></a>无分别智不缘分别依他起性。<a id="a-D4"></a>无分别故。<a id="a-D5"></a>非缘分别成无分别。<a id="a-D6"></a>亦不缘余以为境界。<a id="a-D7"></a>以即缘此分别法性为境界故。<a id="a-D8"></a>法与法性若一若异俱不可说。<a id="a-D9"></a>是故此智不可定说。<a id="a-DA"></a>缘分别境非分别境。<a id="a-DB"></a>自体亦尔。<a id="a-DC"></a>不可说言决定是智。<a id="a-DD"></a>如加行智及后得智分别无故。<a id="a-DE"></a>亦不可说决定非智。<a id="a-DF"></a>以加行智为先因故。<a id="a-DG"></a>与境无有异智成无分别者。<a id="a-DH"></a>不可分别此是能知。<a id="a-DI"></a>此是所知。<a id="a-DJ"></a>能取所取分别无故。<a id="a-DK"></a>此智与境无差别相。<a id="a-DL"></a>譬如虚空与虚空中所有光明。<a id="a-DM"></a>是故此智成无分别。<a id="a-DN"></a>余契经中说一切法性无分别。<a id="a-DO"></a>今当解释。</p>
  <p id="aDP">论曰。</p>
  <p id="aDQ">应知一切法　　本性无分别</p>
  <p id="aDR">所分别无故　　无分别智无</p>
  <p id="aDS">释曰。<a id="a-DT"></a>所分别无故者。<a id="a-DU"></a>由所分别遍计所执义永无故。<a id="a-DV"></a>余契经中说一切法性无分别。<a id="a-DW"></a>若一切法本来自性无分别者。<a id="a-DX"></a>何不一切有情之类从本已来不作功用自然解脱。<a id="a-DY"></a>无分别智彼无有故。<a id="a-DZ"></a>由彼有情于一切法无分别性。<a id="a-Da"></a>现证真智本来未生。<a id="a-Db"></a>诸菩萨等。<a id="a-Dc"></a>于一切法无分别性种性为因。<a id="a-Dd"></a>证智已生由此道理。<a id="a-De"></a>诸菩萨等能得解脱。<a id="a-Df"></a>非余有情。<a id="a-Dg"></a>次当显示加行智等。<a id="a-Dh"></a>各有三种五种差别。</p>
  <p id="aDi">论曰。<a id="a-Dj"></a>此中加行无分别智有三种。<a id="a-Dk"></a>谓因缘引发数习生差别故。</p>
  <p id="aDl">释曰。<a id="a-Dm"></a>此加行智生起差别由三种力。<a id="a-Dn"></a>一因缘力。<a id="a-Do"></a>二引发力。<a id="a-Dp"></a>三数习力。<a id="a-Dq"></a>因缘力者。<a id="a-Dr"></a>谓种性力。<a id="a-Ds"></a>或有种性会遇强缘。<a id="a-Dt"></a>速起加行。<a id="a-Du"></a>如是加行种性为因。<a id="a-Dv"></a>而得生起。<a id="a-Dw"></a>言种性者。<a id="a-Dx"></a>谓无始来六处殊胜。<a id="a-Dy"></a>能得佛果法尔功能。<a id="a-Dz"></a>引发力者。<a id="a-E0"></a>谓前生中已习为因发起加行。<a id="a-E1"></a>数习力者。<a id="a-E2"></a>谓现在生数数修习。<a id="a-E3"></a>由士用力发起加行。</p>
  <p id="aE4">论曰。<a id="a-E5"></a>根本无分别智亦有三种。<a id="a-E6"></a>谓喜足无颠倒无戏论无分别差别故。</p>
  <p id="aE7">释曰。<a id="a-E8"></a>喜足无分别者。<a id="a-E9"></a>谓于下劣义而生喜足。<a id="a-EA"></a>于后胜进不悕求故。<a id="a-EB"></a>名无分别。<a id="a-EC"></a>如得世间闻思两智。<a id="a-ED"></a>于少分义。<a id="a-EE"></a>或已信解或已决了。<a id="a-EF"></a>便生喜足。<a id="a-EG"></a>或如已得世间修慧证第一有粗烦恼息。<a id="a-EH"></a>于中执为究竟解脱。<a id="a-EI"></a>便生喜足。<a id="a-EJ"></a>如是等类皆名喜足无分别智。<a id="a-EK"></a>无颠倒无分别者。<a id="a-EL"></a>谓圣弟子等。<a id="a-EM"></a>彼由修慧于苦等谛起无常等四无倒行。<a id="a-EN"></a>不起常等颠倒分别。<a id="a-EO"></a>名无颠倒无分别智。<a id="a-EP"></a>无戏论无分别者。<a id="a-EQ"></a>谓诸菩萨于无常等亦不分别。<a id="a-ER"></a>乃至菩提亦离戏论。<a id="a-ES"></a>由一切法无分别理。<a id="a-ET"></a>出过一切名言道故。<a id="a-EU"></a>超度一切世智境故。<a id="a-EV"></a>由戏论名是世俗声。<a id="a-EW"></a>世俗智摄。<a id="a-EX"></a>远离此故名无戏论无分别智。</p>
  <p id="aEY">论曰。<a id="a-EZ"></a>后得无分别智有五种。<a id="a-Ea"></a>谓通达随念安立和合如意思择差别故。</p>
  <p id="aEb">释曰。<a id="a-Ec"></a>此后得智所作别故。<a id="a-Ed"></a>有其五种。<a id="a-Ee"></a>谓通达等。<a id="a-Ef"></a>思择之声一一皆有。<a id="a-Eg"></a>通达思择者。<a id="a-Eh"></a>于真决定于真现观故名通达。<a id="a-Ei"></a>由后得智思择如是所得通达。<a id="a-Ej"></a>谓即于中自内审察此事如是。<a id="a-Ek"></a>是故说名通达思择随念思择者。<a id="a-El"></a>谓于后时随念通达。<a id="a-Em"></a>念言我曾通达是事。<a id="a-En"></a>是故说名随念思择。<a id="a-Eo"></a>安立思择者。<a id="a-Ep"></a>谓从此出。<a id="a-Eq"></a>如所通达为他宣说。<a id="a-Er"></a>是故说名安立思择。<a id="a-Es"></a>和合思择者。<a id="a-Et"></a>谓总相观缘一切法。<a id="a-Eu"></a>由此观故进趣转依。<a id="a-Ev"></a>或转依已重起此观。<a id="a-Ew"></a>是故说名和合思择。<a id="a-Ex"></a>如意思择者。<a id="a-Ey"></a>谓智现前随所思惟。<a id="a-Ez"></a>一切如意。<a id="a-F0"></a>如令地等变成金等。<a id="a-F1"></a>是故说名如意思择。<a id="a-F2"></a>此思择声。<a id="a-F3"></a>意说其智。<a id="a-F4"></a>前说一切法本性无分别。<a id="a-F5"></a>所分别无故。<a id="a-F6"></a>云何得知所分别义实无所有。<a id="a-F7"></a>为欲成立彼无所有。<a id="a-F8"></a>故说多颂。</p>
  <p id="aF9">论曰。</p>
  <p id="aFA">鬼傍生人天　　各随其所应</p>
  <p id="aFB">等事心异故　　许义非真实</p>
  <p id="aFC">于过去事等　　梦像二影中</p>
  <p id="aFD">虽所缘非实　　而境相成就</p>
  <p id="aFE">若义义性成　　无无分别智</p>
  <p id="aFF">此若无佛果　　证得不应理</p>
  <p id="aFG">得自在菩萨　　由胜解力故</p>
  <p id="aFH">如欲地等成　　得定者亦尔</p>
  <p id="aFI">成就简择者　　有智得定者</p>
  <p id="aFJ">思惟一切法　　如义皆显现</p>
  <p id="aFK">无分别智行　　诸义皆不现</p>
  <p id="aFL">当知无有义　　由此亦无识</p>
  <p id="aFM">释曰。<a id="a-FN"></a>鬼傍生人天等者。<a id="a-FO"></a>谓于人等见有水处。<a id="a-FP"></a>饿鬼见是陆地高原。<a id="a-FQ"></a>于人所见有粪秽处。<a id="a-FR"></a>傍生见为净妙饮食。<a id="a-FS"></a>于人所见不净物中。<a id="a-FT"></a>饿鬼畜生见为清净。<a id="a-FU"></a>于人所见净妙饮食。<a id="a-FV"></a>诸天见为臭秽不净。<a id="a-FW"></a>非相违事同一处有。<a id="a-FX"></a>故知遍计所执义无。<a id="a-FY"></a>若无有义。<a id="a-FZ"></a>云何无境识得现行。<a id="a-Fa"></a>何故诘问。<a id="a-Fb"></a>汝经部师。<a id="a-Fc"></a>过去未来境界非有。<a id="a-Fd"></a>云何于中得有智转。<a id="a-Fe"></a>又于梦中梦像实无。<a id="a-Ff"></a>云何智起非隘室中偃卧一处容有梦智所缘真实山河象等。<a id="a-Fg"></a>又未曾经自断其首。<a id="a-Fh"></a>云何梦见非不得通忆宿住事。<a id="a-Fi"></a>又于镜等三摩地中。<a id="a-Fj"></a>所行二影非真实有。<a id="a-Fk"></a>云何了然当心显现。<a id="a-Fl"></a>故知自缘心之影像而境相成就者。<a id="a-Fm"></a>总结过去未来等境。<a id="a-Fn"></a>虽非实有而于自心境相成就。<a id="a-Fo"></a>若义义性成无无分别智者。<a id="a-Fp"></a>若诸境义义性成实。<a id="a-Fq"></a>无分别智应不得成。<a id="a-Fr"></a>分别有故。<a id="a-Fs"></a>此若无佛果证得不应理者。<a id="a-Ft"></a>此无分别智体若无。<a id="a-Fu"></a>证得佛果不应道理。<a id="a-Fv"></a>是则应成害本过失。<a id="a-Fw"></a>是故应知所分别义定非成实。<a id="a-Fx"></a>又此境义定非实有。<a id="a-Fy"></a>何以故。<a id="a-Fz"></a>得自在菩萨者。<a id="a-G0"></a>谓诸菩萨得大自在。<a id="a-G1"></a>由胜解力故者。<a id="a-G2"></a>由意解力。<a id="a-G3"></a>如欲地等成者。<a id="a-G4"></a>谓变地等令成金等。<a id="a-G5"></a>得定者亦尔者。<a id="a-G6"></a>谓除菩萨余声闻等得静虑者。<a id="a-G7"></a>成就简择者者谓慧成满者。<a id="a-G8"></a>言有智者。<a id="a-G9"></a>谓与成满正智相应。<a id="a-GA"></a>是故菩萨名有智者。<a id="a-GB"></a>得定者者。<a id="a-GC"></a>得三摩地。<a id="a-GD"></a>思惟一切法者。<a id="a-GE"></a>谓正思惟一切契经应颂等法。<a id="a-GF"></a>如义皆显现者。<a id="a-GG"></a>谓以种种无我等行。<a id="a-GH"></a>如如思惟契经等法。<a id="a-GI"></a>如是如是其义显现。<a id="a-GJ"></a>是故应知即此如理作意之心。<a id="a-GK"></a>似其所取能取相现。<a id="a-GL"></a>一切外义都无所有。<a id="a-GM"></a>无分别智行诸义皆不现者。<a id="a-GN"></a>此中应续前说许义非真实言。<a id="a-GO"></a>由诸菩萨无分别智现起行时。<a id="a-GP"></a>一切境义皆不显现是故应知所有境义皆非实有。<a id="a-GQ"></a>当知无有义由此亦无识者。<a id="a-GR"></a>结劝应知无有境义。<a id="a-GS"></a>由此能识亦无所有。<a id="a-GT"></a>非无所识而有能识应正道理。<a id="a-GU"></a>前于广释所知相中。<a id="a-GV"></a>已具辩析如是道理。</p>
  <p id="aGW">论曰。<a id="a-GX"></a>般若波罗蜜多与无分别智无有差别。<a id="a-GY"></a>如说菩萨安住般若波罗蜜多。<a id="a-GZ"></a>非处相应能于所余波罗蜜多修习圆满。<a id="a-Ga"></a>云何名为非处相应修习圆满。<a id="a-Gb"></a>谓由远离五种处故。<a id="a-Gc"></a>一远离外道我执处故。<a id="a-Gd"></a>二远离未见真如菩萨分别处故。<a id="a-Ge"></a>三远离生死涅槃二边处故。<a id="a-Gf"></a>四远离唯断烦恼障生喜足处。<a id="a-Gg"></a>故五远离不顾有情利益安乐住无余依涅槃界处故。</p>
  <p id="aGh">释曰。<a id="a-Gi"></a>般若波罗蜜多与无分别智无有差别者。<a id="a-Gj"></a>性相等故。<a id="a-Gk"></a>谓诸所有无分别智。<a id="a-Gl"></a>即是般若波罗蜜多故。<a id="a-Gm"></a>彼经中作如是说。<a id="a-Gn"></a>菩萨安住般若波罗蜜多。<a id="a-Go"></a>非处相应能于所余波罗蜜多修习圆满。<a id="a-Gp"></a>此义云何。<a id="a-Gq"></a>谓由远离五种处故。<a id="a-Gr"></a>即是远离外道我执处等五处差别。<a id="a-Gs"></a>此中可居故名为处。<a id="a-Gt"></a>远离外道我执处者。<a id="a-Gu"></a>谓诸外道安住我执。<a id="a-Gv"></a>作是念言。<a id="a-Gw"></a>我能了知此是我慧。<a id="a-Gx"></a>菩萨远离如是处所。<a id="a-Gy"></a>不计执我及以我所而起波若。<a id="a-Gz"></a>菩萨远离如是处所。<a id="a-H0"></a>是故说名非处相应。<a id="a-H1"></a>远离未见真如菩萨分别处者。<a id="a-H2"></a>谓未见真诸菩萨众。<a id="a-H3"></a>于其般若波罗蜜多无分别智起诸分别。<a id="a-H4"></a>此是般若波罗蜜多。<a id="a-H5"></a>菩萨远离如是处所。<a id="a-H6"></a>是故说名非处相应。<a id="a-H7"></a>如有颂曰。</p>
  <p id="aH8">若有所见　　汝为彼缚　　若无所见</p>
  <p id="aH9">便得解脱</p>
  <p id="aHA">远离生死涅槃二边处者。<a id="a-HB"></a>谓如世间住生死边。<a id="a-HC"></a>有我执故。<a id="a-HD"></a>如圣弟子住涅槃边。<a id="a-HE"></a>烦恼断故。<a id="a-HF"></a>菩萨不尔。<a id="a-HG"></a>是故说名远离二边非处相应。<a id="a-HH"></a>远离唯断烦恼障生喜足处者。<a id="a-HI"></a>谓声闻等计修习力断烦恼障。<a id="a-HJ"></a>即为一切所作已办。<a id="a-HK"></a>菩萨远离如是处所以能障碍利益安乐诸有情故。<a id="a-HL"></a>如有颂言。</p>
  <p id="aHM">非往诸恶趣　　极障大菩提</p>
  <p id="aHN">如住于声闻　　及以独觉地</p>
  <p id="aHO">菩萨远离如是处。<a id="a-HP"></a>所是故说名非处相应。<a id="a-HQ"></a>远离不顾有情利益。<a id="a-HR"></a>安乐住无余依涅槃界处者。<a id="a-HS"></a>如声闻等不顾有情利益安乐。<a id="a-HT"></a>住无余依涅槃界中。<a id="a-HU"></a>如火烧薪。<a id="a-HV"></a>毕竟寂灭。<a id="a-HW"></a>菩萨远离如是处所。<a id="a-HX"></a>般若大悲皆具足故。<a id="a-HY"></a>能正安住无住涅槃。<a id="a-HZ"></a>由舍此处是故说名非处相应。</p>
  <p id="aHa">论曰。<a id="a-Hb"></a>声闻等智与菩萨智有何差别。<a id="a-Hc"></a>由五种相应知差别。<a id="a-Hd"></a>一由无分别差别。<a id="a-He"></a>谓于蕴等法无分别故。<a id="a-Hf"></a>二由非少分差别。<a id="a-Hg"></a>谓于通达真如入一切种所知境界。<a id="a-Hh"></a>普为度脱一切有情非少分故。<a id="a-Hi"></a>三由无住差别。<a id="a-Hj"></a>谓无住涅槃为所住故。<a id="a-Hk"></a>四由毕竟差别。<a id="a-Hl"></a>谓无余依涅槃界中无断尽故。<a id="a-Hm"></a>五由无上差别。<a id="a-Hn"></a>谓于此上无有余。<a id="a-Ho"></a>乘胜过此故。<a id="a-Hp"></a>此中有颂。</p>
  <p id="aHq">诸大悲为体　　由五相胜智</p>
  <p id="aHr">世出世满中　　说此最高远</p>
  <p id="aHs">释曰。<a id="a-Ht"></a>此中显示声闻等智与菩萨智五相差别。<a id="a-Hu"></a>无分别差别者。<a id="a-Hv"></a>谓声闻。<a id="a-Hw"></a>等智就四颠倒。<a id="a-Hx"></a>名无分别。<a id="a-Hy"></a>诸菩萨智于一切法乃至菩提皆无分别。<a id="a-Hz"></a>非少分差别。<a id="a-I0"></a>复有三种。<a id="a-I1"></a>一通达真如非少分差别。<a id="a-I2"></a>谓声闻等入真观时唯能通达补特伽罗空无我理。<a id="a-I3"></a>是诸菩萨入真观时具足通达补特伽罗及一切法空无我理。<a id="a-I4"></a>二所知境界非少分差别。<a id="a-I5"></a>谓声闻等唯于苦等谛中智生。<a id="a-I6"></a>即名修习所作已办。<a id="a-I7"></a>是诸菩萨普于一切所知境界无倒智生。<a id="a-I8"></a>乃名修习所作已办。<a id="a-I9"></a>三所度有情非少分差别。<a id="a-IA"></a>谓声闻等唯求自利尽无生智。<a id="a-IB"></a>正勤修行。<a id="a-IC"></a>是诸菩萨普为济度一切有情求大菩提。<a id="a-ID"></a>于此三种非少分别。<a id="a-IE"></a>声闻菩萨智有差别。<a id="a-IF"></a>无住差别者。<a id="a-IG"></a>谓声闻等唯住涅槃。<a id="a-IH"></a>是诸菩萨具足悲慧增上力故。<a id="a-II"></a>无住涅槃以为住处。<a id="a-IJ"></a>毕竟差别者。<a id="a-IK"></a>显声闻等与诸菩萨于涅槃中有大差别。<a id="a-IL"></a>谓声闻等住无余依涅槃界中。<a id="a-IM"></a>身智永尽如灯焰灭。<a id="a-IN"></a>是诸菩萨得成佛时。<a id="a-IO"></a>所证法身穷生死际无有断尽。<a id="a-IP"></a>如无色界相续不坏。<a id="a-IQ"></a>由此差别智有差别。<a id="a-IR"></a>无上差别者。<a id="a-IS"></a>谓声闻乘上有独觉。<a id="a-IT"></a>独觉乘上复有大乘。<a id="a-IU"></a>其菩萨乘即是佛乘。<a id="a-IV"></a>更无有上。<a id="a-IW"></a>由此五相应知声闻与诸菩萨智有差别。<a id="a-IX"></a>复以伽陀摄如是义。<a id="a-IY"></a>言五相者。<a id="a-IZ"></a>即前所说五相差别。<a id="a-Ia"></a>世出世满中者。<a id="a-Ib"></a>静虑无色名世间满。<a id="a-Ic"></a>声闻乘等所得涅槃名出世满。<a id="a-Id"></a>此皆胜彼故说高远。</p>
  <p id="aIe">论曰。<a id="a-If"></a>若诸菩萨成就如是。<a id="a-Ig"></a>增上尸罗。<a id="a-Ih"></a>增上质多。<a id="a-Ii"></a>增上般若。<a id="a-Ij"></a>功德圆满。<a id="a-Ik"></a>于诸财位得大自在。<a id="a-Il"></a>何故现见有诸有情匮乏财位。<a id="a-Im"></a>见彼有情于诸财位有重业障故。<a id="a-In"></a>见彼有情若施财位障生善法故。<a id="a-Io"></a>见彼有情若乏财位厌离现前故。<a id="a-Ip"></a>见彼有情若施财位。<a id="a-Iq"></a>即为积集不善法因故。<a id="a-Ir"></a>见彼有情若施财位。<a id="a-Is"></a>即便作余无量有情损恼因故。<a id="a-It"></a>是故现见有诸有情匮乏财位。<a id="a-Iu"></a>此中有颂。</p>
  <p id="aIv">见业障现前　　积集损恼故</p>
  <p id="aIw">现有诸有情　　不感菩萨施</p>
  <p id="aIx">释曰。<a id="a-Iy"></a>今当显说。<a id="a-Iz"></a>由是因缘菩萨虽有财位自在而不施他。<a id="a-J0"></a>见彼有情于诸财位有重业障故者。<a id="a-J1"></a>谓诸菩萨见彼有情于其财位。<a id="a-J2"></a>有重业障故不施与。<a id="a-J3"></a>勿令惠施空无有果。<a id="a-J4"></a>设复施彼亦不能受。<a id="a-J5"></a>何用施为。<a id="a-J6"></a>如有颂言。</p>
  <p id="aJ7">如母乳婴儿　　一经月无倦</p>
  <p id="aJ8">婴儿喉若闭　　乳母欲何为</p>
  <p id="aJ9">见彼有情若施财位障生善法故者。<a id="a-JA"></a>谓诸菩萨见彼有情虽于财位无重业障。<a id="a-JB"></a>而彼若得财位圆满便多放逸不起善法。<a id="a-JC"></a>作是思惟。<a id="a-JD"></a>宁彼现法少时贫贱。<a id="a-JE"></a>勿彼来生多时贫贱。<a id="a-JF"></a>故不施彼所有财位。<a id="a-JG"></a>见彼有情若乏财位厌离现前故者。<a id="a-JH"></a>谓诸菩萨见彼有情若乏财位厌生死心便现在前。<a id="a-JI"></a>求欲出离。<a id="a-JJ"></a>若得富贵即生憍逸。<a id="a-JK"></a>故不施彼所有财位。<a id="a-JL"></a>作是思惟。<a id="a-JM"></a>宁彼贫贱厌离生死心常现前。<a id="a-JN"></a>勿彼富贵受乐放逸。<a id="a-JO"></a>不厌生死不起善法。<a id="a-JP"></a>见彼有情若施财位即为积集不善法因故者。<a id="a-JQ"></a>谓诸菩萨见彼有情若当施彼满足财位。<a id="a-JR"></a>即便放逸积集种种恶不善业。<a id="a-JS"></a>故不施彼所有财位。<a id="a-JT"></a>如有颂言。</p>
  <p id="aJU">宁使贫乏于财位　　远离恶趣诸恶行</p>
  <p id="aJV">勿彼富贵乱诸根　　令感当来众苦器</p>
  <p id="aJW">见彼有情若施财位即便作余无量有情损恼因故者。<a id="a-JX"></a>谓诸菩萨见彼有情若得富贵。<a id="a-JY"></a>即便损恼无量有情故。<a id="a-JZ"></a>不施彼所有财位。<a id="a-Ja"></a>作是念言。<a id="a-Jb"></a>宁彼一身受贫贱苦。<a id="a-Jc"></a>勿令损恼余多有情。<a id="a-Jd"></a>复以伽他摄如是义故说见业障现前等。<a id="a-Je"></a>其文易了无烦重释。</p>
 </body>
</html>