<!doctype html>
<html id="z3IBVPUxD" data-ver="1485">
 <head>
  <meta charset="utf-8">
  <meta author="天亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第十三</h1>
  <h2 id="a2">释学果寂灭胜相品第十二</h2>
  <p id="a3">论曰。<a id="a-4"></a>如此已说依慧学差别。<a id="a-5"></a>云何应知寂灭差别。</p>
  <p id="a6">释曰。<a id="a-7"></a>菩萨道与二乘道既有差别。<a id="a-8"></a>由道得灭。<a id="a-9"></a>菩萨灭与二乘灭亦应有差别。<a id="a-A"></a>云何可知。</p>
  <p id="aB">论曰。<a id="a-C"></a>诸菩萨惑灭。<a id="a-D"></a>即是无住处涅槃。</p>
  <p id="aE">释曰。<a id="a-F"></a>二乘与菩萨同以惑灭为灭谛。<a id="a-G"></a>二乘惑灭一向背生死趣涅槃。<a id="a-H"></a>菩萨惑灭不背生死不背涅槃。<a id="a-I"></a>故异二乘。<a id="a-J"></a>菩萨此灭于四种涅槃中。<a id="a-K"></a>是无住处。<a id="a-L"></a>一本来清净涅槃。<a id="a-M"></a>二无住处涅槃。<a id="a-N"></a>三有余。<a id="a-O"></a>四无余。<a id="a-P"></a>菩萨不见生死涅槃异。<a id="a-Q"></a>由般若不住生死。<a id="a-R"></a>由慈悲不住涅槃。<a id="a-S"></a>若分别生死。<a id="a-T"></a>则住生死。<a id="a-U"></a>若分别涅槃。<a id="a-V"></a>则住涅槃。<a id="a-W"></a>菩萨得无分别智。<a id="a-X"></a>无所分别故无所住。</p>
  <p id="aY">论曰。<a id="a-Z"></a>此相云何。</p>
  <p id="aa">释曰。<a id="a-b"></a>无住处涅槃。<a id="a-c"></a>以何法为相。</p>
  <p id="ad">论曰。<a id="a-e"></a>舍离惑与不舍离生死。<a id="a-f"></a>二所依死。<a id="a-g"></a>转依为相。</p>
  <p id="ah">释曰。<a id="a-i"></a>若菩萨在转依位。<a id="a-j"></a>不与诸惑缘起处。<a id="a-k"></a>故名舍离。<a id="a-l"></a>惑在出观位。<a id="a-m"></a>必起分别故。<a id="a-n"></a>名不舍离生死。<a id="a-o"></a>若偏观前后明此二义。<a id="a-p"></a>亦得一时具二义。<a id="a-q"></a>若双观二义。<a id="a-r"></a>必在一时。<a id="a-s"></a>此二义并以依他性为依止。<a id="a-t"></a>无住处涅槃以转依为相。<a id="a-u"></a>即转二着。<a id="a-v"></a>凡夫着生死。<a id="a-w"></a>二乘着涅槃。<a id="a-x"></a>菩萨得无分别智。<a id="a-y"></a>不见生死涅槃有差别。<a id="a-z"></a>虽灭惑不住涅槃。<a id="a-10"></a>虽起分别不住生死。<a id="a-11"></a>故此涅槃以转依为相。<a id="a-12"></a>此转依即依止依他性。</p>
  <p id="a13">论曰。<a id="a-14"></a>此中生死是依他性。<a id="a-15"></a>不净品一分为体。<a id="a-16"></a>涅槃是依他性。<a id="a-17"></a>净品一分为体。</p>
  <p id="a18">释曰。<a id="a-19"></a>此释二所依止义。<a id="a-1A"></a>本识名依他性。<a id="a-1B"></a>本识若起分别。<a id="a-1C"></a>即是不净品。<a id="a-1D"></a>说此一分为生死体。<a id="a-1E"></a>如分别依他性。<a id="a-1F"></a>此性不如此有。<a id="a-1G"></a>此分别无所有即是净品。<a id="a-1H"></a>依此一分为涅槃体。</p>
  <p id="a1I">论曰。<a id="a-1J"></a>本依者。<a id="a-1K"></a>是具净不净品二分依他性。</p>
  <p id="a1L">释曰。<a id="a-1M"></a>分别性是生死。<a id="a-1N"></a>真实性。<a id="a-1O"></a>是涅槃。<a id="a-1P"></a>从本以来此二品以依他性为依止。<a id="a-1Q"></a>即说依他性为本依。</p>
  <p id="a1R">论曰。<a id="a-1S"></a>转依者。<a id="a-1T"></a>对治起时。<a id="a-1U"></a>此依他性。<a id="a-1V"></a>由不净品分永改本性。<a id="a-1W"></a>由净品分永成本性。</p>
  <p id="a1X">释曰。<a id="a-1Y"></a>转依亦属依他性。<a id="a-1Z"></a>三乘道是对治。<a id="a-1a"></a>此依他性道未起时。<a id="a-1b"></a>如见谛等。<a id="a-1c"></a>或能起诸业感恶道报。<a id="a-1d"></a>名不净品。<a id="a-1e"></a>道起已后。<a id="a-1f"></a>如此不净品灭不更生。<a id="a-1g"></a>故言永改本性。<a id="a-1h"></a>此依他性道及道果名净品。<a id="a-1i"></a>道即戒定慧。<a id="a-1j"></a>道果有二种。<a id="a-1k"></a>谓有为无为。<a id="a-1l"></a>有为即解脱解脱知见。<a id="a-1m"></a>无为即本惑灭。<a id="a-1n"></a>及未来惑不生。<a id="a-1o"></a>道未起时。<a id="a-1p"></a>戒等净品未成立。<a id="a-1q"></a>但有本性清净。<a id="a-1r"></a>由道起故与五分法身及无垢清净相应。<a id="a-1s"></a>如此相应乃至得佛。<a id="a-1t"></a>无有变异。<a id="a-1u"></a>故言永成本性。</p>
  <p id="a1v">论曰。<a id="a-1w"></a>此转依若略说有六种转。</p>
  <p id="a1x">释曰。<a id="a-1y"></a>若约三乘道及道果。<a id="a-1z"></a>广说则有多转依义。<a id="a-20"></a>今略说故但有六种。</p>
  <p id="a21">论曰。<a id="a-22"></a>一益力损能转。<a id="a-23"></a>由随信乐位。<a id="a-24"></a>住闻熏习力故。</p>
  <p id="a25">释曰。<a id="a-26"></a>由三乘圣道起阿黎耶识中。<a id="a-27"></a>闻熏习功能更增。<a id="a-28"></a>说名益力。<a id="a-29"></a>于阿黎耶识中。<a id="a-2A"></a>所有诸惑熏习。<a id="a-2B"></a>由对治起故无复本用。<a id="a-2C"></a>说名损能。<a id="a-2D"></a>此二事何位何因得成。<a id="a-2E"></a>若人住愿乐位中。<a id="a-2F"></a>闻如来说广大甚深正教。<a id="a-2G"></a>于中起三信。<a id="a-2H"></a>愿乐修行。<a id="a-2I"></a>随顺不违。<a id="a-2J"></a>此损益以闻熏习力为因。<a id="a-2K"></a>闻思慧为闻熏习体。<a id="a-2L"></a>因此二慧生修慧。<a id="a-2M"></a>修慧是闻熏习力。<a id="a-2N"></a>若无修慧。<a id="a-2O"></a>本依则不得转。<a id="a-2P"></a>由此力故损益义成。<a id="a-2Q"></a>若人已得如此转依。<a id="a-2R"></a>烦恼行于此人云何。</p>
  <p id="a2S">论曰。<a id="a-2T"></a>由烦恼有羞行惭。<a id="a-2U"></a>弱行或永不行故。</p>
  <p id="a2V">释曰。<a id="a-2W"></a>若人已得此转依。<a id="a-2X"></a>烦恼若起即生惭羞。<a id="a-2Y"></a>起亦不久。<a id="a-2Z"></a>又复微弱。<a id="a-2a"></a>或永不起。<a id="a-2b"></a>何以故。<a id="a-2c"></a>能羞自身。<a id="a-2d"></a>深见诸过故。</p>
  <p id="a2e">论曰。<a id="a-2f"></a>二通达转谓已登地诸菩萨。<a id="a-2g"></a>由真实虚妄显现为能故。</p>
  <p id="a2h">释曰。<a id="a-2i"></a>得无分别智。<a id="a-2j"></a>证真如故名通达。<a id="a-2k"></a>由此通达有别转异于地前。<a id="a-2l"></a>若已登地。<a id="a-2m"></a>有时入观。<a id="a-2n"></a>此通达为真实显现因。<a id="a-2o"></a>何以故。<a id="a-2p"></a>如初通达明证真如。<a id="a-2q"></a>后入观亦尔。<a id="a-2r"></a>有时出观。<a id="a-2s"></a>此通达为虚妄显现因。<a id="a-2t"></a>何以故。<a id="a-2u"></a>如先未入观。<a id="a-2v"></a>以散心修自利利他俗行。<a id="a-2w"></a>今出观亦尔。</p>
  <p id="a2x">论曰。<a id="a-2y"></a>此转从初地至六地。</p>
  <p id="a2z">释曰。<a id="a-30"></a>此中同有出入观异故。<a id="a-31"></a>以六地为其位。</p>
  <p id="a32">论曰。<a id="a-33"></a>三修习转。<a id="a-34"></a>由未离障人。<a id="a-35"></a>是一切相不显现。<a id="a-36"></a>真实显现依故。</p>
  <p id="a37">释曰。<a id="a-38"></a>前位修习依相起。<a id="a-39"></a>此位修习依无相起。<a id="a-3A"></a>已离惑障。<a id="a-3B"></a>离一切智障未尽。<a id="a-3C"></a>是有学大乘人能得此转。<a id="a-3D"></a>一切相。<a id="a-3E"></a>谓相相生相真实相。<a id="a-3F"></a>此三相体不显现。<a id="a-3G"></a>依止此转依得成。<a id="a-3H"></a>三无相得显现。<a id="a-3I"></a>亦依止此转依得成。</p>
  <p id="a3J">论曰。<a id="a-3K"></a>此转从七地至十地。</p>
  <p id="a3L">释曰。<a id="a-3M"></a>此中同修无相行故。<a id="a-3N"></a>以四地为其位。</p>
  <p id="a3O">论曰。<a id="a-3P"></a>四果圆满转。<a id="a-3Q"></a>由已离障人。<a id="a-3R"></a>一切相不显现。<a id="a-3S"></a>清净真如显现。<a id="a-3T"></a>至得一切相自在依故。</p>
  <p id="a3U">释曰。<a id="a-3V"></a>三德具足名果圆满。<a id="a-3W"></a>已离一切障人。<a id="a-3X"></a>即是诸佛。<a id="a-3Y"></a>能得此转。<a id="a-3Z"></a>一切相不显现。<a id="a-3a"></a>即是断德。<a id="a-3b"></a>以一切相灭故。<a id="a-3c"></a>清净真如显现。<a id="a-3d"></a>即是智德。<a id="a-3e"></a>如理如量智圆满故。<a id="a-3f"></a>谓具一切智及一切种智。<a id="a-3g"></a>至得一切相自在。<a id="a-3h"></a>即是恩德。<a id="a-3i"></a>依止一切相中所得自在。<a id="a-3j"></a>由得此自在。<a id="a-3k"></a>如意能作一切众生利益事。<a id="a-3l"></a>三德并以此转为依止。</p>
  <p id="a3m">论曰。<a id="a-3n"></a>五下劣转。<a id="a-3o"></a>由声闻通达人无我故。<a id="a-3p"></a>由一向背生死。<a id="a-3q"></a>为永舍离生死故。</p>
  <p id="a3r">释曰。<a id="a-3s"></a>人境功能三义皆下劣。<a id="a-3t"></a>是声闻人故人下劣。<a id="a-3u"></a>但观人无我故境下劣。<a id="a-3v"></a>心求免离生死。<a id="a-3w"></a>自出三界未得究竟。<a id="a-3x"></a>又不能兼济众生。<a id="a-3y"></a>故功能下劣。<a id="a-3z"></a>身见是声闻系缚。<a id="a-40"></a>为除此见故修人无我观。<a id="a-41"></a>苦集通名生死。<a id="a-42"></a>若得人无我。<a id="a-43"></a>则能背苦舍集。</p>
  <p id="a44">论曰。<a id="a-45"></a>六广大转。<a id="a-46"></a>由菩萨通达法无我故。</p>
  <p id="a47">释曰。<a id="a-48"></a>人境功能三义皆广大。<a id="a-49"></a>是菩萨人故人广大。<a id="a-4A"></a>观法无我故境广大。<a id="a-4B"></a>自度度他又能究竟故功能广大。<a id="a-4C"></a>分别是菩萨系缚。<a id="a-4D"></a>为除此系缚故。<a id="a-4E"></a>修法无我观。<a id="a-4F"></a>法无我是本。<a id="a-4G"></a>人无我是末。<a id="a-4H"></a>若得法无我。<a id="a-4I"></a>必先得人无我。<a id="a-4J"></a>虽复先得。<a id="a-4K"></a>犹未清净。<a id="a-4L"></a>以根本未除故。<a id="a-4M"></a>证法无我后方得清净。<a id="a-4N"></a>法无我境能显四德。<a id="a-4O"></a>故观此境得离八倒。</p>
  <p id="a4P">论曰。<a id="a-4Q"></a>于中观寂静功德故。</p>
  <p id="a4R">释曰。<a id="a-4S"></a>谓于生死中。<a id="a-4T"></a>观法无我故。<a id="a-4U"></a>称寂静功德。</p>
  <p id="a4V">论曰。<a id="a-4W"></a>为舍不舍故。</p>
  <p id="a4X">释曰。<a id="a-4Y"></a>此显法无我观功能。<a id="a-4Z"></a>于生死中由观寂静能离分别。<a id="a-4a"></a>不为惑染故舍烦恼。<a id="a-4b"></a>由见生死寂静与真如不异故。<a id="a-4c"></a>不舍生死。</p>
  <p id="a4d">论曰。<a id="a-4e"></a>若菩萨在下劣转位。<a id="a-4f"></a>有何过失。</p>
  <p id="a4g">释曰。<a id="a-4h"></a>欲显有三失故为此问。</p>
  <p id="a4i">论曰。<a id="a-4j"></a>不观众生利益事故。</p>
  <p id="a4k">释曰。<a id="a-4l"></a>此明失菩萨恩德。</p>
  <p id="a4m">论曰。<a id="a-4n"></a>过离菩萨法。</p>
  <p id="a4o">释曰。<a id="a-4p"></a>如理如量智。<a id="a-4q"></a>及随智所起福德是菩萨法。<a id="a-4r"></a>不行菩萨智慧法为过。<a id="a-4s"></a>舍远菩萨福德法为离。<a id="a-4t"></a>此明失智德。</p>
  <p id="a4u">论曰。<a id="a-4v"></a>与下乘人同得解脱。<a id="a-4w"></a>此为过失。</p>
  <p id="a4x">释曰。<a id="a-4y"></a>但灭惑障不灭智障。<a id="a-4z"></a>此明失断德。</p>
  <p id="a50">论曰。<a id="a-51"></a>诸菩萨若在广大转位。<a id="a-52"></a>有何功德。</p>
  <p id="a53">释曰。<a id="a-54"></a>欲显有三德故。<a id="a-55"></a>更为此问。</p>
  <p id="a56">论曰。<a id="a-57"></a>于生死法中。<a id="a-58"></a>由自转依为依故。<a id="a-59"></a>得诸自在。</p>
  <p id="a5A">释曰。<a id="a-5B"></a>得无分别智。<a id="a-5C"></a>灭智障种子。<a id="a-5D"></a>此灭即是转依。<a id="a-5E"></a>以此转依为依止。<a id="a-5F"></a>菩萨于一切法中。<a id="a-5G"></a>得十种自在。</p>
  <p id="a5H">论曰。<a id="a-5I"></a>于一切道中。<a id="a-5J"></a>能现一切身。</p>
  <p id="a5K">释曰。<a id="a-5L"></a>以自在为依止。<a id="a-5M"></a>于六道中。<a id="a-5N"></a>随彼形类。<a id="a-5O"></a>现种种身。</p>
  <p id="a5P">论曰。<a id="a-5Q"></a>于世间富乐及于三乘。<a id="a-5R"></a>由种种教化方便胜能。<a id="a-5S"></a>能安立彼于正教。<a id="a-5T"></a>是广大转功德。</p>
  <p id="a5U">释曰。<a id="a-5V"></a>富乐是三界善道。<a id="a-5W"></a>先令得世间善道。<a id="a-5X"></a>后令得三乘圣道。<a id="a-5Y"></a>以三轮化度令住正法。<a id="a-5Z"></a>何法为大菩提自性转依。<a id="a-5a"></a>异二乘是大菩提自性。<a id="a-5b"></a>此转依应知有四相。<a id="a-5c"></a>一生起依止为相。<a id="a-5d"></a>二永不生依止为相。<a id="a-5e"></a>三成熟思量所知果为相。<a id="a-5f"></a>四法界清净为相。<a id="a-5g"></a>生起依止为相者。<a id="a-5h"></a>是佛相续所摄。<a id="a-5i"></a>出世道依止。<a id="a-5j"></a>若不尔未至此转依。<a id="a-5k"></a>佛圣道不成。<a id="a-5l"></a>不应道理。<a id="a-5m"></a>若佛道离此转依成。<a id="a-5n"></a>依未转道应先成。<a id="a-5o"></a>永不生依止为相者。<a id="a-5p"></a>一切惑及习气永不生依止。<a id="a-5q"></a>若不尔因缘已聚集。<a id="a-5r"></a>未至此转依。<a id="a-5s"></a>诸惑及习气永不生不成。<a id="a-5t"></a>不应道理。<a id="a-5u"></a>成熟思量所知果依止为相者。<a id="a-5v"></a>成熟寻思及善通达所知。<a id="a-5w"></a>真如所知实际果。<a id="a-5x"></a>若不尔诸佛自性应更寻思。<a id="a-5y"></a>应更灭障。<a id="a-5z"></a>法界清净为相者。<a id="a-60"></a>伏灭一切相。<a id="a-61"></a>最清净法界所显。<a id="a-62"></a>若不尔诸佛自性应无常。<a id="a-63"></a>应可思佛自性常住。<a id="a-64"></a>不可思为相。<a id="a-65"></a>亦不可说。</p>
  <p id="a66">论曰。<a id="a-67"></a>此中说偈。</p>
  <p id="a68">释曰。<a id="a-69"></a>为显此转依故。<a id="a-6A"></a>重说偈。</p>
  <p id="a6B">论曰。</p>
  <p id="a6C">于凡夫覆真　　于彼显虚妄</p>
  <p id="a6D">释曰。<a id="a-6E"></a>见谛无明于凡夫。<a id="a-6F"></a>覆一切法人无我真空于彼。<a id="a-6G"></a>谓于凡夫此无明倒彼心。<a id="a-6H"></a>令见我相众生相等及六尘相诸虚妄法。<a id="a-6I"></a>因此显现无明为其依止。</p>
  <p id="a6J">论曰。</p>
  <p id="a6K">于菩萨一向　　舍虚显真实</p>
  <p id="a6L">释曰。<a id="a-6M"></a>菩萨无分别智。<a id="a-6N"></a>由灭无明故。<a id="a-6O"></a>舍一切虚妄法。<a id="a-6P"></a>谓我相等。<a id="a-6Q"></a>显二空真如。<a id="a-6R"></a>无明生是凡夫依。<a id="a-6S"></a>无明灭是菩萨依。<a id="a-6T"></a>此偈明灭为转依相。</p>
  <p id="a6U">论曰。</p>
  <p id="a6V">不显现显现　　虚妄及真实</p>
  <p id="a6W">释曰。<a id="a-6X"></a>虚妄是分别性。<a id="a-6Y"></a>分别不起即虚妄不显现。<a id="a-6Z"></a>真实是三无性。<a id="a-6a"></a>虚妄不显故真实显现。</p>
  <p id="a6b">论曰。</p>
  <p id="a6c">是菩萨转依　　解脱如意故</p>
  <p id="a6d">释曰。<a id="a-6e"></a>不显现显现是菩萨转依。<a id="a-6f"></a>此转依即菩萨解脱。<a id="a-6g"></a>得解脱已无复系缚。<a id="a-6h"></a>为利他故。<a id="a-6i"></a>如意遍行于六道中。<a id="a-6j"></a>不同二乘解脱永灭无利他义。<a id="a-6k"></a>如被斩首命必不续。<a id="a-6l"></a>此偈明解脱虚妄清净法身。<a id="a-6m"></a>此二由无分别智得成。<a id="a-6n"></a>即就三德明转依。</p>
  <p id="a6o">论曰。</p>
  <p id="a6p">于生死涅槃　　若智起平等</p>
  <p id="a6q">释曰。<a id="a-6r"></a>生死涅槃并是分别所作。<a id="a-6s"></a>同一真如。<a id="a-6t"></a>若得无分别智。<a id="a-6u"></a>缘此平等起。</p>
  <p id="a6v">论曰。</p>
  <p id="a6w">生死即涅槃　　二无此彼故</p>
  <p id="a6x">释曰。<a id="a-6y"></a>不净品名生死。<a id="a-6z"></a>净品名涅槃。<a id="a-70"></a>生死虚妄无人法二我。<a id="a-71"></a>即是涅槃。<a id="a-72"></a>得无分别智。<a id="a-73"></a>见生死无所有。<a id="a-74"></a>即是见涅槃无所有。<a id="a-75"></a>故无此彼之异。<a id="a-76"></a>若得此智有何功能。</p>
  <p id="a77">论曰。</p>
  <p id="a78">是故于生死　　非舍非非舍</p>
  <p id="a79">释曰。<a id="a-7A"></a>虽观无我不离生死。<a id="a-7B"></a>是非舍义。<a id="a-7C"></a>虽在生死常观无我。<a id="a-7D"></a>是非非舍。<a id="a-7E"></a>若尔于涅槃云何。</p>
  <p id="a7F">论曰。</p>
  <p id="a7G">于涅槃亦尔　　无得无不得</p>
  <p id="a7H">释曰。<a id="a-7I"></a>离生死无别法名涅槃。<a id="a-7J"></a>菩萨既不得生死。<a id="a-7K"></a>亦不得涅槃。<a id="a-7L"></a>是无得义。<a id="a-7M"></a>菩萨于生死常观胜妙寂静。<a id="a-7N"></a>是无不得义。</p>
  <p data-pb></p>
  <h2 id="a7O">释智差别胜相品第十三之一</h2>
  <p id="a7P">论曰。<a id="a-7Q"></a>如此已说寂灭差别。<a id="a-7R"></a>云何应知智差别。</p>
  <p id="a7S">释曰。<a id="a-7T"></a>前已说菩萨解脱与二乘解脱差别。<a id="a-7U"></a>菩萨解脱知见。<a id="a-7V"></a>与二乘解脱知见。<a id="a-7W"></a>亦应有差别。<a id="a-7X"></a>云何可知。</p>
  <p id="a7Y">论曰。<a id="a-7Z"></a>由佛三身。<a id="a-7a"></a>应知智差别。</p>
  <p id="a7b">释曰。<a id="a-7c"></a>智差别是菩萨解脱知见。<a id="a-7d"></a>即菩提道究竟果。<a id="a-7e"></a>如二乘道究竟果名解脱知见。<a id="a-7f"></a>二乘解脱知见中无三身。<a id="a-7g"></a>菩萨解脱知见中有三身差别。<a id="a-7h"></a>何以故。<a id="a-7i"></a>二乘不能灭智障。<a id="a-7j"></a>无一切智故。<a id="a-7k"></a>不得圆满清净法身。<a id="a-7l"></a>无大慈悲不行利益他事故。<a id="a-7m"></a>无应化两身。<a id="a-7n"></a>菩萨具此二义故有三身。<a id="a-7o"></a>故以三身显智差别。<a id="a-7p"></a>何法名三身。</p>
  <p id="a7q">论曰。<a id="a-7r"></a>一自性身。<a id="a-7s"></a>二受用身。<a id="a-7t"></a>三变化身。</p>
  <p id="a7u">释曰。<a id="a-7v"></a>身以依止为义。<a id="a-7w"></a>由能持诸法。<a id="a-7x"></a>诸法随身故得成。<a id="a-7y"></a>不随则不成故。<a id="a-7z"></a>身为诸法依止。<a id="a-80"></a>譬如身根为余根依止故得身名。<a id="a-81"></a>法身亦尔。<a id="a-82"></a>应化身及如来一切功德所依故名为身。<a id="a-83"></a>又身以实为义。<a id="a-84"></a>不破坏故名实。<a id="a-85"></a>身即是体。<a id="a-86"></a>体以性为义。<a id="a-87"></a>此性于一切位中。<a id="a-88"></a>不改故名实。<a id="a-89"></a>实故不破坏。<a id="a-8A"></a>身有二种。<a id="a-8B"></a>一自然得。<a id="a-8C"></a>二人功得。<a id="a-8D"></a>自然得者。<a id="a-8E"></a>如经言。<a id="a-8F"></a>若佛出世若不出世法性常然。<a id="a-8G"></a>谓一切法由二空不空。<a id="a-8H"></a>二空由虚妄不空。<a id="a-8I"></a>此二法皆自然得。<a id="a-8J"></a>故说名自性。<a id="a-8K"></a>人功得者。<a id="a-8L"></a>谓六道身。<a id="a-8M"></a>由依惑起善恶不动业。<a id="a-8N"></a>由业得七种果。<a id="a-8O"></a>依果更生惑。<a id="a-8P"></a>是名人功所得。<a id="a-8Q"></a>如来身亦有二种得。<a id="a-8R"></a>一自性得。<a id="a-8S"></a>是法身。<a id="a-8T"></a>二人功得。<a id="a-8U"></a>是应化两身。<a id="a-8V"></a>为显异人功所得故立自性身。<a id="a-8W"></a>依止自性身。<a id="a-8X"></a>起福德智慧二行。<a id="a-8Y"></a>二行所得之果。<a id="a-8Z"></a>谓净土清净及大法乐。<a id="a-8a"></a>能受用二果故名受用身。<a id="a-8b"></a>于他修行地中。<a id="a-8c"></a>由佛本愿自在力故。<a id="a-8d"></a>彼识似众生变异现故名变化身。</p>
  <p id="a8e">论曰。<a id="a-8f"></a>此中自性身者。<a id="a-8g"></a>是诸如来法身。</p>
  <p id="a8h">释曰。<a id="a-8i"></a>此三身中。<a id="a-8j"></a>若以自性为法身。<a id="a-8k"></a>自性有二种定。<a id="a-8l"></a>以何自性为法身。<a id="a-8m"></a>一切障灭故。<a id="a-8n"></a>一切白法圆满故。<a id="a-8o"></a>唯有真如及真智独存。<a id="a-8p"></a>说名法身。<a id="a-8q"></a>身以依止为义。<a id="a-8r"></a>何法为依止。</p>
  <p id="a8s">论曰。<a id="a-8t"></a>于一切法自在依止故。</p>
  <p id="a8u">释曰。<a id="a-8v"></a>一切法自在。<a id="a-8w"></a>谓十种自在。<a id="a-8x"></a>又因中十波罗蜜。<a id="a-8y"></a>果中一切不共法。<a id="a-8z"></a>皆得已不失。<a id="a-90"></a>如意运用故名自在。<a id="a-91"></a>自在不可数量。<a id="a-92"></a>随诸法数量自在亦尔。<a id="a-93"></a>云何知此法依止法身。<a id="a-94"></a>不离清净及圆智。<a id="a-95"></a>即如如如如智故。</p>
  <p id="a96">论曰。<a id="a-97"></a>受用身者诸佛种种土。<a id="a-98"></a>及大人集轮依止所显现。</p>
  <p id="a99">释曰。<a id="a-9A"></a>土有众宝差别。<a id="a-9B"></a>不可数量故称种种。<a id="a-9C"></a>此无量宝土。<a id="a-9D"></a>依佛应身得成。<a id="a-9E"></a>诸菩萨名大人集。<a id="a-9F"></a>是菩萨众亲近善友。<a id="a-9G"></a>正闻正思正修等是轮体。<a id="a-9H"></a>如圣王金轮能从此至彼。<a id="a-9I"></a>未得令得。<a id="a-9J"></a>已得令不失。<a id="a-9K"></a>能上下平行此是轮用。<a id="a-9L"></a>菩萨亦尔。<a id="a-9M"></a>若离应身则二事不成。<a id="a-9N"></a>故此二事以应身为依止。<a id="a-9O"></a>由能依止成故所依止显现。</p>
  <p id="a9P">论曰。<a id="a-9Q"></a>此以法身为依止。</p>
  <p id="a9R">释曰。<a id="a-9S"></a>法身无依止。<a id="a-9T"></a>此身有依止。<a id="a-9U"></a>如前言于一切法自在依止故。<a id="a-9V"></a>此即明应身依止法身故二身有异。</p>
  <p id="a9W">论曰。<a id="a-9X"></a>诸佛土清净大乘法受乐受用因故。</p>
  <p id="a9Y">释曰。<a id="a-9Z"></a>菩萨于诸佛净土中。<a id="a-9a"></a>自听受大乘法受法乐。<a id="a-9b"></a>为他说大乘法亦受法乐。<a id="a-9c"></a>菩萨备受用此二法乐。<a id="a-9d"></a>若无应身则无此二受用法乐。<a id="a-9e"></a>故应身为此二受用法乐因。<a id="a-9f"></a>又释受用有二义。<a id="a-9g"></a>一受用尘。<a id="a-9h"></a>即受用净土。<a id="a-9i"></a>二受用法乐。<a id="a-9j"></a>即受用大乘法乐。<a id="a-9k"></a>若无应身则无此二受用。<a id="a-9l"></a>故以应身为此二受用因。<a id="a-9m"></a>变化身与法身应身异相云何。</p>
  <p id="a9n">论曰。<a id="a-9o"></a>变化身者以法身为依止。</p>
  <p id="a9p">释曰。<a id="a-9q"></a>法身无依止。<a id="a-9r"></a>此身有依止。<a id="a-9s"></a>如前言于一切法自在依止故。<a id="a-9t"></a>此即明变化身依止法身。<a id="a-9u"></a>故二身有异。</p>
  <p id="a9v">论曰。<a id="a-9w"></a>从住兜率陀天。<a id="a-9x"></a>及退受生。</p>
  <p id="a9y">释曰。<a id="a-9z"></a>此下明化身体异应身。<a id="a-A0"></a>应身以大智大定大悲为体。<a id="a-A1"></a>化身但以色形为体。<a id="a-A2"></a>所现色形先住兜率陀天中。<a id="a-A3"></a>后生人中。<a id="a-A4"></a>先二十年受中阴生故言退。<a id="a-A5"></a>后于释迦家受生。</p>
  <p id="aA6">论曰。<a id="a-A7"></a>受学受欲尘。</p>
  <p id="aA8">释曰。<a id="a-A9"></a>修习王秘密巧六十四能等。<a id="a-AA"></a>为受学纳妃等。<a id="a-AB"></a>为受欲尘。</p>
  <p id="aAC">论曰。<a id="a-AD"></a>出家往外道所修苦行。</p>
  <p id="aAE">释曰。<a id="a-AF"></a>舍王位往郁陀阿罗罗仙人所。<a id="a-AG"></a>备修外道一切苦行。</p>
  <p id="aAH">论曰。<a id="a-AI"></a>得无上菩提。<a id="a-AJ"></a>转法轮大般涅槃等事。<a id="a-AK"></a>所显现故。</p>
  <p id="aAL">释曰。<a id="a-AM"></a>后舍外道法。<a id="a-AN"></a>修不苦不乐行。<a id="a-AO"></a>成无等觉。<a id="a-AP"></a>说三乘教。<a id="a-AQ"></a>后方舍化。<a id="a-AR"></a>变化事非一。<a id="a-AS"></a>乃至灭后犹有遗形。<a id="a-AT"></a>为佛事故言等事。<a id="a-AU"></a>以此等事显于化身。<a id="a-AV"></a>佛何故先住兜率陀天。<a id="a-AW"></a>后生人中。<a id="a-AX"></a>欲显自身是天人类。<a id="a-AY"></a>以天人是圣道器故。<a id="a-AZ"></a>欲示为天人师摄利同类故。<a id="a-Aa"></a>为断外道毁谤故。</p>
  <p id="aAb">论曰。<a id="a-Ac"></a>诸佛如来所有法身。<a id="a-Ad"></a>其相云何。</p>
  <p id="aAe">释曰。<a id="a-Af"></a>欲引相等十义证成法身。<a id="a-Ag"></a>法身若成。<a id="a-Ah"></a>余二身亦成。<a id="a-Ai"></a>故为此问。</p>
  <p id="aAj">论曰。<a id="a-Ak"></a>若略说其相。<a id="a-Al"></a>应知有五种。</p>
  <p id="aAm">释曰。<a id="a-An"></a>若广说如无生无灭等。<a id="a-Ao"></a>有无量相。<a id="a-Ap"></a>今略说故言有五相。<a id="a-Aq"></a>即十义中第一相义。</p>
  <p id="aAr">论曰。<a id="a-As"></a>此中说郁陀那偈。</p>
  <p id="aAt">释曰。<a id="a-Au"></a>为摄持散义故说此偈。<a id="a-Av"></a>偈中十义后次第释。</p>
  <p id="aAw">论曰。</p>
  <p id="aAx">相证得自在　　依止及摄持</p>
  <p id="aAy">差别德甚深　　念业明佛身</p>
  <p id="aAz">五相者。<a id="a-B0"></a>一法身转依为相。</p>
  <p id="aB1">释曰。<a id="a-B2"></a>法身即是菩萨转依。</p>
  <p id="aB3">论曰。<a id="a-B4"></a>一切障及不净品分。<a id="a-B5"></a>依他性灭已。</p>
  <p id="aB6">释曰。<a id="a-B7"></a>障有二种。<a id="a-B8"></a>一具分障。<a id="a-B9"></a>二一分障。<a id="a-BA"></a>菩萨所断一切智障。<a id="a-BB"></a>通三界内外故名具分。<a id="a-BC"></a>即是一切障。<a id="a-BD"></a>二二乘所断惑障。<a id="a-BE"></a>唯在三界内名一分障。<a id="a-BF"></a>即是不净品分。<a id="a-BG"></a>并以依他性为依止。<a id="a-BH"></a>治道起时即断此二障。<a id="a-BI"></a>故言灭已。</p>
  <p id="aBJ">论曰。<a id="a-BK"></a>解脱一切障。</p>
  <p id="aBL">释曰。<a id="a-BM"></a>由二分障已灭。<a id="a-BN"></a>依他性一分。<a id="a-BO"></a>解脱一切障。</p>
  <p id="aBP">论曰。<a id="a-BQ"></a>于一切法得自在为能。</p>
  <p id="aBR">释曰。<a id="a-BS"></a>此依他性一分。<a id="a-BT"></a>能通达一切法同一无性。<a id="a-BU"></a>已得无失。<a id="a-BV"></a>故名自在。</p>
  <p id="aBW">论曰。<a id="a-BX"></a>清净性分依他性。<a id="a-BY"></a>转依为相故。</p>
  <p id="aBZ">释曰。<a id="a-Ba"></a>欲显异无分别后智。<a id="a-Bb"></a>离一切分别故。<a id="a-Bc"></a>言清净性分。<a id="a-Bd"></a>此无分别智又是依他性一分。<a id="a-Be"></a>依他性有二分。<a id="a-Bf"></a>前明灭障显无分别境。<a id="a-Bg"></a>后明于一切法得自在。<a id="a-Bh"></a>为能显无分别智。<a id="a-Bi"></a>此二分是转依。<a id="a-Bj"></a>转依为法身相。</p>
  <p id="aBk">论曰。<a id="a-Bl"></a>二白净法为相。</p>
  <p id="aBm">释曰。<a id="a-Bn"></a>一切法有二种。<a id="a-Bo"></a>一黑二白。<a id="a-Bp"></a>黑即是恶。<a id="a-Bq"></a>白即是善。<a id="a-Br"></a>善中自有四种。<a id="a-Bs"></a>法身是真实善故。<a id="a-Bt"></a>言白净法为相。</p>
  <p id="aBu">论曰。<a id="a-Bv"></a>由六度圆满。<a id="a-Bw"></a>于法身至得十种自在。<a id="a-Bx"></a>胜能为相故。</p>
  <p id="aBy">释曰。<a id="a-Bz"></a>由修六度究竟。<a id="a-C0"></a>于法身得十自在。<a id="a-C1"></a>此十自在是法身胜能。<a id="a-C2"></a>即以法身为性。<a id="a-C3"></a>由六度究竟得十自在。<a id="a-C4"></a>其义云何。</p>
  <p id="aC5">论曰。<a id="a-C6"></a>何者为十。<a id="a-C7"></a>一命自在。</p>
  <p id="aC8">释曰。<a id="a-C9"></a>于寿命中。<a id="a-CA"></a>修短及舍如意得成。</p>
  <p id="aCB">论曰。<a id="a-CC"></a>二心自在。</p>
  <p id="aCD">释曰。<a id="a-CE"></a>于生死受生。<a id="a-CF"></a>不为生死染污。</p>
  <p id="aCG">论曰。<a id="a-CH"></a>三财物自在。</p>
  <p id="aCI">释曰。<a id="a-CJ"></a>十种财物饮食为初。<a id="a-CK"></a>随时随处如意能得。</p>
  <p id="aCL">论曰。<a id="a-CM"></a>此三由施度圆满得成。</p>
  <p id="aCN">释曰。<a id="a-CO"></a>若人一切处施。<a id="a-CP"></a>一切物施。<a id="a-CQ"></a>以大悲施则施圆满。<a id="a-CR"></a>由大悲行施为因。<a id="a-CS"></a>得心自在。<a id="a-CT"></a>由一切处施为因。<a id="a-CU"></a>得命自在。<a id="a-CV"></a>由一切物施为因。<a id="a-CW"></a>得财物自在。</p>
  <p id="aCX">论曰。<a id="a-CY"></a>四业自在。<a id="a-CZ"></a>五生自在。<a id="a-Ca"></a>此二由戒度圆满得成。</p>
  <p id="aCb">释曰。<a id="a-Cc"></a>业为因生为果故。<a id="a-Cd"></a>此二相应。<a id="a-Ce"></a>由能制身口业故得业自在。<a id="a-Cf"></a>乃至若分分断身心。<a id="a-Cg"></a>无变异身口业。<a id="a-Ch"></a>由此心成故戒度圆满。<a id="a-Ci"></a>由戒度圆满。<a id="a-Cj"></a>若欲受余生。<a id="a-Ck"></a>如意能引。<a id="a-Cl"></a>此业悉令现前故名业自在。<a id="a-Cm"></a>由业自在。<a id="a-Cn"></a>于业果生中亦得自在。<a id="a-Co"></a>随六道类如意往生利益。<a id="a-Cp"></a>若竟如意能舍。<a id="a-Cq"></a>取舍二事功能无碍。<a id="a-Cr"></a>故名生自在。</p>
  <p id="aCs">论曰。<a id="a-Ct"></a>六欲乐自在。<a id="a-Cu"></a>由忍度圆满得成。</p>
  <p id="aCv">释曰。<a id="a-Cw"></a>忍有三种。<a id="a-Cx"></a>一忍辱忍。<a id="a-Cy"></a>二安受忍。<a id="a-Cz"></a>三通达忍。<a id="a-D0"></a>于他毁损事心不坏。<a id="a-D1"></a>名忍辱忍。<a id="a-D2"></a>于自苦事心无变异。<a id="a-D3"></a>名安受忍。<a id="a-D4"></a>于正法甚深道理心能明证。<a id="a-D5"></a>名通达忍。<a id="a-D6"></a>由此三忍诸法皆随逐心。<a id="a-D7"></a>后于诸法中。<a id="a-D8"></a>随所欲乐如意得成。</p>
  <p id="aD9">论曰。<a id="a-DA"></a>七愿自在。<a id="a-DB"></a>由精进度圆满得成。</p>
  <p id="aDC">释曰。<a id="a-DD"></a>由精进波罗蜜能度一切所作事。<a id="a-DE"></a>于未来世。<a id="a-DF"></a>一切所愿如意得成。<a id="a-DG"></a>故名愿自在。</p>
  <p id="aDH">论曰。<a id="a-DI"></a>八通慧自在。<a id="a-DJ"></a>此五通所摄。<a id="a-DK"></a>由定度圆满得成。</p>
  <p id="aDL">释曰。<a id="a-DM"></a>于五通中。<a id="a-DN"></a>未得得已得不失。<a id="a-DO"></a>故名自在。<a id="a-DP"></a>又于五通能自用。<a id="a-DQ"></a>亦能令他如我所用。<a id="a-DR"></a>故名自在。<a id="a-DS"></a>由菩萨能得诸菩萨诸甚深定心。<a id="a-DT"></a>随事调伏。<a id="a-DU"></a>若引五通处于自他如意皆成。</p>
  <p id="aDV">论曰。<a id="a-DW"></a>九智自在。<a id="a-DX"></a>十法自在。<a id="a-DY"></a>此二由般若波罗蜜圆满得成。</p>
  <p id="aDZ">释曰。<a id="a-Da"></a>菩萨由般若波罗蜜圆满。<a id="a-Db"></a>以无分别智。<a id="a-Dc"></a>于阴等法门。<a id="a-Dd"></a>心通达无余。<a id="a-De"></a>得一切种智。<a id="a-Df"></a>名智自在。<a id="a-Dg"></a>以无分别后智。<a id="a-Dh"></a>通达一切法品类。<a id="a-Di"></a>得一切智。<a id="a-Dj"></a>名智自在。<a id="a-Dk"></a>以无分别后智。<a id="a-Dl"></a>如自所证。<a id="a-Dm"></a>为他安立法门。<a id="a-Dn"></a>如理得成。<a id="a-Do"></a>名法自在。</p>
  <p id="aDp">论曰。<a id="a-Dq"></a>三无二为相。<a id="a-Dr"></a>由无有无二相故。</p>
  <p id="aDs">释曰。<a id="a-Dt"></a>无二谓无有无无。<a id="a-Du"></a>有为常无为断。<a id="a-Dv"></a>无有无无即是不常不断。<a id="a-Dw"></a>离于二边。</p>
  <p id="aDx">论曰。<a id="a-Dy"></a>一切法无所有。<a id="a-Dz"></a>空相不无为相故。</p>
  <p id="aE0">释曰。<a id="a-E1"></a>更释上语一切法皆分别所作。<a id="a-E2"></a>悉无所有。<a id="a-E3"></a>即是二空相故。<a id="a-E4"></a>无有不无二空相故。<a id="a-E5"></a>无无法身即是二空故。<a id="a-E6"></a>以无二边为法身相。</p>
  <p id="aE7">论曰。<a id="a-E8"></a>复次有为无为无二为相。</p>
  <p id="aE9">释曰。<a id="a-EA"></a>无二谓无有为无无为。<a id="a-EB"></a>一切有流法必以有为为相。<a id="a-EC"></a>一切无流法有二种。<a id="a-ED"></a>若道等以有为为相。<a id="a-EE"></a>择灭等以无为为相。<a id="a-EF"></a>法身与有为无为不一不异。<a id="a-EG"></a>是故不得偏以有为无为为相。<a id="a-EH"></a>由真如是有为无为通相。<a id="a-EI"></a>不可说异。<a id="a-EJ"></a>真如是清净境。<a id="a-EK"></a>有为无为非清净境。<a id="a-EL"></a>不可说一。<a id="a-EM"></a>法身非有为无为为相。<a id="a-EN"></a>非非有为无为为相。<a id="a-EO"></a>何以故。</p>
  <p id="aEP">论曰。<a id="a-EQ"></a>非惑业集所生故。</p>
  <p id="aER">释曰。<a id="a-ES"></a>一切有为法。<a id="a-ET"></a>皆从惑业生。<a id="a-EU"></a>法身不从业惑生故非有为。</p>
  <p id="aEV">论曰。<a id="a-EW"></a>由得自在能显有为相故。</p>
  <p id="aEX">释曰。<a id="a-EY"></a>法身由得自在。<a id="a-EZ"></a>能数数显有为相。<a id="a-Ea"></a>谓应化二身故非无为。</p>
  <p id="aEb">论曰。<a id="a-Ec"></a>复次一异无二为相。<a id="a-Ed"></a>诸佛如来依止不异故。</p>
  <p id="aEe">释曰。<a id="a-Ef"></a>无二谓无一无异。<a id="a-Eg"></a>三世诸佛由法身无异。<a id="a-Eh"></a>法身即是依止是故不异。</p>
  <p id="aEi">论曰。<a id="a-Ej"></a>由无量依止能证此故。</p>
  <p id="aEk">释曰。<a id="a-El"></a>由此法身无量。<a id="a-Em"></a>已成熟善根诸菩萨。<a id="a-En"></a>无间所证故不可说一。<a id="a-Eo"></a>若一余人修行则应无用。</p>
  <p id="aEp">论曰。<a id="a-Eq"></a>此中说偈。</p>
  <p id="aEr">释曰。<a id="a-Es"></a>为显法身不一异义。<a id="a-Et"></a>故重说偈。</p>
  <p id="aEu">论曰。</p>
  <p id="aEv">我执不有故　　于中无依别</p>
  <p id="aEw">释曰。<a id="a-Ex"></a>于世间由随我执分别。<a id="a-Ey"></a>众生依止有差别。<a id="a-Ez"></a>于法身无有我执分别故。<a id="a-F0"></a>如来依止无差别。<a id="a-F1"></a>若尔云何立有多佛。</p>
  <p id="aF2">论曰。</p>
  <p id="aF3">如前多依证　　假名说不一</p>
  <p id="aF4">释曰。<a id="a-F5"></a>如前因地无量依止能证故。<a id="a-F6"></a>若一一世间身无有法身。<a id="a-F7"></a>菩萨则无所证。<a id="a-F8"></a>由菩萨各各依自身证此法身故。<a id="a-F9"></a>约假名不可说一。</p>
  <p id="aFA">论曰。</p>
  <p id="aFB">性行异非虚　　圆满无初故</p>
  <p id="aFC">不一无异故　　不多依真如</p>
  <p id="aFD">释曰。<a id="a-FE"></a>诸菩萨发心多故名性异。<a id="a-FF"></a>由性异故加行亦不同。<a id="a-FG"></a>由加行异故有功力。<a id="a-FH"></a>由有功力故能得果。<a id="a-FI"></a>有因义故非虚。<a id="a-FJ"></a>若但有一佛。<a id="a-FK"></a>诸余菩萨修行则空无所得。<a id="a-FL"></a>诸佛作众生利益事。<a id="a-FM"></a>无不圆满。<a id="a-FN"></a>由安立彼于三乘故。<a id="a-FO"></a>若诸佛不安立他于无上菩提。<a id="a-FP"></a>则所作佛事不圆满。<a id="a-FQ"></a>由利益事圆满故佛不一。<a id="a-FR"></a>如生死无初。<a id="a-FS"></a>无量诸佛亦尔。<a id="a-FT"></a>无初无量。<a id="a-FU"></a>若唯一佛成前后佛不成。<a id="a-FV"></a>则于一佛立始立终。<a id="a-FW"></a>义则可成。<a id="a-FX"></a>由此五义故诸佛不一。</p>
  <p id="aFY">论曰。<a id="a-FZ"></a>无异故不多。</p>
  <p id="aFa">释曰。<a id="a-Fb"></a>依止不异故诸佛不多。<a id="a-Fc"></a>不多故无异。<a id="a-Fd"></a>何者为依止。</p>
  <p id="aFe">论曰。<a id="a-Ff"></a>依真如。</p>
  <p id="aFg">释曰。<a id="a-Fh"></a>真如即清净法界。<a id="a-Fi"></a>法界无异。<a id="a-Fj"></a>故诸佛依止无差别。<a id="a-Fk"></a>此二偈显法身无一异相。</p>
  <p id="aFl">论曰。<a id="a-Fm"></a>四常住为相。<a id="a-Fn"></a>真如清净相故。</p>
  <p id="aFo">释曰。<a id="a-Fp"></a>此下引三证立法身常住义。<a id="a-Fq"></a>真如若出离一切垢。<a id="a-Fr"></a>无垢清净说名佛果。<a id="a-Fs"></a>此真如常住。<a id="a-Ft"></a>诸佛是清净真如所显。<a id="a-Fu"></a>故法身常住。</p>
  <p id="aFv">论曰。<a id="a-Fw"></a>昔愿引通最为极故。</p>
  <p id="aFx">释曰。<a id="a-Fy"></a>从初发心乃至八地。<a id="a-Fz"></a>经二十七大劫阿僧祇。<a id="a-G0"></a>于中如来依法界发愿成就。<a id="a-G1"></a>愿秉持愿是名引。<a id="a-G2"></a>于一切处无碍故名通。<a id="a-G3"></a>穷生死际故名最极。<a id="a-G4"></a>由依法界起此愿故。<a id="a-G5"></a>法界若无常愿则有尽。<a id="a-G6"></a>愿既无尽故知法界常住。<a id="a-G7"></a>又由此愿引通最极。<a id="a-G8"></a>不空无果故得法身。<a id="a-G9"></a>愿既无尽故法身常住。</p>
  <p id="aGA">论曰。<a id="a-GB"></a>应作正事未究竟故。</p>
  <p id="aGC">释曰。<a id="a-GD"></a>若言佛作众生利益事竟。<a id="a-GE"></a>先愿应穷。<a id="a-GF"></a>不可以愿证法身常住者。<a id="a-GG"></a>是义不然。<a id="a-GH"></a>何以故由正事未究竟故。<a id="a-GI"></a>从今时乃至无穷世。<a id="a-GJ"></a>正事无边。<a id="a-GK"></a>若众生未皆得佛。<a id="a-GL"></a>未悉般涅槃。<a id="a-GM"></a>此正事无息。<a id="a-GN"></a>正事由法身成。<a id="a-GO"></a>正事不尽故法身常住。</p>
  <p id="aGP">论曰。<a id="a-GQ"></a>五不可思议为相。<a id="a-GR"></a>是真如清净自证智所知故。<a id="a-GS"></a>无譬喻故。<a id="a-GT"></a>非觉观行处故。</p>
  <p id="aGU">释曰。<a id="a-GV"></a>法身有三因缘故不可思议。<a id="a-GW"></a>一非三慧境界故不可思议。<a id="a-GX"></a>非觉观行处故非闻慧境。<a id="a-GY"></a>无譬喻故非思慧境。<a id="a-GZ"></a>自证智所知故。<a id="a-Ga"></a>非世间及二乘修慧境。<a id="a-Gb"></a>是故不可思议。<a id="a-Gc"></a>二无分别最上真实故不可思议。<a id="a-Gd"></a>无分别者菩萨自证智所知。<a id="a-Ge"></a>非凡夫分别境界。<a id="a-Gf"></a>凡夫如生盲不能分别色。<a id="a-Gg"></a>以未曾见色故。<a id="a-Gh"></a>亦非二乘分别境界。<a id="a-Gi"></a>此境最极非二乘所证故。<a id="a-Gj"></a>不能分别。<a id="a-Gk"></a>二乘如新生婴儿不见日轮。<a id="a-Gl"></a>以根弱故。<a id="a-Gm"></a>最上者无譬喻故。<a id="a-Gn"></a>法身于一切法中最极无等。<a id="a-Go"></a>无余法可为譬喻故。<a id="a-Gp"></a>非有上人所能知。<a id="a-Gq"></a>真实者不可言说故。<a id="a-Gr"></a>若不可言说未曾见真实。<a id="a-Gs"></a>众生不能分别。<a id="a-Gt"></a>一切觉观随言说起。<a id="a-Gu"></a>既无言说故非觉观行处。<a id="a-Gv"></a>是故不可思议。<a id="a-Gw"></a>三法身是诸佛证智所知。<a id="a-Gx"></a>非世间聪慧人所能分别。<a id="a-Gy"></a>于世间中无物可等法身。<a id="a-Gz"></a>由见此物以比知法身。<a id="a-H0"></a>于法身中一切心行皆绝。<a id="a-H1"></a>以境智无差别故。<a id="a-H2"></a>是故不可思议。</p>
  <p id="aH3">论曰。<a id="a-H4"></a>复次此法身证得云何。</p>
  <p id="aH5">释曰。<a id="a-H6"></a>有证不得。<a id="a-H7"></a>有得不证。<a id="a-H8"></a>有亦证亦得。<a id="a-H9"></a>有不证不得。<a id="a-HA"></a>今欲显亦证亦得。<a id="a-HB"></a>一切众生在于生死。<a id="a-HC"></a>无有众生本无法身。<a id="a-HD"></a>恒与法身相应故。<a id="a-HE"></a>此相应无始法自然成。<a id="a-HF"></a>如此相应说名为得。<a id="a-HG"></a>此得非触得。<a id="a-HH"></a>非根识所证故。<a id="a-HI"></a>为离相应得故立此问。<a id="a-HJ"></a>如经言于众生聚中。<a id="a-HK"></a>无众生在法身外。<a id="a-HL"></a>如无一色在虚空外。<a id="a-HM"></a>以一切众生皆不离法身故。<a id="a-HN"></a>法身于众生本来是得。<a id="a-HO"></a>得义如此。<a id="a-HP"></a>证义云何。</p>
  <p id="aHQ">论曰。<a id="a-HR"></a>是触从初所得。</p>
  <p id="aHS">释曰。<a id="a-HT"></a>为显触得有始。<a id="a-HU"></a>由方便成利益无穷故。<a id="a-HV"></a>如眼证见色必具五义。<a id="a-HW"></a>一有实境对根。<a id="a-HX"></a>二根不坏。<a id="a-HY"></a>三有觉观。<a id="a-HZ"></a>四识不乱。<a id="a-Ha"></a>五无闇等障。<a id="a-Hb"></a>五义若不具则不能证色。<a id="a-Hc"></a>证知法身亦尔。<a id="a-Hd"></a>必须具五义。</p>
  <p id="aHe">论曰。<a id="a-Hf"></a>由缘相杂大乘法为境。</p>
  <p id="aHg">释曰。<a id="a-Hh"></a>真如是大乘法。<a id="a-Hi"></a>大乘十二部经所说法门。<a id="a-Hj"></a>皆共显此真如。<a id="a-Hk"></a>一切正说于真如法。<a id="a-Hl"></a>则同一味。<a id="a-Hm"></a>故名相杂。<a id="a-Hn"></a>如众流归海。<a id="a-Ho"></a>相杂共为一味。<a id="a-Hp"></a>智与境无差别故言缘。<a id="a-Hq"></a>菩萨缘相杂大乘中真如法为境。<a id="a-Hr"></a>此即第一显境实有最胜。</p>
  <p id="aHs">论曰。<a id="a-Ht"></a>无分别智。<a id="a-Hu"></a>无分别后所得智。</p>
  <p id="aHv">释曰。<a id="a-Hw"></a>证智以无分别为相。<a id="a-Hx"></a>由此智于真如境起。<a id="a-Hy"></a>离分别故清净成证智。<a id="a-Hz"></a>此即第二显智清净如根不坏。<a id="a-I0"></a>无分别后所得智。<a id="a-I1"></a>是前后助法。<a id="a-I2"></a>由此智后更入真观后后转胜。<a id="a-I3"></a>此即第三明助法如觉观。<a id="a-I4"></a>若有毗钵舍那无奢摩他。<a id="a-I5"></a>无证得义故须修奢摩他。<a id="a-I6"></a>修奢摩他有三相。<a id="a-I7"></a>一得因。<a id="a-I8"></a>二得伴类。<a id="a-I9"></a>三得功能。</p>
  <p id="aIA">论曰。<a id="a-IB"></a>五相修成熟修习。</p>
  <p id="aIC">释曰。<a id="a-ID"></a>此明得因。<a id="a-IE"></a>五修及五修所得五果。<a id="a-IF"></a>如因果修差别中说。<a id="a-IG"></a>得无退失名熟。<a id="a-IH"></a>得最上上品名成。<a id="a-II"></a>数数观察名修习。<a id="a-IJ"></a>此明二种因。<a id="a-IK"></a>一不失因。<a id="a-IL"></a>二圆满因。<a id="a-IM"></a>故名得因。</p>
  <p id="aIN">论曰。<a id="a-IO"></a>于一切地善集资粮。</p>
  <p id="aIP">释曰。<a id="a-IQ"></a>此明得伴类从初地乃至十地。<a id="a-IR"></a>聚集福德智慧行为资粮故。<a id="a-IS"></a>名得伴类。</p>
  <p id="aIT">论曰。<a id="a-IU"></a>能破微细难破障故。</p>
  <p id="aIV">释曰。<a id="a-IW"></a>此明得功能。<a id="a-IX"></a>由前二义故能破智障。<a id="a-IY"></a>此烦恼与二乘无流道俱起。<a id="a-IZ"></a>故名微细。<a id="a-Ia"></a>非二乘道所能破故名难破。<a id="a-Ib"></a>故名得功能。<a id="a-Ic"></a>此即第四明得定如识不乱。</p>
  <p id="aId">论曰。<a id="a-Ie"></a>金刚譬三摩提。</p>
  <p id="aIf">释曰。<a id="a-Ig"></a>有四义故。<a id="a-Ih"></a>以金刚譬三摩提。<a id="a-Ii"></a>一能破烦恼山。<a id="a-Ij"></a>二能引无余功德。<a id="a-Ik"></a>三坚实不可毁坏。<a id="a-Il"></a>四用利能令智慧通达一切法无碍。</p>
  <p id="aIm">论曰。<a id="a-In"></a>次此三摩提后灭离一切障故。</p>
  <p id="aIo">释曰。<a id="a-Ip"></a>得此定竟。<a id="a-Iq"></a>灭一切障方尽。<a id="a-Ir"></a>此即第五明灭惑如无闇等障。</p>
  <p id="aIs">论曰。<a id="a-It"></a>是时由依止转成证得应知。</p>
  <p id="aIu">释曰。<a id="a-Iv"></a>金刚心灭时名是时。<a id="a-Iw"></a>是时第十地依止。<a id="a-Ix"></a>转成佛依止名证得。<a id="a-Iy"></a>应如此知。</p>
  <p id="aIz">论曰。<a id="a-J0"></a>此法身有几自在。<a id="a-J1"></a>于中得自在。</p>
  <p id="aJ2">释曰。<a id="a-J3"></a>欲显约五阴转依。<a id="a-J4"></a>明法身自在。<a id="a-J5"></a>故为此问。</p>
  <p id="aJ6">论曰。<a id="a-J7"></a>若略说有五自在于中得自在。</p>
  <p id="aJ8">释曰。<a id="a-J9"></a>若广说有无量自在。<a id="a-JA"></a>今略说止明五种。</p>
  <p id="aJB">论曰。<a id="a-JC"></a>一净土显示自身相好。<a id="a-JD"></a>无边音不可见顶自在。</p>
  <p id="aJE">释曰。<a id="a-JF"></a>如意能现颇梨珂等净土。<a id="a-JG"></a>随众生类如意现身。<a id="a-JH"></a>于大集中。<a id="a-JI"></a>皆对众生无有背者。<a id="a-JJ"></a>又称众生所乐见。<a id="a-JK"></a>现种种身。<a id="a-JL"></a>称众生所乐见。<a id="a-JM"></a>现种种相好。<a id="a-JN"></a>所说法音如意。<a id="a-JO"></a>遍满十方世界。<a id="a-JP"></a>于一音中。<a id="a-JQ"></a>随诸众生所欲闻法各各得闻。<a id="a-JR"></a>诸梵天等见佛之时。<a id="a-JS"></a>如来身量倍高于彼故。<a id="a-JT"></a>顶不可见。<a id="a-JU"></a>于此等事皆得如意。<a id="a-JV"></a>故名自在。<a id="a-JW"></a>如此自在何因能得。</p>
  <p id="aJX">论曰。<a id="a-JY"></a>由转色阴依故。</p>
  <p id="aJZ">释曰。<a id="a-Ja"></a>一一阴皆有如灭差别中所说前四转依。<a id="a-Jb"></a>色识名色阴。<a id="a-Jc"></a>形碍是色体。<a id="a-Jd"></a>对治起时。<a id="a-Je"></a>由分别性不净品一分永得相离。<a id="a-Jf"></a>净品一分恒得相应。<a id="a-Jg"></a>即是色阴转依。<a id="a-Jh"></a>于此转依中。<a id="a-Ji"></a>得净土等自在。</p>
  <p id="aJj">论曰。<a id="a-Jk"></a>二无失无量大安乐住自在。</p>
  <p id="aJl">释曰。<a id="a-Jm"></a>不为诸惑及习气染污。<a id="a-Jn"></a>故名无失。<a id="a-Jo"></a>如来安乐住不可数量故言无量。<a id="a-Jp"></a>过三界乐最胜无等故。<a id="a-Jq"></a>名大安乐住。<a id="a-Jr"></a>于此等事皆得如意。<a id="a-Js"></a>故名自在。</p>
  <p id="aJt">论曰。<a id="a-Ju"></a>由转受阴依故。</p>
  <p id="aJv">释曰。<a id="a-Jw"></a>受识名受阴。<a id="a-Jx"></a>领苦乐是受体。<a id="a-Jy"></a>由转受阴依故。<a id="a-Jz"></a>得此自在。</p>
  <p id="aK0">论曰。<a id="a-K1"></a>三具足一切名字文句聚等中。<a id="a-K2"></a>正说自在。</p>
  <p id="aK3">释曰。<a id="a-K4"></a>一切诸法名字。<a id="a-K5"></a>及诸言教文句。<a id="a-K6"></a>从偈以去一章一品。<a id="a-K7"></a>乃至一部皆名为聚。<a id="a-K8"></a>悉能了知如意正说。<a id="a-K9"></a>故名自在。</p>
  <p id="aKA">论曰。<a id="a-KB"></a>由转想阴执相差别依故。</p>
  <p id="aKC">释曰。<a id="a-KD"></a>想识为想阴。<a id="a-KE"></a>执相差别为想体。<a id="a-KF"></a>由转想阴依故得此自在。</p>
  <p id="aKG">论曰。<a id="a-KH"></a>四变化改易引摄大集。<a id="a-KI"></a>牵白净品自在。</p>
  <p id="aKJ">释曰。<a id="a-KK"></a>未有现有。<a id="a-KL"></a>及分一为多。<a id="a-KM"></a>是变化。<a id="a-KN"></a>转其本性为改易。<a id="a-KO"></a>所欲见众生。<a id="a-KP"></a>随其远近如意引导。<a id="a-KQ"></a>天人夜叉等来大集中。<a id="a-KR"></a>随彼所宜。<a id="a-KS"></a>以四摄摄化。<a id="a-KT"></a>有流善为白。<a id="a-KU"></a>无流善为净。<a id="a-KV"></a>牵此白净品法。<a id="a-KW"></a>生相续中。<a id="a-KX"></a>于此等事皆得如意。<a id="a-KY"></a>故名自在。</p>
  <p id="aKZ">论曰。<a id="a-Ka"></a>由转行阴依故。</p>
  <p id="aKb">释曰。<a id="a-Kc"></a>行识为行阴。<a id="a-Kd"></a>作意为行体。<a id="a-Ke"></a>由转行阴依故得此自在。</p>
  <p id="aKf">论曰。<a id="a-Kg"></a>五显了平等回观作事智自在。</p>
  <p id="aKh">释曰。<a id="a-Ki"></a>如来于一切法无有过失。<a id="a-Kj"></a>证知非现前境如对现前。<a id="a-Kk"></a>譬如人忆持熟习文句。<a id="a-Kl"></a>是名显了智。<a id="a-Km"></a>从通达真如以来。<a id="a-Kn"></a>于一切众生得平等心。<a id="a-Ko"></a>由证平等清净法故。<a id="a-Kp"></a>是名平等智。<a id="a-Kq"></a>能守三摩提陀罗尼门。<a id="a-Kr"></a>于此法门中所欲取法。<a id="a-Ks"></a>如意无碍。<a id="a-Kt"></a>譬如财主守其库藏取用无碍。<a id="a-Ku"></a>是名回观智。<a id="a-Kv"></a>能受兜率陀天生。<a id="a-Kw"></a>及般涅槃。<a id="a-Kx"></a>为立声闻及下地菩萨无流善根。<a id="a-Ky"></a>能显如来事。<a id="a-Kz"></a>是名作事智。<a id="a-L0"></a>于此等事皆得如意。<a id="a-L1"></a>故名自在。</p>
  <p id="aL2">论曰。<a id="a-L3"></a>由转识阴依故。</p>
  <p id="aL4">释曰。<a id="a-L5"></a>识识为识阴。<a id="a-L6"></a>了别为识体故。<a id="a-L7"></a>转识阴依得此自在。</p>
  <p id="aL8">论曰。<a id="a-L9"></a>此法身应知为几法依止。</p>
  <p id="aLA">释曰。<a id="a-LB"></a>欲显如来无量功德皆从法身生。<a id="a-LC"></a>以法身为依止。<a id="a-LD"></a>故为此问。</p>
  <p id="aLE">论曰。<a id="a-LF"></a>若略说唯三。</p>
  <p id="aLG">释曰。<a id="a-LH"></a>若广说为无量法依止。<a id="a-LI"></a>今略说唯三。</p>
  <p id="aLJ">论曰。<a id="a-LK"></a>诸佛如来种种住处依止故。</p>
  <p id="aLL">释曰。<a id="a-LM"></a>住有四种。<a id="a-LN"></a>谓天住梵住圣住佛住。<a id="a-LO"></a>于诸住中如来多住此四法。<a id="a-LP"></a>故偏说此四得有二种。<a id="a-LQ"></a>一自在得。<a id="a-LR"></a>二现前得。<a id="a-LS"></a>初成佛时一切如来法具足皆得。<a id="a-LT"></a>名自在得。<a id="a-LU"></a>后时随所正用者。<a id="a-LV"></a>名现前得。<a id="a-LW"></a>若证法身一切如来法皆自在得故。<a id="a-LX"></a>法身为住等法依止。<a id="a-LY"></a>何以故。<a id="a-LZ"></a>无离法身得此法故。</p>
  <p id="aLa">论曰。<a id="a-Lb"></a>此中说偈。</p>
  <p id="aLc">释曰。<a id="a-Ld"></a>欲显法身为住等法依止。<a id="a-Le"></a>故重说偈。</p>
  <p id="aLf">论曰。</p>
  <p id="aLg">诸佛如来受五喜</p>
  <p id="aLh">释曰。<a id="a-Li"></a>菩萨亦有此五德。<a id="a-Lj"></a>但未圆满。<a id="a-Lk"></a>唯佛具足故言诸佛如来。<a id="a-Ll"></a>喜体唯一。<a id="a-Lm"></a>但以无失最胜为体。<a id="a-Ln"></a>由五因所得故言五喜。<a id="a-Lo"></a>诸佛自得解脱。<a id="a-Lp"></a>以化身教二乘人令得解脱。<a id="a-Lq"></a>何故如来自受五喜。<a id="a-Lr"></a>而二乘不得。</p>
  <p id="aLs">论曰。</p>
  <p id="aLt">皆因证得自界故　　二乘无喜由不证</p>
  <p id="aLu">释曰。<a id="a-Lv"></a>由因有异故。<a id="a-Lw"></a>得果不同。<a id="a-Lx"></a>以证自界为因。<a id="a-Ly"></a>五喜为果。<a id="a-Lz"></a>界是如来性。<a id="a-M0"></a>即性净法身。<a id="a-M1"></a>如来自大功能所证。<a id="a-M2"></a>不由无因。<a id="a-M3"></a>不由他得。<a id="a-M4"></a>故言证自界。<a id="a-M5"></a>由证自界故得五喜果。<a id="a-M6"></a>二乘不证此界。<a id="a-M7"></a>故无五喜。</p>
  <p id="aM8">论曰。</p>
  <p id="aM9">求喜要须证佛界</p>
  <p id="aMA">释曰。<a id="a-MB"></a>若人欲求五喜等法。<a id="a-MC"></a>必须修道以证法身。<a id="a-MD"></a>何以故。<a id="a-ME"></a>以果无离因得故。<a id="a-MF"></a>此偈显法身为五喜依止。<a id="a-MG"></a>由证法身故得五喜。<a id="a-MH"></a>不证法身则无五喜。</p>
  <p id="aMI">论曰。</p>
  <p id="aMJ">由能无量作事立　　由法美味欲德成</p>
  <p id="aMK">释曰。<a id="a-ML"></a>此偈示由五因故称五喜。<a id="a-MM"></a>何者为五。<a id="a-MN"></a>一因自能无量故生喜。<a id="a-MO"></a>一切佛同觉了法身。<a id="a-MP"></a>一切佛同得胜能。<a id="a-MQ"></a>一切佛胜能即是一佛胜能。<a id="a-MR"></a>一佛胜能等一切佛胜能。<a id="a-MS"></a>何以故。<a id="a-MT"></a>诸佛同一法身为体。<a id="a-MU"></a>体既是一故。<a id="a-MV"></a>余佛胜能即是一佛胜能。<a id="a-MW"></a>诸佛胜能无量。<a id="a-MX"></a>一佛胜能亦无量。<a id="a-MY"></a>故一佛胜能得等诸佛胜能。<a id="a-MZ"></a>诸佛法身同得胜能。<a id="a-Ma"></a>是故生喜。<a id="a-Mb"></a>由见证自界得此胜能。<a id="a-Mc"></a>是故生喜。<a id="a-Md"></a>二因作事立故生喜。<a id="a-Me"></a>一佛所作众生利益事。<a id="a-Mf"></a>是一切佛正事。<a id="a-Mg"></a>是一切众生利益事。<a id="a-Mh"></a>何以故。<a id="a-Mi"></a>一切佛所作净土等利益众生正事。<a id="a-Mj"></a>即是一佛所作正事。<a id="a-Mk"></a>诸佛设皆不作正事。<a id="a-Ml"></a>一佛所作正事通等诸佛所作正事。<a id="a-Mm"></a>若利益一众生。<a id="a-Mn"></a>即是利益一切众生。<a id="a-Mo"></a>若一众生成佛。<a id="a-Mp"></a>此众生复能教化一切众生。<a id="a-Mq"></a>如此转相利益。<a id="a-Mr"></a>若诸佛已证自界。<a id="a-Ms"></a>则成立此正事。<a id="a-Mt"></a>由见证自界作正事立。<a id="a-Mu"></a>是故生喜。<a id="a-Mv"></a>三因法美味故生喜。<a id="a-Mw"></a>由如来昔时学三乘十二部经。<a id="a-Mx"></a>后成佛时各观一切法。<a id="a-My"></a>无不从此法身生。<a id="a-Mz"></a>无不还证此法身故。<a id="a-N0"></a>一切法门同一法身为味。<a id="a-N1"></a>由见修多罗祇夜等经同一法身味。<a id="a-N2"></a>是故生喜。<a id="a-N3"></a>四因欲德成故生喜。<a id="a-N4"></a>所欲得成功德亦成。<a id="a-N5"></a>所欲成者。<a id="a-N6"></a>如佛所思无不成就。<a id="a-N7"></a>谓净土及大集等事。<a id="a-N8"></a>功德成者。<a id="a-N9"></a>谓十力四无畏等。<a id="a-NA"></a>一切如来不共法无不圆满。<a id="a-NB"></a>由见此二事成是故生喜。</p>
  <p id="aNC">论曰。</p>
  <p id="aND">得喜最胜无有失</p>
  <p id="aNE">释曰。<a id="a-NF"></a>过三界喜乐故最胜。<a id="a-NG"></a>一切惑乃至习气皆尽无余故无失。</p>
  <p id="aNH">论曰。</p>
  <p id="aNI">诸佛恒见四无尽</p>
  <p id="aNJ">释曰。<a id="a-NK"></a>复次如来见前四喜。<a id="a-NL"></a>乃至穷生死际无有灭尽。<a id="a-NM"></a>设入无余涅槃亦无灭尽。<a id="a-NN"></a>是故生喜。<a id="a-NO"></a>此喜何相。<a id="a-NP"></a>一最胜为相以过三界及二乘喜故。<a id="a-NQ"></a>二无失为相。<a id="a-NR"></a>一切惑乃至习气灭尽无余。<a id="a-NS"></a>此显最圆满及最清净。<a id="a-NT"></a>是名第一自利依止。</p>
  <p id="aNU">论曰。<a id="a-NV"></a>种种受用身依止。<a id="a-NW"></a>为成熟诸菩萨善根故。</p>
  <p id="aNX">释曰。<a id="a-NY"></a>诸佛应身无量故言种种。<a id="a-NZ"></a>又一一佛应身品类不可说。<a id="a-Na"></a>故言种种。<a id="a-Nb"></a>此法身为应身依止。<a id="a-Nc"></a>何故为依止。<a id="a-Nd"></a>为生此身故。<a id="a-Ne"></a>若离应身。<a id="a-Nf"></a>登地菩萨善根则不得成熟。<a id="a-Ng"></a>故须应身。<a id="a-Nh"></a>应身由法身立故。<a id="a-Ni"></a>法身为应身依止。<a id="a-Nj"></a>此即第二利益菩萨依止。</p>
  <p id="aNk">论曰。<a id="a-Nl"></a>种种化身依止。<a id="a-Nm"></a>为多成熟声闻独觉善根故。</p>
  <p id="aNn">释曰。<a id="a-No"></a>此法身不但为应身依止。<a id="a-Np"></a>亦是化身依止。<a id="a-Nq"></a>何以故。<a id="a-Nr"></a>若离化身下愿众生。<a id="a-Ns"></a>谓声闻独觉所有善根不得成熟。<a id="a-Nt"></a>多言显不止利益二乘愿乐。<a id="a-Nu"></a>地中菩萨善根亦因化身成熟故。<a id="a-Nv"></a>法身为化身依止。<a id="a-Nw"></a>此即第三利益二乘依止。</p>
 </body>
</html>