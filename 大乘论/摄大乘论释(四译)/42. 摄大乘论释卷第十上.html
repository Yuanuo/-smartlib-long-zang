<!doctype html>
<html id="z3IBVPLx8" data-ver="712">
 <head>
  <meta charset="utf-8">
  <meta author="天亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第十上</h1>
  <h2 id="a2">释入因果修差别胜相品第八</h2>
  <p id="a3">释曰。<a id="a-4"></a>此义有五章。<a id="a-5"></a>一对治二立名三得相四修相五修时。</p>
  <p id="a6">论曰。<a id="a-7"></a>如此已说入因果胜相。<a id="a-8"></a>云何应知入因果修差别。</p>
  <p id="a9">释曰。<a id="a-A"></a>前已总说六度因果差别。<a id="a-B"></a>在愿行位为因。<a id="a-C"></a>在清净位为果。<a id="a-D"></a>未约地辩修差别故。<a id="a-E"></a>目前总说为如此。<a id="a-F"></a>唯识智名入。<a id="a-G"></a>三无性为胜相。<a id="a-H"></a>六度即是唯识智。<a id="a-I"></a>入三无性因果。<a id="a-J"></a>欲显诸波罗蜜修习差别故。<a id="a-K"></a>问云何应知。</p>
  <p id="aL">论曰。<a id="a-M"></a>由十种菩萨地。<a id="a-N"></a>何者为十。<a id="a-O"></a>一欢喜地。<a id="a-P"></a>二无垢地。<a id="a-Q"></a>三明焰地。<a id="a-R"></a>四烧然地。<a id="a-S"></a>五难胜地。<a id="a-T"></a>六现前地。<a id="a-U"></a>七远行地。<a id="a-V"></a>八不动地。<a id="a-W"></a>九善慧地。<a id="a-X"></a>十法云地。</p>
  <p id="aY">释曰。<a id="a-Z"></a>若欲知修差别。<a id="a-a"></a>观十地差别。<a id="a-b"></a>即知因果修差别。</p>
  <p id="ac">论曰。<a id="a-d"></a>云何应知。<a id="a-e"></a>以此义成立诸地为十。</p>
  <p id="af">释曰。<a id="a-g"></a>此问欲显何义。<a id="a-h"></a>若菩萨入初地。<a id="a-i"></a>见真如即尽。<a id="a-j"></a>何以故。<a id="a-k"></a>真如无分数故。<a id="a-l"></a>若见真如不尽。<a id="a-m"></a>真如则有分数。<a id="a-n"></a>若有分数则同有为法。<a id="a-o"></a>若见已尽。<a id="a-p"></a>何故说有十地。</p>
  <p data-pb></p>
  <h2 id="aq">对治章第一</h2>
  <p id="ar">论曰。<a id="a-s"></a>为对治地障十种无明故。</p>
  <p id="at">释曰。<a id="a-u"></a>真如实无一二分数。<a id="a-v"></a>若约真如体。<a id="a-w"></a>不可立有十种差别。<a id="a-x"></a>真如有十种功德。<a id="a-y"></a>能生十种正行。<a id="a-z"></a>由无明覆故不见此功德。<a id="a-10"></a>由不见功德故正行不成。<a id="a-11"></a>为所障功德正行有十种故。<a id="a-12"></a>分别能障无明亦有十种。</p>
  <p id="a13">论曰。<a id="a-14"></a>于十相所显法界。</p>
  <p id="a15">释曰。<a id="a-16"></a>十相谓十种功德及十种正行。<a id="a-17"></a>此相皆能显法界。</p>
  <p id="a18">论曰。<a id="a-19"></a>有十种无明犹在为障。</p>
  <p id="a1A">释曰。<a id="a-1B"></a>此十种相虽复实有。<a id="a-1C"></a>由无明所覆不得显现。<a id="a-1D"></a>故知菩萨初入真如观障见道。<a id="a-1E"></a>无明即灭。<a id="a-1F"></a>所余无明犹在未灭故。<a id="a-1G"></a>十无明覆十功德。<a id="a-1H"></a>障十正行。<a id="a-1I"></a>何者为十种无明。<a id="a-1J"></a>一凡夫性无明。<a id="a-1K"></a>二依身业等。<a id="a-1L"></a>于诸众生起邪行无明。<a id="a-1M"></a>三心迟苦无明。<a id="a-1N"></a>闻思修忘失无明。<a id="a-1O"></a>四微细烦恼行共生身见等无明。<a id="a-1P"></a>此烦恼最下品故。<a id="a-1Q"></a>随思惟起故。<a id="a-1R"></a>已远离随顺本所行事故。<a id="a-1S"></a>故名微细烦恼。<a id="a-1T"></a>五于下乘般涅槃无明。<a id="a-1U"></a>六粗相行无明。<a id="a-1V"></a>七微细相行无明。<a id="a-1W"></a>八于无相作功用心无明。<a id="a-1X"></a>九于众生利益事不由功用无明。<a id="a-1Y"></a>十于众法中不得自在无明。<a id="a-1Z"></a>凡夫性无明是初地障。<a id="a-1a"></a>此无明即是身见。<a id="a-1b"></a>身见有二种。<a id="a-1c"></a>一因二果。<a id="a-1d"></a>法我执是因。<a id="a-1e"></a>人我执是果。<a id="a-1f"></a>因即凡夫性迷法无我故称无明。<a id="a-1g"></a>二乘但能除果。<a id="a-1h"></a>不能断因。<a id="a-1i"></a>若不断此无明则不得入初地。<a id="a-1j"></a>故此无明为初地障。<a id="a-1k"></a>依身业等。<a id="a-1l"></a>于诸众生起邪行无明。<a id="a-1m"></a>是二地障。<a id="a-1n"></a>菩萨未入二地生如此想。<a id="a-1o"></a>谓三乘人有三行差别。<a id="a-1p"></a>迷一乘理故称无明。<a id="a-1q"></a>又释一切众生所行之善。<a id="a-1r"></a>无非菩萨大清净方便。<a id="a-1s"></a>何以故。<a id="a-1t"></a>清净既一。<a id="a-1u"></a>未至大清净位。<a id="a-1v"></a>无住义故。<a id="a-1w"></a>若悉应同归菩萨大道。<a id="a-1x"></a>云何修方便不修正道。<a id="a-1y"></a>未入二地则无此智。<a id="a-1z"></a>由迷此义故称无明。<a id="a-20"></a>若不断此无明。<a id="a-21"></a>则不得入二地。<a id="a-22"></a>故此无明为二地障。<a id="a-23"></a>心迟苦无明。<a id="a-24"></a>闻思修忘失无明。<a id="a-25"></a>是三地障。<a id="a-26"></a>未至智根位为迟。<a id="a-27"></a>未得菩萨微妙胜定为苦。<a id="a-28"></a>以障根及修故称无明障。<a id="a-29"></a>闻持等陀罗尼不得成就。<a id="a-2A"></a>令所闻思修有忘失故称无明。<a id="a-2B"></a>若不断此无明。<a id="a-2C"></a>不得入三地。<a id="a-2D"></a>故此无明为三地障。<a id="a-2E"></a>微细烦恼行共生身见等无明。<a id="a-2F"></a>为四地障。<a id="a-2G"></a>烦恼行者。<a id="a-2H"></a>法执分别种子为体。<a id="a-2I"></a>生住灭不停故名行。<a id="a-2J"></a>此种子为身见因。<a id="a-2K"></a>此种子体亦即是身见。<a id="a-2L"></a>以是法分别种类故。<a id="a-2M"></a>此烦恼最下品故者。<a id="a-2N"></a>此释微细义。<a id="a-2O"></a>由是最下品不能染污菩萨心。<a id="a-2P"></a>故名微细。<a id="a-2Q"></a>随思惟起故者。<a id="a-2R"></a>此释共生义。<a id="a-2S"></a>虽复不能染菩萨心。<a id="a-2T"></a>随正思惟起。<a id="a-2U"></a>与正思惟相应故不可说无。<a id="a-2V"></a>以能障菩萨一切智故。<a id="a-2W"></a>已远离随顺本所行事故者。<a id="a-2X"></a>此释离伴义。<a id="a-2Y"></a>昔在凡夫共位中及地前。<a id="a-2Z"></a>随顺本所行一切烦恼事。<a id="a-2a"></a>今修行四地离之已远。<a id="a-2b"></a>由不了法我空故称无明。<a id="a-2c"></a>若不断此无明则不得入四地。<a id="a-2d"></a>故此无明为四地障。<a id="a-2e"></a>于下乘般涅槃无明。<a id="a-2f"></a>是五地障。<a id="a-2g"></a>若人依四谛观修行五地。<a id="a-2h"></a>见生死为无量过失火之所烧然。<a id="a-2i"></a>见涅槃最清凉寂静功德圆满。<a id="a-2j"></a>不欲舍生死。<a id="a-2k"></a>此行难行。<a id="a-2l"></a>不欲取涅槃。<a id="a-2m"></a>此行亦难行。<a id="a-2n"></a>若人修行五地。<a id="a-2o"></a>心多求般涅槃故称无明。<a id="a-2p"></a>若不断此无明不得入五地。<a id="a-2q"></a>故此无明为五地障。<a id="a-2r"></a>粗相行无明。<a id="a-2s"></a>是六地障。<a id="a-2t"></a>若人修行六地。<a id="a-2u"></a>一切诸行相续生。<a id="a-2v"></a>如量如理证已。<a id="a-2w"></a>多住厌恶诸行心中。<a id="a-2x"></a>未能多住无相心中。<a id="a-2y"></a>故称无明。<a id="a-2z"></a>若不断此无明不得入六地。<a id="a-30"></a>故此无明为六地障。<a id="a-31"></a>微细相行无明为七地障。<a id="a-32"></a>若人修行七地。<a id="a-33"></a>由心于百万大劫中。<a id="a-34"></a>未能离诸行相续相谓生及灭故。<a id="a-35"></a>不能通达法界无染净相。<a id="a-36"></a>如经言。<a id="a-37"></a>龙王十二缘生者。<a id="a-38"></a>或生或不生。<a id="a-39"></a>云何生。<a id="a-3A"></a>由俗谛故。<a id="a-3B"></a>云何不生。<a id="a-3C"></a>由真谛故。<a id="a-3D"></a>于十二缘生中。<a id="a-3E"></a>未能离生相住无生相。<a id="a-3F"></a>不得入七地故称无明。<a id="a-3G"></a>若不断此无明不得入七地。<a id="a-3H"></a>故此无明为七地障。<a id="a-3I"></a>于无相作功用心无明。<a id="a-3J"></a>为八地障。<a id="a-3K"></a>若人修行八地由作功用心。<a id="a-3L"></a>为除微细相行无明。<a id="a-3M"></a>及为住无相心中。<a id="a-3N"></a>未能自然恒住无间缺无相心。<a id="a-3O"></a>故称无明。<a id="a-3P"></a>若不断此无明不得入八地。<a id="a-3Q"></a>故此无明为八地障。<a id="a-3R"></a>于众生利益事不由功用无明。<a id="a-3S"></a>是九地障。<a id="a-3T"></a>若人修行九地。<a id="a-3U"></a>心自然恒住无相。<a id="a-3V"></a>但于利益众生事四种自在中。<a id="a-3W"></a>未能自然恒起利益众生事。<a id="a-3X"></a>故称无明。<a id="a-3Y"></a>若不断此无明不得入九地。<a id="a-3Z"></a>故此无明为九地障。<a id="a-3a"></a>于众法中不得自在无明。<a id="a-3b"></a>是十地障。<a id="a-3c"></a>若人修行十地。<a id="a-3d"></a>于成就三身业及微细秘密陀罗尼三摩提门。<a id="a-3e"></a>未得自在故称无明。<a id="a-3f"></a>若不断此无明不得入十地。<a id="a-3g"></a>故此无明为十地障。</p>
  <p id="a3h">论曰。<a id="a-3i"></a>何者能显法界十相。</p>
  <p id="a3j">释曰。<a id="a-3k"></a>此问欲显真如有十功德相。<a id="a-3l"></a>此十功德能生十正行及十不共果。<a id="a-3m"></a>以显法界体。<a id="a-3n"></a>十功德是显法界之本故。<a id="a-3o"></a>先问十功德相。</p>
  <p id="a3p">论曰。<a id="a-3q"></a>于初地由一切遍满义。<a id="a-3r"></a>应知法界。</p>
  <p id="a3s">释曰。<a id="a-3t"></a>真如法界。<a id="a-3u"></a>于一切法中遍满无余。<a id="a-3v"></a>何以故。<a id="a-3w"></a>诸法中无有一法非无我故。<a id="a-3x"></a>人法二执所起分别覆藏法界一切遍满义。<a id="a-3y"></a>由此障故。<a id="a-3z"></a>愿行位人不得入初地。<a id="a-40"></a>若除此障。<a id="a-41"></a>即见真如遍满义。<a id="a-42"></a>人法二执永得清净。<a id="a-43"></a>由观此义得入初地。</p>
  <p id="a44">论曰。<a id="a-45"></a>于二地由最胜义。</p>
  <p id="a46">释曰。<a id="a-47"></a>人法二空摄一切法。<a id="a-48"></a>尽是遍满义。<a id="a-49"></a>此义于一切法中最胜清净。<a id="a-4A"></a>由观此义得入二地。</p>
  <p id="a4B">论曰。<a id="a-4C"></a>于三地由胜流义。</p>
  <p id="a4D">释曰。<a id="a-4E"></a>真如于一切法中最胜。<a id="a-4F"></a>由缘真如起无分别智。<a id="a-4G"></a>无分别智是真如所流。<a id="a-4H"></a>此智于诸智中最胜。<a id="a-4I"></a>因此智流出无分别后智所生大悲。<a id="a-4J"></a>此大悲于一切定中最胜。<a id="a-4K"></a>因此大悲。<a id="a-4L"></a>如来欲安立正法救济众生。<a id="a-4M"></a>说大乘十二部经。<a id="a-4N"></a>此法是大悲所流。<a id="a-4O"></a>此法于一切说中最胜。<a id="a-4P"></a>菩萨为得此法。<a id="a-4Q"></a>一切难行能行。<a id="a-4R"></a>难忍能忍。<a id="a-4S"></a>由观此法得入三地。</p>
  <p id="a4T">论曰。<a id="a-4U"></a>于四地由无摄义。</p>
  <p id="a4V">释曰。<a id="a-4W"></a>于最胜真如及真如所流法。<a id="a-4X"></a>菩萨于中见无摄义。<a id="a-4Y"></a>谓此法非我所摄。<a id="a-4Z"></a>非他所摄。<a id="a-4a"></a>何以故。<a id="a-4b"></a>自他及法三义不可得故。<a id="a-4c"></a>譬如北鸠娄越人。<a id="a-4d"></a>于外尘不生自他摄想。<a id="a-4e"></a>菩萨于法界亦尔。<a id="a-4f"></a>故法爱不得生。<a id="a-4g"></a>由观此义得入四地。</p>
  <p id="a4h">论曰。<a id="a-4i"></a>于五地由相续不异义。</p>
  <p id="a4j">释曰。<a id="a-4k"></a>此法虽复无摄。<a id="a-4l"></a>三世诸佛于中相续不异。<a id="a-4m"></a>不如眼等诸根色等诸尘。<a id="a-4n"></a>及六道众生相续有异。<a id="a-4o"></a>何以故。<a id="a-4p"></a>如此等法分别所作故。<a id="a-4q"></a>相续有异。<a id="a-4r"></a>三世诸佛真如所显故。<a id="a-4s"></a>相续不异。<a id="a-4t"></a>若观此义得入五地。</p>
  <p id="a4u">论曰。<a id="a-4v"></a>于六地由无染净义。</p>
  <p id="a4w">释曰。<a id="a-4x"></a>三世诸佛于此法中。<a id="a-4y"></a>虽复相续不异。<a id="a-4z"></a>此法于未来佛无染。<a id="a-50"></a>以本性净故。<a id="a-51"></a>于过去现在佛无净。<a id="a-52"></a>以本性无染故。<a id="a-53"></a>由观此义得入六地。</p>
  <p id="a54">论曰。<a id="a-55"></a>于七地由种种法无别义。</p>
  <p id="a56">释曰。<a id="a-57"></a>十二部经所显法门。<a id="a-58"></a>由种种义成立有异。<a id="a-59"></a>由一味修行一味通达一味至得故。<a id="a-5A"></a>不见有异。<a id="a-5B"></a>由观此义得入七地。</p>
  <p id="a5C">论曰。<a id="a-5D"></a>于八地由不增减义。</p>
  <p id="a5E">释曰。<a id="a-5F"></a>菩萨见一切法。<a id="a-5G"></a>道成时不增。<a id="a-5H"></a>或灭时无减。<a id="a-5I"></a>如此智是相自在及土自在依止。<a id="a-5J"></a>相自在者。<a id="a-5K"></a>如所欲求相以自在故。<a id="a-5L"></a>即得现前。<a id="a-5M"></a>土自在者。<a id="a-5N"></a>若菩萨起分别愿。<a id="a-5O"></a>愿此土皆成颇梨柯等。<a id="a-5P"></a>以自在故如其所愿即成。<a id="a-5Q"></a>初自在为成熟佛法。<a id="a-5R"></a>后自在为成熟众生。<a id="a-5S"></a>此二自在由不增减智得成。<a id="a-5T"></a>即以不增减智为依止。<a id="a-5U"></a>由观此义得入八地。</p>
  <p id="a5V">论曰。<a id="a-5W"></a>于九地由定自在依止义。<a id="a-5X"></a>由土自在依止义。<a id="a-5Y"></a>由智自在依止义。</p>
  <p id="a5Z">释曰。<a id="a-5a"></a>初二依止义如前释。<a id="a-5b"></a>智自在者。<a id="a-5c"></a>四无碍解所显名智。<a id="a-5d"></a>此智以无分别后智为体。<a id="a-5e"></a>何以故。<a id="a-5f"></a>遍一切法门悉无倒故。<a id="a-5g"></a>由得此智故成大法师。<a id="a-5h"></a>能令无穷大千世界众生入甚深义。<a id="a-5i"></a>如意能成故名自在。<a id="a-5j"></a>此自在以无分别智为依止。<a id="a-5k"></a>由得此自在故入九地。<a id="a-5l"></a>又释通达法界为智自在依止。<a id="a-5m"></a>故得四无碍解。<a id="a-5n"></a>由观此义得入九地。</p>
  <p id="a5o">论曰。<a id="a-5p"></a>于十地由业自在依止义。<a id="a-5q"></a>由陀罗尼门三摩提门自在依止义。<a id="a-5r"></a>应知法界。</p>
  <p id="a5s">释曰。<a id="a-5t"></a>通达法界。<a id="a-5u"></a>为作众生利益事若得诸佛三业。<a id="a-5v"></a>及得陀罗尼门三摩提门。<a id="a-5w"></a>则能通达如来一切秘密法藏。<a id="a-5x"></a>得入十地。<a id="a-5y"></a>又释通达法界为业自在依止。<a id="a-5z"></a>通达法界为陀罗尼门三摩提门自在依止。<a id="a-60"></a>由此通达为化度十方众生。<a id="a-61"></a>得三身三业故名业自在。<a id="a-62"></a>由得陀罗尼门三摩提门。<a id="a-63"></a>如来一切秘密法藏如意通达。<a id="a-64"></a>故名自在。<a id="a-65"></a>此三自在并以真如为依止。<a id="a-66"></a>由观此义得入十地。<a id="a-67"></a>若通达法界。<a id="a-68"></a>真如十种功德为得何果。<a id="a-69"></a>若通达法界遍满功德。<a id="a-6A"></a>得通达一切障空义。<a id="a-6B"></a>得一切障灭果。<a id="a-6C"></a>若通达法界最胜功德。<a id="a-6D"></a>得于一切众生最胜无等菩提果。<a id="a-6E"></a>若通达法界胜流文句功德。<a id="a-6F"></a>得无边法音及能满一切众生意欲果。<a id="a-6G"></a>何以故。<a id="a-6H"></a>此法音无边无倒故。<a id="a-6I"></a>若通达法界无摄功德。<a id="a-6J"></a>得如所应一切众生利益事果。<a id="a-6K"></a>若通达法界相续不异功德。<a id="a-6L"></a>得与三世诸佛无差别法身果。<a id="a-6M"></a>若通达十二缘生真如无染净功德。<a id="a-6N"></a>得自相续清净及能清净一切众生染浊果。<a id="a-6O"></a>若通达种种法无别功德。<a id="a-6P"></a>得一切相灭恒住无相果。<a id="a-6Q"></a>若通达不增减功德。<a id="a-6R"></a>得共诸佛平等威德智慧业果。<a id="a-6S"></a>若通达四种自在依止功德。<a id="a-6T"></a>得三身果。<a id="a-6U"></a>若通达无分别依止。<a id="a-6V"></a>得法身果。<a id="a-6W"></a>若通达土及智自在依止。<a id="a-6X"></a>得应身果。<a id="a-6Y"></a>由此应身于大集中。<a id="a-6Z"></a>得共众生受法乐果。<a id="a-6a"></a>若通达业依止。<a id="a-6b"></a>得化身果。<a id="a-6c"></a>因于此果能作无量众生无边利益果。</p>
  <p id="a6d">论曰。<a id="a-6e"></a>此中说偈。</p>
  <p id="a6f">遍满最胜义　　胜流及无摄</p>
  <p id="a6g">无异无染净　　种种法无别</p>
  <p id="a6h">不增减四种　　自在依止义</p>
  <p id="a6i">业自在依止　　总持三摩提</p>
  <p id="a6j">如此二偈。<a id="a-6k"></a>依中边分别论。<a id="a-6l"></a>应当了知。</p>
  <p id="a6m">复次此无明。<a id="a-6n"></a>应知于二乘非染污。<a id="a-6o"></a>于菩萨是染污。</p>
  <p id="a6p">释曰。<a id="a-6q"></a>二乘修行不为入十地。<a id="a-6r"></a>此无明不障二乘。<a id="a-6s"></a>非二乘道所破故。<a id="a-6t"></a>不染污二乘。<a id="a-6u"></a>菩萨修行为入十地。<a id="a-6v"></a>此无明障菩萨十地。<a id="a-6w"></a>为菩萨道所破故。<a id="a-6x"></a>染污菩萨。<a id="a-6y"></a>若菩萨于初地。<a id="a-6z"></a>能通达一切地。<a id="a-70"></a>云何次第制立诸地差别。<a id="a-71"></a>由此住故。<a id="a-72"></a>菩萨修行十度。<a id="a-73"></a>通别二行。<a id="a-74"></a>因此住修别行故。<a id="a-75"></a>次第制立十地差别。</p>
  <p data-pb></p>
  <h2 id="a76">立名章第二</h2>
  <p id="a77">论曰。<a id="a-78"></a>云何初地名欢喜由始得自他利益功能故。</p>
  <p id="a79">释曰。<a id="a-7A"></a>菩萨于初登地时。<a id="a-7B"></a>即具得自利利他功能。<a id="a-7C"></a>昔所未得此时始得。<a id="a-7D"></a>是故欢喜。<a id="a-7E"></a>声闻于初证真如时。<a id="a-7F"></a>但得自利功能。<a id="a-7G"></a>无利他功能声闻亦有欢喜义。<a id="a-7H"></a>不及菩萨故。<a id="a-7I"></a>唯菩萨初地立欢喜名。<a id="a-7J"></a>声闻初果不立此名。<a id="a-7K"></a>复次昔所未证出世法。<a id="a-7L"></a>今始得证。<a id="a-7M"></a>无量因缘有大庆悦。<a id="a-7N"></a>恒相续生故称欢喜。</p>
  <p id="a7O">论曰。<a id="a-7P"></a>云何二地名无垢。<a id="a-7Q"></a>此地远离犯菩萨戒垢故。</p>
  <p id="a7R">释曰。<a id="a-7S"></a>菩萨于此地中有自性清净戒。<a id="a-7T"></a>非如初地由正思量所得。<a id="a-7U"></a>故称无垢。<a id="a-7V"></a>复次于此地中。<a id="a-7W"></a>一切细微犯戒过失垢离之已远。<a id="a-7X"></a>自性清净戒恒相续流故称无垢。</p>
  <p id="a7Y">论曰。<a id="a-7Z"></a>云何三地名明焰。<a id="a-7a"></a>由无退三摩提及三摩跋提依止故。<a id="a-7b"></a>大法光明依止故。</p>
  <p id="a7c">释曰。<a id="a-7d"></a>菩萨于此地中。<a id="a-7e"></a>未曾离三摩提及三摩跋提。<a id="a-7f"></a>以不退此定故。<a id="a-7g"></a>所说大乘教是此定依止。<a id="a-7h"></a>大法谓大乘法。<a id="a-7i"></a>无分别智及无分别后智名光明。<a id="a-7j"></a>菩萨亦恒不离此智。<a id="a-7k"></a>闻持陀罗尼为此智依止。<a id="a-7l"></a>以定为明。<a id="a-7m"></a>以智为焰。<a id="a-7n"></a>故称明焰。<a id="a-7o"></a>又释定为智根故名依止。<a id="a-7p"></a>智为定根故亦名依止。<a id="a-7q"></a>复次此地是无量智慧光明。<a id="a-7r"></a>无量三摩提闻持陀罗尼依止。<a id="a-7s"></a>故称明焰。</p>
  <p id="a7t">论曰。<a id="a-7u"></a>云何四地名烧然。<a id="a-7v"></a>由助菩提法能焚灭一切障故。</p>
  <p id="a7w">释曰。<a id="a-7x"></a>菩萨于此地中。<a id="a-7y"></a>恒住助道法故名然。<a id="a-7z"></a>由住此法焚灭大小诸惑故名烧。<a id="a-80"></a>故称烧然。<a id="a-81"></a>复次道火炽盛。<a id="a-82"></a>能烧惑薪。<a id="a-83"></a>故称烧然。</p>
  <p id="a84">论曰。<a id="a-85"></a>云何五地名难胜。<a id="a-86"></a>真俗二智更互相违。<a id="a-87"></a>能合难合令相应故。</p>
  <p id="a88">释曰。<a id="a-89"></a>真智无分别。<a id="a-8A"></a>俗智如工巧等明处。<a id="a-8B"></a>有分别。<a id="a-8C"></a>分别无分别此二互相违。<a id="a-8D"></a>合令相应此事为难。<a id="a-8E"></a>菩萨于此地中能令相应。<a id="a-8F"></a>故称难胜。</p>
  <p id="a8G">论曰。<a id="a-8H"></a>云何六地名现前。<a id="a-8I"></a>由十二缘生智依止故。<a id="a-8J"></a>能令般若波罗蜜现前住故。</p>
  <p id="a8K">释曰。<a id="a-8L"></a>菩萨于此地中。<a id="a-8M"></a>住十二缘生观。<a id="a-8N"></a>由十二缘生智力。<a id="a-8O"></a>得无分别住。<a id="a-8P"></a>无分别住即是般若波罗蜜。<a id="a-8Q"></a>此般若波罗蜜恒明了住。<a id="a-8R"></a>故称现前。</p>
  <p id="a8S">论曰。<a id="a-8T"></a>云何七地名远行。<a id="a-8U"></a>由至有功用行最后边故。</p>
  <p id="a8V">释曰。<a id="a-8W"></a>菩萨于此地中。<a id="a-8X"></a>作功用心修行已。<a id="a-8Y"></a>究竟思量一切相皆决了。<a id="a-8Z"></a>此思量由功用得成。<a id="a-8a"></a>于加行功用心中。<a id="a-8b"></a>最在后边故称远行。<a id="a-8c"></a>复次无间缺思惟诸法相。<a id="a-8d"></a>长久入修行心。<a id="a-8e"></a>与清净地相邻接故称远行。</p>
  <p id="a8f">论曰。<a id="a-8g"></a>云何八地名不动。<a id="a-8h"></a>由一切相及作意功用不能动故。</p>
  <p id="a8i">释曰。<a id="a-8j"></a>于无相及一切相。<a id="a-8k"></a>作功用心及惑不能动故。<a id="a-8l"></a>菩萨于此地有二种境。<a id="a-8m"></a>一真境二俗境。<a id="a-8n"></a>真境名无相。<a id="a-8o"></a>菩萨住此境。<a id="a-8p"></a>一切相及功用所不能转。<a id="a-8q"></a>俗境名一切相。<a id="a-8r"></a>即利益众生事。<a id="a-8s"></a>菩萨于此境一切惑不能染。<a id="a-8t"></a>菩萨心由此二义故称不动。<a id="a-8u"></a>复次一切相一切法一切功用。<a id="a-8v"></a>不能转菩萨无分别心。<a id="a-8w"></a>何以故。<a id="a-8x"></a>此无分别心自然相续恒流故称不动。</p>
  <p id="a8y">论曰。<a id="a-8z"></a>云何九地名善慧。<a id="a-90"></a>由最胜无碍解智依止故。</p>
  <p id="a91">释曰。<a id="a-92"></a>菩萨于此地中。<a id="a-93"></a>所得四辩名慧。<a id="a-94"></a>此慧圆满无退无垢名善。<a id="a-95"></a>故称善慧。<a id="a-96"></a>复次菩萨于此地中。<a id="a-97"></a>能具足说一切法。<a id="a-98"></a>由得无失广大智慧有此功能。<a id="a-99"></a>故称善慧。</p>
  <p id="a9A">论曰。<a id="a-9B"></a>云何十地名法云。<a id="a-9C"></a>由缘通境知一切法。<a id="a-9D"></a>一切陀罗尼门及三摩提门为藏故譬云。<a id="a-9E"></a>能覆如虚空粗障故。<a id="a-9F"></a>能圆满法身故。</p>
  <p id="a9G">释曰。<a id="a-9H"></a>菩萨于此地中得如此智。<a id="a-9I"></a>能缘一切法通为一境。<a id="a-9J"></a>此智有胜功能。<a id="a-9K"></a>譬云有三义。<a id="a-9L"></a>谓能藏能覆能益。<a id="a-9M"></a>如净水在云内为云所含。<a id="a-9N"></a>即是能藏义。<a id="a-9O"></a>此智亦尔。<a id="a-9P"></a>陀罗尼门及三摩提门如净水在此智内。<a id="a-9Q"></a>为此智所含故。<a id="a-9R"></a>有能藏义。<a id="a-9S"></a>云能覆空一分。<a id="a-9T"></a>此智亦尔。<a id="a-9U"></a>能覆一切粗大惑障。<a id="a-9V"></a>为能对治故。<a id="a-9W"></a>作自地灭道。<a id="a-9X"></a>作余地不生道。<a id="a-9Y"></a>复次如云能遍满虚空。<a id="a-9Z"></a>此智亦尔。<a id="a-9a"></a>能圆满菩萨转依法身。<a id="a-9b"></a>由此二意故有能覆义。<a id="a-9c"></a>菩萨由有此智。<a id="a-9d"></a>如大云于一切众生。<a id="a-9e"></a>随根随性常雨法雨。<a id="a-9f"></a>能除众生烦恼燋热。<a id="a-9g"></a>能脱众生三障尘垢。<a id="a-9h"></a>能生长众生三乘善种故。<a id="a-9i"></a>有能益义。<a id="a-9j"></a>法目此智。<a id="a-9k"></a>以云譬智。<a id="a-9l"></a>故称法云。<a id="a-9m"></a>通名地者有四义。<a id="a-9n"></a>一住义二处义三摄义四治义。<a id="a-9o"></a>是十一无流胜智住位故。<a id="a-9p"></a>以住为义。<a id="a-9q"></a>是受用现世安乐住。<a id="a-9r"></a>成熟佛法。<a id="a-9s"></a>成熟众生处故。<a id="a-9t"></a>以处为义。<a id="a-9u"></a>总摄一切福德智慧故。<a id="a-9v"></a>以摄为义。<a id="a-9w"></a>能对治惑流故。<a id="a-9x"></a>以治为义。</p>
  <p data-pb></p>
  <h2 id="a9y">得相章第三</h2>
  <p id="a9z">论曰。<a id="a-A0"></a>云何应知得诸地相。</p>
  <p id="aA1">释曰。<a id="a-A2"></a>若菩萨已得欢喜地所得实相。<a id="a-A3"></a>此相能发起菩萨自精进心。<a id="a-A4"></a>能生众生信乐心。<a id="a-A5"></a>能令菩萨离增上慢心。<a id="a-A6"></a>须说所得地相。<a id="a-A7"></a>故问云何应知。</p>
  <p id="aA8">论曰。<a id="a-A9"></a>由四种相。</p>
  <p id="aAA">释曰。<a id="a-AB"></a>四种相中。<a id="a-AC"></a>随一相显现。<a id="a-AD"></a>即验此人已入菩萨地。<a id="a-AE"></a>何以故。<a id="a-AF"></a>此四相离登地人于余处则无。</p>
  <p id="aAG">论曰。<a id="a-AH"></a>一由已得信乐相。<a id="a-AI"></a>于一一地决定生信乐故。</p>
  <p id="aAJ">释曰。<a id="a-AK"></a>有五种信乐。<a id="a-AL"></a>如地持论说。<a id="a-AM"></a>一无放逸。<a id="a-AN"></a>二遭苦难众生无救无依。<a id="a-AO"></a>为作救济依止之所。<a id="a-AP"></a>三于三宝起极尊重心。<a id="a-AQ"></a>穷诸供养。<a id="a-AR"></a>四知所有过不一念覆藏。<a id="a-AS"></a>即皆发露。<a id="a-AT"></a>五于一切事及思修中。<a id="a-AU"></a>先发菩提心。<a id="a-AV"></a>于此五中。<a id="a-AW"></a>随一显现。<a id="a-AX"></a>即验已入菩萨地。<a id="a-AY"></a>譬如须陀洹人得四不坏信。<a id="a-AZ"></a>何以故。<a id="a-Aa"></a>此五是菩萨常所行法。<a id="a-Ab"></a>是故能显菩萨已入地相。</p>
  <p id="aAc">论曰。<a id="a-Ad"></a>二由已得行相。<a id="a-Ae"></a>得与地相应十种法正行故。</p>
  <p id="aAf">释曰。<a id="a-Ag"></a>若菩萨修行十地。<a id="a-Ah"></a>不出十种正行。<a id="a-Ai"></a>此十种正行是十地依止。<a id="a-Aj"></a>十种法正行如十七地论说。<a id="a-Ak"></a>诸菩萨于大乘中。<a id="a-Al"></a>为成熟众生有十种善法正行。<a id="a-Am"></a>与大乘相应。<a id="a-An"></a>十二部方等经菩萨藏所摄。<a id="a-Ao"></a>何等为十。<a id="a-Ap"></a>一书持二供养三施他。<a id="a-Aq"></a>四若他正说恭敬听受。<a id="a-Ar"></a>五自读六教他令得。<a id="a-As"></a>七如所说一心习诵。<a id="a-At"></a>八为他如理广释。<a id="a-Au"></a>九独处空闲正思称量简择。<a id="a-Av"></a>十由修相入意。<a id="a-Aw"></a>如此十种正行。<a id="a-Ax"></a>几是大福德道。<a id="a-Ay"></a>几是加行道。<a id="a-Az"></a>几是净障道。<a id="a-B0"></a>一切是大福德道。<a id="a-B1"></a>第九是加行道。<a id="a-B2"></a>第十是净障道。</p>
  <p id="aB3">论曰。<a id="a-B4"></a>三由已得通达相。<a id="a-B5"></a>先于初地通达真如法界时。<a id="a-B6"></a>皆能通达一切地故。</p>
  <p id="aB7">释曰。<a id="a-B8"></a>由四寻思四如实智。<a id="a-B9"></a>所得真如地地不异。</p>
  <p id="aBA">论曰。<a id="a-BB"></a>四由已得成就相。<a id="a-BC"></a>此十地皆已至究竟修行故。</p>
  <p id="aBD">释曰。<a id="a-BE"></a>成就心有四种。<a id="a-BF"></a>所缘境亦有四种。<a id="a-BG"></a>菩萨于愿乐地中善增长善根。<a id="a-BH"></a>已依菩提道出离二执。<a id="a-BI"></a>是菩萨心缘四种境起。<a id="a-BJ"></a>何者为四。<a id="a-BK"></a>一缘未来世菩提资粮。<a id="a-BL"></a>速疾圆满。<a id="a-BM"></a>二缘作众生利益事圆满。<a id="a-BN"></a>三缘无上菩提果。<a id="a-BO"></a>四缘诸如来具相佛事圆满。<a id="a-BP"></a>缘此四境即有四心。<a id="a-BQ"></a>一精进心。<a id="a-BR"></a>二大悲心。<a id="a-BS"></a>三善愿心。<a id="a-BT"></a>四善行心。</p>
 </body>
</html>