<!doctype html>
<html id="z3IBVOxww" data-ver="998">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释论卷第十</h1>
  <h2 id="a2">释智胜相胜语第十之二</h2>
  <p id="a3">论曰。<a id="a-4"></a>此诸佛法身。<a id="a-5"></a>为说差别。<a id="a-6"></a>为说无差别。<a id="a-7"></a>依止意用及业无异故。<a id="a-8"></a>不可说差别。<a id="a-9"></a>无量正觉故有差别。<a id="a-A"></a>如法身受用身亦尔。<a id="a-B"></a>意用及业不异故无差别。<a id="a-C"></a>依止有差别。<a id="a-D"></a>无量依止转故。<a id="a-E"></a>变化身亦如受用身应知。</p>
  <p id="aF">释曰。<a id="a-G"></a>无量依止转故者。<a id="a-H"></a>诸菩萨有无量依止。<a id="a-I"></a>由此受用身显现故。<a id="a-J"></a>是故意用及业无差别。<a id="a-K"></a>然身事有差别于中意用无差别者。<a id="a-L"></a>谓安乐一切众生意应知。<a id="a-M"></a>业无差别者。<a id="a-N"></a>谓显示证正觉般涅槃等业。<a id="a-O"></a>此业无别应知。</p>
  <p id="aP">论曰。<a id="a-Q"></a>应知法身与几功德相应。<a id="a-R"></a>与最清净四无量解脱胜处一切处无诤愿智四辩六通三十二大丈夫相。<a id="a-S"></a>八十种好。<a id="a-T"></a>四一切种清净。<a id="a-U"></a>十力四无畏。<a id="a-V"></a>三不护三念处无忘失法。<a id="a-W"></a>拔除习气大悲十八不共佛法。<a id="a-X"></a>一切种胜智等相应。<a id="a-Y"></a>此中有偈。</p>
  <p id="aZ">怜愍诸众生　　舍离结缚意</p>
  <p id="aa">不舍安乐心　　归命利益意</p>
  <p id="ab">解脱一切障　　牟尼胜世间</p>
  <p id="ac">智遍满尔炎　　归命解脱心</p>
  <p id="ad">能灭诸众生　　一切惑无余</p>
  <p id="ae">惑者共归苦　　归命离惑人</p>
  <p id="af">无功用无著　　无障碍寂静</p>
  <p id="ag">常解一切难　　归命释难者</p>
  <p id="ah">所依及能依　　说言及说智</p>
  <p id="ai">意常无障碍　　归命善说者</p>
  <p id="aj">随彼等语言　　行往还出离</p>
  <p id="ak">知彼诸众生　　归命善教者</p>
  <p id="al">诸众生见佛　　缘彼大人相</p>
  <p id="am">但见得生信　　归命生信者</p>
  <p id="an">执持住处舍　　变化及变易</p>
  <p id="ao">三昧智自在　　归命到彼岸</p>
  <p id="ap">方便归依净　　及大乘出离</p>
  <p id="aq">障隔诸众生　　归命摧魔者</p>
  <p id="ar">能说智及断　　出离障碍事</p>
  <p id="as">外道不能坏　　归命自他利</p>
  <p id="at">说法制大众　　远离二烦恼</p>
  <p id="au">无护无忘失　　归命摄众者</p>
  <p id="av">利益诸众生　　所作不过时</p>
  <p id="aw">所作常不虚　　归命无忘失</p>
  <p id="ax">行住一切处　　无非圆智业</p>
  <p id="ay">一切时遍知　　归命实义者</p>
  <p id="az">于昼夜六时　　观察诸世间</p>
  <p id="a10">与大悲相应　　归命利益意</p>
  <p id="a11">修行及证得　　智慧与作业</p>
  <p id="a12">胜一切二乘　　归命最胜者</p>
  <p id="a13">三身大菩提　　具得一切种</p>
  <p id="a14">归命断众生　　一切处疑惑</p>
  <p id="a15">无畏无过失　　无浊无住处</p>
  <p id="a16">于诸法无动　　归命无戏论</p>
  <p id="a17">诸佛法身与如是等功德相应。<a id="a-18"></a>复有自性因果业相应行事等功德。<a id="a-19"></a>是故诸佛法身是无上功德应知。<a id="a-1A"></a>此中有偈。</p>
  <p id="a1B">成就最胜义　　出过一切地</p>
  <p id="a1C">至诸众生上　　解脱诸众生</p>
  <p id="a1D">无尽无等德　　相应世间见</p>
  <p id="a1E">众轮亦不见　　一切天人等</p>
  <p id="a1F">释曰。<a id="a-1G"></a>法身与如是等功德相应。<a id="a-1H"></a>复有自性因果业相应行事等功德者。<a id="a-1I"></a>于中法身自性者。<a id="a-1J"></a>以成就最胜义显示。<a id="a-1K"></a>成就最胜义者。<a id="a-1L"></a>谓清净真如。<a id="a-1M"></a>此是佛自性故。<a id="a-1N"></a>因者显示出过一切地。<a id="a-1O"></a>谓以修一切地得彼佛体故。<a id="a-1P"></a>至诸众生上者。<a id="a-1Q"></a>此显示果。<a id="a-1R"></a>显此果在一切众生上故。<a id="a-1S"></a>解脱诸众生者。<a id="a-1T"></a>此显示业。<a id="a-1U"></a>佛是救脱一切众生故。<a id="a-1V"></a>相应者。<a id="a-1W"></a>无尽无等功德相应以此显示。<a id="a-1X"></a>于中世间见者。<a id="a-1Y"></a>谓见化身故。<a id="a-1Z"></a>诸大众轮见者。<a id="a-1a"></a>谓见受用身故。<a id="a-1b"></a>此等诸天人亦不见者。<a id="a-1c"></a>谓此诸大众轮不见自性身。<a id="a-1d"></a>此等显示佛身行事差别。</p>
  <p id="a1e">论曰。<a id="a-1f"></a>然此诸佛法身甚深最甚深此甚深云何可见此中有偈。</p>
  <p id="a1g">诸佛不生生　　无住处为处</p>
  <p id="a1h">诸事无功用　　受用第四食</p>
  <p id="a1i">无差别无量　　无数量一业</p>
  <p id="a1j">不动及动业　　诸佛三身具</p>
  <p id="a1k">无有证正觉　　非不一切觉</p>
  <p id="a1l">念念不可量　　有非有所显</p>
  <p id="a1m">无欲无离欲　　而亦与欲俱</p>
  <p id="a1n">既知欲非欲　　得入欲法如</p>
  <p id="a1o">诸佛过诸阴　　而亦住阴中</p>
  <p id="a1p">与彼不一异　　不舍而寂灭</p>
  <p id="a1q">诸佛同事业　　犹如大海水</p>
  <p id="a1r">我已现当作　　他利无是思</p>
  <p id="a1s">诸罪者不见　　如破器中月</p>
  <p id="a1t">普遍一切世　　法光犹如日</p>
  <p id="a1u">或显示正觉　　或涅槃如火</p>
  <p id="a1v">不生亦不有　　如来常住身</p>
  <p id="a1w">佛于非正法　　人及恶趣中</p>
  <p id="a1x">于非梵行法　　自住最胜者</p>
  <p id="a1y">行于一切处　　而亦无所行</p>
  <p id="a1z">一切众生见　　然非六根境</p>
  <p id="a20">伏断诸烦恼　　如咒制诸毒</p>
  <p id="a21">以惑至惑尽　　佛具一切智</p>
  <p id="a22">烦恼即菩提　　生死寂灭体</p>
  <p id="a23">有大方便故　　如来不思议</p>
  <p id="a24">此即是十二种甚深。<a id="a-25"></a>应知所谓生成业住甚深。<a id="a-26"></a>安立数业甚深。<a id="a-27"></a>正遍觉甚深。<a id="a-28"></a>离欲甚深。<a id="a-29"></a>灭阴甚深。<a id="a-2A"></a>成熟甚深。<a id="a-2B"></a>显现甚深。<a id="a-2C"></a>显示正遍觉般涅槃甚深。<a id="a-2D"></a>住甚深。<a id="a-2E"></a>显示自体甚深。<a id="a-2F"></a>灭烦恼甚深。<a id="a-2G"></a>不思议甚深。</p>
  <p id="a2H">释曰。<a id="a-2I"></a>今当显示大乘甚深。<a id="a-2J"></a>即是显示十二种甚深。<a id="a-2K"></a>于中生成业住等甚深。<a id="a-2L"></a>以一偈显示。<a id="a-2M"></a>诸佛不生生者。<a id="a-2N"></a>此显生甚深。<a id="a-2O"></a>诸佛以不生为生故。<a id="a-2P"></a>无住处为处者。<a id="a-2Q"></a>此显成长甚深。<a id="a-2R"></a>诸佛不住生死涅槃处故。<a id="a-2S"></a>所作无功用者。<a id="a-2T"></a>此显业甚深。<a id="a-2U"></a>诸佛以平等为业。<a id="a-2V"></a>由无功用故所作之业一切处平等受用。<a id="a-2W"></a>第四食者。<a id="a-2X"></a>此显住甚深。<a id="a-2Y"></a>由四种食是不净身依止住处。<a id="a-2Z"></a>诸佛非不净身依止住处。<a id="a-2a"></a>由段等四食。<a id="a-2b"></a>是欲界众生不清净身依止而住故。<a id="a-2c"></a>净不净身依止住处者。<a id="a-2d"></a>谓色无色界众生。<a id="a-2e"></a>此等于下地烦恼则净。<a id="a-2f"></a>于上地烦恼则不净。<a id="a-2g"></a>此诸净不净身。<a id="a-2h"></a>唯有触意思识等三食。<a id="a-2i"></a>离于段食。<a id="a-2j"></a>彼身得住。<a id="a-2k"></a>彼身唯以三食得住故。<a id="a-2l"></a>净身住持者。<a id="a-2m"></a>即是段等四食。<a id="a-2n"></a>于声闻缘觉等此等净身。<a id="a-2o"></a>若住于世由此住持故。<a id="a-2p"></a>示现住持者。<a id="a-2q"></a>即彼段等四食示现。<a id="a-2r"></a>即以此住持故。<a id="a-2s"></a>诸佛食之。<a id="a-2t"></a>此为第四。<a id="a-2u"></a>由示现以此为住持故。<a id="a-2v"></a>诸佛世尊得受众生所施令生欢喜。<a id="a-2w"></a>积聚福德故。<a id="a-2x"></a>无有食事。<a id="a-2y"></a>复有说言。<a id="a-2z"></a>诸佛食时诸天接取施余众生。<a id="a-30"></a>以此因缘令彼众生当得菩提故。<a id="a-31"></a>此等一偈同一甚深。<a id="a-32"></a>又诸佛生相有十因缘应知。<a id="a-33"></a>一愚痴别异故。<a id="a-34"></a>二种种别异故。<a id="a-35"></a>三摄持自在故。<a id="a-36"></a>四住自在故。<a id="a-37"></a>五舍自在故。<a id="a-38"></a>六无二相故。<a id="a-39"></a>七唯影像故。<a id="a-3A"></a>八如幻故。<a id="a-3B"></a>九无住为住故。<a id="a-3C"></a>十云义成就故。<a id="a-3D"></a>有十因缘故如来不住生死涅槃应知。<a id="a-3E"></a>一非知故。<a id="a-3F"></a>二非灭故。<a id="a-3G"></a>三非有故。<a id="a-3H"></a>四非有自性智故。<a id="a-3I"></a>五无得无分别故。<a id="a-3J"></a>六离心故。<a id="a-3K"></a>七得心故。<a id="a-3L"></a>八平等心故。<a id="a-3M"></a>九不得于物故。<a id="a-3N"></a>十非不得故。<a id="a-3O"></a>有十因缘故诸佛无功用而佛事成就。<a id="a-3P"></a>一灭离故。<a id="a-3Q"></a>二无依止故。<a id="a-3R"></a>三应作无功用故。<a id="a-3S"></a>四作者无功用故。<a id="a-3T"></a>五作业无功用故。<a id="a-3U"></a>六无所有无功用故。<a id="a-3V"></a>七本昔无差别故。<a id="a-3W"></a>八所作究竟故。<a id="a-3X"></a>九作事未究竟故。<a id="a-3Y"></a>十由熟修一切法中自在故。<a id="a-3Z"></a>有十因缘诸佛受用于食。<a id="a-3a"></a>一示现以食住持身故。<a id="a-3b"></a>二令诸众生聚集福德故。<a id="a-3c"></a>三为示现同众生作故。<a id="a-3d"></a>四为令顺学正食故。<a id="a-3e"></a>五为令顺学知足故。<a id="a-3f"></a>六为令他发起精进故。<a id="a-3g"></a>七为成熟善根故。<a id="a-3h"></a>八为显示自身无染着故。<a id="a-3i"></a>九为住持尊重业故。<a id="a-3j"></a>十为圆满本愿故。</p>
  <p id="a3k">次显示安立数业甚深偈。<a id="a-3l"></a>无差别无量者。<a id="a-3m"></a>此是安立甚深。<a id="a-3n"></a>于中无差别者。<a id="a-3o"></a>法身无别异故。<a id="a-3p"></a>无量者。<a id="a-3q"></a>无量身证菩提故。<a id="a-3r"></a>无数量一业者。<a id="a-3s"></a>此是数甚深。<a id="a-3t"></a>乘虽无量诸佛一业故。<a id="a-3u"></a>不动及动业诸佛二身具者。<a id="a-3v"></a>诸佛虽三身相应。<a id="a-3w"></a>然受用身业则牢住。<a id="a-3x"></a>化身业则不牢住。<a id="a-3y"></a>此即是甚深故。</p>
  <p id="a3z">次显示证正觉甚深偈。<a id="a-40"></a>无有证正觉者。<a id="a-41"></a>人及法无所有故。<a id="a-42"></a>非不一切觉者。<a id="a-43"></a>由假名说一切觉故。<a id="a-44"></a>此正觉云何。<a id="a-45"></a>偈言念念中无量。<a id="a-46"></a>以此显示。<a id="a-47"></a>由于念念中无量人得正觉故。<a id="a-48"></a>有非有所显者。<a id="a-49"></a>此显真如于诸有非有为义故。</p>
  <p id="a4A">次显离欲甚深偈。<a id="a-4B"></a>无欲无离欲者。<a id="a-4C"></a>欲无所有故无所染。<a id="a-4D"></a>既无染故亦无离。<a id="a-4E"></a>何以故。<a id="a-4F"></a>欲若是有可有离欲故。<a id="a-4G"></a>而亦与欲俱者。<a id="a-4H"></a>由唯断上心欲留随眠欲故。<a id="a-4I"></a>若不留随眠欲。<a id="a-4J"></a>即同声闻入涅槃故。<a id="a-4K"></a>既知欲非欲得入欲法如者。<a id="a-4L"></a>谓欲分别中。<a id="a-4M"></a>了知非欲。<a id="a-4N"></a>即入欲法真如故。</p>
  <p id="a4O">次显示灭阴甚深偈。<a id="a-4P"></a>诸佛过诸阴而亦住阴中者。<a id="a-4Q"></a>谓已过色等五取聚。<a id="a-4R"></a>但住于无所得法如聚中故。<a id="a-4S"></a>与彼不一异者。<a id="a-4T"></a>佛已舍彼分别聚。<a id="a-4U"></a>然与彼非异。<a id="a-4V"></a>以即住彼法如中故。<a id="a-4W"></a>又非不异由虽是化身分别即成清净境界故。<a id="a-4X"></a>不舍而寂灭者。<a id="a-4Y"></a>谓不舍真实性聚即是涅槃故。</p>
  <p id="a4Z">次显成熟甚深偈。<a id="a-4a"></a>诸佛同事业者。<a id="a-4b"></a>诸佛作业平等。<a id="a-4c"></a>皆为成熟众生故。<a id="a-4d"></a>此何所似犹如大海水。<a id="a-4e"></a>如水入海为鱼鳖等受用。<a id="a-4f"></a>如是既入法界同为成熟众生故。<a id="a-4g"></a>我已现当作他利。<a id="a-4h"></a>无是思者。<a id="a-4i"></a>无有一念思惟。<a id="a-4j"></a>我于三时利益众生。<a id="a-4k"></a>然似摩尼天乐无有功用。<a id="a-4l"></a>而作众生利益事成。</p>
  <p id="a4m">次显示显现甚深偈。<a id="a-4n"></a>若世间不见诸佛。<a id="a-4o"></a>又说诸佛是常住身。<a id="a-4p"></a>既有常住身。<a id="a-4q"></a>何故不见偈言诸罪者。<a id="a-4r"></a>不见如破器中月故。<a id="a-4s"></a>如器破水则不住。<a id="a-4t"></a>以水不住故月则不现。<a id="a-4u"></a>如是诸众生等无有奢摩他滋润故。<a id="a-4v"></a>佛月不现。<a id="a-4w"></a>水譬三摩提。<a id="a-4x"></a>体滋润故。<a id="a-4y"></a>普遍一切世法光犹如日者。<a id="a-4z"></a>虽不见佛亦为作佛事。<a id="a-50"></a>由说修多罗等法犹如日光。<a id="a-51"></a>以此为佛事。<a id="a-52"></a>亦于世间得成熟众生。</p>
  <p id="a53">次显显示正遍觉般涅槃甚深偈。<a id="a-54"></a>或显示正觉或涅槃如火者。<a id="a-55"></a>或示正遍觉。<a id="a-56"></a>或示般涅槃。<a id="a-57"></a>其事如火。<a id="a-58"></a>譬如火或时然或时灭。<a id="a-59"></a>诸佛亦尔。<a id="a-5A"></a>或有众生应以涅槃成熟。<a id="a-5B"></a>即示涅槃。<a id="a-5C"></a>应以正觉成熟。<a id="a-5D"></a>即示正觉。<a id="a-5E"></a>为解脱故如火性不异。<a id="a-5F"></a>唯一法身亦尔。<a id="a-5G"></a>应如是知。<a id="a-5H"></a>余半偈义可解。</p>
  <p id="a5I">次显住甚深偈。<a id="a-5J"></a>佛于非正法人及恶趣中于非梵行法自住最胜者者。<a id="a-5K"></a>自体最胜住亦最胜。<a id="a-5L"></a>住于圣住故。<a id="a-5M"></a>此中圣住者。<a id="a-5N"></a>谓住于空故。<a id="a-5O"></a>天住者。<a id="a-5P"></a>谓住禅那故。<a id="a-5Q"></a>梵住者。<a id="a-5R"></a>谓住慈等四无量故。<a id="a-5S"></a>非正法者。<a id="a-5T"></a>谓诸不善法。<a id="a-5U"></a>诸佛于诸不善法中住于空住。<a id="a-5V"></a>是故佛住圣住。<a id="a-5W"></a>于人道及恶趣众生攀缘而住。<a id="a-5X"></a>入于禅那。<a id="a-5Y"></a>是为天住。<a id="a-5Z"></a>于非梵行法中自体最胜住。<a id="a-5a"></a>如是等空住者即是自体。</p>
  <p id="a5b">次显显现自体甚深偈。<a id="a-5c"></a>行于一切处而亦无所行者。<a id="a-5d"></a>后得智于善不善等中差别智生。<a id="a-5e"></a>若无分别智即无所行。<a id="a-5f"></a>化身于一切处行非余身也。<a id="a-5g"></a>第二义中一切众生见者。<a id="a-5h"></a>谓即此化身一切处得见故。<a id="a-5i"></a>然非六根境者。<a id="a-5j"></a>即此化身若为地狱众生所见时。<a id="a-5k"></a>为教化彼故生于彼处。<a id="a-5l"></a>非化身自性。<a id="a-5m"></a>彼地狱众生见时。<a id="a-5n"></a>谓即是地狱身。<a id="a-5o"></a>是故非彼地狱等众生六根境界。</p>
  <p id="a5p">次显灭烦恼甚深偈。<a id="a-5q"></a>伏断诸烦恼如咒制诸毒者。<a id="a-5r"></a>谓现行烦恼。<a id="a-5s"></a>在菩萨位时不断烦恼。<a id="a-5t"></a>由有随眠惑在。<a id="a-5u"></a>如咒制诸毒者。<a id="a-5v"></a>譬如被毒咒力制之则不为害。<a id="a-5w"></a>烦恼亦尔。<a id="a-5x"></a>以智知故则不为恼。<a id="a-5y"></a>以惑至惑尽者。<a id="a-5z"></a>谓以留随眠惑故不同声闻入般涅槃。<a id="a-60"></a>佛具一切智者。<a id="a-61"></a>谓诸佛烦恼尽时。<a id="a-62"></a>即得一切智具故。</p>
  <p id="a63">次显不思议甚深偈。<a id="a-64"></a>此等烦恼即是彼菩提分是集谛故。<a id="a-65"></a>生死等苦谛即是涅槃故。<a id="a-66"></a>如来一切所说皆不可思议。<a id="a-67"></a>如前所说三种因缘。<a id="a-68"></a>谓唯自证知等非思量境界。</p>
  <p id="a69">论曰。<a id="a-6A"></a>诸菩萨念佛法身。<a id="a-6B"></a>以几种念而念。<a id="a-6C"></a>略说诸菩萨修习念佛有七种。<a id="a-6D"></a>一诸佛于一切法得自在应如是修习念佛。<a id="a-6E"></a>于一切世界得无障碍神通智故。<a id="a-6F"></a>此中有偈。</p>
  <p id="a6G">障碍及阙因　　众生界普遍</p>
  <p id="a6H">二种决定故　　诸佛无自在</p>
  <p id="a6I">二如来身常住。<a id="a-6J"></a>真如无间离垢故。<a id="a-6K"></a>三如来最无讥嫌。<a id="a-6L"></a>离一切烦恼障智障故。<a id="a-6M"></a>四如来无功用。<a id="a-6N"></a>无有功用而不舍一切佛事故。<a id="a-6O"></a>五如来大受用。<a id="a-6P"></a>清净佛土为大受用故。<a id="a-6Q"></a>六如来无染污。<a id="a-6R"></a>生在世间不为一切世法所染故。<a id="a-6S"></a>七如来大义利显示证正觉入涅槃等。<a id="a-6T"></a>未成熟众生而成熟之。<a id="a-6U"></a>已成熟者而解脱之。<a id="a-6V"></a>此中有偈。</p>
  <p id="a6W">随逐于自心　　常具净相应</p>
  <p id="a6X">无复诸功用　　施与大法乐</p>
  <p id="a6Y">无依止遍行　　平等于多人</p>
  <p id="a6Z">一切一切佛　　智人如是念</p>
  <p id="a6a">释曰。<a id="a-6b"></a>诸菩萨若念诸佛法身。<a id="a-6c"></a>如七相修念。<a id="a-6d"></a>今当显示此修义。<a id="a-6e"></a>于中于一切法得自在者。<a id="a-6f"></a>以神通故于一切法得自在。<a id="a-6g"></a>由诸佛于一切世界中得无障碍神通。<a id="a-6h"></a>非如声闻等有障碍故。<a id="a-6i"></a>若诸佛于一切法得自在者。<a id="a-6j"></a>何故一切众生不得涅槃。<a id="a-6k"></a>此义以偈显示。<a id="a-6l"></a>有因缘故。<a id="a-6m"></a>不能令得涅槃故。<a id="a-6n"></a>说障碍及阙因等偈。<a id="a-6o"></a>此中障碍者。<a id="a-6p"></a>由业障等所碍故。<a id="a-6q"></a>虽无量诸佛。<a id="a-6r"></a>不能令其得涅槃。<a id="a-6s"></a>是故诸佛于彼众生无有如上自在。<a id="a-6t"></a>阙因者。<a id="a-6u"></a>谓无涅槃法性。<a id="a-6v"></a>此为阙因。<a id="a-6w"></a>由无彼性故。<a id="a-6x"></a>二种决定故者。<a id="a-6y"></a>决定有二种。<a id="a-6z"></a>一作业决定。<a id="a-70"></a>二受报决定。<a id="a-71"></a>然于此二种决定。<a id="a-72"></a>诸佛无有自在。<a id="a-73"></a>于中报障者。<a id="a-74"></a>谓痴钝等应知。<a id="a-75"></a>受报决定者。<a id="a-76"></a>谓决定趣地狱等。<a id="a-77"></a>报及受报有此差别。<a id="a-78"></a>常住身者。<a id="a-79"></a>即是真如无间离垢。<a id="a-7A"></a>此如常住以此为身。<a id="a-7B"></a>故名如来常住身也。<a id="a-7C"></a>如来大受用者。<a id="a-7D"></a>诸如来等即以清净佛刹为大受用应知。<a id="a-7E"></a>大义利者。<a id="a-7F"></a>诸佛大义利体。<a id="a-7G"></a>谓成熟解脱。<a id="a-7H"></a>未成熟众生以菩提涅槃而成熟之故应知。<a id="a-7I"></a>余四相念佛义可解。<a id="a-7J"></a>此七种念佛更以二偈显示。<a id="a-7K"></a>随逐于自心等偈中说七相成就。<a id="a-7L"></a>诸菩萨最初念诸佛果报。<a id="a-7M"></a>皆随逐自心。<a id="a-7N"></a>此亦即是常净相应者。<a id="a-7O"></a>谓善。<a id="a-7P"></a>是故最无讥嫌无功用者。<a id="a-7Q"></a>以无功用作诸佛事故。<a id="a-7R"></a>施与大法乐者。<a id="a-7S"></a>即是清净佛土应知。<a id="a-7T"></a>无依止遍行者。<a id="a-7U"></a>若有依止作行则苦。<a id="a-7V"></a>是故诸佛无所依止而行教化。<a id="a-7W"></a>以如是故利益多人。<a id="a-7X"></a>由多人所共故诸菩萨应念此果报。</p>
  <p id="a7Y">论曰。<a id="a-7Z"></a>复次云何应知。<a id="a-7a"></a>诸佛刹土清净相。<a id="a-7b"></a>如百千偈修多罗菩萨藏缘起中说。<a id="a-7c"></a>婆伽婆住于最胜光明。<a id="a-7d"></a>七宝庄严故。<a id="a-7e"></a>放大光明普照无量世界故。<a id="a-7f"></a>住于无量妙庄饰处故。<a id="a-7g"></a>周圆无限故。<a id="a-7h"></a>超过三界行处故。<a id="a-7i"></a>出世上上善根所生故。<a id="a-7j"></a>最清净自在识相故。<a id="a-7k"></a>如来住持故。<a id="a-7l"></a>诸大菩萨所住故。<a id="a-7m"></a>无量天龙夜叉乾闼婆阿修罗迦楼罗紧那罗摩睺罗伽人非人等所行故。<a id="a-7n"></a>大法味悦乐所持故。<a id="a-7o"></a>安住一切众生一切利益事故。<a id="a-7p"></a>离一切烦恼逼迫故。<a id="a-7q"></a>离一切魔故。<a id="a-7r"></a>胜过一切庄严如来庄严住持故。<a id="a-7s"></a>大念慧行出生故。<a id="a-7t"></a>大奢摩他毗钵舍那为乘故。<a id="a-7u"></a>大空无相无愿入处故。<a id="a-7v"></a>无量功德众庄严大宝莲华王所建立故。<a id="a-7w"></a>游于大宫殿中故。<a id="a-7x"></a>如是等句显清净佛刹。<a id="a-7y"></a>所谓色类具足。<a id="a-7z"></a>相貌具足。<a id="a-80"></a>量具足。<a id="a-81"></a>方所具足。<a id="a-82"></a>因具足。<a id="a-83"></a>果具足。<a id="a-84"></a>主具足。<a id="a-85"></a>助伴具足。<a id="a-86"></a>眷属具足。<a id="a-87"></a>住持具足。<a id="a-88"></a>业具足。<a id="a-89"></a>顺摄具足。<a id="a-8A"></a>无畏具足。<a id="a-8B"></a>住止具足。<a id="a-8C"></a>道路具足。<a id="a-8D"></a>乘具足。<a id="a-8E"></a>门具足。<a id="a-8F"></a>依持具足。<a id="a-8G"></a>故如是等皆得显现。<a id="a-8H"></a>又彼清净佛刹中所有果报一向净妙一向乐一向无嫌一向自在。</p>
  <p id="a8I">释曰。<a id="a-8J"></a>如百千偈修多罗缘起中说。<a id="a-8K"></a>佛刹清净。<a id="a-8L"></a>彼清净佛刹。<a id="a-8M"></a>以何等胜功德显示。<a id="a-8N"></a>前二句显色具足。<a id="a-8O"></a>谓七宝等。<a id="a-8P"></a>七宝中金银琉璃珊瑚马瑙并是石所摄。<a id="a-8Q"></a>末逻羯多(玉之类缘色)亦是石所摄。<a id="a-8R"></a>应知赤宝者谓赤真珠。<a id="a-8S"></a>从赤虫所出。<a id="a-8T"></a>由于中出珠故。<a id="a-8U"></a>此珠宝于一切宝中最胜故。<a id="a-8V"></a>光明照无量世界者。<a id="a-8W"></a>即前所说七宝出生光明故。<a id="a-8X"></a>此是色具足第二句。<a id="a-8Y"></a>次一句显庄严具足。<a id="a-8Z"></a>次一句显量具足。<a id="a-8a"></a>次一句显方所具足。<a id="a-8b"></a>此等以何为因。<a id="a-8c"></a>出世无分别及彼出世无分别后得二种善根所生诸善为因。<a id="a-8d"></a>此即是因具足。<a id="a-8e"></a>此亦有一句。<a id="a-8f"></a>次一句显果具足。<a id="a-8g"></a>彼佛刹中以最清净识自在转为相故。<a id="a-8h"></a>次一句显主具足。<a id="a-8i"></a>次一句显伴具足。<a id="a-8j"></a>次一句显眷属具足。<a id="a-8k"></a>于此眷属具足中。<a id="a-8l"></a>所言摩睺罗伽亦摄在龙中。<a id="a-8m"></a>于净土中若能住持身此是住持具足。<a id="a-8n"></a>亦以一句显示。<a id="a-8o"></a>以此为食已复作何业。<a id="a-8p"></a>但成就一切众生一切利益事。<a id="a-8q"></a>亦以一句显示顺摄具足。<a id="a-8r"></a>由净土中无烦恼无苦故。<a id="a-8s"></a>亦以一句显示彼中无有怨对之怖。<a id="a-8t"></a>由无魔故。<a id="a-8u"></a>于彼佛土中无阴魔烦恼魔死魔天子魔。<a id="a-8v"></a>是故无有怖畏。<a id="a-8w"></a>此一句即是无畏具足。<a id="a-8x"></a>次一句显住处具足。<a id="a-8y"></a>复以何道得入彼清净佛刹。<a id="a-8z"></a>于大乘中闻思修智为体。<a id="a-90"></a>即是大念慧行如其次第。<a id="a-91"></a>此一句显示道具足。<a id="a-92"></a>以何为乘。<a id="a-93"></a>于奢摩他毗钵舍那而趣于彼。<a id="a-94"></a>此一句显乘具足。<a id="a-95"></a>以何门得入彼土。<a id="a-96"></a>谓于大乘中空无相无愿为门故。<a id="a-97"></a>此一句显门具足次一句显依持具足。<a id="a-98"></a>犹如大地以风轮为依持。<a id="a-99"></a>彼清净佛土以何为依持。<a id="a-9A"></a>以无量功德大宝莲华为依持。<a id="a-9B"></a>此句显依持具足。<a id="a-9C"></a>彼净土中果报一向净妙者。<a id="a-9D"></a>由彼中无有粪秽等不净物故。<a id="a-9E"></a>一向乐者。<a id="a-9F"></a>彼中唯有乐受。<a id="a-9G"></a>无有苦及无记等受。<a id="a-9H"></a>一向无嫌者。<a id="a-9I"></a>于彼中无有不善及无记故。<a id="a-9J"></a>一向自在者。<a id="a-9K"></a>以自心力不待因缘故。</p>
  <p id="a9L">论曰。<a id="a-9M"></a>复次此诸佛法界一切时有五业应知。<a id="a-9N"></a>一救护一切众生逼恼中业。<a id="a-9O"></a>谓聋盲狂等逼恼。<a id="a-9P"></a>唯见即得救护故。<a id="a-9Q"></a>二救护恶道业。<a id="a-9R"></a>从不善处拔出安置善处故。<a id="a-9S"></a>三救护非方便业。<a id="a-9T"></a>外道等以非方便求于解脱。<a id="a-9U"></a>开悟安置于佛正教中故。<a id="a-9V"></a>四救护我见业。<a id="a-9W"></a>为令超过三界教示以道故。<a id="a-9X"></a>五救护乘业。<a id="a-9Y"></a>谓发行余乘诸菩萨。<a id="a-9Z"></a>及不定性声闻等。<a id="a-9a"></a>安立令修行大乘故。<a id="a-9b"></a>此五种业是一切诸佛平等业应知。<a id="a-9c"></a>此中说偈。</p>
  <p id="a9d">因依事念行　　别故业有异</p>
  <p id="a9e">世间有此异　　导师无彼别</p>
  <p id="a9f">释曰。<a id="a-9g"></a>诸佛法界者。<a id="a-9h"></a>即是法身。<a id="a-9i"></a>彼有五业应知。<a id="a-9j"></a>救护一切众生逼恼业者。<a id="a-9k"></a>由见佛故盲等即得眼等故。<a id="a-9l"></a>救护恶道业者。<a id="a-9m"></a>此业为救护恶道故。<a id="a-9n"></a>谓于不善处移诸众生置于善处故。<a id="a-9o"></a>救护我见业者。<a id="a-9p"></a>说超过三界道名为救护。<a id="a-9q"></a>世间名为三界。<a id="a-9r"></a>即说此为我见。<a id="a-9s"></a>余二句义可解。<a id="a-9t"></a>此等五业是一切诸佛平等业应知。<a id="a-9u"></a>此等义以偈显示。<a id="a-9v"></a>若诸佛平等业。<a id="a-9w"></a>世间众生不平等业。<a id="a-9x"></a>此等因缘。<a id="a-9y"></a>以因依事念行等一偈显示于世间中因异。<a id="a-9z"></a>由地狱因别。<a id="a-A0"></a>人天因别。<a id="a-A1"></a>乃至饿鬼因别。<a id="a-A2"></a>是故业有异。<a id="a-A3"></a>依异者。<a id="a-A4"></a>由依止身别异故。<a id="a-A5"></a>作业有异。<a id="a-A6"></a>事异者。<a id="a-A7"></a>或有兴生或种田。<a id="a-A8"></a>此等业由此等事异故世间业体异。<a id="a-A9"></a>念异者。<a id="a-AA"></a>念名意欲。<a id="a-AB"></a>由此意欲异故。<a id="a-AC"></a>世间业亦有异。<a id="a-AD"></a>行异者。<a id="a-AE"></a>即是有为行。<a id="a-AF"></a>由所作有为行业异故名为异。<a id="a-AG"></a>谁有此异。<a id="a-AH"></a>偈言世间有此异故。<a id="a-AI"></a>导师无彼别者。<a id="a-AJ"></a>谓佛一切作事无复功用。<a id="a-AK"></a>则无因等五异。<a id="a-AL"></a>是故诸佛作业无有差别故。</p>
  <p id="aAM">论曰。<a id="a-AN"></a>如是诸佛法身功德具足相应。<a id="a-AO"></a>不与声闻辟支佛共。<a id="a-AP"></a>若尔者以何意故说一乘。<a id="a-AQ"></a>此中有偈。</p>
  <p id="aAR">为引摄一分　　及安住余者</p>
  <p id="aAS">于此不定性　　说正觉一乘</p>
  <p id="aAT">法无我解脱　　等故性不同</p>
  <p id="aAU">得二意涅槃　　究竟唯一乘</p>
  <p id="aAV">释曰。<a id="a-AW"></a>此二偈显说一乘意。<a id="a-AX"></a>为引摄一分者。<a id="a-AY"></a>谓不定性声闻。<a id="a-AZ"></a>为引入大乘故。<a id="a-Aa"></a>云何令彼不定性人于大乘中而般涅槃故。<a id="a-Ab"></a>及安住余者。<a id="a-Ac"></a>不定性菩萨。<a id="a-Ad"></a>为令彼安住大乘。<a id="a-Ae"></a>云何令彼不退舍大乘。<a id="a-Af"></a>于声闻乘而般涅槃。<a id="a-Ag"></a>为此义故佛说一乘不定性。<a id="a-Ah"></a>二句义可解。<a id="a-Ai"></a>法无我解脱一偈。<a id="a-Aj"></a>此中显别意说一乘。<a id="a-Ak"></a>何者别意。<a id="a-Al"></a>法平等故。<a id="a-Am"></a>无我平等故。<a id="a-An"></a>解脱平等故。<a id="a-Ao"></a>于中法平等者。<a id="a-Ap"></a>法即是真如。<a id="a-Aq"></a>此如平等。<a id="a-Ar"></a>一切声闻等同趣彼如。<a id="a-As"></a>故名为乘。<a id="a-At"></a>以平等故名一乘。<a id="a-Au"></a>无我平等者。<a id="a-Av"></a>无有人我。<a id="a-Aw"></a>既无人我。<a id="a-Ax"></a>仍言此是声闻此是菩萨者不应道理。<a id="a-Ay"></a>由依此无我意故说为一乘。<a id="a-Az"></a>解脱平等者。<a id="a-B0"></a>声闻等亦同解脱烦恼。<a id="a-B1"></a>依此意故说为一乘。<a id="a-B2"></a>何以故。<a id="a-B3"></a>由世尊说解脱与解脱等无有各各相故。<a id="a-B4"></a>性别者。<a id="a-B5"></a>由根性有差别故。<a id="a-B6"></a>于乘不决定性声闻亦得成佛。<a id="a-B7"></a>由此意故说为一乘。<a id="a-B8"></a>二意得者。<a id="a-B9"></a>得二种意故。<a id="a-BA"></a>平等意者。<a id="a-BB"></a>由一切众生一体摄故。<a id="a-BC"></a>我即是彼。<a id="a-BD"></a>彼即是我。<a id="a-BE"></a>如是摄已此得正觉。<a id="a-BF"></a>即是彼得正觉。<a id="a-BG"></a>依此意故说为一乘。<a id="a-BH"></a>第二意者。<a id="a-BI"></a>如法华经中为声闻授记。<a id="a-BJ"></a>得此意故。<a id="a-BK"></a>谓但得诸佛法。<a id="a-BL"></a>如平等意不得法身。<a id="a-BM"></a>由得此平等意故。<a id="a-BN"></a>作如是念。<a id="a-BO"></a>诸佛法如。<a id="a-BP"></a>即是我等法如也。<a id="a-BQ"></a>复有别义。<a id="a-BR"></a>于彼大众中有诸菩萨。<a id="a-BS"></a>与诸声闻同名授记得涅槃。<a id="a-BT"></a>如佛说我念过去无量百千数。<a id="a-BU"></a>于声闻乘般涅槃。<a id="a-BV"></a>由此意故说一乘。<a id="a-BW"></a>以见诸众生。<a id="a-BX"></a>应以声闻乘而调伏者。<a id="a-BY"></a>现于彼般涅槃故。<a id="a-BZ"></a>究竟者。<a id="a-Ba"></a>此即是一乘。<a id="a-Bb"></a>以究竟无有别趣故。<a id="a-Bc"></a>然有差别。<a id="a-Bd"></a>以声闻乘等异于佛乘。<a id="a-Be"></a>由此意故世尊说为一乘。</p>
  <p id="aBf">论曰。<a id="a-Bg"></a>如是一切诸佛同一法身而有多佛。<a id="a-Bh"></a>此以何因缘可见。<a id="a-Bi"></a>此中有偈。</p>
  <p id="aBj">一界无有二　　一时多成就</p>
  <p id="aBk">次第非道理　　故成有多佛</p>
  <p id="aBl">释曰。<a id="a-Bm"></a>由此因缘一切诸佛平等法身。<a id="a-Bn"></a>或一或多应须了知。<a id="a-Bo"></a>次当显示。<a id="a-Bp"></a>于中应知一者。<a id="a-Bq"></a>法界平等故。<a id="a-Br"></a>诸佛以此为体。<a id="a-Bs"></a>由法界平等故诸佛是一应知。<a id="a-Bt"></a>复次应知一者。<a id="a-Bu"></a>于一时一世界中无有二佛并出故。<a id="a-Bv"></a>是故唯一应知。<a id="a-Bw"></a>复次若多若一如偈中显示。<a id="a-Bx"></a>所谓一界等。<a id="a-By"></a>一界无有二者。<a id="a-Bz"></a>此一句显示一义。<a id="a-C0"></a>谓于一世界中无有二佛并出世故。<a id="a-C1"></a>余句显示众多佛一时多成就者。<a id="a-C2"></a>于一时中有无量诸菩萨。<a id="a-C3"></a>同修资粮成满此等。<a id="a-C4"></a>若已福智资粮成满。<a id="a-C5"></a>而不得佛果。<a id="a-C6"></a>此等资粮则为虚弃。<a id="a-C7"></a>由有众多菩萨同修资粮成满故。<a id="a-C8"></a>有多佛应知。<a id="a-C9"></a>次第非道理者。<a id="a-CA"></a>无有次第得正觉义。<a id="a-CB"></a>若修菩提资粮时待次第成满。<a id="a-CC"></a>可得证正觉时亦有次第。<a id="a-CD"></a>然由众多菩萨修资粮无有次第故。<a id="a-CE"></a>证正觉时亦无次第。<a id="a-CF"></a>是故有众多佛。</p>
  <p id="aCG">论曰。<a id="a-CH"></a>于法身中诸佛非毕竟涅槃。<a id="a-CI"></a>非非毕竟涅槃云何可见。<a id="a-CJ"></a>此中有偈。</p>
  <p id="aCK">解脱一切障　　所作未究竟</p>
  <p id="aCL">佛毕竟涅槃　　亦不般涅槃</p>
  <p id="aCM">释曰。<a id="a-CN"></a>复有别部师说。<a id="a-CO"></a>诸佛无有毕竟涅槃。<a id="a-CP"></a>有别部声闻乘人则言。<a id="a-CQ"></a>有毕竟涅槃。<a id="a-CR"></a>有如是等二意。<a id="a-CS"></a>以偈显示。<a id="a-CT"></a>解脱一切障等者。<a id="a-CU"></a>于中若解脱烦恼障智障。<a id="a-CV"></a>由此意故。<a id="a-CW"></a>言诸佛毕竟涅槃由所作事未毕竟。<a id="a-CX"></a>未成熟者成熟之。<a id="a-CY"></a>已成熟者解脱之。<a id="a-CZ"></a>应作此等事。<a id="a-Ca"></a>由此意故不毕竟涅槃。<a id="a-Cb"></a>若异于此则同声闻涅槃。<a id="a-Cc"></a>由毕竟涅槃故。<a id="a-Cd"></a>所作誓愿便则无果。</p>
  <p id="aCe">论曰。<a id="a-Cf"></a>何故受用身不即如是成自性身。<a id="a-Cg"></a>有六因缘故。<a id="a-Ch"></a>一色身显示故。<a id="a-Ci"></a>二无量大众轮中差别显示故。<a id="a-Cj"></a>三随彼欲乐应现自体不定显示故。<a id="a-Ck"></a>四随异异显现自体变动显示故。<a id="a-Cl"></a>五菩萨声闻天等种种大众和杂处和杂显示故。<a id="a-Cm"></a>六阿梨耶识及生起识等转依不相应显示故。<a id="a-Cn"></a>是故受用身非自性身义成。</p>
  <p id="aCo">释曰。<a id="a-Cp"></a>今次显示由此道理故自性身不成受用身。<a id="a-Cq"></a>一色身显示者。<a id="a-Cr"></a>谓佛色身非即法身。<a id="a-Cs"></a>由所见色非即法身故。<a id="a-Ct"></a>是故受用身不是法身。<a id="a-Cu"></a>又此受用身有差别。<a id="a-Cv"></a>诸佛大众轮差别故。<a id="a-Cw"></a>法身则无如是差别。<a id="a-Cx"></a>由此道理不相应故。<a id="a-Cy"></a>受用身不成自性身。<a id="a-Cz"></a>又随其所欲现受用身故。<a id="a-D0"></a>如修多罗说。<a id="a-D1"></a>有人见佛黄色。<a id="a-D2"></a>有人见佛青色。<a id="a-D3"></a>如是等具说。<a id="a-D4"></a>受用身则有如是等体相不定。<a id="a-D5"></a>若言自性身体性有不定。<a id="a-D6"></a>则不应道理。<a id="a-D7"></a>自性身由有如此不相应故。<a id="a-D8"></a>非受用身。<a id="a-D9"></a>即自性身。<a id="a-DA"></a>又复受用身有一众生。<a id="a-DB"></a>初见余色。<a id="a-DC"></a>后即于彼身复见余色。<a id="a-DD"></a>若法身自性动异。<a id="a-DE"></a>则不相应。<a id="a-DF"></a>是故受用身不成自性身。<a id="a-DG"></a>又复受用身常与天等诸众和杂。<a id="a-DH"></a>自性身如是和杂。<a id="a-DI"></a>则不相应。<a id="a-DJ"></a>是故受用身不即自性身。<a id="a-DK"></a>又复由阿梨耶识转依已。<a id="a-DL"></a>即得自性身。<a id="a-DM"></a>若即此自性身是受用身者。<a id="a-DN"></a>生起识转依已。<a id="a-DO"></a>复得何身。<a id="a-DP"></a>是故受用身不即自性身。<a id="a-DQ"></a>由此六种不相应故。<a id="a-DR"></a>不得成一。</p>
  <p id="aDS">论曰。<a id="a-DT"></a>何因缘故化身亦非自性身。<a id="a-DU"></a>有八因缘故。<a id="a-DV"></a>一诸菩萨从久远已来得不退三摩提于兜率天及人中生不成故。<a id="a-DW"></a>二于宿命书算数印工巧杂论等及受用欲行中无智不成故。<a id="a-DX"></a>三已知邪说正说法教而往诣外道所不成故。<a id="a-DY"></a>四善知三乘道而行苦行不成故。<a id="a-DZ"></a>五舍万亿阎浮洲于一处证正觉转法轮不成故。<a id="a-Da"></a>六若离如是显示证正觉等方便其余皆以化身作佛事者。<a id="a-Db"></a>则应于兜率天中证正觉。<a id="a-Dc"></a>七何不于一切阎浮洲中平等佛出。<a id="a-Dd"></a>既不如是。<a id="a-De"></a>以无阿含及道理可证。<a id="a-Df"></a>八与一世界中无二如来出世不相违。<a id="a-Dg"></a>以有众多化佛故。<a id="a-Dh"></a>言一世界者。<a id="a-Di"></a>是一四洲世界。<a id="a-Dj"></a>如无二转轮王并出。<a id="a-Dk"></a>此中有偈。</p>
  <p id="aDl">诸佛微细化　　平等入多胎</p>
  <p id="aDm">一切种正觉　　为显现受生</p>
  <p id="aDn">释曰。<a id="a-Do"></a>今次显自性身即是变化身不相应义。<a id="a-Dp"></a>有八种不相应。<a id="a-Dq"></a>于中初不相应者。<a id="a-Dr"></a>诸菩萨从久远无量劫来得不退三摩提。<a id="a-Ds"></a>尚不生于兜率陀等诸天中。<a id="a-Dt"></a>况复人间。<a id="a-Du"></a>是故世间所见是所化身。<a id="a-Dv"></a>非自性身。<a id="a-Dw"></a>复次诸菩萨已得宿命智而不知书算等事者。<a id="a-Dx"></a>无有道理。<a id="a-Dy"></a>是故化身为教化众生故应作此事。<a id="a-Dz"></a>复次菩萨于三阿僧祇劫修行时。<a id="a-E0"></a>不知正说邪说。<a id="a-E1"></a>云何于最后证正觉时。<a id="a-E2"></a>乃能知也。<a id="a-E3"></a>是故化身非自性身。<a id="a-E4"></a>复次舍万亿阎浮洲唯于一处证正觉转法轮不应道理。<a id="a-E5"></a>若化身得成。<a id="a-E6"></a>由于一切处同时现化。<a id="a-E7"></a>是故化身非自性身。<a id="a-E8"></a>若言但一处证正觉余处显示化身摄眷属者。<a id="a-E9"></a>何故不即于兜率陀天中住证正觉。<a id="a-EA"></a>于一切四洲中示现化身也。<a id="a-EB"></a>若言一切四洲中不证正觉者。<a id="a-EC"></a>此义不成。<a id="a-ED"></a>以无有阿含及道理证说。<a id="a-EE"></a>于一佛刹中随于一四洲中不证正觉。<a id="a-EF"></a>若汝言若尔者与修多罗相违。<a id="a-EG"></a>何以故。<a id="a-EH"></a>以经说无二佛并出者应知。<a id="a-EI"></a>彼经中所说以转轮王为喻。<a id="a-EJ"></a>如无二转轮王并出者。<a id="a-EK"></a>此说于一四洲中无并出。<a id="a-EL"></a>非一佛刹也。<a id="a-EM"></a>二佛不并出亦尔。<a id="a-EN"></a>所言世界者。<a id="a-EO"></a>谓一四洲也。<a id="a-EP"></a>此中有偈显示正觉。<a id="a-EQ"></a>诸佛微细化等即是其义。<a id="a-ER"></a>佛于住兜率陀天宫时。<a id="a-ES"></a>若下入胎即于彼时。<a id="a-ET"></a>若与上座舍利弗等眷属俱者应知。<a id="a-EU"></a>彼等皆是化所施设。<a id="a-EV"></a>如是施设已。<a id="a-EW"></a>即得显示于一切相中证正觉。</p>
  <p id="aEX">论曰。<a id="a-EY"></a>为一切众生故。<a id="a-EZ"></a>发愿及修行成大菩提。<a id="a-Ea"></a>毕竟涅槃不应道理。<a id="a-Eb"></a>发愿及修行无果报。<a id="a-Ec"></a>是过失故。</p>
  <p id="aEd">释曰。<a id="a-Ee"></a>此中显示毕竟涅槃不成义。<a id="a-Ef"></a>诸佛为一切众生故发大誓愿及修行。<a id="a-Eg"></a>既作如是利众生意已。<a id="a-Eh"></a>随诸众生利益事作之。<a id="a-Ei"></a>若于毕竟涅槃中而般涅槃。<a id="a-Ej"></a>彼愿及行便为无果。<a id="a-Ek"></a>若汝言如来法身常住者。<a id="a-El"></a>受用身及化身无常。<a id="a-Em"></a>云何名常身。<a id="a-En"></a>今成就此义故。</p>
  <p id="aEo">论曰。<a id="a-Ep"></a>受用身化身二身无常。<a id="a-Eq"></a>云何言如来身常住。<a id="a-Er"></a>依止常住法身故。<a id="a-Es"></a>受用身变化身。<a id="a-Et"></a>此二身受报不舍故。<a id="a-Eu"></a>数数化现故。<a id="a-Ev"></a>如常受乐。<a id="a-Ew"></a>如常施食。<a id="a-Ex"></a>佛身常住应如是知。</p>
  <p id="aEy">释曰。<a id="a-Ez"></a>二身是常。<a id="a-F0"></a>由依止常住法身故。<a id="a-F1"></a>此二身是常。<a id="a-F2"></a>复次受用身者。<a id="a-F3"></a>不舍受用故是常。<a id="a-F4"></a>化身者。<a id="a-F5"></a>常显示证正觉般涅槃等。<a id="a-F6"></a>相续不断故是常。<a id="a-F7"></a>于此二身以譬喻显示其常。<a id="a-F8"></a>如世间言常受乐。<a id="a-F9"></a>非即得无间乐而得名为常受乐。<a id="a-FA"></a>又如言此人常施食。<a id="a-FB"></a>非即是常施。<a id="a-FC"></a>有时不施故。<a id="a-FD"></a>然得名为常施食者。<a id="a-FE"></a>二身常义亦尔。</p>
  <p id="aFF">论曰。<a id="a-FG"></a>有六因缘故。<a id="a-FH"></a>诸佛世尊化身不毕竟住。<a id="a-FI"></a>一所作究竟。<a id="a-FJ"></a>谓已成熟解脱众生故。<a id="a-FK"></a>二为转乐欲涅槃。<a id="a-FL"></a>意令求常住佛身故。<a id="a-FM"></a>三为转于佛所起修修。<a id="a-FN"></a>意令于甚深法正说中生觉了故。<a id="a-FO"></a>四为生渴仰。<a id="a-FP"></a>意若数见生无厌足故。<a id="a-FQ"></a>五为生自精进。<a id="a-FR"></a>由知说者不可得故。<a id="a-FS"></a>六为令得极速成熟。<a id="a-FT"></a>自起精进不舍重轭故。<a id="a-FU"></a>此中有偈。</p>
  <p id="aFV">所作事究竟　　转彼寂灭欲</p>
  <p id="aFW">为转轻佛意　　令生渴仰心</p>
  <p id="aFX">为发自精进　　令其速成熟</p>
  <p id="aFY">是故佛化身　　非毕竟住者</p>
  <p id="aFZ">诸佛法身。<a id="a-Fa"></a>虽无始时无量。<a id="a-Fb"></a>为得彼故不应不策勤也。<a id="a-Fc"></a>此中有偈。</p>
  <p id="aFd">佛得无异无量因　　众生于此舍精进</p>
  <p id="aFe">此得一切非因果　　如是因断无道理</p>
  <p id="aFf">阿毗达磨大乘修多罗中。<a id="a-Fg"></a>摄大乘品解释竟。<a id="a-Fh"></a>阿阇梨阿僧伽造。</p>
  <p id="aFi">释曰。<a id="a-Fj"></a>此中有难。<a id="a-Fk"></a>若法身无始时无差别无限量。<a id="a-Fl"></a>以是故堪能利益众生者。<a id="a-Fm"></a>何须为此故勤精进也。<a id="a-Fn"></a>为遮彼难故。<a id="a-Fo"></a>以偈显示。<a id="a-Fp"></a>彼诸佛所得无异无量。<a id="a-Fq"></a>以此为因应起正勤。<a id="a-Fr"></a>是故言诸佛无始时者。<a id="a-Fs"></a>一切有过。<a id="a-Ft"></a>何以故。<a id="a-Fu"></a>此得于一切时不成因过失故。<a id="a-Fv"></a>如此断因无有道理。<a id="a-Fw"></a>诸菩萨大悲在心。<a id="a-Fx"></a>怜愍一切众生。<a id="a-Fy"></a>犹如一子于利益众生事中。<a id="a-Fz"></a>余人自作非我所为。<a id="a-G0"></a>此不应道理。<a id="a-G1"></a>余人作与不作我皆为之。<a id="a-G2"></a>应当如是。<a id="a-G3"></a>摄大乘释论。<a id="a-G4"></a>于大乘部中制述无量。<a id="a-G5"></a>胜论者阿阇梨婆薮槃豆造竟。</p>
 </body>
</html>