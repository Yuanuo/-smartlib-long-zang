<!doctype html>
<html id="z3IBVPRxB" data-ver="921">
 <head>
  <meta charset="utf-8">
  <meta author="天亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第十一下</h1>
  <h2 id="a2">释依心学处胜相品第十</h2>
  <p id="a3">论曰。<a id="a-4"></a>如此已说依戒学差别。<a id="a-5"></a>云何应知依心学差别。</p>
  <p id="a6">释曰。<a id="a-7"></a>菩萨戒与二乘戒既有差别。<a id="a-8"></a>戒为定依止。<a id="a-9"></a>定依戒得成。<a id="a-A"></a>菩萨定与二乘定亦应有差别。<a id="a-B"></a>云何可知。</p>
  <p id="aC">论曰。<a id="a-D"></a>略说由六种差别应知。</p>
  <p id="aE">释曰。<a id="a-F"></a>若广说如大乘藏所立三摩跋提。<a id="a-G"></a>体类差别有五百种。<a id="a-H"></a>小乘清净道论所立三摩跋提。<a id="a-I"></a>体类差别有六十七种。<a id="a-J"></a>今略说止明六种差别。<a id="a-K"></a>应知此义。</p>
  <p id="aL">论曰。<a id="a-M"></a>何者为六。<a id="a-N"></a>一境差别。<a id="a-O"></a>二众类差别。<a id="a-P"></a>三对治差别。<a id="a-Q"></a>四随用差别。<a id="a-R"></a>五随引差别。<a id="a-S"></a>六由事差别境差别者。<a id="a-T"></a>由缘大乘法为境起故。</p>
  <p id="aU">释曰。<a id="a-V"></a>所缘有三境。<a id="a-W"></a>一缘一切真如境。<a id="a-X"></a>二缘一切文言境。<a id="a-Y"></a>三缘一切众生利益事境。<a id="a-Z"></a>此三境名大乘法。<a id="a-a"></a>但是菩萨定所缘。<a id="a-b"></a>非二乘定境故言差别。<a id="a-c"></a>复有十二种境如中边论说。<a id="a-d"></a>一所成立境。<a id="a-e"></a>谓十波罗蜜是真如十种功德所成立故。<a id="a-f"></a>二能成立境。<a id="a-g"></a>谓法界十种功德。<a id="a-h"></a>能成立十波罗蜜故。<a id="a-i"></a>三持境。<a id="a-j"></a>谓闻慧所缘法门。<a id="a-k"></a>闻慧能得阿含体。<a id="a-l"></a>即说闻慧为持。<a id="a-m"></a>四决定持境。<a id="a-n"></a>谓思慧所缘如理如量境。<a id="a-o"></a>思慧能简择阿含及道理。<a id="a-p"></a>是熟慧故名决定持。<a id="a-q"></a>五证持境。<a id="a-r"></a>谓修慧所缘。<a id="a-s"></a>修慧与道理一体故名证。<a id="a-t"></a>能摄文及义故名为持。<a id="a-u"></a>六通达境。<a id="a-v"></a>谓初地所见真如。<a id="a-w"></a>七相续境。<a id="a-x"></a>谓二地以去所缘真如。<a id="a-y"></a>已通达真如传流名相续。<a id="a-z"></a>此相续所缘名相续境。<a id="a-10"></a>八胜行境。<a id="a-11"></a>谓无相无功用心所缘。<a id="a-12"></a>即八地境。<a id="a-13"></a>九生智境。<a id="a-14"></a>谓九地所缘智自在依止真如。<a id="a-15"></a>得四无碍解能生他智。<a id="a-16"></a>又缘如来法藏能自生世出世智。<a id="a-17"></a>十胜境。<a id="a-18"></a>谓上上品智所缘。<a id="a-19"></a>此智无复有上即十地境。<a id="a-1A"></a>此智以十力为体。<a id="a-1B"></a>无边智能名力。<a id="a-1C"></a>此智约十境说名十力。<a id="a-1D"></a>此十力能成就菩萨十地及如来九种正事。<a id="a-1E"></a>乃至无边化身。<a id="a-1F"></a>十一十二境。<a id="a-1G"></a>谓一切智一切种智所缘境。<a id="a-1H"></a>即如理如量境。<a id="a-1I"></a>此十二境通为奢摩他毗钵舍那所缘。<a id="a-1J"></a>一切定慧所缘不出此十二境。</p>
  <p id="a1K">论曰。<a id="a-1L"></a>众类差别者。</p>
  <p id="a1M">释曰。<a id="a-1N"></a>有四三摩提。<a id="a-1O"></a>是五百定品类故名众类。<a id="a-1P"></a>于小乘中乃至不闻其名。<a id="a-1Q"></a>何况能修习。<a id="a-1R"></a>故言差别。<a id="a-1S"></a>此四种三摩提能破四德障。<a id="a-1T"></a>即四种生死。<a id="a-1U"></a>能得四德果。<a id="a-1V"></a>即净我乐常故。<a id="a-1W"></a>立此四定为四德道。</p>
  <p id="a1X">论曰。<a id="a-1Y"></a>大乘光三摩提。</p>
  <p id="a1Z">释曰。<a id="a-1a"></a>大乘有三义。<a id="a-1b"></a>一性二随三得。<a id="a-1c"></a>性即三无性。<a id="a-1d"></a>随即福德智慧行所摄。<a id="a-1e"></a>十地十波罗蜜随顺无性。<a id="a-1f"></a>得即所得四德果。<a id="a-1g"></a>此定缘此三为境。<a id="a-1h"></a>故名大乘。<a id="a-1i"></a>依止此定得无分别智。<a id="a-1j"></a>由无分别智照真如。<a id="a-1k"></a>及佛不异故名光。<a id="a-1l"></a>又有十五种光。<a id="a-1m"></a>功德胜于外光故名光。<a id="a-1n"></a>又此定能破一阐提习气无明闇。<a id="a-1o"></a>是闇对治故名光。<a id="a-1p"></a>此定缘真如实有易得。<a id="a-1q"></a>有无量功德故能破一阐提习气。<a id="a-1r"></a>即是方便生死障。<a id="a-1s"></a>于大净由破此障故得大净果。</p>
  <p id="a1t">论曰。<a id="a-1u"></a>集福德王三摩提。</p>
  <p id="a1v">释曰。<a id="a-1w"></a>一切善法唯除般若。<a id="a-1x"></a>所余悉名福德。<a id="a-1y"></a>此福德有四品。<a id="a-1z"></a>谓凡夫二乘菩萨。<a id="a-20"></a>菩萨由此定故于四福德。<a id="a-21"></a>未生能生未长能长。<a id="a-22"></a>未圆能圆故名集。<a id="a-23"></a>于生长圆三处自在故名王。<a id="a-24"></a>由自在故能行施等十度。<a id="a-25"></a>圆满菩提资粮福德行故。<a id="a-26"></a>能破外道我见习气。<a id="a-27"></a>即是因缘生死障于大我。<a id="a-28"></a>由破此障故得大我果。<a id="a-29"></a>复次一切善法依止真如。<a id="a-2A"></a>真如能集一切善法。<a id="a-2B"></a>名真如为集福德。<a id="a-2C"></a>此定于真如中得自在故名为王。</p>
  <p id="a2D">论曰。<a id="a-2E"></a>贤护三摩提。</p>
  <p id="a2F">释曰。<a id="a-2G"></a>贤有二义。<a id="a-2H"></a>一能现前安乐住。<a id="a-2I"></a>二能引摄诸功德。<a id="a-2J"></a>现前安乐住者。<a id="a-2K"></a>此定能令菩萨身不舍虚空性。<a id="a-2L"></a>免离三际故得安乐住。<a id="a-2M"></a>引摄诸功德者。<a id="a-2N"></a>能引摄不可数量诸定。<a id="a-2O"></a>非二乘所闻知。<a id="a-2P"></a>因此一一定起无量通慧。<a id="a-2Q"></a>由此二义。<a id="a-2R"></a>是故菩萨能离声闻怖畏习气。<a id="a-2S"></a>即是有有生死障于大乐。<a id="a-2T"></a>由破此障故得大乐果。<a id="a-2U"></a>此定缘真如为菩萨体故。<a id="a-2V"></a>不离智能引诸定及通慧故。<a id="a-2W"></a>以定为体。</p>
  <p id="a2X">论曰。<a id="a-2Y"></a>首楞伽摩三摩提等。</p>
  <p id="a2Z">释曰。<a id="a-2a"></a>此定是十地菩萨及佛所行故得此名。<a id="a-2b"></a>何以故。<a id="a-2c"></a>十地菩萨及佛有四种胜德。<a id="a-2d"></a>故名首楞。<a id="a-2e"></a>一无怖畏。<a id="a-2f"></a>由得一切智故。<a id="a-2g"></a>二无疑。<a id="a-2h"></a>于清净众生见自身无等故。<a id="a-2i"></a>三坚实功德。<a id="a-2j"></a>恒在观无散乱故。<a id="a-2k"></a>四有胜能。<a id="a-2l"></a>能破难破无明住地障故。<a id="a-2m"></a>具四德人于此定能得能行。<a id="a-2n"></a>故称伽摩。<a id="a-2o"></a>此定多行他利益事。<a id="a-2p"></a>能破独觉自爱习气。<a id="a-2q"></a>即是无有生死障于大常。<a id="a-2r"></a>由破此障故得大常果。<a id="a-2s"></a>等言通举诸定。</p>
  <p id="a2t">论曰。<a id="a-2u"></a>摄种种三摩提品类故。</p>
  <p id="a2v">释曰。<a id="a-2w"></a>五百定名种种。<a id="a-2x"></a>皆是四定品类。<a id="a-2y"></a>悉为四定所摄。</p>
  <p id="a2z">论曰。<a id="a-30"></a>对治差别者。<a id="a-31"></a>由缘一切法为通境智慧。</p>
  <p id="a32">释曰。<a id="a-33"></a>无分别智缘一切有为无为等诸法真如。<a id="a-34"></a>通为一境。<a id="a-35"></a>此智与境无复分别。</p>
  <p id="a36">论曰。<a id="a-37"></a>如以楔出楔方便故。</p>
  <p id="a38">释曰。<a id="a-39"></a>如世间欲破木。<a id="a-3A"></a>先用细楔。<a id="a-3B"></a>后用粗楔。<a id="a-3C"></a>观行人破烦恼亦尔。<a id="a-3D"></a>先用劣道。<a id="a-3E"></a>次用中道。<a id="a-3F"></a>后用胜道。</p>
  <p id="a3G">论曰。<a id="a-3H"></a>于本识中。<a id="a-3I"></a>拔出一切粗重障故。</p>
  <p id="a3J">释曰。<a id="a-3K"></a>本识相续中。<a id="a-3L"></a>有烦恼业报三品染浊种子。<a id="a-3M"></a>说名习气能障四德。<a id="a-3N"></a>由此定故未灭令灭。<a id="a-3O"></a>已灭令不生。<a id="a-3P"></a>能对治所对治。<a id="a-3Q"></a>及对治所得。<a id="a-3R"></a>与二乘悉不同。<a id="a-3S"></a>故言差别。</p>
  <p id="a3T">论曰。<a id="a-3U"></a>随用差别者。<a id="a-3V"></a>于现世久安住三摩提乐中。<a id="a-3W"></a>如意能于胜处受生。</p>
  <p id="a3X">释曰。<a id="a-3Y"></a>菩萨种种方便。<a id="a-3Z"></a>治心令熟。<a id="a-3a"></a>犹如金师炼金使真。<a id="a-3b"></a>已熟治心说名随用。<a id="a-3c"></a>何以故。<a id="a-3d"></a>由此定故。<a id="a-3e"></a>菩萨若欲成熟佛法缘一境。<a id="a-3f"></a>如意能得久住。<a id="a-3g"></a>未得令得。<a id="a-3h"></a>已得令满。<a id="a-3i"></a>已满令不退。<a id="a-3j"></a>于现在世有如此能。<a id="a-3k"></a>于未来世所受生处。<a id="a-3l"></a>能多行利益众生事。<a id="a-3m"></a>及值佛出世得闻正法。<a id="a-3n"></a>名胜生处。<a id="a-3o"></a>由此定故。<a id="a-3p"></a>菩萨于胜生处得取住舍三。<a id="a-3q"></a>能随意运用无退无尽。<a id="a-3r"></a>声闻乘中无如此定。<a id="a-3s"></a>故言差别。</p>
  <p id="a3t">论曰。<a id="a-3u"></a>随引差别者。<a id="a-3v"></a>能引无碍通慧于一切世界。</p>
  <p id="a3w">释曰。<a id="a-3x"></a>菩萨有大事定。<a id="a-3y"></a>谓于一切事及一切处。<a id="a-3z"></a>悉无有碍。<a id="a-40"></a>引有二义。<a id="a-41"></a>一能引。<a id="a-42"></a>谓定势力。<a id="a-43"></a>或随人或随境或随修。<a id="a-44"></a>若利根人缘无为境。<a id="a-45"></a>得入住出三种自在。<a id="a-46"></a>二所引。<a id="a-47"></a>谓定所成事。<a id="a-48"></a>动地放光等于此事中胜通慧不能夺。<a id="a-49"></a>所现事悉如心。<a id="a-4A"></a>惑不能障。<a id="a-4B"></a>业不能阻。<a id="a-4C"></a>故称无碍引。<a id="a-4D"></a>但有体无用。<a id="a-4E"></a>用即事差别。<a id="a-4F"></a>但菩萨有此定。<a id="a-4G"></a>非二乘所修。<a id="a-4H"></a>故言差别。</p>
  <p id="a4I">论曰。<a id="a-4J"></a>由事差别者。</p>
  <p id="a4K">释曰。<a id="a-4L"></a>由如此事。<a id="a-4M"></a>应知菩萨定与二乘定有差别。<a id="a-4N"></a>何者为事。</p>
  <p id="a4O">论曰。<a id="a-4P"></a>令动。</p>
  <p id="a4Q">释曰。<a id="a-4R"></a>如意能动十方世界。</p>
  <p id="a4S">论曰。<a id="a-4T"></a>放光。</p>
  <p id="a4U">释曰。<a id="a-4V"></a>如意能照十方世界。</p>
  <p id="a4W">论曰。<a id="a-4X"></a>遍满。</p>
  <p id="a4Y">释曰。<a id="a-4Z"></a>光明法音分身。<a id="a-4a"></a>如意能遍满十方世界。</p>
  <p id="a4b">论曰。<a id="a-4c"></a>显示。</p>
  <p id="a4d">释曰。<a id="a-4e"></a>余众生承菩萨通慧。<a id="a-4f"></a>能见无量世界及诸佛菩萨。<a id="a-4g"></a>随所应见如意皆睹。</p>
  <p id="a4h">论曰。<a id="a-4i"></a>转变。</p>
  <p id="a4j">释曰。<a id="a-4k"></a>四大等性互令改异。</p>
  <p id="a4l">论曰。<a id="a-4m"></a>往还。</p>
  <p id="a4n">释曰。<a id="a-4o"></a>于一刹那中能往还无量世界。<a id="a-4p"></a>此通慧自有三种。<a id="a-4q"></a>一心疾通慧。<a id="a-4r"></a>如心所缘应念即至。<a id="a-4s"></a>二将身通慧。<a id="a-4t"></a>犹如飞鸟。<a id="a-4u"></a>三变异通慧。<a id="a-4v"></a>谓缩长为短。</p>
  <p id="a4w">论曰。<a id="a-4x"></a>促远为近。</p>
  <p id="a4y">释曰。<a id="a-4z"></a>使远成近无复中间。<a id="a-50"></a>此有三事。<a id="a-51"></a>谓见闻及行。</p>
  <p id="a52">论曰。<a id="a-53"></a>转粗为细。</p>
  <p id="a54">释曰。<a id="a-55"></a>令无数世界细于邻虚。<a id="a-56"></a>入邻虚中邻虚如本。</p>
  <p id="a57">论曰。<a id="a-58"></a>变细为粗。</p>
  <p id="a59">释曰。<a id="a-5A"></a>令一邻虚苞无数世界。<a id="a-5B"></a>世界如本。</p>
  <p id="a5C">论曰。<a id="a-5D"></a>令一切色皆入身中。</p>
  <p id="a5E">释曰。<a id="a-5F"></a>一切希有。<a id="a-5G"></a>有多种事。<a id="a-5H"></a>皆现身中。</p>
  <p id="a5I">论曰。<a id="a-5J"></a>似彼同类入大集中。</p>
  <p id="a5K">释曰。<a id="a-5L"></a>如诸菩萨往忉利天。<a id="a-5M"></a>同彼形饰及以音声。<a id="a-5N"></a>入大集中教化度彼。</p>
  <p id="a5O">论曰。<a id="a-5P"></a>或显或隐。</p>
  <p id="a5Q">释曰。<a id="a-5R"></a>能于无中现一现多为显。<a id="a-5S"></a>能于有中无一。<a id="a-5T"></a>多相为隐。</p>
  <p id="a5U">论曰。<a id="a-5V"></a>具八自在。</p>
  <p id="a5W">释曰。<a id="a-5X"></a>八数如前说。<a id="a-5Y"></a>又如佛世尊令魔王修行佛道。<a id="a-5Z"></a>后得成佛等亦名自在。</p>
  <p id="a5a">论曰。<a id="a-5b"></a>伏障他神力。</p>
  <p id="a5c">释曰。<a id="a-5d"></a>由菩萨定力。<a id="a-5e"></a>令他通慧皆不成就。</p>
  <p id="a5f">论曰。<a id="a-5g"></a>或施他辩才。</p>
  <p id="a5h">释曰。<a id="a-5i"></a>若人欲问难辞情拙讷。<a id="a-5j"></a>菩萨能施其辩才。</p>
  <p id="a5k">论曰。<a id="a-5l"></a>及忆念。</p>
  <p id="a5m">释曰。<a id="a-5n"></a>若人邪见。<a id="a-5o"></a>令识宿命自验因果。</p>
  <p id="a5p">论曰。<a id="a-5q"></a>喜乐。</p>
  <p id="a5r">释曰。<a id="a-5s"></a>菩萨或入地狱。<a id="a-5t"></a>或生饥馑世。<a id="a-5u"></a>或在有疾处。<a id="a-5v"></a>如菩萨所受喜乐。<a id="a-5w"></a>令此众生平等皆尔。<a id="a-5x"></a>或但与乐。<a id="a-5y"></a>或先与定。<a id="a-5z"></a>或正闻法时。<a id="a-60"></a>令由此喜乐经六十小劫。<a id="a-61"></a>谓如刹那顷。</p>
  <p id="a62">论曰。<a id="a-63"></a>或放光明。</p>
  <p id="a64">释曰。<a id="a-65"></a>为引他方菩萨皆来集会。</p>
  <p id="a66">论曰。<a id="a-67"></a>能引具相大通慧。</p>
  <p id="a68">释曰。<a id="a-69"></a>如声闻圣通慧。<a id="a-6A"></a>能作百一事。<a id="a-6B"></a>菩萨通慧所现之事。<a id="a-6C"></a>不可称数。<a id="a-6D"></a>复欲显未说事故。<a id="a-6E"></a>先标此总句。</p>
  <p id="a6F">论曰。<a id="a-6G"></a>能引一切难行正行。</p>
  <p id="a6H">释曰。<a id="a-6I"></a>成就他事已如前说。<a id="a-6J"></a>此下更明菩萨自行。<a id="a-6K"></a>此定能引菩萨正行。<a id="a-6L"></a>非二乘所能行。</p>
  <p id="a6M">论曰。<a id="a-6N"></a>以能摄十种难修正行故。</p>
  <p id="a6O">释曰。<a id="a-6P"></a>此十种正行是定种类故。<a id="a-6Q"></a>定能摄此正行。</p>
  <p id="a6R">论曰。<a id="a-6S"></a>何者为十。<a id="a-6T"></a>一自受难修。<a id="a-6U"></a>自受菩提善愿故。</p>
  <p id="a6V">释曰。<a id="a-6W"></a>若依他发十愿。<a id="a-6X"></a>此非难行。<a id="a-6Y"></a>以未成立故。<a id="a-6Z"></a>菩萨自有三能。<a id="a-6a"></a>一有智慧能了别方便。<a id="a-6b"></a>二有慈悲能摄众生。<a id="a-6c"></a>三有正勤能成满十愿。<a id="a-6d"></a>此三难得菩萨能得。<a id="a-6e"></a>由具此三能故。<a id="a-6f"></a>不依他自能发愿。<a id="a-6g"></a>又若为自身受善愿。<a id="a-6h"></a>此不为难。<a id="a-6i"></a>若无因缘但为他受。<a id="a-6j"></a>此则为难。</p>
  <p id="a6k">论曰。<a id="a-6l"></a>二不可回难修。<a id="a-6m"></a>由生死众苦不令退转故。</p>
  <p id="a6n">释曰。<a id="a-6o"></a>无始生死八苦。<a id="a-6p"></a>及发心后当受长时八苦。<a id="a-6q"></a>不能违菩萨慈悲。<a id="a-6r"></a>退菩萨菩提行。<a id="a-6s"></a>广说如地持论。<a id="a-6t"></a>是故难修。</p>
  <p id="a6u">论曰。<a id="a-6v"></a>三不背难修。<a id="a-6w"></a>由众生作恶。<a id="a-6x"></a>一向对彼故。</p>
  <p id="a6y">释曰。<a id="a-6z"></a>众生于生死中恒起恶行。<a id="a-70"></a>菩萨不观过失。<a id="a-71"></a>为令解脱恒向彼行善。<a id="a-72"></a>是故难修。</p>
  <p id="a73">论曰。<a id="a-74"></a>四现前难修。<a id="a-75"></a>于有怨众生现前。<a id="a-76"></a>为行一切利益事故。</p>
  <p id="a77">释曰。<a id="a-78"></a>若众生对菩萨作极重恶。<a id="a-79"></a>菩萨对彼以大恩德报之。<a id="a-7A"></a>是故难修。</p>
  <p id="a7B">论曰。<a id="a-7C"></a>五无染难修。<a id="a-7D"></a>菩萨生于世间。<a id="a-7E"></a>不为世法之所染故。</p>
  <p id="a7F">释曰。<a id="a-7G"></a>菩萨由爱故入生死。<a id="a-7H"></a>入生死已。<a id="a-7I"></a>不为世间八法之所染污。<a id="a-7J"></a>爱而不染。<a id="a-7K"></a>是故难修。</p>
  <p id="a7L">论曰。<a id="a-7M"></a>六信乐难修。<a id="a-7N"></a>行于无底大乘。<a id="a-7O"></a>能信乐广大甚深义故。</p>
  <p id="a7P">释曰。<a id="a-7Q"></a>无底有三义。<a id="a-7R"></a>一教难思。<a id="a-7S"></a>二道难行。<a id="a-7T"></a>三果难得。<a id="a-7U"></a>威德圆满故。<a id="a-7V"></a>广大理微细故。<a id="a-7W"></a>甚深威德有三种。<a id="a-7X"></a>一如意。<a id="a-7Y"></a>二清净。<a id="a-7Z"></a>三无变异理。<a id="a-7a"></a>即三无性理。<a id="a-7b"></a>并非下地境界。<a id="a-7c"></a>是故难修。</p>
  <p id="a7d">论曰。<a id="a-7e"></a>七通达难修。<a id="a-7f"></a>能通达人法二无我故。</p>
  <p id="a7g">释曰。<a id="a-7h"></a>先于十解已通达人无我。<a id="a-7i"></a>今于初地又通达法无我。<a id="a-7j"></a>此二空离有无性。<a id="a-7k"></a>若能通达则与此法同。<a id="a-7l"></a>是故难修。</p>
  <p id="a7m">论曰。<a id="a-7n"></a>八随觉难修。<a id="a-7o"></a>诸佛如来甚深不了义经。<a id="a-7p"></a>能如理判故。</p>
  <p id="a7q">释曰。<a id="a-7r"></a>如来所说正法。<a id="a-7s"></a>不出了义及不了义。<a id="a-7t"></a>若众生但有信根。<a id="a-7u"></a>未有智根。<a id="a-7v"></a>如来为成其信根故。<a id="a-7w"></a>作不了义说。<a id="a-7x"></a>如二乘教。<a id="a-7y"></a>又欲伏憍慢众生故。<a id="a-7z"></a>作不了义说。<a id="a-80"></a>广说如十七地论。<a id="a-81"></a>为生闻思修慧故说了义经。<a id="a-82"></a>不了义经其言秘密。<a id="a-83"></a>能如理判。<a id="a-84"></a>是故难修。</p>
  <p id="a85">论曰。<a id="a-86"></a>九不离不染难修。<a id="a-87"></a>不舍生死。<a id="a-88"></a>不为生死染污故。</p>
  <p id="a89">释曰。<a id="a-8A"></a>由慈悲故不舍生死。<a id="a-8B"></a>由般若故不被染污。<a id="a-8C"></a>于生死涅槃无著无住。<a id="a-8D"></a>是故难修。</p>
  <p id="a8E">论曰。<a id="a-8F"></a>十加行难修。<a id="a-8G"></a>诸佛如来于一切障解脱中住。<a id="a-8H"></a>不作功用。<a id="a-8I"></a>能行一切众生利益事。<a id="a-8J"></a>乃至穷生死后际。</p>
  <p id="a8K">释曰。<a id="a-8L"></a>具显三身故言诸佛如来。<a id="a-8M"></a>一切障。<a id="a-8N"></a>谓三障四障三十障等。<a id="a-8O"></a>法身已得无垢清净。<a id="a-8P"></a>是故住于一切障解脱中。<a id="a-8Q"></a>法身常住解脱中。<a id="a-8R"></a>穷生死后际。<a id="a-8S"></a>依法身起应身。<a id="a-8T"></a>于一切正事自然恒流。<a id="a-8U"></a>不作功用。<a id="a-8V"></a>依应身起化身。<a id="a-8W"></a>行一切众生利益事。<a id="a-8X"></a>随根性令下善种。<a id="a-8Y"></a>乃至得解脱。</p>
  <p id="a8Z">论曰。<a id="a-8a"></a>乐修如此加行故。</p>
  <p id="a8b">释曰。<a id="a-8c"></a>欲得为乐。<a id="a-8d"></a>起正勤为修。<a id="a-8e"></a>恒修恭敬修为加行。<a id="a-8f"></a>是故难修。</p>
  <p id="a8g">论曰。<a id="a-8h"></a>于随觉难修。<a id="a-8i"></a>诸佛如来说不了义经。<a id="a-8j"></a>其义云何。<a id="a-8k"></a>菩萨应随理觉察。</p>
  <p id="a8l">释曰。<a id="a-8m"></a>十难修中九义易解。<a id="a-8n"></a>故不重释。<a id="a-8o"></a>第八难解。<a id="a-8p"></a>菩萨应随觉察故。<a id="a-8q"></a>须更示其相。</p>
  <p id="a8r">论曰。<a id="a-8s"></a>如经言。<a id="a-8t"></a>云何菩萨不损一物不施一人。<a id="a-8u"></a>若菩萨善能行施无量无数。<a id="a-8v"></a>于十方世界修布施行。<a id="a-8w"></a>相续生起。</p>
  <p id="a8x">释曰。<a id="a-8y"></a>菩萨舍自爱。<a id="a-8z"></a>摄一切众生为自体。<a id="a-90"></a>一切行道一切财物。<a id="a-91"></a>悉属众生故。<a id="a-92"></a>财非己有。<a id="a-93"></a>用者非他。<a id="a-94"></a>彼物彼用岂关于我。<a id="a-95"></a>若能如此运心。<a id="a-96"></a>则是善能行施。<a id="a-97"></a>复次菩萨舍自爱。<a id="a-98"></a>摄一切众生为自体。<a id="a-99"></a>一切众生行施。<a id="a-9A"></a>即菩萨行施故菩萨起随喜心。<a id="a-9B"></a>得无量施福。<a id="a-9C"></a>亦是不损一物。<a id="a-9D"></a>不施一人。<a id="a-9E"></a>名善能行施。</p>
  <p id="a9F">论曰。<a id="a-9G"></a>云何菩萨乐行布施。<a id="a-9H"></a>若菩萨不乐行一切施。</p>
  <p id="a9I">释曰。<a id="a-9J"></a>若菩萨不乐行随至等八施。<a id="a-9K"></a>义至但乐行菩萨净心施。<a id="a-9L"></a>复次若菩萨不乐世间着三轮施。<a id="a-9M"></a>乐行不着三轮施。<a id="a-9N"></a>复次著名为乐。<a id="a-9O"></a>若菩萨着施因。<a id="a-9P"></a>或着施果。<a id="a-9Q"></a>名乐行施。<a id="a-9R"></a>若菩萨不着行施。<a id="a-9S"></a>名不乐行施。</p>
  <p id="a9T">论曰。<a id="a-9U"></a>云何菩萨行信施心。<a id="a-9V"></a>若菩萨不行诸佛如来信心。</p>
  <p id="a9W">释曰。<a id="a-9X"></a>由菩萨自证施故行施。<a id="a-9Y"></a>不由信他故行施。<a id="a-9Z"></a>前信有根故成信。<a id="a-9a"></a>后信无根故不成信。</p>
  <p id="a9b">论曰。<a id="a-9c"></a>云何菩萨发行布施。<a id="a-9d"></a>若菩萨于布施中不策自身。</p>
  <p id="a9e">释曰。<a id="a-9f"></a>若菩萨自性能行施。<a id="a-9g"></a>无有贪吝嫉妒等障。<a id="a-9h"></a>非策自身方能行施。</p>
  <p id="a9i">论曰。<a id="a-9j"></a>云何菩萨恒游戏布施。<a id="a-9k"></a>若菩萨无布施时。</p>
  <p id="a9l">释曰。<a id="a-9m"></a>菩萨非时施。<a id="a-9n"></a>不随一物施。</p>
  <p id="a9o">论曰。<a id="a-9p"></a>云何菩萨大能行施。<a id="a-9q"></a>若菩萨于施离娑罗想。</p>
  <p id="a9r">释曰。<a id="a-9s"></a>娑罗名目二义。<a id="a-9t"></a>一目贞实。<a id="a-9u"></a>二目散乱。<a id="a-9v"></a>贞实是直语。<a id="a-9w"></a>散乱是密语。<a id="a-9x"></a>若取直语离贞实。<a id="a-9y"></a>则与大施相违。<a id="a-9z"></a>若取密语离散乱。<a id="a-A0"></a>则与大施相符。<a id="a-A1"></a>若离欲三界后行施时。<a id="a-A2"></a>名为大施。<a id="a-A3"></a>何以故。<a id="a-A4"></a>离欲菩萨行施。<a id="a-A5"></a>具缚凡夫行施。<a id="a-A6"></a>百千万倍所不能及。<a id="a-A7"></a>若施定互相妨不名大施。<a id="a-A8"></a>由不相妨故得大名。</p>
  <p id="aA9">论曰。<a id="a-AA"></a>云何菩萨于施清净。<a id="a-AB"></a>若菩萨郁波提贪吝。</p>
  <p id="aAC">释白。<a id="a-AD"></a>郁波提名目二义。<a id="a-AE"></a>一目生起。<a id="a-AF"></a>二目拔根弃背。<a id="a-AG"></a>生起是直语。<a id="a-AH"></a>拔根弃背是密语。<a id="a-AI"></a>若取直语生起贪吝。<a id="a-AJ"></a>则与清净施相违。<a id="a-AK"></a>若取密语拔根弃贪背吝。<a id="a-AL"></a>则与清净施相符。<a id="a-AM"></a>拔根是除身见。<a id="a-AN"></a>身见是贪吝根本。<a id="a-AO"></a>弃背是除贪吝体。<a id="a-AP"></a>由菩萨能断身见灭贪吝故。<a id="a-AQ"></a>于施清净。</p>
  <p id="aAR">论曰。<a id="a-AS"></a>云何菩萨能住于施。<a id="a-AT"></a>若菩萨不住究竟后际。</p>
  <p id="aAU">释曰。<a id="a-AV"></a>究竟后际有二义。<a id="a-AW"></a>一施有初中后。<a id="a-AX"></a>以最后为究竟后际。<a id="a-AY"></a>若依此义。<a id="a-AZ"></a>不住施最后分。<a id="a-Aa"></a>岂得言能住于施。<a id="a-Ab"></a>此则相违。<a id="a-Ac"></a>二若有余涅槃名究竟。<a id="a-Ad"></a>无余涅槃名究竟后际。<a id="a-Ae"></a>若声闻住无余涅槃不更起心。<a id="a-Af"></a>无利益众生事。<a id="a-Ag"></a>则不能住施。<a id="a-Ah"></a>菩萨依大悲不同声闻。<a id="a-Ai"></a>住无余涅槃故。<a id="a-Aj"></a>恒起六度无有穷尽。<a id="a-Ak"></a>若依此义则与能住施相符。</p>
  <p id="aAl">论曰。<a id="a-Am"></a>云何菩萨于施自在。<a id="a-An"></a>若菩萨于施不得自在。</p>
  <p id="aAo">释曰。<a id="a-Ap"></a>若菩萨不得施障自在。<a id="a-Aq"></a>菩萨于施则得自在。<a id="a-Ar"></a>昔在凡夫地中。<a id="a-As"></a>见修二惑无道对治。<a id="a-At"></a>欲起便起故得自在。<a id="a-Au"></a>今入圣位为道对治故。<a id="a-Av"></a>菩萨于惑不得自在。<a id="a-Aw"></a>于施能得自在。</p>
  <p id="aAx">论曰。<a id="a-Ay"></a>云何菩萨于施无尽。<a id="a-Az"></a>若菩萨不住无尽中。</p>
  <p id="aB0">释曰。<a id="a-B1"></a>无余涅槃名为无尽。<a id="a-B2"></a>菩萨不同声闻入无尽中。<a id="a-B3"></a>无利益他事。<a id="a-B4"></a>是故菩萨于施无尽。</p>
  <p id="aB5">论曰。<a id="a-B6"></a>如施经。<a id="a-B7"></a>于戒乃至般若。<a id="a-B8"></a>如理应知。</p>
  <p id="aB9">释曰。<a id="a-BA"></a>如施经说施有不了义语。<a id="a-BB"></a>说余度亦有不了义语。<a id="a-BC"></a>皆须如理分判。</p>
  <p id="aBD">论曰。<a id="a-BE"></a>复有经言。<a id="a-BF"></a>云何菩萨行杀生。<a id="a-BG"></a>若菩萨有命众生断其相续。</p>
  <p id="aBH">释曰。<a id="a-BI"></a>若有命则知有业。<a id="a-BJ"></a>若有业则知有惑。<a id="a-BK"></a>由具此三六道四生相续不断。<a id="a-BL"></a>若菩萨随其根性。<a id="a-BM"></a>为说三乘圣道。<a id="a-BN"></a>令彼修行断此三法。<a id="a-BO"></a>得无余涅槃果不相续。<a id="a-BP"></a>即是断命故名杀生。</p>
  <p id="aBQ">论曰。<a id="a-BR"></a>云何菩萨夺非他所与。<a id="a-BS"></a>若菩萨自夺非他所与众生。</p>
  <p id="aBT">释曰。<a id="a-BU"></a>菩萨以大悲。<a id="a-BV"></a>摄一切众生为自眷属。<a id="a-BW"></a>令离生死崄难。<a id="a-BX"></a>非彼父母及人主等所与。<a id="a-BY"></a>故名夺非他所与。</p>
  <p id="aBZ">论曰。<a id="a-Ba"></a>云何菩萨行邪淫。<a id="a-Bb"></a>若菩萨于欲尘起邪意等。</p>
  <p id="aBc">释曰。<a id="a-Bd"></a>菩萨三业与淫欲相反。<a id="a-Be"></a>意知其虚妄不实为众恶本。<a id="a-Bf"></a>口亦作如此说。<a id="a-Bg"></a>身不行其事。<a id="a-Bh"></a>亦是相反。<a id="a-Bi"></a>即是于欲尘起邪意等。<a id="a-Bj"></a>故名行邪淫。</p>
  <p id="aBk">论曰。<a id="a-Bl"></a>云何菩萨能说妄语。<a id="a-Bm"></a>若菩萨是妄能说为妄。</p>
  <p id="aBn">释曰。<a id="a-Bo"></a>一切法皆是虚妄。<a id="a-Bp"></a>菩萨如虚妄而说故。<a id="a-Bq"></a>名能说妄语。</p>
  <p id="aBr">论曰。<a id="a-Bs"></a>云何菩萨行两舌。<a id="a-Bt"></a>若菩萨恒住最极空寂处。</p>
  <p id="aBu">释曰。<a id="a-Bv"></a>两舌令彼此不和。<a id="a-Bw"></a>菩萨思空说空。<a id="a-Bx"></a>令自他不见此彼。<a id="a-By"></a>何况和合。<a id="a-Bz"></a>故名行两舌。</p>
  <p id="aC0">论曰。<a id="a-C1"></a>云何菩萨能住波留师。<a id="a-C2"></a>若菩萨住所知彼岸。</p>
  <p id="aC3">释曰。<a id="a-C4"></a>若依直语波留师。<a id="a-C5"></a>名目恶口。<a id="a-C6"></a>住恶口人不为他所亲近。<a id="a-C7"></a>菩萨住所知彼岸即三无性理。<a id="a-C8"></a>亦不为众生所亲近。<a id="a-C9"></a>以此理非凡夫二乘所行处故。<a id="a-CA"></a>故名能住恶口。<a id="a-CB"></a>又若依密语。<a id="a-CC"></a>波留师名目彼岸住。<a id="a-CD"></a>即以密语显于直语。</p>
  <p id="aCE">论曰。<a id="a-CF"></a>云何菩萨能说不相应语。<a id="a-CG"></a>若菩萨能分破诸法随类解释。</p>
  <p id="aCH">释曰。<a id="a-CI"></a>菩萨能分破诸法。<a id="a-CJ"></a>谓根尘识皆无所有。<a id="a-CK"></a>此无所有非定是无。<a id="a-CL"></a>亦非定有。<a id="a-CM"></a>有无悉不可得故。<a id="a-CN"></a>名能说不相应语。</p>
  <p id="aCO">论曰。<a id="a-CP"></a>云何菩萨行阿毗持诃娄。<a id="a-CQ"></a>若菩萨数数令自身得无上诸定。</p>
  <p id="aCR">释曰。<a id="a-CS"></a>若依直语。<a id="a-CT"></a>阿毗持诃娄名目贪欲。<a id="a-CU"></a>行贪欲者必爱乐外尘。<a id="a-CV"></a>菩萨恒乐令自身得最胜定。<a id="a-CW"></a>故名行贪欲。<a id="a-CX"></a>又若依密语。<a id="a-CY"></a>阿毗持诃娄名目数数得定。<a id="a-CZ"></a>即以密语显于直语。</p>
  <p id="aCa">论曰。<a id="a-Cb"></a>云何菩萨起憎害心。<a id="a-Cc"></a>若菩萨于自他心地能害诸惑。</p>
  <p id="aCd">释曰。<a id="a-Ce"></a>瞋恚以憎害为相。<a id="a-Cf"></a>菩萨作意欲断自他一切烦恼故。<a id="a-Cg"></a>名起憎害心。</p>
  <p id="aCh">论曰。<a id="a-Ci"></a>云何菩萨起邪见。<a id="a-Cj"></a>若菩萨一切处遍行邪性。<a id="a-Ck"></a>如理观察。</p>
  <p id="aCl">释曰。<a id="a-Cm"></a>大乘以有分别为邪性。<a id="a-Cn"></a>分别性遍行于依他性。<a id="a-Co"></a>即是邪性。<a id="a-Cp"></a>若离分别名人法空真性。<a id="a-Cq"></a>小乘以身见为邪性。<a id="a-Cr"></a>因此身见生诸惑故。<a id="a-Cs"></a>若离身见。<a id="a-Ct"></a>一切邪执皆不得起。<a id="a-Cu"></a>得人空真性。<a id="a-Cv"></a>菩萨能如理观察此邪性。<a id="a-Cw"></a>见其是邪故名起邪见。</p>
  <p id="aCx">论曰。<a id="a-Cy"></a>复有经言佛法甚深。</p>
  <p id="aCz">释曰。<a id="a-D0"></a>初明六度。<a id="a-D1"></a>次显十恶。<a id="a-D2"></a>此下明道及道果。<a id="a-D3"></a>故言甚深。</p>
  <p id="aD4">论曰。<a id="a-D5"></a>何者甚深。<a id="a-D6"></a>此论中自广分别一切佛法。<a id="a-D7"></a>常住为性。<a id="a-D8"></a>由法身常住故。</p>
  <p id="aD9">释曰。<a id="a-DA"></a>诸佛法身常住。<a id="a-DB"></a>一切佛法皆依法身以法身为上首故。<a id="a-DC"></a>法身常住为一切佛法性。</p>
  <p id="aDD">论曰。<a id="a-DE"></a>一切佛法皆断为性。<a id="a-DF"></a>由一切障皆断尽故。</p>
  <p id="aDG">释曰。<a id="a-DH"></a>一一佛法悉无惑障及智障故。<a id="a-DI"></a>障断尽为一切佛法性。<a id="a-DJ"></a>现在烦恼灭为断。<a id="a-DK"></a>未来烦恼不生为尽。<a id="a-DL"></a>即是尽无生智。</p>
  <p id="aDM">论曰。<a id="a-DN"></a>一切佛法生起为性。<a id="a-DO"></a>由化身恒生起故。</p>
  <p id="aDP">释曰。<a id="a-DQ"></a>由慈悲本愿生起化身。<a id="a-DR"></a>相续无尽故化身生起。<a id="a-DS"></a>为一切佛法性。</p>
  <p id="aDT">论曰。<a id="a-DU"></a>一切佛法能得为性。<a id="a-DV"></a>能得共对治众生八万四千烦恼行故。</p>
  <p id="aDW">释曰。<a id="a-DX"></a>一切佛法以无所得为性。<a id="a-DY"></a>此是正说。<a id="a-DZ"></a>由三无性不可定说有无故。<a id="a-Da"></a>虽以无得为性。<a id="a-Db"></a>亦有能得义。<a id="a-Dc"></a>若离佛法。<a id="a-Dd"></a>不能得了别所对治惑。<a id="a-De"></a>不能得安立能对治道故。</p>
  <p id="aDf">论曰。<a id="a-Dg"></a>一切佛法有欲为性。<a id="a-Dh"></a>有欲众生爱摄令成自体故。<a id="a-Di"></a>一切佛法有瞋为性。<a id="a-Dj"></a>一切佛法有痴为性。<a id="a-Dk"></a>一切佛法凡夫法为性。</p>
  <p id="aDl">释曰。<a id="a-Dm"></a>此有二义。<a id="a-Dn"></a>一菩萨摄一切有欲众生为自体。<a id="a-Do"></a>一切佛法皆依自体故。<a id="a-Dp"></a>二大悲为爱爱即是欲。<a id="a-Dq"></a>菩萨以大悲摄一切众生。<a id="a-Dr"></a>依大悲生福德智慧行故。<a id="a-Ds"></a>瞋痴及凡夫法亦尔。</p>
  <p id="aDt">论曰。<a id="a-Du"></a>一切佛法无染着为性。<a id="a-Dv"></a>成就真如。<a id="a-Dw"></a>一切障不能染故。</p>
  <p id="aDx">释曰。<a id="a-Dy"></a>道后真如断一切障。<a id="a-Dz"></a>尽是无垢清净故名成就。<a id="a-E0"></a>一切障所不能染。<a id="a-E1"></a>一切佛法以此真如为体性故。</p>
  <p id="aE2">论曰。<a id="a-E3"></a>一切佛法不可染着。<a id="a-E4"></a>诸佛出现于世。<a id="a-E5"></a>非世法所能染故。</p>
  <p id="aE6">释曰。<a id="a-E7"></a>前明真如境。<a id="a-E8"></a>此明真如智。<a id="a-E9"></a>诸佛菩萨以真如智为体。<a id="a-EA"></a>即是应身。<a id="a-EB"></a>此体是唯识真如所显。<a id="a-EC"></a>非根尘分别所起。<a id="a-ED"></a>非八种世法及世法所起。<a id="a-EE"></a>欲瞋等惑所能染着。<a id="a-EF"></a>何以故。<a id="a-EG"></a>是彼对治故。<a id="a-EH"></a>修得无分别智成就。<a id="a-EI"></a>名诸佛出现于世。</p>
  <p id="aEJ">论曰。<a id="a-EK"></a>是故说佛法甚深。</p>
  <p id="aEL">释曰。<a id="a-EM"></a>此语结前意。<a id="a-EN"></a>示难思难行难得。<a id="a-EO"></a>具三义故甚深。</p>
  <p id="aEP">论曰。<a id="a-EQ"></a>为修行波罗蜜。<a id="a-ER"></a>为成熟众生。<a id="a-ES"></a>为清净佛土。<a id="a-ET"></a>为引摄一切佛法故。<a id="a-EU"></a>菩萨三摩提业差别应知。</p>
  <p id="aEV">释曰。<a id="a-EW"></a>此论中明菩萨三摩提。<a id="a-EX"></a>不别说事差别。<a id="a-EY"></a>但通说业差别。<a id="a-EZ"></a>诸菩萨修定有总有别。<a id="a-Ea"></a>总有此四。<a id="a-Eb"></a>别有五百。<a id="a-Ec"></a>此四是诸定通业。<a id="a-Ed"></a>何以故诸菩萨修得定已。<a id="a-Ee"></a>依此定修行十度。<a id="a-Ef"></a>依此定成熟众生。<a id="a-Eg"></a>云何成熟众生。<a id="a-Eh"></a>依此定起通慧。<a id="a-Ei"></a>引令入正定位。<a id="a-Ej"></a>又依此定力清净佛土。<a id="a-Ek"></a>何以故。<a id="a-El"></a>由心自在。<a id="a-Em"></a>如意能成金宝等净土故。<a id="a-En"></a>又依此定得现在安乐住。<a id="a-Eo"></a>能引摄成熟一切佛法故。<a id="a-Ep"></a>此四事是一切定通差别业。<a id="a-Eq"></a>应如此知。</p>
 </body>
</html>