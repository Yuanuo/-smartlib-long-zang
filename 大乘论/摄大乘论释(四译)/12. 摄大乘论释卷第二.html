<!doctype html>
<html id="z3IBVOOwe" data-ver="795">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第二</h1>
  <h2 id="a2">所知依分第二之二</h2>
  <p id="a3">论曰。<a id="a-4"></a>复次声闻乘中亦以异门密意已说阿赖耶识。<a id="a-5"></a>如彼增一阿笈摩说。<a id="a-6"></a>世间众生爱阿赖耶。<a id="a-7"></a>乐阿赖耶。<a id="a-8"></a>欣阿赖耶。<a id="a-9"></a>喜阿赖耶。<a id="a-A"></a>为断如是阿赖耶故。<a id="a-B"></a>说正法时恭敬摄耳。<a id="a-C"></a>住求解心法随法行。<a id="a-D"></a>如来出世如是甚奇希有正法出现世间。<a id="a-E"></a>于声闻乘如来出现。<a id="a-F"></a>四德经中由此异门密意。<a id="a-G"></a>已显阿赖耶识。<a id="a-H"></a>于大众部阿笈摩中亦以异门密意说此名根本识。<a id="a-I"></a>如树依根。<a id="a-J"></a>化地部中亦以异门密意说此名穷生死蕴。<a id="a-K"></a>有处有时见色心断。<a id="a-L"></a>非阿赖耶识中彼种有断。</p>
  <p id="aM">释曰。<a id="a-N"></a>世间众生爱阿赖耶者。<a id="a-O"></a>是总标句。<a id="a-P"></a>如其次第复以余句约就现在过去未来三时别释。<a id="a-Q"></a>复有别义。<a id="a-R"></a>谓于现在爱阿赖耶。<a id="a-S"></a>于过去时乐阿赖耶。<a id="a-T"></a>由先世乐阿赖耶故。<a id="a-U"></a>复于今世欣阿赖耶。<a id="a-V"></a>由乐由欣阿赖耶故。<a id="a-W"></a>于未来世喜阿赖耶。<a id="a-X"></a>法随法行者如教行故。<a id="a-Y"></a>大众部中名根本识。<a id="a-Z"></a>如树依根者。<a id="a-a"></a>谓根本识为一切识根本因故。<a id="a-b"></a>譬如树根茎等总因。<a id="a-c"></a>若离其根茎等无有。<a id="a-d"></a>阿赖耶识名根本识。<a id="a-e"></a>当知亦尔。<a id="a-f"></a>化地部中异门说为穷生死蕴。<a id="a-g"></a>为释此因说有处等。<a id="a-h"></a>言有处者。<a id="a-i"></a>谓无色界无有诸色。<a id="a-j"></a>言有时者。<a id="a-k"></a>谓无想等诸定位中无有诸心。<a id="a-l"></a>非阿赖耶识中彼种有断者。<a id="a-m"></a>谓阿赖耶识中色心熏习。<a id="a-n"></a>由此为因色心还有。</p>
  <p id="ao">论曰。<a id="a-p"></a>如是所知依说阿赖耶识为性。<a id="a-q"></a>阿陀那识为性心为性。<a id="a-r"></a>阿赖耶为性根本识为性穷生死蕴为性等。<a id="a-s"></a>由此异门阿赖耶识成大王路。</p>
  <p id="at">释曰。<a id="a-u"></a>由此异门阿赖耶识成大王路者。<a id="a-v"></a>是极广义。</p>
  <p id="aw">论曰。<a id="a-x"></a>复有一类。<a id="a-y"></a>谓心意识义一文异。<a id="a-z"></a>是义不成。<a id="a-10"></a>意识两义差别可得。<a id="a-11"></a>当知心义亦应有异。<a id="a-12"></a>复有一类。<a id="a-13"></a>谓薄伽梵所说众生爱阿赖耶。<a id="a-14"></a>乃至广说。<a id="a-15"></a>此中五取蕴说名阿赖耶。<a id="a-16"></a>有余复谓贪俱乐受名阿赖耶。<a id="a-17"></a>有余复谓萨迦耶见名阿赖耶。<a id="a-18"></a>此等诸师由教及证愚阿赖耶故作此执。<a id="a-19"></a>如是安立阿赖耶名。<a id="a-1A"></a>随声闻乘安立道理亦不相应。<a id="a-1B"></a>若不愚者取阿赖耶识安立彼说。<a id="a-1C"></a>阿赖耶名如是安立则为最胜。<a id="a-1D"></a>云何最胜。<a id="a-1E"></a>若五取蕴名阿赖耶。<a id="a-1F"></a>生恶趣中一向苦处最可厌逆。<a id="a-1G"></a>众生一向不起爱乐。<a id="a-1H"></a>于中执藏不应道理。<a id="a-1I"></a>以彼常求速舍离故。<a id="a-1J"></a>若贪俱乐受名阿赖耶。<a id="a-1K"></a>第四静虑以上无有。<a id="a-1L"></a>具彼有情常有厌逆。<a id="a-1M"></a>于中执藏亦不应理。<a id="a-1N"></a>若萨迦耶见名阿赖耶。<a id="a-1O"></a>于此正法中信解无我者。<a id="a-1P"></a>恒有厌逆。<a id="a-1Q"></a>于中执藏亦不应理。<a id="a-1R"></a>阿赖耶识内我性摄。<a id="a-1S"></a>虽生恶趣一向苦处。<a id="a-1T"></a>求离苦蕴。<a id="a-1U"></a>然彼恒于阿赖耶识。<a id="a-1V"></a>我爱随缚未尝求离。<a id="a-1W"></a>虽生第四静虑以上于贪俱乐恒有厌逆。<a id="a-1X"></a>然彼恒于阿赖耶识。<a id="a-1Y"></a>我爱随缚。<a id="a-1Z"></a>虽于此正法信解无我者厌逆我见。<a id="a-1a"></a>然于藏识我爱随缚。<a id="a-1b"></a>是故安立阿赖耶识。<a id="a-1c"></a>名阿赖耶成就最胜。</p>
  <p id="a1d">释曰。<a id="a-1e"></a>不愚者者。<a id="a-1f"></a>谓诸菩萨彼所宣说。<a id="a-1g"></a>阿赖耶识理成立故。<a id="a-1h"></a>恶趣中者。<a id="a-1i"></a>谓饿鬼傍生及那落迦诸恶趣中。<a id="a-1j"></a>一向苦处者。<a id="a-1k"></a>谓一向受非爱业果处。<a id="a-1l"></a>于彼有时乐受生者是等流果。<a id="a-1m"></a>生彼所受异熟果者。<a id="a-1n"></a>唯是其苦。<a id="a-1o"></a>第四静虑以上无有者。<a id="a-1p"></a>谓即第四静虑及上诸地。<a id="a-1q"></a>具彼有情者。<a id="a-1r"></a>谓生所得。<a id="a-1s"></a>阿赖耶识内我性摄者。<a id="a-1t"></a>谓诸众生摄取此识。<a id="a-1u"></a>为内我性。<a id="a-1v"></a>求离苦蕴者。<a id="a-1w"></a>求离苦受。<a id="a-1x"></a>然于藏识我爱随缚者。<a id="a-1y"></a>谓于阿赖耶识执我起爱随缚不离。</p>
  <p id="a1z">论曰。<a id="a-20"></a>如是已说阿赖耶识安立异门安立。<a id="a-21"></a>此相云何可见安立。<a id="a-22"></a>此相略有三种。<a id="a-23"></a>一者安立自相。<a id="a-24"></a>二者安立因相。<a id="a-25"></a>三者安立果相。<a id="a-26"></a>此中安立阿赖耶识自相者。<a id="a-27"></a>谓依一切杂染品法。<a id="a-28"></a>所有熏习为彼生因。<a id="a-29"></a>由能摄持种子相应。<a id="a-2A"></a>此中安立阿赖耶识因相者。<a id="a-2B"></a>谓即如是一切种子阿赖耶识。<a id="a-2C"></a>于一切时与彼杂染品类诸法现前为因。<a id="a-2D"></a>此中安立阿赖耶识果相者。<a id="a-2E"></a>谓即依彼杂染品法。<a id="a-2F"></a>无始时来所有熏习。<a id="a-2G"></a>阿赖耶识相续而生。</p>
  <p id="a2H">释曰。<a id="a-2I"></a>如是已说阿赖耶识安立异门。<a id="a-2J"></a>非说异门即了其相。<a id="a-2K"></a>是故次说此识自性因性果性。<a id="a-2L"></a>此中安立自相者。<a id="a-2M"></a>谓缘一切杂染品法所有熏习。<a id="a-2N"></a>能生于彼功能差别识为自性。<a id="a-2O"></a>为欲显示如是功能。<a id="a-2P"></a>故说摄持种子相应。<a id="a-2Q"></a>谓依一切杂染品法所有熏习。<a id="a-2R"></a>即与彼法为能生因。<a id="a-2S"></a>摄持种子者。<a id="a-2T"></a>功能差别也。<a id="a-2U"></a>相应者。<a id="a-2V"></a>是修义。<a id="a-2W"></a>是名安立此识自相。<a id="a-2X"></a>此中安立因相者。<a id="a-2Y"></a>谓即次前所说品类一切种子。<a id="a-2Z"></a>阿赖耶识由彼杂染品类诸法熏习。<a id="a-2a"></a>所成功能差别为彼生因。<a id="a-2b"></a>是名安立此识因相。<a id="a-2c"></a>此中安立果相者。<a id="a-2d"></a>谓即依彼杂染品法无始熏习。<a id="a-2e"></a>此识续生而能摄持无始熏习。<a id="a-2f"></a>是名安立此识果相。<a id="a-2g"></a>此中自相是依一切杂染品法。<a id="a-2h"></a>无始熏习为彼生因。<a id="a-2i"></a>摄持种子识为自性。<a id="a-2j"></a>果性因性之所建立。<a id="a-2k"></a>此中因相。<a id="a-2l"></a>是彼杂染品类诸法熏习所成。<a id="a-2m"></a>功能差别为彼生因。<a id="a-2n"></a>唯是因性之所建立。<a id="a-2o"></a>此中果相。<a id="a-2p"></a>是依杂染品类诸法无始熏习。<a id="a-2q"></a>阿赖耶识相续而生。<a id="a-2r"></a>唯是果性之所建立。<a id="a-2s"></a>是三差别。</p>
  <p id="a2t">论曰。<a id="a-2u"></a>复次何等名为熏习。<a id="a-2v"></a>熏习能诠。<a id="a-2w"></a>何为所诠。<a id="a-2x"></a>谓依彼法俱生俱灭。<a id="a-2y"></a>此中有能生彼因性。<a id="a-2z"></a>是谓所诠。<a id="a-30"></a>如巨胜中有花熏习。<a id="a-31"></a>巨胜与花俱生俱灭。<a id="a-32"></a>是诸巨胜带能生彼香因而生。<a id="a-33"></a>又如所立贪等行者。<a id="a-34"></a>贪等熏习依彼贪等俱生俱灭。<a id="a-35"></a>此心带彼生因而生。<a id="a-36"></a>或多闻者多闻熏习。<a id="a-37"></a>依闻作意俱生俱灭。<a id="a-38"></a>此心带彼记因而生。<a id="a-39"></a>由此熏习能摄持故。<a id="a-3A"></a>名持法者。<a id="a-3B"></a>阿赖耶识熏习道理。<a id="a-3C"></a>当知亦尔。</p>
  <p id="a3D">释曰。<a id="a-3E"></a>谓依彼法俱生俱灭。<a id="a-3F"></a>此中有能生彼因性。<a id="a-3G"></a>是谓所诠者。<a id="a-3H"></a>谓即依彼杂染诸法俱生俱灭。<a id="a-3I"></a>阿赖耶识有能生彼。<a id="a-3J"></a>诸法因性是名熏习。</p>
  <p id="a3K">论曰。<a id="a-3L"></a>复次阿赖耶识中诸杂染品法种子。<a id="a-3M"></a>为别异住为无别异。<a id="a-3N"></a>非彼种子有别实物。<a id="a-3O"></a>于此中住亦非不异。<a id="a-3P"></a>然阿赖耶识如是而生。<a id="a-3Q"></a>有能生彼功能差别。<a id="a-3R"></a>名一切种子识。</p>
  <p id="a3S">释曰。<a id="a-3T"></a>阿赖耶识中杂染法种子。<a id="a-3U"></a>为异为不异。<a id="a-3V"></a>若尔何失。<a id="a-3W"></a>若有异者彼诸种子应分分别。<a id="a-3X"></a>阿赖耶识刹那灭义亦不应成。<a id="a-3Y"></a>有别异故由善不善熏习力故。<a id="a-3Z"></a>种子应成善不善性。<a id="a-3a"></a>然许无记。<a id="a-3b"></a>若不异者云何有多。<a id="a-3c"></a>此不应理。<a id="a-3d"></a>是故二说俱有过失。<a id="a-3e"></a>非彼种子有别实物。<a id="a-3f"></a>于此中住亦非不异。<a id="a-3g"></a>乃至名一切种子识者。<a id="a-3h"></a>为避如前所说过失。<a id="a-3i"></a>故不定取异及不异。<a id="a-3j"></a>如是而生者。<a id="a-3k"></a>谓由如是品类而生。<a id="a-3l"></a>有能生彼功能差别者。<a id="a-3m"></a>谓有能生杂染品法。<a id="a-3n"></a>功能差别相应道理。<a id="a-3o"></a>由与生彼功能相应故。<a id="a-3p"></a>名一切种子识。<a id="a-3q"></a>于此义中有现譬喻。<a id="a-3r"></a>如大麦子于生自芽有功能故有种子性。<a id="a-3s"></a>若时陈久或火相应。<a id="a-3t"></a>此大麦果功能损坏。<a id="a-3u"></a>尔时麦相虽住如本。<a id="a-3v"></a>势力坏故无种子性。<a id="a-3w"></a>阿赖耶识亦复如是。<a id="a-3x"></a>有生杂染诸法功能。<a id="a-3y"></a>由此功能相应故。<a id="a-3z"></a>说名一切种子识。</p>
  <p id="a40">论曰。<a id="a-41"></a>复次阿赖耶识与彼杂染诸法同时更互为因。<a id="a-42"></a>云何可见。<a id="a-43"></a>譬如明灯焰炷生烧同时更互。<a id="a-44"></a>又如芦束互相依持同时不倒。<a id="a-45"></a>应观此中更互为因道理亦尔。<a id="a-46"></a>如阿赖耶识为杂染诸法因。<a id="a-47"></a>杂染诸法亦为阿赖耶识因。<a id="a-48"></a>唯就如是安立因缘。<a id="a-49"></a>所余因缘不可得故。</p>
  <p id="a4A">释曰。<a id="a-4B"></a>复次阿赖耶识与彼杂染诸法同时更互为因云何可见者。<a id="a-4C"></a>欲以喻显。<a id="a-4D"></a>故为此问。<a id="a-4E"></a>譬如明灯焰炷生烧同时更互者。<a id="a-4F"></a>谓一刹那灯炷为依发生灯焰。<a id="a-4G"></a>是则灯炷为焰生因。<a id="a-4H"></a>即此刹那焰复能烧所依灯炷。<a id="a-4I"></a>是则灯焰为炷烧因。<a id="a-4J"></a>余喻亦尔。<a id="a-4K"></a>如是显示有俱有因。<a id="a-4L"></a>由因现在住即见果生故。<a id="a-4M"></a>从如阿赖耶识为杂染诸法因。<a id="a-4N"></a>乃至所余因缘不可得故者。<a id="a-4O"></a>此言显示阿赖耶识与杂染法更互为因即是因缘。</p>
  <p id="a4P">论曰。<a id="a-4Q"></a>云何熏习无异无杂。<a id="a-4R"></a>而能与彼有异有杂诸法为因。<a id="a-4S"></a>如众缬具缬所缬衣。<a id="a-4T"></a>当缬之时虽复未有异杂。<a id="a-4U"></a>非一品类可得入染器后。<a id="a-4V"></a>尔时衣上便有异杂。<a id="a-4W"></a>非一品类。<a id="a-4X"></a>染色绞络文像显现。<a id="a-4Y"></a>阿赖耶识亦复如是。<a id="a-4Z"></a>异杂能熏之所熏习。<a id="a-4a"></a>于熏习时。<a id="a-4b"></a>虽复未有异杂可得。<a id="a-4c"></a>果生染器现前已后。<a id="a-4d"></a>便有异杂无量品类诸法显现。</p>
  <p id="a4e">释曰。<a id="a-4f"></a>云何熏习无异无杂而能与彼有异有杂诸法为因者。<a id="a-4g"></a>欲以譬喻显斯道理。<a id="a-4h"></a>故为此问。<a id="a-4i"></a>如众缬具缬所缬衣。<a id="a-4j"></a>当缬之时。<a id="a-4k"></a>虽无异杂文像可见。<a id="a-4l"></a>入染器后。<a id="a-4m"></a>便有异杂文像可见。<a id="a-4n"></a>阿赖耶识如所染衣。<a id="a-4o"></a>果生即染器。<a id="a-4p"></a>故名果生染器。<a id="a-4q"></a>入者即是缘所摄义。<a id="a-4r"></a>于熏习时虽无异杂。<a id="a-4s"></a>至果熟位便有非一品类诸法因性显现如已染衣。</p>
  <p id="a4t">论曰。<a id="a-4u"></a>如是缘起于大乘中极细甚深。<a id="a-4v"></a>又若略说有二缘起。<a id="a-4w"></a>一者分别自性缘起。<a id="a-4x"></a>二者分别爱非爱缘起。<a id="a-4y"></a>此中依止阿赖耶识诸法生起。<a id="a-4z"></a>是名分别自性缘起。<a id="a-50"></a>以能分别种种自性为缘性故。<a id="a-51"></a>复有十二支缘起。<a id="a-52"></a>是名分别爱非爱缘起。<a id="a-53"></a>以于善趣恶趣能分别爱非爱种种自体为缘性故。</p>
  <p id="a54">释曰。<a id="a-55"></a>如是缘起于大乘中极细甚深者。<a id="a-56"></a>异生觉慧难了知故名为极细。<a id="a-57"></a>阿罗汉等难穷底故名为甚深。<a id="a-58"></a>又若略说有二缘起者。<a id="a-59"></a>举数。<a id="a-5A"></a>一者分别自性缘起。<a id="a-5B"></a>二者分别爱非爱缘起者。<a id="a-5C"></a>列名。<a id="a-5D"></a>此中依止阿赖耶识者。<a id="a-5E"></a>谓阿赖耶识为因诸法生起。<a id="a-5F"></a>是名分别自性缘起。<a id="a-5G"></a>由能分别异类自性为因性故。<a id="a-5H"></a>若无明等是名分别爱非爱缘起。<a id="a-5I"></a>由能分别爱非爱种种自体为因性故。</p>
  <p id="a5J">论曰。<a id="a-5K"></a>于阿赖耶识中。<a id="a-5L"></a>若愚第一缘起。<a id="a-5M"></a>或有分别自性为因。<a id="a-5N"></a>或有分别宿作为因。<a id="a-5O"></a>或有分别自在变化为因。<a id="a-5P"></a>或有分别实我为因。<a id="a-5Q"></a>或有分别无因无缘。<a id="a-5R"></a>若愚第二缘起。<a id="a-5S"></a>复有分别我为作者我为受者。<a id="a-5T"></a>譬如众多生盲士夫未曾见象。<a id="a-5U"></a>复有以象说而示之。<a id="a-5V"></a>彼诸生盲有触象鼻。<a id="a-5W"></a>有触其牙。<a id="a-5X"></a>有触其耳。<a id="a-5Y"></a>有触其足。<a id="a-5Z"></a>有触其尾。<a id="a-5a"></a>有触脊梁。<a id="a-5b"></a>诸有问言。<a id="a-5c"></a>象为何相。<a id="a-5d"></a>或有说言。<a id="a-5e"></a>象如犁柄。<a id="a-5f"></a>或说如杵。<a id="a-5g"></a>或说如箕。<a id="a-5h"></a>或说如臼。<a id="a-5i"></a>或说如帚。<a id="a-5j"></a>或有说言。<a id="a-5k"></a>象如石山。<a id="a-5l"></a>若不解了此二缘起。<a id="a-5m"></a>无明生盲亦复如是。<a id="a-5n"></a>或有计执自性为因。<a id="a-5o"></a>或有计执宿作为因。<a id="a-5p"></a>或有计执自在为因。<a id="a-5q"></a>或有计执实我为因。<a id="a-5r"></a>或有计执无因无缘。<a id="a-5s"></a>或有计执我为作者我为受者。<a id="a-5t"></a>阿赖耶识自性因性及果性等。<a id="a-5u"></a>如所不了象之自性。</p>
  <p id="a5v">释曰。<a id="a-5w"></a>或有分别宿作为因者。<a id="a-5x"></a>谓彼不许有士用因故成邪执。<a id="a-5y"></a>为显此等说生盲喻。<a id="a-5z"></a>无明生盲者。<a id="a-60"></a>谓由无明故成生盲。<a id="a-61"></a>阿赖耶识自性因性及果性等如所不了象之自性者。<a id="a-62"></a>谓前所立此识自相说名自性。<a id="a-63"></a>所立因相说名因性。<a id="a-64"></a>所立果相说名果性。<a id="a-65"></a>由无明力不了此等。<a id="a-66"></a>于阿赖耶识。<a id="a-67"></a>分别自性缘起不解了故。<a id="a-68"></a>执自性等为诸法因。<a id="a-69"></a>于第二分别爱非爱缘起不解了故。<a id="a-6A"></a>执有我为作者受者。<a id="a-6B"></a>此中因谓阿赖耶识。<a id="a-6C"></a>诸法熏习于中持故。<a id="a-6D"></a>果者即是阿赖耶识即彼诸法所熏习故。</p>
  <p id="a6E">论曰。<a id="a-6F"></a>又若略说阿赖耶识用。<a id="a-6G"></a>异熟识一切即种子为其自性。<a id="a-6H"></a>能摄三界一切自体一切趣等。</p>
  <p id="a6I">释曰。<a id="a-6J"></a>阿赖耶识用异熟识一切种子为自性者。<a id="a-6K"></a>谓得自体异类熟故。<a id="a-6L"></a>诸法种子熏在中故。<a id="a-6M"></a>一切趣等者。<a id="a-6N"></a>谓五趣等。<a id="a-6O"></a>一切自体者。<a id="a-6P"></a>谓趣趣中同分异分种种差别。</p>
  <p id="a6Q">论曰。<a id="a-6R"></a>此中五颂。</p>
  <p id="a6S">外内不明了　　于二唯世俗</p>
  <p id="a6T">胜义诸种子　　当知有六种</p>
  <p id="a6U">刹那灭俱有　　恒随转应知</p>
  <p id="a6V">决定待众缘　　唯能引自果</p>
  <p id="a6W">坚无记可熏　　与能熏相应</p>
  <p id="a6X">所熏非异此　　是为熏习相</p>
  <p id="a6Y">六识无相应　　三差别相违</p>
  <p id="a6Z">二念不俱有　　类例余成失</p>
  <p id="a6a">此外内种子　　能生引应知</p>
  <p id="a6b">枯丧由能引　　任运后灭故</p>
  <p id="a6c">为显内种非如外种。<a id="a-6d"></a>复说二颂。</p>
  <p id="a6e">外或无熏习　　非内种应知</p>
  <p id="a6f">闻等熏习无　　果生非道理</p>
  <p id="a6g">作不作失得　　过故成相违</p>
  <p id="a6h">外种内为缘　　由依彼熏习</p>
  <p id="a6i">释曰。<a id="a-6j"></a>如是已说阿赖耶识。<a id="a-6k"></a>为一切法真实种子。<a id="a-6l"></a>复欲显示彼种子体说斯五颂。<a id="a-6m"></a>此中外者。<a id="a-6n"></a>谓稻谷等。<a id="a-6o"></a>内者。<a id="a-6p"></a>即是阿赖耶识。<a id="a-6q"></a>不明了者。<a id="a-6r"></a>谓外种子是无记义。<a id="a-6s"></a>言于二者。<a id="a-6t"></a>阿赖耶识于善不善二性。<a id="a-6u"></a>明了通有记故。<a id="a-6v"></a>复有别义。<a id="a-6w"></a>谓于杂染清净明了。<a id="a-6x"></a>唯世俗者。<a id="a-6y"></a>谓外种子唯就世俗说为种子。<a id="a-6z"></a>所以者何。<a id="a-70"></a>彼亦皆是阿赖耶识所变现故。<a id="a-71"></a>胜义即是阿赖耶识。<a id="a-72"></a>所以者何。<a id="a-73"></a>是一切法真种子故。<a id="a-74"></a>应知如是一切种子复有六义。<a id="a-75"></a>刹那灭者。<a id="a-76"></a>谓二种子皆生无间定灭坏故。<a id="a-77"></a>所以者何。<a id="a-78"></a>不应常法为种子体。<a id="a-79"></a>以一切时其性如本无差别故。<a id="a-7A"></a>言俱有者。<a id="a-7B"></a>谓非过去亦非未来。<a id="a-7C"></a>亦非相离得为种子。<a id="a-7D"></a>何以故。<a id="a-7E"></a>若于此时种子有。<a id="a-7F"></a>即于尔时果生故。<a id="a-7G"></a>恒随转应知者。<a id="a-7H"></a>谓阿赖耶识乃至治生。<a id="a-7I"></a>外法种子乃至根住。<a id="a-7J"></a>或乃至熟。<a id="a-7K"></a>言决定者。<a id="a-7L"></a>谓此种子各别决定。<a id="a-7M"></a>不从一切一切得生。<a id="a-7N"></a>从此物种还生此物。<a id="a-7O"></a>待众缘者。<a id="a-7P"></a>谓此种子待自众缘方能生果。<a id="a-7Q"></a>非一切时能生一切。<a id="a-7R"></a>若于是处是时遇自众缘。<a id="a-7S"></a>即于此处此时自果得生。<a id="a-7T"></a>唯能引自果者。<a id="a-7U"></a>谓自种子但引自果。<a id="a-7V"></a>如阿赖耶识种子唯能引生阿赖耶识。<a id="a-7W"></a>如稻谷等唯能引生稻谷等果。<a id="a-7X"></a>如是且显种果生义。<a id="a-7Y"></a>今当更示熏习异相。<a id="a-7Z"></a>坚者。<a id="a-7a"></a>坚住方可受熏。<a id="a-7b"></a>非如动风。<a id="a-7c"></a>所以者何。<a id="a-7d"></a>风性疏动不能任持。<a id="a-7e"></a>所有熏气一踰膳那。<a id="a-7f"></a>彼诸熏气亦不随转。<a id="a-7g"></a>占博迦油能持香气百踰膳那。<a id="a-7h"></a>彼诸香气亦能随转。<a id="a-7i"></a>言无记者。<a id="a-7j"></a>是不可记极香臭义。<a id="a-7k"></a>由此道理蒜不受熏。<a id="a-7l"></a>以极臭故。<a id="a-7m"></a>如是香物亦不受熏。<a id="a-7n"></a>以极香故。<a id="a-7o"></a>若物非极香臭所记即可受熏。<a id="a-7p"></a>言可熏者。<a id="a-7q"></a>谓应受熏方可熏习。<a id="a-7r"></a>非不受熏如金石等。<a id="a-7s"></a>不应受熏名不可熏。<a id="a-7t"></a>若于此时能受熏习。<a id="a-7u"></a>即于尔时名为可熏。<a id="a-7v"></a>如可熏物。<a id="a-7w"></a>与能熏相应者。<a id="a-7x"></a>能熏相应方名可熏。<a id="a-7y"></a>非不相应。<a id="a-7z"></a>当知即是无间生义。<a id="a-80"></a>言所熏者。<a id="a-81"></a>阿赖耶识具上四德。<a id="a-82"></a>应受熏习故名所熏。<a id="a-83"></a>非转识等。<a id="a-84"></a>非异此者。<a id="a-85"></a>谓若离此阿赖耶识余非所熏。<a id="a-86"></a>是故所熏即此非异。<a id="a-87"></a>是为熏习相者。<a id="a-88"></a>谓阿赖耶识有刹那灭等。<a id="a-89"></a>是熏习相刹那灭故。<a id="a-8A"></a>与诸转识俱时有故。<a id="a-8B"></a>乃至对治恒随转故。<a id="a-8C"></a>或穷生死恒随转故。<a id="a-8D"></a>定与善等为因性故。<a id="a-8E"></a>待福非福不动行缘。<a id="a-8F"></a>于善恶趣异类熟故。<a id="a-8G"></a>如是等义于转识中。<a id="a-8H"></a>一切异法皆应成立。<a id="a-8I"></a>是故唯此阿赖耶识。<a id="a-8J"></a>与如是等胜德相应可受熏习。<a id="a-8K"></a>六识无相应者。<a id="a-8L"></a>谓彼诸识有动转故。<a id="a-8M"></a>三差别相违者。<a id="a-8N"></a>谓彼诸识别别所依。<a id="a-8O"></a>别别所缘别别作意。<a id="a-8P"></a>复有余义。<a id="a-8Q"></a>别别行相一一转故。<a id="a-8R"></a>譬喻论师欲令前念熏于后念。<a id="a-8S"></a>为遮彼故。<a id="a-8T"></a>说言二念不得俱有。<a id="a-8U"></a>无二刹那一时而有。<a id="a-8V"></a>俱生俱灭熏习住故。<a id="a-8W"></a>若谓此识种类如是虽不相应。<a id="a-8X"></a>然同识类亦得相熏。<a id="a-8Y"></a>如是例余应成过失。<a id="a-8Z"></a>谓余种类例亦应尔。<a id="a-8a"></a>以眼等根同净色类。<a id="a-8b"></a>亦应展转更互相熏。<a id="a-8c"></a>此意说言眼耳两根同有净法。<a id="a-8d"></a>二净展转应互相熏。<a id="a-8e"></a>余亦如是。<a id="a-8f"></a>然汝不许。<a id="a-8g"></a>虽同净法异相续故不得相熏。<a id="a-8h"></a>识亦应尔。<a id="a-8i"></a>虽同识法何得相熏。<a id="a-8j"></a>如是所说二种种子。<a id="a-8k"></a>谓外及内。<a id="a-8l"></a>应知皆有能生能引。<a id="a-8m"></a>此中外种乃至果熟。<a id="a-8n"></a>为能生因。<a id="a-8o"></a>内种乃至寿量边际。<a id="a-8p"></a>为能生因。<a id="a-8q"></a>外种能引枯后相续。<a id="a-8r"></a>内种能引丧后尸骸。<a id="a-8s"></a>由引因故多时续住。<a id="a-8t"></a>若二种子唯有生因。<a id="a-8u"></a>此因既坏果即应灭。<a id="a-8v"></a>应无少时相续住义。<a id="a-8w"></a>若谓刹那展转相续。<a id="a-8x"></a>前念为因后念随转。<a id="a-8y"></a>是则后边不应都灭。<a id="a-8z"></a>由此决定应有引因。<a id="a-90"></a>此二种子。<a id="a-91"></a>譬如放弦弯弓为因。<a id="a-92"></a>箭不堕落远有所至。</p>
  <p id="a93">论曰。<a id="a-94"></a>复次其余转识。<a id="a-95"></a>普于一切自体诸趣。<a id="a-96"></a>应知说名能受用者。<a id="a-97"></a>如中边分别论中说伽他曰。</p>
  <p id="a98">一则名缘识　　第二名受者</p>
  <p id="a99">此中能受用　　分别推心法</p>
  <p id="a9A">释曰。<a id="a-9B"></a>此中受用是生起义。<a id="a-9C"></a>受用中有名受用者。<a id="a-9D"></a>为显此义故。<a id="a-9E"></a>引中边分别论颂为阿笈摩。</p>
  <p id="a9F">论曰。<a id="a-9G"></a>如是二识更互为缘。<a id="a-9H"></a>如阿毗达磨大乘经中说伽他曰。</p>
  <p id="a9I">诸法于识藏　　识于法亦尔</p>
  <p id="a9J">更互为果性　　亦常为因性</p>
  <p id="a9K">释曰。<a id="a-9L"></a>阿赖耶识与一切法。<a id="a-9M"></a>于一切时互为因果。<a id="a-9N"></a>展转相生。<a id="a-9O"></a>若于此时阿赖耶识为诸法因。<a id="a-9P"></a>即于尔时诸法为果。<a id="a-9Q"></a>若于此时阿赖耶识为诸法果。<a id="a-9R"></a>即于尔时诸法为因。</p>
  <p id="a9S">论曰。<a id="a-9T"></a>若于第一缘起中。<a id="a-9U"></a>如是二识互为因缘。<a id="a-9V"></a>于第二缘起中。<a id="a-9W"></a>复是何缘。<a id="a-9X"></a>是增上缘如是六识几缘所生。<a id="a-9Y"></a>增上所缘等无间缘。<a id="a-9Z"></a>如是三种缘起。<a id="a-9a"></a>谓穷生死爱非爱趣。<a id="a-9b"></a>及能受用具有四缘。</p>
  <p id="a9c">释曰。<a id="a-9d"></a>此中第一缘起。<a id="a-9e"></a>谓阿赖耶识中所有习气。<a id="a-9f"></a>与彼诸法互为因缘。<a id="a-9g"></a>第二缘起。<a id="a-9h"></a>谓无明等为增上缘。<a id="a-9i"></a>由无明等增上势力行等生故。<a id="a-9j"></a>又六转识名受用缘起。<a id="a-9k"></a>三缘所生。<a id="a-9l"></a>谓眼识以眼为增上缘。<a id="a-9m"></a>以色为所缘缘。<a id="a-9n"></a>等无间缘。<a id="a-9o"></a>谓彼无间此识生起。<a id="a-9p"></a>所以者何。<a id="a-9q"></a>若彼不与容受处者此不生故。<a id="a-9r"></a>余识亦尔。</p>
  <p id="a9s">论曰。<a id="a-9t"></a>如是已安立阿赖耶识异门及相。<a id="a-9u"></a>复云何知如是异门及如是相。<a id="a-9v"></a>决定唯在阿赖耶识非于转识。<a id="a-9w"></a>由若远离如是安立阿赖耶识。<a id="a-9x"></a>杂染清净皆不得成。<a id="a-9y"></a>谓烦恼杂染。<a id="a-9z"></a>若业杂染。<a id="a-A0"></a>若生杂染。<a id="a-A1"></a>皆不成故。<a id="a-A2"></a>世间清净出世清净。<a id="a-A3"></a>亦不成故。</p>
  <p id="aA4">释曰。<a id="a-A5"></a>如是已说阿赖耶识。<a id="a-A6"></a>安立异门及安立相。<a id="a-A7"></a>今当显示。<a id="a-A8"></a>此二唯在阿赖耶识应正道理。<a id="a-A9"></a>非于余处。<a id="a-AA"></a>以理决择。</p>
  <p id="aAB">论曰。<a id="a-AC"></a>云何烦恼杂染不成。<a id="a-AD"></a>以诸烦恼及随烦恼熏习所作。<a id="a-AE"></a>彼种子体于六识身不应理故。<a id="a-AF"></a>所以者何。<a id="a-AG"></a>若立眼识。<a id="a-AH"></a>贪等烦恼及随烦恼俱生俱灭。<a id="a-AI"></a>此由彼熏成种非余。<a id="a-AJ"></a>即此眼识若已谢灭。<a id="a-AK"></a>余识所闻如是熏习。<a id="a-AL"></a>熏习所依皆不可得。<a id="a-AM"></a>从此先灭余识所闻现无有体。<a id="a-AN"></a>眼识与彼贪等俱生不应道理。<a id="a-AO"></a>以彼过去现无体故。<a id="a-AP"></a>如从过去现无体业。<a id="a-AQ"></a>异熟果生不应道理。<a id="a-AR"></a>又此眼识贪等俱生。<a id="a-AS"></a>所有熏习亦不成就。<a id="a-AT"></a>然此熏习不住贪中。<a id="a-AU"></a>由彼贪欲是能依故。<a id="a-AV"></a>不坚住故。<a id="a-AW"></a>亦不得住所余识中。<a id="a-AX"></a>以彼诸识所依别故。<a id="a-AY"></a>又无决定俱生灭故。<a id="a-AZ"></a>亦复不得住自体中。<a id="a-Aa"></a>由彼自体决定无有俱生灭故。<a id="a-Ab"></a>是故眼识贪等烦恼。<a id="a-Ac"></a>及随烦恼之所熏习不应道理。<a id="a-Ad"></a>又复此识非识所熏。<a id="a-Ae"></a>如说眼识。<a id="a-Af"></a>所余转识亦复如是。<a id="a-Ag"></a>如应当知。</p>
  <p id="aAh">释曰。<a id="a-Ai"></a>此中此者。<a id="a-Aj"></a>即此眼识由彼熏者。<a id="a-Ak"></a>由贪等熏。<a id="a-Al"></a>言成种者。<a id="a-Am"></a>谓成因性。<a id="a-An"></a>言非余者。<a id="a-Ao"></a>非耳识等。<a id="a-Ap"></a>余识所闻者。<a id="a-Aq"></a>耳等识所闻。<a id="a-Ar"></a>如是熏习者。<a id="a-As"></a>贪等熏习。<a id="a-At"></a>熏习所依者。<a id="a-Au"></a>谓即眼识。<a id="a-Av"></a>眼识与彼贪等俱生等者。<a id="a-Aw"></a>谓从过去现无体因。<a id="a-Ax"></a>眼识与彼贪等俱生不应道理。<a id="a-Ay"></a>如从过去现无体业异熟果生不应道理者。<a id="a-Az"></a>如彼果生不应道理。<a id="a-B0"></a>此亦如是不应道理。<a id="a-B1"></a>复有余师执彼有体。<a id="a-B2"></a>谓异论师欲令过去是实有性。<a id="a-B3"></a>然过去能诠所诠不可得。<a id="a-B4"></a>所以者何。<a id="a-B5"></a>若法是实有。<a id="a-B6"></a>云何名过去。<a id="a-B7"></a>是故从彼异熟果生不应道理。<a id="a-B8"></a>熏习无故。<a id="a-B9"></a>又此眼识者。<a id="a-BA"></a>谓与贪等俱生眼识。<a id="a-BB"></a>所有熏习亦不成就者。<a id="a-BC"></a>谓彼熏习尚不成就。<a id="a-BD"></a>何况从彼后时眼识。<a id="a-BE"></a>与贪俱生而当得成。<a id="a-BF"></a>然此熏习不住贪中者。<a id="a-BG"></a>谓眼识熏习在贪欲中不应道理。<a id="a-BH"></a>何以故。<a id="a-BI"></a>由彼贪欲依眼识故。<a id="a-BJ"></a>不坚住故亦不得住所余识中者。<a id="a-BK"></a>谓此熏习不得在于耳等识中。<a id="a-BL"></a>何以故。<a id="a-BM"></a>以彼诸识所依别故。<a id="a-BN"></a>由所依别无有决定。<a id="a-BO"></a>俱生灭义。<a id="a-BP"></a>谓眼识依眼。<a id="a-BQ"></a>耳识依耳。<a id="a-BR"></a>如是乃至意识依于未那。<a id="a-BS"></a>所依远故。<a id="a-BT"></a>所余熏习在所余处不应道理。<a id="a-BU"></a>亦复不得住自体中者。<a id="a-BV"></a>谓此眼识亦复不得熏习眼识。<a id="a-BW"></a>无二眼识俱时起故。<a id="a-BX"></a>以无二故决定无有俱生灭义。<a id="a-BY"></a>由此道理。<a id="a-BZ"></a>是故眼识定不应为贪等烦恼及随烦恼之所熏习。<a id="a-Ba"></a>亦非眼识眼识所熏。</p>
  <p id="aBb">论曰。<a id="a-Bc"></a>复次从无想等上诸地没来生此间。<a id="a-Bd"></a>尔时烦恼及随烦恼所染初识。<a id="a-Be"></a>此识生时应无种子。<a id="a-Bf"></a>由所依止及彼熏习。<a id="a-Bg"></a>并已过去现无体故。</p>
  <p id="aBh">释曰。<a id="a-Bi"></a>所染初识者。<a id="a-Bj"></a>谓来此间最初生识。<a id="a-Bk"></a>此识生时应无种子者。<a id="a-Bl"></a>谓初生识应无因生。<a id="a-Bm"></a>所依止者谓所依止。<a id="a-Bn"></a>彼熏习者。<a id="a-Bo"></a>烦恼熏习。</p>
  <p id="aBp">论曰。<a id="a-Bq"></a>复次对治烦恼识若已生。<a id="a-Br"></a>一切世间余识已灭。<a id="a-Bs"></a>尔时若离阿赖耶识。<a id="a-Bt"></a>所余烦恼及随烦恼种子。<a id="a-Bu"></a>在此对治识中不应道理。<a id="a-Bv"></a>此对治识自性解脱故。<a id="a-Bw"></a>与余烦恼及随烦恼。<a id="a-Bx"></a>不俱生灭故。<a id="a-By"></a>复于后时世间识生。<a id="a-Bz"></a>尔时若离阿赖耶识。<a id="a-C0"></a>彼诸熏习及所依止。<a id="a-C1"></a>久已过去。<a id="a-C2"></a>现无体故。<a id="a-C3"></a>应无种子而更得生。<a id="a-C4"></a>是故若离阿赖耶识。<a id="a-C5"></a>烦恼杂染皆不得成。</p>
  <p id="aC6">释曰。<a id="a-C7"></a>对治烦恼识若已生一切世间余识已灭者。<a id="a-C8"></a>谓六识已灭。<a id="a-C9"></a>所余烦恼及随烦恼种子在此对治识中不应道理者。<a id="a-CA"></a>谓对治识非后世间识生起因。<a id="a-CB"></a>复于后时者。<a id="a-CC"></a>谓复从此出世心后。<a id="a-CD"></a>彼诸熏习者。<a id="a-CE"></a>谓余烦恼及随烦恼所有熏习。<a id="a-CF"></a>及所依止者。<a id="a-CG"></a>谓所依识。<a id="a-CH"></a>应无种子而更得生者。<a id="a-CI"></a>谓若无有阿赖耶识。<a id="a-CJ"></a>彼应无因而更得生。<a id="a-CK"></a>此中烦恼即是杂染。<a id="a-CL"></a>是故说名烦恼杂染。<a id="a-CM"></a>由上道理。<a id="a-CN"></a>烦恼杂染皆不得成。</p>
  <p id="aCO">论曰。<a id="a-CP"></a>云何为业杂染不成。<a id="a-CQ"></a>行为缘识不相应故。<a id="a-CR"></a>此若无者。<a id="a-CS"></a>取为缘有亦不相应。</p>
  <p id="aCT">释曰。<a id="a-CU"></a>为辩业杂染不得成因缘故。<a id="a-CV"></a>次问云何业杂染不成业为缘识不相应故者。<a id="a-CW"></a>谓福非福及不动行生已谢灭。<a id="a-CX"></a>若不信有阿赖耶识。<a id="a-CY"></a>当于何处安立熏习。<a id="a-CZ"></a>如六识身。<a id="a-Ca"></a>不能任持所有熏习。<a id="a-Cb"></a>于诸烦恼杂染事中已具显示。<a id="a-Cc"></a>此若无者。<a id="a-Cd"></a>谓若无有行为缘识。<a id="a-Ce"></a>取为缘有亦不相应者。<a id="a-Cf"></a>谓亦无有取为缘有。<a id="a-Cg"></a>此复何缘。<a id="a-Ch"></a>谓前诸行所熏习识。<a id="a-Ci"></a>由取力故。<a id="a-Cj"></a>熏习增长转成有故。<a id="a-Ck"></a>此中即业是杂染性。<a id="a-Cl"></a>名业杂染或依于业而有杂染。<a id="a-Cm"></a>名业杂染。<a id="a-Cn"></a>若不信有阿赖耶识。<a id="a-Co"></a>此业杂染亦不得成。</p>
 </body>
</html>