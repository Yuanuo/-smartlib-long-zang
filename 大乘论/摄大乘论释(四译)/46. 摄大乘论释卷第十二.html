<!doctype html>
<html id="z3IBVPTxC" data-ver="1516">
 <head>
  <meta charset="utf-8">
  <meta author="天亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第十二</h1>
  <h2 id="a2">释依慧学差别胜相品第十一</h2>
  <p id="a3">论曰。<a id="a-4"></a>如此已说依定学差别。<a id="a-5"></a>云何应知依慧学差别。</p>
  <p id="a6">释曰。<a id="a-7"></a>菩萨定与二乘定既有差别。<a id="a-8"></a>定为慧依止。<a id="a-9"></a>慧依定得成。<a id="a-A"></a>菩萨慧与二乘慧亦应有差别。<a id="a-B"></a>云何可知。<a id="a-C"></a>以何法名依慧学。<a id="a-D"></a>无分别智名依慧学。<a id="a-E"></a>是无分别智差别。<a id="a-F"></a>应知即是依慧学差别。<a id="a-G"></a>此无分别智有三种。<a id="a-H"></a>一加行无分别智谓寻思等智即是道因。<a id="a-I"></a>二无分别智。<a id="a-J"></a>即是道正体三无分别后智。<a id="a-K"></a>即是出观智。<a id="a-L"></a>谓道果。<a id="a-M"></a>此三智悉是依慧学体。<a id="a-N"></a>寻思智为依慧学者。<a id="a-O"></a>观行人依当来无分别智故。<a id="a-P"></a>修方便智。<a id="a-Q"></a>由求未来无分别智果故。<a id="a-R"></a>现世方便得成。<a id="a-S"></a>以是能依故名依慧学。<a id="a-T"></a>又此方便智能引当来无分别智。<a id="a-U"></a>无分别智起。<a id="a-V"></a>必依此方便得成。<a id="a-W"></a>以是所依故名依慧学。<a id="a-X"></a>道正体为依慧学者。<a id="a-Y"></a>谓依内起智在观。<a id="a-Z"></a>离散动故名为内。<a id="a-a"></a>此智依观起故名依慧学。<a id="a-b"></a>又有自体为内。<a id="a-c"></a>因已谢果未起。<a id="a-d"></a>道体自相续。<a id="a-e"></a>即说自体为内。<a id="a-f"></a>依自体起故名依慧学。<a id="a-g"></a>出观智为依慧学者。<a id="a-h"></a>依无分别智成此智。<a id="a-i"></a>名依慧学。<a id="a-j"></a>何以故。<a id="a-k"></a>入观时所缘境后得智。<a id="a-l"></a>缘此生故。<a id="a-m"></a>此三智中应成立何智。<a id="a-n"></a>应但成立无分别智。<a id="a-o"></a>若成立此智。<a id="a-p"></a>即成立余智。<a id="a-q"></a>若成立前智但因义显果义不显。<a id="a-r"></a>自性等十九差别义亦不成。<a id="a-s"></a>若成立后智。<a id="a-t"></a>但果义显因亦不显。<a id="a-u"></a>自性等十九差别义亦不成。<a id="a-v"></a>何以故。<a id="a-w"></a>此智以寻思智为因。<a id="a-x"></a>此智是寻思智果。<a id="a-y"></a>此智是后智因。<a id="a-z"></a>后智是此智果。<a id="a-10"></a>由此智成立。<a id="a-11"></a>前后智亦得成立。<a id="a-12"></a>是故但应成立此智。<a id="a-13"></a>于成立中。<a id="a-14"></a>先应说无分别智自性。<a id="a-15"></a>自性即是体相。</p>
  <p id="a16">论曰。<a id="a-17"></a>由无分别智自性依止。<a id="a-18"></a>缘起境界相貌立救难。<a id="a-19"></a>摄持伴类果报等流。<a id="a-1A"></a>出离究竟行善加行。<a id="a-1B"></a>无分别智后得智功德。<a id="a-1C"></a>无分别差别加行。<a id="a-1D"></a>无分别智及后得智。<a id="a-1E"></a>譬威德无功用作事甚深义故。<a id="a-1F"></a>应知依慧学差别。<a id="a-1G"></a>由依慧学差别。<a id="a-1H"></a>应知无分别智差别。</p>
  <p id="a1I">释曰。<a id="a-1J"></a>谓由无分别智自性。<a id="a-1K"></a>应知依慧学差别。<a id="a-1L"></a>由依慧学差别。<a id="a-1M"></a>应知无分别智差别者。<a id="a-1N"></a>若是次第说十九义。<a id="a-1O"></a>悉须作此语。<a id="a-1P"></a>今为存略故。<a id="a-1Q"></a>以一由无分别智标初。<a id="a-1R"></a>次列出十九义竟。<a id="a-1S"></a>后总云应知依慧学差别。<a id="a-1T"></a>由依慧学差别。<a id="a-1U"></a>应知无分别智差别。<a id="a-1V"></a>以十九义成立无分别智。<a id="a-1W"></a>此智即是慧学体。<a id="a-1X"></a>慧学差别即是此智差别。<a id="a-1Y"></a>应作如此知。<a id="a-1Z"></a>无分别智自性云何。</p>
  <p id="a1a">论曰。<a id="a-1b"></a>无分别智自性。<a id="a-1c"></a>应知离五种相。</p>
  <p id="a1d">释曰。<a id="a-1e"></a>若具离五相。<a id="a-1f"></a>则是无分别智。<a id="a-1g"></a>若不具离五相。<a id="a-1h"></a>则非无分别智。</p>
  <p id="a1i">论曰。<a id="a-1j"></a>五相者。<a id="a-1k"></a>一离非思惟故。<a id="a-1l"></a>二离非觉观地故。<a id="a-1m"></a>三离灭想受定寂静故。<a id="a-1n"></a>四离色自性故。<a id="a-1o"></a>五于真实义离异分别故。</p>
  <p id="a1p">释曰。<a id="a-1q"></a>此智若由离思惟故。<a id="a-1r"></a>名无分别智。<a id="a-1s"></a>熟眠放逸狂醉同离。<a id="a-1t"></a>思惟应得无分别智。<a id="a-1u"></a>若由过觉观地故。<a id="a-1v"></a>名无分别智。<a id="a-1w"></a>从二定以上已过觉观地。<a id="a-1x"></a>应得无分别智。<a id="a-1y"></a>若依此二义。<a id="a-1z"></a>凡夫应得无分别智。<a id="a-20"></a>是处能离心及心法。<a id="a-21"></a>应说名无分别智。<a id="a-22"></a>谓想受灭定等。<a id="a-23"></a>若人在此位中得无分别智。<a id="a-24"></a>此则不成智。<a id="a-25"></a>何以故。<a id="a-26"></a>于灭定等位。<a id="a-27"></a>无心及心法故。<a id="a-28"></a>若言如色自性智自性亦如此。<a id="a-29"></a>如色钝无知此智应钝无知。<a id="a-2A"></a>若于真实义。<a id="a-2B"></a>由已分别显现。<a id="a-2C"></a>是分别应成无分别智。<a id="a-2D"></a>何以故。<a id="a-2E"></a>此分别能分别真实义。<a id="a-2F"></a>谓此义真实。</p>
  <p id="a2G">论曰。<a id="a-2H"></a>是五相所离智。<a id="a-2I"></a>此中应知是无分别智。</p>
  <p id="a2J">释曰。<a id="a-2K"></a>若智离五相。<a id="a-2L"></a>缘真实义起。<a id="a-2M"></a>若不异分别真实义。<a id="a-2N"></a>谓此法真实但缘真实义。<a id="a-2O"></a>如眼识不以分别为性。<a id="a-2P"></a>是名无分别智相。</p>
  <p id="a2Q">论曰。<a id="a-2R"></a>于此中如所说。<a id="a-2S"></a>无分别智性中。<a id="a-2T"></a>故说偈言。</p>
  <p id="a2U">释曰。<a id="a-2V"></a>于此依慧学中。<a id="a-2W"></a>如前说十九义所显无分别智性。<a id="a-2X"></a>更说偈成立此义。<a id="a-2Y"></a>此偈欲何所显。<a id="a-2Z"></a>欲显无分别智最胜。<a id="a-2a"></a>于所修众行中最为上首。</p>
  <p id="a2b">论曰。</p>
  <p id="a2c">诸菩萨自性　　五种相所离</p>
  <p id="a2d">无分别智性　　于真无分别</p>
  <p id="a2e">释曰。<a id="a-2f"></a>菩萨以无分别智为体。<a id="a-2g"></a>无分别智与菩萨不异。<a id="a-2h"></a>无分别智自性。<a id="a-2i"></a>即是菩萨自性。<a id="a-2j"></a>无分别智离五相。<a id="a-2k"></a>即是菩萨离五相。<a id="a-2l"></a>由于真无分别故。<a id="a-2m"></a>离五相得无分别名。<a id="a-2n"></a>众生是假名。<a id="a-2o"></a>法是实有。<a id="a-2p"></a>若离此智。<a id="a-2q"></a>无有别法应菩萨名。<a id="a-2r"></a>尽无生智是菩提。<a id="a-2s"></a>此众生以菩提为体。<a id="a-2t"></a>菩提即是无分别智。<a id="a-2u"></a>无分别智即是菩萨。<a id="a-2v"></a>欲示无分别智即是菩萨故。<a id="a-2w"></a>说菩萨自性离五相。<a id="a-2x"></a>不言无分别智后得例尔。<a id="a-2y"></a>如此说菩萨自性已。<a id="a-2z"></a>由此依止是性得生。<a id="a-30"></a>今当说此依止。<a id="a-31"></a>前说此智名无分别。<a id="a-32"></a>此智为依止心生。<a id="a-33"></a>为不依止心生。<a id="a-34"></a>若依止心生。<a id="a-35"></a>能思故名心。<a id="a-36"></a>思即是分别。<a id="a-37"></a>此智若依分别生。<a id="a-38"></a>非谓无分别。<a id="a-39"></a>若不依止心生。<a id="a-3A"></a>则同色等法。<a id="a-3B"></a>复不应名智。<a id="a-3C"></a>欲显离此二失故重说偈。</p>
  <p id="a3D">论曰。</p>
  <p id="a3E">诸菩萨依止　　非心非非心</p>
  <p id="a3F">是无分别智　　非思疾类故</p>
  <p id="a3G">释曰。<a id="a-3H"></a>此智不以心为依止。<a id="a-3I"></a>由此智不思议故。<a id="a-3J"></a>亦不以非心为依止。<a id="a-3K"></a>由以心疾利类相续为依止故。<a id="a-3L"></a>疾利类是心种性。<a id="a-3M"></a>既以此为依止故。<a id="a-3N"></a>不可说非心为依止。<a id="a-3O"></a>为显因缘生起此智故重说偈。</p>
  <p id="a3P">论曰。</p>
  <p id="a3Q">诸菩萨因缘　　有言闻熏习</p>
  <p id="a3R">是无分别智　　如理正思惟</p>
  <p id="a3S">释曰。<a id="a-3T"></a>四缘中除三缘。<a id="a-3U"></a>但取因缘。<a id="a-3V"></a>因缘有何相。<a id="a-3W"></a>若因与果同类名因缘。<a id="a-3X"></a>譬如先善心为后善心作因。<a id="a-3Y"></a>依从他所闻法音。<a id="a-3Z"></a>起闻熏习因。<a id="a-3a"></a>此熏习后生正思惟。<a id="a-3b"></a>是正思惟从闻他正说起。<a id="a-3c"></a>故称有言。<a id="a-3d"></a>此智因缘。<a id="a-3e"></a>即以有言闻熏习及正思惟为体。<a id="a-3f"></a>由此因缘。<a id="a-3g"></a>无分别智因有言。<a id="a-3h"></a>未生令生已生令坚住。<a id="a-3i"></a>若无此熏习。<a id="a-3j"></a>无分别智不得生。<a id="a-3k"></a>是故说此为因缘。<a id="a-3l"></a>此智因闻熏习起。<a id="a-3m"></a>缘何法为境。</p>
  <p id="a3n">论曰。</p>
  <p id="a3o">诸菩萨境界　　不可言法性</p>
  <p id="a3p">是无分别智　　二无我真如</p>
  <p id="a3q">释曰。<a id="a-3r"></a>前偈说菩萨因缘。<a id="a-3s"></a>此偈说菩萨缘缘。<a id="a-3t"></a>境界即是缘缘。<a id="a-3u"></a>缘缘有何相。<a id="a-3v"></a>若法缘此生。<a id="a-3w"></a>犹如羸人因杖得起。<a id="a-3x"></a>若观此法彼法得生故。<a id="a-3y"></a>此为彼缘。<a id="a-3z"></a>如五尘生五识。<a id="a-40"></a>此境有二义。<a id="a-41"></a>一依止缘缘。<a id="a-42"></a>二比度缘缘。<a id="a-43"></a>如人依止心无常相。<a id="a-44"></a>比度色等余法皆是无常。<a id="a-45"></a>不可言法性是菩萨缘缘。<a id="a-46"></a>一切法由分别性不可言说。<a id="a-47"></a>何以故。<a id="a-48"></a>诸法由自体无所有。<a id="a-49"></a>由心分别显现故。<a id="a-4A"></a>一切法不可说有。<a id="a-4B"></a>亦不可说无。<a id="a-4C"></a>如此显现不如此有。<a id="a-4D"></a>是故不可说有。<a id="a-4E"></a>如此不有不无。<a id="a-4F"></a>显现故不可说无。<a id="a-4G"></a>如识所缘法不如此有故是故分别无体相。<a id="a-4H"></a>是分别无体相。<a id="a-4I"></a>为当有为当无。<a id="a-4J"></a>若无无体体则还有。<a id="a-4K"></a>若有无体不可言无。<a id="a-4L"></a>由此义故。<a id="a-4M"></a>法性约真俗皆不可言有无。<a id="a-4N"></a>法性以二无我真如为体。<a id="a-4O"></a>由分别性故。<a id="a-4P"></a>依他性无人无法。<a id="a-4Q"></a>名二无我。<a id="a-4R"></a>为离断见此无我不无。<a id="a-4S"></a>故说名真如。<a id="a-4T"></a>此真如是菩萨境。<a id="a-4U"></a>何以故。<a id="a-4V"></a>是无分别智若起。<a id="a-4W"></a>必缘此境起故。<a id="a-4X"></a>此智缘不可言真如起。<a id="a-4Y"></a>其取境相貌云何。</p>
  <p id="a4Z">论曰。</p>
  <p id="a4a">诸菩萨相貌　　于真如境中</p>
  <p id="a4b">是无分别智　　无相无差别</p>
  <p id="a4c">释曰。<a id="a-4d"></a>是智于真如境中。<a id="a-4e"></a>平等平等生。<a id="a-4f"></a>无异无相为相。<a id="a-4g"></a>即是其相。<a id="a-4h"></a>譬如眼识取色。<a id="a-4i"></a>如青等相显现。<a id="a-4j"></a>不异青等色。<a id="a-4k"></a>此智与真如境亦尔。<a id="a-4l"></a>又不同眼识与色。<a id="a-4m"></a>色无体有色。<a id="a-4n"></a>眼识有体无色。<a id="a-4o"></a>此智与真如境相称。<a id="a-4p"></a>不可说异若一切法不可言说为性。<a id="a-4q"></a>何法是所分别。</p>
  <p id="a4r">论曰。</p>
  <p id="a4s">相应自性义　　所分别非他</p>
  <p id="a4t">释曰。<a id="a-4u"></a>一切言说有三种相应。<a id="a-4v"></a>谓数习相续次第。<a id="a-4w"></a>此三不相离故名相应。<a id="a-4x"></a>又三法和合能目义故名相应。<a id="a-4y"></a>此相应是自性义。<a id="a-4z"></a>此义即是所分别。<a id="a-50"></a>若离此义无别余义。<a id="a-51"></a>是故一切法不可言说。<a id="a-52"></a>云何知离此性无别余义。<a id="a-53"></a>为成立此义故。</p>
  <p id="a54">论曰。</p>
  <p id="a55">字字相续故　　由相应义成</p>
  <p id="a56">释曰。<a id="a-57"></a>字字相续即第一相应。<a id="a-58"></a>由此相应即余二相应具。<a id="a-59"></a>此三相应故得目义。<a id="a-5A"></a>由相应说此义得成。<a id="a-5B"></a>譬如眼根等。<a id="a-5C"></a>于言辞相续说中。<a id="a-5D"></a>众生执以为义故说名相应。<a id="a-5E"></a>此义是所分别。<a id="a-5F"></a>是故所分别但有言说。<a id="a-5G"></a>义亦但有言说。<a id="a-5H"></a>若一切法不可言说。<a id="a-5I"></a>此义云何成。</p>
  <p id="a5J">论曰。</p>
  <p id="a5K">离言说智慧　　于所知不起</p>
  <p id="a5L">释曰。<a id="a-5M"></a>若人未了别方言。<a id="a-5N"></a>于所言境智慧不生。<a id="a-5O"></a>若汝言于言说中所言智生。<a id="a-5P"></a>此义不然。<a id="a-5Q"></a>何以故。</p>
  <p id="a5R">论曰。</p>
  <p id="a5S">于言不同故　　一切不可言</p>
  <p id="a5T">释曰。<a id="a-5U"></a>是言说与所言不同。<a id="a-5V"></a>以相貌异故。<a id="a-5W"></a>言相异所言相异。<a id="a-5X"></a>是故一切言及所言同不可言。<a id="a-5Y"></a>何法是无分别智所摄持。</p>
  <p id="a5Z">论曰。</p>
  <p id="a5a">诸菩萨摄持　　是无分别智</p>
  <p id="a5b">此后得行持　　为生长究竟</p>
  <p id="a5c">释曰。<a id="a-5d"></a>是无分别智后所得智。<a id="a-5e"></a>能得菩萨福慧二行。<a id="a-5f"></a>二行依止。<a id="a-5g"></a>此智得生长相续乃至究竟故。<a id="a-5h"></a>无分别后智能生长菩萨正行。<a id="a-5i"></a>无分别后智是能摄持。<a id="a-5j"></a>菩萨是所摄持。<a id="a-5k"></a>何法是无分别智伴类。</p>
  <p id="a5l">论曰。</p>
  <p id="a5m">诸菩萨伴类　　说是二种道</p>
  <p id="a5n">是无分别智　　五度之品类</p>
  <p id="a5o">释曰。<a id="a-5p"></a>伴类以相助为相。<a id="a-5q"></a>相助共成一事故名相助。<a id="a-5r"></a>一事是菩提果。<a id="a-5s"></a>二种道是菩萨伴类。<a id="a-5t"></a>谓资粮道及依止道。<a id="a-5u"></a>施等四波罗蜜是资粮道。<a id="a-5v"></a>定波罗蜜是依止道。<a id="a-5w"></a>何以故。<a id="a-5x"></a>从四波罗蜜所生善法。<a id="a-5y"></a>此善法生般若波罗蜜。<a id="a-5z"></a>此般若波罗蜜依止定生。<a id="a-60"></a>般若波罗蜜即是无分别智。<a id="a-61"></a>未得无上菩提。<a id="a-62"></a>于其中间常能生起无分别智。<a id="a-63"></a>乃至极果。<a id="a-64"></a>离则有五度。<a id="a-65"></a>合则成二道。<a id="a-66"></a>能助第六度。<a id="a-67"></a>共成一极果故。<a id="a-68"></a>说为伴类。<a id="a-69"></a>若无分别智依二道成。<a id="a-6A"></a>得何果报。</p>
  <p id="a6B">论曰。</p>
  <p id="a6C">诸菩萨果报　　于佛二圆聚</p>
  <p id="a6D">是无分别智　　由加行至得</p>
  <p id="a6E">释曰。<a id="a-6F"></a>有但果非报。<a id="a-6G"></a>有是果是报。<a id="a-6H"></a>若从因生共用者名果。<a id="a-6I"></a>若从因生独用者名果报。<a id="a-6J"></a>果是生义。<a id="a-6K"></a>报是熟义。<a id="a-6L"></a>化应二身名佛二圆聚。<a id="a-6M"></a>无分别智果报成熟。<a id="a-6N"></a>在佛二圆聚中。<a id="a-6O"></a>若果在无分别智加行中生。<a id="a-6P"></a>此果属化身。<a id="a-6Q"></a>若果在无分别智至得中生。<a id="a-6R"></a>此果属应身。<a id="a-6S"></a>云何知耶。</p>
  <p id="a6T">论曰。</p>
  <p id="a6U">由加行至得</p>
  <p id="a6V">释曰。<a id="a-6W"></a>前说无分别有三种。<a id="a-6X"></a>一加行。<a id="a-6Y"></a>二正体。<a id="a-6Z"></a>三后得。<a id="a-6a"></a>加行无分别自有二种。<a id="a-6b"></a>一在地前。<a id="a-6c"></a>二在登地以上。<a id="a-6d"></a>若依此二处加行。<a id="a-6e"></a>所得果是化身。<a id="a-6f"></a>正体无分别。<a id="a-6g"></a>从初地乃至佛果。<a id="a-6h"></a>皆名至得。<a id="a-6i"></a>若依正体无分别所得果报是应身。<a id="a-6j"></a>果报果若尔此等流果云何。</p>
  <p id="a6k">论曰。</p>
  <p id="a6l">菩萨等流果　　于后后生中</p>
  <p id="a6m">是无分别智　　由展转增胜</p>
  <p id="a6n">释曰。<a id="a-6o"></a>果或等因或胜因。<a id="a-6p"></a>此果以同类为因。<a id="a-6q"></a>是名等流果。<a id="a-6r"></a>无分别智等流果。<a id="a-6s"></a>于二圆聚中。<a id="a-6t"></a>转初地为二地。<a id="a-6u"></a>乃至转十地成佛。<a id="a-6v"></a>于后后位中转增转胜。<a id="a-6w"></a>如初地为二地同类因。<a id="a-6x"></a>二地是初地等流果。<a id="a-6y"></a>诸地悉尔。<a id="a-6z"></a>于利他为增。<a id="a-70"></a>于自利为胜。<a id="a-71"></a>又学位为增。<a id="a-72"></a>无学位为胜。<a id="a-73"></a>无分别智出离得成就义云何。</p>
  <p id="a74">论曰。</p>
  <p id="a75">诸菩萨出离　　得成相应故</p>
  <p id="a76">是无分别智　　应知于十地</p>
  <p id="a77">释曰。<a id="a-78"></a>灭惑业为出。<a id="a-79"></a>灭果报为离。<a id="a-7A"></a>即是有余无余二种涅槃。<a id="a-7B"></a>出是离义。<a id="a-7C"></a>离是出义。<a id="a-7D"></a>何故重说。<a id="a-7E"></a>由离有三义故作重名。<a id="a-7F"></a>一永离。<a id="a-7G"></a>二上离。<a id="a-7H"></a>三决离。<a id="a-7I"></a>无分别智于出离中与二义相应。<a id="a-7J"></a>一与得相应。<a id="a-7K"></a>二与成就相应。<a id="a-7L"></a>此二相应应知不出十地。<a id="a-7M"></a>初地始得无分别智。<a id="a-7N"></a>名得相应。<a id="a-7O"></a>从初地后乃至十地。<a id="a-7P"></a>于无数劫修无分别智。<a id="a-7Q"></a>乃至究竟。<a id="a-7R"></a>名成就相应。<a id="a-7S"></a>此无分别智藉二道。<a id="a-7T"></a>于三阿僧祇劫修学。<a id="a-7U"></a>以何法为究竟。</p>
  <p id="a7V">论曰。</p>
  <p id="a7W">诸菩萨究竟　　由得净三身</p>
  <p id="a7X">是无分别智　　至胜自在故</p>
  <p id="a7Y">释曰。<a id="a-7Z"></a>究竟有二种。<a id="a-7a"></a>一清净究竟。<a id="a-7b"></a>二自在究竟。<a id="a-7c"></a>清净究竟者。<a id="a-7d"></a>初地始得清净。<a id="a-7e"></a>后于地地中转转清净。<a id="a-7f"></a>至十地究竟清净。<a id="a-7g"></a>譬如练金。<a id="a-7h"></a>由此清净。<a id="a-7i"></a>菩萨所得三身后后转清净。<a id="a-7j"></a>自在究竟者。<a id="a-7k"></a>不但得三种清净身究竟。<a id="a-7l"></a>复有别究竟。<a id="a-7m"></a>谓十自在如论后说。<a id="a-7n"></a>此十自在后后转胜。<a id="a-7o"></a>此二种法最后极胜。<a id="a-7p"></a>是无分别智所得究竟。<a id="a-7q"></a>名增上果。<a id="a-7r"></a>无分别智功德云何。<a id="a-7s"></a>无分别有三种。<a id="a-7t"></a>一加行无分别。<a id="a-7u"></a>二根本无分别。<a id="a-7v"></a>三后得无分别。<a id="a-7w"></a>云何加行得无分别名。<a id="a-7x"></a>先从他闻无分别智是真菩萨。<a id="a-7y"></a>菩萨自未证真道理。<a id="a-7z"></a>但于此智起信乐心。<a id="a-80"></a>由依止此信乐心。<a id="a-81"></a>后方得入度此无分别智理。<a id="a-82"></a>无分别智从此信乐生起故。<a id="a-83"></a>说此信乐为加行无分别。<a id="a-84"></a>此加行无分别功德谓无染。<a id="a-85"></a>其譬云何。</p>
  <p id="a86">论曰。</p>
  <p id="a87">不染如虚空　　此无分别智</p>
  <p id="a88">种种重恶业　　由唯信乐故</p>
  <p id="a89">释曰。<a id="a-8A"></a>此无分别智清净无染。<a id="a-8B"></a>譬如虚空不为四尘所染。<a id="a-8C"></a>何法不能染。<a id="a-8D"></a>谓种种重恶业从身口意生。<a id="a-8E"></a>有见修道异。<a id="a-8F"></a>有十恶差别故名种种。<a id="a-8G"></a>极重烦恼为缘起恒作。<a id="a-8H"></a>若作无悔心无对治。<a id="a-8I"></a>有伴类故名重。<a id="a-8J"></a>因此恶业不能染污。<a id="a-8K"></a>若人从闻正说。<a id="a-8L"></a>于无分别智生信乐。<a id="a-8M"></a>由此信乐破坏四恶道业。<a id="a-8N"></a>何以故。<a id="a-8O"></a>恶业依非理起。<a id="a-8P"></a>信乐从是理生。<a id="a-8Q"></a>依非理起故虚。<a id="a-8R"></a>从是理生故实。<a id="a-8S"></a>虚不能对实。<a id="a-8T"></a>是故破坏。<a id="a-8U"></a>此偈显加行无分别智。<a id="a-8V"></a>能对治四恶道业。<a id="a-8W"></a>由与恶业不相杂故。<a id="a-8X"></a>此即加行功德。<a id="a-8Y"></a>根本无分别智功德。<a id="a-8Z"></a>及清净云何。</p>
  <p id="a8a">论曰。</p>
  <p id="a8b">清净如虚空　　此无分别智</p>
  <p id="a8c">解脱一切障　　由得及成就</p>
  <p id="a8d">释曰。<a id="a-8e"></a>如虚空离烟云等四障。<a id="a-8f"></a>世间说为清净。<a id="a-8g"></a>无分别智清净亦尔。<a id="a-8h"></a>离何法故得清净。</p>
  <p id="a8i">论曰。</p>
  <p id="a8j">解脱一切障</p>
  <p id="a8k">释曰。<a id="a-8l"></a>一切障谓皮肉心三障。<a id="a-8m"></a>或一阐提外道声闻独觉四德障。<a id="a-8n"></a>由解脱如此障故清净。<a id="a-8o"></a>此解脱何因得成。</p>
  <p id="a8p">论曰。</p>
  <p id="a8q">由得及成就</p>
  <p id="a8r">释曰。<a id="a-8s"></a>由与诸地至德相应。<a id="a-8t"></a>由于第十地中因成就。<a id="a-8u"></a>由于佛地中果成就。<a id="a-8v"></a>故得解脱一切障。<a id="a-8w"></a>此偈显根本无分别智。<a id="a-8x"></a>能对治一切障。<a id="a-8y"></a>此即根本功德。<a id="a-8z"></a>无分别后得智功德。<a id="a-90"></a>及无染云何。</p>
  <p id="a91">论曰。</p>
  <p id="a92">如虚空无染　　是无分别智</p>
  <p id="a93">若出现于世　　非世法所染</p>
  <p id="a94">释曰。<a id="a-95"></a>虚空水不能湿。<a id="a-96"></a>火不能然。<a id="a-97"></a>风不能动。<a id="a-98"></a>无分别智无染亦尔。<a id="a-99"></a>无变异故说无染。<a id="a-9A"></a>何以故。<a id="a-9B"></a>菩萨依此智。<a id="a-9C"></a>观一切众生利益事。<a id="a-9D"></a>由此智力。<a id="a-9E"></a>菩萨故作心入三界。<a id="a-9F"></a>现种种本生。<a id="a-9G"></a>虽生在世中。<a id="a-9H"></a>不为世间八法之所变异。<a id="a-9I"></a>八法谓得不得。<a id="a-9J"></a>好名恶名赞毁乐苦。<a id="a-9K"></a>因此八法故起欲瞋。<a id="a-9L"></a>欲瞋不能变异。<a id="a-9M"></a>欲瞋根本无明不能令动。<a id="a-9N"></a>何以故。<a id="a-9O"></a>虚妄不能对真实故。<a id="a-9P"></a>此智从无分别智生故名无分别。<a id="a-9Q"></a>此偈为显后得智能免报障。<a id="a-9R"></a>于生死涅槃二处不住。<a id="a-9S"></a>但为利他。<a id="a-9T"></a>此即后得智功德。<a id="a-9U"></a>此三种无分别差别云何。<a id="a-9V"></a>为显此差别令不相滥。<a id="a-9W"></a>是故立譬。</p>
  <p id="a9X">论曰。</p>
  <p id="a9Y">如哑求受尘　　如哑正受尘</p>
  <p id="a9Z">如非哑受尘　　三智譬如此</p>
  <p id="a9a">释曰。<a id="a-9b"></a>譬如哑人求觅诸尘不能说尘。<a id="a-9c"></a>加行无分别亦尔。<a id="a-9d"></a>在方便道中寻思真如。<a id="a-9e"></a>而不能说。<a id="a-9f"></a>譬如哑人正受诸尘。<a id="a-9g"></a>虽已得尘不能说尘。<a id="a-9h"></a>根本无分别亦尔。<a id="a-9i"></a>正在真如观。<a id="a-9j"></a>如所证见亦不能说。<a id="a-9k"></a>譬如非哑人正受诸尘。<a id="a-9l"></a>又能说尘后得智亦尔。<a id="a-9m"></a>如其所见能立正教。<a id="a-9n"></a>为他解说。<a id="a-9o"></a>初未得向得离分别。<a id="a-9p"></a>无说因缘故不能说。<a id="a-9q"></a>次正得离分别。<a id="a-9r"></a>无说因缘故不能说。<a id="a-9s"></a>后已得由出观故。<a id="a-9t"></a>如前所见能说无倒。<a id="a-9u"></a>此偈显三种无言说有言说异故有差别。</p>
  <p id="a9v">论曰。</p>
  <p id="a9w">如愚求受尘　　如愚正受尘</p>
  <p id="a9x">如非愚受尘　　三智譬如此</p>
  <p id="a9y">释曰。<a id="a-9z"></a>未识物类。<a id="a-A0"></a>名之为愚。<a id="a-A1"></a>愚譬次第譬。<a id="a-A2"></a>三义如前。<a id="a-A3"></a>释此偈。<a id="a-A4"></a>显无分别有分别异故有差别。<a id="a-A5"></a>无言说以无分别为因。<a id="a-A6"></a>由无分别故无言说。<a id="a-A7"></a>有言说以有分别为因。<a id="a-A8"></a>由有分别故有言说。<a id="a-A9"></a>愚譬即显无分别。<a id="a-AA"></a>此三智境。<a id="a-AB"></a>虚实云何。</p>
  <p id="aAC">论曰。</p>
  <p id="aAD">如五求受尘　　如五正受尘</p>
  <p id="aAE">如非五受尘　　三智譬如此</p>
  <p id="aAF">释曰。<a id="a-AG"></a>五名目无分别。<a id="a-AH"></a>眼等五识。<a id="a-AI"></a>譬如人在五识中求觅五尘。<a id="a-AJ"></a>或缘实或缘虚。<a id="a-AK"></a>意识与五识相间起故。<a id="a-AL"></a>加行无分别智亦尔。<a id="a-AM"></a>或证一分为实。<a id="a-AN"></a>或不证为虚。<a id="a-AO"></a>譬如人正在五识中。<a id="a-AP"></a>得真实境无分别无言说。<a id="a-AQ"></a>根本无分别智亦尔。<a id="a-AR"></a>得真实境无分别无言说。<a id="a-AS"></a>譬如人在意识中。<a id="a-AT"></a>但缘先所受尘名缘虚境。<a id="a-AU"></a>有分别有言说。<a id="a-AV"></a>无分别后智亦尔。<a id="a-AW"></a>缘虚境有分别有言说。<a id="a-AX"></a>此偈显三种所缘境有实有虚故有差别。</p>
  <p id="aAY">论曰。</p>
  <p id="aAZ">如未识求解　　如读正受法</p>
  <p id="aAa">如解受法义　　次第譬三智</p>
  <p id="aAb">释曰。<a id="a-Ac"></a>譬如人未识论文。<a id="a-Ad"></a>但求识文字。<a id="a-Ae"></a>加行无分别智亦尔。<a id="a-Af"></a>未识真如。<a id="a-Ag"></a>但学见真如方便。<a id="a-Ah"></a>此显未解。<a id="a-Ai"></a>譬如人已识文字。<a id="a-Aj"></a>未了文字义。<a id="a-Ak"></a>正读文字。<a id="a-Al"></a>但能受法。<a id="a-Am"></a>未能受义。<a id="a-An"></a>根本无分别智亦尔。<a id="a-Ao"></a>自利功用已成。<a id="a-Ap"></a>未有利他功用。<a id="a-Aq"></a>此显已解。<a id="a-Ar"></a>譬如人已识文字。<a id="a-As"></a>又已了义。<a id="a-At"></a>正在思中。<a id="a-Au"></a>是人具有二能。<a id="a-Av"></a>能识文字。<a id="a-Aw"></a>又能了义。<a id="a-Ax"></a>以功用究竟故。<a id="a-Ay"></a>无分别后智亦尔。<a id="a-Az"></a>已通达真如。<a id="a-B0"></a>又已出观。<a id="a-B1"></a>如前所见解说无倒。<a id="a-B2"></a>此显解已究竟。<a id="a-B3"></a>此偈显学功有异故有差别。<a id="a-B4"></a>前已明三种次第。<a id="a-B5"></a>谓未解己解及解究竟。<a id="a-B6"></a>前一无境。<a id="a-B7"></a>后二有境。<a id="a-B8"></a>谓法及义。<a id="a-B9"></a>后二有境。<a id="a-BA"></a>异相云何。</p>
  <p id="aBB">论曰。</p>
  <p id="aBC">如人正闭目　　无分别亦尔</p>
  <p id="aBD">如人正开目　　后得智亦尔</p>
  <p id="aBE">释曰。<a id="a-BF"></a>此偈但显根本智及后得智。<a id="a-BG"></a>由依止不同故有差别。<a id="a-BH"></a>根本智依止非心非非心。<a id="a-BI"></a>后得智则依止心故。<a id="a-BJ"></a>二智于境有异。<a id="a-BK"></a>根本智不取境。<a id="a-BL"></a>以境智无异故。<a id="a-BM"></a>后得智取境。<a id="a-BN"></a>以境智有异故。<a id="a-BO"></a>根本智不缘境。<a id="a-BP"></a>如闭目。<a id="a-BQ"></a>后得智缘境。<a id="a-BR"></a>如开目。<a id="a-BS"></a>此偈显不取境取境有异故有差别。<a id="a-BT"></a>此二智威德差别云何。</p>
  <p id="aBU">论曰。</p>
  <p id="aBV">如空无分别　　无染碍异边</p>
  <p id="aBW">如空中色现　　后得智亦尔</p>
  <p id="aBX">释曰。<a id="a-BY"></a>譬如虚空有四种德。<a id="a-BZ"></a>一无染。<a id="a-Ba"></a>二无碍。<a id="a-Bb"></a>三无分别。<a id="a-Bc"></a>四无边。<a id="a-Bd"></a>根本智亦尔。<a id="a-Be"></a>一切世间八法七流等所不能染。<a id="a-Bf"></a>由是彼对治故。<a id="a-Bg"></a>故说无染。<a id="a-Bh"></a>于一切境。<a id="a-Bi"></a>如理如量无障无著故说无碍。<a id="a-Bj"></a>于一切法。<a id="a-Bk"></a>一味真如空遍满故。<a id="a-Bl"></a>故说无分别。<a id="a-Bm"></a>离一切诸边。<a id="a-Bn"></a>中道不可量故。<a id="a-Bo"></a>故说无边。<a id="a-Bp"></a>譬如色于空中显现。<a id="a-Bq"></a>空不可分别。<a id="a-Br"></a>色可分别。<a id="a-Bs"></a>后得智亦尔。<a id="a-Bt"></a>因不可分别。<a id="a-Bu"></a>此智可分别。<a id="a-Bv"></a>谓此是能分别。<a id="a-Bw"></a>亦是所分别。<a id="a-Bx"></a>若佛果是无分别智所显离分别众生。<a id="a-By"></a>云何得作众生利益事。<a id="a-Bz"></a>如理不倒。<a id="a-C0"></a>为显无功用作事。<a id="a-C1"></a>故重说偈。</p>
  <p id="aC2">论曰。</p>
  <p id="aC3">譬摩尼天鼓　　无思成自事</p>
  <p id="aC4">如此不分别　　种种佛事成</p>
  <p id="aC5">释曰。<a id="a-C6"></a>譬如如意宝无有分别。<a id="a-C7"></a>能作如众生所愿求事。<a id="a-C8"></a>譬如天鼓无人扣击。<a id="a-C9"></a>能随彼众生所欲之意。<a id="a-CA"></a>出四种声。<a id="a-CB"></a>谓怨来怨去受欲生厌。<a id="a-CC"></a>诸佛亦尔。<a id="a-CD"></a>已离分别。<a id="a-CE"></a>能起种种利益众生事利益事有二种。<a id="a-CF"></a>一化身利益。<a id="a-CG"></a>如如意宝。<a id="a-CH"></a>二说法利益。<a id="a-CI"></a>犹如天鼓。<a id="a-CJ"></a>此无分别智甚深义云何。<a id="a-CK"></a>约境立甚深义。<a id="a-CL"></a>此智为当缘所分别依他性起。<a id="a-CM"></a>为当缘余境起。<a id="a-CN"></a>若尔何妨。<a id="a-CO"></a>若取所分别依他性为境。<a id="a-CP"></a>此智无分别义不成。<a id="a-CQ"></a>若缘余境起。<a id="a-CR"></a>离此境则无别余境。<a id="a-CS"></a>缘余境义亦不成。<a id="a-CT"></a>复次若缘余境起。<a id="a-CU"></a>境智无差别义则不成。</p>
  <p id="aCV">论曰。</p>
  <p id="aCW">非此非非此　　非智非非智</p>
  <p id="aCX">与境无差别　　智名无分别</p>
  <p id="aCY">释曰。<a id="a-CZ"></a>此智不缘依他性为境。<a id="a-Ca"></a>何以故。<a id="a-Cb"></a>此智不以分别为境故。<a id="a-Cc"></a>故言非此。<a id="a-Cd"></a>亦不缘余境。<a id="a-Ce"></a>何以故。<a id="a-Cf"></a>此智但缘依他性法如为境故。<a id="a-Cg"></a>法及法如不可说一异。<a id="a-Ch"></a>非清净清净境故。<a id="a-Ci"></a>为通相不通相故。<a id="a-Cj"></a>非不缘识故。<a id="a-Ck"></a>言非非此。<a id="a-Cl"></a>复次此智为当是智。<a id="a-Cm"></a>为当非智。<a id="a-Cn"></a>若尔何妨。<a id="a-Co"></a>若智为性。<a id="a-Cp"></a>云何不分别。<a id="a-Cq"></a>以智是分别性故。<a id="a-Cr"></a>若非智为性。<a id="a-Cs"></a>云何称智。<a id="a-Ct"></a>无分别非智性故。<a id="a-Cu"></a>云何说为无分别智。</p>
  <p id="aCv">论曰。</p>
  <p id="aCw">非智非非智</p>
  <p id="aCx">释曰。<a id="a-Cy"></a>云何说非智。<a id="a-Cz"></a>于加行及后得智中不生故。<a id="a-D0"></a>言非智。<a id="a-D1"></a>若尔云何不成非智惑。<a id="a-D2"></a>此义亦不成。<a id="a-D3"></a>何以故。<a id="a-D4"></a>非智惑从不正思惟生。<a id="a-D5"></a>能起欲等流。<a id="a-D6"></a>此从无分别加行智生。<a id="a-D7"></a>能生无分别后得智。<a id="a-D8"></a>故说非非智。<a id="a-D9"></a>复次由此智于分别中不生故。<a id="a-DA"></a>说非智。<a id="a-DB"></a>由此智不于余处生。<a id="a-DC"></a>但于分别法如中生故。<a id="a-DD"></a>说非非智。<a id="a-DE"></a>此偈前句即释后句。</p>
  <p id="aDF">论曰。</p>
  <p id="aDG">与境无差别　　智名无分别</p>
  <p id="aDH">释曰。<a id="a-DI"></a>若智由能取所取二相起有分别。<a id="a-DJ"></a>如加行智不名无分别。<a id="a-DK"></a>若智与所取不异。<a id="a-DL"></a>平等平等起。<a id="a-DM"></a>是名无分别智。<a id="a-DN"></a>于余经中。<a id="a-DO"></a>佛说一切法自性无分别。<a id="a-DP"></a>欲显此道理故重说偈。</p>
  <p id="aDQ">论曰。</p>
  <p id="aDR">佛说一切法　　自性无分别</p>
  <p id="aDS">所分别无故　　彼无无分别</p>
  <p id="aDT">释曰。<a id="a-DU"></a>一切法自性无分别。<a id="a-DV"></a>此义云何可知。<a id="a-DW"></a>为证此义故立第三句。<a id="a-DX"></a>由可分别类实不有义。<a id="a-DY"></a>至无分别法真实是有故。<a id="a-DZ"></a>说一切法自性无分别。<a id="a-Da"></a>若由所分别不有故。<a id="a-Db"></a>一切法自性无分别者。<a id="a-Dc"></a>云何众生不自性解脱。</p>
  <p id="aDd">论曰。</p>
  <p id="aDe">彼无无分别</p>
  <p id="aDf">释曰。<a id="a-Dg"></a>由诸法自性无分别。<a id="a-Dh"></a>智如境无分别。<a id="a-Di"></a>若尔何故不自性解脱。<a id="a-Dj"></a>实尔诸法自性无分别。<a id="a-Dk"></a>智如境亦自性无分别。<a id="a-Dl"></a>而不得自性解脱。<a id="a-Dm"></a>修得智能证此法。<a id="a-Dn"></a>由非智障故智不得起。<a id="a-Do"></a>必须修智灭障。<a id="a-Dp"></a>方得解脱故。<a id="a-Dq"></a>无自性解脱义。<a id="a-Dr"></a>于自性无分别中。<a id="a-Ds"></a>若起分别。<a id="a-Dt"></a>此为非智。<a id="a-Du"></a>即是无明。<a id="a-Dv"></a>于自性无分别法中。<a id="a-Dw"></a>所有无分别智。<a id="a-Dx"></a>今当说其差别。</p>
  <p id="aDy">论曰。<a id="a-Dz"></a>此中无分别有三种。<a id="a-E0"></a>一加行无分别智。<a id="a-E1"></a>二无分别智。<a id="a-E2"></a>三无分别后智。</p>
  <p id="aE3">释曰。<a id="a-E4"></a>于自性无分别中。<a id="a-E5"></a>若总说有此三种。<a id="a-E6"></a>此三种即显道方便道正事道究竟。<a id="a-E7"></a>谓入方便住方便出方便。<a id="a-E8"></a>若约因约人约事。<a id="a-E9"></a>别说则有十一种。</p>
  <p id="aEA">论曰。<a id="a-EB"></a>加行无分别有三种。<a id="a-EC"></a>谓因缘引通数习力。<a id="a-ED"></a>生起差别故。</p>
  <p id="aEE">释曰。<a id="a-EF"></a>此三约因有差别。<a id="a-EG"></a>加行无分别由三力成。<a id="a-EH"></a>或由因缘力。<a id="a-EI"></a>或由引通力。<a id="a-EJ"></a>或由数习力。<a id="a-EK"></a>由此三力成故生起有差别。<a id="a-EL"></a>若由因缘力成。<a id="a-EM"></a>即是由性力成。<a id="a-EN"></a>若由引通力成。<a id="a-EO"></a>即是由宿生力成。<a id="a-EP"></a>若由数习力成。<a id="a-EQ"></a>即于现在由作功力成。</p>
  <p id="aER">论曰。<a id="a-ES"></a>无分别智亦有三种。<a id="a-ET"></a>谓知足无颠倒无戏论。<a id="a-EU"></a>无分别差别故。</p>
  <p id="aEV">释曰。<a id="a-EW"></a>此三约人有差别。<a id="a-EX"></a>即凡夫二乘菩萨。<a id="a-EY"></a>知足无分别。<a id="a-EZ"></a>应知由得闻思二慧究竟故。<a id="a-Ea"></a>由知足故无分别。<a id="a-Eb"></a>故说知足无分别。<a id="a-Ec"></a>若凡夫菩萨。<a id="a-Ed"></a>至闻思慧究竟事。<a id="a-Ee"></a>有所应得皆悉已得。<a id="a-Ef"></a>生知足心故无分别。<a id="a-Eg"></a>复次世间众生有知足无分别。<a id="a-Eh"></a>由此知足。<a id="a-Ei"></a>彼众生上生有顶。<a id="a-Ej"></a>于中计为出离究竟。<a id="a-Ek"></a>过此更无行处。<a id="a-El"></a>起知足心。<a id="a-Em"></a>不复进修故无分别。<a id="a-En"></a>无颠倒无分别。<a id="a-Eo"></a>谓二乘。<a id="a-Ep"></a>由彼已通达真境。<a id="a-Eq"></a>无常等四种无倒相。<a id="a-Er"></a>由常等四无倒相。<a id="a-Es"></a>永不更分别故无分别。<a id="a-Et"></a>无戏论无分别。<a id="a-Eu"></a>谓诸菩萨。<a id="a-Ev"></a>诸菩萨不分别一切法。<a id="a-Ew"></a>乃至不分别无上菩提。<a id="a-Ex"></a>何以故。<a id="a-Ey"></a>诸法无言说故。<a id="a-Ez"></a>于无言说中强立言说。<a id="a-F0"></a>故名戏论。<a id="a-F1"></a>言说有四种。<a id="a-F2"></a>即是四谤。<a id="a-F3"></a>若说有。<a id="a-F4"></a>即增益谤。<a id="a-F5"></a>若说无。<a id="a-F6"></a>即损减谤。<a id="a-F7"></a>若说亦有亦无。<a id="a-F8"></a>即相违谤。<a id="a-F9"></a>若说非有非无。<a id="a-FA"></a>即戏论谤。<a id="a-FB"></a>菩萨得无分别智。<a id="a-FC"></a>不可以言说显示故。<a id="a-FD"></a>称无戏论无分别。<a id="a-FE"></a>何以故。<a id="a-FF"></a>出过世间智故。<a id="a-FG"></a>又非世间智所知故。</p>
  <p id="aFH">论曰。<a id="a-FI"></a>无分别后智有五种。<a id="a-FJ"></a>谓通达忆持成立相杂如意。<a id="a-FK"></a>显示差别故。</p>
  <p id="aFL">释曰。<a id="a-FM"></a>此五约事有差别。<a id="a-FN"></a>后得智以能显示为性。<a id="a-FO"></a>此中显示以觉了为义。<a id="a-FP"></a>由此智于通达后时。<a id="a-FQ"></a>显示如此事。<a id="a-FR"></a>云我于观中知见如此如此事。<a id="a-FS"></a>故称通达显示。<a id="a-FT"></a>由此智出观后时。<a id="a-FU"></a>如所通达忆持不退失。<a id="a-FV"></a>故称忆持显示。<a id="a-FW"></a>由此智如自所通达。<a id="a-FX"></a>能立正教令他修行。<a id="a-FY"></a>故称成立显示。<a id="a-FZ"></a>由此智菩萨如先缘一切法为境。<a id="a-Fa"></a>谓如先杂境界智观察此境。<a id="a-Fb"></a>由此观察即得转依故。<a id="a-Fc"></a>称相杂显示。<a id="a-Fd"></a>由此智菩萨已得转依。<a id="a-Fe"></a>如菩萨所思欲。<a id="a-Ff"></a>如意皆成。<a id="a-Fg"></a>谓于地等诸大。<a id="a-Fh"></a>转为金等故。<a id="a-Fi"></a>称如意显示。</p>
  <p id="aFj">论曰。<a id="a-Fk"></a>为成立无分别智。<a id="a-Fl"></a>复说别偈。</p>
  <p id="aFm">释曰。<a id="a-Fn"></a>已说无分别智差别义。<a id="a-Fo"></a>更欲成立无分别义。<a id="a-Fp"></a>故重说偈。</p>
  <p id="aFq">论曰。</p>
  <p id="aFr">饿鬼畜生人　　诸天等如应</p>
  <p id="aFs">一境心异故　　许彼境界成</p>
  <p id="aFt">释曰。<a id="a-Fu"></a>譬如一江约四众生分别则成四境。<a id="a-Fv"></a>饿鬼谓为脓血。<a id="a-Fw"></a>鱼等畜生谓为住处人谓为水。<a id="a-Fx"></a>天谓是地。<a id="a-Fy"></a>随所分别各成一境。<a id="a-Fz"></a>若境是实应互相妨。<a id="a-G0"></a>不应一处一时并成四境。<a id="a-G1"></a>当知皆是意识分别所作。<a id="a-G2"></a>若汝许四识并缘。<a id="a-G3"></a>识不离境。<a id="a-G4"></a>汝亦应许一时一处并有四境。<a id="a-G5"></a>若许并有四境。<a id="a-G6"></a>则应信一切分别皆非实有。<a id="a-G7"></a>若无实境识应自生不缘境起。<a id="a-G8"></a>若尔唯识中。<a id="a-G9"></a>四难还成。<a id="a-GA"></a>四义不成。<a id="a-GB"></a>此难如彼论释。<a id="a-GC"></a>有识无境。<a id="a-GD"></a>斯有何失。<a id="a-GE"></a>为显此义。<a id="a-GF"></a>故重说偈。</p>
  <p id="aGG">论曰。</p>
  <p id="aGH">于过去未来　　于梦二影中</p>
  <p id="aGI">智缘非有境　　此无转为境</p>
  <p id="aGJ">释曰。<a id="a-GK"></a>过去未来事但有名无体。<a id="a-GL"></a>若心缘此二世。<a id="a-GM"></a>但有识无境。<a id="a-GN"></a>梦中所缘亦尔。<a id="a-GO"></a>影有二种。<a id="a-GP"></a>一镜中影。<a id="a-GQ"></a>二定中影。<a id="a-GR"></a>定心所起青黄等相。<a id="a-GS"></a>离心无别此法故说名影。<a id="a-GT"></a>若心缘此二影。<a id="a-GU"></a>亦但有识无境。<a id="a-GV"></a>若无此四境。<a id="a-GW"></a>识何所缘。</p>
  <p id="aGX">论曰。</p>
  <p id="aGY">此无转为境</p>
  <p id="aGZ">释曰。<a id="a-Ga"></a>外尘本来是无。<a id="a-Gb"></a>识变异所作。<a id="a-Gc"></a>识即缘此为境故。<a id="a-Gd"></a>言无转为境。<a id="a-Ge"></a>此义已立不应复疑。<a id="a-Gf"></a>何以故。<a id="a-Gg"></a>若拨无此理。<a id="a-Gh"></a>无成佛义为显此义。<a id="a-Gi"></a>故重说偈。</p>
  <p id="aGj">论曰。</p>
  <p id="aGk">若尘成为境　　无无分别智</p>
  <p id="aGl">释曰。<a id="a-Gm"></a>若尘有体为境义成。<a id="a-Gn"></a>则无有无分别智。<a id="a-Go"></a>何以故。<a id="a-Gp"></a>所分别境若实有。<a id="a-Gq"></a>能分别则不成倒。<a id="a-Gr"></a>无分别则成倒。<a id="a-Gs"></a>若尔一切凡夫皆离颠倒。<a id="a-Gt"></a>一切圣人皆成颠倒斯有何失。</p>
  <p id="aGu">论曰。</p>
  <p id="aGv">若此无佛果　　应得无是处</p>
  <p id="aGw">释曰。<a id="a-Gx"></a>无分别智是正道。<a id="a-Gy"></a>若言无此智。<a id="a-Gz"></a>而说应得佛果。<a id="a-H0"></a>无有是处。<a id="a-H1"></a>此执为阿含及道理所违。<a id="a-H2"></a>是故应知诸尘无体可分别。<a id="a-H3"></a>由可分别体无故。<a id="a-H4"></a>分别亦无。<a id="a-H5"></a>故无分别智如理无倒。<a id="a-H6"></a>复次有别道理。<a id="a-H7"></a>证诸尘无体可分别。</p>
  <p id="aH8">论曰。</p>
  <p id="aH9">得自在菩萨　　由愿乐力故</p>
  <p id="aHA">如意地等成　　得定人亦尔</p>
  <p id="aHB">释曰。<a id="a-HC"></a>菩萨于定得入住出自在。<a id="a-HD"></a>于通慧得变异折伏通达自在。<a id="a-HE"></a>于诸地得十自在。<a id="a-HF"></a>菩萨先发愿作众生利益事。<a id="a-HG"></a>得无分别智后出观。<a id="a-HH"></a>随菩萨意。<a id="a-HI"></a>欲有所作。<a id="a-HJ"></a>一切皆成。<a id="a-HK"></a>或由现在愿。<a id="a-HL"></a>或由本愿。<a id="a-HM"></a>愿为因。<a id="a-HN"></a>乐为果。<a id="a-HO"></a>先发愿作众生利益事。<a id="a-HP"></a>后随心所欲乐无不皆成。<a id="a-HQ"></a>谓转变地等。<a id="a-HR"></a>若浅行菩萨欲作众生利益事。<a id="a-HS"></a>于现在先发愿。<a id="a-HT"></a>发愿竟即入真观。<a id="a-HU"></a>出观后随所欲乐方得成遂。<a id="a-HV"></a>若深行菩萨欲作众生利益事。<a id="a-HW"></a>现在不须发愿。<a id="a-HX"></a>及入观出观。<a id="a-HY"></a>但由本愿力。<a id="a-HZ"></a>随所欲作。<a id="a-Ha"></a>一切皆成。<a id="a-Hb"></a>若声闻等得九定自在。<a id="a-Hc"></a>因此定自在得六通自在。<a id="a-Hd"></a>于一物中随愿乐力。<a id="a-He"></a>各能变异为无量种。<a id="a-Hf"></a>若诸尘实有自性。<a id="a-Hg"></a>此事则不得成。<a id="a-Hh"></a>譬如二空一切自在所不能变异。<a id="a-Hi"></a>何以故。<a id="a-Hj"></a>以真实故。<a id="a-Hk"></a>此偈约外境显诸尘无自性。<a id="a-Hl"></a>于内境无自性。<a id="a-Hm"></a>其义云何。</p>
  <p id="aHn">论曰。</p>
  <p id="aHo">成就简择人　　有智得定人</p>
  <p id="aHp">于内思诸法　　如义显现故</p>
  <p id="aHq">释曰。<a id="a-Hr"></a>简择即是毗婆舍那。<a id="a-Hs"></a>得三无流根名成就。<a id="a-Ht"></a>从须陀洹向乃至阿罗汉果。<a id="a-Hu"></a>名成就简择人。<a id="a-Hv"></a>有智人谓菩萨。<a id="a-Hw"></a>欲显不以闻思位为智人。<a id="a-Hx"></a>但取入修位为智人。<a id="a-Hy"></a>故言得定。<a id="a-Hz"></a>声闻及菩萨于内思量一切法时。<a id="a-I0"></a>如如二人思惟十二部经法。<a id="a-I1"></a>所显义如此如此。<a id="a-I2"></a>其义于此二人得显现。<a id="a-I3"></a>若其思惟佛义。<a id="a-I4"></a>于种种法中佛义显现。<a id="a-I5"></a>如佛义显现。<a id="a-I6"></a>色等五阴及无常等十想。<a id="a-I7"></a>亦如此显现。<a id="a-I8"></a>此偈约内境。<a id="a-I9"></a>显诸尘无自性。<a id="a-IA"></a>云何知外内境皆无自性。</p>
  <p id="aIB">论曰。</p>
  <p id="aIC">无分别修时　　诸义不显现</p>
  <p id="aID">应知无有尘　　由此故无识</p>
  <p id="aIE">释曰。<a id="a-IF"></a>若菩萨在无分别观中。<a id="a-IG"></a>一切义或内或外或内外不复显现。<a id="a-IH"></a>是故应知诸尘皆实非有。<a id="a-II"></a>若无外尘则无内识。<a id="a-IJ"></a>何以故。<a id="a-IK"></a>所识既不有。<a id="a-IL"></a>能识云何有。<a id="a-IM"></a>此义实尔。<a id="a-IN"></a>所识非有故能识亦非有。<a id="a-IO"></a>应知胜相中已具显此义。<a id="a-IP"></a>此智与般若波罗蜜。<a id="a-IQ"></a>为一为异。</p>
  <p id="aIR">论曰。<a id="a-IS"></a>此无分别智即是般若波罗蜜。<a id="a-IT"></a>名异义同。</p>
  <p id="aIU">释曰。<a id="a-IV"></a>不以名不同为异。<a id="a-IW"></a>以义同为一。<a id="a-IX"></a>以一故言即是。<a id="a-IY"></a>若名异义云何同。<a id="a-IZ"></a>如来立法约自性义。<a id="a-Ia"></a>摄诸法为同。<a id="a-Ib"></a>不以名摄为同。<a id="a-Ic"></a>何以故。<a id="a-Id"></a>名于诸方不同。<a id="a-Ie"></a>义于诸方则同。<a id="a-If"></a>名是假立。<a id="a-Ig"></a>为目此义故。<a id="a-Ih"></a>随方不同。<a id="a-Ii"></a>义有定性故义是同。<a id="a-Ij"></a>行依义成。<a id="a-Ik"></a>不依名成。<a id="a-Il"></a>云何知义是同。</p>
  <p id="aIm">论曰。<a id="a-In"></a>如经言。<a id="a-Io"></a>若菩萨住般若波罗蜜。<a id="a-Ip"></a>由非处修行。<a id="a-Iq"></a>能圆满修习所余波罗蜜。</p>
  <p id="aIr">释曰。<a id="a-Is"></a>欲成就无分别智。<a id="a-It"></a>与般若波罗蜜不异故。<a id="a-Iu"></a>引般若波罗蜜经为证。<a id="a-Iv"></a>菩萨修般若波罗蜜。<a id="a-Iw"></a>无退失故名住。<a id="a-Ix"></a>又菩萨欲修余波罗蜜。<a id="a-Iy"></a>先修般若波罗蜜为方便。<a id="a-Iz"></a>余波罗蜜住般若波罗蜜中成。<a id="a-J0"></a>故言住。<a id="a-J1"></a>菩萨住般若波罗蜜中。<a id="a-J2"></a>离五处修行余波罗蜜。<a id="a-J3"></a>于一一波罗蜜中经若干时修习。<a id="a-J4"></a>令得成就故称圆满。</p>
  <p id="aJ5">论曰。<a id="a-J6"></a>何者非处修行能圆满修习所余波罗蜜。<a id="a-J7"></a>谓离五种处。<a id="a-J8"></a>一离外道我执处。</p>
  <p id="aJ9">释曰。<a id="a-JA"></a>如外道住彼般若起我执。<a id="a-JB"></a>谓我今住般若。<a id="a-JC"></a>般若即是我所。<a id="a-JD"></a>诸菩萨住般若则不如是。<a id="a-JE"></a>故言离我见执处。<a id="a-JF"></a>以不应彼处故。</p>
  <p id="aJG">论曰。<a id="a-JH"></a>二离未见真如菩萨分别处。</p>
  <p id="aJI">释曰。<a id="a-JJ"></a>如地前菩萨未见真如。<a id="a-JK"></a>分别无分别为般若波罗蜜。<a id="a-JL"></a>谓此是般若波罗蜜。<a id="a-JM"></a>若菩萨已见真如。<a id="a-JN"></a>在般若波罗蜜中。<a id="a-JO"></a>则无此分别。<a id="a-JP"></a>故言离分别处。<a id="a-JQ"></a>以不应彼处故。</p>
  <p id="aJR">论曰。<a id="a-JS"></a>三离生死涅槃二边处。</p>
  <p id="aJT">释曰。<a id="a-JU"></a>如凡夫众生住生死边。<a id="a-JV"></a>声闻人住涅槃边。<a id="a-JW"></a>菩萨住般若波罗蜜离此二边。<a id="a-JX"></a>故言离二边处。<a id="a-JY"></a>以不应彼处故。</p>
  <p id="aJZ">论曰。<a id="a-Ja"></a>四离唯灭惑障知足行处。</p>
  <p id="aJb">释曰。<a id="a-Jc"></a>如声闻于惑障灭处生知足。<a id="a-Jd"></a>于余处无复欲乐。<a id="a-Je"></a>谓智障灭处。<a id="a-Jf"></a>菩萨则不如是。<a id="a-Jg"></a>为灭智障修学般若波罗蜜故。<a id="a-Jh"></a>言离知足行处。<a id="a-Ji"></a>不应彼处故。</p>
  <p id="aJj">论曰。<a id="a-Jk"></a>五离不观利益众生事。<a id="a-Jl"></a>住无余涅槃处。</p>
  <p id="aJm">释曰。<a id="a-Jn"></a>如独觉不观众生利益事。<a id="a-Jo"></a>住无余涅槃。<a id="a-Jp"></a>菩萨则不如是。<a id="a-Jq"></a>住般若波罗蜜。<a id="a-Jr"></a>不舍众生利益事。<a id="a-Js"></a>般涅槃亦有余亦无余。<a id="a-Jt"></a>于法身是无余。<a id="a-Ju"></a>于应化身是有余故。<a id="a-Jv"></a>言离住无余涅槃处。<a id="a-Jw"></a>以不应彼处故。<a id="a-Jx"></a>无分别智有五种差别。<a id="a-Jy"></a>异前所离五处。<a id="a-Jz"></a>一无倒差别。<a id="a-K0"></a>此无倒彼有倒故。<a id="a-K1"></a>二无分别差别。<a id="a-K2"></a>此无分别彼有分别故。<a id="a-K3"></a>三无住处差别。<a id="a-K4"></a>此无住处彼有住处故。<a id="a-K5"></a>四正行差别。<a id="a-K6"></a>此正行能灭惑智二障。<a id="a-K7"></a>彼正行但能灭惑障故。<a id="a-K8"></a>五至得差别。<a id="a-K9"></a>此得常住三身为果。<a id="a-KA"></a>彼得永断涅槃为果故。</p>
  <p id="aKB">论曰。<a id="a-KC"></a>声闻智慧与菩萨智慧。<a id="a-KD"></a>差别云何。</p>
  <p id="aKE">释曰。<a id="a-KF"></a>已说无分别智与般若波罗蜜是一。<a id="a-KG"></a>今欲更显无分别智般若波罗蜜与二乘智有差别。</p>
  <p id="aKH">论曰。<a id="a-KI"></a>应知由无分别差别。</p>
  <p id="aKJ">释曰。<a id="a-KK"></a>声闻有分别。<a id="a-KL"></a>菩萨无分别。<a id="a-KM"></a>应知由此义故有差别。</p>
  <p id="aKN">论曰。<a id="a-KO"></a>不分别阴等诸法门故。</p>
  <p id="aKP">释曰。<a id="a-KQ"></a>声闻由智慧取阴等诸法门为境。<a id="a-KR"></a>有分别相起。<a id="a-KS"></a>菩萨不分别阴等诸法门。<a id="a-KT"></a>无分别相起故有差别。</p>
  <p id="aKU">论曰。<a id="a-KV"></a>由非一分差别。<a id="a-KW"></a>通达二空真如。<a id="a-KX"></a>入一切所知相故。<a id="a-KY"></a>依止一切众生利益事故。</p>
  <p id="aKZ">释曰。<a id="a-Ka"></a>分有二种。<a id="a-Kb"></a>一所知分。<a id="a-Kc"></a>二利益众生分。<a id="a-Kd"></a>所知分中复有二种。<a id="a-Ke"></a>谓人法二空。<a id="a-Kf"></a>利益众生分中亦有二种。<a id="a-Kg"></a>谓自身他身。<a id="a-Kh"></a>声闻于所知分中。<a id="a-Ki"></a>但通达人空。<a id="a-Kj"></a>止于苦等四谛生无流智。<a id="a-Kk"></a>于利益众生分中。<a id="a-Kl"></a>但依止自身利益事。<a id="a-Km"></a>发愿修行。<a id="a-Kn"></a>于此二分中各有一分。<a id="a-Ko"></a>菩萨于所知分中。<a id="a-Kp"></a>具通达人法二空。<a id="a-Kq"></a>于一切所生如理如量智。<a id="a-Kr"></a>于利益众生分中。<a id="a-Ks"></a>依一切众生利益事。<a id="a-Kt"></a>谓自他身发愿修行。<a id="a-Ku"></a>于此二分中各具二分。<a id="a-Kv"></a>二分异一分故。<a id="a-Kw"></a>言非一分差别。</p>
  <p id="aKx">论曰。<a id="a-Ky"></a>由无住差别。<a id="a-Kz"></a>住无住处涅槃故。</p>
  <p id="aL0">释曰。<a id="a-L1"></a>声闻住着涅槃。<a id="a-L2"></a>如凡夫住着生死菩萨不尔。<a id="a-L3"></a>见生死涅槃俱是分别所作。<a id="a-L4"></a>同无相性故不住二处。</p>
  <p id="aL5">论曰。<a id="a-L6"></a>由恒差别。<a id="a-L7"></a>于无余涅槃不堕断尽边际故。</p>
  <p id="aL8">释曰。<a id="a-L9"></a>二人于无余涅槃有差别故。<a id="a-LA"></a>智慧有差别。<a id="a-LB"></a>二乘于无余涅槃无应化二身。<a id="a-LC"></a>以不观他利益事故。<a id="a-LD"></a>无应身故堕断。<a id="a-LE"></a>无化身故堕尽。<a id="a-LF"></a>菩萨于无余涅槃恒起二身。<a id="a-LG"></a>无有边际。<a id="a-LH"></a>何况法身。<a id="a-LI"></a>以自利利他圆满故。<a id="a-LJ"></a>有应身故不堕断。<a id="a-LK"></a>有化身故不堕尽。</p>
  <p id="aLL">论曰。<a id="a-LM"></a>由无上差别。<a id="a-LN"></a>实无异乘胜此故。</p>
  <p id="aLO">释曰。<a id="a-LP"></a>声闻独觉乘有上。<a id="a-LQ"></a>以不及大乘故。<a id="a-LR"></a>菩萨乘无上。<a id="a-LS"></a>以无别乘胜大乘故。<a id="a-LT"></a>乘以智为体。<a id="a-LU"></a>于大乘中智为上首故。<a id="a-LV"></a>由此五义故。<a id="a-LW"></a>二乘智与菩萨智有差别。</p>
  <p id="aLX">论曰。<a id="a-LY"></a>此中说偈。</p>
  <p id="aLZ">释曰。<a id="a-La"></a>为摄前五义及显五义功德故。<a id="a-Lb"></a>重说偈。</p>
  <p id="aLc">论曰。</p>
  <p id="aLd">由智五胜异　　依大悲修福</p>
  <p id="aLe">释曰。<a id="a-Lf"></a>诸菩萨智慧。<a id="a-Lg"></a>由五种差别故胜二乘。<a id="a-Lh"></a>不但于胜智慧知足。<a id="a-Li"></a>复依智慧修福德。<a id="a-Lj"></a>福德即余五度。<a id="a-Lk"></a>此句显自利胜异二乘。<a id="a-Ll"></a>复有胜异义。<a id="a-Lm"></a>谓为利他依大悲修福德。<a id="a-Ln"></a>福德即余五度。<a id="a-Lo"></a>若人具此二能。<a id="a-Lp"></a>得何果报。</p>
  <p id="aLq">论曰。</p>
  <p id="aLr">世出世富乐　　说此不为远</p>
  <p id="aLs">释曰。<a id="a-Lt"></a>作转轮王欲界上五天王色界梵王。<a id="a-Lu"></a>乃至无色界定。<a id="a-Lv"></a>及菩萨独所得世间定。<a id="a-Lw"></a>名世富乐。<a id="a-Lx"></a>二乘解脱及无上菩提。<a id="a-Ly"></a>名出世富乐。<a id="a-Lz"></a>如此果如意易得故不为远。<a id="a-M0"></a>诸菩萨已至极自在位。<a id="a-M1"></a>恒行慈悲于世间贫苦众生。<a id="a-M2"></a>菩萨由此意不施财物。<a id="a-M3"></a>此意用云何。</p>
  <p id="aM4">论曰。<a id="a-M5"></a>若菩萨于世间实有亦复可知。</p>
  <p id="aM6">释曰。<a id="a-M7"></a>此显菩萨有体有恩。<a id="a-M8"></a>有体故言实有。<a id="a-M9"></a>有恩故言可知。</p>
  <p id="aMA">论曰。<a id="a-MB"></a>若菩萨如此依戒定慧学功德聚相应。<a id="a-MC"></a>至十种自在。<a id="a-MD"></a>于一切利他事。<a id="a-ME"></a>得无等胜能。</p>
  <p id="aMF">释曰。<a id="a-MG"></a>三学摄十度及世间一切功德。<a id="a-MH"></a>故名功德聚。<a id="a-MI"></a>若菩萨未得得。<a id="a-MJ"></a>已得不失。<a id="a-MK"></a>名相应。<a id="a-ML"></a>即因圆满。<a id="a-MM"></a>至十种自在即果圆满。<a id="a-MN"></a>利益他事或有二种。<a id="a-MO"></a>或有四种。<a id="a-MP"></a>二种谓先思后行。<a id="a-MQ"></a>复有二种。<a id="a-MR"></a>即后二无畏。<a id="a-MS"></a>或有四种如前说。<a id="a-MT"></a>得如此无等胜能。<a id="a-MU"></a>即恩德圆满。<a id="a-MV"></a>此三德中。<a id="a-MW"></a>因果二德显自利。<a id="a-MX"></a>恩德显利他。<a id="a-MY"></a>已说三学竟。<a id="a-MZ"></a>欲显菩萨三德圆满。<a id="a-Ma"></a>故明此义。</p>
  <p id="aMb">论曰。<a id="a-Mc"></a>云何于世间中见有众生遭重苦难。</p>
  <p id="aMd">释曰。<a id="a-Me"></a>此次立难。<a id="a-Mf"></a>若菩萨如此三德。<a id="a-Mg"></a>皆为拔济一切众生。<a id="a-Mh"></a>云何众生遭世苦难。<a id="a-Mi"></a>若视苦不救则无胜能。<a id="a-Mj"></a>若无胜能亦无菩萨。<a id="a-Mk"></a>苦难有二种。<a id="a-Ml"></a>谓内及外。<a id="a-Mm"></a>内外此二苦难有轻有重。<a id="a-Mn"></a>若可对治为轻。<a id="a-Mo"></a>若不可对治为重。</p>
  <p id="aMp">论曰。<a id="a-Mq"></a>由菩萨见彼众生有业。<a id="a-Mr"></a>能感苦报障胜乐果故。</p>
  <p id="aMs">释曰。<a id="a-Mt"></a>菩萨见有众生有业障。<a id="a-Mu"></a>障菩萨胜能能感苦报。<a id="a-Mv"></a>菩萨于彼有此业智。<a id="a-Mw"></a>虽怀胜能舍而不用。<a id="a-Mx"></a>此即菩萨业力。<a id="a-My"></a>譬如有江有八功德水。<a id="a-Mz"></a>随众生饮无人遮护。<a id="a-N0"></a>饿鬼由业障故不能得饮。<a id="a-N1"></a>菩萨如江。<a id="a-N2"></a>财物如水。<a id="a-N3"></a>有业障众生犹如饿鬼。<a id="a-N4"></a>由业障故不得受用菩萨财物。</p>
  <p id="aN5">论曰。<a id="a-N6"></a>由菩萨见如此。<a id="a-N7"></a>若施彼乐具。<a id="a-N8"></a>则障其生善。</p>
  <p id="aN9">释曰。<a id="a-NA"></a>菩萨见有众生无业障。<a id="a-NB"></a>若贫穷能生长善法。<a id="a-NC"></a>若富乐则放逸造罪。<a id="a-ND"></a>菩萨愿彼于现在世受贫穷苦。<a id="a-NE"></a>随顺成就生起善法。<a id="a-NF"></a>是故菩萨不施其乐具。<a id="a-NG"></a>此即菩萨处非处力。</p>
  <p id="aNH">论曰。<a id="a-NI"></a>由菩萨见彼无乐具。<a id="a-NJ"></a>能现前厌恶生死。</p>
  <p id="aNK">释曰。<a id="a-NL"></a>菩萨见有众生由贫穷苦。<a id="a-NM"></a>厌恶生死心恒现前。<a id="a-NN"></a>菩萨愿彼无乐具。<a id="a-NO"></a>成就厌恶心随顺善行故。<a id="a-NP"></a>不施其乐具。<a id="a-NQ"></a>此即菩萨根欲性力。</p>
  <p id="aNR">论曰。<a id="a-NS"></a>由菩萨见若施彼乐具。<a id="a-NT"></a>则是生长一切恶法因缘。</p>
  <p id="aNU">释曰。<a id="a-NV"></a>菩萨见有众生乃至恒受贫穷报。<a id="a-NW"></a>于此时中不长恶法。<a id="a-NX"></a>菩萨愿彼恒受贫穷报。<a id="a-NY"></a>不愿彼于一刹那中受富乐报。<a id="a-NZ"></a>而作诸恶法因缘。<a id="a-Na"></a>谓自爱憎他。<a id="a-Nb"></a>此二因缘能生长恶法。<a id="a-Nc"></a>菩萨若施彼财物。<a id="a-Nd"></a>则成就彼爱憎。<a id="a-Ne"></a>是故菩萨不施其乐具。<a id="a-Nf"></a>此即菩萨遍行道智力。</p>
  <p id="aNg">论曰。<a id="a-Nh"></a>由菩萨见若施彼乐具。<a id="a-Ni"></a>则是逼害余无量众生因缘。</p>
  <p id="aNj">释曰。<a id="a-Nk"></a>菩萨见有众生。<a id="a-Nl"></a>若得大富非止自损。<a id="a-Nm"></a>复能损恼无量众生。<a id="a-Nn"></a>菩萨愿彼受贫穷苦。<a id="a-No"></a>不愿彼由大富乐。<a id="a-Np"></a>损恼众生身心及以善根。<a id="a-Nq"></a>是故菩萨不施其乐具。<a id="a-Nr"></a>此亦是菩萨遍行道智力。</p>
  <p id="aNs">论曰。<a id="a-Nt"></a>是故菩萨不无如此胜能。<a id="a-Nu"></a>世间亦有如此众生显现。</p>
  <p id="aNv">释曰。<a id="a-Nw"></a>胜能有三。<a id="a-Nx"></a>即是三德。<a id="a-Ny"></a>一能得因。<a id="a-Nz"></a>谓三学处。<a id="a-O0"></a>二能得果。<a id="a-O1"></a>谓十自在。<a id="a-O2"></a>三能利他。<a id="a-O3"></a>谓了别众生根欲性等。<a id="a-O4"></a>若见施有利益则施。<a id="a-O5"></a>若见不施有利益则不施。<a id="a-O6"></a>菩萨以利益为定。<a id="a-O7"></a>不以施不施为定。<a id="a-O8"></a>由施无利益故。<a id="a-O9"></a>世间有受苦众生。</p>
  <p id="aOA">论曰。<a id="a-OB"></a>此中说偈。</p>
  <p id="aOC">释曰。<a id="a-OD"></a>为摄前五义故重说偈。</p>
  <p id="aOE">论曰。</p>
  <p id="aOF">见业障碍善　　厌现及恶增</p>
  <p id="aOG">害他彼众生　　不感菩萨施</p>
  <p id="aOH">释曰。<a id="a-OI"></a>有众生有业障。<a id="a-OJ"></a>不感菩萨施。<a id="a-OK"></a>有众生有乐具则碍善。<a id="a-OL"></a>有众生由贫穷厌恶生死心恒现前。<a id="a-OM"></a>有众生有乐具生长恶法。<a id="a-ON"></a>有众生由大富乐能逼害他。<a id="a-OO"></a>菩萨见如此事。<a id="a-OP"></a>欲令离自损损他故。<a id="a-OQ"></a>不施其乐具。<a id="a-OR"></a>是故彼众生不感菩萨施。</p>
 </body>
</html>