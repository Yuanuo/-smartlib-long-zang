<!doctype html>
<html id="z3IBVP8wz" data-ver="1493">
 <head>
  <meta charset="utf-8">
  <meta author="天亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第二</h1>
  <h2 id="a2">众名章第三之二</h2>
  <p id="a3">论曰。<a id="a-4"></a>复次摩诃僧祇部阿含中。<a id="a-5"></a>由根本识别名。<a id="a-6"></a>此识显现譬如树依根。</p>
  <p id="a7">释曰。<a id="a-8"></a>此识为一切识因故。<a id="a-9"></a>是诸识根本。<a id="a-A"></a>譬如树根。<a id="a-B"></a>芽节枝叶等所依止说名树根。<a id="a-C"></a>若离此根芽等不成。<a id="a-D"></a>此识为余识根本亦尔。</p>
  <p id="aE">论曰。<a id="a-F"></a>弥沙塞部亦以别名说此识。<a id="a-G"></a>谓穷生死阴。<a id="a-H"></a>何以故。<a id="a-I"></a>或色及心有时见相续断。<a id="a-J"></a>此心中彼种子无有断绝。</p>
  <p id="aK">释曰。<a id="a-L"></a>云何说此识为穷生死阴。<a id="a-M"></a>生死阴不出色心。<a id="a-N"></a>色有时有。<a id="a-O"></a>诸定中相续断绝。<a id="a-P"></a>如无色界。<a id="a-Q"></a>心亦有时有。<a id="a-R"></a>诸定中相续断绝。<a id="a-S"></a>如无想天等。<a id="a-T"></a>于阿梨耶识中。<a id="a-U"></a>色心种子无有断绝。<a id="a-V"></a>何以故。<a id="a-W"></a>由此熏习种子。<a id="a-X"></a>于穷生死阴恒在不尽故。<a id="a-Y"></a>后时色心因此还生。<a id="a-Z"></a>于无余涅槃前。<a id="a-a"></a>此阴不尽故名穷生死阴。</p>
  <p id="ab">论曰。<a id="a-c"></a>是应知依止阿陀那阿梨耶。<a id="a-d"></a>质多根本识穷生死阴等。</p>
  <p id="ae">释曰。<a id="a-f"></a>此三是大乘中所立名质多是通大小乘所立名。<a id="a-g"></a>根本识是摩诃僧祇部所立名。<a id="a-h"></a>穷生死阴是弥沙塞部所立名。<a id="a-i"></a>等者正量部立名。<a id="a-j"></a>果报识上座部立名有分识。</p>
  <p id="ak">论曰。<a id="a-l"></a>由此名小乘中。<a id="a-m"></a>是阿梨耶识已成王路。</p>
  <p id="an">释曰。<a id="a-o"></a>由此众名广显本识。<a id="a-p"></a>是故易见犹如王路。<a id="a-q"></a>言王路者有三义。<a id="a-r"></a>一直无歧。<a id="a-s"></a>二广平熟。<a id="a-t"></a>三光明无障。<a id="a-u"></a>本识亦尔。<a id="a-v"></a>直无歧譬定无疑。<a id="a-w"></a>广平熟譬大小乘俱弘此义。<a id="a-x"></a>光明无障譬引无量道理以证此识故譬王路。</p>
  <p id="ay">论曰。<a id="a-z"></a>复有余师。<a id="a-10"></a>执心意识此三但名异义同。<a id="a-11"></a>是义不然。</p>
  <p id="a12">释曰。<a id="a-13"></a>此义约小乘还反质小乘。<a id="a-14"></a>小乘云。<a id="a-15"></a>阿梨耶识阿陀那识。<a id="a-16"></a>由自僻执于同义异名中立为异义。<a id="a-17"></a>此说不然。<a id="a-18"></a>何以故。</p>
  <p id="a19">论曰。<a id="a-1A"></a>意及识已见义异。<a id="a-1B"></a>当知心义亦应有异。</p>
  <p id="a1C">释曰。<a id="a-1D"></a>小乘中立意及识。<a id="a-1E"></a>名义俱异能了别名识。<a id="a-1F"></a>若了别已谢能为后识生方便。<a id="a-1G"></a>名为意故。<a id="a-1H"></a>识以了别为义。<a id="a-1I"></a>意以生方便为义。<a id="a-1J"></a>如小乘中二名有二义。<a id="a-1K"></a>本识有体无名。<a id="a-1L"></a>故知心名应目本识。<a id="a-1M"></a>此义不可违。</p>
  <p id="a1N">论曰。<a id="a-1O"></a>复有余师。<a id="a-1P"></a>执是如来说世间喜乐阿梨耶。</p>
  <p id="a1Q">释曰。<a id="a-1R"></a>小乘诸师约阿梨耶名。<a id="a-1S"></a>起执不同。<a id="a-1T"></a>阿梨耶者欲显何义。<a id="a-1U"></a>爱着境界名阿梨耶。</p>
  <p id="a1V">论曰。<a id="a-1W"></a>如前所说。<a id="a-1X"></a>此中有五取阴说名阿梨耶。</p>
  <p id="a1Y">释曰。<a id="a-1Z"></a>此爱着境其义不同。<a id="a-1a"></a>或执是五取阴取是贪爱别名。<a id="a-1b"></a>贪爱所缘自五阴名为取阴。<a id="a-1c"></a>此取阴是众生爱着处故。<a id="a-1d"></a>说名阿梨耶。</p>
  <p id="a1e">论曰。<a id="a-1f"></a>复有余师。<a id="a-1g"></a>执乐受与欲相应说名阿梨耶。</p>
  <p id="a1h">释曰。<a id="a-1i"></a>此五阴非爱着处。<a id="a-1j"></a>若无乐受于乐受若无颠倒。<a id="a-1k"></a>云何于五阴生爱着。<a id="a-1l"></a>是故于乐受中。<a id="a-1m"></a>由欲颠倒心未灭故。<a id="a-1n"></a>此乐受是爱着处。<a id="a-1o"></a>五阴与乐受相应故。<a id="a-1p"></a>说五取阴为爱着处。<a id="a-1q"></a>是故乐受正为爱着处。</p>
  <p id="a1r">论曰。<a id="a-1s"></a>复有余师。<a id="a-1t"></a>执身见说名阿梨耶。</p>
  <p id="a1u">释曰。<a id="a-1v"></a>若人说乐受是爱着处。<a id="a-1w"></a>是义不然。<a id="a-1x"></a>此受由能安乐自我。<a id="a-1y"></a>爱自我故爱此乐受。<a id="a-1z"></a>譬如人爱寿故爱寿资粮。<a id="a-20"></a>如此爱我故爱我资粮。</p>
  <p id="a21">论曰。<a id="a-22"></a>如此等诸师。</p>
  <p id="a23">释曰。<a id="a-24"></a>为摄余执有说寿命是爱着处。<a id="a-25"></a>有说道是爱着处。<a id="a-26"></a>有说六尘是爱着处。<a id="a-27"></a>有说见及尘是爱着处。</p>
  <p id="a28">论曰。<a id="a-29"></a>迷阿梨耶。<a id="a-2A"></a>由阿含及修得是故作如此执。</p>
  <p id="a2B">释曰。<a id="a-2C"></a>如此小乘中诸师。<a id="a-2D"></a>不了别阿梨耶识。<a id="a-2E"></a>云何不了别。<a id="a-2F"></a>不了别有二种。<a id="a-2G"></a>一由教。<a id="a-2H"></a>二由行。<a id="a-2I"></a>教谓小乘阿含是。<a id="a-2J"></a>阿含不如理决判此识义故。<a id="a-2K"></a>依阿含迷于此识。<a id="a-2L"></a>行谓粗浅道。<a id="a-2M"></a>无道理能证此识义故。<a id="a-2N"></a>由行亦迷此识。</p>
  <p id="a2O">论曰。<a id="a-2P"></a>由随小乘教及行。<a id="a-2Q"></a>是师所立义不中道理。</p>
  <p id="a2R">释曰。<a id="a-2S"></a>诸师依小乘教。<a id="a-2T"></a>及离阿梨耶识立别名。<a id="a-2U"></a>若约小乘道推度。<a id="a-2V"></a>此义亦不中。<a id="a-2W"></a>小乘理为自悉檀所违故。</p>
  <p id="a2X">论曰。<a id="a-2Y"></a>若有人不迷阿梨耶识。<a id="a-2Z"></a>约小乘名成立此识。<a id="a-2a"></a>其义最胜。</p>
  <p id="a2b">释曰。<a id="a-2c"></a>不迷人是菩萨。<a id="a-2d"></a>由阿含及行诸佛观人根性依根性立阿含。<a id="a-2e"></a>于下品者有秘密说。<a id="a-2f"></a>于上品者无秘密说。<a id="a-2g"></a>是故具明诸识。<a id="a-2h"></a>由此阿含菩萨不迷此识。<a id="a-2i"></a>由行者若人修行能破欲界惑。<a id="a-2j"></a>则见自身为色惑所缚。<a id="a-2k"></a>乃至无色界亦尔。<a id="a-2l"></a>若修行出无色界。<a id="a-2m"></a>见身被缚在阿梨耶识中。<a id="a-2n"></a>为灭此缚故修十地。<a id="a-2o"></a>诸菩萨由甚深行故。<a id="a-2p"></a>不迷此识。<a id="a-2q"></a>若人能了别此识。<a id="a-2r"></a>以小乘名目此识。<a id="a-2s"></a>名义相称故。<a id="a-2t"></a>成立名义则为最胜。</p>
  <p id="a2u">论曰。<a id="a-2v"></a>云何最胜。</p>
  <p id="a2w">释曰。<a id="a-2x"></a>显示小乘义过失于大乘义中则无过失。<a id="a-2y"></a>是故大乘安立最胜。<a id="a-2z"></a>小乘过失者。</p>
  <p id="a30">论曰。<a id="a-31"></a>若执取阴名阿梨耶。<a id="a-32"></a>于恶趣随一道中。<a id="a-33"></a>一向苦受处于彼受生。</p>
  <p id="a34">释曰。<a id="a-35"></a>恶趣即四恶趣。<a id="a-36"></a>于四恶趣中随入一道。<a id="a-37"></a>此道定是纯恶业果报。<a id="a-38"></a>无余受相杂故。<a id="a-39"></a>名一向苦受处。<a id="a-3A"></a>于彼中有时生乐受。<a id="a-3B"></a>此乐受于恶趣非果报果。<a id="a-3C"></a>但名相似果。<a id="a-3D"></a>唯以苦受为果报果。<a id="a-3E"></a>是罪人处恶趣受苦报故。<a id="a-3F"></a>言于彼受生。</p>
  <p id="a3G">论曰。<a id="a-3H"></a>此取阴最可恶逆。</p>
  <p id="a3I">释曰。<a id="a-3J"></a>生时住时不可忍故言可恶。<a id="a-3K"></a>于此苦中恒起灭离贪欲意。<a id="a-3L"></a>谓我何时当死。<a id="a-3M"></a>何时当舍离此阴。<a id="a-3N"></a>故名为逆。</p>
  <p id="a3O">论曰。<a id="a-3P"></a>是取阴中一向非可爱。<a id="a-3Q"></a>众生喜乐不应道理。</p>
  <p id="a3R">释曰。<a id="a-3S"></a>此恶道阴一向是苦恼资粮。<a id="a-3T"></a>于中云何生爱故喜乐乖理。<a id="a-3U"></a>若说取阴名阿梨耶。<a id="a-3V"></a>此义不成。</p>
  <p id="a3W">论曰。<a id="a-3X"></a>何以故。<a id="a-3Y"></a>彼中众生恒愿取阴断绝不生。</p>
  <p id="a3Z">释曰。<a id="a-3a"></a>彼中众生因此苦苦。<a id="a-3b"></a>愿乐灭现在阴。<a id="a-3c"></a>愿乐令后阴不更生。</p>
  <p id="a3d">论曰。<a id="a-3e"></a>若是乐受与欲相应。<a id="a-3f"></a>从第四定乃至上界。<a id="a-3g"></a>皆无此受。</p>
  <p id="a3h">释曰。<a id="a-3i"></a>此受不遍三界。<a id="a-3j"></a>但生死一分中有此受。</p>
  <p id="a3k">论曰。<a id="a-3l"></a>若人已得此受。<a id="a-3m"></a>由求得上界则生厌恶。</p>
  <p id="a3n">释曰。<a id="a-3o"></a>若人已生乐处已。<a id="a-3p"></a>得有乐定见。<a id="a-3q"></a>此乐粗动是放逸处难成易坏。<a id="a-3r"></a>起厌怖心求得上界寂静。<a id="a-3s"></a>则厌恶此乐。<a id="a-3t"></a>于乐处生离欲心。<a id="a-3u"></a>于不苦不乐中生喜乐心。</p>
  <p id="a3v">论曰。<a id="a-3w"></a>是故众生于中喜乐不称道理。</p>
  <p id="a3x">释曰。<a id="a-3y"></a>若乐不遍三界。<a id="a-3z"></a>若受乐人求离此乐。<a id="a-40"></a>立此乐为爱着处。<a id="a-41"></a>则不称道理。</p>
  <p id="a42">论曰。<a id="a-43"></a>若是身见。<a id="a-44"></a>正法内人信乐无我。<a id="a-45"></a>非其所爱。<a id="a-46"></a>于中不生喜乐。</p>
  <p id="a47">释曰。<a id="a-48"></a>若说身见是爱着处。<a id="a-49"></a>是亦不然。<a id="a-4A"></a>何以故。<a id="a-4B"></a>佛法内人。<a id="a-4C"></a>或约闻慧。<a id="a-4D"></a>或约思修慧。<a id="a-4E"></a>信无我及乐无我。<a id="a-4F"></a>发愿修道为灭我见。<a id="a-4G"></a>是故我见非其所爱。<a id="a-4H"></a>由求得无生智。<a id="a-4I"></a>令我见及我爱。<a id="a-4J"></a>未来不更生。<a id="a-4K"></a>是故于中不生喜乐。<a id="a-4L"></a>此身见为一分众生所爱着。<a id="a-4M"></a>一分众生不爱着故。<a id="a-4N"></a>不可说身见为爱着处。</p>
  <p id="a4O">论曰。<a id="a-4P"></a>此阿梨耶识。<a id="a-4Q"></a>众生心执为自内我。</p>
  <p id="a4R">释曰。<a id="a-4S"></a>六道众生起执着心。<a id="a-4T"></a>谓此法是我自内我。<a id="a-4U"></a>此内我自在清净。<a id="a-4V"></a>能证为相。<a id="a-4W"></a>由外具故或乐或苦。<a id="a-4X"></a>是人若起如此我见。</p>
  <p id="a4Y">论曰。<a id="a-4Z"></a>若生一向苦受道中。<a id="a-4a"></a>其愿苦阴永灭不起。</p>
  <p id="a4b">释曰。<a id="a-4c"></a>此人若有恶业因缘故。<a id="a-4d"></a>堕一向苦受恶道。<a id="a-4e"></a>其计我清净。<a id="a-4f"></a>无变异。<a id="a-4g"></a>由外具但证变异及染污起无有爱。<a id="a-4h"></a>愿我与外具永绝相离。<a id="a-4i"></a>何以故。</p>
  <p id="a4j">论曰。<a id="a-4k"></a>阿梨耶识我爱所缚故。<a id="a-4l"></a>不曾愿乐灭除自我。</p>
  <p id="a4m">释曰。<a id="a-4n"></a>由不了别此识。<a id="a-4o"></a>缘此识起我执。<a id="a-4p"></a>由我执起我爱。<a id="a-4q"></a>由此我爱不求灭我。<a id="a-4r"></a>欲安乐此我故。<a id="a-4s"></a>求灭离外具。</p>
  <p id="a4t">论曰。<a id="a-4u"></a>从第四定以上受生众生。<a id="a-4v"></a>虽复不乐有欲乐受。<a id="a-4w"></a>于阿梨耶识中。<a id="a-4x"></a>是自我爱随逐不离。</p>
  <p id="a4y">释曰。<a id="a-4z"></a>前已明众生于恶道中。<a id="a-50"></a>止求离苦无欲舍我心。<a id="a-51"></a>此中明众生在舍受处。<a id="a-52"></a>无乐受可爱乐。<a id="a-53"></a>厌恶乐受如恶道人厌恶苦受。<a id="a-54"></a>无因缘于阿梨耶识中。<a id="a-55"></a>欲舍我爱故。<a id="a-56"></a>阿梨耶识是爱着处。</p>
  <p id="a57">论曰。<a id="a-58"></a>复次正法内人。<a id="a-59"></a>虽复愿乐无我违逆身见。<a id="a-5A"></a>于阿梨耶识中亦有自我爱。</p>
  <p id="a5B">释曰。<a id="a-5C"></a>前复次约佛法外人。<a id="a-5D"></a>此复次约佛法内人。<a id="a-5E"></a>自有三品。<a id="a-5F"></a>一在正思。<a id="a-5G"></a>二在正修。<a id="a-5H"></a>三在有学。<a id="a-5I"></a>此三品人二人伏我见。<a id="a-5J"></a>一人灭我见。<a id="a-5K"></a>何以故。<a id="a-5L"></a>前二人比知无我。<a id="a-5M"></a>后一人证知无我故。<a id="a-5N"></a>言违逆身见。<a id="a-5O"></a>于阿梨耶识中。<a id="a-5P"></a>长时数习我爱。<a id="a-5Q"></a>虽复违逆身见。<a id="a-5R"></a>于本识中我爱犹恒随逐。<a id="a-5S"></a>是故身见非爱着处。<a id="a-5T"></a>不应名阿梨耶。</p>
  <p id="a5U">论曰。<a id="a-5V"></a>以阿梨耶名安立此识。<a id="a-5W"></a>则为最胜。<a id="a-5X"></a>是名成立阿梨耶别名。</p>
  <p id="a5Y">释曰。<a id="a-5Z"></a>由此爱着处名。<a id="a-5a"></a>比度诸师执名义不相称。<a id="a-5b"></a>若取此名比度第一。<a id="a-5c"></a>名义相称。<a id="a-5d"></a>故引彼所立名。<a id="a-5e"></a>成立本识则为最胜。<a id="a-5f"></a>此品中总摄诸名引道理显本识故。<a id="a-5g"></a>称众名品。</p>
  <p data-pb></p>
  <h2 id="a5h">释相品第二</h2>
  <p id="a5i">曰。<a id="a-5j"></a>此品有七章。<a id="a-5k"></a>一相。<a id="a-5l"></a>二熏习。<a id="a-5m"></a>三不一异。<a id="a-5n"></a>四更互为因果。<a id="a-5o"></a>五因果别不别。<a id="a-5p"></a>六缘生。<a id="a-5q"></a>七四缘。</p>
  <h2 id="a5r">相章第一</h2>
  <p id="a5s">论曰。<a id="a-5t"></a>复次成立此识相。<a id="a-5u"></a>云何可见。</p>
  <p id="a5v">释曰。<a id="a-5w"></a>已依众名成立阿梨耶识。<a id="a-5x"></a>由此众名。<a id="a-5y"></a>阿梨耶识体相不可了别。<a id="a-5z"></a>若不了别体相。<a id="a-60"></a>此识则难可解。<a id="a-61"></a>今欲令通达此识故次应示其体相。</p>
  <p id="a62">论曰。<a id="a-63"></a>此相略说有三种。<a id="a-64"></a>一立自相。<a id="a-65"></a>二立因相。<a id="a-66"></a>三立果相。<a id="a-67"></a>立自相者。<a id="a-68"></a>依一切不净品法习气。<a id="a-69"></a>为彼得生。<a id="a-6A"></a>摄持种子作器。<a id="a-6B"></a>是名自相。</p>
  <p id="a6C">释曰。<a id="a-6D"></a>决定藏论中。<a id="a-6E"></a>明本识有八相。<a id="a-6F"></a>异彼广说。<a id="a-6G"></a>故言略说三种。<a id="a-6H"></a>自相义云何。<a id="a-6I"></a>依一切不净品法。<a id="a-6J"></a>熏习此识最胜。<a id="a-6K"></a>为彼得生功能。<a id="a-6L"></a>此功能相复云何。<a id="a-6M"></a>谓摄持种子。<a id="a-6N"></a>云何摄持。<a id="a-6O"></a>熏习成一故言摄持。</p>
  <p id="a6P">论曰。<a id="a-6Q"></a>立因相者。<a id="a-6R"></a>此一切种子识。<a id="a-6S"></a>为生不净品法。<a id="a-6T"></a>恒起为因。<a id="a-6U"></a>是名因相。</p>
  <p id="a6V">释曰。<a id="a-6W"></a>八识中随一识不净品法所熏习。<a id="a-6X"></a>已得功能胜异为生彼法。<a id="a-6Y"></a>后转成因是名因相。</p>
  <p id="a6Z">论曰。<a id="a-6a"></a>立果相者。<a id="a-6b"></a>此识因种种不净品法无始习气。<a id="a-6c"></a>方乃得生是名果相。</p>
  <p id="a6d">释曰。<a id="a-6e"></a>依止三种不净品法熏习。<a id="a-6f"></a>后时此识得生。<a id="a-6g"></a>为摄藏无始熏习故。<a id="a-6h"></a>是名果相。</p>
  <p data-pb></p>
  <h2 id="a6i">熏习章第二</h2>
  <p id="a6j">论曰。<a id="a-6k"></a>何法名习气。<a id="a-6l"></a>此习气名欲显何义。</p>
  <p id="a6m">释曰。<a id="a-6n"></a>此二问有何异。<a id="a-6o"></a>前问名所目义。<a id="a-6p"></a>后问义所得名。</p>
  <p id="a6q">论曰。<a id="a-6r"></a>此法与彼相应。<a id="a-6s"></a>共生共灭后变为彼生因。<a id="a-6t"></a>此即所显之义譬如于麻以花熏习。<a id="a-6u"></a>麻与花同时生灭。<a id="a-6v"></a>彼数数生为麻香生因。</p>
  <p id="a6w">释曰。<a id="a-6x"></a>此谓能受熏习法。<a id="a-6y"></a>彼谓能熏习法。<a id="a-6z"></a>共谓一时一处。<a id="a-70"></a>同生同灭若法有生灭。<a id="a-71"></a>则有能熏所熏。<a id="a-72"></a>若异此则不然。<a id="a-73"></a>能熏者相续短。<a id="a-74"></a>所熏者相续长。<a id="a-75"></a>是故能熏已谢所熏恒在。<a id="a-76"></a>后变为彼生因。<a id="a-77"></a>变即当彼如彼生功能此亦复尔。<a id="a-78"></a>此即所显之义义即名所目。<a id="a-79"></a>名即义所成。</p>
  <p id="a7A">论曰。<a id="a-7B"></a>若人有欲等行。<a id="a-7C"></a>有欲等习气。</p>
  <p id="a7D">释曰。<a id="a-7E"></a>数起烦恼是名行。<a id="a-7F"></a>此行有习气。<a id="a-7G"></a>习气何相。</p>
  <p id="a7H">论曰。<a id="a-7I"></a>是心与欲等同生同灭。<a id="a-7J"></a>彼数数生。<a id="a-7K"></a>为心变异生因。</p>
  <p id="a7L">释曰。<a id="a-7M"></a>同生灭义如前。<a id="a-7N"></a>彼者欲等行。<a id="a-7O"></a>数数生者。<a id="a-7P"></a>或约一生或约一时。<a id="a-7Q"></a>先未有熏习。<a id="a-7R"></a>今变异为彼生因能变异心是名熏习。<a id="a-7S"></a>于不净品中是一类谓烦恼浊。</p>
  <p id="a7T">论曰。<a id="a-7U"></a>若多闻人有多闻习气。</p>
  <p id="a7V">释曰。<a id="a-7W"></a>多闻人或在思位。<a id="a-7X"></a>或在修位。<a id="a-7Y"></a>有多闻习气。<a id="a-7Z"></a>此有何相。</p>
  <p id="a7a">论曰。<a id="a-7b"></a>数思所闻共心生灭。</p>
  <p id="a7c">释曰。<a id="a-7d"></a>如前所闻名句味。<a id="a-7e"></a>引多道理。<a id="a-7f"></a>恒思量。<a id="a-7g"></a>是思量中正思与意识共生共灭。</p>
  <p id="a7h">论曰。<a id="a-7i"></a>彼数数生为心明了生因。</p>
  <p id="a7j">释曰。<a id="a-7k"></a>是正思所闻。<a id="a-7l"></a>于意识中数数生灭。<a id="a-7m"></a>意识于闻中既明了。<a id="a-7n"></a>熏习阿梨耶识。<a id="a-7o"></a>此意识若灭。<a id="a-7p"></a>后更欲起。<a id="a-7q"></a>次第转胜。<a id="a-7r"></a>由此熏习成。<a id="a-7s"></a>是故聪明事不失。</p>
  <p id="a7t">论曰。<a id="a-7u"></a>由此熏习得坚住故。</p>
  <p id="a7v">释曰。<a id="a-7w"></a>于思慧得坚。<a id="a-7x"></a>于修慧得住。</p>
  <p id="a7y">论曰。<a id="a-7z"></a>故说此人为能持法。</p>
  <p id="a80">释曰。<a id="a-81"></a>由此熏习能不忘失。<a id="a-82"></a>若人别缘余事。<a id="a-83"></a>亦得说名能持法人。</p>
  <p id="a84">论曰。<a id="a-85"></a>于阿梨耶识。<a id="a-86"></a>应知如此道理。</p>
  <p id="a87">释曰。<a id="a-88"></a>若善恶熏习。<a id="a-89"></a>生起道理应如此知。</p>
  <p data-pb></p>
  <h2 id="a8A">不一异章第三</h2>
  <p id="a8B">论曰。<a id="a-8C"></a>此染污种子。<a id="a-8D"></a>与阿梨耶识同异云何。</p>
  <p id="a8E">释曰。<a id="a-8F"></a>是不净品法种子。<a id="a-8G"></a>在阿梨耶识中。<a id="a-8H"></a>为有别体故异。<a id="a-8I"></a>为无别体故不异。<a id="a-8J"></a>若尔有何失。<a id="a-8K"></a>若异者诸种子应有分分差别。<a id="a-8L"></a>阿梨耶识亦应如是成无量分。<a id="a-8M"></a>若种子自异本识。<a id="a-8N"></a>不异刹那刹那灭义则不成。<a id="a-8O"></a>若此识与种子异。<a id="a-8P"></a>于识中善恶二业熏习。<a id="a-8Q"></a>随业或善或恶。<a id="a-8R"></a>生起种子。<a id="a-8S"></a>汝许种子是无记。<a id="a-8T"></a>云何得异。<a id="a-8U"></a>此识与种子若不异彼多此一。<a id="a-8V"></a>云何不异。<a id="a-8W"></a>此难显二种过失。<a id="a-8X"></a>为离彼难二过失故。<a id="a-8Y"></a>须明不一不异义。</p>
  <p id="a8Z">论曰。<a id="a-8a"></a>不由别物体故异如此和合虽难分别。<a id="a-8b"></a>而非不异。</p>
  <p id="a8c">释曰。<a id="a-8d"></a>此阿梨耶识与种子。<a id="a-8e"></a>如此共生。<a id="a-8f"></a>虽有能依所依不由别体故异。<a id="a-8g"></a>如眼根及眼识。<a id="a-8h"></a>眼根以色为体。<a id="a-8i"></a>眼识以无色为体。<a id="a-8j"></a>此识与种子无此异体故。<a id="a-8k"></a>不可说异。<a id="a-8l"></a>既不可说异。<a id="a-8m"></a>何不说一。<a id="a-8n"></a>如此和合虽难分别。<a id="a-8o"></a>而能依是假无体。<a id="a-8p"></a>所依是实有体。<a id="a-8q"></a>假实和合异相难可分别。<a id="a-8r"></a>以无二体故。<a id="a-8s"></a>譬如苦集二谛。<a id="a-8t"></a>苦谛实有果报五阴为体。<a id="a-8u"></a>集谛是假名。<a id="a-8v"></a>依苦谛得显。<a id="a-8w"></a>无有别体。<a id="a-8x"></a>假说为因。<a id="a-8y"></a>五阴虽难分别而非不异。<a id="a-8z"></a>识与种子亦尔。<a id="a-90"></a>何以故。</p>
  <p id="a91">论曰。<a id="a-92"></a>阿梨耶识如此而生。</p>
  <p id="a93">释曰。<a id="a-94"></a>若不异如先熏习未生时。<a id="a-95"></a>此识但是果报。<a id="a-96"></a>不能为他作因。<a id="a-97"></a>若熏习生时。<a id="a-98"></a>此识亦应如此而生。<a id="a-99"></a>与本无异。<a id="a-9A"></a>既无此义故非不异。<a id="a-9B"></a>无此义者。</p>
  <p id="a9C">论曰。<a id="a-9D"></a>熏习生时有功能胜异。<a id="a-9E"></a>说名一切种子。</p>
  <p id="a9F">释曰。<a id="a-9G"></a>此识先未有功能熏习生。<a id="a-9H"></a>后方有功能故异于前。<a id="a-9I"></a>前识但是果报。<a id="a-9J"></a>不得名一切种子。<a id="a-9K"></a>后识能为他生因。<a id="a-9L"></a>说名一切种子。<a id="a-9M"></a>前识但生自相续。<a id="a-9N"></a>后识能生自他相续故胜于前。<a id="a-9O"></a>譬如麦种子。<a id="a-9P"></a>于生自芽有功能故。<a id="a-9Q"></a>说麦是芽种子。<a id="a-9R"></a>麦若陈久或为火所损。<a id="a-9S"></a>则失功能。<a id="a-9T"></a>麦相不异。<a id="a-9U"></a>以功能坏故不名种子。<a id="a-9V"></a>此识亦尔。<a id="a-9W"></a>若有生一切法功能。<a id="a-9X"></a>由与功能相应。<a id="a-9Y"></a>说名一切种子。<a id="a-9Z"></a>此功能若谢无余。<a id="a-9a"></a>但说名果报识。<a id="a-9b"></a>非一切种子。<a id="a-9c"></a>是故非不异。</p>
  <p data-pb></p>
  <h2 id="a9d">更互为因果章第四</h2>
  <p id="a9e">论曰。<a id="a-9f"></a>云何阿梨耶识与染污。<a id="a-9g"></a>一时更互为因。</p>
  <p id="a9h">释曰。<a id="a-9i"></a>阿梨耶识或为一切法因。<a id="a-9j"></a>或为一切法果。<a id="a-9k"></a>一切法于阿梨耶识亦尔。<a id="a-9l"></a>如此义云何可知。<a id="a-9m"></a>为显此义故应说譬。</p>
  <p id="a9n">论曰。<a id="a-9o"></a>譬如灯光与灯炷生及烧然。<a id="a-9p"></a>一时更互为因。</p>
  <p id="a9q">释曰。<a id="a-9r"></a>由炷体作依止。<a id="a-9s"></a>能生光焰故。<a id="a-9t"></a>炷是光焰生因。<a id="a-9u"></a>光焰即此生刹那中能烧然炷。<a id="a-9v"></a>光焰即为炷烧然因。<a id="a-9w"></a>此阿梨耶识与彼一切法。<a id="a-9x"></a>为共有生因。<a id="a-9y"></a>应知此义。<a id="a-9z"></a>何以故。<a id="a-A0"></a>此因现在住。<a id="a-A1"></a>未坏果生亦可见。</p>
  <p id="aA2">论曰。<a id="a-A3"></a>又如芦束一时相依持故得住立。</p>
  <p id="aA4">释曰。<a id="a-A5"></a>如二芦束。<a id="a-A6"></a>一一刹那中互相依互相持。</p>
  <p id="aA7">论曰。<a id="a-A8"></a>应知本识与能熏习。<a id="a-A9"></a>更互为因其义亦尔。<a id="a-AA"></a>如识为染污法因。<a id="a-AB"></a>染污法为识因。</p>
  <p id="aAC">释曰。<a id="a-AD"></a>此阿梨耶识为种子生因。<a id="a-AE"></a>若无此识三业生灭无可依处。<a id="a-AF"></a>如体谢灭功能亦尔。<a id="a-AG"></a>故由此识诸法体生功能亦立。<a id="a-AH"></a>是故本识为彼生因。<a id="a-AI"></a>彼法亦尔。<a id="a-AJ"></a>若彼法无此识起。<a id="a-AK"></a>在现在无有道理。<a id="a-AL"></a>转后异前。<a id="a-AM"></a>此变异是彼法果。</p>
  <p id="aAN">论曰。<a id="a-AO"></a>何以故。</p>
  <p id="aAP">释曰。<a id="a-AQ"></a>何故不别说余法相对。<a id="a-AR"></a>互为因果而唯明识与染污法互为因果。<a id="a-AS"></a>或是外道或是二乘。<a id="a-AT"></a>作如此问。</p>
  <p id="aAU">论曰。<a id="a-AV"></a>离此二法。<a id="a-AW"></a>异因不可得故。</p>
  <p id="aAX">释曰。<a id="a-AY"></a>于世间中离分别依他二法。<a id="a-AZ"></a>更无余法。<a id="a-Aa"></a>阿梨耶识是依他性。<a id="a-Ab"></a>余一切法是分别性。<a id="a-Ac"></a>此二法摄一切法。<a id="a-Ad"></a>皆尽三界唯有识故。<a id="a-Ae"></a>是故离此二法。<a id="a-Af"></a>异因不可得。<a id="a-Ag"></a>若二法为共有因是功力。<a id="a-Ah"></a>果随因品类。<a id="a-Ai"></a>其品类亦应尔。</p>
  <p data-pb></p>
  <h2 id="aAj">因果别不别章第五</h2>
  <p id="aAk">论曰。<a id="a-Al"></a>云何熏习不异不多种。<a id="a-Am"></a>而能为有异多种诸法作生因。</p>
  <p id="aAn">释曰。<a id="a-Ao"></a>此难欲难俱有因。<a id="a-Ap"></a>则不成难。<a id="a-Aq"></a>以执果与因不一时故。<a id="a-Ar"></a>若难果报因此可成难。<a id="a-As"></a>果报因必是有记。<a id="a-At"></a>果报果必与因不同时。</p>
  <p id="aAu">论曰。<a id="a-Av"></a>譬如多缕结衣。<a id="a-Aw"></a>衣无多色。<a id="a-Ax"></a>若入染器。<a id="a-Ay"></a>后于衣上种种相貌方得显现。</p>
  <p id="aAz">释曰。<a id="a-B0"></a>引此譬欲明果报因果。<a id="a-B1"></a>皆得成立。<a id="a-B2"></a>如人欲于衣上作诸相貌。<a id="a-B3"></a>先以缕结衣。<a id="a-B4"></a>此衣当结时相貌无异。<a id="a-B5"></a>入染器后若解先结则有多种相现。</p>
  <p id="aB6">论曰。<a id="a-B7"></a>如此阿梨耶识。<a id="a-B8"></a>种种诸法所熏。</p>
  <p id="aB9">释曰。<a id="a-BA"></a>阿梨耶识为善恶不动三业所熏。<a id="a-BB"></a>如衣被结。</p>
  <p id="aBC">论曰。<a id="a-BD"></a>熏时一性无有多种。</p>
  <p id="aBE">释曰。<a id="a-BF"></a>熏时自有三种。<a id="a-BG"></a>一方便时。<a id="a-BH"></a>二正作时。<a id="a-BI"></a>三作后时。<a id="a-BJ"></a>复有三种。<a id="a-BK"></a>一自作时。<a id="a-BL"></a>二教他作时。<a id="a-BM"></a>三随喜作时。<a id="a-BN"></a>种子与阿梨耶识。<a id="a-BO"></a>同无记性离此识无各各异体。</p>
  <p id="aBP">论曰。<a id="a-BQ"></a>若生果染器现前。<a id="a-BR"></a>则有不可数种类相貌。<a id="a-BS"></a>于阿梨耶识显现。</p>
  <p id="aBT">释曰。<a id="a-BU"></a>若众缘已具。<a id="a-BV"></a>如衣正入染器。<a id="a-BW"></a>如此种子与本识于现生后三时。<a id="a-BX"></a>随一时现前。<a id="a-BY"></a>则有不可数种果报相貌。<a id="a-BZ"></a>于此识显现。<a id="a-Ba"></a>是故熏时虽复不异。<a id="a-Bb"></a>果报熟时则有无量差别。<a id="a-Bc"></a>譬如染衣。<a id="a-Bd"></a>若汝意谓果报定以有记为因。<a id="a-Be"></a>云何以无记为因者。<a id="a-Bf"></a>此义无异。<a id="a-Bg"></a>何以故。<a id="a-Bh"></a>彼人于果说因。<a id="a-Bi"></a>大乘于果说果。</p>
  <p data-pb></p>
  <h2 id="aBj">缘生章第六</h2>
  <p id="aBk">论曰。<a id="a-Bl"></a>此缘生于大乘。<a id="a-Bm"></a>最微细甚深。</p>
  <p id="aBn">释曰。<a id="a-Bo"></a>欲显大乘与小乘异。<a id="a-Bp"></a>大乘具有三种缘生。<a id="a-Bq"></a>小乘但有二种。<a id="a-Br"></a>大乘第一缘生。<a id="a-Bs"></a>于小乘则无。<a id="a-Bt"></a>何故大乘有小乘无。<a id="a-Bu"></a>此第一缘生最微细甚深故。<a id="a-Bv"></a>于余乘不说。<a id="a-Bw"></a>凡夫智不能通达故微细。<a id="a-Bx"></a>阿罗汉独觉智不能穷其底故甚深。<a id="a-By"></a>此缘生有几种。<a id="a-Bz"></a>若广说有三种。<a id="a-C0"></a>若略说有二种。<a id="a-C1"></a>何者为二。</p>
  <p id="aC2">论曰。<a id="a-C3"></a>若略说有二种缘生。<a id="a-C4"></a>一分别自性缘生。<a id="a-C5"></a>二分别爱非爱。</p>
  <p id="aC6">释曰。<a id="a-C7"></a>由此二名。<a id="a-C8"></a>此二种缘生差别已显。</p>
  <p id="aC9">论曰。<a id="a-CA"></a>依止阿黎耶识诸法生起。<a id="a-CB"></a>是名分别自性缘生。</p>
  <p id="aCC">释曰。<a id="a-CD"></a>由诸法种子。<a id="a-CE"></a>依阿黎耶识诸法欲生时。<a id="a-CF"></a>外缘若具。<a id="a-CG"></a>依阿梨耶识则更得生。<a id="a-CH"></a>诸法生以阿黎耶识为通因。<a id="a-CI"></a>是名分别自性。<a id="a-CJ"></a>何以故。<a id="a-CK"></a>种种诸法体性生起。<a id="a-CL"></a>分别差别。<a id="a-CM"></a>同以阿黎耶识为因故。<a id="a-CN"></a>若分别诸法缘生自性。<a id="a-CO"></a>此唯阿黎耶识。</p>
  <p id="aCP">论曰。<a id="a-CQ"></a>由分别种种法因缘自性故。</p>
  <p id="aCR">释曰。<a id="a-CS"></a>遍三界诸法品类。<a id="a-CT"></a>若分别生起因。<a id="a-CU"></a>唯是一识。<a id="a-CV"></a>若分别诸法性。<a id="a-CW"></a>即是此识。<a id="a-CX"></a>若分别诸法差别。<a id="a-CY"></a>皆从此识生。<a id="a-CZ"></a>是故诸法由此识悉同一性。<a id="a-Ca"></a>二分别爱非爱者。</p>
  <p id="aCb">论曰。<a id="a-Cc"></a>复有十二分缘生。<a id="a-Cd"></a>是名分别爱非爱。</p>
  <p id="aCe">释曰。<a id="a-Cf"></a>约三世。<a id="a-Cg"></a>立十二分。<a id="a-Ch"></a>为显因显果及显因果故。<a id="a-Ci"></a>离根本八分为十二分。<a id="a-Cj"></a>根本八分不出三法。<a id="a-Ck"></a>谓烦恼业果报。<a id="a-Cl"></a>烦恼者。<a id="a-Cm"></a>譬如从种子生芽等。<a id="a-Cn"></a>从烦恼生烦恼。<a id="a-Co"></a>从烦恼生业果。<a id="a-Cp"></a>从烦恼生果报。<a id="a-Cq"></a>又如龙在池水恒不竭。<a id="a-Cr"></a>烦恼若在生续无穷。<a id="a-Cs"></a>又如树根未拔时至则生。<a id="a-Ct"></a>未除烦恼根六道报恒起。<a id="a-Cu"></a>业者。<a id="a-Cv"></a>譬如米有糠则能生芽。<a id="a-Cw"></a>业若有流则能感报。<a id="a-Cx"></a>又如乌沙絺。<a id="a-Cy"></a>谓芭蕉竹等果熟则死。<a id="a-Cz"></a>业若已熟不更生果。<a id="a-D0"></a>又如树花是生果近因。<a id="a-D1"></a>业亦如此近能生果。<a id="a-D2"></a>果报者。<a id="a-D3"></a>譬如成熟饮食。<a id="a-D4"></a>饮食若已成熟但应受用。<a id="a-D5"></a>不更成熟。<a id="a-D6"></a>果报若熟不更结后果报。<a id="a-D7"></a>若重结果报则不得解脱故。<a id="a-D8"></a>十二缘生不出此三。<a id="a-D9"></a>此十二分。<a id="a-DA"></a>能分别有二种生身无穷差别。<a id="a-DB"></a>由彼缘生故。<a id="a-DC"></a>何以故。<a id="a-DD"></a>此无明有三品业缘生。<a id="a-DE"></a>谓福非福不动行。<a id="a-DF"></a>由此行有三品。<a id="a-DG"></a>是故识等或生随福行。<a id="a-DH"></a>或生随非福行。<a id="a-DI"></a>或生随不动行。<a id="a-DJ"></a>此三品中福及不动是可爱。<a id="a-DK"></a>非福是不可爱。<a id="a-DL"></a>故言分别爱非爱。</p>
  <p id="aDM">论曰。<a id="a-DN"></a>于善恶道分别爱非爱。<a id="a-DO"></a>生种种异因故。</p>
  <p id="aDP">释曰。<a id="a-DQ"></a>善道是爱。<a id="a-DR"></a>恶道是非爱。<a id="a-DS"></a>此善恶道中有无量种差别分别。<a id="a-DT"></a>此差别不出十二缘生。<a id="a-DU"></a>即以十二缘生。<a id="a-DV"></a>为差别因故。<a id="a-DW"></a>说十二缘生分别爱非爱。</p>
  <p id="aDX">论曰。<a id="a-DY"></a>若人于阿黎耶识。<a id="a-DZ"></a>迷第一缘生。</p>
  <p id="aDa">释曰。<a id="a-Db"></a>迷有三惑。<a id="a-Dc"></a>一无知。<a id="a-Dd"></a>二疑知。<a id="a-De"></a>三颠倒知。<a id="a-Df"></a>若起此三惑。<a id="a-Dg"></a>则生二种见。<a id="a-Dh"></a>或执不平等因。<a id="a-Di"></a>或执无因。<a id="a-Dj"></a>执不平等因者。</p>
  <p id="aDk">论曰。<a id="a-Dl"></a>或执自性是生死因。</p>
  <p id="aDm">释曰。<a id="a-Dn"></a>僧佉引五义。<a id="a-Do"></a>证立自性是实有。<a id="a-Dp"></a>一由别必有总。<a id="a-Dq"></a>知有自性。<a id="a-Dr"></a>于世间中若是别物决定有总。<a id="a-Ds"></a>譬如以一斤金用作镮钏等。<a id="a-Dt"></a>镮钏等别有数量。<a id="a-Du"></a>则知金总亦有数量。<a id="a-Dv"></a>由见变异别有数量。<a id="a-Dw"></a>则知自性总亦有数量。<a id="a-Dx"></a>二由末似本。<a id="a-Dy"></a>知有自性。<a id="a-Dz"></a>譬如一斤白檀分为多片。<a id="a-E0"></a>片片之中香皆似本。<a id="a-E1"></a>变异别中悉有三德。<a id="a-E2"></a>谓忧喜闇。<a id="a-E3"></a>则知自性总中亦有三德。<a id="a-E4"></a>三由事有能。<a id="a-E5"></a>知有自性譬如锻师于锻中有能故能作器。<a id="a-E6"></a>由自性于变异中有体故能作万物。<a id="a-E7"></a>此能若无依能则不成。<a id="a-E8"></a>四由因果差别。<a id="a-E9"></a>知有自性。<a id="a-EA"></a>譬如土聚为因。<a id="a-EB"></a>以瓶为果。<a id="a-EC"></a>如此以自性为因。<a id="a-ED"></a>变异为果。<a id="a-EE"></a>五由三有无分别故。<a id="a-EF"></a>知有自性。<a id="a-EG"></a>若世间坏时十一根坏变为五大。<a id="a-EH"></a>五大坏变成五唯量。<a id="a-EI"></a>五唯量坏变成我慢。<a id="a-EJ"></a>我慢坏变成智。<a id="a-EK"></a>智坏变成自性故。<a id="a-EL"></a>三有于自性无复分别。<a id="a-EM"></a>若世间起时从自性起智。<a id="a-EN"></a>从智起我慢。<a id="a-EO"></a>乃至从五大起十一根。<a id="a-EP"></a>若无自性坏时。<a id="a-EQ"></a>应尽无更起义。<a id="a-ER"></a>若更起无本无次第生义。</p>
  <p id="aES">论曰。<a id="a-ET"></a>或执宿作。</p>
  <p id="aEU">释曰。<a id="a-EV"></a>路柯耶眂柯说。<a id="a-EW"></a>世间一切因唯有宿作。<a id="a-EX"></a>现在功力不能感果故。<a id="a-EY"></a>现在非因。<a id="a-EZ"></a>如世间二人同事一主。<a id="a-Ea"></a>俱有功力。<a id="a-Eb"></a>一被礼遇。<a id="a-Ec"></a>一则不尔。<a id="a-Ed"></a>故知唯由宿作。<a id="a-Ee"></a>不开现在功力。</p>
  <p id="aEf">论曰。<a id="a-Eg"></a>或执自在变化。</p>
  <p id="aEh">释曰。<a id="a-Ei"></a>如前所立皆不成因。<a id="a-Ej"></a>唯有一因名为自在。<a id="a-Ek"></a>使我等生善恶轮转生死。<a id="a-El"></a>后令起厌离求得解脱。<a id="a-Em"></a>自在因论生于智慧。<a id="a-En"></a>解诸系缚会自在体。</p>
  <p id="aEo">论曰。<a id="a-Ep"></a>或执八自在我。</p>
  <p id="aEq">释曰。<a id="a-Er"></a>如鞞世师那耶修摩执我者。<a id="a-Es"></a>何相何德。<a id="a-Et"></a>智性为相。<a id="a-Eu"></a>八自在为德。<a id="a-Ev"></a>如火以热为相。<a id="a-Ew"></a>我亦如此。<a id="a-Ex"></a>若独存及杂住。<a id="a-Ey"></a>智性无改故。<a id="a-Ez"></a>以智性为相。<a id="a-F0"></a>八自在者。<a id="a-F1"></a>一于细最细。<a id="a-F2"></a>二于大最大。<a id="a-F3"></a>三遍至。<a id="a-F4"></a>四随意。<a id="a-F5"></a>五无系属。<a id="a-F6"></a>六变化。<a id="a-F7"></a>七常无变异。<a id="a-F8"></a>八清净无忧。</p>
  <p id="aF9">论曰。<a id="a-FA"></a>或执无因。</p>
  <p id="aFB">释曰。<a id="a-FC"></a>由不了别世间果因一分。<a id="a-FD"></a>以例余果谓皆无因。</p>
  <p id="aFE">论曰。<a id="a-FF"></a>若迷第二缘生。<a id="a-FG"></a>执我作者受者。</p>
  <p id="aFH">释曰。<a id="a-FI"></a>亦由三惑故不了别第二缘生。<a id="a-FJ"></a>若增减因果及事。<a id="a-FK"></a>是名不了别第二缘生。<a id="a-FL"></a>增因者。<a id="a-FM"></a>除无明等因。<a id="a-FN"></a>立不平等因为因。<a id="a-FO"></a>减因者。<a id="a-FP"></a>谓行等无因。<a id="a-FQ"></a>增果者。<a id="a-FR"></a>谓行等本自有体。<a id="a-FS"></a>后缘无明生。<a id="a-FT"></a>减果者。<a id="a-FU"></a>谓无行等为无明果。<a id="a-FV"></a>增事者。<a id="a-FW"></a>谓无明等生行等。<a id="a-FX"></a>离唯众缘和合。<a id="a-FY"></a>有无明等别事。<a id="a-FZ"></a>能作行等别事。<a id="a-Fa"></a>减事者。<a id="a-Fb"></a>执无明等无有功能生行等事。<a id="a-Fc"></a>无明等无动无作故。<a id="a-Fd"></a>若离此三处增减。<a id="a-Fe"></a>是名分别第二缘生。<a id="a-Ff"></a>若不能如此分别。<a id="a-Fg"></a>即迷缘生起增益执。<a id="a-Fh"></a>谓我执作者受者执。<a id="a-Fi"></a>先约本识起我执。<a id="a-Fj"></a>后约因果起作者受者执。<a id="a-Fk"></a>若我作因名为作者。<a id="a-Fl"></a>若我受报名为受者。</p>
  <p id="aFm">论曰。<a id="a-Fn"></a>譬如众多生盲人不曾见象。</p>
  <p id="aFo">释曰。<a id="a-Fp"></a>众多譬一阐提及外道。<a id="a-Fq"></a>生盲人譬迷阿黎耶识体性因果。<a id="a-Fr"></a>三种无明。<a id="a-Fs"></a>不曾见。<a id="a-Ft"></a>譬不能了别。<a id="a-Fu"></a>象譬阿黎耶识。<a id="a-Fv"></a>生盲人于一期报中不曾见色。<a id="a-Fw"></a>一阐提及外道从无始生死来。<a id="a-Fx"></a>未曾了别阿黎耶识三相。</p>
  <p id="aFy">论曰。<a id="a-Fz"></a>有人示之令彼触证。</p>
  <p id="aG0">释曰。<a id="a-G1"></a>有人譬邪师。<a id="a-G2"></a>示之譬为说邪法。<a id="a-G3"></a>令彼触证。<a id="a-G4"></a>譬令彼生不正思惟及偏见。</p>
  <p id="aG5">论曰。<a id="a-G6"></a>有诸盲人。<a id="a-G7"></a>或触其鼻。<a id="a-G8"></a>或触其牙。<a id="a-G9"></a>或触其耳。<a id="a-GA"></a>或触其脚。<a id="a-GB"></a>或触其尾。<a id="a-GC"></a>或触其脊等。<a id="a-GD"></a>有人问之。<a id="a-GE"></a>象为何相。<a id="a-GF"></a>盲人答云。<a id="a-GG"></a>象如黎柄。<a id="a-GH"></a>或说如杵。<a id="a-GI"></a>或说如箕。<a id="a-GJ"></a>或说如臼。<a id="a-GK"></a>或说如帚。<a id="a-GL"></a>或说如山石。<a id="a-GM"></a>若人不了二种缘生无明生盲。<a id="a-GN"></a>或说自性为因。<a id="a-GO"></a>或说宿作。<a id="a-GP"></a>或说自在变化。<a id="a-GQ"></a>或说八自在我。<a id="a-GR"></a>或说无因。<a id="a-GS"></a>或说作者受者。</p>
  <p id="aGT">释曰。<a id="a-GU"></a>六触譬六偏执。<a id="a-GV"></a>一自性。<a id="a-GW"></a>二宿作。<a id="a-GX"></a>三自在。<a id="a-GY"></a>四我。<a id="a-GZ"></a>五无因。<a id="a-Ga"></a>六作者受者。<a id="a-Gb"></a>等者等六十二见等。</p>
  <p id="aGc">论曰。<a id="a-Gd"></a>由不了阿黎耶识体相及因果相。<a id="a-Ge"></a>如彼生盲不识象体相。<a id="a-Gf"></a>作种种异说。</p>
  <p id="aGg">释曰。<a id="a-Gh"></a>品初立自体为显自相。<a id="a-Gi"></a>立因为显因相。<a id="a-Gj"></a>立果为显果相。<a id="a-Gk"></a>此二种人。<a id="a-Gl"></a>由无明不能了别本识三相故。<a id="a-Gm"></a>不能通达分别自性缘生。<a id="a-Gn"></a>起自性等五执。<a id="a-Go"></a>不能通达爱非爱缘生。<a id="a-Gp"></a>起第六作者受者执。</p>
  <p id="aGq">论曰。<a id="a-Gr"></a>若略说阿黎耶识体相。<a id="a-Gs"></a>是果报识。<a id="a-Gt"></a>是一切种子。</p>
  <p id="aGu">释曰。<a id="a-Gv"></a>阿黎耶识因相者。<a id="a-Gw"></a>一切法熏习于本识中有故名为因。<a id="a-Gx"></a>果相者。<a id="a-Gy"></a>此识余法所熏故成诸法果。<a id="a-Gz"></a>体相者。<a id="a-H0"></a>谓果报识。<a id="a-H1"></a>一切种子是其体相。</p>
  <p id="aH2">论曰。<a id="a-H3"></a>由此识摄一切三界身。<a id="a-H4"></a>一切六道四生皆尽。</p>
  <p id="aH5">释曰。<a id="a-H6"></a>三界身谓于六道四生中。<a id="a-H7"></a>等类不等类差别。<a id="a-H8"></a>此识若成熟能成六道体。<a id="a-H9"></a>何以故。<a id="a-HA"></a>三业所熏。<a id="a-HB"></a>是诸道种子故。<a id="a-HC"></a>由此义故。<a id="a-HD"></a>三界一切生一切道。<a id="a-HE"></a>皆入此识摄。</p>
  <p id="aHF">论曰。<a id="a-HG"></a>为显此义故说偈言。</p>
  <p id="aHH">外内不明了　　于二但假名</p>
  <p id="aHI">及真实一切　　种子有六种</p>
  <p id="aHJ">念念灭俱有　　随逐至治际</p>
  <p id="aHK">决定观因缘　　如引显自果</p>
  <p id="aHL">坚无记可熏　　与能熏相应</p>
  <p id="aHM">若异不可熏　　说是熏体相</p>
  <p id="aHN">六识无相应　　三差别相违</p>
  <p id="aHO">二念不俱有　　余生例应尔</p>
  <p id="aHP">此外内种子　　能生及引因</p>
  <p id="aHQ">枯丧犹相续　　然后方灭尽</p>
  <p id="aHR">释曰。<a id="a-HS"></a>已说阿黎耶识为一切法种子。<a id="a-HT"></a>今更欲显种子义故说斯偈。<a id="a-HU"></a>外内不明了于二者。<a id="a-HV"></a>种子有二种。<a id="a-HW"></a>一外二内。<a id="a-HX"></a>外谓谷麦等。<a id="a-HY"></a>于善恶二性不明了是有记故。<a id="a-HZ"></a>内谓阿黎耶识于善恶二性则明了。<a id="a-Ha"></a>或以染污清净为二。<a id="a-Hb"></a>但假名及真实者。<a id="a-Hc"></a>外种子但是假名。<a id="a-Hd"></a>何以故。<a id="a-He"></a>一切法唯有识故。<a id="a-Hf"></a>内种子则是真实。<a id="a-Hg"></a>何以故。<a id="a-Hh"></a>一切法以识为本故。<a id="a-Hi"></a>一切种子有六种者。<a id="a-Hj"></a>如此内外种子不过六种。<a id="a-Hk"></a>何者为六。<a id="a-Hl"></a>念念灭者。<a id="a-Hm"></a>此二种子刹那刹那灭。<a id="a-Hn"></a>先生后灭无有间故。<a id="a-Ho"></a>此法得成种子。<a id="a-Hp"></a>何以故。<a id="a-Hq"></a>常住法不成种子。<a id="a-Hr"></a>一切时无差别故。<a id="a-Hs"></a>是故一名念念灭。<a id="a-Ht"></a>俱有者。<a id="a-Hu"></a>俱有则成种子。<a id="a-Hv"></a>非过去未来及非相离。<a id="a-Hw"></a>是时种子有即此时果生。<a id="a-Hx"></a>是故二名俱有。<a id="a-Hy"></a>随逐至治际者。<a id="a-Hz"></a>治谓金刚心道。<a id="a-I0"></a>阿黎耶识于此时功能方尽故名际。<a id="a-I1"></a>外种子至果熟及根坏时功能则尽。<a id="a-I2"></a>是故三名随逐至治际。<a id="a-I3"></a>决定者。<a id="a-I4"></a>由此决定不从一切。<a id="a-I5"></a>一切得生因果。<a id="a-I6"></a>并决定若是此果种子。<a id="a-I7"></a>此果得生。<a id="a-I8"></a>是故四名决定。<a id="a-I9"></a>观因缘者。<a id="a-IA"></a>由此种子观别因缘。<a id="a-IB"></a>方复生果。<a id="a-IC"></a>是故非一切时。<a id="a-ID"></a>非一切生。<a id="a-IE"></a>是时若有因。<a id="a-IF"></a>是时因得生。<a id="a-IG"></a>是故不恒生。<a id="a-IH"></a>若不观因而成因者。<a id="a-II"></a>则一因为一切果因。<a id="a-IJ"></a>以观因缘成故。<a id="a-IK"></a>不漫为因。<a id="a-IL"></a>是故五名观因缘。<a id="a-IM"></a>能引显自果者。<a id="a-IN"></a>是自种子能引生自果。<a id="a-IO"></a>若阿黎耶识能引生阿黎耶识果。<a id="a-IP"></a>如谷等种子能引生谷等果。<a id="a-IQ"></a>是故六名能引显自果。<a id="a-IR"></a>如此六种是因果生义。<a id="a-IS"></a>如此方便令熏习相貌易见。<a id="a-IT"></a>今当更说。<a id="a-IU"></a>坚无记可熏与能熏相应者。<a id="a-IV"></a>熏义有四种。<a id="a-IW"></a>一若相续坚住难坏。<a id="a-IX"></a>则能受熏。<a id="a-IY"></a>若疏动则不然。<a id="a-IZ"></a>譬如风不能受熏。<a id="a-Ia"></a>何以故。<a id="a-Ib"></a>此风若相续在一由旬内。<a id="a-Ic"></a>熏习亦不能随逐。<a id="a-Id"></a>以散动疏故。<a id="a-Ie"></a>若瞻波花所熏油。<a id="a-If"></a>百由旬内熏习则能随逐。<a id="a-Ig"></a>以坚住故。<a id="a-Ih"></a>二若无记气则能受熏。<a id="a-Ii"></a>是故蒜不受熏。<a id="a-Ij"></a>以其臭故。<a id="a-Ik"></a>沉麝等亦不受熏。<a id="a-Il"></a>以其香故。<a id="a-Im"></a>若物不为香臭所记则能受熏。<a id="a-In"></a>犹如衣等。<a id="a-Io"></a>三可熏者。<a id="a-Ip"></a>则能受熏。<a id="a-Iq"></a>是故金银石等皆不可熏。<a id="a-Ir"></a>以不能受熏故。<a id="a-Is"></a>若物如衣油等。<a id="a-It"></a>以能受熏。<a id="a-Iu"></a>故名为可熏。<a id="a-Iv"></a>四若能所相应则能受熏。<a id="a-Iw"></a>若生无间。<a id="a-Ix"></a>是名相应故得受熏。<a id="a-Iy"></a>若不相应。<a id="a-Iz"></a>则不能受熏。<a id="a-J0"></a>若异不可熏说是熏体相者。<a id="a-J1"></a>若异此四义。<a id="a-J2"></a>则不可熏。<a id="a-J3"></a>是故离阿黎耶识余法不能受熏。<a id="a-J4"></a>以阿黎耶识具前六义。<a id="a-J5"></a>一念念生灭。<a id="a-J6"></a>二与生起识俱有。<a id="a-J7"></a>三随逐乃至治际穷于生死。<a id="a-J8"></a>四决定为善恶等因。<a id="a-J9"></a>五观福非福不动行为因。<a id="a-JA"></a>于爱憎二道成熟为道体。<a id="a-JB"></a>六能引显同类果。<a id="a-JC"></a>一切生起识。<a id="a-JD"></a>虽具六义得为种子。<a id="a-JE"></a>但与熏习四义相反。<a id="a-JF"></a>由阿黎耶识具种子六义。<a id="a-JG"></a>及熏习四义故。<a id="a-JH"></a>能受熏习转为种子。<a id="a-JI"></a>余识则不尔。<a id="a-JJ"></a>何以故。<a id="a-JK"></a>六识无相应者。<a id="a-JL"></a>六识无前后相应义。<a id="a-JM"></a>以易动坏故。<a id="a-JN"></a>复次非但易动坏故无相应。<a id="a-JO"></a>复有余义。<a id="a-JP"></a>三差别相违者。<a id="a-JQ"></a>随一一识。<a id="a-JR"></a>别依止生。<a id="a-JS"></a>别境界生。<a id="a-JT"></a>别觉观思惟生。<a id="a-JU"></a>别想生故名相违。<a id="a-JV"></a>六识更互不相通故差别。<a id="a-JW"></a>差别故相违。<a id="a-JX"></a>经部师说。<a id="a-JY"></a>前念熏后念。<a id="a-JZ"></a>何以故。<a id="a-Ja"></a>二识一刹那不并起故。<a id="a-Jb"></a>不得同时。<a id="a-Jc"></a>此义不然。<a id="a-Jd"></a>何以故。<a id="a-Je"></a>一念二不俱者。<a id="a-Jf"></a>能熏所熏若在一时。<a id="a-Jg"></a>同生同灭熏习义得成。<a id="a-Jh"></a>若不同时熏义不成。<a id="a-Ji"></a>何以故。<a id="a-Jj"></a>能熏若在。<a id="a-Jk"></a>所熏未生。<a id="a-Jl"></a>所熏若生。<a id="a-Jm"></a>能熏已谢。<a id="a-Jn"></a>前后刹那一时并起。<a id="a-Jo"></a>无有是处。<a id="a-Jp"></a>是故六识不并起故无熏习。<a id="a-Jq"></a>若汝言有识生类。<a id="a-Jr"></a>其相如此故能受熏。<a id="a-Js"></a>是义不然。<a id="a-Jt"></a>余生例应尔者。<a id="a-Ju"></a>若汝执不相应义亦得相熏。<a id="a-Jv"></a>非汝所执义。<a id="a-Jw"></a>当例汝所执。<a id="a-Jx"></a>如眼等诸根与识不同故名为余。<a id="a-Jy"></a>此诸根色清净同类亦应更互相熏。<a id="a-Jz"></a>虽同色类不相应故。<a id="a-K0"></a>若汝不许相熏。<a id="a-K1"></a>六识亦尔。<a id="a-K2"></a>虽同识类不相应故。<a id="a-K3"></a>云何得说相熏。<a id="a-K4"></a>前已说二种种子。<a id="a-K5"></a>谓外及内。<a id="a-K6"></a>若以因义显之。<a id="a-K7"></a>成二种因。<a id="a-K8"></a>一生因二引因。<a id="a-K9"></a>为显此义故说此外内种子能生及引因。<a id="a-KA"></a>外内种子若作生因及引因。<a id="a-KB"></a>其相云何。<a id="a-KC"></a>能生芽等乃至果熟。<a id="a-KD"></a>是外生因。<a id="a-KE"></a>能生果报乃至命终。<a id="a-KF"></a>是内生因。<a id="a-KG"></a>引因者。<a id="a-KH"></a>枯丧犹相续然后方灭尽者。<a id="a-KI"></a>外种子若谷已陈。<a id="a-KJ"></a>内种子若身已死。<a id="a-KK"></a>由引因故犹相续住。<a id="a-KL"></a>若此二种但有生因。<a id="a-KM"></a>生因已谢。<a id="a-KN"></a>果即应灭。<a id="a-KO"></a>不得相续住。<a id="a-KP"></a>若汝说由刹那转转相生。<a id="a-KQ"></a>前刹那为后刹那作因故。<a id="a-KR"></a>犹相续住。<a id="a-KS"></a>若尔最后不应都尽。<a id="a-KT"></a>既无此二义故。<a id="a-KU"></a>知别有引因。<a id="a-KV"></a>此二种因譬如人射弯弓放箭。<a id="a-KW"></a>放箭为生因。<a id="a-KX"></a>弯弓为引因。<a id="a-KY"></a>放箭得离弦远有所至。<a id="a-KZ"></a>若但以放箭为因。<a id="a-Ka"></a>不以弯弓为因。<a id="a-Kb"></a>则箭不得远。<a id="a-Kc"></a>若言前刹那箭生后刹那箭故箭得远则箭无落义。<a id="a-Kd"></a>外内种子亦尔。<a id="a-Ke"></a>由生因尽故枯丧。<a id="a-Kf"></a>由引因尽故灭尽。</p>
  <p id="aKg">论曰。</p>
  <p id="aKh">譬如外种子　　内种子不尔</p>
  <p id="aKi">此义以二偈显之。</p>
  <p id="aKj">于外无熏习　　种子内不然</p>
  <p id="aKk">闻等无熏习　　果生非道理</p>
  <p id="aKl">已作及未作　　失得并相违</p>
  <p id="aKm">由内外得成　　是故内有熏</p>
  <p id="aKn">释曰。<a id="a-Ko"></a>若内种子与外种子不异。<a id="a-Kp"></a>眼等根同是清净四大。<a id="a-Kq"></a>何故不互相熏。<a id="a-Kr"></a>为是外故。<a id="a-Ks"></a>外种子有三义。<a id="a-Kt"></a>异内种子。<a id="a-Ku"></a>是故内熏习依止外则不尔。<a id="a-Kv"></a>为显此义故说二偈。<a id="a-Kw"></a>于外无熏习种子内不然者。<a id="a-Kx"></a>外种子如谷麦等。<a id="a-Ky"></a>由功能故成。<a id="a-Kz"></a>不由熏习故成。<a id="a-L0"></a>内种子则不尔。<a id="a-L1"></a>必由熏习故成。<a id="a-L2"></a>此义非证比境界。<a id="a-L3"></a>云何可知。<a id="a-L4"></a>闻等无熏习果生非道理者。<a id="a-L5"></a>若于内无熏习。<a id="a-L6"></a>昔未学闻慧思慧不生。<a id="a-L7"></a>从学闻慧后思慧亦应不生。<a id="a-L8"></a>何以故。<a id="a-L9"></a>同无熏习故。<a id="a-LA"></a>既无此义。<a id="a-LB"></a>故知内由熏习成种子。<a id="a-LC"></a>无熏习则不成。<a id="a-LD"></a>若于内无熏习。<a id="a-LE"></a>复有何失。<a id="a-LF"></a>已作及未作失得并相违者。<a id="a-LG"></a>若内无熏习有二过失。<a id="a-LH"></a>一未作应得。<a id="a-LI"></a>二已作应失。<a id="a-LJ"></a>若相续中无熏习为因。<a id="a-LK"></a>此苦乐等果非因所作。<a id="a-LL"></a>即是不作而得。<a id="a-LM"></a>若已作功用于心无熏习。<a id="a-LN"></a>则无因能得果。<a id="a-LO"></a>即是已作而失。<a id="a-LP"></a>此义于世间中相违。<a id="a-LQ"></a>与道理亦相违。<a id="a-LR"></a>是故本识为三业熏习故得成因。<a id="a-LS"></a>复次云何谷麦等无熏习得成种子。<a id="a-LT"></a>由内外得成是故内有熏者。<a id="a-LU"></a>外若成种子不由自能。<a id="a-LV"></a>必由内熏习感外故成种子。<a id="a-LW"></a>何以故。<a id="a-LX"></a>一切外法离内则不成。<a id="a-LY"></a>是故于外不成熏习。<a id="a-LZ"></a>一由内有熏习得成种子。<a id="a-La"></a>二若内无种子未作应得已作应失。<a id="a-Lb"></a>无如此义。<a id="a-Lc"></a>三外种子由内得成故内异外。<a id="a-Ld"></a>必有熏习。<a id="a-Le"></a>前已说分别自性缘生。<a id="a-Lf"></a>爱非爱缘生。<a id="a-Lg"></a>今当更说受用缘生。<a id="a-Lh"></a>其相云何。</p>
  <p id="aLi">论曰。<a id="a-Lj"></a>所余识异阿黎耶识。<a id="a-Lk"></a>谓生起识一切生处及道。<a id="a-Ll"></a>应知是名受用识。</p>
  <p id="aLm">释曰。<a id="a-Ln"></a>此六识云何说名生起识。<a id="a-Lo"></a>自有二义本识中种子。<a id="a-Lp"></a>由此识生起故。<a id="a-Lq"></a>此六识是烦恼业缘起故。<a id="a-Lr"></a>一能熏习本识令成种子。<a id="a-Ls"></a>种子自有二能。<a id="a-Lt"></a>一能生。<a id="a-Lu"></a>二能引。<a id="a-Lv"></a>由此二能六识名生起。<a id="a-Lw"></a>由果有二能故。<a id="a-Lx"></a>因得二名。<a id="a-Ly"></a>二者本识中因熟时。<a id="a-Lz"></a>六识随因生起。<a id="a-M0"></a>为受用爱憎等报故。<a id="a-M1"></a>此识名生起识。<a id="a-M2"></a>亦名受用识。<a id="a-M3"></a>由宿因所生起。<a id="a-M4"></a>令受用果报故。<a id="a-M5"></a>得生起受用二名。<a id="a-M6"></a>此生起识一切受身。<a id="a-M7"></a>四生六道处。<a id="a-M8"></a>能受果报故。<a id="a-M9"></a>应知此名受用识。<a id="a-MA"></a>此受用识相貌云何。</p>
  <p id="aMB">论曰。<a id="a-MC"></a>如中边论偈说。</p>
  <p id="aMD">一说名缘识　　二说名受识</p>
  <p id="aME">了受名分别　　起行等心法</p>
  <p id="aMF">释曰。<a id="a-MG"></a>一说名缘识者。<a id="a-MH"></a>阿黎耶识是生起识因缘故。<a id="a-MI"></a>说名缘识。<a id="a-MJ"></a>二说名受识者。<a id="a-MK"></a>其余诸识前说名生起识。<a id="a-ML"></a>今说名受识。<a id="a-MM"></a>能缘尘起。<a id="a-MN"></a>于一一尘中能受用苦乐等故名受识。<a id="a-MO"></a>即是受阴。<a id="a-MP"></a>了受名分别者。<a id="a-MQ"></a>此三受若有别心能了别。<a id="a-MR"></a>谓此受苦。<a id="a-MS"></a>此受乐。<a id="a-MT"></a>此受不苦不乐。<a id="a-MU"></a>此识名分别识。<a id="a-MV"></a>即是想识。<a id="a-MW"></a>起行等心法者。<a id="a-MX"></a>作意等名起行。<a id="a-MY"></a>谓此好彼恶等。<a id="a-MZ"></a>思故名作意。<a id="a-Ma"></a>此作意能令心舍此受彼故名起行。<a id="a-Mb"></a>起行即是行阴。<a id="a-Mc"></a>六识名心。<a id="a-Md"></a>从此初心生后三心故。<a id="a-Me"></a>名心法。</p>
  <p id="aMf">论曰。<a id="a-Mg"></a>此二识更互为因。<a id="a-Mh"></a>如大乘阿毗达磨偈说。</p>
  <p id="aMi">诸法于识藏　　识于法亦尔</p>
  <p id="aMj">此二互为因　　亦恒互为果</p>
  <p id="aMk">释曰。<a id="a-Ml"></a>此言欲显本识及受用识互为因果。<a id="a-Mm"></a>以阿含为证。<a id="a-Mn"></a>与阿含不相违则定可信。<a id="a-Mo"></a>又若不作此言。<a id="a-Mp"></a>未知此证从何而出。<a id="a-Mq"></a>为是圣言。<a id="a-Mr"></a>为非圣言。<a id="a-Ms"></a>故作此说。<a id="a-Mt"></a>诸法于识藏。<a id="a-Mu"></a>识于法亦尔者。<a id="a-Mv"></a>若本识作识法因。<a id="a-Mw"></a>诸法为果。<a id="a-Mx"></a>必依藏本识中。<a id="a-My"></a>若诸法作本识因。<a id="a-Mz"></a>本识为果。<a id="a-N0"></a>必依藏诸法中。<a id="a-N1"></a>此二互为因亦恒互为果者。<a id="a-N2"></a>若本识为彼因彼为本识果。<a id="a-N3"></a>若彼为本识因。<a id="a-N4"></a>本识为彼果。<a id="a-N5"></a>如此因果理。<a id="a-N6"></a>有佛无佛法尔常住。</p>
  <p data-pb></p>
  <h2 id="aN7">四缘章第七</h2>
  <p id="aN8">释曰。<a id="a-N9"></a>如此三种缘生。<a id="a-NA"></a>一穷生死缘生。<a id="a-NB"></a>二爱非爱道缘生。<a id="a-NC"></a>三受用缘生。<a id="a-ND"></a>此三缘生有四种缘。</p>
  <p id="aNE">论曰。<a id="a-NF"></a>若于第一缘生中。<a id="a-NG"></a>诸法与识更互为因缘。</p>
  <p id="aNH">释曰。<a id="a-NI"></a>因缘已显不须重问。<a id="a-NJ"></a>何以故。<a id="a-NK"></a>诸法熏习在阿黎耶识中故。<a id="a-NL"></a>得互为因果。</p>
  <p id="aNM">论曰。<a id="a-NN"></a>于第二缘生中。<a id="a-NO"></a>诸法是何缘。<a id="a-NP"></a>是增上缘。</p>
  <p id="aNQ">释曰。<a id="a-NR"></a>由无明等增上故。<a id="a-NS"></a>行等得生。<a id="a-NT"></a>增上有二种。<a id="a-NU"></a>一者不相离。<a id="a-NV"></a>二者但有。<a id="a-NW"></a>不相离者。<a id="a-NX"></a>如眼根为眼识作增上缘。<a id="a-NY"></a>但有者。<a id="a-NZ"></a>如白等能显黑等。<a id="a-Na"></a>若无明等于行等。<a id="a-Nb"></a>具有二种增上缘。<a id="a-Nc"></a>若无苦。<a id="a-Nd"></a>下无明诸行不生。<a id="a-Ne"></a>若行已生无修道无明。<a id="a-Nf"></a>诸行不熟。<a id="a-Ng"></a>何以故。<a id="a-Nh"></a>须陀洹人不造感生报业故。<a id="a-Ni"></a>阿那含人不受下界生报故。</p>
  <p id="aNj">论曰。<a id="a-Nk"></a>复次几缘能生六识。<a id="a-Nl"></a>有三缘。<a id="a-Nm"></a>谓增上缘缘缘次第缘。</p>
  <p id="aNn">释曰。<a id="a-No"></a>从根生故是增上缘。<a id="a-Np"></a>缘尘故是缘缘。<a id="a-Nq"></a>前识灭后识生故。<a id="a-Nr"></a>是次第缘。<a id="a-Ns"></a>前识能与后识生时。<a id="a-Nt"></a>中间无隔故名次第。</p>
  <p id="aNu">论曰。<a id="a-Nv"></a>如此三缘生。<a id="a-Nw"></a>一穷生死缘生。<a id="a-Nx"></a>二爱憎道缘生。<a id="a-Ny"></a>三受用缘生。<a id="a-Nz"></a>具足四缘。</p>
  <p id="aO0">释曰。<a id="a-O1"></a>以四缘约三种缘生。<a id="a-O2"></a>有具不具。<a id="a-O3"></a>若就显了义皆不具四。<a id="a-O4"></a>若就隐密义皆具四缘。</p>
 </body>
</html>