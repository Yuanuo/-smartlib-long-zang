<!doctype html>
<html id="z3IBVOows" data-ver="772">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释论卷第六</h1>
  <h2 id="a2">释入应知胜相胜语第三</h2>
  <p id="a3">论曰。<a id="a-4"></a>如此已说应知相。<a id="a-5"></a>入应知相云何可见。<a id="a-6"></a>多闻所熏习依止。<a id="a-7"></a>非阿梨耶所摄。<a id="a-8"></a>如阿梨耶成种子。<a id="a-9"></a>正思惟所摄似法似义所生。<a id="a-A"></a>似所取物有见意言。</p>
  <p id="aB">释曰。<a id="a-C"></a>如此等应知相如应得入。<a id="a-D"></a>显示此故入应知相。<a id="a-E"></a>多闻熏习为依止者。<a id="a-F"></a>谓大乘法所熏身故。<a id="a-G"></a>非阿梨耶所摄者。<a id="a-H"></a>谓对治阿梨耶识故。<a id="a-I"></a>如阿梨耶识成种子者。<a id="a-J"></a>如阿梨耶识为染法因。<a id="a-K"></a>此为净法因亦尔。<a id="a-L"></a>故正思惟所摄者。<a id="a-M"></a>谓正思惟自性故。<a id="a-N"></a>似法似义所生者。<a id="a-O"></a>谓为法义相而生故。<a id="a-P"></a>似所取物者。<a id="a-Q"></a>谓如色等体故。<a id="a-R"></a>有见者亦似见体故。<a id="a-S"></a>即是成立相及见二识。</p>
  <p id="aT">论曰。<a id="a-U"></a>于中何人能入应知相。<a id="a-V"></a>大乘多闻熏习相续已故。<a id="a-W"></a>得亲近无量出世诸佛故。<a id="a-X"></a>一向信解善集善根故。<a id="a-Y"></a>善满足福智资粮诸菩萨。</p>
  <p id="aZ">释曰。<a id="a-a"></a>何人能入应知相者。<a id="a-b"></a>如此相类中。<a id="a-c"></a>若入所有方便。<a id="a-d"></a>今当显示。<a id="a-e"></a>大乘多闻所熏者。<a id="a-f"></a>为离声闻乘等多闻故。<a id="a-g"></a>得亲近无量出世诸佛者。<a id="a-h"></a>过数量诸佛出世皆得现前亲近故。<a id="a-i"></a>一向信解者。<a id="a-j"></a>于大乘中决定信解。<a id="a-k"></a>不为恶知识之所动坏故。<a id="a-l"></a>即此次前所说三因缘中。<a id="a-m"></a>善集善根故。<a id="a-n"></a>名为善集福智资粮菩萨。<a id="a-o"></a>复次福智资粮云何得次第满足。<a id="a-p"></a>由因力善友力思惟力依持力故。<a id="a-q"></a>于中前二句为二力。<a id="a-r"></a>如其数应知彼正思惟力即是一向信解。<a id="a-s"></a>此以大乘熏习为因。<a id="a-t"></a>此一向信解即是修行正行。<a id="a-u"></a>由修行正行故则得聚集善根。<a id="a-v"></a>由此正思惟力故得善具足福智资粮。<a id="a-w"></a>有此次第由此善具足福智资粮故。<a id="a-x"></a>得入菩萨初地。<a id="a-y"></a>此是依持力。</p>
  <p id="az">论曰。<a id="a-10"></a>于何处入即于彼有见似法及义意言。<a id="a-11"></a>大乘法相所生中故。</p>
  <p id="a12">释曰。<a id="a-13"></a>入如是相此入行相。<a id="a-14"></a>今当显示。<a id="a-15"></a>意地分别名意言。<a id="a-16"></a>此意言种类以大乘法为因生故。<a id="a-17"></a>大乘法相所生者。<a id="a-18"></a>攀缘所说法故。</p>
  <p id="a19">论曰。<a id="a-1A"></a>信解行地中。<a id="a-1B"></a>见道中。<a id="a-1C"></a>修道中。<a id="a-1D"></a>究竟道中。<a id="a-1E"></a>一切法唯识随闻信解故。<a id="a-1F"></a>如理通达故。<a id="a-1G"></a>对治一切障故。<a id="a-1H"></a>无障碍故。</p>
  <p id="a1I">释曰。<a id="a-1J"></a>何处得入于信解地中得入。<a id="a-1K"></a>由但闻一切法唯有识。<a id="a-1L"></a>即起增上信解名为得入故。<a id="a-1M"></a>于见道中得入。<a id="a-1N"></a>今当显示。<a id="a-1O"></a>如理通达者于意言分别中。<a id="a-1P"></a>如理通达故。<a id="a-1Q"></a>云何如理通达。<a id="a-1R"></a>非法非义无能取无所取。<a id="a-1S"></a>若如此名通达意言分别故。<a id="a-1T"></a>于修道中得入。<a id="a-1U"></a>今当显示。<a id="a-1V"></a>对治一切障故者。<a id="a-1W"></a>观此意言非法非义无能取无所取时。<a id="a-1X"></a>能对治一切障。<a id="a-1Y"></a>此名修道中得入。<a id="a-1Z"></a>究竟道中得入。<a id="a-1a"></a>今当显示。<a id="a-1b"></a>无障碍故者。<a id="a-1c"></a>住最清净智处故。<a id="a-1d"></a>最微细障灭故。<a id="a-1e"></a>名究竟道中得入故。</p>
  <p id="a1f">论曰。<a id="a-1g"></a>何缘得入善根力持故。<a id="a-1h"></a>三种练治心故。<a id="a-1i"></a>灭除四处故。<a id="a-1j"></a>法义为所缘故。<a id="a-1k"></a>奢摩他毗钵舍那常修正修无放逸等故。<a id="a-1l"></a>无量世界中无量人道众生。<a id="a-1m"></a>刹那刹那正觉阿耨多罗三藐三菩提。<a id="a-1n"></a>是为第一练治心。</p>
  <p id="a1o">释曰。<a id="a-1p"></a>何缘得入。<a id="a-1q"></a>如所说善根力持等有八处相应。<a id="a-1r"></a>于中若常修者一切时作故。<a id="a-1s"></a>善修者恭敬作故。<a id="a-1t"></a>若作如此相类即是不放逸。<a id="a-1u"></a>于中对治三种退屈心故。<a id="a-1v"></a>有三种练治心。<a id="a-1w"></a>菩萨闻阿耨多罗三藐三菩提。<a id="a-1x"></a>第一甚深宽大难可证得心则退屈。<a id="a-1y"></a>为对治此故。<a id="a-1z"></a>有第一练治心云云。<a id="a-20"></a>又云云故有第二练治心。</p>
  <p id="a21">论曰。<a id="a-22"></a>由专心故能行施等诸波罗蜜。<a id="a-23"></a>我已得此专心。<a id="a-24"></a>由此故我修诸波罗蜜当得圆满。<a id="a-25"></a>不足为难。<a id="a-26"></a>是为第二练治心。</p>
  <p id="a27">释曰。<a id="a-28"></a>由此意故施等波罗蜜即得现行者。<a id="a-29"></a>于中意者谓信及欲。<a id="a-2A"></a>菩萨于波罗蜜中。<a id="a-2B"></a>信知实有故功德故。<a id="a-2C"></a>可得故。<a id="a-2D"></a>此是菩萨信。<a id="a-2E"></a>由信故喜乐修行名欲。<a id="a-2F"></a>菩萨得此信欲意故。<a id="a-2G"></a>修行六波罗蜜。<a id="a-2H"></a>进趣圆满不以为难。</p>
  <p id="a2I">论曰。<a id="a-2J"></a>虽彼有碍善者善法具足已。<a id="a-2K"></a>即于死时随所念欲一切具足身。<a id="a-2L"></a>彼时得生。<a id="a-2M"></a>况我此最胜善无碍善。<a id="a-2N"></a>于彼时一切具足何为不得。<a id="a-2O"></a>是名第三练治心。<a id="a-2P"></a>此中有偈。</p>
  <p id="a2Q">在于人道中　　无量诸众生</p>
  <p id="a2R">念念得菩提　　故除退屈心</p>
  <p id="a2S">善心人专意　　能行布施等</p>
  <p id="a2T">胜人得此意　　亦能行施等</p>
  <p id="a2U">善人于死时　　随心得果报</p>
  <p id="a2V">既有灭位善　　果报云何无</p>
  <p id="a2W">释曰。<a id="a-2X"></a>复次菩萨于诸佛甚深宽大言教中。<a id="a-2Y"></a>起推寻时作思念。<a id="a-2Z"></a>阿耨多罗三藐三菩提难可证得。<a id="a-2a"></a>一刹那心断已乃得即生退屈。<a id="a-2b"></a>为对治此故修第三练治心。<a id="a-2c"></a>况我此最胜善者。<a id="a-2d"></a>况我于一切十地中。<a id="a-2e"></a>善具足福智资粮故。<a id="a-2f"></a>无障碍善者。<a id="a-2g"></a>谓心烦恼微细难破。<a id="a-2h"></a>如金刚三摩提能破此障。<a id="a-2i"></a>此三摩提后出离一切障碍。<a id="a-2j"></a>依止转已。<a id="a-2k"></a>于此云何不得。<a id="a-2l"></a>此显出离障碍。<a id="a-2m"></a>与死无异故。<a id="a-2n"></a>一切具足者。<a id="a-2o"></a>谓得一切种智故。<a id="a-2p"></a>善根力持故。<a id="a-2q"></a>三种练治心者。<a id="a-2r"></a>善根不薄少故。<a id="a-2s"></a>菩萨由有此力。<a id="a-2t"></a>则能三种练治心令不退屈。<a id="a-2u"></a>于中第二练治心如所练治今当显示。<a id="a-2v"></a>由此念故离诸障碍。<a id="a-2w"></a>悭等波罗蜜障无故。<a id="a-2x"></a>满足波罗蜜不以为难。<a id="a-2y"></a>由此满足故得成菩提。<a id="a-2z"></a>第三练治心。<a id="a-30"></a>今当显示。<a id="a-31"></a>于中有碍善者谓世间善故。<a id="a-32"></a>名为有碍善。<a id="a-33"></a>我此无碍善。<a id="a-34"></a>此善不得成佛无有是处。<a id="a-35"></a>此义以偈显示。<a id="a-36"></a>偈言故除退屈心者。<a id="a-37"></a>谓不令下劣心得住。<a id="a-38"></a>云我不能得阿耨多罗三藐三菩提。<a id="a-39"></a>善心者。<a id="a-3A"></a>谓非恶无记心故。<a id="a-3B"></a>由有无记施故。<a id="a-3C"></a>如有人散漫心行施。<a id="a-3D"></a>外道等以不善心行施。<a id="a-3E"></a>又复求阿耨多罗三藐三菩提者。<a id="a-3F"></a>此善最胜胜人得此意。<a id="a-3G"></a>亦能行施等者。<a id="a-3H"></a>于中得专心时。<a id="a-3I"></a>有如是相。<a id="a-3J"></a>能修施等六波罗蜜。<a id="a-3K"></a>谓得灭悭等障碍心。<a id="a-3L"></a>胜人者最上故。<a id="a-3M"></a>谓诸菩萨。<a id="a-3N"></a>施等者。<a id="a-3O"></a>谓摄取戒及智波罗蜜等。<a id="a-3P"></a>随心得果报者。<a id="a-3Q"></a>乃至得非想非非想处果报故。<a id="a-3R"></a>灭善者灭障碍故。<a id="a-3S"></a>果报云何无者。<a id="a-3T"></a>谓得佛身故。</p>
  <p id="a3U">论曰。<a id="a-3V"></a>远离声闻辟支佛思惟故。<a id="a-3W"></a>思惟则灭。<a id="a-3X"></a>于大乘中一切疑无疑故。<a id="a-3Y"></a>邪意及疑则灭。<a id="a-3Z"></a>于闻思法中离我我所执故。<a id="a-3a"></a>法执则灭。<a id="a-3b"></a>现前住安立一切相。<a id="a-3c"></a>思惟不分别故。<a id="a-3d"></a>则灭分别。<a id="a-3e"></a>此中有偈。</p>
  <p id="a3f">安立及自住　　所有现前相</p>
  <p id="a3g">一切不分别　　智人得胜觉</p>
  <p id="a3h">释曰。<a id="a-3i"></a>此中论本为显四处灭故。<a id="a-3j"></a>于中灭思惟者谓灭声闻等思惟故。<a id="a-3k"></a>邪意及疑灭者。<a id="a-3l"></a>谓于大乘甚深宽大法中。<a id="a-3m"></a>邪意及疑应灭除故。<a id="a-3n"></a>邪意者诽嫌意及心动摇。<a id="a-3o"></a>惑者疑心故。<a id="a-3p"></a>一切疑无疑故者。<a id="a-3q"></a>于此大乘中为安立法相故。<a id="a-3r"></a>说有三性。<a id="a-3s"></a>所谓一切法无性无生无灭。<a id="a-3t"></a>本来静寂自性涅槃。<a id="a-3u"></a>如是等一切法无所有门。<a id="a-3v"></a>此就分别性故。<a id="a-3w"></a>若说幻焰梦光影像响水月变化。<a id="a-3x"></a>此就依他性故。<a id="a-3y"></a>若说真如实际无相第一义法界空等门。<a id="a-3z"></a>此依成就性故。<a id="a-40"></a>于此诸法中一切邪意及惑不生故。<a id="a-41"></a>于闻思法离我我所执故者。<a id="a-42"></a>此中为显除灭法执故。<a id="a-43"></a>灭除法执者。<a id="a-44"></a>谓于法中若闻若思。<a id="a-45"></a>乃至不令我我所得入故。<a id="a-46"></a>现前住安立一切相思惟不分别故者。<a id="a-47"></a>谓行者修无分别智时。<a id="a-48"></a>在正思惟位。<a id="a-49"></a>灭此等一切寂静心分别也。<a id="a-4A"></a>于现前住色等及静心所有安立骨锁等。<a id="a-4B"></a>于此一切所缘相中。<a id="a-4C"></a>不念不分别时。<a id="a-4D"></a>名入无分别方便。<a id="a-4E"></a>若分别则不得入。<a id="a-4F"></a>此现前安立偈者。<a id="a-4G"></a>为显最后灭义故。</p>
  <p id="a4H">论曰。<a id="a-4I"></a>因何入云何入。<a id="a-4J"></a>闻熏习所生正思惟所摄故。<a id="a-4K"></a>似法及义。<a id="a-4L"></a>显现有见意言。</p>
  <p id="a4M">释曰。<a id="a-4N"></a>此中显示以此入如此入故。<a id="a-4O"></a>于中闻熏习所生者。<a id="a-4P"></a>闻熏习为因故。<a id="a-4Q"></a>即此入道理。<a id="a-4R"></a>如前所说即是大乘闻熏习所生。<a id="a-4S"></a>应知成就性所摄故。</p>
  <p id="a4T">论曰。<a id="a-4U"></a>有四种求谓名义自性差别。<a id="a-4V"></a>假说相求。</p>
  <p id="a4W">释曰。<a id="a-4X"></a>此中为显示如此入故。<a id="a-4Y"></a>四种求者如论本说。<a id="a-4Z"></a>谓名义自性差别等所说。</p>
  <p id="a4a">论曰。<a id="a-4b"></a>复有四种如实知。<a id="a-4c"></a>谓名事自性差别。<a id="a-4d"></a>假相说中如实知。<a id="a-4e"></a>彼自性差别不可得故。<a id="a-4f"></a>菩萨如是如实为入意言唯识故修行。<a id="a-4g"></a>于彼似字义意言中。<a id="a-4h"></a>知彼名字。<a id="a-4i"></a>唯是意言。<a id="a-4j"></a>知彼名所依义。<a id="a-4k"></a>亦唯意言。<a id="a-4l"></a>即知彼名自性及差别唯是假相说。<a id="a-4m"></a>是时证得唯有意言。<a id="a-4n"></a>则于名及义自性差别假相说中。<a id="a-4o"></a>不见有性差别义相。<a id="a-4p"></a>故由四种求及四种如实知。<a id="a-4q"></a>于彼似名及义意言中。<a id="a-4r"></a>得入唯识。</p>
  <p id="a4s">释曰。<a id="a-4t"></a>四如实知者。<a id="a-4u"></a>如论说名事自性差别假说中。<a id="a-4v"></a>如实知。<a id="a-4w"></a>其自性及差别故者。<a id="a-4x"></a>谓各有自性差别。<a id="a-4y"></a>作如是假说故。<a id="a-4z"></a>名自性差别假说者。<a id="a-50"></a>义不可得故。<a id="a-51"></a>即是知彼名自性及差别唯是假说者。<a id="a-52"></a>以彼名字无有自性及差别故。<a id="a-53"></a>即能于彼名字自性及差别唯是假说中。<a id="a-54"></a>忍受故。<a id="a-55"></a>若如是知是谓求。<a id="a-56"></a>若知不可得名为如实知。</p>
  <p id="a57">论曰。<a id="a-58"></a>此唯识观入何法。<a id="a-59"></a>似何法入谓入唯量故。<a id="a-5A"></a>相及见为二故。<a id="a-5B"></a>种种相故。<a id="a-5C"></a>名义自性差别但假立。<a id="a-5D"></a>自性差别六种事无事故。<a id="a-5E"></a>为能取及所取体而住故。<a id="a-5F"></a>一时似种种相事生故。<a id="a-5G"></a>如闇中绳似蛇。<a id="a-5H"></a>譬如绳中蛇。<a id="a-5I"></a>是妄以不有故。<a id="a-5J"></a>若见实义则无有妄。<a id="a-5K"></a>蛇智则灭唯绳智在。<a id="a-5L"></a>若细分析绳亦不实。<a id="a-5M"></a>以色香味触相故。<a id="a-5N"></a>于中依止色等智故。<a id="a-5O"></a>绳智亦得。<a id="a-5P"></a>除灭如是如是。<a id="a-5Q"></a>彼似字及义六种相意言。<a id="a-5R"></a>如蛇智以知彼六种相无实义。<a id="a-5S"></a>此唯识智亦须除灭。<a id="a-5T"></a>由成就性智故。</p>
  <p id="a5U">释曰。<a id="a-5V"></a>此中问所入法及入譬。<a id="a-5W"></a>唯量者唯识量故。<a id="a-5X"></a>有相及见为二者。<a id="a-5Y"></a>此显相及见二识故。<a id="a-5Z"></a>此似相显现为因为住处为相为影显现故。<a id="a-5a"></a>唯是一识种种相生。<a id="a-5b"></a>非速疾故。<a id="a-5c"></a>次第而生。<a id="a-5d"></a>如此三种得入唯识。<a id="a-5e"></a>一时似种种相义生故者。<a id="a-5f"></a>谓似名句味身种种相义生故。<a id="a-5g"></a>彼亦似依名所目义种种相生故。<a id="a-5h"></a>于中入三性观以绳譬显示。<a id="a-5i"></a>六种义中自在者。<a id="a-5j"></a>谓于名等六种义中自在言。<a id="a-5k"></a>自在者谓除灭故。</p>
  <p id="a5l">论曰。<a id="a-5m"></a>此菩萨如是入似义相意言故。<a id="a-5n"></a>得入分别性。<a id="a-5o"></a>入唯识故得入依他性。<a id="a-5p"></a>云何入成就性若灭离唯识想。<a id="a-5q"></a>彼闻法熏习所生意言。<a id="a-5r"></a>是时菩萨灭离义想。<a id="a-5s"></a>似一切义无有生处故。<a id="a-5t"></a>是故似唯识显现亦不得生。<a id="a-5u"></a>即住不分别一切义名中。<a id="a-5v"></a>正证法界相应而住。<a id="a-5w"></a>是时菩萨于能缘所缘平等平等无分别智生。<a id="a-5x"></a>即是菩萨入成就性。</p>
  <p id="a5y">释曰。<a id="a-5z"></a>入似义相意言故者。<a id="a-60"></a>谓所有义唯是分别故。<a id="a-61"></a>如是即入分别性。<a id="a-62"></a>入唯识故者。<a id="a-63"></a>此之意言唯识所摄。<a id="a-64"></a>得入依他性。<a id="a-65"></a>似一切义无有生处者。<a id="a-66"></a>谓无有似义生种类故。<a id="a-67"></a>唯识种类亦不得生。<a id="a-68"></a>何以故。<a id="a-69"></a>若起唯识分别时则成义故。<a id="a-6A"></a>次后得证真如。<a id="a-6B"></a>此如不可言说。<a id="a-6C"></a>唯内自知故。<a id="a-6D"></a>是时菩萨能取所取平等。<a id="a-6E"></a>平等无分别智生者。<a id="a-6F"></a>谓能缘智所缘真如二法其体平等。<a id="a-6G"></a>犹如虚空。<a id="a-6H"></a>谓无有能取所取体而住。<a id="a-6I"></a>以不分别能取所取故。<a id="a-6J"></a>名无分别即是得入成就性。<a id="a-6K"></a>所言住无分别一切义名中者。<a id="a-6L"></a>谓有何名有几种。<a id="a-6M"></a>此名差别以偈中显示。</p>
  <p id="a6N">论曰。<a id="a-6O"></a>此中有偈。</p>
  <p id="a6P">法人及法义　　若广若略性</p>
  <p id="a6Q">不净净究竟　　是名境差别</p>
  <p id="a6R">释曰。<a id="a-6S"></a>于中法名者。<a id="a-6T"></a>谓色受及眼如是等。<a id="a-6U"></a>人名者谓佛法爱。<a id="a-6V"></a>及信行法行如是等。<a id="a-6W"></a>复有法名者谓修多罗等。<a id="a-6X"></a>义名者谓依法所显义。<a id="a-6Y"></a>总名者如言众生。<a id="a-6Z"></a>别名者即彼众生各各有名。<a id="a-6a"></a>性名者谓字本。<a id="a-6b"></a>不净名者谓凡夫等。<a id="a-6c"></a>净名者谓学人。<a id="a-6d"></a>至究竟名者谓所缘通相法。<a id="a-6e"></a>又略说十种名字。<a id="a-6f"></a>是菩萨攀缘。<a id="a-6g"></a>所谓法名者眼等。<a id="a-6h"></a>人名者我等。<a id="a-6i"></a>复法名者十二部言教。<a id="a-6j"></a>义名者即彼十二部言教义。<a id="a-6k"></a>总名者一切法有为无为等。<a id="a-6l"></a>别名者色受等及虚空等。<a id="a-6m"></a>性名者阿字为初诃为最后。<a id="a-6n"></a>不净名者凡夫等。<a id="a-6o"></a>净名者见谛等。<a id="a-6p"></a>至究竟名者通相法为境。<a id="a-6q"></a>二智所缘。<a id="a-6r"></a>谓出世智及彼后得智缘一切法。<a id="a-6s"></a>真如故一切法种种相故。<a id="a-6t"></a>如于十地中一切义通相缘智所缘故。<a id="a-6u"></a>如是等诸名。<a id="a-6v"></a>是诸菩萨境界故。</p>
  <p id="a6w">论曰。<a id="a-6x"></a>此菩萨如是入唯识故。<a id="a-6y"></a>得入应知相。<a id="a-6z"></a>由入应知相故。<a id="a-70"></a>即得入欢喜地。<a id="a-71"></a>善通达法界得生如来家。<a id="a-72"></a>得一切众生平等心。<a id="a-73"></a>得一切菩萨平等心。<a id="a-74"></a>得一切佛平等心。<a id="a-75"></a>此即是菩萨得见道。</p>
  <p id="a76">释曰。<a id="a-77"></a>得生如来家者。<a id="a-78"></a>由佛种不断故。<a id="a-79"></a>得一切众生平等心者。<a id="a-7A"></a>如自身欲入涅槃。<a id="a-7B"></a>于一切众生亦尔。<a id="a-7C"></a>由此心故名一切众生平等心。<a id="a-7D"></a>得一切菩萨平等心者。<a id="a-7E"></a>由同得深净心故。<a id="a-7F"></a>得一切佛平等心者。<a id="a-7G"></a>由住此位时得诸佛法身。<a id="a-7H"></a>得法身故即得一切佛平等心。<a id="a-7I"></a>复次一切众生平等心者。<a id="a-7J"></a>得自他平等故。<a id="a-7K"></a>如自身欲尽诸苦。<a id="a-7L"></a>于彼亦尔。<a id="a-7M"></a>一切菩萨平等心者。<a id="a-7N"></a>谓同诸菩萨得深净心作利益众生事。<a id="a-7O"></a>得一切佛平等心者。<a id="a-7P"></a>见诸佛法界与己无差别故。</p>
  <p id="a7Q">论曰。<a id="a-7R"></a>复次何故入唯识观。<a id="a-7S"></a>为缘通相法故。<a id="a-7T"></a>出世奢摩他毗钵舍那智故。<a id="a-7U"></a>彼后得种种相识智故。<a id="a-7V"></a>灭有因相阿梨耶识一切因相种子故。<a id="a-7W"></a>增长得触法。<a id="a-7X"></a>身种子故。<a id="a-7Y"></a>转依止故。<a id="a-7Z"></a>出生一切佛法故。<a id="a-7a"></a>为得一切智智故。<a id="a-7b"></a>入唯识观。</p>
  <p id="a7c">释曰。<a id="a-7d"></a>奢摩他毗钵舍那智者。<a id="a-7e"></a>即奢摩他毗钵舍那名为智故。<a id="a-7f"></a>于中有因相。<a id="a-7g"></a>阿梨耶识一切因相种子灭者于中有相者。<a id="a-7h"></a>即是因缘。<a id="a-7i"></a>谓阿梨耶识中所有一切染法种子。<a id="a-7j"></a>复言相者为显示即此种子。<a id="a-7k"></a>为所缘相故。<a id="a-7l"></a>如是说已。<a id="a-7m"></a>即得显示此诸种子因果俱灭。</p>
  <p id="a7n">论曰。<a id="a-7o"></a>复次彼后得智。<a id="a-7p"></a>于阿梨耶识所生一切识性相中。<a id="a-7q"></a>由见如幻等故。<a id="a-7r"></a>自然不复颠倒。<a id="a-7s"></a>是故犹如幻师于幻事中。<a id="a-7t"></a>菩萨于诸相中设说因果。<a id="a-7u"></a>一切时亦得无倒。</p>
  <p id="a7v">释曰。<a id="a-7w"></a>若无分别智灭障碍出生佛法者。<a id="a-7x"></a>此后得智复何所用。<a id="a-7y"></a>无分别智不能说彼因果法。<a id="a-7z"></a>何以故。<a id="a-80"></a>无分别故。<a id="a-81"></a>是故须后得智。<a id="a-82"></a>说彼因果法。<a id="a-83"></a>一切时不颠倒。<a id="a-84"></a>如幻师于所幻事。<a id="a-85"></a>阿梨耶识一切所生者。<a id="a-86"></a>此等皆以阿梨耶识为因。<a id="a-87"></a>一切识性相中者。<a id="a-88"></a>谓以识性为因故。<a id="a-89"></a>如所幻事。<a id="a-8A"></a>后得智于中不颠倒说亦不倒。</p>
  <p id="a8B">论曰。<a id="a-8C"></a>于此入唯识观中。<a id="a-8D"></a>有四种三摩提。<a id="a-8E"></a>为四种通达分依止。<a id="a-8F"></a>云何可见。<a id="a-8G"></a>由四种求义故。<a id="a-8H"></a>下品无尘忍得明三摩提。<a id="a-8I"></a>为暖行通达分所依止。<a id="a-8J"></a>若增上忍增明三摩提。<a id="a-8K"></a>为顶行通达分所依止。<a id="a-8L"></a>由四种如实知故。<a id="a-8M"></a>得入唯识决定尘无所有。<a id="a-8N"></a>此入真实义一分三摩提。<a id="a-8O"></a>是顺谛忍所依止。<a id="a-8P"></a>此三摩提最后唯识想除。<a id="a-8Q"></a>是无间三摩提世第一法所依止。<a id="a-8R"></a>应如是见此诸三摩提。<a id="a-8S"></a>是正位边应知。</p>
  <p id="a8T">释曰。<a id="a-8U"></a>一切处入真实时得通达分。<a id="a-8V"></a>今此中亦显示通达分善根依止者。<a id="a-8W"></a>是通达分因故言依止。<a id="a-8X"></a>下品无尘忍得明三摩提者。<a id="a-8Y"></a>谓于无尘中薄少乐欲。<a id="a-8Z"></a>显示无尘智名明。<a id="a-8a"></a>得明三摩提者。<a id="a-8b"></a>显示无尘智所依止三摩提故。<a id="a-8c"></a>增上无尘忍者。<a id="a-8d"></a>此中忍还是彼欲故。<a id="a-8e"></a>明增三摩提者。<a id="a-8f"></a>显示增上无尘智名明。<a id="a-8g"></a>言三摩提者。<a id="a-8h"></a>显示是无尘智所依止故。<a id="a-8i"></a>顺谛忍所依止者。<a id="a-8j"></a>法无我名谛。<a id="a-8k"></a>于彼无我随顺忍故。<a id="a-8l"></a>此顺谛忍云何成。<a id="a-8m"></a>以决定无别外物故。<a id="a-8n"></a>能取亦不有。<a id="a-8o"></a>应知住疾利随顺忍时。<a id="a-8p"></a>得此乐欲正位边者谓正位时。</p>
  <p id="a8q">论曰。<a id="a-8r"></a>如是入地菩萨。<a id="a-8s"></a>入唯识故得见道。<a id="a-8t"></a>云何发起修道。<a id="a-8u"></a>随所成立说十地。<a id="a-8v"></a>一切修多罗摄取现住事通相法为缘。<a id="a-8w"></a>出世间及后得奢摩他毗钵舍那智。<a id="a-8x"></a>无量百千俱胝那由他劫数习故。<a id="a-8y"></a>为转依止得三种佛身故修行。</p>
  <p id="a8z">释曰。<a id="a-90"></a>随所成立说者。<a id="a-91"></a>谓若为成立故说。<a id="a-92"></a>十地经中诸地故。<a id="a-93"></a>通相法为缘者。<a id="a-94"></a>谓一相缘非句别缘故。<a id="a-95"></a>出世者无分别智故。<a id="a-96"></a>彼后得者谓成立智。<a id="a-97"></a>此亦不可说为世间。<a id="a-98"></a>何以故。<a id="a-99"></a>非世间积习故。<a id="a-9A"></a>亦非一向出世间。<a id="a-9B"></a>以随顺世间行故。<a id="a-9C"></a>是不可定说一相故。<a id="a-9D"></a>为转依止者。<a id="a-9E"></a>由此通相攀缘智故。<a id="a-9F"></a>得转依故。<a id="a-9G"></a>为得三种佛身者。<a id="a-9H"></a>谓令我当得三种佛身故修行。</p>
  <p id="a9I">论曰。<a id="a-9J"></a>声闻入正位。<a id="a-9K"></a>菩萨入正位。<a id="a-9L"></a>此二有何差别。<a id="a-9M"></a>声闻正位有十种差别。<a id="a-9N"></a>与菩萨正位异应知。<a id="a-9O"></a>一所缘差别。<a id="a-9P"></a>大乘法为缘故。<a id="a-9Q"></a>二住持差别。<a id="a-9R"></a>大福智资粮住持故。<a id="a-9S"></a>三通达差别。<a id="a-9T"></a>通达人法无我故。<a id="a-9U"></a>四涅槃差别。<a id="a-9V"></a>摄取无住着涅槃故。<a id="a-9W"></a>五地差别。<a id="a-9X"></a>依十地出离故。<a id="a-9Y"></a>六清净差别。<a id="a-9Z"></a>烦恼断及佛净刹故。<a id="a-9a"></a>七得一切众生与自身平等心差别。<a id="a-9b"></a>起成熟众生行不休息故。<a id="a-9c"></a>八生差别。<a id="a-9d"></a>生如来家故。<a id="a-9e"></a>九化现差别。<a id="a-9f"></a>佛集轮中一切时化现所摄故。<a id="a-9g"></a>十果差别。<a id="a-9h"></a>十力无畏不共佛法等无量功德果成就故。</p>
  <p id="a9i">释曰。<a id="a-9j"></a>涅槃差别者。<a id="a-9k"></a>由菩萨摄取无住着涅槃故。<a id="a-9l"></a>声闻不尔。<a id="a-9m"></a>清净差别者。<a id="a-9n"></a>由菩萨灭烦恼及习。<a id="a-9o"></a>并净佛土故。<a id="a-9p"></a>声闻不尔。</p>
  <p id="a9q">论曰。<a id="a-9r"></a>此中有偈。</p>
  <p id="a9s">推寻名及义　　各各互为客</p>
  <p id="a9t">推寻二唯量　　二施设亦然</p>
  <p id="a9u">从此生实知　　三分别无义</p>
  <p id="a9v">若见彼非有　　即入三无性</p>
  <p id="a9w">释曰。<a id="a-9x"></a>如真实入。<a id="a-9y"></a>此中说偈。<a id="a-9z"></a>推寻名及义各各互为客者。<a id="a-A0"></a>名于义为客义于名亦为客各别相故。<a id="a-A1"></a>推寻者。<a id="a-A2"></a>谓应于静心中见故。<a id="a-A3"></a>推寻二唯量二施设亦然者。<a id="a-A4"></a>义无有自性及差别故。<a id="a-A5"></a>即应知自性唯是施设。<a id="a-A6"></a>差别唯是施设故。<a id="a-A7"></a>从此生实知者。<a id="a-A8"></a>谓于此中如实知故。<a id="a-A9"></a>由四种寻思为因故。<a id="a-AA"></a>得四种如实知。<a id="a-AB"></a>三分别无义中见者。<a id="a-AC"></a>于三种分别无有义中见故。<a id="a-AD"></a>谓名分别。<a id="a-AE"></a>自性分别。<a id="a-AF"></a>差别分别故。<a id="a-AG"></a>彼非有即入三无性者。<a id="a-AH"></a>义无所有故分别亦无。<a id="a-AI"></a>何以故。<a id="a-AJ"></a>若所分别义是有。<a id="a-AK"></a>分别可得缘彼而生。<a id="a-AL"></a>由彼义不有故。<a id="a-AM"></a>分别亦不得有。<a id="a-AN"></a>应知此义故。<a id="a-AO"></a>入三者谓入三性。<a id="a-AP"></a>于中由见名义互为客故。<a id="a-AQ"></a>得入名义各异分别性。<a id="a-AR"></a>若见名自性施设差别施设唯见分别。<a id="a-AS"></a>即得入依他性。<a id="a-AT"></a>即此能分别识亦不见。<a id="a-AU"></a>即得入成就性。<a id="a-AV"></a>此名三种入。</p>
  <p id="aAW">论曰。<a id="a-AX"></a>复有教授偈。<a id="a-AY"></a>如观行差别论说。</p>
  <p id="aAZ">菩萨静心中　　得见其心影</p>
  <p id="aAa">灭除于义想　　但观于自想</p>
  <p id="aAb">如是心住内　　知所取非有</p>
  <p id="aAc">即无能取者　　故证无所有</p>
  <p id="aAd">释曰。<a id="a-Ae"></a>为令得入观故。<a id="a-Af"></a>复说此教授偈。<a id="a-Ag"></a>菩萨见心影者。<a id="a-Ah"></a>见彼似法义影唯是自心。<a id="a-Ai"></a>何人见谓菩萨。<a id="a-Aj"></a>何处见谓静心中。<a id="a-Ak"></a>灭除于义想。<a id="a-Al"></a>但观于自想者。<a id="a-Am"></a>谓于静心中义想不起。<a id="a-An"></a>知唯是自心为法义相显现。<a id="a-Ao"></a>如是心住内者。<a id="a-Ap"></a>若心如是得住于义无所有中。<a id="a-Aq"></a>即是心住于心中。<a id="a-Ar"></a>知所取非有者。<a id="a-As"></a>谓解知所取义无所有故。<a id="a-At"></a>即无能取者。<a id="a-Au"></a>由所取义不有故。<a id="a-Av"></a>则能取心为能取者。<a id="a-Aw"></a>亦不可得故。<a id="a-Ax"></a>证无所得者。<a id="a-Ay"></a>既无能取所取。<a id="a-Az"></a>已即说名为证真如。<a id="a-B0"></a>以真如不可得故。</p>
  <p id="aB1">论曰。<a id="a-B2"></a>复有入正位别偈。<a id="a-B3"></a>如大乘经庄严论中所说。</p>
  <p id="aB4">菩萨具满无边际　　福德智惠之资粮</p>
  <p id="aB5">法中思量善决已　　则了义类意言生</p>
  <p id="aB6">彼知诸义唯意言　　即住似义唯心中</p>
  <p id="aB7">如是正证法界已　　是故远离二种相</p>
  <p id="aB8">以知心外无有他　　故得知心亦非有</p>
  <p id="aB9">智者了知二俱无　　即住无二法界中</p>
  <p id="aBA">智者无分别智力　　平等顺行常普遍</p>
  <p id="aBB">所依稠密罪恶聚　　如大伽陀拔众毒</p>
  <p id="aBC">牟尼善说诸正法　　安心有根法界中</p>
  <p id="aBD">已知念行唯分别　　智者疾至德海岸</p>
  <p id="aBE">释曰。<a id="a-BF"></a>复有入正位偈。<a id="a-BG"></a>如线庄严论中说。<a id="a-BH"></a>若有最极难知者。<a id="a-BI"></a>彼中显示于中无边际者。<a id="a-BJ"></a>谓极难度彼岸故。<a id="a-BK"></a>如言无边。<a id="a-BL"></a>言说非无有边。<a id="a-BM"></a>但以多故得名无边。<a id="a-BN"></a>此亦如是。<a id="a-BO"></a>何者为资粮。<a id="a-BP"></a>谓福德智慧。<a id="a-BQ"></a>于中施等三波罗蜜是福德资粮。<a id="a-BR"></a>般若波罗蜜名智慧资粮。<a id="a-BS"></a>精进波罗蜜若为智慧精进是智慧资粮。<a id="a-BT"></a>若为福精进是福资粮。<a id="a-BU"></a>如是禅波罗蜜亦二种。<a id="a-BV"></a>于中若缘四无量禅名福资粮。<a id="a-BW"></a>余名智资粮。<a id="a-BX"></a>谁有此资粮。<a id="a-BY"></a>谓菩萨法中思量善决故者。<a id="a-BZ"></a>由依三摩提后力故。<a id="a-Ba"></a>思量诸法得善决定非余。<a id="a-Bb"></a>则了义类意言生者。<a id="a-Bc"></a>谓了知诸义皆以意言为因故。<a id="a-Bd"></a>即住似义唯心中者。<a id="a-Be"></a>由知彼诸义唯意言故。<a id="a-Bf"></a>即此自心似义而现故。<a id="a-Bg"></a>如是正证法界已。<a id="a-Bh"></a>是故远离二种相者。<a id="a-Bi"></a>知自心似义而现已。<a id="a-Bj"></a>即于离能取所取真如中得证。<a id="a-Bk"></a>又复如所入证。<a id="a-Bl"></a>今当显示以知心外无有他故。<a id="a-Bm"></a>得知心亦非有者。<a id="a-Bn"></a>谓离心外无有所攀缘义。<a id="a-Bo"></a>彼不有故。<a id="a-Bp"></a>能缘之心则亦不有。<a id="a-Bq"></a>菩萨知彼二不有故。<a id="a-Br"></a>即住无二法界。<a id="a-Bs"></a>谓离心及义故。<a id="a-Bt"></a>无分别智力者。<a id="a-Bu"></a>离分别智力故。<a id="a-Bv"></a>平等顺行者。<a id="a-Bw"></a>于平等中顺行故。<a id="a-Bx"></a>见修多罗等一切诸法平等。<a id="a-By"></a>犹如虚空故。<a id="a-Bz"></a>普遍者。<a id="a-C0"></a>于若内若外诸法中。<a id="a-C1"></a>如是见故。<a id="a-C2"></a>常者一切时故。<a id="a-C3"></a>所依稠密罪恶聚者。<a id="a-C4"></a>此诸染法因名稠密。<a id="a-C5"></a>以难可观解故。<a id="a-C6"></a>罪恶聚者。<a id="a-C7"></a>即是染法熏习自性为体故。<a id="a-C8"></a>牟尼善说诸正法安心有根法界中者。<a id="a-C9"></a>谓以意安住有根心中。<a id="a-CA"></a>若攀缘彼心真如。<a id="a-CB"></a>此是有根心。<a id="a-CC"></a>谓缘如来正说。<a id="a-CD"></a>具足无阙总为一相应知此即是无分别智。<a id="a-CE"></a>已知念行唯分别者。<a id="a-CF"></a>住此有根心已。<a id="a-CG"></a>为欲正说故。<a id="a-CH"></a>于彼后得智中所忆念义。<a id="a-CI"></a>亦知此忆念行唯是分别故。<a id="a-CJ"></a>由此无分别智及后得二种智故。<a id="a-CK"></a>诸菩萨疾至佛果彼岸。<a id="a-CL"></a>此等诸偈总集义者。<a id="a-CM"></a>初偈明资粮道。<a id="a-CN"></a>第二偈义明方便道。<a id="a-CO"></a>第三偈义明后见道。<a id="a-CP"></a>第四偈义明修道。<a id="a-CQ"></a>第五偈义明究竟道。<a id="a-CR"></a>此释入应知相竟。</p>
 </body>
</html>