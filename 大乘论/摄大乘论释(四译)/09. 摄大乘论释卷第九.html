<!doctype html>
<html id="z3IBVOIwb" data-ver="1470">
 <head>
  <meta charset="utf-8">
  <meta author="无性菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第九</h1>
  <h2 id="a2">释果断分第十</h2>
  <p id="a3">论曰。<a id="a-4"></a>如是已说增上慧殊胜。<a id="a-5"></a>彼果断殊胜云何可见。<a id="a-6"></a>断谓菩萨无住涅槃。<a id="a-7"></a>以舍杂染不舍生死。<a id="a-8"></a>二所依止转依为相。<a id="a-9"></a>此中生死。<a id="a-A"></a>谓依他起性杂染分。<a id="a-B"></a>涅槃谓依他起性清净分。<a id="a-C"></a>二所依止。<a id="a-D"></a>谓通二分依他起性。<a id="a-E"></a>转依。<a id="a-F"></a>谓即依他起性对治起时。<a id="a-G"></a>转舍杂染分。<a id="a-H"></a>转得清净分。</p>
  <p id="aI">释曰。<a id="a-J"></a>无分别智。<a id="a-K"></a>能治既生一切所治。<a id="a-L"></a>决定应断故。<a id="a-M"></a>彼无间说断殊胜。<a id="a-N"></a>无住涅槃者。<a id="a-O"></a>不同世间声闻独觉安住生死或涅槃故。<a id="a-P"></a>以舍杂染不舍生死者。<a id="a-Q"></a>害彼势力如彼咒蛇。<a id="a-R"></a>虽不弃舍而无染故。<a id="a-S"></a>二所依止转依为相者。<a id="a-T"></a>或依主释或持业释。<a id="a-U"></a>住此转依如无色界。<a id="a-V"></a>若依自利与殊胜慧共相应故。<a id="a-W"></a>不容烦恼。<a id="a-X"></a>若依利他由与大悲共相应故。<a id="a-Y"></a>现处生死而不弃舍。<a id="a-Z"></a>此中何者生死涅槃。<a id="a-a"></a>依止转依。<a id="a-b"></a>皆应显说。<a id="a-c"></a>生死谓依他起性杂染分者。<a id="a-d"></a>谓心心法烦恼迷乱。<a id="a-e"></a>生死过失相续不绝。<a id="a-f"></a>遍计所执分。<a id="a-g"></a>涅槃谓依他起性清净分者。<a id="a-h"></a>谓毕竟转遍计所执。<a id="a-i"></a>圆成实分。<a id="a-j"></a>二所依止谓通二分依他起性者。<a id="a-k"></a>谓二所依。<a id="a-l"></a>依他起性。<a id="a-m"></a>转依谓即依他起性者。<a id="a-n"></a>谓心心法依他起性。<a id="a-o"></a>是诸杂染转灭所依。<a id="a-p"></a>又是一切佛法所依。<a id="a-q"></a>如有说言。<a id="a-r"></a>此是一切佛法。<a id="a-s"></a>诸地波罗蜜多果。<a id="a-t"></a>所依等云何转依。<a id="a-u"></a>何者转依。<a id="a-v"></a>谓即于此依他起性对治起时者。<a id="a-w"></a>无分别智起时。<a id="a-x"></a>转舍杂染分者。<a id="a-y"></a>转灭一切所取能取诸迷乱分。<a id="a-z"></a>转得清净分者。<a id="a-10"></a>舍彼所取能取性故。<a id="a-11"></a>转得远离所取能取自内所证。<a id="a-12"></a>绝诸戏论最清净分。</p>
  <p id="a13">论曰。<a id="a-14"></a>又此转依略有六种。<a id="a-15"></a>一损力益能转。<a id="a-16"></a>谓由胜解力闻熏习住故。<a id="a-17"></a>及由有羞耻。<a id="a-18"></a>令诸烦恼少分现行。<a id="a-19"></a>不现行故。<a id="a-1A"></a>二通达转。<a id="a-1B"></a>谓诸菩萨已入大地。<a id="a-1C"></a>于真实非真实显现不显现。<a id="a-1D"></a>现前住故。<a id="a-1E"></a>乃至六地。<a id="a-1F"></a>三修习转。<a id="a-1G"></a>谓犹有障一切相不显现真实显现故。<a id="a-1H"></a>乃至十地。<a id="a-1I"></a>四果圆满转。<a id="a-1J"></a>谓永无障。<a id="a-1K"></a>一切相不显现。<a id="a-1L"></a>最清净真实显现。<a id="a-1M"></a>于一切相得自在故。<a id="a-1N"></a>五下劣转。<a id="a-1O"></a>谓声闻等唯能通达补特伽罗空无我性。<a id="a-1P"></a>一向背生死一向舍生死故。<a id="a-1Q"></a>六广大转。<a id="a-1R"></a>谓诸菩萨兼通达法空无我性。<a id="a-1S"></a>即于生死见为寂静。<a id="a-1T"></a>虽断杂染而不舍故。<a id="a-1U"></a>若诸菩萨住下劣转。<a id="a-1V"></a>有何过失。<a id="a-1W"></a>不顾一切有情利益安乐事故。<a id="a-1X"></a>违越一切菩萨法故。<a id="a-1Y"></a>与下劣乘同解脱故。<a id="a-1Z"></a>是为过失。<a id="a-1a"></a>若诸菩萨住广大转有何功德。<a id="a-1b"></a>生死法中以自转依为所依止。<a id="a-1c"></a>得自在故。<a id="a-1d"></a>于一切趣示现一切有情之身。<a id="a-1e"></a>于最胜生及三乘中种种调伏。<a id="a-1f"></a>方便善巧安立所化诸有情故。<a id="a-1g"></a>是为功德。</p>
  <p id="a1h">释曰。<a id="a-1i"></a>损力益能转等者。<a id="a-1j"></a>谓由胜解力及闻熏习力。<a id="a-1k"></a>损减依附异熟识中。<a id="a-1l"></a>烦恼熏习增益所习净法功能。<a id="a-1m"></a>又由胜解闻熏习。<a id="a-1n"></a>住有羞耻故。<a id="a-1o"></a>令诸烦恼少分现行。<a id="a-1p"></a>或不现行。<a id="a-1q"></a>通达转等者。<a id="a-1r"></a>谓已证入菩萨大地。<a id="a-1s"></a>于真非真或现不现。<a id="a-1t"></a>无分别智有间无间而现行故。<a id="a-1u"></a>或时真现。<a id="a-1v"></a>谓入观时。<a id="a-1w"></a>或非真现谓出观时非真与真于此二时。<a id="a-1x"></a>如其次第说现不现。<a id="a-1y"></a>此现不现乃至六地。<a id="a-1z"></a>修习转等者。<a id="a-20"></a>由所知障说名有障。<a id="a-21"></a>此转依位乃至十地诸相不现唯真显现。<a id="a-22"></a>果圆满转等者。<a id="a-23"></a>由一切障说名无障。<a id="a-24"></a>以一切障永无有故。<a id="a-25"></a>得一切相皆不显现。<a id="a-26"></a>得最清净真实显现。<a id="a-27"></a>依此转依于一切相得大自在。<a id="a-28"></a>以于诸相得自在故。<a id="a-29"></a>随其所乐利乐有情。<a id="a-2A"></a>下劣转等其言易了。<a id="a-2B"></a>无烦重释。<a id="a-2C"></a>广大转等者。<a id="a-2D"></a>谓于杂染断而不舍。<a id="a-2E"></a>于生死中达无我故。<a id="a-2F"></a>断诸杂染。<a id="a-2G"></a>即于其中见寂静故。<a id="a-2H"></a>而不弃舍。<a id="a-2I"></a>住下劣转有何过失等。<a id="a-2J"></a>其文易解。<a id="a-2K"></a>住广大转有何功德等者。<a id="a-2L"></a>于一切法得自在故。<a id="a-2M"></a>于一切趣示显一切同分之身。<a id="a-2N"></a>种种调伏方便善巧。<a id="a-2O"></a>安立所化有感有情。<a id="a-2P"></a>置最胜生及三乘中。<a id="a-2Q"></a>最胜生者。<a id="a-2R"></a>谓诸世间安乐生处。<a id="a-2S"></a>应知此是说法功德。</p>
  <p id="a2T">论曰。<a id="a-2U"></a>此中有多颂。</p>
  <p id="a2V">诸凡夫覆真　　一向显虚妄</p>
  <p id="a2W">诸菩萨舍妄　　一向显真实</p>
  <p id="a2X">应知显不显　　真义非真义</p>
  <p id="a2Y">转依即解脱　　随欲自在行</p>
  <p id="a2Z">于生死涅槃　　若起平等智</p>
  <p id="a2a">尔时由此证　　生死即涅槃</p>
  <p id="a2b">由是于生死　　非舍非不舍</p>
  <p id="a2c">亦即于涅槃　　非得非不得</p>
  <p id="a2d">释曰。<a id="a-2e"></a>为显转依复说多颂。<a id="a-2f"></a>诸凡夫覆真等者。<a id="a-2g"></a>谓如凡夫无明未断。<a id="a-2h"></a>真义不显故说名覆。<a id="a-2i"></a>无明力故一切虚妄皆悉显现。<a id="a-2j"></a>菩萨不尔无明断故。<a id="a-2k"></a>通达虚妄皆无所有故名舍妄。<a id="a-2l"></a>唯有真义一向显现。<a id="a-2m"></a>由此道理。<a id="a-2n"></a>应知显不显真义非真义者。<a id="a-2o"></a>谓圆成实真义显现。<a id="a-2p"></a>遍计所执非真实义皆不显现。<a id="a-2q"></a>言转依者。<a id="a-2r"></a>谓非真义皆不显现。<a id="a-2s"></a>所有真义皆悉显现。<a id="a-2t"></a>故名转依。<a id="a-2u"></a>即解脱者。<a id="a-2v"></a>谓即转依名为解脱。<a id="a-2w"></a>随欲自在行者。<a id="a-2x"></a>谓此转依解脱自在。<a id="a-2y"></a>于诸世间得随欲行。<a id="a-2z"></a>由随所欲所作自在故名解脱。<a id="a-30"></a>非如斩首舍离身命。<a id="a-31"></a>名为解脱。<a id="a-32"></a>于生死涅槃若起平等智等者。<a id="a-33"></a>谓遍计所执自性名为生死。<a id="a-34"></a>此即无性。<a id="a-35"></a>无性即空。<a id="a-36"></a>空即涅槃。<a id="a-37"></a>圆成实性。<a id="a-38"></a>由是于生死非舍非不舍等者。<a id="a-39"></a>谓即生死是涅槃故说名非舍。<a id="a-3A"></a>无复生死名想转故名非不舍。<a id="a-3B"></a>非离生死别得涅槃故名非得。<a id="a-3C"></a>即于此中证涅槃故名非不得。</p>
  <p data-pb></p>
  <h2 id="a3D">释彼果智分第十一之一</h2>
  <p id="a3E">论曰。<a id="a-3F"></a>如是已说彼果断殊胜。<a id="a-3G"></a>彼果智殊胜云何可见。<a id="a-3H"></a>谓由三种佛身应知。<a id="a-3I"></a>彼果智殊胜。<a id="a-3J"></a>一由自性身。<a id="a-3K"></a>二由受用身。<a id="a-3L"></a>三由变化身。<a id="a-3M"></a>此中自性身者。<a id="a-3N"></a>谓诸如来法身。<a id="a-3O"></a>一切法自在转所依止故。<a id="a-3P"></a>受用身者。<a id="a-3Q"></a>谓依法身种种诸佛众会所显。<a id="a-3R"></a>清净佛土大乘法乐为所受故。<a id="a-3S"></a>变化身者亦依法身。<a id="a-3T"></a>从睹史多天宫现没。<a id="a-3U"></a>受生受欲踰城出家。<a id="a-3V"></a>往外道所修诸苦行。<a id="a-3W"></a>证大菩提。<a id="a-3X"></a>转大法轮。<a id="a-3Y"></a>入大涅槃故。</p>
  <p id="a3Z">释曰。<a id="a-3a"></a>由断所断获得无垢无挂碍智故。<a id="a-3b"></a>断殊胜无间次说果智殊胜。<a id="a-3c"></a>自性身中非假所立故名自性。<a id="a-3d"></a>是所依止故名为身。<a id="a-3e"></a>法性即身故名法身。<a id="a-3f"></a>或是诸法所依止处故名法身。<a id="a-3g"></a>言一切法自在转所依止者。<a id="a-3h"></a>谓于一切法得自在转。<a id="a-3i"></a>亦所依止故名一切法自在转所依止。<a id="a-3j"></a>或依持业释。<a id="a-3k"></a>受用身中依法身者。<a id="a-3l"></a>由有彼故而得有此。<a id="a-3m"></a>种种诸佛众会所显者。<a id="a-3n"></a>谓有佛土诸大菩萨众所云集。<a id="a-3o"></a>由此了知故名所显。<a id="a-3p"></a>即是西方极乐土等。<a id="a-3q"></a>清净佛土大乘法乐为所受故者。<a id="a-3r"></a>谓于清净佛国土中。<a id="a-3s"></a>受用种种大乘法乐。<a id="a-3t"></a>领解义故。<a id="a-3u"></a>或于清净佛国土中。<a id="a-3v"></a>受用种种金银等宝。<a id="a-3w"></a>诸佛菩萨展转受用妙色身等。<a id="a-3x"></a>及受经等种种法义。<a id="a-3y"></a>安立自相及共相故。<a id="a-3z"></a>何者所依复是谁依。<a id="a-40"></a>谓前无垢无挂碍智。<a id="a-41"></a>由此妙智增上力故能令安住不可思议解脱。<a id="a-42"></a>已入大地诸大菩萨。<a id="a-43"></a>清净佛土大乘法乐。<a id="a-44"></a>相现智生。<a id="a-45"></a>变化身中依法身者。<a id="a-46"></a>如前已说。<a id="a-47"></a>谓由果智殊胜力故。<a id="a-48"></a>从睹史多天宫现没。<a id="a-49"></a>乃至涅槃。<a id="a-4A"></a>此即能令余相续中。<a id="a-4B"></a>与人同分识相生起。</p>
  <p id="a4C">论曰。<a id="a-4D"></a>此中说一嗢拖南颂。</p>
  <p id="a4E">相证得自在　　依止及摄持</p>
  <p id="a4F">差别德甚深　　念业明诸佛</p>
  <p id="a4G">释曰。<a id="a-4H"></a>略标总义名嗢拖南相证得等是所标义。</p>
  <p id="a4I">论曰。<a id="a-4J"></a>诸佛法身以何为相。<a id="a-4K"></a>应知法身略有五相。</p>
  <p id="a4L">释曰。<a id="a-4M"></a>初总标相复有五种下转依等别释五相。</p>
  <p id="a4N">论曰。<a id="a-4O"></a>一转依为相。<a id="a-4P"></a>谓转灭一切障杂染分依他起性故。<a id="a-4Q"></a>转得解脱一切障于法自在转。<a id="a-4R"></a>现前清净分依他起性故。</p>
  <p id="a4S">释曰。<a id="a-4T"></a>转灭一切障杂染分依他起性故者。<a id="a-4U"></a>谓转杂染分依他起性。<a id="a-4V"></a>似所取相及能取相。<a id="a-4W"></a>令永不生故。<a id="a-4X"></a>转得解脱一切障。<a id="a-4Y"></a>于法自在转现前清净分依他起性故者。<a id="a-4Z"></a>谓转得所取能取无性所显离垢真如圆成实性。<a id="a-4a"></a>及得于一切法自在而转。<a id="a-4b"></a>现在前因极清净分依他起性故。</p>
  <p id="a4c">论曰。<a id="a-4d"></a>二白法所成为相。<a id="a-4e"></a>谓六波罗蜜多圆满得十自在故。<a id="a-4f"></a>此中寿自在心自在众具自在由施波罗蜜多圆满故。<a id="a-4g"></a>业自在生自在由戒波罗蜜多圆满故。<a id="a-4h"></a>胜解自在由忍波罗蜜多圆满故。<a id="a-4i"></a>愿自在由精进波罗蜜多圆满故。<a id="a-4j"></a>神力自在五通所摄。<a id="a-4k"></a>由静虑波罗蜜多圆满故。<a id="a-4l"></a>智自在法自在由般若波罗蜜多圆满故。</p>
  <p id="a4m">释曰。<a id="a-4n"></a>白法所成为相等者。<a id="a-4o"></a>谓诸声闻所得转依。<a id="a-4p"></a>唯是烦恼永断所显。<a id="a-4q"></a>无有白法所成为相。<a id="a-4r"></a>若诸菩萨所得转依修习六种波罗蜜多极圆满故。<a id="a-4s"></a>白法自性十种自在以为其相。<a id="a-4t"></a>于此时中无有一念是无记分。<a id="a-4u"></a>况染污分。<a id="a-4v"></a>此中已下释十自在寿自在者。<a id="a-4w"></a>谓随所欲能舍命故。<a id="a-4x"></a>心自在者。<a id="a-4y"></a>谓于生死无染污故。<a id="a-4z"></a>又随意乐能正为他引摄众具。<a id="a-50"></a>于中自在运转其心名心自在。<a id="a-51"></a>众具自在者。<a id="a-52"></a>谓饮食等诸资生具。<a id="a-53"></a>随意所乐能积集故。<a id="a-54"></a>众具资财其义是一。<a id="a-55"></a>由施波罗蜜多圆满故者。<a id="a-56"></a>谓由法施无畏施财施圆满。<a id="a-57"></a>如其所应得此果故。<a id="a-58"></a>业自在者。<a id="a-59"></a>谓于诸业得大自在。<a id="a-5A"></a>唯作善业非恶无记。<a id="a-5B"></a>及于其中劝他作故。<a id="a-5C"></a>生自在者。<a id="a-5D"></a>谓于一切应所生处。<a id="a-5E"></a>如其所欲现受生故。<a id="a-5F"></a>由戒波罗蜜多圆满故者。<a id="a-5G"></a>谓二自在是尸罗果。<a id="a-5H"></a>由具戒者唯造善业故。<a id="a-5I"></a>又具戒者所愿皆成故。<a id="a-5J"></a>胜解自在者。<a id="a-5K"></a>谓于地等发起胜解。<a id="a-5L"></a>令成金等如所胜解地等金等随胜解转。<a id="a-5M"></a>由忍波罗蜜多圆满故者。<a id="a-5N"></a>谓此自在是其忍果。<a id="a-5O"></a>如昔因时乐修忍故。<a id="a-5P"></a>随诸有情心所乐转故。<a id="a-5Q"></a>今获得地等金等随胜解转。<a id="a-5R"></a>愿自在者。<a id="a-5S"></a>谓随所愿一切事成。<a id="a-5T"></a>由精进波罗蜜多圆满故者。<a id="a-5U"></a>谓此自在是精进果。<a id="a-5V"></a>由昔因时修精进故。<a id="a-5W"></a>于诸有情诸利乐事无有懈废。<a id="a-5X"></a>故于今时所愿自在。<a id="a-5Y"></a>神力自在五通所摄者。<a id="a-5Z"></a>谓随意乐引发种种最胜神通。<a id="a-5a"></a>由静虑波罗蜜多圆满故者。<a id="a-5b"></a>谓此自在是静虑果。<a id="a-5c"></a>由昔因时乐修定故。<a id="a-5d"></a>随诸有情所应作事。<a id="a-5e"></a>证入种种静虑等至故。<a id="a-5f"></a>于今时得定所作神通自在。<a id="a-5g"></a>智自在者。<a id="a-5h"></a>谓随所有种种言音。<a id="a-5i"></a>智现前故。<a id="a-5j"></a>法自在者。<a id="a-5k"></a>谓随意乐宣说契经应颂等故。<a id="a-5l"></a>由般若波罗蜜多圆满故者。<a id="a-5m"></a>谓此自在是般若果。<a id="a-5n"></a>由昔因时乐修慧故。<a id="a-5o"></a>随其类音为说正法故。<a id="a-5p"></a>今证得殊胜般若。<a id="a-5q"></a>妙达言音巧说正法。</p>
  <p id="a5r">论曰。<a id="a-5s"></a>三无二为相。<a id="a-5t"></a>谓有无无二为相。<a id="a-5u"></a>由一切法无所有故。<a id="a-5v"></a>空所显相是实有故。<a id="a-5w"></a>有为无为无二为相。<a id="a-5x"></a>由业烦恼非所为故。<a id="a-5y"></a>自在示现有为相故。<a id="a-5z"></a>异性一性无二为相。<a id="a-60"></a>由一切佛所。<a id="a-61"></a>依无差别故。<a id="a-62"></a>无量相续现等觉故。<a id="a-63"></a>此中有二颂。</p>
  <p id="a64">我执不有故　　于中无别依</p>
  <p id="a65">随前能证别　　故施设有异</p>
  <p id="a66">种性异非虚　　圆满无初故</p>
  <p id="a67">无垢依无别　　故非一非多</p>
  <p id="a68">释曰。<a id="a-69"></a>有无无二为相者。<a id="a-6A"></a>谓非有相以一切法遍计所执皆无有故。<a id="a-6B"></a>亦非无相。<a id="a-6C"></a>以空所显自性有故。<a id="a-6D"></a>有为无为无二为相者。<a id="a-6E"></a>以业烦恼非所为故非有为相。<a id="a-6F"></a>于能示现似有为法得大自在。<a id="a-6G"></a>数数示现似有为故非无为相。<a id="a-6H"></a>异性一性无二为相者。<a id="a-6I"></a>以佛法身体是其一故非异相。<a id="a-6J"></a>无量依止各别证得故非一相。<a id="a-6K"></a>俱一无故名无二相。<a id="a-6L"></a>复以二颂摄如是义令其易了。<a id="a-6M"></a>所谓我执不有故等。<a id="a-6N"></a>若于是处有其我执计自为我。<a id="a-6O"></a>执外为他即于其中分别自他。<a id="a-6P"></a>此彼各异。<a id="a-6Q"></a>于法身中无有我执。<a id="a-6R"></a>故无分别。<a id="a-6S"></a>此彼有异。<a id="a-6T"></a>若尔云何说有多佛。<a id="a-6U"></a>随前能证有差别故。<a id="a-6V"></a>施设有异。<a id="a-6W"></a>谓随菩萨能证位别施设有异。<a id="a-6X"></a>随顺世间名言故说。<a id="a-6Y"></a>此是释迦牟尼。<a id="a-6Z"></a>此是胜观佛等。<a id="a-6a"></a>种性异故者。<a id="a-6b"></a>谓本因性有差别故。<a id="a-6c"></a>非唯一佛。<a id="a-6d"></a>种性有二。<a id="a-6e"></a>一本性住种性。<a id="a-6f"></a>谓无始来六处殊胜。<a id="a-6g"></a>展转相续法尔所得。<a id="a-6h"></a>二习所成种性。<a id="a-6i"></a>谓从先来善友力等数习所成。<a id="a-6j"></a>本性住性有差别故。<a id="a-6k"></a>习所成性有其多种。<a id="a-6l"></a>种性多故。<a id="a-6m"></a>执唯一佛更无余佛不应道理。<a id="a-6n"></a>非虚故者。<a id="a-6o"></a>有多菩萨依前种性。<a id="a-6p"></a>各别修集菩提资粮。<a id="a-6q"></a>若唯一佛一证菩提。<a id="a-6r"></a>余无所证。<a id="a-6s"></a>彼集资粮应空无果。<a id="a-6t"></a>不应道理。<a id="a-6u"></a>圆满故者。<a id="a-6v"></a>谓诸如来遍于各别所化有情。<a id="a-6w"></a>成立利益安乐正事。<a id="a-6x"></a>谓于三乘如应安立。<a id="a-6y"></a>若唯一佛。<a id="a-6z"></a>是则不可安立有情置于佛乘。<a id="a-70"></a>以更无有第二佛故。<a id="a-71"></a>是则如来所作佛事应不圆满。<a id="a-72"></a>是故定应许有多佛。<a id="a-73"></a>无初故者。<a id="a-74"></a>谓诸如来前前出世。<a id="a-75"></a>犹如生死无有最初。<a id="a-76"></a>离集资粮自然成佛不应理故。<a id="a-77"></a>离逢事佛能集资粮不应理故。<a id="a-78"></a>由此决定非唯一佛。<a id="a-79"></a>又不应执定有多佛。<a id="a-7A"></a>无垢所依无差别故。<a id="a-7B"></a>无漏法界名无垢依。<a id="a-7C"></a>由智殊胜毕竟遣除客尘垢故。<a id="a-7D"></a>于此无漏真法界中。<a id="a-7E"></a>不可定执诸佛有异。<a id="a-7F"></a>是故诸佛非一非多。</p>
  <p id="a7G">论曰。<a id="a-7H"></a>四常住为相。<a id="a-7I"></a>谓真如清净相故。<a id="a-7J"></a>本愿所引故。<a id="a-7K"></a>所应作事无竟期故。</p>
  <p id="a7L">释曰。<a id="a-7M"></a>恒无变易相续无断。<a id="a-7N"></a>是故说言常住为相。<a id="a-7O"></a>由三因缘成立此相。<a id="a-7P"></a>真如清净相故者。<a id="a-7Q"></a>此显真如性常无变。<a id="a-7R"></a>显成佛果说为法身性。<a id="a-7S"></a>若变易即非真如。<a id="a-7T"></a>是故常住本愿所引故者。<a id="a-7U"></a>谓诸如来皆先发起如是大愿。<a id="a-7V"></a>我当度脱无量有情。<a id="a-7W"></a>令般涅槃诸有情类未般涅槃。<a id="a-7X"></a>愿所引果相续不绝。<a id="a-7Y"></a>是故常住。<a id="a-7Z"></a>此愿所引离相续。<a id="a-7a"></a>常道理不成。<a id="a-7b"></a>所应作事无竟期故者。<a id="a-7c"></a>谓先大愿所应作事无究竟期。<a id="a-7d"></a>诸有情类量无边故。<a id="a-7e"></a>乃至有情相续不断。<a id="a-7f"></a>佛所作事恒无断故说名为常。</p>
  <p id="a7g">论曰。<a id="a-7h"></a>五不可思议为相。<a id="a-7i"></a>谓真如清净自内证故。<a id="a-7j"></a>无有世间喻能喻故。<a id="a-7k"></a>非诸寻思所行处故。</p>
  <p id="a7l">释曰。<a id="a-7m"></a>言思议者。<a id="a-7n"></a>谓依道理审谛思惟。<a id="a-7o"></a>起分别智寻思所摄。<a id="a-7p"></a>譬喻所显。<a id="a-7q"></a>诸佛非此所行处故。<a id="a-7r"></a>不可思议。<a id="a-7s"></a>超过一切寻思地故。<a id="a-7t"></a>唯应信解不应思议。</p>
  <p id="a7u">论曰。<a id="a-7v"></a>复次云何如是法身。<a id="a-7w"></a>最初证得。<a id="a-7x"></a>谓缘总相大乘法境无分别智。<a id="a-7y"></a>及后得智。<a id="a-7z"></a>五相善修于一切地善集资粮。<a id="a-80"></a>金刚喻定破灭微细难破障故。<a id="a-81"></a>此定无间离一切障故得转依。</p>
  <p id="a82">释曰。<a id="a-83"></a>信解亦名初得法身。<a id="a-84"></a>法行亦尔。<a id="a-85"></a>为简彼故说现证得。<a id="a-86"></a>但言证得非生起者。<a id="a-87"></a>体是常故。<a id="a-88"></a>缘总相等其义易了。<a id="a-89"></a>五相善修者。<a id="a-8A"></a>谓无生无灭。<a id="a-8B"></a>本来寂静。<a id="a-8C"></a>自性涅槃。<a id="a-8D"></a>及无自性。<a id="a-8E"></a>名为五相。<a id="a-8F"></a>又集总等五相善修。<a id="a-8G"></a>成办五果谓念念中销融一切粗重依止。<a id="a-8H"></a>离种种想得法苑乐。<a id="a-8I"></a>能正了知周遍无量无分限相。<a id="a-8J"></a>大法光明顺清净分。<a id="a-8K"></a>无所分别无相现行。<a id="a-8L"></a>为令法身圆满成办。<a id="a-8M"></a>能正摄受后后胜因。<a id="a-8N"></a>破灭微细难破障故者。<a id="a-8O"></a>显示此定喻金刚因。<a id="a-8P"></a>譬如金刚其性坚固能破难破。<a id="a-8Q"></a>如是此定超诸下类能破难破不染无知。<a id="a-8R"></a>能发无上清净智道故譬金刚。<a id="a-8S"></a>此定无间离一切障故。<a id="a-8T"></a>得转依者。<a id="a-8U"></a>由无分别及后得智故。<a id="a-8V"></a>证转依得佛法身。</p>
  <p id="a8W">论曰。<a id="a-8X"></a>复次法身由几自在而得自在。<a id="a-8Y"></a>略由五种。<a id="a-8Z"></a>一由佛土自身相好无边音声。<a id="a-8a"></a>无见顶相自在。<a id="a-8b"></a>由转色蕴依故。<a id="a-8c"></a>二由无罪无量广大乐住自在。<a id="a-8d"></a>由转受蕴依故。<a id="a-8e"></a>三由辩说一切名身句身文身自在。<a id="a-8f"></a>由转想蕴依故。<a id="a-8g"></a>四由现化变易。<a id="a-8h"></a>引摄大众引摄白法自在。<a id="a-8i"></a>由转行蕴依故。<a id="a-8j"></a>五由圆镜平等观察成所作智自在。<a id="a-8k"></a>由转识蕴依故。</p>
  <p id="a8l">释曰。<a id="a-8m"></a>由转五蕴依故。<a id="a-8n"></a>得五自在。<a id="a-8o"></a>诸声闻等怖畏苦故永断诸蕴。<a id="a-8p"></a>如愚癞人自舍身命。<a id="a-8q"></a>若诸菩萨摄巧方便。<a id="a-8r"></a>转灭有罪色等诸蕴。<a id="a-8s"></a>转起无罪色等诸蕴。<a id="a-8t"></a>如智癞人求诸良药。<a id="a-8u"></a>转有病身成无病身。<a id="a-8v"></a>此中由转色蕴依故。<a id="a-8w"></a>得能示现佛土自在。<a id="a-8x"></a>如其所欲现金银等诸佛土故。<a id="a-8y"></a>得能示现自身自在。<a id="a-8z"></a>随心所思皆能示现。<a id="a-90"></a>于其种种大集会中。<a id="a-91"></a>随诸所化有情机宜。<a id="a-92"></a>各别现故。<a id="a-93"></a>得能示现相好自在。<a id="a-94"></a>随所爱乐示现种种妙相好故。<a id="a-95"></a>得能示现无边音声无见顶相二种自在。<a id="a-96"></a>现佛音声量无边故。<a id="a-97"></a>现佛顶相无能见故。<a id="a-98"></a>由转受蕴依故。<a id="a-99"></a>得无罪无量广大乐住自在应知。<a id="a-9A"></a>此中离烦恼故名为无罪。<a id="a-9B"></a>有众多故名为无量。<a id="a-9C"></a>超过一切三界乐故名为广大。<a id="a-9D"></a>由转想蕴依故。<a id="a-9E"></a>得能辩说一切名身句身文身自在。<a id="a-9F"></a>以能取相是想自性。<a id="a-9G"></a>由摄如是资粮为因。<a id="a-9H"></a>转得如是功能差别。<a id="a-9I"></a>由此能于名身等事。<a id="a-9J"></a>随其所欲自在能住。<a id="a-9K"></a>由转行蕴依故得能现化变易引摄大众引摄白法自在。<a id="a-9L"></a>谓行蕴中思最为胜。<a id="a-9M"></a>由此思故于现化等自在。<a id="a-9N"></a>能转现化自在者。<a id="a-9O"></a>如其所欲能现化故。<a id="a-9P"></a>变易自在者。<a id="a-9Q"></a>如其所欲转变地等成金等故。<a id="a-9R"></a>引摄大众自在者。<a id="a-9S"></a>如意所乐引摄天等诸大众故。<a id="a-9T"></a>引摄白法自在者。<a id="a-9U"></a>如意所乐令无漏法现在前故。<a id="a-9V"></a>由转阿赖耶识等八事识蕴得大圆镜智等四种妙智。<a id="a-9W"></a>如数次第或随所应。<a id="a-9X"></a>当知此中转阿赖耶识故得大圆镜智。<a id="a-9Y"></a>虽所识境不现在前而能不忘不限时处。<a id="a-9Z"></a>于一切境常不愚迷。<a id="a-9a"></a>无分别行能起受用。<a id="a-9b"></a>佛智影像。<a id="a-9c"></a>转染污末那故得平等性智。<a id="a-9d"></a>初现观时。<a id="a-9e"></a>先已证得。<a id="a-9f"></a>于修道位转复清净。<a id="a-9g"></a>由此安住无住涅槃。<a id="a-9h"></a>大慈大悲恒与相应。<a id="a-9i"></a>能随所乐现佛影像。<a id="a-9j"></a>转意识故。<a id="a-9k"></a>得妙观察智。<a id="a-9l"></a>具足一切陀罗尼门三摩地门。<a id="a-9m"></a>犹如宝藏。<a id="a-9n"></a>于大会中能现一切自在作用。<a id="a-9o"></a>能断诸疑能雨法雨。<a id="a-9p"></a>转五识故得成所作智。<a id="a-9q"></a>普于十方一切世界。<a id="a-9r"></a>能现变化从睹史多天宫而没乃至涅槃。<a id="a-9s"></a>能现住持一切有情利乐事故。</p>
  <p id="a9t">论曰。<a id="a-9u"></a>复次法身由几种处。<a id="a-9v"></a>应知依止略由三处。<a id="a-9w"></a>一由种种佛住依止。<a id="a-9x"></a>此中有二颂。</p>
  <p id="a9y">诸佛证得五性喜　　皆由等证自界故</p>
  <p id="a9z">离喜都由不证此　　故求喜者应等证</p>
  <p id="aA0">由能无量及事成　　法味义德俱圆满</p>
  <p id="aA1">得喜最胜无过失　　诸佛见常无尽故</p>
  <p id="aA2">二由种种受用身依止。<a id="a-A3"></a>但为成熟诸菩萨故。<a id="a-A4"></a>三由种种变化身依止。<a id="a-A5"></a>多为成熟声闻等故。</p>
  <p id="aA6">释曰。<a id="a-A7"></a>由几种处应知依止者。<a id="a-A8"></a>此问法身与几种法为所依止。<a id="a-A9"></a>略由三处者。<a id="a-AA"></a>广即无量功德依止。<a id="a-AB"></a>今且略说但由三处。<a id="a-AC"></a>由种种佛住依止者。<a id="a-AD"></a>由诸如来所得法身。<a id="a-AE"></a>与所安住种种天住圣住梵住为所依止。<a id="a-AF"></a>诸天住中如来多住第四静虑。<a id="a-AG"></a>诸圣住中如来多住空解脱门。<a id="a-AH"></a>诸梵住中多住其悲。<a id="a-AI"></a>如是种种如来所住。<a id="a-AJ"></a>胜声闻等。<a id="a-AK"></a>为显如来所证涅槃胜声闻等所得涅槃故。<a id="a-AL"></a>说诸佛证得五性喜等。<a id="a-AM"></a>证自界者。<a id="a-AN"></a>证自法界。<a id="a-AO"></a>于此修治正作证故名为等证。<a id="a-AP"></a>言离喜者。<a id="a-AQ"></a>谓诸如来证自法界。<a id="a-AR"></a>安住五喜。<a id="a-AS"></a>诸声闻等证如斩首。<a id="a-AT"></a>永灭涅槃远离。<a id="a-AU"></a>如是最胜欢喜故。<a id="a-AV"></a>求喜者应等证者。<a id="a-AW"></a>谓诸菩萨勤求五喜。<a id="a-AX"></a>应正求证此真法界。<a id="a-AY"></a>何等为五。<a id="a-AZ"></a>所求胜喜故次说言。<a id="a-Aa"></a>由能无量及事成等。<a id="a-Ab"></a>由因别故尔所喜异。<a id="a-Ac"></a>能谓堪能。<a id="a-Ad"></a>言无量者。<a id="a-Ae"></a>谓过无量殑伽沙数。<a id="a-Af"></a>诸佛如来所有堪能。<a id="a-Ag"></a>同依法身。<a id="a-Ah"></a>一切和杂平等无异。<a id="a-Ai"></a>由见如是能无量故。<a id="a-Aj"></a>生大欢喜。<a id="a-Ak"></a>及者集义。<a id="a-Al"></a>事者所作。<a id="a-Am"></a>一切有情诸利乐事。<a id="a-An"></a>随彼所能无倒安立于三乘等。<a id="a-Ao"></a>成谓成办。<a id="a-Ap"></a>经无量时此所作事无碍转故。<a id="a-Aq"></a>由见堪能。<a id="a-Ar"></a>所应作事亦无量故生大欢喜。<a id="a-As"></a>言法味者。<a id="a-At"></a>谓契经等无上法味。<a id="a-Au"></a>谓证真谛所得理味。<a id="a-Av"></a>义圆满者。<a id="a-Aw"></a>谓契经等法所诠义皆得圆满。<a id="a-Ax"></a>随自意乐现在前故。<a id="a-Ay"></a>德圆满者。<a id="a-Az"></a>谓神通等功德圆满。<a id="a-B0"></a>由见法味亦无量故。<a id="a-B1"></a>见义圆满亦无量故。<a id="a-B2"></a>见德圆满亦无量故。<a id="a-B3"></a>生大欢喜。<a id="a-B4"></a>复有说言。<a id="a-B5"></a>义谓涅槃。<a id="a-B6"></a>德谓随乐所起功德。<a id="a-B7"></a>俱圆满故并生大喜。<a id="a-B8"></a>得喜最胜无过失。<a id="a-B9"></a>诸佛见常无尽故者。<a id="a-BA"></a>谓诸如来见自身中真如一味。<a id="a-BB"></a>能无量等所生大喜。<a id="a-BC"></a>虽入涅槃亦常无尽。<a id="a-BD"></a>是故最胜无有过失。<a id="a-BE"></a>出三界故名为最胜。<a id="a-BF"></a>烦恼所知二障并习皆永断故。<a id="a-BG"></a>名无过失。<a id="a-BH"></a>由种种受用身依止等者。<a id="a-BI"></a>谓由法身为增上缘彼得转故。<a id="a-BJ"></a>说名依止。<a id="a-BK"></a>非如日光依日道理。<a id="a-BL"></a>与变化身为所依止其义亦尔。<a id="a-BM"></a>言多为者。<a id="a-BN"></a>摄取胜解行地菩萨。<a id="a-BO"></a>以劣信解诸声闻等。<a id="a-BP"></a>虽见佛身不应成熟。<a id="a-BQ"></a>初业菩萨当知亦尔。<a id="a-BR"></a>已入大地诸菩萨众。<a id="a-BS"></a>不由化身方得成熟。<a id="a-BT"></a>通达甚深广大法故。</p>
  <p id="aBU">论曰。<a id="a-BV"></a>应知法身由几佛法之所摄持。<a id="a-BW"></a>略由六种。<a id="a-BX"></a>一由清净。<a id="a-BY"></a>谓转阿赖耶识得法身故。<a id="a-BZ"></a>二由异熟。<a id="a-Ba"></a>谓转色根得异熟智故。<a id="a-Bb"></a>三由安住。<a id="a-Bc"></a>谓转欲行等住。<a id="a-Bd"></a>得无量智住故。<a id="a-Be"></a>四由自在。<a id="a-Bf"></a>谓转种种摄受业自在。<a id="a-Bg"></a>得一切世界无碍神通智自在故。<a id="a-Bh"></a>五由言说。<a id="a-Bi"></a>谓转一切见闻觉知言说戏论。<a id="a-Bj"></a>得令一切有情心喜辩说智自在故。<a id="a-Bk"></a>六由拔济。<a id="a-Bl"></a>谓转拔济一切灾横过失。<a id="a-Bm"></a>得拔济一切有情一切灾横过失智故。<a id="a-Bn"></a>应知法身由此所说六种佛法之所摄持。</p>
  <p id="aBo">释曰。<a id="a-Bp"></a>就自性摄以显摄持法身自性。<a id="a-Bq"></a>由清净者。<a id="a-Br"></a>谓由清净佛法摄持法身自性。<a id="a-Bs"></a>以其法身体清净故。<a id="a-Bt"></a>净谁转谁而得清净。<a id="a-Bu"></a>为答此问说如是言。<a id="a-Bv"></a>转阿赖耶识得法身故。<a id="a-Bw"></a>由阿赖耶识执持一切杂染种子。<a id="a-Bx"></a>对治起时转灭如是一切染种。<a id="a-By"></a>转得随顺一切无罪圆满功德。<a id="a-Bz"></a>譬如世间阿揭陀药。<a id="a-C0"></a>能变有毒令成无毒。<a id="a-C1"></a>故说名转。<a id="a-C2"></a>由异熟者。<a id="a-C3"></a>谓由异熟佛法摄持。<a id="a-C4"></a>法身自性转色根者。<a id="a-C5"></a>谓转眼等有色诸根。<a id="a-C6"></a>得异熟智者。<a id="a-C7"></a>谓所转舍是异熟故。<a id="a-C8"></a>假说转得亦名异熟。<a id="a-C9"></a>如昔所得异熟诸根。<a id="a-CA"></a>今得善智假名异熟。<a id="a-CB"></a>由安住者。<a id="a-CC"></a>谓由安住佛法摄持法身自性。<a id="a-CD"></a>转欲行等者。<a id="a-CE"></a>谓等取胜解行等。<a id="a-CF"></a>由转彼故证得息灭一切有情诸灾患智。<a id="a-CG"></a>由自在者。<a id="a-CH"></a>谓由自在佛法摄持法身自性。<a id="a-CI"></a>摄受业者。<a id="a-CJ"></a>谓诸世间商贾营农事王等业。<a id="a-CK"></a>由转彼故证得无碍神通自在。<a id="a-CL"></a>由言说者。<a id="a-CM"></a>谓由言说佛法摄持法身自性。<a id="a-CN"></a>由转世间见等言说。<a id="a-CO"></a>证得见闻觉知自在。<a id="a-CP"></a>由此逮得一切有情心喜妙智。<a id="a-CQ"></a>由拔济者。<a id="a-CR"></a>谓由拔济佛法摄持法身自性。<a id="a-CS"></a>灾横等者。<a id="a-CT"></a>谓如世间国王家等所生忧苦。<a id="a-CU"></a>或亲友力。<a id="a-CV"></a>或财宝力。<a id="a-CW"></a>而能息除。<a id="a-CX"></a>由转此故。<a id="a-CY"></a>证得息除一切有情一切灾横过失妙。<a id="a-CZ"></a>智转舍如是六种世。<a id="a-Ca"></a>法转得如是六种佛法。</p>
  <p id="aCb">论曰。<a id="a-Cc"></a>诸佛法身当言有异。<a id="a-Cd"></a>当言无异。<a id="a-Ce"></a>依止意乐业无别故。<a id="a-Cf"></a>当言无异。<a id="a-Cg"></a>无量依身现等觉故。<a id="a-Ch"></a>当言有异。<a id="a-Ci"></a>如说佛法身受用身亦尔。<a id="a-Cj"></a>意乐及业无差别故。<a id="a-Ck"></a>当言无异。<a id="a-Cl"></a>不由依止无差别故无量依止。<a id="a-Cm"></a>差别转故。<a id="a-Cn"></a>应知变化身如受用身说。</p>
  <p id="aCo">释曰。<a id="a-Cp"></a>诸佛法身。<a id="a-Cq"></a>依止意乐作业无别故无有异。<a id="a-Cr"></a>诸佛真如无有异故。<a id="a-Cs"></a>依止无别。<a id="a-Ct"></a>一切皆为利益安乐一切有情。<a id="a-Cu"></a>意乐同故意乐无别。<a id="a-Cv"></a>一切皆同利他为胜。<a id="a-Cw"></a>现等正觉般涅槃等。<a id="a-Cx"></a>种种作业故业无别。<a id="a-Cy"></a>无量依身现等觉故。<a id="a-Cz"></a>当言有异者。<a id="a-D0"></a>谓由无量别别依身。<a id="a-D1"></a>菩提萨埵现成佛故。<a id="a-D2"></a>非无有异如前广说。<a id="a-D3"></a>如说法身受用亦尔。<a id="a-D4"></a>此说意乐及业无别。<a id="a-D5"></a>不说依止无有差别。<a id="a-D6"></a>无量依止差别转故。<a id="a-D7"></a>谓于一切别世界中。<a id="a-D8"></a>诸佛国土众会名号身量相好受法乐等各不同故。<a id="a-D9"></a>佛变化身应知亦尔。</p>
  <p id="aDA">论曰。<a id="a-DB"></a>应知法身几德相应。<a id="a-DC"></a>谓最清净四无量解脱胜处遍处无诤愿智。<a id="a-DD"></a>四无碍解六神通三十二大士相八十随好。<a id="a-DE"></a>四一切相清净十力四无畏。<a id="a-DF"></a>三不护三念住拔除习气。<a id="a-DG"></a>无忘失法大悲。<a id="a-DH"></a>十八不共佛法。<a id="a-DI"></a>一切相妙智等功德相应。</p>
  <p id="aDJ">释曰。<a id="a-DK"></a>此中显说诸佛世尊共声闻等。<a id="a-DL"></a>所有清净殊胜功德。<a id="a-DM"></a>最清净者。<a id="a-DN"></a>显此功德永断烦恼及所知障身中起故。<a id="a-DO"></a>如是所说最清净言。<a id="a-DP"></a>应知遍在一一功德。<a id="a-DQ"></a>四无量者。<a id="a-DR"></a>谓缘无量有情为境。<a id="a-DS"></a>慈悲喜舍。<a id="a-DT"></a>言解脱者。<a id="a-DU"></a>谓八解脱。<a id="a-DV"></a>所谓有色观诸色等。<a id="a-DW"></a>言胜处者。<a id="a-DX"></a>谓八胜处。<a id="a-DY"></a>言遍处者。<a id="a-DZ"></a>谓十遍处。<a id="a-Da"></a>无诤愿智更无差别。<a id="a-Db"></a>四无碍解者。<a id="a-Dc"></a>谓法无碍解义无碍解训词无碍解辩说无碍解。<a id="a-Dd"></a>六神通者。<a id="a-De"></a>谓如意通为初。<a id="a-Df"></a>漏尽智为后。<a id="a-Dg"></a>三十二大士相者。<a id="a-Dh"></a>谓妙轮相印手足等。<a id="a-Di"></a>八十随好者。<a id="a-Dj"></a>谓鼻修直等。<a id="a-Dk"></a>四一切相清净者。<a id="a-Dl"></a>谓所依清净所缘清净。<a id="a-Dm"></a>心清净智清净。<a id="a-Dn"></a>言十力者。<a id="a-Do"></a>谓处非处智力。<a id="a-Dp"></a>业异熟智力。<a id="a-Dq"></a>静虑解脱等持等至智力。<a id="a-Dr"></a>根胜劣智力。<a id="a-Ds"></a>种种胜解智力。<a id="a-Dt"></a>种种界智力。<a id="a-Du"></a>遍趣行智力。<a id="a-Dv"></a>宿住随念智力。<a id="a-Dw"></a>死生智力。<a id="a-Dx"></a>漏尽智力。<a id="a-Dy"></a>四无畏者。<a id="a-Dz"></a>谓佛世尊自发诚言。<a id="a-E0"></a>我是真实正等觉者。<a id="a-E1"></a>若有难言。<a id="a-E2"></a>于如是法不正等觉。<a id="a-E3"></a>我于彼难正见无缘是第一无畏。<a id="a-E4"></a>又发诚言。<a id="a-E5"></a>我是真实诸漏尽者。<a id="a-E6"></a>若有难言。<a id="a-E7"></a>如是如是诸漏未尽。<a id="a-E8"></a>我于彼难正见无缘。<a id="a-E9"></a>是第二无畏。<a id="a-EA"></a>又发诚言。<a id="a-EB"></a>我为弟子说出离道。<a id="a-EC"></a>若有难言修如是道非正出苦。<a id="a-ED"></a>我于彼难正见无缘。<a id="a-EE"></a>是第三无畏。<a id="a-EF"></a>又发诚言。<a id="a-EG"></a>我为弟子说障碍法染必为障。<a id="a-EH"></a>若有难言。<a id="a-EI"></a>虽染彼法不能为障。<a id="a-EJ"></a>我于彼难正见无缘。<a id="a-EK"></a>是第四无畏。<a id="a-EL"></a>于此四中皆应广说。<a id="a-EM"></a>正见彼难无有缘故。<a id="a-EN"></a>得大安隐。<a id="a-EO"></a>得安隐故都无所畏。<a id="a-EP"></a>三不护者。<a id="a-EQ"></a>谓诸如来所有身业清净现行无不清净。<a id="a-ER"></a>现行身业虑恐他知可须藏护。<a id="a-ES"></a>如是名为第一不护。<a id="a-ET"></a>如说身业语业意业。<a id="a-EU"></a>亦如是说是三不护。<a id="a-EV"></a>三念住者。<a id="a-EW"></a>谓诸如来说正法时。<a id="a-EX"></a>一类弟子恭敬属耳。<a id="a-EY"></a>住奉教心精进修行。<a id="a-EZ"></a>法随法行。<a id="a-Ea"></a>如来于彼无悦无喜心不踊跃。<a id="a-Eb"></a>一类弟子不生恭敬翻前广说。<a id="a-Ec"></a>如来于彼不生恚恨。<a id="a-Ed"></a>不生不忍非不保任。<a id="a-Ee"></a>一类弟子亦生恭敬。<a id="a-Ef"></a>亦不恭敬乃至广说。<a id="a-Eg"></a>如来于彼其心无二。<a id="a-Eh"></a>谓不喜悦亦不恚恨。<a id="a-Ei"></a>于彼一切遍住妙舍。<a id="a-Ej"></a>拔除习气者。<a id="a-Ek"></a>谓永拔除虽无烦恼。<a id="a-El"></a>而有烦恼相似所作。<a id="a-Em"></a>腾跃等事。<a id="a-En"></a>无忘失法者。<a id="a-Eo"></a>谓于利乐诸有情事。<a id="a-Ep"></a>正念正知不过时分。<a id="a-Eq"></a>言大悲者。<a id="a-Er"></a>谓于有情利乐意乐大义当说。<a id="a-Es"></a>十八不共佛法者。<a id="a-Et"></a>谓不同义是不共义。<a id="a-Eu"></a>即诸如来无有误失如阿罗汉。<a id="a-Ev"></a>虽尽诸漏为乞食故出游城邑。<a id="a-Ew"></a>或于一时与恶象恶马恶牛恶狗等共同游止。<a id="a-Ex"></a>或于一时足践丛刺诸恶蛇等齐足跳踯。<a id="a-Ey"></a>或于一时入如是。<a id="a-Ez"></a>舍与诸母邑不依正理而作语言。<a id="a-F0"></a>或于林野舍弃好道而行恶路。<a id="a-F1"></a>或与怨贼师子猛兽及他妻等同共游止。<a id="a-F2"></a>如是等类诸阿罗汉所有误失诸佛皆无。<a id="a-F3"></a>又诸如来无卒暴音如阿罗汉。<a id="a-F4"></a>或于一时游行林野迷失道路。<a id="a-F5"></a>或入空宅扬声叫唤发大暴音。<a id="a-F6"></a>或因不染习气过失。<a id="a-F7"></a>聚唇露齿而现大笑。<a id="a-F8"></a>如是等类。<a id="a-F9"></a>诸阿罗汉卒暴音声诸佛皆无。<a id="a-FA"></a>又诸如来无忘失念。<a id="a-FB"></a>如阿罗汉有不染污久远所作。<a id="a-FC"></a>久远所说诸忘失念诸佛皆无。<a id="a-FD"></a>又诸如来无种种想。<a id="a-FE"></a>如阿罗汉于有余生死。<a id="a-FF"></a>一向起极厌逆想。<a id="a-FG"></a>于无余涅槃。<a id="a-FH"></a>一向起极寂静想。<a id="a-FI"></a>如来于彼有余生死无余涅槃。<a id="a-FJ"></a>无差别想住最胜舍。<a id="a-FK"></a>又诸如来无不定心。<a id="a-FL"></a>如阿罗汉敛心方定出即不定。<a id="a-FM"></a>如来于彼一切分位无不定心。<a id="a-FN"></a>又诸如来无不择舍。<a id="a-FO"></a>如阿罗汉不以智慧简择有情诸利乐事。<a id="a-FP"></a>而便弃舍。<a id="a-FQ"></a>如来无有如是等类不择而舍。<a id="a-FR"></a>又诸如来无有欲等六种退失。<a id="a-FS"></a>如阿罗汉于能永净所知障中。<a id="a-FT"></a>有未得退。<a id="a-FU"></a>谓志欲退精进退念退定。<a id="a-FV"></a>退慧退解脱退。<a id="a-FW"></a>如是六退诸佛皆无。<a id="a-FX"></a>又诸如来身语意业智为前导。<a id="a-FY"></a>随智而转。<a id="a-FZ"></a>如阿罗汉或于一时善身业转。<a id="a-Fa"></a>或于一时无记业转。<a id="a-Fb"></a>语业意业当知亦尔。<a id="a-Fc"></a>如来三业智前导故。<a id="a-Fd"></a>随智转故无有无记。<a id="a-Fe"></a>智等起故名智前导。<a id="a-Ff"></a>智俱行故名随智转。<a id="a-Fg"></a>又诸如来于三世境若知若见无著无碍。<a id="a-Fh"></a>如阿罗汉于三世事非暂起心即能解故。<a id="a-Fi"></a>知见有着不能一切悉了知故。<a id="a-Fj"></a>知见有碍。<a id="a-Fk"></a>如来于彼三世事中。<a id="a-Fl"></a>暂起心时即遍解知一切境界。<a id="a-Fm"></a>是故知见无著无碍。<a id="a-Fn"></a>由是因缘此十八种。<a id="a-Fo"></a>一一皆名不共佛法。<a id="a-Fp"></a>一切相妙智者。<a id="a-Fq"></a>谓于一切蕴界处中善能了知。<a id="a-Fr"></a>一切行相等者。<a id="a-Fs"></a>等余无量功德法身相应。</p>
  <p id="aFt">论曰。<a id="a-Fu"></a>此中有多颂。</p>
  <p id="aFv">释曰。<a id="a-Fw"></a>于此法身能依不共诸功德中。<a id="a-Fx"></a>以赞颂门结句道理分别开示。</p>
  <p id="aFy">论曰。</p>
  <p id="aFz">怜愍诸有情　　起和合远离</p>
  <p id="aG0">常不舍利乐　　四意乐归礼</p>
  <p id="aG1">释曰。<a id="a-G2"></a>今此颂中显四无量。<a id="a-G3"></a>怜愍诸有情者。<a id="a-G4"></a>是总句。<a id="a-G5"></a>起和合意乐者。<a id="a-G6"></a>显慈无量。<a id="a-G7"></a>欲令有情乐和合故。<a id="a-G8"></a>起远离意乐者。<a id="a-G9"></a>显悲无量。<a id="a-GA"></a>欲令有情远离苦故。<a id="a-GB"></a>起常不舍意乐者。<a id="a-GC"></a>显喜无量。<a id="a-GD"></a>欲令有情不舍乐故。<a id="a-GE"></a>起利乐意乐者。<a id="a-GF"></a>显舍无量。<a id="a-GG"></a>欲令有情获得利益及安乐故。<a id="a-GH"></a>舍谓弃舍。<a id="a-GI"></a>欲令有情舍乐受等烦恼随眠。<a id="a-GJ"></a>不舍有情又处中住说名为舍。<a id="a-GK"></a>缘此功德归依敬礼诸佛法身。<a id="a-GL"></a>故名归礼。<a id="a-GM"></a>余颂准此一切应知。</p>
  <p id="aGN">论曰。</p>
  <p id="aGO">解脱一切障　　牟尼胜世间</p>
  <p id="aGP">智周遍所知　　心解脱归礼</p>
  <p id="aGQ">释曰。<a id="a-GR"></a>解脱一切障者。<a id="a-GS"></a>此句显示诸佛解脱胜声闻等。<a id="a-GT"></a>牟尼胜世间者。<a id="a-GU"></a>此句显示诸佛胜处胜声闻等。<a id="a-GV"></a>智周遍所知者。<a id="a-GW"></a>此句显示诸佛遍处胜声闻等。<a id="a-GX"></a>非如声闻乘等唯有八种解脱。<a id="a-GY"></a>八种胜处。<a id="a-GZ"></a>十种遍处。<a id="a-Ga"></a>解脱为先而有胜处。<a id="a-Gb"></a>胜处为先而有遍处。<a id="a-Gc"></a>由此门故作意思惟解脱一切障。<a id="a-Gd"></a>胜一切世间。<a id="a-Ge"></a>智周一切境心解脱者。<a id="a-Gf"></a>具上三德心离系缚。</p>
  <p id="aGg">论曰。</p>
  <p id="aGh">能灭诸有情　　一切惑无余</p>
  <p id="aGi">害烦恼有染　　常哀愍归礼</p>
  <p id="aGj">释曰。<a id="a-Gk"></a>此颂显无诤。<a id="a-Gl"></a>世俗智为性。<a id="a-Gm"></a>不同声闻所得无诤将入城邑先审观察。<a id="a-Gn"></a>若一有情当缘我身随起一种烦恼诤者。<a id="a-Go"></a>即便不入。<a id="a-Gp"></a>如来观见虽诸有情当缘佛身起诸烦恼。<a id="a-Gq"></a>若彼堪任受佛化者。<a id="a-Gr"></a>即便往彼方便调伏。<a id="a-Gs"></a>令灭烦恼。<a id="a-Gt"></a>能灭诸有情一切惑无余者。<a id="a-Gu"></a>非如声闻住无诤定。<a id="a-Gv"></a>方便远离不令自身。<a id="a-Gw"></a>作少有情生烦恼缘。<a id="a-Gx"></a>唯伏欲界有事烦恼。<a id="a-Gy"></a>非余烦恼。<a id="a-Gz"></a>诸佛不尔方便能灭一切有情。<a id="a-H0"></a>一切烦恼令无有余。<a id="a-H1"></a>害烦恼者。<a id="a-H2"></a>唯害烦恼不害有情有染。<a id="a-H3"></a>常哀愍者。<a id="a-H4"></a>若诸有情有烦恼染。<a id="a-H5"></a>佛常哀愍而不诃害。<a id="a-H6"></a>如有颂言。</p>
  <p id="aH7">如咒鬼良医　　治诸鬼所魅</p>
  <p id="aH8">但诃害鬼魅　　非鬼所魅者</p>
  <p id="aH9">如是大悲尊　　治烦恼所魅</p>
  <p id="aHA">但诃害烦恼　　不诃害有情</p>
  <p id="aHB">论曰。</p>
  <p id="aHC">无功用无著　　无碍常寂定</p>
  <p id="aHD">于一切问难　　能解释归礼</p>
  <p id="aHE">释曰。<a id="a-HF"></a>此颂显愿智胜声闻等。<a id="a-HG"></a>由五相故。<a id="a-HH"></a>谓无功用故无著故无碍故常寂定故。<a id="a-HI"></a>一切疑难能解释故。<a id="a-HJ"></a>诸声闻等所得愿智。<a id="a-HK"></a>随其所愿而入于定。<a id="a-HL"></a>唯能知此不知其余。<a id="a-HM"></a>佛即不尔。<a id="a-HN"></a>由无功用智不作功用。<a id="a-HO"></a>如末尼天乐随愿能知一切境界。<a id="a-HP"></a>由无著智于所知境皆无滞故。<a id="a-HQ"></a>由无碍智断烦恼障并习气故。<a id="a-HR"></a>由常寂定定障断故。<a id="a-HS"></a>如有颂言。</p>
  <p id="aHT">那伽行寂定　　那伽住寂定</p>
  <p id="aHU">那伽坐寂定　　那伽卧寂定</p>
  <p id="aHV">由此所发微妙愿智。<a id="a-HW"></a>于一切时善能解释一切问难。</p>
  <p id="aHX">论曰。</p>
  <p id="aHY">于所依能依　　所说言及智</p>
  <p id="aHZ">能说无碍慧　　常善说归礼</p>
  <p id="aHa">释曰。<a id="a-Hb"></a>此颂显示四无碍解。<a id="a-Hc"></a>言所依者。<a id="a-Hd"></a>谓诸教法即契经等。<a id="a-He"></a>言能依者。<a id="a-Hf"></a>谓所诠义。<a id="a-Hg"></a>如是二种皆名所说。<a id="a-Hh"></a>所作业故。<a id="a-Hi"></a>言智二种皆是能说。<a id="a-Hj"></a>作者作具等所起故。<a id="a-Hk"></a>无碍慧者。<a id="a-Hl"></a>谓于此中无退转智。<a id="a-Hm"></a>常善说者由具四种无碍解故。<a id="a-Hn"></a>常能善说。<a id="a-Ho"></a>若于所依无碍觉慧名法无碍。<a id="a-Hp"></a>于法异门无挂碍故。<a id="a-Hq"></a>若于能依无碍觉慧名义无碍。<a id="a-Hr"></a>于一切法自相共相无挂碍故。<a id="a-Hs"></a>或于诸法别义意趣无挂碍故。<a id="a-Ht"></a>若于其言无碍觉慧名训词无碍。<a id="a-Hu"></a>于诸国土各别境界种种言词。<a id="a-Hv"></a>随自展转异想随说无挂碍故。<a id="a-Hw"></a>或于诸法训释言词无挂碍故。<a id="a-Hx"></a>若于分析诸法智中。<a id="a-Hy"></a>无碍觉慧名辩说无碍。<a id="a-Hz"></a>于能辩析诸法智中无挂碍故。</p>
  <p id="aI0">论曰。</p>
  <p id="aI1">为彼诸有情　　故现知言行</p>
  <p id="aI2">往来及出离　　善教者归礼</p>
  <p id="aI3">释曰。<a id="a-I4"></a>此颂显示六种神通。<a id="a-I5"></a>为彼诸有情者。<a id="a-I6"></a>此是总句。<a id="a-I7"></a>善教者。<a id="a-I8"></a>言一一皆有。<a id="a-I9"></a>善者妙也。<a id="a-IA"></a>教者言也。<a id="a-IB"></a>为令胜进说微妙言。<a id="a-IC"></a>名善教者故。<a id="a-ID"></a>现善教者。<a id="a-IE"></a>是如意通。<a id="a-IF"></a>随所应化故往其所。<a id="a-IG"></a>现大神变善教彼故。<a id="a-IH"></a>知言善教者。<a id="a-II"></a>是天耳通。<a id="a-IJ"></a>听闻远住。<a id="a-IK"></a>有义言词一切音声。<a id="a-IL"></a>如其所应为说法故。<a id="a-IM"></a>知行善教者。<a id="a-IN"></a>是心差别通。<a id="a-IO"></a>知心胜劣。<a id="a-IP"></a>善教彼故。<a id="a-IQ"></a>知往善教者。<a id="a-IR"></a>是宿住随念智通。<a id="a-IS"></a>了达过去善教彼故知来善教者。<a id="a-IT"></a>是死生智通。<a id="a-IU"></a>了达未来善教彼故。<a id="a-IV"></a>知出离善教者。<a id="a-IW"></a>是漏尽智通。<a id="a-IX"></a>知断烦恼善教彼故。</p>
  <p id="aIY">论曰。</p>
  <p id="aIZ">诸众生见尊　　皆审知善士</p>
  <p id="aIa">暂见便深信　　开导者归礼</p>
  <p id="aIb">释曰。<a id="a-Ic"></a>此颂显示诸相随好。<a id="a-Id"></a>法身是现相好所依故。<a id="a-Ie"></a>就相好归礼法身。<a id="a-If"></a>诸众生见尊皆审知善士者。<a id="a-Ig"></a>一切世间由见世尊具相随好。<a id="a-Ih"></a>皆悉审知是大善士。<a id="a-Ii"></a>诸众生者。<a id="a-Ij"></a>通摄当时及于后时堪受化者。<a id="a-Ik"></a>暂见便深信者。<a id="a-Il"></a>暂见世尊具相随好。<a id="a-Im"></a>便深净信。<a id="a-In"></a>知是世间善开导者。</p>
  <p id="aIo">论曰。</p>
  <p id="aIp">摄受住持舍　　现化及变易</p>
  <p id="aIq">等持智自在　　随证得归礼</p>
  <p id="aIr">释曰。<a id="a-Is"></a>此颂显示四一切相清净。<a id="a-It"></a>摄受住持舍者。<a id="a-Iu"></a>显所依清净。<a id="a-Iv"></a>依止静虑如其所欲。<a id="a-Iw"></a>随乐长短能于自身。<a id="a-Ix"></a>摄受住持弃舍自在。<a id="a-Iy"></a>现化及变易者。<a id="a-Iz"></a>显所缘清净。<a id="a-J0"></a>化作种种未曾生色。<a id="a-J1"></a>名为现化。<a id="a-J2"></a>转变种种已曾生色。<a id="a-J3"></a>成金银等名为变易。<a id="a-J4"></a>于此一切变化品。<a id="a-J5"></a>类皆得自。<a id="a-J6"></a>在等持自在者。<a id="a-J7"></a>显心清净。<a id="a-J8"></a>随其所欲三摩地门自在而转。<a id="a-J9"></a>一一刹那如其意乐。<a id="a-JA"></a>能入诸定。<a id="a-JB"></a>智自在者。<a id="a-JC"></a>显智清净。<a id="a-JD"></a>如其所欲陀罗尼门任持自在。<a id="a-JE"></a>随证得者。<a id="a-JF"></a>随顺证得上四清净。</p>
  <p id="aJG">论曰。</p>
  <p id="aJH">方便归依净　　及大乘出离</p>
  <p id="aJI">于此诳众生　　摧魔者归礼</p>
  <p id="aJJ">释曰。<a id="a-JK"></a>此颂显十力。<a id="a-JL"></a>谓于善趣恶趣方便诸业。<a id="a-JM"></a>归依世出世净。<a id="a-JN"></a>大乘出离四种义中。<a id="a-JO"></a>魔诳众生。<a id="a-JP"></a>此中显说能摧彼魔十力业用。<a id="a-JQ"></a>言方便者。<a id="a-JR"></a>善趣方便。<a id="a-JS"></a>谓诸善业。<a id="a-JT"></a>恶趣方便。<a id="a-JU"></a>谓不善业。<a id="a-JV"></a>宣说如是趣方便时。<a id="a-JW"></a>魔于其中诳惑而住言不如是。<a id="a-JX"></a>与是相违说不善业。<a id="a-JY"></a>为善趣方便。<a id="a-JZ"></a>说诸善业为恶趣方便。<a id="a-Ja"></a>或说一切皆无有因。<a id="a-Jb"></a>或说一切自在天等以为其因。<a id="a-Jc"></a>处非处力能摧彼说。<a id="a-Jd"></a>训释词者。<a id="a-Je"></a>处名所以。<a id="a-Jf"></a>有所容受。<a id="a-Jg"></a>若无所以。<a id="a-Jh"></a>无所容受。<a id="a-Ji"></a>说名非处。<a id="a-Jj"></a>谓无处无容诸众生类。<a id="a-Jk"></a>无因恶因而当得有。<a id="a-Jl"></a>此复云何。<a id="a-Jm"></a>由此有故彼有。<a id="a-Jn"></a>此生故彼生。<a id="a-Jo"></a>谓无明缘行等。<a id="a-Jp"></a>非自在天等。<a id="a-Jq"></a>令次第得生。<a id="a-Jr"></a>言归依者。<a id="a-Js"></a>所谓诸业。<a id="a-Jt"></a>如说世间皆由自业。<a id="a-Ju"></a>业为依止业作归依。<a id="a-Jv"></a>说此业时魔于其中诳惑而住。<a id="a-Jw"></a>广如前说。<a id="a-Jx"></a>由第二业异熟智力。<a id="a-Jy"></a>能摧彼说无所挂碍谓。<a id="a-Jz"></a>诸有情业所分别高下胜劣。<a id="a-K0"></a>不由无因自在天等。<a id="a-K1"></a>广如前说所言净者。<a id="a-K2"></a>谓世间净及出世净。<a id="a-K3"></a>暂时毕竟伏诸烦恼。<a id="a-K4"></a>永害随眠。<a id="a-K5"></a>由诸静虑等持等至及圣道故。<a id="a-K6"></a>说此净时魔于其中诳惑而住。<a id="a-K7"></a>广如前说。<a id="a-K8"></a>由静虑等持等至智力。<a id="a-K9"></a>能摧彼说无所挂碍。<a id="a-KA"></a>及大乘出离者。<a id="a-KB"></a>此显余力所作业用。<a id="a-KC"></a>谓说大乘究竟出离佛果德时。<a id="a-KD"></a>魔于其中诳惑而住。<a id="a-KE"></a>言此无上正等菩提极难可得。<a id="a-KF"></a>宜求声闻究竟出离。<a id="a-KG"></a>由余七力能摧彼说无所挂碍。</p>
  <p id="aKH">论曰。</p>
  <p id="aKI">能说智及断　　出离能障碍</p>
  <p id="aKJ">自他利非余　　外道伏归礼</p>
  <p id="aKK">释曰。<a id="a-KL"></a>此颂显示四无所畏。<a id="a-KM"></a>能说智者。<a id="a-KN"></a>谓佛诚言我是真实正等觉者。<a id="a-KO"></a>即是遍知一切法。<a id="a-KP"></a>智能说断者。<a id="a-KQ"></a>谓佛诚言我是真实诸漏尽者。<a id="a-KR"></a>即是烦恼诸漏永尽。<a id="a-KS"></a>如是二种依自利说。<a id="a-KT"></a>能说出离者。<a id="a-KU"></a>谓佛诚言我为弟子说出离法。<a id="a-KV"></a>真实出离。<a id="a-KW"></a>能说能障碍者。<a id="a-KX"></a>谓佛诚言我为弟子说能障法。<a id="a-KY"></a>真实能碍如是二种依利他说。<a id="a-KZ"></a>如是四种名自他利。<a id="a-Ka"></a>非余外道伏者。<a id="a-Kb"></a>显离怖畏释无畏义。<a id="a-Kc"></a>非余外道所能降伏。<a id="a-Kd"></a>是故无畏。</p>
  <p id="aKe">论曰。</p>
  <p id="aKf">处众能伏说　　远离二杂染</p>
  <p id="aKg">无护无忘失　　摄御众归礼</p>
  <p id="aKh">释曰。<a id="a-Ki"></a>此颂显示不护念住。<a id="a-Kj"></a>处众能伏说者。<a id="a-Kk"></a>谓处大众能伏他说。<a id="a-Kl"></a>以身业等及诸威仪。<a id="a-Km"></a>皆无丑恶可须藏护。<a id="a-Kn"></a>恐彼讥嫌。<a id="a-Ko"></a>是故处众能伏他说。<a id="a-Kp"></a>如是即明三种不护。<a id="a-Kq"></a>远离二杂染者。<a id="a-Kr"></a>谓恭敬听不恭敬听。<a id="a-Ks"></a>弟子众中善住念故。<a id="a-Kt"></a>远离爱恚。<a id="a-Ku"></a>如是即明三种念住。<a id="a-Kv"></a>由此无护无忘失故。<a id="a-Kw"></a>能善摄御诸弟子众。</p>
  <p id="aKx">论曰。</p>
  <p id="aKy">遍一切行住　　无非圆智事</p>
  <p id="aKz">一切时遍知　　实义者归礼</p>
  <p id="aL0">释曰。<a id="a-L1"></a>此颂显示拔除习气。<a id="a-L2"></a>遍一切行住者。<a id="a-L3"></a>谓于聚落或于城邑为乞食故。<a id="a-L4"></a>往返经行于树下等。<a id="a-L5"></a>身四威仪寂然而住。<a id="a-L6"></a>无非圆智事者。<a id="a-L7"></a>谓声闻等虽尽烦恼犹有习气。<a id="a-L8"></a>随缚所作掉举等事。<a id="a-L9"></a>如彼尊者大目揵连。<a id="a-LA"></a>五百生中常作猕猴。<a id="a-LB"></a>由彼习气所随缚故。<a id="a-LC"></a>虽离烦恼而闻乐时作猕猴跳踯。<a id="a-LD"></a>有一独觉。<a id="a-LE"></a>昔多生中曾作淫女。<a id="a-LF"></a>今余习故时庄饰面。<a id="a-LG"></a>如是等类非一切智所应作事。<a id="a-LH"></a>世尊皆无。<a id="a-LI"></a>是名如来不共功德。<a id="a-LJ"></a>一切时遍知实义者者。<a id="a-LK"></a>非如外道掊刺拏等。<a id="a-LL"></a>非是真实一切智者。<a id="a-LM"></a>故说如来是其实义一切智者。<a id="a-LN"></a>顺结颂法故颠倒说。<a id="a-LO"></a>或此句义前后各别。<a id="a-LP"></a>一切时遍知者。<a id="a-LQ"></a>此显佛是一切智者。<a id="a-LR"></a>实义者者。<a id="a-LS"></a>此显佛是有实义者。<a id="a-LT"></a>如人有杖说为杖者。</p>
  <p id="aLU">论曰。</p>
  <p id="aLV">诸有情利乐　　所作不过时</p>
  <p id="aLW">所作常无虚　　无忘失归礼</p>
  <p id="aLX">释曰。<a id="a-LY"></a>此颂显示无忘失法。<a id="a-LZ"></a>诸有情利乐所作不过时者。<a id="a-La"></a>谓佛世尊若有所化。<a id="a-Lb"></a>若于尔时应有所作。<a id="a-Lc"></a>即便为彼即于尔时。<a id="a-Ld"></a>作所应作终不失时。<a id="a-Le"></a>如有颂言。</p>
  <p id="aLf">譬如大海水　　奔潮必应时</p>
  <p id="aLg">佛哀愍众生　　赴感常无失</p>
  <p id="aLh">所作常无虚者。<a id="a-Li"></a>谓佛所作不空无果。<a id="a-Lj"></a>无忘失者。<a id="a-Lk"></a>所作应时常无忘失。</p>
  <p id="aLl">论曰。</p>
  <p id="aLm">昼夜常六返　　观一切世间</p>
  <p id="aLn">与大悲相应　　利乐意归礼</p>
  <p id="aLo">释曰。<a id="a-Lp"></a>此显大悲。<a id="a-Lq"></a>利益安乐意乐为体。<a id="a-Lr"></a>此言大者。<a id="a-Ls"></a>福智资粮圆满证故。<a id="a-Lt"></a>令脱三苦为行相故。<a id="a-Lu"></a>三界有情为所缘故。<a id="a-Lv"></a>于诸有情心平等故。<a id="a-Lw"></a>决定无有胜此者故。<a id="a-Lx"></a>昼夜常六返观一切世间者。<a id="a-Ly"></a>此显大悲所作业用。<a id="a-Lz"></a>谓佛世尊于昼夜分。<a id="a-M0"></a>各三时观一切世间。<a id="a-M1"></a>谁善法增谁善法减。<a id="a-M2"></a>谁善根熟谁根未熟。<a id="a-M3"></a>谁是堪受胜生法器。<a id="a-M4"></a>谁是堪受定胜法器。<a id="a-M5"></a>谁是佛乘器。<a id="a-M6"></a>谁是余乘器。<a id="a-M7"></a>如是等。</p>
  <p id="aM8">论曰。</p>
  <p id="aM9">由行及由证　　由智及由业</p>
  <p id="aMA">于一切三乘　　最胜者归礼</p>
  <p id="aMB">释曰。<a id="a-MC"></a>此显十八不共佛法。<a id="a-MD"></a>言由行者。<a id="a-ME"></a>此说行时一切事业。<a id="a-MF"></a>即是如来无有误失。<a id="a-MG"></a>乃至无有不择而舍。<a id="a-MH"></a>及由证者。<a id="a-MI"></a>即是住时六种无退。<a id="a-MJ"></a>谓欲无退乃至第六解脱无退。<a id="a-MK"></a>言由智者。<a id="a-ML"></a>谓于三世无著无碍智见而转。<a id="a-MM"></a>及由业者。<a id="a-MN"></a>即是如来身语意业。<a id="a-MO"></a>智为前导随智而转。<a id="a-MP"></a>于一切三乘最胜者者。<a id="a-MQ"></a>此显佛于一切声闻及独觉乘最为殊胜。<a id="a-MR"></a>由与十八不共功德具相应故。</p>
  <p id="aMS">论曰。</p>
  <p id="aMT">由三身至得　　具相大菩提</p>
  <p id="aMU">一切处他疑　　最胜者归礼</p>
  <p id="aMV">释曰。<a id="a-MW"></a>此颂显示一切相妙智性。<a id="a-MX"></a>一切行相皆正了知名一切相妙智。<a id="a-MY"></a>此妙智体名一切相妙智性。<a id="a-MZ"></a>即是一切所知境界。<a id="a-Ma"></a>一切行相殊胜智体。<a id="a-Mb"></a>言三身者。<a id="a-Mc"></a>谓自性等。<a id="a-Md"></a>由此三身至得具相无垢无碍妙智自性大菩提果。<a id="a-Me"></a>言具相者具一切相。<a id="a-Mf"></a>有说无常等十六种行相名一切相。<a id="a-Mg"></a>菩提用彼为先因故。<a id="a-Mh"></a>有余复说。<a id="a-Mi"></a>即此及余一切诸法皆无自性。<a id="a-Mj"></a>无生无灭本来寂静自性涅槃无所得相名一切相。<a id="a-Mk"></a>有余复说。<a id="a-Ml"></a>非于此中说治所治诸品类相。<a id="a-Mm"></a>然说一切义利圆满。<a id="a-Mn"></a>如如意珠具一切相。<a id="a-Mo"></a>我今观此一切相者。<a id="a-Mp"></a>即是一切障断品类。<a id="a-Mq"></a>所以者何。<a id="a-Mr"></a>永断一切障品类故。<a id="a-Ms"></a>谓断一切所知障品及断一切习气品故。<a id="a-Mt"></a>又此具相大菩提者。<a id="a-Mu"></a>即是正知一切境相。<a id="a-Mv"></a>是故能断一切他疑。<a id="a-Mw"></a>一切处者一切世间他疑。<a id="a-Mx"></a>即是所有人天一切疑惑。<a id="a-My"></a>于此他疑皆悉能断。<a id="a-Mz"></a>由此能断一切人天疑惑作用。<a id="a-N0"></a>显一切相妙智殊胜。</p>
  <p id="aN1">论曰。<a id="a-N2"></a>诸佛法身与如是等功德相应。<a id="a-N3"></a>复与所余自性因果业相应转。<a id="a-N4"></a>功德相应。<a id="a-N5"></a>是故应知诸佛法身无上功德。<a id="a-N6"></a>此中有二颂。</p>
  <p id="aN7">尊成实胜义　　一切地皆出</p>
  <p id="aN8">至诸众生上　　解脱诸有情</p>
  <p id="aN9">无尽无等德　　相应现世间</p>
  <p id="aNA">及众会可见　　非见人天等</p>
  <p id="aNB">释曰。<a id="a-NC"></a>法身与此功德相应。<a id="a-ND"></a>复与余六功德相应。<a id="a-NE"></a>此略标义。<a id="a-NF"></a>二颂广释。<a id="a-NG"></a>尊成实胜义者。<a id="a-NH"></a>谓佛法身成实胜义。<a id="a-NI"></a>真如所显此即宣说法身自性功德。<a id="a-NJ"></a>相应说力差别相应无失。<a id="a-NK"></a>譬如说火暖德相应。<a id="a-NL"></a>一切地皆出者。<a id="a-NM"></a>是极喜等一切十地。<a id="a-NN"></a>皆出离义。<a id="a-NO"></a>此则成实胜义之因。<a id="a-NP"></a>至诸众生上者。<a id="a-NQ"></a>一切智性于诸有情最为殊胜。<a id="a-NR"></a>此即成实胜义之果。<a id="a-NS"></a>解脱诸有情者。<a id="a-NT"></a>即是成实胜义之业。<a id="a-NU"></a>无尽无等德相应者。<a id="a-NV"></a>与诸功德相属相应。<a id="a-NW"></a>无边不共力无畏等无尽无等德相应故。<a id="a-NX"></a>现世间及众会可见者。<a id="a-NY"></a>谓变化身出现世间。<a id="a-NZ"></a>及受用身处大众会。<a id="a-Na"></a>二皆可见。<a id="a-Nb"></a>非见人天等者。<a id="a-Nc"></a>谓佛法身非人天等之所能见。<a id="a-Nd"></a>此说世尊三身差别。<a id="a-Ne"></a>以显转义。<a id="a-Nf"></a>转谓体性转变差别。<a id="a-Ng"></a>于三身中。<a id="a-Nh"></a>二身可见一非可见。</p>
 </body>
</html>