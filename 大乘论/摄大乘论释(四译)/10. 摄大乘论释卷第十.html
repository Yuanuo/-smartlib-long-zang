<!doctype html>
<html id="z3IBVOKwc" data-ver="1027">
 <head>
  <meta charset="utf-8">
  <meta author="无性菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第十</h1>
  <h2 id="a2">释果智分第十一之二</h2>
  <p id="a3">论曰。<a id="a-4"></a>复次诸佛法身甚深最甚深。<a id="a-5"></a>此甚深相云何可见。<a id="a-6"></a>此中有多颂。</p>
  <p id="a7">释曰。<a id="a-8"></a>诸佛法身甚深者。<a id="a-9"></a>说此法身自性。<a id="a-A"></a>难觉世聪明者。<a id="a-B"></a>所有觉慧尚不解故。<a id="a-C"></a>最甚深者。<a id="a-D"></a>说此法身差别难觉。<a id="a-E"></a>诸声闻等所有觉慧不能行故。<a id="a-F"></a>如是甚深以十二颂。<a id="a-G"></a>略当显示。</p>
  <p id="aH">论曰。</p>
  <p id="aI">佛无生为生　　亦无住为住</p>
  <p id="aJ">诸事无功用　　第四食为食</p>
  <p id="aK">释曰。<a id="a-L"></a>此颂显生住业住甚深。<a id="a-M"></a>佛无生为生者。<a id="a-N"></a>诸佛无生而现有生。<a id="a-O"></a>名生甚深。<a id="a-P"></a>亦无住为住者。<a id="a-Q"></a>生死涅槃无住为住。<a id="a-R"></a>此即安住无住涅槃名住甚深。<a id="a-S"></a>诸事无功用者。<a id="a-T"></a>不由功用作一切事。<a id="a-U"></a>犹如世间末尼天乐。<a id="a-V"></a>名业甚深。<a id="a-W"></a>第四食为食者。<a id="a-X"></a>食有四种。<a id="a-Y"></a>一不清净依止住食。<a id="a-Z"></a>谓具缚者。<a id="a-a"></a>由段等食令身安住。<a id="a-b"></a>二净不净依止住食。<a id="a-c"></a>谓若生在色无色界。<a id="a-d"></a>由触意思识食安住已离欲故无有段食。<a id="a-e"></a>预流向等是有学故。<a id="a-f"></a>亦净不净依止住食。<a id="a-g"></a>彼由四食自体安住。<a id="a-h"></a>三一向净依止住食。<a id="a-i"></a>谓由四食阿罗汉等自体安住。<a id="a-j"></a>四唯示现依止住食。<a id="a-k"></a>谓佛世尊示现受用段等四食。<a id="a-l"></a>如来食时实不受食。<a id="a-m"></a>亦不假食自身安住。<a id="a-n"></a>然顺世间示现受食。<a id="a-o"></a>示现假食其身安住。<a id="a-p"></a>现受第四食得住故。<a id="a-q"></a>名住甚深。</p>
  <p id="ar">论曰。</p>
  <p id="as">无异亦无量　　无数量一业</p>
  <p id="at">不坚业坚业　　诸佛具三身</p>
  <p id="au">释曰。<a id="a-v"></a>此颂显示安立数业甚深。<a id="a-w"></a>无异者。<a id="a-x"></a>显安立甚深以无差别而安立故。<a id="a-y"></a>亦无量者。<a id="a-z"></a>显数甚深。<a id="a-10"></a>此显安立其数无量。<a id="a-11"></a>无数量一业者。<a id="a-12"></a>虽有无量而无别业。<a id="a-13"></a>何者一业变化受用业无差别。<a id="a-14"></a>成他利故。<a id="a-15"></a>不坚业坚业者。<a id="a-16"></a>自性身业是其坚住。<a id="a-17"></a>余二身业是不坚住。<a id="a-18"></a>如是一切。<a id="a-19"></a>名业甚深。</p>
  <p id="a1A">论曰。</p>
  <p id="a1B">现等觉非有　　一切觉非无</p>
  <p id="a1C">一一念无量　　有非有所显</p>
  <p id="a1D">释曰。<a id="a-1E"></a>此颂显示现等觉甚深。<a id="a-1F"></a>现等觉非有者。<a id="a-1G"></a>依他起中遍计所执性非有故。<a id="a-1H"></a>一切觉非无者。<a id="a-1I"></a>依他起中圆成实性是真有故。<a id="a-1J"></a>一一念无量者。<a id="a-1K"></a>谓过无量殑伽沙数诸世界中。<a id="a-1L"></a>念念俱时有无量佛现等觉故。<a id="a-1M"></a>有非有所显者。<a id="a-1N"></a>谓诸如来是有非有。<a id="a-1O"></a>空性所显成尊位故。</p>
  <p id="a1P">论曰。</p>
  <p id="a1Q">非染非离染　　由欲得出离</p>
  <p id="a1R">了知欲无欲　　悟入欲法性</p>
  <p id="a1S">释曰。<a id="a-1T"></a>此颂显示离欲甚深。<a id="a-1U"></a>云何非染断贪缠故。<a id="a-1V"></a>非离染者。<a id="a-1W"></a>非速永断贪随眠故。<a id="a-1X"></a>由欲得出离者。<a id="a-1Y"></a>由留如是随眠贪故。<a id="a-1Z"></a>得大菩提。<a id="a-1a"></a>若断如是贪随眠者。<a id="a-1b"></a>应同声闻等疾入涅槃故。<a id="a-1c"></a>了知欲无欲者。<a id="a-1d"></a>了知遍计所执贪欲无欲性故。<a id="a-1e"></a>悟入欲法性者。<a id="a-1f"></a>悟入作证欲法真如。</p>
  <p id="a1g">论曰。</p>
  <p id="a1h">诸佛过诸蕴　　安住诸蕴中</p>
  <p id="a1i">与彼非一异　　不舍而善寂</p>
  <p id="a1j">释曰。<a id="a-1k"></a>此颂显示断蕴甚深。<a id="a-1l"></a>诸佛过诸蕴者。<a id="a-1m"></a>谓诸如来超过一切遍计所执色等诸聚。<a id="a-1n"></a>如实观见遍计所执不可得故。<a id="a-1o"></a>安住诸蕴中者。<a id="a-1p"></a>谓佛安住法性蕴中。<a id="a-1q"></a>与彼非一异者。<a id="a-1r"></a>谓法性蕴与彼遍计所执诸蕴。<a id="a-1s"></a>不可说异遍计所执性本无故。<a id="a-1t"></a>不可说一遍计所执顺杂染故。<a id="a-1u"></a>法与法性非一非异。<a id="a-1v"></a>不舍而善寂者。<a id="a-1w"></a>谓不弃舍法性诸蕴。<a id="a-1x"></a>即是妙善永寂灭故。</p>
  <p id="a1y">论曰。</p>
  <p id="a1z">诸佛事相杂　　犹如大海水</p>
  <p id="a20">我已现当作　　他利无是思</p>
  <p id="a21">释曰。<a id="a-22"></a>此颂显示成熟甚深诸佛事相杂者。<a id="a-23"></a>谓诸如来所作一切利益安乐有情事业。<a id="a-24"></a>展转和同合成一味不可分别。<a id="a-25"></a>问此事如何等。<a id="a-26"></a>答犹如大海水。<a id="a-27"></a>谓如大海众流所归水同一味不可分别。<a id="a-28"></a>一切同作鱼等饶益。<a id="a-29"></a>我已现当作他利无是思者。<a id="a-2A"></a>离功用心思惟他利三时差别。<a id="a-2B"></a>而能任运起利他事。<a id="a-2C"></a>如帝释等末尼天乐。<a id="a-2D"></a>虽无思虑而有作用。</p>
  <p id="a2E">论曰。</p>
  <p id="a2F">众生罪不现　　如月于破器</p>
  <p id="a2G">遍满诸世间　　由法光如日</p>
  <p id="a2H">释曰。<a id="a-2I"></a>此颂显示显现甚深。<a id="a-2J"></a>问若如来身是常住者。<a id="a-2K"></a>于一切时何故不现。<a id="a-2L"></a>答众生罪不现。<a id="a-2M"></a>如月于破器。<a id="a-2N"></a>如破器中水不得住月影。<a id="a-2O"></a>不现此非月过。<a id="a-2P"></a>是器之失。<a id="a-2Q"></a>众生身中无奢摩他清润定水。<a id="a-2R"></a>佛影不现非如来过。<a id="a-2S"></a>是众生失。<a id="a-2T"></a>水喻等持清润性故。<a id="a-2U"></a>如说如来是真妙善无漏法影有感斯现。<a id="a-2V"></a>若无感者犹如生盲不能睹见。<a id="a-2W"></a>遍满诸世间由法光如日者。<a id="a-2X"></a>谓诸佛日放契经等正法言光。<a id="a-2Y"></a>遍照一切有情世间。<a id="a-2Z"></a>有缘斯见余不见者。<a id="a-2a"></a>是其自过非如来失。<a id="a-2b"></a>如世间日流光遍照有目者。<a id="a-2c"></a>睹盲者不见。</p>
  <p id="a2d">论曰。</p>
  <p id="a2e">或现等正觉　　或涅槃如火</p>
  <p id="a2f">此未曾非有　　诸佛身常故</p>
  <p id="a2g">释曰。<a id="a-2h"></a>此颂显示示现等觉涅槃甚深。<a id="a-2i"></a>或现等正觉或涅槃如火者。<a id="a-2j"></a>如世间火有处烧燃有处息灭。<a id="a-2k"></a>诸佛亦尔。<a id="a-2l"></a>于诸善根未成熟者现等正觉。<a id="a-2m"></a>令其成熟速得解脱。<a id="a-2n"></a>于诸善根已得成熟已解脱者现般涅槃。<a id="a-2o"></a>无所为故。<a id="a-2p"></a>此未曾非有等其义易了。</p>
  <p id="a2q">论曰。</p>
  <p id="a2r">佛于非圣法　　人趣及恶趣</p>
  <p id="a2s">非梵行法中　　最胜自体住</p>
  <p id="a2t">释曰。<a id="a-2u"></a>此颂显示住甚深。<a id="a-2v"></a>于非圣法最胜自体住者。<a id="a-2w"></a>谓于不善由最胜自体住。<a id="a-2x"></a>最胜住即空无愿及无相住。<a id="a-2y"></a>缘不善法而安住故。<a id="a-2z"></a>于人趣及恶趣最胜自体住者。<a id="a-30"></a>谓于人趣及诸恶趣。<a id="a-31"></a>由最胜自体住。<a id="a-32"></a>最胜住即诸静虑诸等至住。<a id="a-33"></a>由缘彼趣而安住故。<a id="a-34"></a>非梵行法中最胜自体住者。<a id="a-35"></a>谓于非梵行法中由最胜自体住最胜住。<a id="a-36"></a>即四无量名为梵住。<a id="a-37"></a>缘非梵行而安住故。</p>
  <p id="a38">论曰。</p>
  <p id="a39">佛一切处行　　亦不行一处</p>
  <p id="a3A">于一切身现　　非六根所行</p>
  <p id="a3B">释曰。<a id="a-3C"></a>此颂显示自体甚深。<a id="a-3D"></a>言自体者。<a id="a-3E"></a>即是如来常住法界及所成德总名自体。<a id="a-3F"></a>佛一切处行者。<a id="a-3G"></a>谓后得智遍行一切。<a id="a-3H"></a>于何遍行。<a id="a-3I"></a>谓善不善无记有漏无漏有为无为等差别境界。<a id="a-3J"></a>亦不行一处者。<a id="a-3K"></a>谓无分别智无分别故。<a id="a-3L"></a>不行一切差别境界。<a id="a-3M"></a>于一切身现者。<a id="a-3N"></a>谓变化身于一切处现受生故。<a id="a-3O"></a>非六根所行者。<a id="a-3P"></a>谓第一义常住法身。<a id="a-3Q"></a>非诸生处。<a id="a-3R"></a>那落迦等同分有情。<a id="a-3S"></a>所能取故。</p>
  <p id="a3T">论曰。</p>
  <p id="a3U">烦恼伏不灭　　如毒咒所害</p>
  <p id="a3V">留惑至惑尽　　证佛一切智</p>
  <p id="a3W">释曰。<a id="a-3X"></a>此颂显示断烦恼甚深。<a id="a-3Y"></a>烦恼伏不灭者。<a id="a-3Z"></a>谓菩萨位中伏诸烦恼而未永断。<a id="a-3a"></a>如毒咒所害者。<a id="a-3b"></a>譬如众毒为神验咒之所损害。<a id="a-3c"></a>体虽未灭而不为患。<a id="a-3d"></a>烦恼亦尔由念智力伏现行缠。<a id="a-3e"></a>随眠犹在。<a id="a-3f"></a>何故烦恼随眠犹在。<a id="a-3g"></a>恐同声闻乘速般涅槃故由此道理烦恼为因。<a id="a-3h"></a>至烦恼尽得一切智。<a id="a-3i"></a>如有颂言。</p>
  <p id="a3j">念智力所制　　烦恼证菩提</p>
  <p id="a3k">如毒咒所持　　过失成功德</p>
  <p id="a3l">论曰。</p>
  <p id="a3m">烦恼成觉分　　生死为涅槃</p>
  <p id="a3n">具大方便故　　诸佛不思议</p>
  <p id="a3o">释曰。<a id="a-3p"></a>此颂显示不可思议甚深。<a id="a-3q"></a>谓诸烦恼转成觉分。<a id="a-3r"></a>生死苦恼即为涅槃。<a id="a-3s"></a>如是因果非世间理可得思议。</p>
  <p id="a3t">论曰。<a id="a-3u"></a>应知如是所说甚深有十二种。<a id="a-3v"></a>谓生住业住甚深。<a id="a-3w"></a>安立数业甚深。<a id="a-3x"></a>现等觉甚深。<a id="a-3y"></a>离欲甚深。<a id="a-3z"></a>断蕴甚深。<a id="a-40"></a>成熟甚深。<a id="a-41"></a>显现甚深。<a id="a-42"></a>示现等觉涅槃甚深。<a id="a-43"></a>住甚深。<a id="a-44"></a>显示自体甚深。<a id="a-45"></a>断烦恼甚深。<a id="a-46"></a>不可思议甚深。</p>
  <p id="a47">释曰。<a id="a-48"></a>此十二种皆难觉了故名甚深。<a id="a-49"></a>一一别相如前已说。</p>
  <p id="a4A">论曰。<a id="a-4B"></a>若诸菩萨念佛法身由几种念。<a id="a-4C"></a>应修此念。<a id="a-4D"></a>略说菩萨念佛法身。<a id="a-4E"></a>由七种念应修此念。<a id="a-4F"></a>一者诸佛于一切法得自在转。<a id="a-4G"></a>应修此念。<a id="a-4H"></a>于一切世界得无碍通故。<a id="a-4I"></a>此中有颂。</p>
  <p id="a4J">有情界周遍　　具障而阙因</p>
  <p id="a4K">二种决定转　　诸佛无自在</p>
  <p id="a4L">二者如来其身常住。<a id="a-4M"></a>应修此念。<a id="a-4N"></a>真如无间解脱垢故。<a id="a-4O"></a>三者如来最胜无罪。<a id="a-4P"></a>应修此念。<a id="a-4Q"></a>一切烦恼及所知障并离系故。<a id="a-4R"></a>四者如来无有功用。<a id="a-4S"></a>应修此念。<a id="a-4T"></a>不作功用一切佛事无休息故。<a id="a-4U"></a>五者如来受大富乐。<a id="a-4V"></a>应修此念。<a id="a-4W"></a>清净佛土大富乐故。<a id="a-4X"></a>六者如来离诸染污。<a id="a-4Y"></a>应修此念。<a id="a-4Z"></a>生在世间一切世法不能染故。<a id="a-4a"></a>七者如来能成大事。<a id="a-4b"></a>应修此念。<a id="a-4c"></a>示现等觉般涅槃等。<a id="a-4d"></a>一切有情未成熟者能令成熟。<a id="a-4e"></a>已成熟者令解脱故。<a id="a-4f"></a>此中有二颂。</p>
  <p id="a4g">圆满属自心　　具常住清净</p>
  <p id="a4h">无功用能施　　有情大法乐</p>
  <p id="a4i">遍行无依止　　平等利多生</p>
  <p id="a4j">一切佛智者　　应修一切念</p>
  <p id="a4k">释曰。<a id="a-4l"></a>此显菩萨修念诸佛法身功德。<a id="a-4m"></a>于一切法自在转者。<a id="a-4n"></a>谓诸如来于一切法。<a id="a-4o"></a>由串习故得自在转。<a id="a-4p"></a>暂起欲乐一切功德皆能圆满。<a id="a-4q"></a>现在前故。<a id="a-4r"></a>若诸如来普于一切无量无边诸世界中。<a id="a-4s"></a>神通无碍。<a id="a-4t"></a>何因缘故一切有情不般涅槃。<a id="a-4u"></a>由彼有障及无因故。<a id="a-4v"></a>前总明佛于一切法得自在转。<a id="a-4w"></a>今别显示佛于有情不得自在故说伽他。<a id="a-4x"></a>有情界周遍具障而阙因者。<a id="a-4y"></a>谓具烦恼业异熟障故名具障。<a id="a-4z"></a>猛利烦恼诸无间业愚戆顽嚚如其次第。<a id="a-50"></a>无涅槃因无种性故。<a id="a-51"></a>名为阙因。<a id="a-52"></a>二种决定转者。<a id="a-53"></a>谓作重业决定受异熟决定。<a id="a-54"></a>作重业决定者。<a id="a-55"></a>谓数串习令同类因与等流果决定相续。<a id="a-56"></a>如未生怨害父王等。<a id="a-57"></a>受异熟决定者。<a id="a-58"></a>谓作决定感异熟业。<a id="a-59"></a>决定当受诸异熟果。<a id="a-5A"></a>如诸释种决定应为毗卢宅迦王所杀害。<a id="a-5B"></a>诸佛于上所说有情。<a id="a-5C"></a>皆无自在令得涅槃。<a id="a-5D"></a>是故前虽总说如来于一切法得自在转。<a id="a-5E"></a>今须别说不得自在。<a id="a-5F"></a>如来身常住者。<a id="a-5G"></a>最清净真如为自体故。<a id="a-5H"></a>无改转故。<a id="a-5I"></a>无变异故。<a id="a-5J"></a>如来最胜无罪者。<a id="a-5K"></a>谓诸烦恼及所知障罪永断故。<a id="a-5L"></a>如来无功用者。<a id="a-5M"></a>谓如天乐其义易了。<a id="a-5N"></a>如来受大富乐者。<a id="a-5O"></a>受用广大清净佛土功德庄严大法乐故。<a id="a-5P"></a>如来离染污者。<a id="a-5Q"></a>如红莲花其义易了。<a id="a-5R"></a>如来能成大事者。<a id="a-5S"></a>谓现等觉般涅槃等。<a id="a-5T"></a>成办有情广大义利。<a id="a-5U"></a>如所堪能令彼成熟得解脱故。<a id="a-5V"></a>如是七种所修念佛。<a id="a-5W"></a>复以二颂略摄其义。<a id="a-5X"></a>初圆满言贯通一切。<a id="a-5Y"></a>属自心圆满者。<a id="a-5Z"></a>此摄第一于一切法自在转相。<a id="a-5a"></a>具常住圆满者。<a id="a-5b"></a>此摄第二身常住相。<a id="a-5c"></a>具清净圆满者。<a id="a-5d"></a>此摄第三最胜无罪相。<a id="a-5e"></a>无功用圆满者。<a id="a-5f"></a>此摄第四无功用相。<a id="a-5g"></a>能施有情大法乐圆满者。<a id="a-5h"></a>此摄第五大法乐相。<a id="a-5i"></a>遍行无依止圆满者。<a id="a-5j"></a>此摄第六一切世法不能染相。<a id="a-5k"></a>平等利多生圆满者。<a id="a-5l"></a>此摄第七能成大事相。<a id="a-5m"></a>能作广大利乐事故。<a id="a-5n"></a>一切佛者。<a id="a-5o"></a>谓诸如来圆满功德。<a id="a-5p"></a>言智者者。<a id="a-5q"></a>谓大菩萨应修。<a id="a-5r"></a>一切念者。<a id="a-5s"></a>应修如是七种随念。<a id="a-5t"></a>忆持明记令不忘失。<a id="a-5u"></a>是其念义。</p>
  <p id="a5v">论曰。<a id="a-5w"></a>复次诸佛清净佛土相。<a id="a-5x"></a>云何应知。<a id="a-5y"></a>如菩萨藏百千契经序品中说。<a id="a-5z"></a>谓薄伽梵住最胜光曜七宝庄严。<a id="a-60"></a>放大光明普照一切无边世界。<a id="a-61"></a>无量方所妙饰间列。<a id="a-62"></a>周圆无际其量难测。<a id="a-63"></a>超过三界所行之处胜出世间善根所起。<a id="a-64"></a>最极自在净识为相。<a id="a-65"></a>如来所都诸大菩萨众所云集。<a id="a-66"></a>无量天龙药叉健达缚阿素洛揭路茶紧捺洛莫呼洛伽人非人等常所翼。<a id="a-67"></a>从广大法味喜乐所持。<a id="a-68"></a>作诸众生一切义利。<a id="a-69"></a>蠲除一切烦恼灾横。<a id="a-6A"></a>远离众魔过诸庄严。<a id="a-6B"></a>如来庄严之所依处。<a id="a-6C"></a>大念慧行以为游路。<a id="a-6D"></a>大止妙观以为所乘。<a id="a-6E"></a>大空无相无愿解脱为所入门。<a id="a-6F"></a>无量功德众所庄严。<a id="a-6G"></a>大宝花王之所建立。<a id="a-6H"></a>大宫殿中如是显示清净佛土。<a id="a-6I"></a>显色圆满。<a id="a-6J"></a>形色圆满。<a id="a-6K"></a>分量圆满。<a id="a-6L"></a>方所圆满。<a id="a-6M"></a>因圆满。<a id="a-6N"></a>果圆满。<a id="a-6O"></a>主圆满。<a id="a-6P"></a>辅翼圆满。<a id="a-6Q"></a>眷属圆满。<a id="a-6R"></a>任持圆满。<a id="a-6S"></a>事业圆满。<a id="a-6T"></a>摄益圆满。<a id="a-6U"></a>无畏圆满。<a id="a-6V"></a>住处圆满。<a id="a-6W"></a>路圆满。<a id="a-6X"></a>乘圆满。<a id="a-6Y"></a>门圆满。<a id="a-6Z"></a>依持圆满。</p>
  <p id="a6a">复次受用如是清净佛土。<a id="a-6b"></a>一向净妙。<a id="a-6c"></a>一向安乐。<a id="a-6d"></a>一向无罪。<a id="a-6e"></a>一向自在。</p>
  <p id="a6f">释曰。<a id="a-6g"></a>此依诸佛清净佛土。<a id="a-6h"></a>说薄伽梵住最胜光曜七宝庄严等。<a id="a-6i"></a>言最胜光曜七宝庄严者。<a id="a-6j"></a>谓佛净土光曜最胜。<a id="a-6k"></a>用七妙宝绮饰庄严。<a id="a-6l"></a>或即七宝最胜光曜。<a id="a-6m"></a>言七宝者。<a id="a-6n"></a>一金二银三琉璃。<a id="a-6o"></a>四牟娑洛宝。<a id="a-6p"></a>五遏湿摩揭娑宝。<a id="a-6q"></a>此复何等。<a id="a-6r"></a>所谓帝青大青等宝。<a id="a-6s"></a>六赤真珠宝。<a id="a-6t"></a>谓赤虫所出名赤真珠。<a id="a-6u"></a>七羯鸡怛诺迦宝。<a id="a-6v"></a>放大光明普照一切无边世界者。<a id="a-6w"></a>谓即最胜光曜七宝放大光明遍照一切无边世界。<a id="a-6x"></a>或净佛土放大光明。<a id="a-6y"></a>普照一切无边世界。<a id="a-6z"></a>其体亦遍无边世界。<a id="a-70"></a>此上二句显佛净土。<a id="a-71"></a>显色圆满。<a id="a-72"></a>无量方所妙饰间列者。<a id="a-73"></a>谓佛净土无量方所妙饰间列。<a id="a-74"></a>如慧为先安布间饰。<a id="a-75"></a>此句显示形色圆满。<a id="a-76"></a>周圆无际其量难测者。<a id="a-77"></a>谓佛净土其量周圆无际难测。<a id="a-78"></a>或复其量无边际故周圆难测。<a id="a-79"></a>此句显示分量圆满。<a id="a-7A"></a>超过三界所行之处者。<a id="a-7B"></a>谓佛净土方处超过三界行处。<a id="a-7C"></a>非三界爱之所行故。<a id="a-7D"></a>非诸系业异熟果故。<a id="a-7E"></a>此句显示方所圆满。<a id="a-7F"></a>胜出世间善根所起者。<a id="a-7G"></a>谓出世间善根为因。<a id="a-7H"></a>及后得胜善根为因。<a id="a-7I"></a>净土生起。<a id="a-7J"></a>非自在等为净土因。<a id="a-7K"></a>此句显示因圆满。<a id="a-7L"></a>最极自在净识为相者。<a id="a-7M"></a>谓佛净土最极自在清净心识以为体相。<a id="a-7N"></a>唯有识故。<a id="a-7O"></a>非离识外别有宝等。<a id="a-7P"></a>即净心识如是变现似众宝等。<a id="a-7Q"></a>此句显示果圆满。<a id="a-7R"></a>如来所都者。<a id="a-7S"></a>谓佛为主都此非余。<a id="a-7T"></a>此句显示主圆满。<a id="a-7U"></a>诸大菩萨众所云集者。<a id="a-7V"></a>唯有已入大地菩萨。<a id="a-7W"></a>止住其中补翼如来非声闻等。<a id="a-7X"></a>此句显示辅翼圆满。<a id="a-7Y"></a>无量天龙药叉等者。<a id="a-7Z"></a>谓诸天等止住其中以为眷属。<a id="a-7a"></a>此化非实。<a id="a-7b"></a>莫呼洛伽者。<a id="a-7c"></a>此摄大蟒。<a id="a-7d"></a>此句显示眷属圆满。<a id="a-7e"></a>广大法味喜乐所持者。<a id="a-7f"></a>谓净土中大乘法味喜乐为食。<a id="a-7g"></a>此句显示任持圆满。<a id="a-7h"></a>食能任持诸身命故。<a id="a-7i"></a>作诸众生一切义利者。<a id="a-7j"></a>食此食已作诸有情诸利乐事。<a id="a-7k"></a>此句显示事业圆满。<a id="a-7l"></a>蠲除一切烦恼灾横者。<a id="a-7m"></a>谓净土中无诸烦恼所作灾横。<a id="a-7n"></a>此句显示摄益圆满。<a id="a-7o"></a>远离众魔者。<a id="a-7p"></a>谓离烦恼蕴死天魔四种怨敌。<a id="a-7q"></a>此句显示无畏圆满。<a id="a-7r"></a>过诸庄严如来庄严之所依处者。<a id="a-7s"></a>谓过一切菩萨庄严。<a id="a-7t"></a>如来庄严之所依处。<a id="a-7u"></a>此句显示住处圆满。<a id="a-7v"></a>于诸住处最为胜故。<a id="a-7w"></a>大念慧行以为游路者。<a id="a-7x"></a>思所成慧名为大念。<a id="a-7y"></a>闻所成慧名为大慧。<a id="a-7z"></a>修所成慧名为大行。<a id="a-80"></a>此句显示路圆满。<a id="a-81"></a>游路即是道之异名。<a id="a-82"></a>大止妙观以为所乘者。<a id="a-83"></a>乘奢摩他毗钵舍那。<a id="a-84"></a>游三慧路。<a id="a-85"></a>往所趣园。<a id="a-86"></a>胜诸声闻独觉菩萨所乘止观故名为大。<a id="a-87"></a>此句显示乘圆满。<a id="a-88"></a>大空无相无愿解脱为所入门者。<a id="a-89"></a>三解脱门为趣入处。<a id="a-8A"></a>门者通也大义如前。<a id="a-8B"></a>此句显示门圆满无量功德众所庄严。<a id="a-8C"></a>大宝花王之所建立者。<a id="a-8D"></a>譬如世间宝庄严具。<a id="a-8E"></a>众宝庄严此佛净土。<a id="a-8F"></a>所依大宝红莲花王。<a id="a-8G"></a>无量功德众所庄严。<a id="a-8H"></a>如地轮等依风轮住。<a id="a-8I"></a>如是净土无量功德。<a id="a-8J"></a>众所庄严大宝花王之所建立。<a id="a-8K"></a>此红莲花于众花中最为殊胜。<a id="a-8L"></a>是故说名大宝花王。<a id="a-8M"></a>或即如来说名大王大法王故。<a id="a-8N"></a>此红莲花是佛依处。<a id="a-8O"></a>从主为名。<a id="a-8P"></a>所建立者。<a id="a-8Q"></a>谓佛净土依此花王。<a id="a-8R"></a>长时相续无有间绝。<a id="a-8S"></a>此句显示依持圆满。</p>
  <p id="a8T">受用如是清净佛土一向净妙者。<a id="a-8U"></a>无不净故。<a id="a-8V"></a>离粪秽故。<a id="a-8W"></a>一向安乐者。<a id="a-8X"></a>无有苦受及处中受故。<a id="a-8Y"></a>一向无罪者。<a id="a-8Z"></a>无有不善及无记故。<a id="a-8a"></a>一向自在者。<a id="a-8b"></a>不待外缘故。<a id="a-8c"></a>暂起于心众事办故。</p>
  <p id="a8d">论曰。<a id="a-8e"></a>复次应知如是诸佛法界。<a id="a-8f"></a>于一切时能作五业。<a id="a-8g"></a>一者救济一切有情灾横为业。<a id="a-8h"></a>于暂见时便能救济盲聋狂等诸灾横故。<a id="a-8i"></a>二者救济恶趣为业。<a id="a-8j"></a>拔诸有情出不善处置善处故。<a id="a-8k"></a>三者救济非方便为业。<a id="a-8l"></a>令诸外道舍非方便求解脱行。<a id="a-8m"></a>置于如来圣教中故。<a id="a-8n"></a>四者救济萨迦耶为业。<a id="a-8o"></a>授与能超三界道故。<a id="a-8p"></a>五者救济乘为业。<a id="a-8q"></a>拯拔欲趣余乘菩萨。<a id="a-8r"></a>及不定种性诸声闻等。<a id="a-8s"></a>安处令修大乘行故。<a id="a-8t"></a>于此五业应知诸佛业用平等。<a id="a-8u"></a>此中有颂。</p>
  <p id="a8v">因依事性行　　别故许业异</p>
  <p id="a8w">世间此别力　　无故非导师</p>
  <p id="a8x">释曰。<a id="a-8y"></a>诸佛法界即是法身。<a id="a-8z"></a>应知恒时能作五业。<a id="a-90"></a>救济一切有情灾横为业者。<a id="a-91"></a>因缘所生病等忧苦。<a id="a-92"></a>说名灾横。<a id="a-93"></a>于暂见时便能救济盲聋狂等诸灾横者。<a id="a-94"></a>如契经言。<a id="a-95"></a>若见佛时盲者得眼。<a id="a-96"></a>聋者得耳。<a id="a-97"></a>狂者得念。<a id="a-98"></a>如是等问如说法身非六根境。<a id="a-99"></a>云何今说盲得眼等。<a id="a-9A"></a>能见法身为法身业。<a id="a-9B"></a>答见法身者。<a id="a-9C"></a>由昔大愿引发势力。<a id="a-9D"></a>成满法身。<a id="a-9E"></a>次第发起变化身用。<a id="a-9F"></a>由此能令盲得眼等。<a id="a-9G"></a>由昔资粮引发势力。<a id="a-9H"></a>证得法身任运起用。<a id="a-9I"></a>如机关轮以末归本。<a id="a-9J"></a>言见法身。<a id="a-9K"></a>实唯见化。<a id="a-9L"></a>救济恶趣为业等者。<a id="a-9M"></a>拔不善处置于善处。<a id="a-9N"></a>方名救济。<a id="a-9O"></a>其因若无。<a id="a-9P"></a>果亦无故。<a id="a-9Q"></a>救济非方便为业等言其文显了。<a id="a-9R"></a>救济萨迦耶为业等者。<a id="a-9S"></a>迦耶名身。<a id="a-9T"></a>虚为名萨。<a id="a-9U"></a>其身虚为名萨迦耶。<a id="a-9V"></a>谓于其中为身见转。<a id="a-9W"></a>即是三界有漏诸法。<a id="a-9X"></a>于彼说授出离法故名为救济。<a id="a-9Y"></a>救济乘为业等者。<a id="a-9Z"></a>为令不定种性菩萨。<a id="a-9a"></a>及声闻等证大菩提。<a id="a-9b"></a>安立彼于大乘正行。<a id="a-9c"></a>应知诸佛于此五业悉皆平等。<a id="a-9d"></a>为显此义复说颂言。<a id="a-9e"></a>因依事等世间因别故许业异者。<a id="a-9f"></a>谓天因别人鬼等因各各差别。<a id="a-9g"></a>故业有异。<a id="a-9h"></a>诸佛不尔。<a id="a-9i"></a>因无别故。<a id="a-9j"></a>非业有异。<a id="a-9k"></a>世间依别故许业异者。<a id="a-9l"></a>依谓身体彼差别故。<a id="a-9m"></a>其业有异。<a id="a-9n"></a>如彼天授与彼祠授依身别故。<a id="a-9o"></a>其业各异。<a id="a-9p"></a>诸佛不尔。<a id="a-9q"></a>法身无别故业非异世间事别故许业异者。<a id="a-9r"></a>事谓所作所用差别事各别故。<a id="a-9s"></a>其业有异如彼凡夫营农事别。<a id="a-9t"></a>商贾事别。<a id="a-9u"></a>如是一切诸佛不尔。<a id="a-9v"></a>利众生事无差别故。<a id="a-9w"></a>非业有异。<a id="a-9x"></a>世间性别故许业异者。<a id="a-9y"></a>性谓意乐。<a id="a-9z"></a>如彼世间利益意乐安乐意乐。<a id="a-A0"></a>境界差别故业有异。<a id="a-A1"></a>诸佛不尔。<a id="a-A2"></a>利益安乐一切有情。<a id="a-A3"></a>意乐无别故业非异。<a id="a-A4"></a>世间行别故许业异者。<a id="a-A5"></a>行谓功用如小功用能起小业。<a id="a-A6"></a>若大功用便起大业。<a id="a-A7"></a>功用别故其业有异。<a id="a-A8"></a>诸佛不尔。<a id="a-A9"></a>一切所作皆无功用故业非异。<a id="a-AA"></a>此别力无故非导师者。<a id="a-AB"></a>此因等五别力无故非世导师五业差别。</p>
  <p id="aAC">论曰。<a id="a-AD"></a>若此功德圆满相应。<a id="a-AE"></a>诸佛法身不与声闻独觉乘共。<a id="a-AF"></a>以何意趣佛说一乘。<a id="a-AG"></a>此中有二颂。</p>
  <p id="aAH">为引摄一类　　及任持所余</p>
  <p id="aAI">由不定种性　　诸佛说一乘</p>
  <p id="aAJ">法无我解脱　　等故性不同</p>
  <p id="aAK">得二意乐化　　究竟说一乘</p>
  <p id="aAL">释曰。<a id="a-AM"></a>依此密意佛说一乘。<a id="a-AN"></a>二颂显示。<a id="a-AO"></a>为引摄一类者。<a id="a-AP"></a>了知不定种性声闻。<a id="a-AQ"></a>趣彼解脱方便引摄。<a id="a-AR"></a>令依大乘而般涅槃故说一乘。<a id="a-AS"></a>及任持所余者。<a id="a-AT"></a>为欲任持其余不定种性菩萨。<a id="a-AU"></a>恐于大乘精进退坏。<a id="a-AV"></a>故说一乘任持令住。<a id="a-AW"></a>勿彼菩萨依声闻乘而般涅槃。<a id="a-AX"></a>法等故者。<a id="a-AY"></a>法谓真如。<a id="a-AZ"></a>诸声闻等乘虽差别同趣真如。<a id="a-Aa"></a>所趣真如无有差别。<a id="a-Ab"></a>故说一乘。<a id="a-Ac"></a>无我等故者。<a id="a-Ad"></a>补特伽罗无我同故。<a id="a-Ae"></a>若实有异。<a id="a-Af"></a>补特伽罗可有乘别。<a id="a-Ag"></a>此是声闻此是菩萨。<a id="a-Ah"></a>既无实异补特伽罗故说一乘。<a id="a-Ai"></a>解脱等故者。<a id="a-Aj"></a>谓彼三乘于烦恼障解脱无异。<a id="a-Ak"></a>如世尊言。<a id="a-Al"></a>解脱解脱无有差别。<a id="a-Am"></a>由此意趣故说一乘。<a id="a-An"></a>性不同故者。<a id="a-Ao"></a>谓诸声闻不定种性有差别故。<a id="a-Ap"></a>谓回向菩提声闻身中。<a id="a-Aq"></a>具有声闻种性及佛种性。<a id="a-Ar"></a>由此道理故说一乘。<a id="a-As"></a>得二意乐故者。<a id="a-At"></a>谓得二种意乐。<a id="a-Au"></a>一者诸佛于一切有情。<a id="a-Av"></a>得同自体意乐言彼即是我。<a id="a-Aw"></a>我即是彼。<a id="a-Ax"></a>由是因缘此既成佛。<a id="a-Ay"></a>彼亦成佛。<a id="a-Az"></a>是故名得第一意乐。<a id="a-B0"></a>二者世尊法花会上。<a id="a-B1"></a>与诸声闻舍利子等。<a id="a-B2"></a>授佛记别。<a id="a-B3"></a>为令摄得如是意乐。<a id="a-B4"></a>我等与佛平等无二。<a id="a-B5"></a>又此会上有诸菩萨与彼名同。<a id="a-B6"></a>得授记别故。<a id="a-B7"></a>佛一言含二种益。<a id="a-B8"></a>谓诸声闻摄得同佛自体意乐。<a id="a-B9"></a>及诸菩萨得授记别。<a id="a-BA"></a>由此道理故说一乘。<a id="a-BB"></a>言化故者。<a id="a-BC"></a>如世尊言。<a id="a-BD"></a>汝等苾刍我忆往昔无量百返。<a id="a-BE"></a>依声闻乘而般涅槃。<a id="a-BF"></a>云何已成佛复依声闻而般涅槃。<a id="a-BG"></a>是故此中有别意趣。<a id="a-BH"></a>谓为调伏声闻种性。<a id="a-BI"></a>所化有情自化其身。<a id="a-BJ"></a>同彼乘类现般涅槃。<a id="a-BK"></a>由此义故。<a id="a-BL"></a>若声闻乘若独觉乘。<a id="a-BM"></a>即是大乘故。<a id="a-BN"></a>成一乘究竟故者。<a id="a-BO"></a>依究竟理故说一乘。<a id="a-BP"></a>非无归别。<a id="a-BQ"></a>由过此外无别胜乘。<a id="a-BR"></a>唯此一乘最为胜故。<a id="a-BS"></a>佛说一乘。</p>
  <p id="aBT">论曰。<a id="a-BU"></a>如是诸佛同一法身。<a id="a-BV"></a>而佛有多。<a id="a-BW"></a>何缘可见此中有颂。</p>
  <p id="aBX">一界中无二　　同时无量圆</p>
  <p id="aBY">次第转非理　　故成有多佛</p>
  <p id="aBZ">释曰。<a id="a-Ba"></a>一界中无二者。<a id="a-Bb"></a>一世界中无有二佛。<a id="a-Bc"></a>是故当言唯有一佛。<a id="a-Bd"></a>同时无量圆者。<a id="a-Be"></a>无量菩萨修集资粮同时圆满。<a id="a-Bf"></a>多世界中现成佛果。<a id="a-Bg"></a>是故诸佛当言有多。<a id="a-Bh"></a>或有说言。<a id="a-Bi"></a>一世界中前后次第。<a id="a-Bj"></a>无量菩萨成等正觉。<a id="a-Bk"></a>非多世界同时多佛。<a id="a-Bl"></a>为破此执。<a id="a-Bm"></a>复言次第转非理故。<a id="a-Bn"></a>无有因缘。<a id="a-Bo"></a>无量菩萨修集资粮同时圆满。<a id="a-Bp"></a>展转相待次第成佛。<a id="a-Bq"></a>是故诸佛同时有多。</p>
  <p id="aBr">论曰。<a id="a-Bs"></a>云何应知。<a id="a-Bt"></a>于法身中佛非毕竟入于涅槃。<a id="a-Bu"></a>亦非毕竟不入涅槃。<a id="a-Bv"></a>此中有颂。</p>
  <p id="aBw">一切障脱故　　所作无竟故</p>
  <p id="aBx">佛毕竟涅槃　　毕竟不涅槃</p>
  <p id="aBy">释曰。<a id="a-Bz"></a>有大乘人。<a id="a-C0"></a>谓佛毕竟不般涅槃。<a id="a-C1"></a>就无余依涅槃界说。<a id="a-C2"></a>余复谓佛毕竟涅槃。<a id="a-C3"></a>就有余依涅槃界说。<a id="a-C4"></a>此二意趣定执非理。<a id="a-C5"></a>若正说者应言。<a id="a-C6"></a>诸佛非定毕竟入于涅槃。<a id="a-C7"></a>亦非毕竟不入涅槃。<a id="a-C8"></a>佛一切障得解脱故毕竟涅槃。<a id="a-C9"></a>所应作事无竟期故。<a id="a-CA"></a>诸佛毕竟不入涅槃。</p>
  <p id="aCB">论曰。<a id="a-CC"></a>何故受用身非即自性身。<a id="a-CD"></a>由六因故。<a id="a-CE"></a>一色身可见故。<a id="a-CF"></a>二无量佛众会差别可见故。<a id="a-CG"></a>三随胜解见自性不定可见故。<a id="a-CH"></a>四别别而见自性变动可见故。<a id="a-CI"></a>五菩萨声闻及诸天等种种众会间杂可见故。<a id="a-CJ"></a>六阿赖耶识与诸转识转依非理可见故。<a id="a-CK"></a>佛受用身即自性身。<a id="a-CL"></a>不应道理。</p>
  <p id="aCM">释曰。<a id="a-CN"></a>色身可见故者。<a id="a-CO"></a>谓受用身有色可见。<a id="a-CP"></a>非自性身有色可见。<a id="a-CQ"></a>故受用身非自性身。<a id="a-CR"></a>又受用身无量众会。<a id="a-CS"></a>受用色法差别可见。<a id="a-CT"></a>非自性身有此差别。<a id="a-CU"></a>故受用身非自性身。<a id="a-CV"></a>又受用身随胜解见自性不定。<a id="a-CW"></a>如契经言。<a id="a-CX"></a>或有一类见受用佛。<a id="a-CY"></a>或有一类见是少年。<a id="a-CZ"></a>或有一类见为童子。<a id="a-Ca"></a>如是广说非自性身。<a id="a-Cb"></a>有此不定故受用身非自性身。<a id="a-Cc"></a>又受用身自性变动差别可见。<a id="a-Cd"></a>一能见者先于一时见受用身形相别异。<a id="a-Ce"></a>后于一时复见别异。<a id="a-Cf"></a>非自性身其体变动故。<a id="a-Cg"></a>受用身非自性身。<a id="a-Ch"></a>又受用身菩萨声闻及诸天等种种众会。<a id="a-Ci"></a>常所间杂非自性身。<a id="a-Cj"></a>应有如是众会间杂。<a id="a-Ck"></a>故受用身非自性身。<a id="a-Cl"></a>又见转依非道理故。<a id="a-Cm"></a>谓转阿赖耶识得自性身。<a id="a-Cn"></a>转诸转识得受用身。<a id="a-Co"></a>故受用身非自性身。<a id="a-Cp"></a>由此六种不应正理。<a id="a-Cq"></a>故受用身非自性身。</p>
  <p id="aCr">论曰。<a id="a-Cs"></a>何因变化身非即自性身。<a id="a-Ct"></a>由八因故谓诸菩萨从久远来。<a id="a-Cu"></a>得不退定。<a id="a-Cv"></a>于睹史多及人中生。<a id="a-Cw"></a>不应道理。<a id="a-Cx"></a>又诸菩萨从久远来。<a id="a-Cy"></a>常忆宿住书算数印工巧论中。<a id="a-Cz"></a>及于受用欲尘行中。<a id="a-D0"></a>不能正知不应道理。<a id="a-D1"></a>又诸菩萨从久远来。<a id="a-D2"></a>已知恶说善说法教往外道所。<a id="a-D3"></a>不应道理。<a id="a-D4"></a>又诸菩萨从久远来已能善知三乘正道。<a id="a-D5"></a>修邪苦行不应道理。<a id="a-D6"></a>又诸菩萨舍百拘胝诸赡部洲。<a id="a-D7"></a>但于一处成等正觉转正法轮不应道理。<a id="a-D8"></a>若离示现成等正觉唯以化身于所余处。<a id="a-D9"></a>施作佛事即应。<a id="a-DA"></a>但于睹史多天成等正觉。<a id="a-DB"></a>何不施设遍于一切赡部洲中。<a id="a-DC"></a>同时佛出既不施设无教无理。<a id="a-DD"></a>虽有多化而不违彼无二如来出现世言。<a id="a-DE"></a>由一四洲摄世界故。<a id="a-DF"></a>如二轮王不同出世。<a id="a-DG"></a>此中有颂。</p>
  <p id="aDH">佛微细化身　　多处胎平等</p>
  <p id="aDI">为显一切种　　成等觉而转</p>
  <p id="aDJ">为欲利乐一切有情。<a id="a-DK"></a>发愿修行证大菩提。<a id="a-DL"></a>毕竟涅槃不应道理。<a id="a-DM"></a>愿行无果成过失故。</p>
  <p id="aDN">释曰。<a id="a-DO"></a>由八因故证变化身。<a id="a-DP"></a>即自性身不应正理。<a id="a-DQ"></a>谓诸菩萨从久远来得不退定。<a id="a-DR"></a>曾无退失。<a id="a-DS"></a>生于欲界睹史多天尚不应理。<a id="a-DT"></a>况生人中非经多劫。<a id="a-DU"></a>修不退定得欲界果应正道理。<a id="a-DV"></a>故变化身异自性身道理成就。<a id="a-DW"></a>又诸菩萨从久远来常忆宿住。<a id="a-DX"></a>广说乃至修邪苦行。<a id="a-DY"></a>不应道理。<a id="a-DZ"></a>其文易了无烦重释。<a id="a-Da"></a>又诸菩萨舍百拘胝诸赡部洲但于一处成等正觉。<a id="a-Db"></a>转正法轮不应道理。<a id="a-Dc"></a>此一切处皆相似故。<a id="a-Dd"></a>由此道理。<a id="a-De"></a>是变化身非自性身。<a id="a-Df"></a>若谓远离余赡部洲现成等觉。<a id="a-Dg"></a>唯独于此赡部洲中真证正觉。<a id="a-Dh"></a>以变化身遍于余处施作佛事。<a id="a-Di"></a>何故不许睹史多天真证等觉。<a id="a-Dj"></a>化身来此诸四大洲施作佛事。<a id="a-Dk"></a>若汝意谓一赡部洲成等正觉。<a id="a-Dl"></a>余处现化非不应理。<a id="a-Dm"></a>若唯住在睹史多天。<a id="a-Dn"></a>成等正觉一切四洲赡部洲内。<a id="a-Do"></a>示现化身何不应理。<a id="a-Dp"></a>若定不许一切四洲现等正觉无教无理故不可说。<a id="a-Dq"></a>有赡部洲无佛出世。<a id="a-Dr"></a>为不与彼契经相违。<a id="a-Ds"></a>如契经说无处无容非前非后。<a id="a-Dt"></a>于一世界有二如来出现于世。<a id="a-Du"></a>若许一切赡部洲中同时多佛出现于世。<a id="a-Dv"></a>与彼相违为避此难。<a id="a-Dw"></a>是故复言。<a id="a-Dx"></a>虽有多化而不违彼。<a id="a-Dy"></a>无二如来出现世等。<a id="a-Dz"></a>彼契经说一四大洲。<a id="a-E0"></a>名一世界非千洲等。<a id="a-E1"></a>即彼经说如二轮王不同时出。<a id="a-E2"></a>若不许佛多四大洲同时俱出。<a id="a-E3"></a>亦不应许有多轮王多四大洲同时俱出。<a id="a-E4"></a>若许唯一四大洲中无二轮王同时并出。<a id="a-E5"></a>非千洲等。<a id="a-E6"></a>亦应许佛一四洲中无二并出。<a id="a-E7"></a>非千洲等。<a id="a-E8"></a>复以伽他现多化身。<a id="a-E9"></a>显具相觉佛微细化身等者。<a id="a-EA"></a>如佛化身现入母胎。<a id="a-EB"></a>如是化作舍利子等多声闻众其相各异。<a id="a-EC"></a>入自母胎同时平等。<a id="a-ED"></a>为欲显发一切种觉是尊胜故。<a id="a-EE"></a>佛作是化。<a id="a-EF"></a>次显如来毕竟涅槃不应道理。<a id="a-EG"></a>谓为利乐一切有情。<a id="a-EH"></a>发愿修行证大菩提。<a id="a-EI"></a>此愿此行唯欲利乐一切有情。<a id="a-EJ"></a>事犹未讫即便依彼毕竟涅槃而般涅槃不应道理。<a id="a-EK"></a>行愿二种应无果故。<a id="a-EL"></a>现涅槃者是变化身。<a id="a-EM"></a>非自性身。</p>
  <p id="aEN">论曰。<a id="a-EO"></a>佛受用身及变化身既是无常。<a id="a-EP"></a>云何经说如来身常。<a id="a-EQ"></a>此二所依法身常故。<a id="a-ER"></a>又等流身及变化身。<a id="a-ES"></a>以恒受用无休废故。<a id="a-ET"></a>数数现化不永绝故。<a id="a-EU"></a>如常受乐如常施食。<a id="a-EV"></a>如来身常应知亦尔。</p>
  <p id="aEW">释曰。<a id="a-EX"></a>有契经说如来身常。<a id="a-EY"></a>佛受用身及变化身。<a id="a-EZ"></a>既是无常。<a id="a-Ea"></a>云何如来其身常住。<a id="a-Eb"></a>谓此二身虽是无常。<a id="a-Ec"></a>然依法身。<a id="a-Ed"></a>法身常故亦说为常。<a id="a-Ee"></a>言身常者。<a id="a-Ef"></a>或体是常。<a id="a-Eg"></a>或依常身故名身常。<a id="a-Eh"></a>此显等流及变化身。<a id="a-Ei"></a>是异门常非自性常。<a id="a-Ej"></a>又受用身。<a id="a-Ek"></a>以恒受用无休废故。<a id="a-El"></a>如常受乐。<a id="a-Em"></a>犹如世间言常受乐。<a id="a-En"></a>虽非受乐常无间断。<a id="a-Eo"></a>而得说言此常受乐。<a id="a-Ep"></a>佛受用身当知亦尔。<a id="a-Eq"></a>虽非常住而或言常。<a id="a-Er"></a>以于彼彼菩萨众中。<a id="a-Es"></a>受大法乐无休废故。<a id="a-Et"></a>佛变化身数数现化不永断绝。<a id="a-Eu"></a>别意言常。<a id="a-Ev"></a>如常施食。<a id="a-Ew"></a>犹如世间言常施食。<a id="a-Ex"></a>虽非施食能常无间。<a id="a-Ey"></a>然数数施期心不绝。<a id="a-Ez"></a>名常施食。<a id="a-F0"></a>佛变化身当知亦尔。<a id="a-F1"></a>非无生灭说名为常。<a id="a-F2"></a>随所化生数数示现。<a id="a-F3"></a>不永绝故密意言常。</p>
  <p id="aF4">论曰。<a id="a-F5"></a>由六因故。<a id="a-F6"></a>诸佛世尊所现化身非毕竟住。<a id="a-F7"></a>一所作究竟成熟有情已解脱故。<a id="a-F8"></a>二为令舍离不乐涅槃。<a id="a-F9"></a>为求如来常住身故。<a id="a-FA"></a>三为令舍离轻毁诸佛。<a id="a-FB"></a>令悟甚深正法教故。<a id="a-FC"></a>四为令于佛深生渴仰。<a id="a-FD"></a>恐数见者生厌怠故。<a id="a-FE"></a>五令于自身发勤精进。<a id="a-FF"></a>知正说者难可得故。<a id="a-FG"></a>六为诸有情极速成熟。<a id="a-FH"></a>令自精进不舍轭故。<a id="a-FI"></a>此中有二颂。</p>
  <p id="aFJ">由所作究竟　　舍不乐涅槃</p>
  <p id="aFK">离轻毁诸佛　　深生于渴仰</p>
  <p id="aFL">内自发正勤　　为极速成熟</p>
  <p id="aFM">故许佛化身　　而非毕竟住</p>
  <p id="aFN">释曰。<a id="a-FO"></a>为令舍离不乐涅槃。<a id="a-FP"></a>为求如来常住身故者。<a id="a-FQ"></a>此显如来入涅槃意。<a id="a-FR"></a>以如来身是无常故。<a id="a-FS"></a>应乐涅槃若求如来常住身时。<a id="a-FT"></a>便背涅槃世尊现灭显身无常。<a id="a-FU"></a>令乐毕竟常涅槃故。<a id="a-FV"></a>为令舍离轻毁诸佛。<a id="a-FW"></a>令悟甚深正法教故者。<a id="a-FX"></a>若谓诸佛其身常住。<a id="a-FY"></a>便于悟解甚深法教不勤方便。<a id="a-FZ"></a>谓今不悟后定当悟。<a id="a-Fa"></a>若数检问诸弟子众。<a id="a-Fb"></a>便生轻毁自执己见作如是言。<a id="a-Fc"></a>我由此故定免彼问。<a id="a-Fd"></a>若不住世彼于何处当生轻毁。<a id="a-Fe"></a>咸言我等未得彼意。<a id="a-Ff"></a>世尊涅槃。<a id="a-Fg"></a>谁能无倒开悟我等。<a id="a-Fh"></a>是故于法勤求觉悟。<a id="a-Fi"></a>令于自身发勤精进。<a id="a-Fj"></a>知正说者难可得故者。<a id="a-Fk"></a>谓知世尊将般涅槃便于自身发勤精进。<a id="a-Fl"></a>佛是世间正说法者。<a id="a-Fm"></a>彼若无有世间无依。<a id="a-Fn"></a>如是知已发勤精进。<a id="a-Fo"></a>为诸有情极速成熟。<a id="a-Fp"></a>令自精进不舍轭故者。<a id="a-Fq"></a>为修精进离舍善轭乃至世尊未灭度来。<a id="a-Fr"></a>我诸善根定须成熟。<a id="a-Fs"></a>由是六因佛变化身非毕竟住。<a id="a-Ft"></a>为摄如是上所说义故说伽他。<a id="a-Fu"></a>由所作等。</p>
  <p id="aFv">论曰。<a id="a-Fw"></a>诸佛法身无始时来。<a id="a-Fx"></a>无别无量不应为得更作功用。<a id="a-Fy"></a>此中有颂。</p>
  <p id="aFz">佛得无别无量因　　有情若舍勤功用</p>
  <p id="aG0">证得恒时不成因　　断如是因不应理</p>
  <p id="aG1">释曰。<a id="a-G2"></a>此中有难。<a id="a-G3"></a>诸佛法身无始时来无别无量作证得因。<a id="a-G4"></a>为求佛果何须功用。<a id="a-G5"></a>复有难言。<a id="a-G6"></a>诸佛法身无始时来无别无量。<a id="a-G7"></a>一佛即能具足成办。<a id="a-G8"></a>一切有情诸利乐事不应为得更作功用。<a id="a-G9"></a>为答此难。<a id="a-GA"></a>说佛得等。<a id="a-GB"></a>诸佛证得无始时来无别无量。<a id="a-GC"></a>若是有情为求佛果舍正勤因。<a id="a-GD"></a>如是证得恒不成因。<a id="a-GE"></a>由佛证得非诸有情。<a id="a-GF"></a>为求佛果舍正勤因故无此难。<a id="a-GG"></a>若离正勤得佛果者。<a id="a-GH"></a>一切有情本应皆得。<a id="a-GI"></a>是故不应断正勤因。<a id="a-GJ"></a>又佛法界无始时来无别无量。<a id="a-GK"></a>普为一切作证得因。<a id="a-GL"></a>令诸菩萨悲愿缠心勤求佛果。<a id="a-GM"></a>为作一切有情利乐故求佛果发勤功用。</p>
  <p id="aGN">论曰。<a id="a-GO"></a>阿毗达磨大乘经中摄大乘品。<a id="a-GP"></a>我阿僧伽略释究竟。</p>
  <p id="aGQ">释曰。<a id="a-GR"></a>我已略释摄大乘竟。<a id="a-GS"></a>复说颂曰。</p>
  <p id="aGT">我无性已发　　求佛果妙愿</p>
  <p id="aGU">于净境理教　　悲慧积于心</p>
  <p id="aGV">从诸师正闻　　如实深信解</p>
  <p id="aGW">专念现前故　　已述造斯释</p>
  <p id="aGX">于甚深广大　　十义勤生福</p>
  <p id="aGY">愿一切世间　　得具相妙智</p>
 </body>
</html>