<!doctype html>
<html id="z3IBVOXwk" data-ver="1030">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第八</h1>
  <h2 id="a2">增上戒学分第七</h2>
  <p id="a3">论曰。<a id="a-4"></a>如是已说因果修差别。<a id="a-5"></a>此中增上戒殊胜云何可见。<a id="a-6"></a>如菩萨地正受菩萨律仪中说。<a id="a-7"></a>复次应知略由四种殊胜故此殊胜。<a id="a-8"></a>一由差别殊胜。<a id="a-9"></a>二由共不共学处殊胜。<a id="a-A"></a>三由广大殊胜。<a id="a-B"></a>四由甚深殊胜。</p>
  <p id="aC">释曰。<a id="a-D"></a>此中问答。<a id="a-E"></a>辩诸菩萨所学尸罗。<a id="a-F"></a>于声闻等有大差别故名殊胜。<a id="a-G"></a>又此增上戒等三学。<a id="a-H"></a>即前所说波罗蜜多自性所摄。<a id="a-I"></a>何故别立。<a id="a-J"></a>于先所说波罗蜜多。<a id="a-K"></a>别义建立。<a id="a-L"></a>今当显示。<a id="a-M"></a>为显展转相因性故别立三学。<a id="a-N"></a>谓依尸罗发生静虑。<a id="a-O"></a>复依静虑发生般若。</p>
  <p id="aP">论曰。<a id="a-Q"></a>差别殊胜者。<a id="a-R"></a>谓菩萨戒有三品别。<a id="a-S"></a>一律仪戒。<a id="a-T"></a>二摄善法戒。<a id="a-U"></a>三饶益有情戒。<a id="a-V"></a>此中律仪戒。<a id="a-W"></a>应知二戒建立义故。<a id="a-X"></a>摄善法戒。<a id="a-Y"></a>应知修集一切佛法建立义故。<a id="a-Z"></a>饶益有情戒。<a id="a-a"></a>应知成熟一切有情建立义故。</p>
  <p id="ab">释曰。<a id="a-c"></a>差别殊胜。<a id="a-d"></a>谓声闻等唯有一种律仪戒。<a id="a-e"></a>无摄善法戒及饶益有情戒。<a id="a-f"></a>菩萨具三。<a id="a-g"></a>是故殊胜。</p>
  <p id="ah">论曰。<a id="a-i"></a>共不共学处殊胜者。<a id="a-j"></a>谓诸菩萨一切性罪不现行故。<a id="a-k"></a>与声闻共。<a id="a-l"></a>相似遮罪有现行故。<a id="a-m"></a>与彼不共。<a id="a-n"></a>于此学处。<a id="a-o"></a>有声闻犯菩萨不犯。<a id="a-p"></a>有菩萨犯声闻不犯。<a id="a-q"></a>菩萨具有身语心戒。<a id="a-r"></a>声闻唯有身语二戒。<a id="a-s"></a>是故菩萨心亦有犯。<a id="a-t"></a>非诸声闻。<a id="a-u"></a>以要言之。<a id="a-v"></a>一切饶益有情无罪身语意业。<a id="a-w"></a>菩萨一切皆应现行。<a id="a-x"></a>皆应修学。<a id="a-y"></a>如是应知。<a id="a-z"></a>说名为共不共殊胜。</p>
  <p id="a10">释曰。<a id="a-11"></a>共不共中。<a id="a-12"></a>一切性罪。<a id="a-13"></a>谓杀生等说名为共。<a id="a-14"></a>相似遮罪。<a id="a-15"></a>为掘生地断生草等说名不共。<a id="a-16"></a>于此学处者。<a id="a-17"></a>谓后学处。<a id="a-18"></a>有声闻犯菩萨不犯者。<a id="a-19"></a>如两安居观益有情辄行经宿。<a id="a-1A"></a>有菩萨犯声闻不犯者。<a id="a-1B"></a>谓观有益而故不行。<a id="a-1C"></a>是故菩萨心亦有犯非诸声闻者。<a id="a-1D"></a>谓唯内起欲等寻思。<a id="a-1E"></a>菩萨成犯。<a id="a-1F"></a>非声闻等。<a id="a-1G"></a>一切饶益有情无罪身语意业菩萨一切皆应现行皆应修学者。<a id="a-1H"></a>谓能饶益而无有罪。<a id="a-1I"></a>如是三业。<a id="a-1J"></a>菩萨应修。<a id="a-1K"></a>或虽饶益。<a id="a-1L"></a>而非无罪。<a id="a-1M"></a>如以女等非法之物授与他人。<a id="a-1N"></a>为遮此事故说无罪。</p>
  <p id="a1O">论曰。<a id="a-1P"></a>广大殊胜者。<a id="a-1Q"></a>复由四种广大故。<a id="a-1R"></a>一由种种无量学处广大故。<a id="a-1S"></a>二由摄受无量福德广大故。<a id="a-1T"></a>三由摄受一切有情利益安乐意乐广大故。<a id="a-1U"></a>四由建立无上正等菩提广大故。</p>
  <p id="a1V">释曰。<a id="a-1W"></a>种种无量学处广大者。<a id="a-1X"></a>谓诸菩萨所修学处。<a id="a-1Y"></a>亦是种种亦是无量。<a id="a-1Z"></a>由此于彼一切有情。<a id="a-1a"></a>作成熟事及摄受事故。<a id="a-1b"></a>摄受无量福德广大者。<a id="a-1c"></a>谓诸菩萨摄受无量福德资粮。<a id="a-1d"></a>非声闻故。<a id="a-1e"></a>摄受一切有情利益安乐意乐广大者。<a id="a-1f"></a>谓于诸有情劝令修善。<a id="a-1g"></a>名利益意乐。<a id="a-1h"></a>若即于此补特伽罗。<a id="a-1i"></a>愿由彼善当得胜果。<a id="a-1j"></a>名安乐意乐。<a id="a-1k"></a>建立无上正等菩提广大者。<a id="a-1l"></a>谓诸菩萨由此尸罗。<a id="a-1m"></a>建立无上正等菩提。<a id="a-1n"></a>非声闻故。</p>
  <p id="a1o">论曰。<a id="a-1p"></a>甚深殊胜者。<a id="a-1q"></a>谓诸菩萨由是品类方便善巧。<a id="a-1r"></a>行杀生等十种作业而无有罪。<a id="a-1s"></a>生无量福。<a id="a-1t"></a>速证无上正等菩提。<a id="a-1u"></a>又诸菩萨现行变化身语两业。<a id="a-1v"></a>应知亦是甚深尸罗。<a id="a-1w"></a>由此因缘或作国王。<a id="a-1x"></a>示行种种恼有情事。<a id="a-1y"></a>安立有情毗奈耶中。<a id="a-1z"></a>又现种种诸本生事。<a id="a-20"></a>示行逼恼诸余有情。<a id="a-21"></a>真实摄受诸余有情。<a id="a-22"></a>先令他心深生净信。<a id="a-23"></a>后转成熟。<a id="a-24"></a>是名菩萨所学尸罗甚深殊胜。</p>
  <p id="a25">释曰。<a id="a-26"></a>甚深殊胜中。<a id="a-27"></a>谓诸菩萨由是品类方便善巧者。<a id="a-28"></a>此中显示如是菩萨如是方便善巧功能。<a id="a-29"></a>谓诸菩萨若如是知。<a id="a-2A"></a>如是品类补特伽罗。<a id="a-2B"></a>于此不善无间等事将起加行。<a id="a-2C"></a>以他心智了知彼心。<a id="a-2D"></a>无余方便能转彼业。<a id="a-2E"></a>如实了知彼由此业定退善趣定往恶趣。<a id="a-2F"></a>如是知已生如是心。<a id="a-2G"></a>我作此业当堕恶趣。<a id="a-2H"></a>我宁自往必当脱彼。<a id="a-2I"></a>于彼现在虽加少苦。<a id="a-2J"></a>令彼未来多受安乐。<a id="a-2K"></a>是故菩萨譬如良医。<a id="a-2L"></a>以饶益心虽复杀之而无少罪。<a id="a-2M"></a>多生其福。<a id="a-2N"></a>由多福故疾证无上正等菩提。<a id="a-2O"></a>如是等戒最为甚深。<a id="a-2P"></a>又诸菩萨现起变化身语二业。<a id="a-2Q"></a>当知亦是甚深尸罗。<a id="a-2R"></a>由此道理。<a id="a-2S"></a>或作国王现作种种恼有情事。<a id="a-2T"></a>安立有情毗奈耶中。<a id="a-2U"></a>变化自体名为变化。<a id="a-2V"></a>此中应说无厌足王化导善财童子等事。<a id="a-2W"></a>又现种种诸本生事者。<a id="a-2X"></a>如毗湿婆安呾罗等诸本生事。<a id="a-2Y"></a>此中菩萨以其男女施婆罗门。<a id="a-2Z"></a>皆是变化。<a id="a-2a"></a>示行逼恼诸余有情真实摄受诸余有情者。<a id="a-2b"></a>谓诸菩萨终不逼恼余实有情。<a id="a-2c"></a>摄受其余实有情故。<a id="a-2d"></a>如是亦名甚深殊胜。</p>
  <p id="a2e">论曰。<a id="a-2f"></a>由此略说四种殊胜。<a id="a-2g"></a>应知菩萨尸罗律仪最为殊胜。<a id="a-2h"></a>如是差别菩萨学处。<a id="a-2i"></a>应知复有无量差别。<a id="a-2j"></a>如毗奈耶瞿沙方广契经中说。</p>
  <p id="a2k">释曰。<a id="a-2l"></a>如是四种略说差别。<a id="a-2m"></a>于毗奈耶瞿沙经中。<a id="a-2n"></a>广说复有百千差别。</p>
  <p data-pb></p>
  <h2 id="a2o">增上心学分第八</h2>
  <p id="a2p">论曰。<a id="a-2q"></a>如是已说增上戒殊胜。<a id="a-2r"></a>增上心殊胜云何可见。<a id="a-2s"></a>略由六种差别应知。<a id="a-2t"></a>一由所缘差别故。<a id="a-2u"></a>二由种种差别故。<a id="a-2v"></a>三由对治差别故。<a id="a-2w"></a>四由堪能差别故。<a id="a-2x"></a>五由引发差别故。<a id="a-2y"></a>六由作业差别故。</p>
  <p id="a2z">释曰。<a id="a-30"></a>为显增上心学殊胜。<a id="a-31"></a>作此问答。</p>
  <p id="a32">论曰。<a id="a-33"></a>所缘差别者。<a id="a-34"></a>谓大乘法为所缘故。</p>
  <p id="a35">释曰。<a id="a-36"></a>谓大乘法为所缘者。<a id="a-37"></a>诸菩萨定缘于大乘。<a id="a-38"></a>非声闻定。</p>
  <p id="a39">论曰。<a id="a-3A"></a>种种差别者。<a id="a-3B"></a>谓大乘光明集福定王贤守健行等三摩地。<a id="a-3C"></a>种种无量故。</p>
  <p id="a3D">释曰。<a id="a-3E"></a>大乘光明集福定王等者。<a id="a-3F"></a>显如是等诸三摩地种种差别唯大乘有。<a id="a-3G"></a>声闻乘等一种亦无。</p>
  <p id="a3H">论曰。<a id="a-3I"></a>对治差别者。<a id="a-3J"></a>谓一切法总相缘智。<a id="a-3K"></a>以楔出楔道理。<a id="a-3L"></a>遣阿赖耶识中一切障粗重故。</p>
  <p id="a3M">释曰。<a id="a-3N"></a>缘总法智对治一切障碍而住。<a id="a-3O"></a>如以细楔除去粗楔住本识中。<a id="a-3P"></a>诸杂染法熏习种子说名为粗。<a id="a-3Q"></a>诸对治道。<a id="a-3R"></a>能除彼故是微细义。</p>
  <p id="a3S">论曰。<a id="a-3T"></a>堪能差别者。<a id="a-3U"></a>谓住静虑乐。<a id="a-3V"></a>随其所欲而受生故。</p>
  <p id="a3W">释曰。<a id="a-3X"></a>由有堪能住静虑乐。<a id="a-3Y"></a>随有饶益诸有情处。<a id="a-3Z"></a>即往彼生不退静虑。<a id="a-3a"></a>诸声闻等无如是事。</p>
  <p id="a3b">论曰。<a id="a-3c"></a>引发差别者。<a id="a-3d"></a>谓能引发一切世界无碍神通故。</p>
  <p id="a3e">释曰。<a id="a-3f"></a>由此静虑引发神通一切世界皆无障碍。</p>
  <p id="a3g">论曰。<a id="a-3h"></a>作业差别者。<a id="a-3i"></a>谓能振动炽然遍满显示转变往来卷舒。<a id="a-3j"></a>一切色像皆入身中。<a id="a-3k"></a>所往同类。<a id="a-3l"></a>或显或隐。<a id="a-3m"></a>所作自在。<a id="a-3n"></a>伏他神通。<a id="a-3o"></a>施辩念乐。<a id="a-3p"></a>放大光明。<a id="a-3q"></a>引发如是大神通故。</p>
  <p id="a3r">释曰。<a id="a-3s"></a>作业差别。<a id="a-3t"></a>谓发神通所作事业。<a id="a-3u"></a>此中能动一切世界故名振动。<a id="a-3v"></a>即彼炽然故名炽然。<a id="a-3w"></a>言遍满者。<a id="a-3x"></a>应知即是光明普照。<a id="a-3y"></a>言显示者。<a id="a-3z"></a>由此威力。<a id="a-40"></a>令无所能余有情类。<a id="a-41"></a>欻然能见无量世界。<a id="a-42"></a>及见其余佛菩萨等。<a id="a-43"></a>言转变者。<a id="a-44"></a>应知转变一切地等令成水等。<a id="a-45"></a>言往来者。<a id="a-46"></a>谓一刹那普能往还无量世界。<a id="a-47"></a>言卷舒者。<a id="a-48"></a>谓卷十方无量世界入一极微。<a id="a-49"></a>极微不增。<a id="a-4A"></a>舒一极微包于十方无量世界。<a id="a-4B"></a>世界不减。<a id="a-4C"></a>一切色像皆入身中者。<a id="a-4D"></a>谓身中现无量种种一切事业。<a id="a-4E"></a>所往同类者。<a id="a-4F"></a>谓如往诣三十三天。<a id="a-4G"></a>色像言音与彼同类。<a id="a-4H"></a>为化彼故往一切处亦复如是。<a id="a-4I"></a>显谓显现。<a id="a-4J"></a>隐谓隐藏。<a id="a-4K"></a>所作自在者。<a id="a-4L"></a>如变魔王作佛身等。<a id="a-4M"></a>伏地神通者。<a id="a-4N"></a>谓能映蔽一切神通。<a id="a-4O"></a>于请问者施以辩才故名施辩。<a id="a-4P"></a>于听闻者施念施乐。<a id="a-4Q"></a>令得定故名施念乐。<a id="a-4R"></a>放大光明者。<a id="a-4S"></a>为欲召集远住他方世界菩萨。<a id="a-4T"></a>引发如是大神通者。<a id="a-4U"></a>引前所说大神通故。<a id="a-4V"></a>如是一切声闻所无。<a id="a-4W"></a>是故殊胜。</p>
  <p id="a4X">论曰。<a id="a-4Y"></a>又能引发摄诸难行。<a id="a-4Z"></a>十难行故。<a id="a-4a"></a>十难行者。<a id="a-4b"></a>一自誓难行。<a id="a-4c"></a>誓受无上菩提愿故。<a id="a-4d"></a>二不退难行。<a id="a-4e"></a>生死众苦不能退故。<a id="a-4f"></a>三不背难行。<a id="a-4g"></a>一切有情虽行邪行而不弃故。<a id="a-4h"></a>四现前难行。<a id="a-4i"></a>怨有情所现作一切饶益事故。<a id="a-4j"></a>五不染难行。<a id="a-4k"></a>生在世间不为世法所染污故。<a id="a-4l"></a>六胜解难行。<a id="a-4m"></a>于大乘中虽未能了然。<a id="a-4n"></a>于一切广大甚深生信解故。<a id="a-4o"></a>七通达难行。<a id="a-4p"></a>具能通达补特伽罗法无我故。<a id="a-4q"></a>八随觉难行。<a id="a-4r"></a>于诸如来所说甚深秘密言词。<a id="a-4s"></a>能随觉故。<a id="a-4t"></a>九不离不染难行。<a id="a-4u"></a>不舍生死而不染故。<a id="a-4v"></a>十加行难行。<a id="a-4w"></a>能修诸佛安住。<a id="a-4x"></a>解脱一切障碍。<a id="a-4y"></a>穷生死际。<a id="a-4z"></a>不作功用。<a id="a-50"></a>常起一切有情一切义利行故。</p>
  <p id="a51">释曰。<a id="a-52"></a>如说菩萨修诸难行。<a id="a-53"></a>此中何等名为难行。<a id="a-54"></a>一切难行十种所显。<a id="a-55"></a>于中不离不染难行者。<a id="a-56"></a>不弃舍故名为不离。<a id="a-57"></a>谓于生死不全舍离。<a id="a-58"></a>亦不染污。<a id="a-59"></a>此甚为难。<a id="a-5A"></a>余九难行其义易了。</p>
  <p id="a5B">论曰。<a id="a-5C"></a>复次随觉难行中。<a id="a-5D"></a>于佛何等秘密言词。<a id="a-5E"></a>彼诸菩萨能随觉了。<a id="a-5F"></a>谓如经言。</p>
  <p id="a5G">释曰。<a id="a-5H"></a>为显秘密言词意趣故为此问。<a id="a-5I"></a>如经言者。<a id="a-5J"></a>总答前问。<a id="a-5K"></a>后当别释。</p>
  <p id="a5L">论曰。<a id="a-5M"></a>云何菩萨能行惠施。<a id="a-5N"></a>若诸菩萨无少所施。<a id="a-5O"></a>然于十方无量世界广行惠施。<a id="a-5P"></a>云何菩萨乐行惠施。<a id="a-5Q"></a>若诸菩萨于一切施都无欲乐。<a id="a-5R"></a>云何菩萨于惠施中深生信解。<a id="a-5S"></a>若诸菩萨不信如来而行布施。<a id="a-5T"></a>云何菩萨于施策励。<a id="a-5U"></a>若诸菩萨于惠施中不自策励。<a id="a-5V"></a>云何菩萨于施耽乐。<a id="a-5W"></a>若诸菩萨无有暂时少有所施。<a id="a-5X"></a>云何菩萨其施广大。<a id="a-5Y"></a>若诸菩萨于惠施中离娑洛想。<a id="a-5Z"></a>云何菩萨其施清净。<a id="a-5a"></a>若诸菩萨殟波陀悭。<a id="a-5b"></a>云何菩萨其施究竟。<a id="a-5c"></a>若诸菩萨不住究竟。<a id="a-5d"></a>云何菩萨其施自在。<a id="a-5e"></a>若诸菩萨于惠施中不自在转。<a id="a-5f"></a>云何菩萨其施无尽。<a id="a-5g"></a>若诸菩萨不住无尽。<a id="a-5h"></a>如于布施。<a id="a-5i"></a>于戒为初。<a id="a-5j"></a>于慧为后。<a id="a-5k"></a>随其所应当知亦尔。</p>
  <p id="a5l">释曰。<a id="a-5m"></a>云何菩萨能行惠施等者。<a id="a-5n"></a>谓诸菩萨一切有情摄为自体。<a id="a-5o"></a>是故彼施即是己施。<a id="a-5p"></a>是此意趣。<a id="a-5q"></a>云何菩萨乐行惠施等者。<a id="a-5r"></a>谓诸菩萨不乐修行味着等施。<a id="a-5s"></a>但乐修行菩萨净施。<a id="a-5t"></a>言味著者。<a id="a-5u"></a>意说贪染。<a id="a-5v"></a>或有余处名来求施。<a id="a-5w"></a>云何菩萨于惠施中深生信解等者。<a id="a-5x"></a>谓诸菩萨自得施心而行惠施。<a id="a-5y"></a>不藉他缘。<a id="a-5z"></a>云何菩萨于施策励等者。<a id="a-60"></a>谓诸菩萨性自能施。<a id="a-61"></a>悭吝断故。<a id="a-62"></a>不待他策亦不自策。<a id="a-63"></a>任运能施。<a id="a-64"></a>是此意趣。<a id="a-65"></a>云何菩萨于施耽乐等者。<a id="a-66"></a>谓诸菩萨常行施故无暂时施。<a id="a-67"></a>一切施故无少所施。<a id="a-68"></a>云何菩萨其施广大等者。<a id="a-69"></a>谓诸菩萨依定行施。<a id="a-6A"></a>即是离欲而行施义。<a id="a-6B"></a>言娑洛者。<a id="a-6C"></a>显目坚实。<a id="a-6D"></a>密诠流散。<a id="a-6E"></a>今取密义。<a id="a-6F"></a>离流散想。<a id="a-6G"></a>依定行施故成广大。<a id="a-6H"></a>云何菩萨其施清净等者。<a id="a-6I"></a>谓诸菩萨拔除悭足而行惠施。<a id="a-6J"></a>殟波陀者。<a id="a-6K"></a>显目生起。<a id="a-6L"></a>密诠拔足。<a id="a-6M"></a>波陀名足。<a id="a-6N"></a>殟名为拔。<a id="a-6O"></a>今取密义。<a id="a-6P"></a>拔除悭足令面倾覆而行惠施。<a id="a-6Q"></a>是故说名殟波陀悭。<a id="a-6R"></a>云何菩萨其施究竟等者。<a id="a-6S"></a>谓诸菩萨不住究竟。<a id="a-6T"></a>无余涅槃如声闻等。<a id="a-6U"></a>是故究竟常能行施。<a id="a-6V"></a>云何菩萨其施自在等者。<a id="a-6W"></a>谓诸菩萨令施等障不得自在而行惠施。<a id="a-6X"></a>令所治障不自在故施得自在。<a id="a-6Y"></a>云何菩萨其施无尽。<a id="a-6Z"></a>谓诸菩萨不住涅槃。<a id="a-6a"></a>常行惠施。<a id="a-6b"></a>此中无尽。<a id="a-6c"></a>意取涅槃。<a id="a-6d"></a>不同声闻住涅槃故。<a id="a-6e"></a>其施无尽。</p>
  <p id="a6f">论曰。<a id="a-6g"></a>云何能杀生。<a id="a-6h"></a>若断众生生死流转。<a id="a-6i"></a>云何不与取。<a id="a-6j"></a>若诸有情无有与者自然摄取。<a id="a-6k"></a>云何欲邪行。<a id="a-6l"></a>若于诸欲了知是邪而修正行。<a id="a-6m"></a>云何能妄语。<a id="a-6n"></a>若于妄中能说为妄。<a id="a-6o"></a>云何贝戍尼。<a id="a-6p"></a>若能常居最胜空住。<a id="a-6q"></a>云何波鲁师。<a id="a-6r"></a>若善安住所知彼岸。<a id="a-6s"></a>云何绮间语。<a id="a-6t"></a>若正说法品类差别。<a id="a-6u"></a>云何能贪欲。<a id="a-6v"></a>若有数数欲自证得无上静虑。<a id="a-6w"></a>云何能瞋恚。<a id="a-6x"></a>若于其心能正憎害一切烦恼。<a id="a-6y"></a>云何能邪见。<a id="a-6z"></a>若一切处遍行邪性皆如实见。</p>
  <p id="a70">释曰。<a id="a-71"></a>如经中说。<a id="a-72"></a>苾刍。<a id="a-73"></a>我是能杀生等者。<a id="a-74"></a>此中显彼所说意趣。<a id="a-75"></a>云何欲邪行者。<a id="a-76"></a>谓知诸欲皆是其邪而修正行。<a id="a-77"></a>云何贝戍尼者。<a id="a-78"></a>此贝戍尼。<a id="a-79"></a>显目离间语。<a id="a-7A"></a>密诠常胜空。<a id="a-7B"></a>贝者表胜。<a id="a-7C"></a>戍者表空。<a id="a-7D"></a>尼者表常。<a id="a-7E"></a>今取密义与答相应。<a id="a-7F"></a>是故答言。<a id="a-7G"></a>若能常居最胜空住。<a id="a-7H"></a>云何波鲁师者。<a id="a-7I"></a>此波鲁师。<a id="a-7J"></a>显目粗恶语。<a id="a-7K"></a>密诠住彼岸。<a id="a-7L"></a>波表彼岸。<a id="a-7M"></a>鲁师表住。<a id="a-7N"></a>今取密义与答相应。<a id="a-7O"></a>是故答言。<a id="a-7P"></a>善安住所知彼岸。<a id="a-7Q"></a>是到所知彼岸住义。<a id="a-7R"></a>云何能邪见等者。<a id="a-7S"></a>谓色等中如实观见遍行邪性。<a id="a-7T"></a>即是于彼依他起中。<a id="a-7U"></a>如实观见遍计所执。<a id="a-7V"></a>是邪性义。<a id="a-7W"></a>于十不善业道文中。<a id="a-7X"></a>余义易了。</p>
  <p id="a7Y">论曰。<a id="a-7Z"></a>甚深佛法者。<a id="a-7a"></a>云何名为甚深佛法。<a id="a-7b"></a>此中应释。<a id="a-7c"></a>谓常住法是诸佛法。<a id="a-7d"></a>以其法身是常住故。<a id="a-7e"></a>又断灭法是诸佛法。<a id="a-7f"></a>以一切障永断灭故。<a id="a-7g"></a>又生起法是诸佛法。<a id="a-7h"></a>以变化身现生起故。<a id="a-7i"></a>又有所得法是诸佛法。<a id="a-7j"></a>八万四千诸有情行。<a id="a-7k"></a>及彼对治皆可得故。<a id="a-7l"></a>又有贪法是诸佛法。<a id="a-7m"></a>自誓摄受有贪有情为己体故。<a id="a-7n"></a>又有瞋法是诸佛法。<a id="a-7o"></a>又有痴法是诸佛法。<a id="a-7p"></a>又异生法是诸佛法。<a id="a-7q"></a>应知亦尔。<a id="a-7r"></a>又无染法是诸佛法。<a id="a-7s"></a>成满真如一切障垢不能染故。<a id="a-7t"></a>又无污法是诸佛法。<a id="a-7u"></a>生在世间。<a id="a-7v"></a>诸世间法不能污故。<a id="a-7w"></a>是故说名甚深佛法。</p>
  <p id="a7x">释曰。<a id="a-7y"></a>复有余处契经说言。<a id="a-7z"></a>谓常住法是诸佛法。<a id="a-80"></a>广说乃至又无污法是诸佛法。<a id="a-81"></a>此中意趣今当显示。<a id="a-82"></a>谓佛法身体是常住故。<a id="a-83"></a>说此法为常住法。<a id="a-84"></a>断灭法者。<a id="a-85"></a>所有障垢悉皆断灭。<a id="a-86"></a>由此义故即说此法为断灭法。<a id="a-87"></a>有所得法是佛法者。<a id="a-88"></a>有情诸行八万四千。<a id="a-89"></a>及彼对治皆有可得。<a id="a-8A"></a>故说此法名有所得。<a id="a-8B"></a>无染法者。<a id="a-8C"></a>清净真如。<a id="a-8D"></a>一切障垢所不能染。<a id="a-8E"></a>故说此法名无染法。<a id="a-8F"></a>余义易了无烦重释。</p>
  <p id="a8G">论曰。<a id="a-8H"></a>又能引发修到彼岸。<a id="a-8I"></a>成熟有情净佛国土。<a id="a-8J"></a>诸佛法故。<a id="a-8K"></a>应知亦是菩萨等持作业差别。</p>
  <p id="a8L">释曰。<a id="a-8M"></a>前所未说作业差别。<a id="a-8N"></a>今于此中。<a id="a-8O"></a>复显菩萨等持作业。<a id="a-8P"></a>谓诸菩萨依三摩地。<a id="a-8Q"></a>能修一切波罗蜜多。<a id="a-8R"></a>又依此定能善成熟一切有情。<a id="a-8S"></a>发神通等种种方便。<a id="a-8T"></a>引诸有情入正法故。<a id="a-8U"></a>又由此力能善清净一切佛土。<a id="a-8V"></a>心得自在。<a id="a-8W"></a>随欲能成金银等宝诸佛土故。<a id="a-8X"></a>又由此力能正修集一切佛法。<a id="a-8Y"></a>是三摩地作业差别。</p>
  <p data-pb></p>
  <h2 id="a8Z">增上慧学分第九之一</h2>
  <p id="a8a">论曰。<a id="a-8b"></a>如是已说增上心殊胜。<a id="a-8c"></a>增上慧殊胜云何可见。<a id="a-8d"></a>谓无分别智。<a id="a-8e"></a>若自性若所依。<a id="a-8f"></a>若因缘若所缘。<a id="a-8g"></a>若行相若任持若助伴。<a id="a-8h"></a>若异熟若等流。<a id="a-8i"></a>若出离若至究竟。<a id="a-8j"></a>若加行无分别后得胜利。<a id="a-8k"></a>若差别若无分别后得譬喻。<a id="a-8l"></a>若无功用作事若甚深。<a id="a-8m"></a>应知无分别智名增上慧殊胜。</p>
  <p id="a8n">释曰。<a id="a-8o"></a>今正至说增上慧时。<a id="a-8p"></a>此中意说。<a id="a-8q"></a>无分别智名增上慧。<a id="a-8r"></a>此复三种。<a id="a-8s"></a>一加行无分别智。<a id="a-8t"></a>谓寻思慧。<a id="a-8u"></a>二根本无分别智。<a id="a-8v"></a>谓正证慧。<a id="a-8w"></a>三后得无分别智。<a id="a-8x"></a>谓起用慧。<a id="a-8y"></a>此中悕求慧。<a id="a-8z"></a>是第一增上慧。<a id="a-90"></a>内证慧是第二增上慧。<a id="a-91"></a>摄持慧是第三增上慧。<a id="a-92"></a>今且成立无分别智。<a id="a-93"></a>由唯此智通因果故。<a id="a-94"></a>其寻思智是此智因。<a id="a-95"></a>其后得智是此智果。<a id="a-96"></a>所以成此兼成余二。</p>
  <p id="a97">论曰。<a id="a-98"></a>此中无分别智。<a id="a-99"></a>离五种相以为自性。<a id="a-9A"></a>一离无作意故。<a id="a-9B"></a>二离过有寻有伺地故。<a id="a-9C"></a>三离想受灭寂静故。<a id="a-9D"></a>四离色自性故。<a id="a-9E"></a>五离于真义异计度故。<a id="a-9F"></a>离此五相。<a id="a-9G"></a>应知是名无分别智。</p>
  <p id="a9H">释曰。<a id="a-9I"></a>且应先说无分别智所有自性。<a id="a-9J"></a>此中体相。<a id="a-9K"></a>说名自性。<a id="a-9L"></a>谓诸菩萨无分别智。<a id="a-9M"></a>离五种相以为自性。<a id="a-9N"></a>离五相者。<a id="a-9O"></a>若无作意是无分别智。<a id="a-9P"></a>睡醉闷等应成无分别智。<a id="a-9Q"></a>若过有寻有伺地是无分别智。<a id="a-9R"></a>第二静虑已上诸地应成。<a id="a-9S"></a>无分别智。<a id="a-9T"></a>若如是者。<a id="a-9U"></a>世间应得无分别智。<a id="a-9V"></a>若想受灭等位中。<a id="a-9W"></a>心心法不转是无分别智。<a id="a-9X"></a>灭定等位无有心故。<a id="a-9Y"></a>智应不成。<a id="a-9Z"></a>若如色自性是无分别智。<a id="a-9a"></a>如彼诸色顽钝无思。<a id="a-9b"></a>此智应成顽钝无思。<a id="a-9c"></a>复有余义。<a id="a-9d"></a>若如色性智不应成。<a id="a-9e"></a>若于真义异计度转。<a id="a-9f"></a>无分别智应有分别。<a id="a-9g"></a>谓分别言此是真义。<a id="a-9h"></a>若智远离如是五相。<a id="a-9i"></a>于真义转于真义中不异计度。<a id="a-9j"></a>此是真义无分别智。<a id="a-9k"></a>有如是相缘真义时。<a id="a-9l"></a>譬如眼识不异计度。<a id="a-9m"></a>此是其义。</p>
  <p id="a9n">论曰。<a id="a-9o"></a>于如所说。<a id="a-9p"></a>无分别智成立相中。<a id="a-9q"></a>复说多颂。</p>
  <p id="a9r">释曰。<a id="a-9s"></a>于上所说无分别智略成立中。<a id="a-9t"></a>广说多颂。</p>
  <p id="a9u">论曰。</p>
  <p id="a9v">诸菩萨自性　　远离五种相</p>
  <p id="a9w">是无分别智　　不异计于真</p>
  <p id="a9x">释曰。<a id="a-9y"></a>由此初颂显上所说无分别智。<a id="a-9z"></a>初自性义如是已说。<a id="a-A0"></a>此智自性依彼而转。<a id="a-A1"></a>次颂当说。</p>
  <p id="aA2">论曰。</p>
  <p id="aA3">诸菩萨所依　　非心而是心</p>
  <p id="aA4">是无分别智　　非思义种类</p>
  <p id="aA5">释曰。<a id="a-A6"></a>如是所说无分别智。<a id="a-A7"></a>当言依心为依非心。<a id="a-A8"></a>若言依心能思量故。<a id="a-A9"></a>说名为心依心而转。<a id="a-AA"></a>是无分别不应道理。<a id="a-AB"></a>若依非心则不成智。<a id="a-AC"></a>为避如是二种过失故说此颂。<a id="a-AD"></a>此智所依不名为心。<a id="a-AE"></a>不思义故。<a id="a-AF"></a>亦非非心。<a id="a-AG"></a>心所引故。<a id="a-AH"></a>此生所依是心种类。<a id="a-AI"></a>亦名为心因彼而生。<a id="a-AJ"></a>次颂当显。</p>
  <p id="aAK">论曰。</p>
  <p id="aAL">诸菩萨因缘　　有言闻熏习</p>
  <p id="aAM">是无分别智　　及如理作意</p>
  <p id="aAN">释曰。<a id="a-AO"></a>诸菩萨因缘者。<a id="a-AP"></a>谓此智因。<a id="a-AQ"></a>有言闻熏习者。<a id="a-AR"></a>谓由他音正闻熏习。<a id="a-AS"></a>及如理作意者。<a id="a-AT"></a>谓此熏习为因意。<a id="a-AU"></a>言如理作意。<a id="a-AV"></a>无分别智因此而生。<a id="a-AW"></a>复何所缘。<a id="a-AX"></a>次颂当显。</p>
  <p id="aAY">论曰。</p>
  <p id="aAZ">诸菩萨所缘　　不可言法性</p>
  <p id="aAa">是无分别智　　无我性真如</p>
  <p id="aAb">释曰。<a id="a-Ac"></a>不可言法性者。<a id="a-Ad"></a>谓由遍计所执自性。<a id="a-Ae"></a>一切诸法皆不可言。<a id="a-Af"></a>何等名为不可言性。<a id="a-Ag"></a>谓无我性所显真如。<a id="a-Ah"></a>遍计所执补特伽罗。<a id="a-Ai"></a>及一切法皆无自性。<a id="a-Aj"></a>名无我性。<a id="a-Ak"></a>即此无性所显有性。<a id="a-Al"></a>说名真如。<a id="a-Am"></a>勿取断灭故说此言。<a id="a-An"></a>又于所缘所作行相。<a id="a-Ao"></a>次颂当显。</p>
  <p id="aAp">论曰。</p>
  <p id="aAq">诸菩萨行相　　复于所缘中</p>
  <p id="aAr">是无分别智　　彼所知无相</p>
  <p id="aAs">释曰。<a id="a-At"></a>菩萨行相于所缘中所现无相。<a id="a-Au"></a>谓即此智于真如中平等。<a id="a-Av"></a>平等生起无异无相之相。<a id="a-Aw"></a>以为行相。<a id="a-Ax"></a>如眼取色见青等相。<a id="a-Ay"></a>非此青等与色有异。<a id="a-Az"></a>此亦如是。<a id="a-B0"></a>智与真如无异行相。<a id="a-B1"></a>即于此中为释疑难。<a id="a-B2"></a>复说二颂。</p>
  <p id="aB3">论曰。</p>
  <p id="aB4">相应自性义　　所分别非余</p>
  <p id="aB5">字展转相应　　是谓相应义</p>
  <p id="aB6">非离彼能诠　　智于所诠转</p>
  <p id="aB7">非诠不同故　　一切不可言</p>
  <p id="aB8">释曰。<a id="a-B9"></a>若一切法皆不可言。<a id="a-BA"></a>复以何等为所分别。<a id="a-BB"></a>为释此故说如是言。<a id="a-BC"></a>相应自性义所分别非余。<a id="a-BD"></a>谓即相应为自性义。<a id="a-BE"></a>是所分别非离于此。<a id="a-BF"></a>故言非余。<a id="a-BG"></a>此云何成。<a id="a-BH"></a>为重成立复说是言。<a id="a-BI"></a>字展转相应是谓相应义。<a id="a-BJ"></a>谓别别字相续宣传。<a id="a-BK"></a>以成其义。<a id="a-BL"></a>是相应义如言斫刍。<a id="a-BM"></a>二字不断说成眼义。<a id="a-BN"></a>是相应义为所分别。<a id="a-BO"></a>又一切法皆不可言。<a id="a-BP"></a>因何成立。<a id="a-BQ"></a>故复说言非离。<a id="a-BR"></a>彼能诠智于所诠转。<a id="a-BS"></a>由若不了能诠之名。<a id="a-BT"></a>于所诠义觉知不起。<a id="a-BU"></a>故一切法皆不可言。<a id="a-BV"></a>若言要待能诠之名。<a id="a-BW"></a>于所诠义有觉知起。<a id="a-BX"></a>为遮此故复说是言。<a id="a-BY"></a>非诠不同故。<a id="a-BZ"></a>以能诠名与所诠义互不相称。<a id="a-Ba"></a>各异相故。<a id="a-Bb"></a>能诠所诠皆不可说。<a id="a-Bc"></a>由此因故说一切法皆不可言。<a id="a-Bd"></a>无分别智何所任持。</p>
  <p id="aBe">论曰。</p>
  <p id="aBf">诸菩萨任持　　是无分别智</p>
  <p id="aBg">后所得诸行　　为进趣增长</p>
  <p id="aBh">释曰。<a id="a-Bi"></a>由无分别后所得智。<a id="a-Bj"></a>得菩萨行。<a id="a-Bk"></a>此行即依无分别智。<a id="a-Bl"></a>为进趣增长者。<a id="a-Bm"></a>为令如是诸菩萨行得增长故。<a id="a-Bn"></a>无分别智是彼任持。<a id="a-Bo"></a>此智复以何为助伴。</p>
  <p id="aBp">论曰。</p>
  <p id="aBq">诸菩萨助伴　　说为二种道</p>
  <p id="aBr">是无分别智　　五到彼岸性</p>
  <p id="aBs">释曰。<a id="a-Bt"></a>二种道者。<a id="a-Bu"></a>一资粮道。<a id="a-Bv"></a>二依止道。<a id="a-Bw"></a>资粮道者。<a id="a-Bx"></a>谓施戒忍及与精进波罗蜜多。<a id="a-By"></a>依止道者。<a id="a-Bz"></a>即是静虑波罗蜜多。<a id="a-C0"></a>由前所说波罗蜜多所生诸善。<a id="a-C1"></a>及依静虑波罗蜜多。<a id="a-C2"></a>无分别智即得生长。<a id="a-C3"></a>此智名慧波罗蜜多。<a id="a-C4"></a>乃至未得佛果已来。<a id="a-C5"></a>无分别智于何处所感异熟果。</p>
  <p id="aC6">论曰。</p>
  <p id="aC7">诸菩萨异熟　　于佛二会中</p>
  <p id="aC8">是无分别智　　由加行证得</p>
  <p id="aC9">释曰。<a id="a-CA"></a>于佛二会中者。<a id="a-CB"></a>谓受用身会中。<a id="a-CC"></a>及变化身会中。<a id="a-CD"></a>若无分别加行转时。<a id="a-CE"></a>于变化身会中受生。<a id="a-CF"></a>受异熟果。<a id="a-CG"></a>若已证得无分别智。<a id="a-CH"></a>于受用身会中受生。<a id="a-CI"></a>受异熟果。<a id="a-CJ"></a>为显此义故。<a id="a-CK"></a>复说由加行证得。<a id="a-CL"></a>无分别智谁为等流。</p>
  <p id="aCM">论曰。</p>
  <p id="aCN">诸菩萨等流　　于后后生中</p>
  <p id="aCO">是无分别智　　自体转增胜</p>
  <p id="aCP">释曰。<a id="a-CQ"></a>诸菩萨等流于后后生中者。<a id="a-CR"></a>于次前说二身大会后后生中。<a id="a-CS"></a>是无分别智自体转增胜者。<a id="a-CT"></a>即彼所修无分别智展转增胜。<a id="a-CU"></a>应知即是彼等流果。<a id="a-CV"></a>无分别智出离云何。</p>
  <p id="aCW">论曰。</p>
  <p id="aCX">诸菩萨出离　　得成办相应</p>
  <p id="aCY">是无分别智　　应知于十地</p>
  <p id="aCZ">释曰。<a id="a-Ca"></a>诸菩萨出离者。<a id="a-Cb"></a>进趣究竟故名出离。<a id="a-Cc"></a>即是进趣大涅槃义。<a id="a-Cd"></a>得成办相应是无分别智者。<a id="a-Ce"></a>初护此智名得相应。<a id="a-Cf"></a>次后无量百千大劫成办相应。<a id="a-Cg"></a>应知于十地者。<a id="a-Ch"></a>谓从初地乃至第十。<a id="a-Ci"></a>如是次第。<a id="a-Cj"></a>此智初地唯名为得。<a id="a-Ck"></a>尔后多时乃名成办。<a id="a-Cl"></a>是故菩萨经无数劫乃证涅槃。<a id="a-Cm"></a>由尔所时方到究竟。<a id="a-Cn"></a>无分别智谁为究竟。<a id="a-Co"></a>而次前说次第获得。</p>
  <p id="aCp">论曰。</p>
  <p id="aCq">诸菩萨究竟　　得清净三身</p>
  <p id="aCr">是无分别智　　得最上自在</p>
  <p id="aCs">释曰。<a id="a-Ct"></a>得清净三身者。<a id="a-Cu"></a>是得如来净三身义。<a id="a-Cv"></a>言清净者。<a id="a-Cw"></a>谓初地中唯得三身至第十地乃善清净。<a id="a-Cx"></a>得最上自在者。<a id="a-Cy"></a>无分别智非唯证得清净三身以为究竟。<a id="a-Cz"></a>而复获得十种自在。<a id="a-D0"></a>此如后说应知其相。<a id="a-D1"></a>无分别智有何胜利。<a id="a-D2"></a>此中三种无分别智。<a id="a-D3"></a>一者加行无分别智。<a id="a-D4"></a>二者根本无分别智。<a id="a-D5"></a>三者后得无分别智。<a id="a-D6"></a>此中加行无分别智。<a id="a-D7"></a>谓诸菩萨初从他闻无分别理。<a id="a-D8"></a>次虽未能自见此理而生胜解。<a id="a-D9"></a>次此胜解为所依止。<a id="a-DA"></a>方便推寻无分别理。<a id="a-DB"></a>是名加行无分别智。<a id="a-DC"></a>由此能生无分别智。<a id="a-DD"></a>是故亦得无分别名。<a id="a-DE"></a>如是加行无分别智无染胜利。<a id="a-DF"></a>其譬云何。</p>
  <p id="aDG">论曰。</p>
  <p id="aDH">如虚空无染　　是无分别智</p>
  <p id="aDI">种种极重恶　　由唯信胜解</p>
  <p id="aDJ">释曰。<a id="a-DK"></a>为欲显示彼不能染故。<a id="a-DL"></a>说种种极重恶言。<a id="a-DM"></a>为欲显示不能染因故。<a id="a-DN"></a>说由唯信胜解。<a id="a-DO"></a>言由唯信乐无分别理而起胜解。<a id="a-DP"></a>故能对治种种恶趣。<a id="a-DQ"></a>此即显示诸恶不染。<a id="a-DR"></a>此中根本无分别智无染胜利。<a id="a-DS"></a>其譬云何。</p>
  <p id="aDT">论曰。</p>
  <p id="aDU">如虚空无染　　是无分别智</p>
  <p id="aDV">解脱一切障　　得成办相应</p>
  <p id="aDW">释曰。<a id="a-DX"></a>从何解脱。<a id="a-DY"></a>谓解脱一切障。<a id="a-DZ"></a>由何解脱。<a id="a-Da"></a>谓成办相应如是解脱。<a id="a-Db"></a>由于诸地唯得相应。<a id="a-Dc"></a>成办相应以为因故。<a id="a-Dd"></a>此即显示无分别智能治诸障。<a id="a-De"></a>此中后得无分别智无染胜利。<a id="a-Df"></a>其譬云何。</p>
  <p id="aDg">论曰。</p>
  <p id="aDh">如虚空无染　　是无分别智</p>
  <p id="aDi">常行于世间　　非世法所染</p>
  <p id="aDj">释曰。<a id="a-Dk"></a>由此智力观诸有情诸利乐事故。<a id="a-Dl"></a>思往彼世间受生。<a id="a-Dm"></a>既受生已。<a id="a-Dn"></a>一切世法所不能染。<a id="a-Do"></a>世法有八。<a id="a-Dp"></a>一利二衰三誉四毁五称六讥七苦八乐。<a id="a-Dq"></a>从无分别智所生故。<a id="a-Dr"></a>此智亦得无分别名。<a id="a-Ds"></a>今当显此三智差别。</p>
  <p id="aDt">论曰。</p>
  <p id="aDu">如哑求受义　　如哑正受义</p>
  <p id="aDv">如非哑受义　　三智譬如是</p>
  <p id="aDw">如愚求受义　　如愚正受义</p>
  <p id="aDx">如非愚受义　　三智譬如是</p>
  <p id="aDy">如五求受义　　如五正受义</p>
  <p id="aDz">如末那受义　　三智譬如是</p>
  <p id="aE0">如未解于论　　求论受法义</p>
  <p id="aE1">次第譬三智　　应知加行等</p>
  <p id="aE2">释曰。<a id="a-E3"></a>此中三智如其譬喻。<a id="a-E4"></a>应知差别。<a id="a-E5"></a>譬如哑人求受境义不能言说。<a id="a-E6"></a>如是加行无分别智。<a id="a-E7"></a>应知亦尔。<a id="a-E8"></a>譬如哑人正受境义寂无言说。<a id="a-E9"></a>如是根本无分别智。<a id="a-EA"></a>应知亦尔。<a id="a-EB"></a>如非哑人受境义已。<a id="a-EC"></a>如其所受而起言说。<a id="a-ED"></a>如是后得无分别智。<a id="a-EE"></a>应知亦尔。<a id="a-EF"></a>此中意取能作文字。<a id="a-EG"></a>名为言说。<a id="a-EH"></a>如愚颂中。<a id="a-EI"></a>无所了别说名为愚。<a id="a-EJ"></a>如前哑喻应正安立三智差别。<a id="a-EK"></a>如五颂中。<a id="a-EL"></a>五谓眼等五无分别。<a id="a-EM"></a>应知此中求受正受俱无分别。<a id="a-EN"></a>加行根本于真如义差别亦尔。<a id="a-EO"></a>如意受义亦能分别。<a id="a-EP"></a>如是后得亦能受义。<a id="a-EQ"></a>亦能分别。<a id="a-ER"></a>如是三智如前哑喻安立差别。<a id="a-ES"></a>于论颂中。<a id="a-ET"></a>如未解论于论求解。<a id="a-EU"></a>如是加行无分别智。<a id="a-EV"></a>应知亦尔。<a id="a-EW"></a>如温习论但受于法。<a id="a-EX"></a>如是根本无分别智。<a id="a-EY"></a>应知亦尔。<a id="a-EZ"></a>此中法者。<a id="a-Ea"></a>意取文字如解论者。<a id="a-Eb"></a>于法于义皆能领受。<a id="a-Ec"></a>如是后得无分别智。<a id="a-Ed"></a>应知亦尔次第之言。<a id="a-Ee"></a>显示三智似于法义领受差别。<a id="a-Ef"></a>次当显示根本后得譬喻差别。</p>
  <p id="aEg">论曰。</p>
  <p id="aEh">如人正闭目　　是无分别智</p>
  <p id="aEi">即彼复开目　　后得智亦尔</p>
  <p id="aEj">应知如虚空　　是无分别智</p>
  <p id="aEk">于中现色像　　后得智亦尔</p>
  <p id="aEl">释曰。<a id="a-Em"></a>初颂显示二智差别。<a id="a-En"></a>其相可知。<a id="a-Eo"></a>如虚空者。<a id="a-Ep"></a>譬如虚空周遍无染。<a id="a-Eq"></a>非能分别。<a id="a-Er"></a>非所分别。<a id="a-Es"></a>如是根本无分别智。<a id="a-Et"></a>应知亦尔。<a id="a-Eu"></a>遍一切法一味空性故名周遍。<a id="a-Ev"></a>一切诸法所不能染故名无染。<a id="a-Ew"></a>自无分别。<a id="a-Ex"></a>是故说名非能分别。<a id="a-Ey"></a>亦不为他分别行相。<a id="a-Ez"></a>是故说名非所分别。<a id="a-F0"></a>如是应知。<a id="a-F1"></a>无分别智譬如虚空。<a id="a-F2"></a>现色像者。<a id="a-F3"></a>譬如空中所现色像是可分别。<a id="a-F4"></a>如是后得无分别智。<a id="a-F5"></a>应知亦尔。<a id="a-F6"></a>是所分别亦能分别。<a id="a-F7"></a>若以如是无分别智修成佛果。<a id="a-F8"></a>既离功用作意分别。<a id="a-F9"></a>云何能成利益安乐诸有情事。</p>
  <p id="aFA">论曰。</p>
  <p id="aFB">如末尼天乐　　无思成自事</p>
  <p id="aFC">种种佛事成　　常离思亦尔</p>
  <p id="aFD">释曰。<a id="a-FE"></a>如离分别所作事成。<a id="a-FF"></a>于此颂中。<a id="a-FG"></a>末尼天乐譬喻。<a id="a-FH"></a>显示如如意珠虽无分别而能成办。<a id="a-FI"></a>随诸有情意所乐事。<a id="a-FJ"></a>又如天乐无击奏者。<a id="a-FK"></a>随生彼处有情意乐。<a id="a-FL"></a>出种种声。<a id="a-FM"></a>如是应知。<a id="a-FN"></a>诸佛菩萨无分别智。<a id="a-FO"></a>虽离分别而能成办种种事业。<a id="a-FP"></a>次当显此无分别智所有甚深。<a id="a-FQ"></a>此智为缘依他起性。<a id="a-FR"></a>分别事转为缘余境。<a id="a-FS"></a>若尔何失。<a id="a-FT"></a>若缘分别。<a id="a-FU"></a>无分别性应不得成。<a id="a-FV"></a>若缘余境余境定无。<a id="a-FW"></a>云何得缘。</p>
  <p id="aFX">论曰。</p>
  <p id="aFY">非于此非余　　非智而是智</p>
  <p id="aFZ">与境无有异　　智成无分别</p>
  <p id="aFa">释曰。<a id="a-Fb"></a>非于此非余者。<a id="a-Fc"></a>此智不缘分别为境。<a id="a-Fd"></a>无分别故。<a id="a-Fe"></a>不缘余境即缘依他。<a id="a-Ff"></a>诸分别法真如法性为境界故。<a id="a-Fg"></a>法与法性若一若异不可说故。<a id="a-Fh"></a>此说根本无分别智。<a id="a-Fi"></a>不缘分别亦不缘余。<a id="a-Fj"></a>又此根本无分别智为智为非。<a id="a-Fk"></a>若尔何失。<a id="a-Fl"></a>若是智者。<a id="a-Fm"></a>云何是智而是无分别。<a id="a-Fn"></a>若非智者。<a id="a-Fo"></a>云何说为无分别智。<a id="a-Fp"></a>答此问言。<a id="a-Fq"></a>非智而是智。<a id="a-Fr"></a>此显根本无分别智非定是智。<a id="a-Fs"></a>似于加行分别智中此不生故。<a id="a-Ft"></a>亦非非智。<a id="a-Fu"></a>以从加行分别智因而得生故。<a id="a-Fv"></a>复有别义。<a id="a-Fw"></a>非于此非余非智而是智者。<a id="a-Fx"></a>以非于此分别转故。<a id="a-Fy"></a>说名非智。<a id="a-Fz"></a>以非于余即于分别法性转故。<a id="a-G0"></a>而亦是智。<a id="a-G1"></a>前后二句互相解释。<a id="a-G2"></a>与境无有异智成无分别者。<a id="a-G3"></a>非如加行无分别智。<a id="a-G4"></a>有其所取能取性转名无分别。<a id="a-G5"></a>与所取境无差别转。<a id="a-G6"></a>平等平等名无分别。<a id="a-G7"></a>此智不住所取能取二种性中。<a id="a-G8"></a>如薄伽梵余契经中说。<a id="a-G9"></a>一切法皆无分别。<a id="a-GA"></a>为欲显示无分别义。<a id="a-GB"></a>复说颂言。</p>
  <p id="aGC">论曰。</p>
  <p id="aGD">应知一切法　　本性无分别</p>
  <p id="aGE">所分别无故　　无分别智无</p>
  <p id="aGF">释曰。<a id="a-GG"></a>应知一切法本性无分别者。<a id="a-GH"></a>是一切法本来自性无分别义。<a id="a-GI"></a>何以故。<a id="a-GJ"></a>所分别无故。<a id="a-GK"></a>此即显示所分别事无所有故。<a id="a-GL"></a>诸法本性无有分别。<a id="a-GM"></a>若所分别无所有故。<a id="a-GN"></a>诸法本性无分别者。<a id="a-GO"></a>何故本来一切有情不得解脱。<a id="a-GP"></a>答此问言。<a id="a-GQ"></a>无分别智无此显彼。<a id="a-GR"></a>无无分别智。<a id="a-GS"></a>虽一切法本来自性无有分别。<a id="a-GT"></a>而不解脱。<a id="a-GU"></a>若于诸法无分别理。<a id="a-GV"></a>真证智生。<a id="a-GW"></a>现见诸法无分别性。<a id="a-GX"></a>即得解脱。<a id="a-GY"></a>此未生故未得解脱。<a id="a-GZ"></a>真证智者。<a id="a-Ga"></a>应知即是无分别智。<a id="a-Gb"></a>今当显此三智差别。</p>
 </body>
</html>