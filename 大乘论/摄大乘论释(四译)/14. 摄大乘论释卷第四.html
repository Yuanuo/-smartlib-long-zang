<!doctype html>
<html id="z3IBVORwg" data-ver="952">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第四</h1>
  <h2 id="a2">所知相分第三之一</h2>
  <p id="a3">论曰。<a id="a-4"></a>已说所知依。<a id="a-5"></a>所知相复云何应见。<a id="a-6"></a>此略有三种。<a id="a-7"></a>一依他起相。<a id="a-8"></a>二遍计所执相。<a id="a-9"></a>三圆成实相。</p>
  <p id="aA">释曰。<a id="a-B"></a>依所知相说如是言。<a id="a-C"></a>略者要也。</p>
  <p id="aD">论曰。<a id="a-E"></a>此中何者依他起相。<a id="a-F"></a>谓阿赖耶识为种子。<a id="a-G"></a>虚妄分别所摄诸识。<a id="a-H"></a>此复云何。<a id="a-I"></a>谓身。<a id="a-J"></a>身者。<a id="a-K"></a>受者识。<a id="a-L"></a>彼所受识。<a id="a-M"></a>彼能受识。<a id="a-N"></a>世识。<a id="a-O"></a>数识。<a id="a-P"></a>处识。<a id="a-Q"></a>言说识。<a id="a-R"></a>自他差别识。<a id="a-S"></a>善趣恶趣死生识。<a id="a-T"></a>此中若身身者受者识彼所受识彼能受识世识数识处识言说识。<a id="a-U"></a>此由名言熏习种子。<a id="a-V"></a>若自他差别识。<a id="a-W"></a>此由我见熏习种子。<a id="a-X"></a>若善趣恶趣死生识。<a id="a-Y"></a>此由有支熏习种子。<a id="a-Z"></a>由此诸识。<a id="a-a"></a>一切界趣杂染所摄。<a id="a-b"></a>依他起相虚妄分别皆得显现。<a id="a-c"></a>如此诸识。<a id="a-d"></a>皆是虚妄分别所摄。<a id="a-e"></a>唯识为性。<a id="a-f"></a>是无所有非真实义。<a id="a-g"></a>显现所依。<a id="a-h"></a>如是名为依他起相。</p>
  <p id="ai">释曰。<a id="a-j"></a>虚妄分别所摄诸识者。<a id="a-k"></a>谓此诸识虚妄分别以为自性。<a id="a-l"></a>谓身身者受者识者。<a id="a-m"></a>身谓眼等五界。<a id="a-n"></a>身者谓染污意。<a id="a-o"></a>能受者。<a id="a-p"></a>谓意界。<a id="a-q"></a>彼所受识者。<a id="a-r"></a>谓色等六外界。<a id="a-s"></a>彼能受识者谓六识界。<a id="a-t"></a>世识者。<a id="a-u"></a>谓生死相续不断性。<a id="a-v"></a>数识者。<a id="a-w"></a>谓算计性。<a id="a-x"></a>处识者。<a id="a-y"></a>谓器世间。<a id="a-z"></a>言说识者。<a id="a-10"></a>谓见闻觉知四种言说。<a id="a-11"></a>如是诸识皆用所知依中所说。<a id="a-12"></a>名言熏习差别为因。<a id="a-13"></a>自他差别识者。<a id="a-14"></a>谓依止差别。<a id="a-15"></a>此用前说。<a id="a-16"></a>我见熏习差别为因。<a id="a-17"></a>善趣恶趣死生识者。<a id="a-18"></a>谓生死趣种种差别。<a id="a-19"></a>此由前说。<a id="a-1A"></a>有支熏习差别种子。<a id="a-1B"></a>由此诸识者。<a id="a-1C"></a>即由次前所说诸识。<a id="a-1D"></a>一切界趣杂染所摄者。<a id="a-1E"></a>谓堕三界五趣杂染。<a id="a-1F"></a>是彼自性故名所摄。<a id="a-1G"></a>依他起相者。<a id="a-1H"></a>谓依他起为体虚妄分别皆得显现。<a id="a-1I"></a>如此诸识皆是虚妄分别所摄唯识为性者。<a id="a-1J"></a>谓此诸识皆是虚妄分别自性故名所摄。<a id="a-1K"></a>是无所有非真实义显现。<a id="a-1L"></a>所依者。<a id="a-1M"></a>谓无所有非真实义显现所因。<a id="a-1N"></a>非真实故名无所有。<a id="a-1O"></a>如所执我。<a id="a-1P"></a>无所有故名非真实义者所取。<a id="a-1Q"></a>谓即彼我实无所有。<a id="a-1R"></a>似我显现。<a id="a-1S"></a>言所依者。<a id="a-1T"></a>显现所依。<a id="a-1U"></a>是所因义。<a id="a-1V"></a>此即名为依他起相。</p>
  <p id="a1W">论曰。<a id="a-1X"></a>此中何者遍计所执相。<a id="a-1Y"></a>谓于无义唯有识中。<a id="a-1Z"></a>似义显现。</p>
  <p id="a1a">释曰。<a id="a-1b"></a>于无义者。<a id="a-1c"></a>谓无所取如实无我。<a id="a-1d"></a>唯有识中者。<a id="a-1e"></a>谓无实义似义识中。<a id="a-1f"></a>如唯似我显现识中。<a id="a-1g"></a>似义显现者。<a id="a-1h"></a>似所取义相貌显现。<a id="a-1i"></a>如实无我。<a id="a-1j"></a>似我显现。</p>
  <p id="a1k">论曰。<a id="a-1l"></a>此中何者圆成实相。<a id="a-1m"></a>谓即于彼依他起相。<a id="a-1n"></a>由似义相永无有性。</p>
  <p id="a1o">释曰。<a id="a-1p"></a>于无所有。<a id="a-1q"></a>非真实义。<a id="a-1r"></a>显现因中。<a id="a-1s"></a>由实无有似义相现。<a id="a-1t"></a>永无有性。<a id="a-1u"></a>如似我相虽永是无。<a id="a-1v"></a>而无我有。</p>
  <p id="a1w">论曰。<a id="a-1x"></a>此中身身者受者识。<a id="a-1y"></a>应知即是眼等六内界。<a id="a-1z"></a>彼所受识。<a id="a-20"></a>应知即是色等六外界。<a id="a-21"></a>彼能受识。<a id="a-22"></a>应知即是眼等六识界。<a id="a-23"></a>其余诸识。<a id="a-24"></a>应知是此诸识差别。<a id="a-25"></a>又此诸识皆唯有识。<a id="a-26"></a>都无义故此中以何为喻显示。<a id="a-27"></a>应知梦等为喻显示。<a id="a-28"></a>谓如梦中都无其义。<a id="a-29"></a>独唯有识虽种种色声香味触舍林地山似义影现。<a id="a-2A"></a>而于此中都无有义。<a id="a-2B"></a>由此喻显应随了知。<a id="a-2C"></a>一切时处皆唯有识。<a id="a-2D"></a>由此等言。<a id="a-2E"></a>应知。<a id="a-2F"></a>复有幻诳鹿爱[(臣*殳)/目]眩等喻。<a id="a-2G"></a>若于觉时一切时处皆如梦等。<a id="a-2H"></a>唯有识者如从梦觉。<a id="a-2I"></a>便觉梦中皆唯有识。<a id="a-2J"></a>觉时何故不如是转。<a id="a-2K"></a>真智觉时亦如是转。<a id="a-2L"></a>如在梦中此觉不转。<a id="a-2M"></a>从梦觉时此觉乃转。<a id="a-2N"></a>如是未得真智觉时。<a id="a-2O"></a>此觉不转。<a id="a-2P"></a>得真智觉此觉乃转。<a id="a-2Q"></a>其有未得真智觉者。<a id="a-2R"></a>于唯识中云何比知。<a id="a-2S"></a>由教及理应可比知。<a id="a-2T"></a>此中教者。<a id="a-2U"></a>如十地经薄伽梵说如是三界皆唯有心。<a id="a-2V"></a>又薄伽梵解深密经亦如是说。<a id="a-2W"></a>谓彼经中慈氏菩萨问世尊言。<a id="a-2X"></a>诸三摩地所行影像。<a id="a-2Y"></a>彼与此心。<a id="a-2Z"></a>当言有异。<a id="a-2a"></a>当言无异。<a id="a-2b"></a>佛告慈氏。<a id="a-2c"></a>当言无异。<a id="a-2d"></a>何以故。<a id="a-2e"></a>由彼影像唯是识故。<a id="a-2f"></a>我说识所缘唯识所现故。<a id="a-2g"></a>世尊。<a id="a-2h"></a>若三摩地所行影像。<a id="a-2i"></a>即与此心无有异者。<a id="a-2j"></a>云何此心还取此心。<a id="a-2k"></a>慈氏。<a id="a-2l"></a>无有少法能取少法。<a id="a-2m"></a>然即此心如是生时。<a id="a-2n"></a>即有如是影像显现。<a id="a-2o"></a>如质为缘还见本质。<a id="a-2p"></a>而谓我今见于影像。<a id="a-2q"></a>及谓离质别有所见影像显现。<a id="a-2r"></a>此心亦尔。<a id="a-2s"></a>如是生时。<a id="a-2t"></a>相似有异所见影现。<a id="a-2u"></a>即由此教理亦显现。<a id="a-2v"></a>所以者何。<a id="a-2w"></a>于定心中随所观见。<a id="a-2x"></a>诸青瘀等所知影像。<a id="a-2y"></a>一切无别青瘀等事。<a id="a-2z"></a>但见自心。<a id="a-30"></a>由此道理。<a id="a-31"></a>菩萨于其一切识中。<a id="a-32"></a>应可比知皆唯有识无有境界。<a id="a-33"></a>又于如是青瘀等中非忆持识见所缘境现前住故。<a id="a-34"></a>闻思所成二忆持识。<a id="a-35"></a>亦以过去为所缘故。<a id="a-36"></a>所现影像得成唯识。<a id="a-37"></a>由此比量。<a id="a-38"></a>菩萨虽未得真智觉。<a id="a-39"></a>于唯识中应可比知。</p>
  <p id="a3A">释曰。<a id="a-3B"></a>此唯有识由教显示。<a id="a-3C"></a>如十地经言。<a id="a-3D"></a>如是三界皆唯有心故。<a id="a-3E"></a>解深密经中。<a id="a-3F"></a>我说识所缘唯识所现故者。<a id="a-3G"></a>谓识所缘唯识所现无别境义。<a id="a-3H"></a>复举识者。<a id="a-3I"></a>显我所说定识所行。<a id="a-3J"></a>唯识所现无别有体。<a id="a-3K"></a>然即此心如是生时者。<a id="a-3L"></a>谓即由此品类生时。<a id="a-3M"></a>相似有异所见影现者。<a id="a-3N"></a>谓定所行相似离识。<a id="a-3O"></a>别有所取分明显现。<a id="a-3P"></a>又于如是青瘀等中非忆持识见所缘境现前住故者。<a id="a-3Q"></a>谓青瘀等是三摩地所行影像。<a id="a-3R"></a>非忆持识。<a id="a-3S"></a>由此不即在彼方处。<a id="a-3T"></a>如昔所受还如是忆。<a id="a-3U"></a>此住现前分明见故。<a id="a-3V"></a>彼忆持识所见暗昧。<a id="a-3W"></a>此现前住所见分明。<a id="a-3X"></a>若有复谓如闻思慧。<a id="a-3Y"></a>由串习故境虽谢往。<a id="a-3Z"></a>才作意时如昔而生。<a id="a-3a"></a>此亦尔者闻思两慧境既谢往。<a id="a-3b"></a>现无有体。<a id="a-3c"></a>于无体中若更生时。<a id="a-3d"></a>但识影现。<a id="a-3e"></a>似彼而生故。<a id="a-3f"></a>闻思慧不缘谢往曾所受境。<a id="a-3g"></a>是故唯识由此弥彰。<a id="a-3h"></a>所取义无理亦成就。</p>
  <p id="a3i">论曰。<a id="a-3j"></a>如是已说种种诸识。<a id="a-3k"></a>如梦等喻。<a id="a-3l"></a>即于此中眼识等识可成唯识。<a id="a-3m"></a>眼等诸识既是有色亦唯有识云何可见。<a id="a-3n"></a>此亦如前由教及理。</p>
  <p id="a3o">释曰。<a id="a-3p"></a>眼识等识皆非有色。<a id="a-3q"></a>可成唯识。<a id="a-3r"></a>眼等诸识既是有色。<a id="a-3s"></a>云何唯识。<a id="a-3t"></a>此亦如前由教及理者。<a id="a-3u"></a>此眼等识如前所引。<a id="a-3v"></a>理教显示亦成唯识。</p>
  <p id="a3w">论曰。<a id="a-3x"></a>若此诸识亦体是识。<a id="a-3y"></a>何故乃似色性显现。<a id="a-3z"></a>一类坚住相续而转。<a id="a-40"></a>与颠倒等诸杂染法为依处故。<a id="a-41"></a>若不尔者。<a id="a-42"></a>于非义中起义颠倒应不得有。<a id="a-43"></a>此若无者。<a id="a-44"></a>烦恼所知二障杂染应不得有。<a id="a-45"></a>此若无者。<a id="a-46"></a>诸清净法亦应无有。<a id="a-47"></a>是故诸识应如是转。<a id="a-48"></a>此中有颂。</p>
  <p id="a49">乱相及乱体　　应许为色识</p>
  <p id="a4A">及与非色识　　若无余亦无</p>
  <p id="a4B">释曰。<a id="a-4C"></a>一类坚住相续转者。<a id="a-4D"></a>由相似故名为一类。<a id="a-4E"></a>多时住故说名坚住。<a id="a-4F"></a>诸有色识。<a id="a-4G"></a>相似多时相续而转。<a id="a-4H"></a>颠倒等者。<a id="a-4I"></a>即是等取诸杂染法与烦恼障及所知障为因性故。<a id="a-4J"></a>为依处者为彼因性。<a id="a-4K"></a>若彼诸识离如是转。<a id="a-4L"></a>于非义中起义心倒应不得有。<a id="a-4M"></a>此若无者。<a id="a-4N"></a>若烦恼障诸杂染法。<a id="a-4O"></a>若所知障诸杂染法应不得有。<a id="a-4P"></a>于此颂中显如是义。<a id="a-4Q"></a>乱相乱体如其次第。<a id="a-4R"></a>许为色识及非色识。<a id="a-4S"></a>此中乱相即是乱因。<a id="a-4T"></a>色识为体。<a id="a-4U"></a>乱体即是诸无色识。<a id="a-4V"></a>色识乱因若无有者。<a id="a-4W"></a>非色识果亦应无有。</p>
  <p id="a4X">论曰。<a id="a-4Y"></a>何故身身者受者识。<a id="a-4Z"></a>所受识能受识。<a id="a-4a"></a>于一切身中俱有和合转。<a id="a-4b"></a>能圆满生受用所显故。<a id="a-4c"></a>何故如说世等诸识差别而转。<a id="a-4d"></a>无始时来生死流转无断绝故。<a id="a-4e"></a>诸有情界无数量故。<a id="a-4f"></a>诸器世界无数量故。<a id="a-4g"></a>诸所作事展转言说无数量故。<a id="a-4h"></a>各别摄取受用差别无数量故。<a id="a-4i"></a>诸爱非爱业果异熟受用差别无数量故。<a id="a-4j"></a>所受死生种种差别无数量故。</p>
  <p id="a4k">释曰。<a id="a-4l"></a>为令自身圆满受用故。<a id="a-4m"></a>身身者受者三识。<a id="a-4n"></a>一切身中许彼一时俱有和合。<a id="a-4o"></a>一时转故说名俱有。<a id="a-4p"></a>所显故者是彼因性。</p>
  <p id="a4q">论曰。<a id="a-4r"></a>复次云何安立如是诸识成唯识性。<a id="a-4s"></a>略由三相。<a id="a-4t"></a>一由唯识无有义故。<a id="a-4u"></a>二由二性有相有见二识别故。<a id="a-4v"></a>三由种种种种行相而生起故。<a id="a-4w"></a>所以者何。<a id="a-4x"></a>此一切识无有义故得成唯识。<a id="a-4y"></a>有相见故得成二种。<a id="a-4z"></a>若眼等识以色等识为相。<a id="a-50"></a>以眼识识为见。<a id="a-51"></a>乃至以身识识为见若意识以一切眼为最初。<a id="a-52"></a>法为最后诸识为相。<a id="a-53"></a>以意识识为见。<a id="a-54"></a>由此意识有分别故。<a id="a-55"></a>似一切识而生起故。<a id="a-56"></a>此中有颂。</p>
  <p id="a57">唯识二种种　　观者意能入</p>
  <p id="a58">由悟入唯心　　彼亦能伏离</p>
  <p id="a59">释曰。<a id="a-5A"></a>此中长行及颂显示由三种相成立唯识。<a id="a-5B"></a>于长行中。<a id="a-5C"></a>由唯识者。<a id="a-5D"></a>唯有识故一切诸识皆唯有识。<a id="a-5E"></a>由所识义无所有故。<a id="a-5F"></a>由二性者。<a id="a-5G"></a>由于一识安立相见。<a id="a-5H"></a>即此一识一分成相。<a id="a-5I"></a>第二成见。<a id="a-5J"></a>眼等诸识即于二性安立种种。<a id="a-5K"></a>谓一识上如其所应。<a id="a-5L"></a>一分变似种种相生。<a id="a-5M"></a>第二变似种种能取。<a id="a-5N"></a>若就意识。<a id="a-5O"></a>即以一切眼为最初。<a id="a-5P"></a>法为最后。<a id="a-5Q"></a>诸识为相。<a id="a-5R"></a>意识识为见。<a id="a-5S"></a>由此意识遍分别故。<a id="a-5T"></a>似一切识而生起故。<a id="a-5U"></a>又于三中唯就意识以为种种。<a id="a-5V"></a>所取境界不决定故。<a id="a-5W"></a>其余诸识境界决定。<a id="a-5X"></a>又无分别。<a id="a-5Y"></a>意识分别故唯于此安立第三种种相见。<a id="a-5Z"></a>是故于此意识具足安立唯识。<a id="a-5a"></a>于伽他中能入唯识者。<a id="a-5b"></a>悟入所取义永无有故。<a id="a-5c"></a>能入二者悟入此识。<a id="a-5d"></a>有相见故。<a id="a-5e"></a>能入种种者悟入此识。<a id="a-5f"></a>似种种相而生起故。<a id="a-5g"></a>观者意者诸瑜伽师所有意趣。<a id="a-5h"></a>问于何悟入。<a id="a-5i"></a>答由悟入唯心彼亦能伏离。<a id="a-5j"></a>若能悟入唯有其心都无有义。<a id="a-5k"></a>是则于彼亦能伏离。<a id="a-5l"></a>既无所取义。<a id="a-5m"></a>何有能取心。<a id="a-5n"></a>说入二性及入种种。<a id="a-5o"></a>皆为成立入唯识因。<a id="a-5p"></a>余义相似。</p>
  <p id="a5q">论曰。<a id="a-5r"></a>又于此中有一类师。<a id="a-5s"></a>说一意识彼彼依转。<a id="a-5t"></a>得彼彼名。<a id="a-5u"></a>如意思业名身语业。</p>
  <p id="a5v">释曰。<a id="a-5w"></a>一类菩萨欲令唯有一意识体。<a id="a-5x"></a>彼复次第安立显示。<a id="a-5y"></a>如意思业名身语业者。<a id="a-5z"></a>如一意思于身门转。<a id="a-60"></a>得身业名。<a id="a-61"></a>于语门转得语业名。<a id="a-62"></a>然是意业。<a id="a-63"></a>意识亦尔。<a id="a-64"></a>虽复是一。<a id="a-65"></a>依眼转时得眼识名。<a id="a-66"></a>如是乃至依身转时得身识名。<a id="a-67"></a>非离意识别有余识。<a id="a-68"></a>唯除别有阿赖耶识。</p>
  <p id="a69">论曰。<a id="a-6A"></a>又于一切所依转时。<a id="a-6B"></a>似种种相二影像转。<a id="a-6C"></a>谓唯似义影像及分别影像。<a id="a-6D"></a>又一切处亦似所触影像而转。<a id="a-6E"></a>有色界中即此意识依止身故。<a id="a-6F"></a>如余色根依止于身。</p>
  <p id="a6G">释曰。<a id="a-6H"></a>或有难言。<a id="a-6I"></a>眼等诸根无有分别。<a id="a-6J"></a>是故意识依彼转时应无分别。<a id="a-6K"></a>如染污意为杂染依令杂染转。<a id="a-6L"></a>此亦应尔。<a id="a-6M"></a>故次解言。<a id="a-6N"></a>又于一切所依转时。<a id="a-6O"></a>似种种相二影像转。<a id="a-6P"></a>谓唯义影像及分别影像。<a id="a-6Q"></a>此中一切所依者。<a id="a-6R"></a>谓眼等所依。<a id="a-6S"></a>似种种相二影像转者。<a id="a-6T"></a>谓唯似义影像及分别影像二句解释。<a id="a-6U"></a>由此二句说。<a id="a-6V"></a>唯一识一分唯义影像显现。<a id="a-6W"></a>第二分别此义相生。<a id="a-6X"></a>是故前说无有过失。<a id="a-6Y"></a>又一切处亦似所触影像而生。<a id="a-6Z"></a>谓有色处于定位中无五识时。<a id="a-6a"></a>在色身中内领受起。<a id="a-6b"></a>如余色根依止于身者。<a id="a-6c"></a>如余眼等有色诸根依止于身。<a id="a-6d"></a>由此诸根依止身故。<a id="a-6e"></a>于自所依能起损益。<a id="a-6f"></a>意识亦尔。<a id="a-6g"></a>依止身故应知于身能作变异。<a id="a-6h"></a>复有别义。<a id="a-6i"></a>谓如身根依止于身。<a id="a-6j"></a>若有外缘所触现前。<a id="a-6k"></a>身根便似所触相起。<a id="a-6l"></a>即此起时。<a id="a-6m"></a>于自依身能作损益。<a id="a-6n"></a>意识亦尔。<a id="a-6o"></a>依止身故似彼所触影像生时。<a id="a-6p"></a>于所依身能作损益。</p>
  <p id="a6q">论曰。<a id="a-6r"></a>此中有颂。</p>
  <p id="a6s">若远行独行　　无身寐于窟</p>
  <p id="a6t">调此难调心　　我说真梵志</p>
  <p id="a6u">释曰。<a id="a-6v"></a>彼诸菩萨为成此义。<a id="a-6w"></a>引阿笈摩伽他为证。<a id="a-6x"></a>若远行者。<a id="a-6y"></a>能缘一切所缘境故。<a id="a-6z"></a>言独行者。<a id="a-70"></a>无第二故。<a id="a-71"></a>言无身者。<a id="a-72"></a>远离身故。<a id="a-73"></a>寐于窟者。<a id="a-74"></a>于身窟中。<a id="a-75"></a>而居止故。<a id="a-76"></a>言调此者。<a id="a-77"></a>作自在故。<a id="a-78"></a>难调心者。<a id="a-79"></a>性暴恶故。</p>
  <p id="a7A">论曰。<a id="a-7B"></a>又如经言。<a id="a-7C"></a>如是五根所行境界意各能受。<a id="a-7D"></a>意为彼依。</p>
  <p id="a7E">释曰。<a id="a-7F"></a>复引余教证成此义。<a id="a-7G"></a>如是五根所行境界意各能受者。<a id="a-7H"></a>诸根所行名为境界。<a id="a-7I"></a>如是境界意各能受。<a id="a-7J"></a>悉能分别一切法故。<a id="a-7K"></a>一一各各能领受故名各能受。<a id="a-7L"></a>意为彼依者。<a id="a-7M"></a>是彼诸根能生因故。<a id="a-7N"></a>以意散乱彼不生故。</p>
  <p id="a7O">论曰。<a id="a-7P"></a>又如所说十二处中。<a id="a-7Q"></a>说六识身皆名意处。</p>
  <p id="a7R">释曰。<a id="a-7S"></a>复有圣教能证此义。<a id="a-7T"></a>谓六识身皆说名意。<a id="a-7U"></a>无余识名。<a id="a-7V"></a>由六识身皆是意处圣所说故。<a id="a-7W"></a>是故得知唯有意识。</p>
  <p id="a7X">论曰。<a id="a-7Y"></a>若处安立阿赖耶识识为义识。<a id="a-7Z"></a>应知此中余一切识。<a id="a-7a"></a>是其相识。<a id="a-7b"></a>若意识识及所依止。<a id="a-7c"></a>是其见识。<a id="a-7d"></a>由彼相识。<a id="a-7e"></a>是此见识生缘相故。<a id="a-7f"></a>似义现时。<a id="a-7g"></a>能作见识生依止事。<a id="a-7h"></a>如是名为安立诸识成唯识性。</p>
  <p id="a7i">释曰。<a id="a-7j"></a>于阿赖耶识亦得安立相见二识。<a id="a-7k"></a>谓阿赖耶识以彼意识及所依止为其见识。<a id="a-7l"></a>眼等诸识为其相识。<a id="a-7m"></a>以一切法皆是识故。<a id="a-7n"></a>由彼相识者。<a id="a-7o"></a>谓眼等诸识。<a id="a-7p"></a>是此见识生缘相故者。<a id="a-7q"></a>是见生因由所缘性名见生因。<a id="a-7r"></a>似义现时能作见识生依止事者。<a id="a-7s"></a>能于彼见故名见识。<a id="a-7t"></a>即此见识似义现时。<a id="a-7u"></a>彼诸相识与意见识。<a id="a-7v"></a>能作相续不断住因。<a id="a-7w"></a>是故说名生依止事。</p>
  <p id="a7x">论曰。<a id="a-7y"></a>诸义现前分明显现而非是有。<a id="a-7z"></a>云何可知。<a id="a-80"></a>如世尊言。<a id="a-81"></a>若诸菩萨成就四法能随悟入。<a id="a-82"></a>一切唯识都无有义。<a id="a-83"></a>一者成就相违识相智。<a id="a-84"></a>如饿鬼傍生及诸天人。<a id="a-85"></a>同于一事。<a id="a-86"></a>见彼所识有差别故。<a id="a-87"></a>二者成就无所缘识现可得智。<a id="a-88"></a>如过去未来梦影缘中有所得故。<a id="a-89"></a>三者成就应离功用无颠倒智。<a id="a-8A"></a>如有义中能缘义识。<a id="a-8B"></a>应无颠倒不由功用。<a id="a-8C"></a>智真实故。<a id="a-8D"></a>四者成就三种胜智随转妙智。<a id="a-8E"></a>何等为三。<a id="a-8F"></a>一得心自在一切菩萨得静虑者。<a id="a-8G"></a>随胜解力诸义显现。<a id="a-8H"></a>二得奢摩他修法观者。<a id="a-8I"></a>才作意时。<a id="a-8J"></a>诸义显现。<a id="a-8K"></a>三已得无分别智者。<a id="a-8L"></a>无分别智现在前时。<a id="a-8M"></a>一切诸义皆不显现。<a id="a-8N"></a>由此所说三种胜智随转妙智。<a id="a-8O"></a>及前所说三种因缘。<a id="a-8P"></a>诸义无义道理成就。</p>
  <p id="a8Q">释曰。<a id="a-8R"></a>相违识相智者。<a id="a-8S"></a>谓能了知相违者识所缘义相。<a id="a-8T"></a>无所缘识现可得智者。<a id="a-8U"></a>谓现见有虽无所缘而识得生。<a id="a-8V"></a>如过去等应离功用无颠倒智者。<a id="a-8W"></a>谓能了知若如是义。<a id="a-8X"></a>如所显现即是实有。<a id="a-8Y"></a>离起对治。<a id="a-8Z"></a>无颠倒智任运应成。<a id="a-8a"></a>三种胜智随转妙智者。<a id="a-8b"></a>谓能了知三种胜智。<a id="a-8c"></a>境随转义。<a id="a-8d"></a>得心自在者。<a id="a-8e"></a>得心调顺有所堪能。<a id="a-8f"></a>得静虑者。<a id="a-8g"></a>谓诸声闻及独觉等已得静虑。<a id="a-8h"></a>随胜解力诸义显现者。<a id="a-8i"></a>谓若愿乐地成其水如意则成。<a id="a-8j"></a>火等亦尔。<a id="a-8k"></a>得奢摩他者。<a id="a-8l"></a>得三摩地修法观者。<a id="a-8m"></a>于契经等策勤观察。<a id="a-8n"></a>才作意时诸义显现者。<a id="a-8o"></a>随于一义如如作意。<a id="a-8p"></a>如是如是非一品类境相显现。<a id="a-8q"></a>无分别智现在前时。<a id="a-8r"></a>一切诸义皆不显现者。<a id="a-8s"></a>若如显现义即如是实有。<a id="a-8t"></a>应不得有无分别智。<a id="a-8u"></a>无分别智若是实有。<a id="a-8v"></a>决定应许诸义皆无。</p>
  <p id="a8w">论曰。<a id="a-8x"></a>若依他起自性。<a id="a-8y"></a>实唯有识似义显现之所依止。<a id="a-8z"></a>云何成依他起。<a id="a-90"></a>何因缘故名依他起。<a id="a-91"></a>从自熏习种子所生。<a id="a-92"></a>依他缘起故名依他起。<a id="a-93"></a>生刹那后无有功能。<a id="a-94"></a>自然住故名依他起。</p>
  <p id="a95">释曰。<a id="a-96"></a>实唯有识似义显现之所依止者。<a id="a-97"></a>谓实无义唯有其识。<a id="a-98"></a>与彼似义显现为因即此唯识名依他起。<a id="a-99"></a>云何成依他起者。<a id="a-9A"></a>问自摄受。<a id="a-9B"></a>何因缘故名依他起者。<a id="a-9C"></a>问为他说。<a id="a-9D"></a>从自因生。<a id="a-9E"></a>生已无能暂时安住。<a id="a-9F"></a>名依他起应自摄受亦为他说。</p>
  <p id="a9G">论曰。<a id="a-9H"></a>若遍计所执自性依依他起。<a id="a-9I"></a>实无所有似义显现。<a id="a-9J"></a>云何成遍计所执。<a id="a-9K"></a>何因缘故名遍计所执。<a id="a-9L"></a>无量行相。<a id="a-9M"></a>意识遍计颠倒生相故。<a id="a-9N"></a>名遍计所执。<a id="a-9O"></a>自相实无。<a id="a-9P"></a>唯有遍计所执可得。<a id="a-9Q"></a>是故说名遍计所执。</p>
  <p id="a9R">释曰。<a id="a-9S"></a>依依他起者。<a id="a-9T"></a>谓依唯识实无所有者。<a id="a-9U"></a>实无自体。<a id="a-9V"></a>似义显现者。<a id="a-9W"></a>唯有似义显现可得。<a id="a-9X"></a>云何何故等者。<a id="a-9Y"></a>如次前说。<a id="a-9Z"></a>无量行相者所谓一切境界行相意识遍计者。<a id="a-9a"></a>谓即意识。<a id="a-9b"></a>说名遍计颠倒生相者。<a id="a-9c"></a>谓是能生虚妄颠倒所缘境相。<a id="a-9d"></a>自相实无者。<a id="a-9e"></a>实无彼体。<a id="a-9f"></a>唯有遍计所执可得者。<a id="a-9g"></a>唯有乱识所执可得。</p>
  <p id="a9h">论曰。<a id="a-9i"></a>若圆成实自性。<a id="a-9j"></a>是遍计所执永无有相。<a id="a-9k"></a>云何成圆成实。<a id="a-9l"></a>何因缘故名圆成实。<a id="a-9m"></a>由无变异性故名圆成实。<a id="a-9n"></a>又由清净所缘性故。<a id="a-9o"></a>一切善法最胜性故。<a id="a-9p"></a>由最胜义名圆成实。</p>
  <p id="a9q">释曰。<a id="a-9r"></a>是遍计所执永无有相者。<a id="a-9s"></a>谓遍计所执自性。<a id="a-9t"></a>无性为性。<a id="a-9u"></a>云何何故等。<a id="a-9v"></a>如前依他起中已说。<a id="a-9w"></a>由无变异性故者。<a id="a-9x"></a>谓无虚诳性。<a id="a-9y"></a>如不虚诳性。<a id="a-9z"></a>又由清净所缘性故。<a id="a-A0"></a>一切善法最胜性故。<a id="a-A1"></a>由最胜义名圆成实者。<a id="a-A2"></a>谓由清净所缘性故。<a id="a-A3"></a>最胜性故名圆成实。</p>
  <p id="aA4">论曰。<a id="a-A5"></a>复次有能遍计。<a id="a-A6"></a>有所遍计。<a id="a-A7"></a>遍计所执自性乃成。<a id="a-A8"></a>此中何者能遍计。<a id="a-A9"></a>何者所遍计。<a id="a-AA"></a>何者遍计所执自性。<a id="a-AB"></a>当知意识是能遍计。<a id="a-AC"></a>有分别故。<a id="a-AD"></a>所以者何。<a id="a-AE"></a>由此意识用自名言熏习为种子。<a id="a-AF"></a>及用一切识名言熏习为种子。<a id="a-AG"></a>是故意识无边行相分别而转。<a id="a-AH"></a>普于一切分别计度故名遍计。<a id="a-AI"></a>又依他起自性名所遍计。<a id="a-AJ"></a>又若由此相令依他起自性成所遍计。<a id="a-AK"></a>此中是名遍计所执自性。<a id="a-AL"></a>由此相者是如此义。<a id="a-AM"></a>复次云何遍计能遍计度。<a id="a-AN"></a>缘何境界。<a id="a-AO"></a>取何相貌。<a id="a-AP"></a>由何执着。<a id="a-AQ"></a>由何起语。<a id="a-AR"></a>由何言说何所增益。<a id="a-AS"></a>谓缘名为境。<a id="a-AT"></a>于依他起自性中取彼相貌。<a id="a-AU"></a>由见执着。<a id="a-AV"></a>由寻起语。<a id="a-AW"></a>由见闻等四种言说而起言说。<a id="a-AX"></a>于无义中增益为有。<a id="a-AY"></a>由此遍计能遍计度。</p>
  <p id="aAZ">释曰。<a id="a-Aa"></a>复次云何遍计能遍计度者。<a id="a-Ab"></a>谓意识名能遍计。<a id="a-Ac"></a>依他起性名所遍计。<a id="a-Ad"></a>为欲显示由此品类能遍计度故。<a id="a-Ae"></a>又说缘名为境等。<a id="a-Af"></a>于依他起自性中取彼相貌者。<a id="a-Ag"></a>谓即于此依他起中。<a id="a-Ah"></a>由眼等名取彼相貌。<a id="a-Ai"></a>由取彼相能遍计度。<a id="a-Aj"></a>由见执著者。<a id="a-Ak"></a>如所取相如是执着。<a id="a-Al"></a>由寻起语者。<a id="a-Am"></a>如所执着由语因寻而发语言。<a id="a-An"></a>由见闻等四种言说而起言说者。<a id="a-Ao"></a>如语所说见闻觉知四种言说与余言说。<a id="a-Ap"></a>于无义中增益为有者。<a id="a-Aq"></a>如所言说于无义中执有义故。</p>
  <p id="aAr">论曰。<a id="a-As"></a>复次此三自性为异为不异。<a id="a-At"></a>应言非异非不异。<a id="a-Au"></a>谓依他起自性由异门故成依他起。<a id="a-Av"></a>即此自性由异门故成遍计所执。<a id="a-Aw"></a>即此自性由异门故成圆成实。<a id="a-Ax"></a>由何异门此依他起成依他起。<a id="a-Ay"></a>依他熏习种子起故。<a id="a-Az"></a>由何异门即此自性成遍计所执。<a id="a-B0"></a>由是遍计所缘相故。<a id="a-B1"></a>又是遍计所遍计故。<a id="a-B2"></a>由何异门即此自性成圆成实。<a id="a-B3"></a>如所遍计。<a id="a-B4"></a>毕竟不如是有故。</p>
  <p id="aB5">释曰。<a id="a-B6"></a>由是遍计所缘相故者。<a id="a-B7"></a>谓彼意识名为遍计。<a id="a-B8"></a>此为所取所缘境性。<a id="a-B9"></a>能生遍计。<a id="a-BA"></a>是故亦名遍计所执。<a id="a-BB"></a>又是遍计所遍计故者。<a id="a-BC"></a>即彼意识名为遍计。<a id="a-BD"></a>缘彼相貌。<a id="a-BE"></a>为所取境为所遍计。<a id="a-BF"></a>由此义故。<a id="a-BG"></a>依他起性亦名遍计所执自性。<a id="a-BH"></a>如所遍计者。<a id="a-BI"></a>如彼意识遍计所执。<a id="a-BJ"></a>毕竟不如是有故者。<a id="a-BK"></a>所遍计上遍计所执毕竟无故。<a id="a-BL"></a>由此义故即此自性成圆成实。</p>
  <p id="aBM">论曰。<a id="a-BN"></a>此三自性各有几种。<a id="a-BO"></a>谓依他起略有二种。<a id="a-BP"></a>一者依他熏习种子而生起故。<a id="a-BQ"></a>二者依他杂染清净性不成故。<a id="a-BR"></a>由此二种依他别故名依他起遍计所执亦有二种。<a id="a-BS"></a>一者自性遍计执故。<a id="a-BT"></a>二者差别遍计执故。<a id="a-BU"></a>由此故名遍计所执。<a id="a-BV"></a>圆成实性亦有二种。<a id="a-BW"></a>一者自性圆成实故。<a id="a-BX"></a>二者清净圆成实故。<a id="a-BY"></a>由此故成圆成实性。</p>
  <p id="aBZ">释曰。<a id="a-Ba"></a>杂染清净性不成故者。<a id="a-Bb"></a>由即如是依他起性。<a id="a-Bc"></a>若遍计时即成杂染。<a id="a-Bd"></a>无分别时即成清净。<a id="a-Be"></a>由二分故一性不成。<a id="a-Bf"></a>是故说名依他起性。<a id="a-Bg"></a>自性遍计执故者。<a id="a-Bh"></a>如于眼等遍计执为眼等自性。<a id="a-Bi"></a>差别遍计执故者。<a id="a-Bj"></a>如即于彼眼等自性遍计执。<a id="a-Bk"></a>为常无常等无量差别。<a id="a-Bl"></a>自性圆成实故者。<a id="a-Bm"></a>谓有垢真如。<a id="a-Bn"></a>清净圆成实故者。<a id="a-Bo"></a>谓无垢真如。</p>
  <p id="aBp">论曰。<a id="a-Bq"></a>复次遍计有四种。<a id="a-Br"></a>一自性遍计。<a id="a-Bs"></a>二差别遍计。<a id="a-Bt"></a>三有觉遍计。<a id="a-Bu"></a>四无觉遍计。<a id="a-Bv"></a>有觉者谓善名言。<a id="a-Bw"></a>无觉者谓不善名言。<a id="a-Bx"></a>如是遍计复有五种。<a id="a-By"></a>一依名遍计义自性。<a id="a-Bz"></a>谓如是名有如是义。<a id="a-C0"></a>二依义遍计名自性。<a id="a-C1"></a>谓如是义有如是名。<a id="a-C2"></a>三依名遍计名自性。<a id="a-C3"></a>谓遍计度未了义名。<a id="a-C4"></a>四依义遍计义自性。<a id="a-C5"></a>谓遍计度未了名义。<a id="a-C6"></a>五依二遍计二自性。<a id="a-C7"></a>谓遍计度此名此义。<a id="a-C8"></a>如是体性。</p>
  <p id="aC9">释曰。<a id="a-CA"></a>善名言者。<a id="a-CB"></a>谓解名言。<a id="a-CC"></a>不善名言者。<a id="a-CD"></a>谓牛羊等。<a id="a-CE"></a>虽有分别。<a id="a-CF"></a>然于文字。<a id="a-CG"></a>不能解了。</p>
  <p id="aCH">论曰。<a id="a-CI"></a>复次总摄一切分别略有十种。<a id="a-CJ"></a>一根本分别。<a id="a-CK"></a>谓阿赖耶识。<a id="a-CL"></a>二缘相分别。<a id="a-CM"></a>谓色等识。<a id="a-CN"></a>三显相分别。<a id="a-CO"></a>谓眼识等并所依识。<a id="a-CP"></a>四缘相变异分别谓老等变异。<a id="a-CQ"></a>乐受等变异。<a id="a-CR"></a>贪等变异。<a id="a-CS"></a>逼害时节代谢等变异。<a id="a-CT"></a>捺落迦等诸趣变异。<a id="a-CU"></a>及欲界等诸界变异。<a id="a-CV"></a>五显相变异分别谓即如前所说变异所有变异。<a id="a-CW"></a>六他引分别谓闻非正法类。<a id="a-CX"></a>及闻正法类分别。<a id="a-CY"></a>七不如理分别。<a id="a-CZ"></a>谓诸外道闻非正法类分别。<a id="a-Ca"></a>八如理分别。<a id="a-Cb"></a>谓正法中闻正法类分别。<a id="a-Cc"></a>九执着分别。<a id="a-Cd"></a>谓不如理作意类。<a id="a-Ce"></a>萨迦耶见为本六十二见趣相应分别。<a id="a-Cf"></a>十散动分别。<a id="a-Cg"></a>谓诸菩萨十种分别。</p>
  <p id="aCh">释曰。<a id="a-Ci"></a>总摄一切分别略有十种者。<a id="a-Cj"></a>是总标举。<a id="a-Ck"></a>后当别释。<a id="a-Cl"></a>根本分别者。<a id="a-Cm"></a>谓阿赖耶识是诸分别根本。<a id="a-Cn"></a>自体亦是分别。<a id="a-Co"></a>缘相分别者。<a id="a-Cp"></a>谓色等识为所缘相所起分别。<a id="a-Cq"></a>显相分别者。<a id="a-Cr"></a>谓眼识等并所依识。<a id="a-Cs"></a>显现似彼所缘境相所起分别有所分别或能分别故。<a id="a-Ct"></a>名分别缘相。<a id="a-Cu"></a>变异分别者。<a id="a-Cv"></a>谓即缘相所有变异。<a id="a-Cw"></a>缘此缘相变异分别。<a id="a-Cx"></a>故名缘相变异分别。<a id="a-Cy"></a>谓老等变异者。<a id="a-Cz"></a>身中大种衰朽改易。<a id="a-D0"></a>名老变异分别。<a id="a-D1"></a>此故说名缘相变异分别。<a id="a-D2"></a>等者。<a id="a-D3"></a>等取病死变异。<a id="a-D4"></a>乐受等变异亦尔。<a id="a-D5"></a>谓由乐受身体改易。<a id="a-D6"></a>等者。<a id="a-D7"></a>等取苦及不苦不乐。<a id="a-D8"></a>贪等变异亦尔。<a id="a-D9"></a>等者。<a id="a-DA"></a>等取瞋痴。<a id="a-DB"></a>逼害时节代谢等变异亦尔。<a id="a-DC"></a>谓身变异为所缘境所起分别。<a id="a-DD"></a>逼害者。<a id="a-DE"></a>谓杀缚等。<a id="a-DF"></a>时节代谢者。<a id="a-DG"></a>谓寒时等时节改易。<a id="a-DH"></a>捺落迦等诸趣变异者。<a id="a-DI"></a>等取傍生及饿鬼趣。<a id="a-DJ"></a>及欲界等诸界变异亦尔。<a id="a-DK"></a>等者。<a id="a-DL"></a>等取色无色界。<a id="a-DM"></a>显相变异分别者。<a id="a-DN"></a>谓眼识等显现似彼所缘境相所有变异。<a id="a-DO"></a>缘此显相。<a id="a-DP"></a>变异分别。<a id="a-DQ"></a>此亦如前所说老等种种变异。<a id="a-DR"></a>由此亦于老等位中变异起故。<a id="a-DS"></a>他引分别者。<a id="a-DT"></a>谓由他教所起分别。<a id="a-DU"></a>此复二种。<a id="a-DV"></a>一闻非正法类。<a id="a-DW"></a>二闻正法类。<a id="a-DX"></a>此复二种于法分别。<a id="a-DY"></a>谓闻正法类或善或不善。<a id="a-DZ"></a>闻非正法类亦如是释。<a id="a-Da"></a>不如理分别者。<a id="a-Db"></a>谓诸外道及彼弟子闻非正法类为因分别。<a id="a-Dc"></a>如理分别者。<a id="a-Dd"></a>谓正法中诸佛弟子闻正法类为因分别。<a id="a-De"></a>执着分别者。<a id="a-Df"></a>谓不如理作意为因依止我见。<a id="a-Dg"></a>起六十二诸恶见趣相应分别。<a id="a-Dh"></a>如经广说。<a id="a-Di"></a>散动分别者。<a id="a-Dj"></a>谓诸菩萨如后所说十种分别。</p>
  <p id="aDk">论曰。<a id="a-Dl"></a>一无相散动。<a id="a-Dm"></a>二有相散动。<a id="a-Dn"></a>三增益散动。<a id="a-Do"></a>四损减散动。<a id="a-Dp"></a>五一性散动。<a id="a-Dq"></a>六异性散动。<a id="a-Dr"></a>七自性散动。<a id="a-Ds"></a>八差别散动。<a id="a-Dt"></a>九如名取义散动。<a id="a-Du"></a>十如义取名散动。<a id="a-Dv"></a>为对治此十种散动。<a id="a-Dw"></a>一切般若波罗蜜多中说无分别智。<a id="a-Dx"></a>如是所治能治。<a id="a-Dy"></a>应知具摄般若波罗蜜多义。</p>
  <p id="aDz">释曰。<a id="a-E0"></a>此中无相散动者。<a id="a-E1"></a>谓此散动即以其无为所缘相。<a id="a-E2"></a>为对治此散动故。<a id="a-E3"></a>般若波罗蜜多经言实有菩萨。<a id="a-E4"></a>言实有者。<a id="a-E5"></a>显示菩萨实有空体。<a id="a-E6"></a>空即是体故名空体。<a id="a-E7"></a>有相散动者谓此散动即以其有为所缘相。<a id="a-E8"></a>为对治此散动故。<a id="a-E9"></a>即彼经言不见有菩萨。<a id="a-EA"></a>此经意说不见菩萨。<a id="a-EB"></a>以遍计所执及依他起为体。<a id="a-EC"></a>增益散动者。<a id="a-ED"></a>为对治此散动故。<a id="a-EE"></a>即彼经言色自性空。<a id="a-EF"></a>由遍计所执色。<a id="a-EG"></a>自性空故。<a id="a-EH"></a>损减散动者。<a id="a-EI"></a>为对治此散动故。<a id="a-EJ"></a>即彼经言不由空故谓法性色性不空故。<a id="a-EK"></a>一性散动者。<a id="a-EL"></a>为对治此散动故。<a id="a-EM"></a>即彼经言色空非色。<a id="a-EN"></a>何以故。<a id="a-EO"></a>若依他起与圆成实是一性者。<a id="a-EP"></a>此依他起应如圆成实是清净境。<a id="a-EQ"></a>异性散动者。<a id="a-ER"></a>为对治此散动故。<a id="a-ES"></a>即彼经言色不离空。<a id="a-ET"></a>何以故。<a id="a-EU"></a>此二若异。<a id="a-EV"></a>法与法性亦应有异。<a id="a-EW"></a>若有异性不应道理。<a id="a-EX"></a>如无常法与无常性。<a id="a-EY"></a>若取遍计所执自性。<a id="a-EZ"></a>色即是空。<a id="a-Ea"></a>空即是色。<a id="a-Eb"></a>何以故。<a id="a-Ec"></a>遍计所执色无所有。<a id="a-Ed"></a>即是空性。<a id="a-Ee"></a>此空性即是彼无所有。<a id="a-Ef"></a>非如依他起与圆成实。<a id="a-Eg"></a>不可说一。<a id="a-Eh"></a>自性散动者。<a id="a-Ei"></a>为对治此散动故。<a id="a-Ej"></a>即彼经言。<a id="a-Ek"></a>舍利子。<a id="a-El"></a>此但有名谓之为色。<a id="a-Em"></a>何以故。<a id="a-En"></a>色之自性无所有故。<a id="a-Eo"></a>差别散动者。<a id="a-Ep"></a>为对治此散动故。<a id="a-Eq"></a>即彼经言。<a id="a-Er"></a>自性无生无灭无染无净。<a id="a-Es"></a>生即有染。<a id="a-Et"></a>灭即有净。<a id="a-Eu"></a>无生灭故无染无净。<a id="a-Ev"></a>如是诸句有如是义。<a id="a-Ew"></a>如名取义散动者。<a id="a-Ex"></a>谓如其名于义散动。<a id="a-Ey"></a>为对治此散动故。<a id="a-Ez"></a>即彼经言。<a id="a-F0"></a>假立客名别别于法而起分别。<a id="a-F1"></a>言别别者。<a id="a-F2"></a>谓别别名。<a id="a-F3"></a>如义取名散动者。<a id="a-F4"></a>如义于名而起散动。<a id="a-F5"></a>为对治此散动故。<a id="a-F6"></a>即彼经言。<a id="a-F7"></a>假立客名随起言说。<a id="a-F8"></a>非义自性有如是名。<a id="a-F9"></a>为对治此十散动故。<a id="a-FA"></a>说般若波罗蜜多。<a id="a-FB"></a>由此说为因无分别智生。</p>
  <p id="aFC">论曰。<a id="a-FD"></a>若由异门依他起自性有三自性。<a id="a-FE"></a>云何三自性不成无差别。<a id="a-FF"></a>若由异门成依他起。<a id="a-FG"></a>不即由此成遍计所执及圆成实。<a id="a-FH"></a>若由异门成遍计所执。<a id="a-FI"></a>不即由此成依他起及圆成实若由异门成圆成实。<a id="a-FJ"></a>不即由此成依他起及遍计所执。</p>
  <p id="aFK">释曰。<a id="a-FL"></a>此义如前道理解释。</p>
 </body>
</html>