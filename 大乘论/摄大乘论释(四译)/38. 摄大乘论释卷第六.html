<!doctype html>
<html id="z3IBVPFx4" data-ver="1509">
 <head>
  <meta charset="utf-8">
  <meta author="天亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第六</h1>
  <h2 id="a2">分别章第三之二</h2>
  <p id="a3">论曰。<a id="a-4"></a>云何得知此依他性。<a id="a-5"></a>由分别性显现似法。<a id="a-6"></a>不与分别性同体。</p>
  <p id="a7">释曰。<a id="a-8"></a>此问言分别性显现似法。<a id="a-9"></a>此似法不离依他性。<a id="a-A"></a>应与依他性同体云何言不同体。</p>
  <p id="aB">论曰。<a id="a-C"></a>未得名前于义不应生智故。<a id="a-D"></a>法体与名一则此义相违。</p>
  <p id="aE">释曰。<a id="a-F"></a>依他性虽复由分别性一分所显不与分别性同体。<a id="a-G"></a>为显此义故立三证。<a id="a-H"></a>此即第一证。<a id="a-I"></a>若依他与分别共一体。<a id="a-J"></a>此执相违。<a id="a-K"></a>若依他与分别共一体。<a id="a-L"></a>此智不开名于义应生。<a id="a-M"></a>譬如离瓶名于瓶义瓶智不生。<a id="a-N"></a>若瓶义与瓶名一体此事不应成名义不同相故。<a id="a-O"></a>若执名义共一体。<a id="a-P"></a>此执则相违。<a id="a-Q"></a>此证显名是依他。<a id="a-R"></a>显义是分别。<a id="a-S"></a>何以故。<a id="a-T"></a>此依他由名所分别故。</p>
  <p id="aU">论曰。<a id="a-V"></a>由名多故。<a id="a-W"></a>若名与义一。<a id="a-X"></a>名既多义应成多。<a id="a-Y"></a>此义体相违。</p>
  <p id="aZ">释曰。<a id="a-a"></a>此即第二证。<a id="a-b"></a>或一义有多名。<a id="a-c"></a>若名与义共一体。<a id="a-d"></a>如名多。<a id="a-e"></a>义亦应成多。<a id="a-f"></a>若尔一义应有多体。<a id="a-g"></a>一物多体此义相违。<a id="a-h"></a>是故若两性一体。<a id="a-i"></a>则成第二相违。</p>
  <p id="aj">论曰。<a id="a-k"></a>由名不定。<a id="a-l"></a>体相杂此义相违。</p>
  <p id="am">释曰。<a id="a-n"></a>譬如瞿名目九义。<a id="a-o"></a>若言名与义一体。<a id="a-p"></a>是两体相违则成第三相违。<a id="a-q"></a>瞿名所目诸义。<a id="a-r"></a>相貌不同。<a id="a-s"></a>由许一体。<a id="a-t"></a>相违法一处得成。<a id="a-u"></a>无如此义。<a id="a-v"></a>是故两性不可为一体。</p>
  <p id="aw">论曰。<a id="a-x"></a>此中说偈。</p>
  <p id="ay">释曰。<a id="a-z"></a>重显前义。<a id="a-10"></a>是故说偈。<a id="a-11"></a>初偈显依他分别不共一体。<a id="a-12"></a>此义得成由三相违故。</p>
  <p id="a13">论曰。</p>
  <p id="a14">于名前无智　　多名及不定</p>
  <p id="a15">义成由同体　　多杂体相违</p>
  <p id="a16">法无显似有　　无染而有净</p>
  <p id="a17">是故譬幻事　　亦以譬虚空</p>
  <p id="a18">论曰。<a id="a-19"></a>义成。</p>
  <p id="a1A">释曰。<a id="a-1B"></a>即明依他性与分别性。<a id="a-1C"></a>不同体义成。</p>
  <p id="a1D">论曰。<a id="a-1E"></a>于名前无智。<a id="a-1F"></a>同体相违。</p>
  <p id="a1G">释曰。<a id="a-1H"></a>此即第一相违。</p>
  <p id="a1I">论曰。<a id="a-1J"></a>多名同体。<a id="a-1K"></a>多体相违。</p>
  <p id="a1L">释曰。<a id="a-1M"></a>此即第二相违。</p>
  <p id="a1N">论曰。<a id="a-1O"></a>及不定。<a id="a-1P"></a>同体杂体相违。</p>
  <p id="a1Q">释曰。<a id="a-1R"></a>此即第三相违。<a id="a-1S"></a>后偈为教弟子。<a id="a-1T"></a>弟子于二事生疑。</p>
  <p id="a1U">论曰。<a id="a-1V"></a>法无显似有无染而有净。</p>
  <p id="a1W">释曰。<a id="a-1X"></a>此明于两种相违生疑。<a id="a-1Y"></a>无法显似有法是第一相违。<a id="a-1Z"></a>于无染中而有净是第二相违。</p>
  <p id="a1a">论曰。<a id="a-1b"></a>是故譬幻事亦以譬虚空。</p>
  <p id="a1c">释曰。<a id="a-1d"></a>即以此譬。<a id="a-1e"></a>释弟子疑。<a id="a-1f"></a>譬如幻像实无显现为有。<a id="a-1g"></a>诸分别法亦尔。<a id="a-1h"></a>实无而显现似有。<a id="a-1i"></a>此有亦可见。<a id="a-1j"></a>譬如虚空非云等五障所染。<a id="a-1k"></a>自性清净。<a id="a-1l"></a>云等障后灭时。<a id="a-1m"></a>亦说空为净。<a id="a-1n"></a>诸法亦尔。<a id="a-1o"></a>本无有染自性清净。<a id="a-1p"></a>客尘障盖后灭则见清净。</p>
  <p id="a1q">论曰。<a id="a-1r"></a>云何如此显现而实非有。<a id="a-1s"></a>依他性一切种非不有。</p>
  <p id="a1t">释曰。<a id="a-1u"></a>此问若依他性。<a id="a-1v"></a>如所显现如此无所有。<a id="a-1w"></a>一切一切种。<a id="a-1x"></a>此性亦不无。<a id="a-1y"></a>此意云何。</p>
  <p id="a1z">论曰。<a id="a-20"></a>若无依他性。<a id="a-21"></a>真实性亦无。<a id="a-22"></a>一切无不成。<a id="a-23"></a>若无依他性及真实性。<a id="a-24"></a>则无有染污及清净品过失此二品可知非无。<a id="a-25"></a>是故非一切皆无。<a id="a-26"></a>此中说偈。</p>
  <p id="a27">若无依他性　　真实性亦无</p>
  <p id="a28">则恒无二品　　谓染污清净</p>
  <p id="a29">诸佛世尊于大乘中。<a id="a-2A"></a>说鞞佛略经。<a id="a-2B"></a>此经中说。<a id="a-2C"></a>云何应知分别性。<a id="a-2D"></a>由说无有品类。<a id="a-2E"></a>此性应知。<a id="a-2F"></a>云何应知依他性。<a id="a-2G"></a>由说幻事鹿渴梦相影光谷响水月变化。<a id="a-2H"></a>如此等譬应知其性。<a id="a-2I"></a>云何应知真实性。<a id="a-2J"></a>由说四种清净法。<a id="a-2K"></a>应知此性。</p>
  <p id="a2L">释曰。<a id="a-2M"></a>若无此性真实性亦无。<a id="a-2N"></a>何以故。<a id="a-2O"></a>若有染污则有清净。<a id="a-2P"></a>若两法悉无则一切皆无。<a id="a-2Q"></a>此一切无。<a id="a-2R"></a>由此方便能显其不成。<a id="a-2S"></a>何者为方便。<a id="a-2T"></a>拨无生死涅槃。<a id="a-2U"></a>此义不可立。<a id="a-2V"></a>由染污品及清净品可见。<a id="a-2W"></a>是故两法显现若拨言无则成邪见。<a id="a-2X"></a>亦名损减谤。<a id="a-2Y"></a>是故分别性是无。<a id="a-2Z"></a>依他性不可拨言无故知依他分别不得同体。</p>
  <p id="a2a">论曰。<a id="a-2b"></a>四种清净法者。<a id="a-2c"></a>一此法本来自性清净。<a id="a-2d"></a>谓如如空实际无相真实法界。</p>
  <p id="a2e">释曰。<a id="a-2f"></a>由是法自性本来清净。<a id="a-2g"></a>此清净名如如。<a id="a-2h"></a>于一切众生平等有。<a id="a-2i"></a>以是通相故。<a id="a-2j"></a>由此法是有故。<a id="a-2k"></a>说一切法名如来藏。</p>
  <p id="a2l">论曰。<a id="a-2m"></a>二无垢清净。<a id="a-2n"></a>谓此法出离一切客尘障垢。</p>
  <p id="a2o">释曰。<a id="a-2p"></a>是如来藏离惑智两障。<a id="a-2q"></a>由此永清净故。<a id="a-2r"></a>诸佛如来得显现。</p>
  <p id="a2s">论曰。<a id="a-2t"></a>三至得道清净。<a id="a-2u"></a>谓一切助道法。<a id="a-2v"></a>及诸波罗蜜等。</p>
  <p id="a2w">释曰。<a id="a-2x"></a>为得清净菩萨行道。<a id="a-2y"></a>此道能得清净故。<a id="a-2z"></a>亦名清净道。<a id="a-30"></a>即般若波罗蜜。<a id="a-31"></a>及念处等诸助道法。</p>
  <p id="a32">论曰。<a id="a-33"></a>四道生境界清净。<a id="a-34"></a>谓正说大乘法。</p>
  <p id="a35">释曰。<a id="a-36"></a>道及助道法生所缘境界。<a id="a-37"></a>谓修多罗等十二部正说。<a id="a-38"></a>是清净资粮故。<a id="a-39"></a>亦名清净。</p>
  <p id="a3A">论曰。<a id="a-3B"></a>何以故。</p>
  <p id="a3C">释曰。<a id="a-3D"></a>云何说生道境界清净。<a id="a-3E"></a>是真实性摄。<a id="a-3F"></a>非分别及依他。</p>
  <p id="a3G">论曰。<a id="a-3H"></a>此说是清净因故。<a id="a-3I"></a>非分别清净法界流故。<a id="a-3J"></a>非依他由此四种清净法。<a id="a-3K"></a>摄一切清净法皆尽。</p>
  <p id="a3L">释曰。<a id="a-3M"></a>此正说若属分别性。<a id="a-3N"></a>应成染污因。<a id="a-3O"></a>是清净因故。<a id="a-3P"></a>非分别性。<a id="a-3Q"></a>若属依他性。<a id="a-3R"></a>如依他性亦应成虚。<a id="a-3S"></a>此清净法界流为体。<a id="a-3T"></a>是故非虚。<a id="a-3U"></a>以出二性外故属真实性。<a id="a-3V"></a>若说四清净中随一清净。<a id="a-3W"></a>此说于大乘中。<a id="a-3X"></a>应知属真实性。<a id="a-3Y"></a>第一第二清净。<a id="a-3Z"></a>由无变异故成真实。<a id="a-3a"></a>第三第四由无颠倒故成真实。</p>
  <p id="a3b">论曰。<a id="a-3c"></a>此中说偈。</p>
  <p id="a3d">释曰。<a id="a-3e"></a>欲重明此义令显了故更说偈。</p>
  <p id="a3f">论曰。</p>
  <p id="a3g">幻等显依他　　说无显分别</p>
  <p id="a3h">若说四清净　　此说属真实</p>
  <p id="a3i">清净由本性　　无垢道缘缘</p>
  <p id="a3j">一切清净法　　四皆摄品类</p>
  <p id="a3k">论曰。<a id="a-3l"></a>幻等显依他。</p>
  <p id="a3m">释曰。<a id="a-3n"></a>是处如来说一切诸法如幻事。<a id="a-3o"></a>乃至如变化譬。<a id="a-3p"></a>应知此言是说依他。</p>
  <p id="a3q">论曰。<a id="a-3r"></a>说无显分别。</p>
  <p id="a3s">释曰。<a id="a-3t"></a>若说无色乃至无一切法。<a id="a-3u"></a>应知此言是说分别。<a id="a-3v"></a>为此意用如来说依他性。<a id="a-3w"></a>以幻事等为譬今当说此义。</p>
  <p id="a3x">论曰。<a id="a-3y"></a>若说四清净此说属真实。<a id="a-3z"></a>清净由本性无垢道缘缘。<a id="a-40"></a>一切清净法四皆摄品类。<a id="a-41"></a>何因何缘是依他性。<a id="a-42"></a>如经所说幻事等譬所显。<a id="a-43"></a>于依他性中为除他虚妄疑惑。<a id="a-44"></a>云何他于依他性中生虚妄疑惑。<a id="a-45"></a>诸说于依他性中有如此虚妄疑心。<a id="a-46"></a>若实无有物云何成境界。<a id="a-47"></a>为决此疑故说幻事譬。</p>
  <p id="a48">释曰。<a id="a-49"></a>于虚妄起疑谓为实有。<a id="a-4A"></a>不信是虚妄故名虚妄疑。<a id="a-4B"></a>此法若显现成境界。<a id="a-4C"></a>云何言虚妄。<a id="a-4D"></a>故以幻事譬依他性。<a id="a-4E"></a>譬如幻像尘实不有亦成境界。<a id="a-4F"></a>诸法亦尔。<a id="a-4G"></a>为除此疑故须立譬。</p>
  <p id="a4H">论曰。<a id="a-4I"></a>若无境界。<a id="a-4J"></a>心及心法云何得生。<a id="a-4K"></a>为决此疑故说鹿渴譬。</p>
  <p id="a4L">释曰。<a id="a-4M"></a>鹿渴譬心及心法。<a id="a-4N"></a>以水譬尘鹿渴动摇生识。<a id="a-4O"></a>缘水为境实无有水。<a id="a-4P"></a>如此心及心法起变异事。<a id="a-4Q"></a>于无有尘生缘尘识。</p>
  <p id="a4R">论曰。<a id="a-4S"></a>若实无尘爱非爱。<a id="a-4T"></a>受用云何得成。<a id="a-4U"></a>为决此疑故说梦相譬。</p>
  <p id="a4V">释曰。<a id="a-4W"></a>譬如于梦中无有实尘。<a id="a-4X"></a>亦见有爱憎受用。<a id="a-4Y"></a>此依他性中亦尔。<a id="a-4Z"></a>无有实尘。<a id="a-4a"></a>亦见有爱憎受用。</p>
  <p id="a4b">论曰。<a id="a-4c"></a>若实无法。<a id="a-4d"></a>善恶二业爱非爱果报云何得生。<a id="a-4e"></a>为决此疑故说影譬。</p>
  <p id="a4f">释曰。<a id="a-4g"></a>譬如镜中无实影尘。<a id="a-4h"></a>于面相起影识。<a id="a-4i"></a>此影尘非不显现。<a id="a-4j"></a>爱憎两果亦尔。<a id="a-4k"></a>实非有而显现似有。</p>
  <p id="a4l">论曰。<a id="a-4m"></a>若实无法云何种种智生。<a id="a-4n"></a>为决此疑故说光影譬。</p>
  <p id="a4o">释曰。<a id="a-4p"></a>譬如人弄影。<a id="a-4q"></a>见影有种种相貌随影起种种识。<a id="a-4r"></a>无实影尘。<a id="a-4s"></a>种种识尘亦尔实无所有而有种种尘显现。</p>
  <p id="a4t">论曰。<a id="a-4u"></a>若无实法云何种种言说起。<a id="a-4v"></a>为决此疑故说谷响譬。</p>
  <p id="a4w">释曰。<a id="a-4x"></a>譬如实无响尘而显现可闻。<a id="a-4y"></a>言说事亦尔。<a id="a-4z"></a>实无所有而显现可闻。</p>
  <p id="a50">论曰。<a id="a-51"></a>若实无法云何成缘真实法。<a id="a-52"></a>定心境界。<a id="a-53"></a>为决此疑故说水月譬。</p>
  <p id="a54">释曰。<a id="a-55"></a>譬如无水月实尘而显现可见。<a id="a-56"></a>由水润滑澄清故。<a id="a-57"></a>若人心得定无实尘为境。<a id="a-58"></a>亦显现可见。<a id="a-59"></a>水譬定。<a id="a-5A"></a>以定心润滑澄清故。</p>
  <p id="a5B">论曰。<a id="a-5C"></a>若实无法云何诸菩萨故作心。<a id="a-5D"></a>无颠倒心为他作利益事。<a id="a-5E"></a>于六道受生。<a id="a-5F"></a>为决此疑故说变化譬。</p>
  <p id="a5G">释曰。<a id="a-5H"></a>譬如无实变化尘。<a id="a-5I"></a>随变化者所作。<a id="a-5J"></a>一切所作事皆成所化尘。<a id="a-5K"></a>非不显现。<a id="a-5L"></a>菩萨受生亦尔。<a id="a-5M"></a>实无六道受生身。<a id="a-5N"></a>作利益一切众生事及受生身亦显现。<a id="a-5O"></a>复有何义。<a id="a-5P"></a>佛世尊说幻事等譬。<a id="a-5Q"></a>更有别义。<a id="a-5R"></a>今当说佛意。<a id="a-5S"></a>幻事譬为对治眼等六内根。<a id="a-5T"></a>诸根如幻像。<a id="a-5U"></a>实非有而显现似有。<a id="a-5V"></a>鹿渴譬器世界。<a id="a-5W"></a>由此大故。<a id="a-5X"></a>显现如水实无所有。<a id="a-5Y"></a>而于鹿渴显现似有。<a id="a-5Z"></a>以动摇故。<a id="a-5a"></a>此器世界众生执为色等可受用法。<a id="a-5b"></a>如执鹿渴中水谓为可饮。<a id="a-5c"></a>为对治此执故说梦相譬。<a id="a-5d"></a>譬如于梦中色等诸尘无所有。<a id="a-5e"></a>因此有爱憎受用。<a id="a-5f"></a>为对治身业故说影譬。<a id="a-5g"></a>依善恶身业有别色似影生。<a id="a-5h"></a>为对治口业故说谷响譬。<a id="a-5i"></a>由此譬显口业为因有口业果报由如谷响。<a id="a-5j"></a>意业有三种。<a id="a-5k"></a>一不寂静地。<a id="a-5l"></a>即是欲界散动业。<a id="a-5m"></a>二寂静地。<a id="a-5n"></a>即修慧。<a id="a-5o"></a>三闻思二慧。<a id="a-5p"></a>为对治不寂静地意业故。<a id="a-5q"></a>说光影譬。<a id="a-5r"></a>由此譬显意业果报。<a id="a-5s"></a>譬如光影。<a id="a-5t"></a>为对治寂静地意业故。<a id="a-5u"></a>说水月譬显意业果报。<a id="a-5v"></a>譬如水月。<a id="a-5w"></a>如水中月实无有月而显现似月。<a id="a-5x"></a>寂静心亦尔实无所有。<a id="a-5y"></a>于寂静心中而有动摇。<a id="a-5z"></a>现在及未来世果显现。<a id="a-60"></a>离此寂静心无有别果。<a id="a-61"></a>为对治闻思品类意业故。<a id="a-62"></a>说变化譬。<a id="a-63"></a>若是闻思熏习生业果报。<a id="a-64"></a>譬如变化品类非有亦有显现。<a id="a-65"></a>闻思生业果报亦尔。<a id="a-66"></a>由此法尔三性为相如来所说经悉皆随顺。<a id="a-67"></a>今当说随顺经义。</p>
  <p id="a68">论曰。<a id="a-69"></a>婆罗门问经中言。<a id="a-6A"></a>世尊依何义说如此言。<a id="a-6B"></a>如来不见生死不见涅槃。<a id="a-6C"></a>于依他性中。<a id="a-6D"></a>依分别性及依真实性。<a id="a-6E"></a>生死为涅槃。<a id="a-6F"></a>依无差别义。<a id="a-6G"></a>何以故。<a id="a-6H"></a>此依他性由分别一分成生死。<a id="a-6I"></a>由真实一分成涅槃。</p>
  <p id="a6J">释曰。<a id="a-6K"></a>依他性非生死。<a id="a-6L"></a>由此性因真实性成涅槃。<a id="a-6M"></a>此性非涅槃。<a id="a-6N"></a>何以故。<a id="a-6O"></a>此由分别分即是生死故。<a id="a-6P"></a>是故不可定说一分。<a id="a-6Q"></a>若见一分余分性不异。<a id="a-6R"></a>是故不见生死亦不见涅槃。<a id="a-6S"></a>由此意故如来答婆罗门如此。</p>
  <p id="a6T">论曰。<a id="a-6U"></a>阿毗达磨修多罗中。<a id="a-6V"></a>佛世尊说法有三种。<a id="a-6W"></a>一染污分。<a id="a-6X"></a>二清净分。<a id="a-6Y"></a>三染污清净分。<a id="a-6Z"></a>依何义说此三分。<a id="a-6a"></a>于依他性中。<a id="a-6b"></a>分别性为染污分。<a id="a-6c"></a>真实性为清净分。<a id="a-6d"></a>依他性为染污清净分。<a id="a-6e"></a>依如此义故说三分。</p>
  <p id="a6f">释曰。<a id="a-6g"></a>阿毗达磨修多罗中。<a id="a-6h"></a>说分别性以烦恼为性。<a id="a-6i"></a>真实性以清净品为性。<a id="a-6j"></a>依他性由具两分。<a id="a-6k"></a>以二性为性故。<a id="a-6l"></a>说法有三种。<a id="a-6m"></a>一烦恼为分。<a id="a-6n"></a>二清净为分。<a id="a-6o"></a>三二法为分。<a id="a-6p"></a>依此义故作此说。</p>
  <p id="a6q">论曰。<a id="a-6r"></a>于此义中以何为譬。<a id="a-6s"></a>以金藏土为譬。<a id="a-6t"></a>譬如于金藏土中见有三法。<a id="a-6u"></a>一地界二金三土。<a id="a-6v"></a>于地界中土非有而显现。<a id="a-6w"></a>金实有不显现。<a id="a-6x"></a>此土若以火烧炼。<a id="a-6y"></a>土则不现。<a id="a-6z"></a>金相自现。<a id="a-70"></a>此地界土显现时。<a id="a-71"></a>由虚妄相显现。<a id="a-72"></a>金显现时由真实相显现。<a id="a-73"></a>是故地界有二分。</p>
  <p id="a74">释曰。<a id="a-75"></a>如来为显此义故。<a id="a-76"></a>说金藏土譬。<a id="a-77"></a>金为藏者。<a id="a-78"></a>地界是金种子故说名金藏土。<a id="a-79"></a>以坚触为地界。<a id="a-7A"></a>以所造色为土。<a id="a-7B"></a>谓色尘等。<a id="a-7C"></a>此三可了别。<a id="a-7D"></a>此地界先由土相显现。<a id="a-7E"></a>后由金相显现。<a id="a-7F"></a>何以故。<a id="a-7G"></a>此地界若为火所炼。<a id="a-7H"></a>金相则显。<a id="a-7I"></a>是故于地界实有金。<a id="a-7J"></a>此义可信。</p>
  <p id="a7K">论曰。<a id="a-7L"></a>如此本识未为无分别智火所烧炼时。<a id="a-7M"></a>此识由虚妄分别性显现。<a id="a-7N"></a>不由真实性显现。<a id="a-7O"></a>若为无分别智火所烧炼时此识由成就真实性显现。<a id="a-7P"></a>不由虚妄分别性显现。<a id="a-7Q"></a>是故虚妄分别性识。<a id="a-7R"></a>即依他性有二分。<a id="a-7S"></a>譬如金藏土中。<a id="a-7T"></a>所有地界。<a id="a-7U"></a>复次有处世尊说一切法常住。<a id="a-7V"></a>有处说一切法无常。<a id="a-7W"></a>有处说非常非无常。<a id="a-7X"></a>依何义说常。<a id="a-7Y"></a>此依他性由真实性分常住。<a id="a-7Z"></a>由分别性分无常。<a id="a-7a"></a>由二性分非常非无常。<a id="a-7b"></a>如依此义说常无常无二。<a id="a-7c"></a>如此说苦乐无二。<a id="a-7d"></a>善恶无二。<a id="a-7e"></a>空不空无二。<a id="a-7f"></a>有我无我无二。<a id="a-7g"></a>净不净无二。<a id="a-7h"></a>有性无性无二。<a id="a-7i"></a>有生无生无二。<a id="a-7j"></a>有灭无灭无二。<a id="a-7k"></a>本来寂静不寂静无二。<a id="a-7l"></a>本来涅槃非涅槃无二。<a id="a-7m"></a>生死涅槃无二。<a id="a-7n"></a>由如此等差别。<a id="a-7o"></a>诸佛如来依义密语。<a id="a-7p"></a>由此三性应随决了常无常等正说。<a id="a-7q"></a>如前解释此中说偈。</p>
  <p id="a7r">如法实不有　　如彼种种现</p>
  <p id="a7s">由此法非法　　故说无二义</p>
  <p id="a7t">释曰。<a id="a-7u"></a>诸法非法非非法。<a id="a-7v"></a>由此法实无所有故。<a id="a-7w"></a>非法如有显现故。<a id="a-7x"></a>非非法。<a id="a-7y"></a>由非法非非法故说无二义。</p>
  <p id="a7z">论曰。</p>
  <p id="a80">依一分说言　　或有或非有</p>
  <p id="a81">依二分说言　　非有非非有</p>
  <p id="a82">释曰。<a id="a-83"></a>若依一一分。<a id="a-84"></a>不可说诸法有及非有。<a id="a-85"></a>如所显现不如是有故不可说有。<a id="a-86"></a>虽实非有如有显现故。<a id="a-87"></a>不可说非有。<a id="a-88"></a>若捉一一分应如此判。<a id="a-89"></a>若约依他性具有二分。<a id="a-8A"></a>说诸法非有非非有。</p>
  <p id="a8B">论曰。</p>
  <p id="a8C">如显现不有　　是故说永无</p>
  <p id="a8D">如显现实有　　是故说非无</p>
  <p id="a8E">释曰。<a id="a-8F"></a>如所显现不如此有。<a id="a-8G"></a>依不有义故说永无。<a id="a-8H"></a>虽复不有非不显现。<a id="a-8I"></a>依唯有显现义故说非无。</p>
  <p id="a8J">论曰。</p>
  <p id="a8K">由自体非有　　自体不住故</p>
  <p id="a8L">如取不有故　　三性成无性</p>
  <p id="a8M">由无性故成　　前为后依止</p>
  <p id="a8N">无生灭本净　　及自性涅槃</p>
  <p id="a8O">论曰。<a id="a-8P"></a>由自体非有。</p>
  <p id="a8Q">释曰。<a id="a-8R"></a>今当显如来所说无性意。<a id="a-8S"></a>初句一分明无性通大小乘。<a id="a-8T"></a>此正是显无性意自。<a id="a-8U"></a>非有者显通无性。<a id="a-8V"></a>由诸法离因缘和合。<a id="a-8W"></a>不关外缘自然成。<a id="a-8X"></a>无有此义故。<a id="a-8Y"></a>一切法无性体非有者亦是无性。<a id="a-8Z"></a>此有别意。<a id="a-8a"></a>谓约过去未来此体已灭。<a id="a-8b"></a>由此体更立法为有。<a id="a-8c"></a>无如此义。<a id="a-8d"></a>此体未有。<a id="a-8e"></a>由此体预立法为有。<a id="a-8f"></a>亦无此义。<a id="a-8g"></a>是故去来二世并无自性。</p>
  <p id="a8h">论曰。<a id="a-8i"></a>自体不住故。</p>
  <p id="a8j">释曰。<a id="a-8k"></a>若诸法已生过。<a id="a-8l"></a>唯生时无能住义。<a id="a-8m"></a>既不能住故现在亦无体。<a id="a-8n"></a>此三世无性。<a id="a-8o"></a>亦通大小二乘。</p>
  <p id="a8p">论曰。<a id="a-8q"></a>如取不有故。<a id="a-8r"></a>三性成无性。</p>
  <p id="a8s">释曰。<a id="a-8t"></a>由分别性所显现。<a id="a-8u"></a>实无所有故。<a id="a-8v"></a>无相性。<a id="a-8w"></a>分别性无体相故。<a id="a-8x"></a>依他无所依止故无生性。<a id="a-8y"></a>此二无性无无性故真实无性性。<a id="a-8z"></a>此三无性但大乘中有。<a id="a-90"></a>余乘则无。</p>
  <p id="a91">论曰。<a id="a-92"></a>由无性故成前为后依止。<a id="a-93"></a>无生灭本净及自性涅槃。</p>
  <p id="a94">释曰。<a id="a-95"></a>由诸法永实无性。<a id="a-96"></a>一切无生等四义得成。<a id="a-97"></a>何以故。<a id="a-98"></a>若诸法无性是故无生。<a id="a-99"></a>若无生则无灭。<a id="a-9A"></a>由无生无灭故本来寂静。<a id="a-9B"></a>由本来寂静故自性涅槃成者。<a id="a-9C"></a>前为后成立依止。<a id="a-9D"></a>谓无性成立。<a id="a-9E"></a>无生故为无生依止。<a id="a-9F"></a>后三亦尔。</p>
  <p data-pb></p>
  <h2 id="a9G">显了意依章第四</h2>
  <p id="a9H">论曰。<a id="a-9I"></a>复次有四意四依。<a id="a-9J"></a>一切佛世尊教应随决了。</p>
  <p id="a9K">释曰。<a id="a-9L"></a>如来所说正法。<a id="a-9M"></a>不出四意四依。<a id="a-9N"></a>此意及依由三性故可决了。<a id="a-9O"></a>若离三性无别道理。<a id="a-9P"></a>能决了此法。</p>
  <p id="a9Q">论曰。<a id="a-9R"></a>一平等意。</p>
  <p id="a9S">释曰。<a id="a-9T"></a>譬如有人执平等法尔说彼即是我。<a id="a-9U"></a>世尊亦尔。<a id="a-9V"></a>平等法身安置心中。<a id="a-9W"></a>说如是言。</p>
  <p id="a9X">论曰。<a id="a-9Y"></a>譬如有说。<a id="a-9Z"></a>昔是时中我名毗婆尸。<a id="a-9a"></a>久已成佛。</p>
  <p id="a9b">释曰。<a id="a-9c"></a>非昔毗婆尸即是今释迦牟尼。<a id="a-9d"></a>此说中以平等为意。<a id="a-9e"></a>是名通平等。<a id="a-9f"></a>若说别平等。<a id="a-9g"></a>谓因果恩德皆同。<a id="a-9h"></a>是名平等意。</p>
  <p id="a9i">论曰。<a id="a-9j"></a>二别时意。</p>
  <p id="a9k">释曰。<a id="a-9l"></a>若有众生由懒惰障不乐勤修行。<a id="a-9m"></a>如来以方便说。<a id="a-9n"></a>由此道理于如来正法中。<a id="a-9o"></a>能勤修行方便说者。</p>
  <p id="a9p">论曰。<a id="a-9q"></a>譬如有说。<a id="a-9r"></a>若人诵持多宝佛名。<a id="a-9s"></a>决定于无上菩提不更退堕。</p>
  <p id="a9t">释曰。<a id="a-9u"></a>是懒惰善根。<a id="a-9v"></a>以诵持多宝佛名。<a id="a-9w"></a>为进上品功德。<a id="a-9x"></a>佛意为显上品功德。<a id="a-9y"></a>于浅行中欲令舍懒惰勤修道。<a id="a-9z"></a>不由唯诵佛名。<a id="a-A0"></a>即不退堕决定得无上菩提。<a id="a-A1"></a>譬如由一金钱营觅得千金钱。<a id="a-A2"></a>非一日得千。<a id="a-A3"></a>由别时得千。<a id="a-A4"></a>如来意亦尔。<a id="a-A5"></a>此一金钱为千金钱因。<a id="a-A6"></a>诵持佛名亦尔。<a id="a-A7"></a>为不退堕菩提因。</p>
  <p id="aA8">论曰。<a id="a-A9"></a>复有说言。<a id="a-AA"></a>由唯发愿。<a id="a-AB"></a>于安乐佛土得往彼受生。</p>
  <p id="aAC">释曰。<a id="a-AD"></a>如前应知是名别时意。</p>
  <p id="aAE">论曰。<a id="a-AF"></a>三别义意。</p>
  <p id="aAG">释曰。<a id="a-AH"></a>此言显自觉了实相。<a id="a-AI"></a>由三性义道理。<a id="a-AJ"></a>若但如闻觉了义。<a id="a-AK"></a>是如来意者。<a id="a-AL"></a>婴儿凡夫亦能觉了。<a id="a-AM"></a>是故如来意不如此。<a id="a-AN"></a>如来意云何。</p>
  <p id="aAO">论曰。<a id="a-AP"></a>譬如有说事。<a id="a-AQ"></a>如是等恒伽所有沙数。<a id="a-AR"></a>诸佛于大乘法义。<a id="a-AS"></a>得生觉了。</p>
  <p id="aAT">释曰。<a id="a-AU"></a>此觉了非闻得成。<a id="a-AV"></a>若人已事恒伽沙数佛。<a id="a-AW"></a>方得成就。<a id="a-AX"></a>是名别义意。</p>
  <p id="aAY">论曰。<a id="a-AZ"></a>四众生乐欲意。<a id="a-Aa"></a>譬如如来先为一人赞叹布施。<a id="a-Ab"></a>后还毁呰。</p>
  <p id="aAc">释曰。<a id="a-Ad"></a>有众生如来先为赞叹布施功德。<a id="a-Ae"></a>后时或为此人毁呰布施。<a id="a-Af"></a>如此意随人得成。<a id="a-Ag"></a>何以故。<a id="a-Ah"></a>若人于财物有悭吝心。<a id="a-Ai"></a>为除此心故先为赞叹布施。<a id="a-Aj"></a>若人已欲乐行施。<a id="a-Ak"></a>施是下品善根。<a id="a-Al"></a>如来后时更毁呰此施。<a id="a-Am"></a>令渴仰其余胜行。<a id="a-An"></a>若不由此意赞毁则成相违。<a id="a-Ao"></a>由如来有别意故。<a id="a-Ap"></a>于一施中赞毁而不相违。</p>
  <p id="aAq">论曰。<a id="a-Ar"></a>如施戒及余修亦尔。<a id="a-As"></a>是名四种意。</p>
  <p id="aAt">释曰。<a id="a-Au"></a>戒等亦如是。<a id="a-Av"></a>有人如来为赞毁于修。<a id="a-Aw"></a>此是世间修故可毁呰。<a id="a-Ax"></a>若出世间修则无可毁。<a id="a-Ay"></a>义意及依异相云何如来心先缘此事。<a id="a-Az"></a>后为他说故名为意。<a id="a-B0"></a>由此因众生决定。<a id="a-B1"></a>入正定聚故名此因为依。</p>
  <p id="aB2">论曰。<a id="a-B3"></a>四依者一令入依。<a id="a-B4"></a>譬如于大小乘中。<a id="a-B5"></a>佛世尊说人法二种通别。<a id="a-B6"></a>二相所摄俗谛。</p>
  <p id="aB7">释曰。<a id="a-B8"></a>于正说中约世谛理说有人法及通别二相。<a id="a-B9"></a>为令众生入于正义故。<a id="a-BA"></a>名令入依。</p>
  <p id="aBB">论曰。<a id="a-BC"></a>二相依。<a id="a-BD"></a>譬如随所说法相中必有三性。</p>
  <p id="aBE">释曰。<a id="a-BF"></a>于正说中若应说法相必说三性。<a id="a-BG"></a>此三性是一切法总相。<a id="a-BH"></a>若欲了别一切法。<a id="a-BI"></a>必须依此三相。<a id="a-BJ"></a>故名相依。</p>
  <p id="aBK">论曰。<a id="a-BL"></a>三对治依。<a id="a-BM"></a>此中八万四千众生烦恼行。<a id="a-BN"></a>对治显现。</p>
  <p id="aBO">释曰。<a id="a-BP"></a>于正说中若说众生行对治。<a id="a-BQ"></a>不出八万四千。<a id="a-BR"></a>谓说四谛等。<a id="a-BS"></a>此说能除众生因果中身见戒取疑。<a id="a-BT"></a>以能成立众生烦恼对治故。<a id="a-BU"></a>名对治依。</p>
  <p id="aBV">论曰。<a id="a-BW"></a>四翻依。<a id="a-BX"></a>此中由说别义言词以显别义。<a id="a-BY"></a>譬如偈言。</p>
  <p id="aBZ">释曰。<a id="a-Ba"></a>于正说中由显说别义。<a id="a-Bb"></a>文字但说别义。<a id="a-Bc"></a>故名翻依。<a id="a-Bd"></a>如偈言。</p>
  <p id="aBe">论曰。</p>
  <p id="aBf">阿娑离。<a id="a-Bg"></a>娑罗摩多耶。<a id="a-Bh"></a>毗跋耶斯者。<a id="a-Bi"></a>修絺多。<a id="a-Bj"></a>离施那者。<a id="a-Bk"></a>僧柯履多。<a id="a-Bl"></a>罗槃底菩提物多摩。</p>
  <p id="aBm">论曰。<a id="a-Bn"></a>阿娑离。</p>
  <p id="aBo">释曰。<a id="a-Bp"></a>谓定。<a id="a-Bq"></a>何以故。<a id="a-Br"></a>娑离者有二义。<a id="a-Bs"></a>一实二动。<a id="a-Bt"></a>阿娑离谓不实不动。<a id="a-Bu"></a>不实是文句明了义。<a id="a-Bv"></a>不动是秘密义。<a id="a-Bw"></a>不动故名定。</p>
  <p id="aBx">论曰。<a id="a-By"></a>娑罗摩多耶。</p>
  <p id="aBz">释曰。<a id="a-C0"></a>名起实心。<a id="a-C1"></a>谓于定起尊重心。</p>
  <p id="aC2">论曰。<a id="a-C3"></a>毗跋耶斯者。</p>
  <p id="aC4">释曰。<a id="a-C5"></a>谓四念处智慧。<a id="a-C6"></a>何以故。<a id="a-C7"></a>毗跋耶斯者。<a id="a-C8"></a>亦有二义。<a id="a-C9"></a>一倒谓于无常起常倒等。<a id="a-CA"></a>二翻倒谓于常作无常解。<a id="a-CB"></a>倒是文句明了义翻倒是秘密义。</p>
  <p id="aCC">论曰。<a id="a-CD"></a>修絺多。</p>
  <p id="aCE">释曰。<a id="a-CF"></a>谓善住。<a id="a-CG"></a>善住于念处。</p>
  <p id="aCH">论曰。<a id="a-CI"></a>离施那者。</p>
  <p id="aCJ">释曰。<a id="a-CK"></a>谓正勤。<a id="a-CL"></a>何以故。<a id="a-CM"></a>离施那者亦有二义。<a id="a-CN"></a>一烦恼二苦难。<a id="a-CO"></a>烦恼是文句明了义。<a id="a-CP"></a>苦难谓正勤是秘密义。</p>
  <p id="aCQ">论曰。<a id="a-CR"></a>僧柯履多。</p>
  <p id="aCS">释曰。<a id="a-CT"></a>亦有二义。<a id="a-CU"></a>一染污二疲惓。<a id="a-CV"></a>染污是文句明了义。<a id="a-CW"></a>疲惓是秘密义。<a id="a-CX"></a>菩萨为众生于生死。<a id="a-CY"></a>长时恒行苦行。<a id="a-CZ"></a>是故疲惓如罗睺罗法师言。<a id="a-Ca"></a>世尊长时于生死劬劳。<a id="a-Cb"></a>但由大悲不由余事。</p>
  <p id="aCc">论曰。<a id="a-Cd"></a>罗槃底菩提物多摩。</p>
  <p id="aCe">释曰。<a id="a-Cf"></a>罗槃底言得。<a id="a-Cg"></a>菩提言觉。<a id="a-Ch"></a>物多摩言胜。<a id="a-Ci"></a>若取此偈明了义判文。<a id="a-Cj"></a>则成相违。<a id="a-Ck"></a>若取秘密义判文。<a id="a-Cl"></a>则是正说。<a id="a-Cm"></a>欲令众生依理判文。<a id="a-Cn"></a>以理为依不应依文故说此偈。<a id="a-Co"></a>或有人憍慢轻蔑说者。<a id="a-Cp"></a>自不能如理判义。<a id="a-Cq"></a>欲破彼慢心故说此偈。<a id="a-Cr"></a>是名翻依。</p>
  <p id="aCs">论曰。<a id="a-Ct"></a>若人欲广解释大乘法。<a id="a-Cu"></a>略说由三相应。<a id="a-Cv"></a>当如此解释。<a id="a-Cw"></a>一广解缘生体相。<a id="a-Cx"></a>二广解依因缘已生诸法实相。<a id="a-Cy"></a>三广解成立所说诸义。<a id="a-Cz"></a>广解缘生体相者。<a id="a-D0"></a>如偈说言。<a id="a-D1"></a>熏习所生诸法。<a id="a-D2"></a>此从彼如此果报识。<a id="a-D3"></a>及以生起识由更互因生。</p>
  <p id="aD4">释曰。<a id="a-D5"></a>外尘分别所生。<a id="a-D6"></a>本识中熏习种子故。<a id="a-D7"></a>称言说熏习。<a id="a-D8"></a>一切余法以此为因得生。<a id="a-D9"></a>谓生起识为性。<a id="a-DA"></a>言说熏习以诸法为因故。<a id="a-DB"></a>言此法从彼生。<a id="a-DC"></a>由此言说已显本识。<a id="a-DD"></a>与生起识更互为因。</p>
  <p id="aDE">论曰。<a id="a-DF"></a>广解释依因缘已生诸法实相者。<a id="a-DG"></a>诸法者谓生起识为相有相。<a id="a-DH"></a>及见识为自性。</p>
  <p id="aDI">释曰。<a id="a-DJ"></a>是诸法有相有见为自性。<a id="a-DK"></a>生起识为相。<a id="a-DL"></a>应如此知诸法有两体。<a id="a-DM"></a>若尘识以相为体。<a id="a-DN"></a>若识识以见为体。<a id="a-DO"></a>从因缘生果法。<a id="a-DP"></a>性相有三种。</p>
  <p id="aDQ">论曰。<a id="a-DR"></a>复次诸法依止为相。</p>
  <p id="aDS">释曰。<a id="a-DT"></a>谓依他性。</p>
  <p id="aDU">论曰。<a id="a-DV"></a>分别为相。</p>
  <p id="aDW">释曰。<a id="a-DX"></a>谓分别性。</p>
  <p id="aDY">论曰。<a id="a-DZ"></a>法尔为相。</p>
  <p id="aDa">释曰。<a id="a-Db"></a>谓真实性。</p>
  <p id="aDc">论曰。<a id="a-Dd"></a>由此言说。<a id="a-De"></a>于三性中诸法体相则得显现。</p>
  <p id="aDf">释曰。<a id="a-Dg"></a>由此言说一切从因缘所生法。<a id="a-Dh"></a>由法尔故虚。<a id="a-Di"></a>虚故成倒。<a id="a-Dj"></a>由倒故得虚果。<a id="a-Dk"></a>由有果故有分别。<a id="a-Dl"></a>由分别故有法尔。<a id="a-Dm"></a>是故或顺相成。<a id="a-Dn"></a>或逆相成。<a id="a-Do"></a>此三种性相遍摄一切果。</p>
  <p id="aDp">论曰。<a id="a-Dq"></a>如偈言。</p>
  <p id="aDr">释曰。<a id="a-Ds"></a>为显此义故重说偈。</p>
  <p id="aDt">论曰。</p>
  <p id="aDu">从有相有见　　应知法三相</p>
  <p id="aDv">释曰。<a id="a-Dw"></a>诸法不出二种。<a id="a-Dx"></a>一相二见。<a id="a-Dy"></a>于相见中应了别三性为相。<a id="a-Dz"></a>此三相如此方便应解释。<a id="a-E0"></a>今当显说。</p>
  <p id="aE1">论曰。<a id="a-E2"></a>云何得解说此法相分别性。<a id="a-E3"></a>于依他性实无所有。<a id="a-E4"></a>真实性于中实有。<a id="a-E5"></a>由此二不有有故。<a id="a-E6"></a>非得及得未见已见。<a id="a-E7"></a>真如一时自然成。<a id="a-E8"></a>于依他性中分别性无故。<a id="a-E9"></a>真实性有故。<a id="a-EA"></a>若见彼不见此。<a id="a-EB"></a>若不见彼即见此。</p>
  <p id="aEC">释曰。<a id="a-ED"></a>二谓分别性及真实性。<a id="a-EE"></a>此二第一无第二有故。<a id="a-EF"></a>言此二不有有。<a id="a-EG"></a>由见分别不见真实。<a id="a-EH"></a>谓未见真实人是凡夫不见时。<a id="a-EI"></a>圣人不见分别。<a id="a-EJ"></a>即见真实。</p>
  <p id="aEK">论曰。<a id="a-EL"></a>如偈言。</p>
  <p id="aEM">释曰。<a id="a-EN"></a>为显此义故重说偈。</p>
  <p id="aEO">论曰。</p>
  <p id="aEP">依他中分别　　无但真实有</p>
  <p id="aEQ">故不得及得　　于中二平等</p>
  <p id="aER">释曰。<a id="a-ES"></a>于中谓于依他性中。<a id="a-ET"></a>此二平等。<a id="a-EU"></a>谓于依他性中分别无真实有故。<a id="a-EV"></a>故凡夫人颠倒执。<a id="a-EW"></a>如此得不得圣人正见故。<a id="a-EX"></a>于依他中亦有得不得义。</p>
  <p id="aEY">论曰。<a id="a-EZ"></a>广解成立所说诸义者。<a id="a-Ea"></a>譬如初所说文句由所余诸句显示分别。<a id="a-Eb"></a>或由功德依止。<a id="a-Ec"></a>或因事义依止。<a id="a-Ed"></a>功德依止者。<a id="a-Ee"></a>广说佛世尊功德。<a id="a-Ef"></a>最清净慧。</p>
  <p id="aEg">释曰。<a id="a-Eh"></a>因前二义。<a id="a-Ei"></a>一切所说应如此解释。<a id="a-Ej"></a>今当说此方便。<a id="a-Ek"></a>此中所说或依功德义。<a id="a-El"></a>或依因事义。<a id="a-Em"></a>依功德义中最清净慧。<a id="a-En"></a>是初句。<a id="a-Eo"></a>所余诸句各显此义。</p>
  <p id="aEp">论曰。<a id="a-Eq"></a>无二行谓于所知一切无障行起功德。</p>
  <p id="aEr">释曰。<a id="a-Es"></a>不如声闻独觉智慧有障。<a id="a-Et"></a>无障由有障故不清净。<a id="a-Eu"></a>由无障故清净。<a id="a-Ev"></a>如来智慧于一切处悉无障。<a id="a-Ew"></a>是故无净不净。<a id="a-Ex"></a>由此义故无二。</p>
  <p id="aEy">论曰。<a id="a-Ez"></a>无相法为胜依意行。<a id="a-F0"></a>谓于有无无二相。<a id="a-F1"></a>真如最清净令入功德。</p>
  <p id="aF2">释曰。<a id="a-F3"></a>即是无垢清净真如。<a id="a-F4"></a>说名无相法。<a id="a-F5"></a>由此一切法无所有为体故。<a id="a-F6"></a>此法离有相。<a id="a-F7"></a>由自体实有故。<a id="a-F8"></a>此法离无相。<a id="a-F9"></a>于无相法由最清净。<a id="a-FA"></a>是故自能通达。<a id="a-FB"></a>亦能令他通达故。<a id="a-FC"></a>说无相法为胜依意行。</p>
  <p id="aFD">论曰。<a id="a-FE"></a>住于佛住。<a id="a-FF"></a>谓不由功用。<a id="a-FG"></a>不舍如来事。<a id="a-FH"></a>佛住功德。</p>
  <p id="aFI">释曰。<a id="a-FJ"></a>此显无住处涅槃。<a id="a-FK"></a>不在生死故无功用心。<a id="a-FL"></a>不在涅槃故。<a id="a-FM"></a>不舍如来利益众生事。<a id="a-FN"></a>如此二义由无住处涅槃故得成立故。<a id="a-FO"></a>说此涅槃名为佛住。</p>
  <p id="aFP">论曰。<a id="a-FQ"></a>至得诸佛平等。<a id="a-FR"></a>谓于法身依止及意事。<a id="a-FS"></a>无差别功德。</p>
  <p id="aFT">释曰。<a id="a-FU"></a>依止即法身。<a id="a-FV"></a>意是应身。<a id="a-FW"></a>事是化身。<a id="a-FX"></a>如此三身一切十方三世如来平等无异。<a id="a-FY"></a>如此平等一切如来皆已至得。</p>
  <p id="aFZ">论曰。<a id="a-Fa"></a>行无碍行。<a id="a-Fb"></a>谓修习一切障对治功德。</p>
  <p id="aFc">释曰。<a id="a-Fd"></a>为对治一切三障。<a id="a-Fe"></a>如来恒修对治慧。<a id="a-Ff"></a>是故如来智于法体及法相皆无障碍。</p>
  <p id="aFg">论曰。<a id="a-Fh"></a>不可破无对转法。<a id="a-Fi"></a>谓降伏一切外道功德。</p>
  <p id="aFj">释曰。<a id="a-Fk"></a>于世间中无有天魔及外道诸说。<a id="a-Fl"></a>能如理破。<a id="a-Fm"></a>如来所说正法安立自法。<a id="a-Fn"></a>亦无有能以自所立法对。<a id="a-Fo"></a>翻如来正法。<a id="a-Fp"></a>何以故。<a id="a-Fq"></a>如来所说无失本性故。</p>
  <p id="aFr">论曰。<a id="a-Fs"></a>不可变异境。<a id="a-Ft"></a>谓生于世间。<a id="a-Fu"></a>非世间法所染污功德。</p>
  <p id="aFv">释曰。<a id="a-Fw"></a>世间是如来出生处。<a id="a-Fx"></a>如来虽复生于世间。<a id="a-Fy"></a>贪爱等八法及四倒不能染污。<a id="a-Fz"></a>境即四念处谓真如空。</p>
  <p id="aG0">论曰。<a id="a-G1"></a>不可思惟所成立法。<a id="a-G2"></a>谓安立正法功德。</p>
  <p id="aG3">释曰。<a id="a-G4"></a>修多罗等十二部正法。<a id="a-G5"></a>不可量不可思。<a id="a-G6"></a>非凡夫所能知。<a id="a-G7"></a>如来安立此法竟乃至婴儿等亦能通达。<a id="a-G8"></a>如鸠摩罗迦葉等是前清净慧句。<a id="a-G9"></a>于余句一一应知相应。</p>
  <p id="aGA">论曰。<a id="a-GB"></a>至三世平等。<a id="a-GC"></a>谓四种善巧。<a id="a-GD"></a>答他问功德。</p>
  <p id="aGE">释曰。<a id="a-GF"></a>如来于现在证一切法。<a id="a-GG"></a>于过去未来亦证无比。<a id="a-GH"></a>由证此智平等。<a id="a-GI"></a>若他约三世问难无不依证智。<a id="a-GJ"></a>作四种答。<a id="a-GK"></a>故智答皆等如来。<a id="a-GL"></a>至此二种平等。</p>
  <p id="aGM">论曰。<a id="a-GN"></a>于一切世界现身。<a id="a-GO"></a>谓于一切世界中。<a id="a-GP"></a>显现应化身功德。</p>
  <p id="aGQ">释曰。<a id="a-GR"></a>为化菩萨及二乘。<a id="a-GS"></a>随众生根性显现二身。<a id="a-GT"></a>为说为行。</p>
  <p id="aGU">论曰。<a id="a-GV"></a>于一切法智慧无碍。<a id="a-GW"></a>谓能决他疑功德。</p>
  <p id="aGX">释曰。<a id="a-GY"></a>由得四无畏故自决无疑。<a id="a-GZ"></a>由得四无碍辩故能决他疑。<a id="a-Ga"></a>是故能答难决疑。</p>
  <p id="aGb">论曰。<a id="a-Gc"></a>一切行与智慧相应。<a id="a-Gd"></a>谓由种种行能令他入功德。</p>
  <p id="aGe">释曰。<a id="a-Gf"></a>如来欲行他利益事。<a id="a-Gg"></a>此事先是智所缘。<a id="a-Gh"></a>由此事他得入真位。<a id="a-Gi"></a>则与他智慧相应。<a id="a-Gj"></a>此事以自智慧为因。<a id="a-Gk"></a>以他智慧为果。<a id="a-Gl"></a>一切如来所行方便。<a id="a-Gm"></a>谓神通轮记心轮说法轮。<a id="a-Gn"></a>乃至出入息等。<a id="a-Go"></a>无不自与智慧相应。<a id="a-Gp"></a>无不令他得智慧。<a id="a-Gq"></a>无有空过。</p>
  <p id="aGr">论曰。<a id="a-Gs"></a>于法智无疑。<a id="a-Gt"></a>谓于未来世法。<a id="a-Gu"></a>生智功德。</p>
  <p id="aGv">释曰。<a id="a-Gw"></a>此法于未来应生能如此智。<a id="a-Gx"></a>是故于未来世法无疑。<a id="a-Gy"></a>为令他得此法。<a id="a-Gz"></a>随众生根性能立教。</p>
  <p id="aH0">论曰。<a id="a-H1"></a>不可分别身。<a id="a-H2"></a>谓随众生乐显现功德。</p>
  <p id="aH3">释曰。<a id="a-H4"></a>众生界过数量。<a id="a-H5"></a>意欲及入道方便亦过数量。<a id="a-H6"></a>处所亦过数量。<a id="a-H7"></a>如来能随此事差别。<a id="a-H8"></a>示现化身数量相貌时节处所。<a id="a-H9"></a>并不可分别。</p>
  <p id="aHA">论曰。<a id="a-HB"></a>一切菩萨所受智慧。<a id="a-HC"></a>谓能行无量依止众生正教化事功德。</p>
  <p id="aHD">释曰。<a id="a-HE"></a>由无量菩萨依止。<a id="a-HF"></a>是众生教化事。<a id="a-HG"></a>应可作此事。<a id="a-HH"></a>由得佛无我。<a id="a-HI"></a>为胜我此智但是菩萨所受故。<a id="a-HJ"></a>但佛能化菩萨。<a id="a-HK"></a>但菩萨能受佛化。<a id="a-HL"></a>无量菩萨依止者。<a id="a-HM"></a>此有二义无量。<a id="a-HN"></a>或属菩萨或属依止。<a id="a-HO"></a>若属菩萨。<a id="a-HP"></a>一切菩萨同一依止。<a id="a-HQ"></a>谓以无我为胜我。<a id="a-HR"></a>若属依止显法身遍满。<a id="a-HS"></a>通为一切菩萨依止。</p>
  <p id="aHT">论曰。<a id="a-HU"></a>至无二佛住波罗蜜。<a id="a-HV"></a>谓平等法身波罗蜜成就功德。</p>
  <p id="aHW">释曰。<a id="a-HX"></a>如来法身名佛住。<a id="a-HY"></a>三世如来此住不异故。<a id="a-HZ"></a>言无二。<a id="a-Ha"></a>无二故平等。<a id="a-Hb"></a>四德究竟故名波罗蜜。<a id="a-Hc"></a>成就有二义。<a id="a-Hd"></a>一清净佛法身。<a id="a-He"></a>已离一切障究竟清净故名成就。<a id="a-Hf"></a>二四德是法身所成就。</p>
  <p id="aHg">论曰。<a id="a-Hh"></a>至无差别如来解脱智究竟。<a id="a-Hi"></a>谓随众生意。<a id="a-Hj"></a>显现纯净佛土功德。</p>
  <p id="aHk">释曰。<a id="a-Hl"></a>于无相杂如来智中。<a id="a-Hm"></a>至解脱究竟。<a id="a-Hn"></a>如来智慧与真如无差别。<a id="a-Ho"></a>随众生所愿乐。<a id="a-Hp"></a>能显现清净佛土等。<a id="a-Hq"></a>为生善心及成熟解脱故。</p>
  <p id="aHr">论曰。<a id="a-Hs"></a>已得无边佛地平等。<a id="a-Ht"></a>谓是三种佛身无离无别处功德。</p>
  <p id="aHu">释曰。<a id="a-Hv"></a>如来三种身中。<a id="a-Hw"></a>法身约处所不可度量。<a id="a-Hx"></a>应化两身亦尔。<a id="a-Hy"></a>不可言但此世界有。<a id="a-Hz"></a>彼世界无。<a id="a-I0"></a>无有一法出法身外。<a id="a-I1"></a>无有众生界出应化两身外。</p>
  <p id="aI2">论曰。<a id="a-I3"></a>法界为胜。<a id="a-I4"></a>谓穷生死际。<a id="a-I5"></a>能生一切众生利益安乐功德。</p>
  <p id="aI6">释曰。<a id="a-I7"></a>如来以法界为胜。<a id="a-I8"></a>法界有二种。<a id="a-I9"></a>一有染二无染。<a id="a-IA"></a>无染清净法界为后最胜。<a id="a-IB"></a>何以故。<a id="a-IC"></a>如来穷生死际。<a id="a-ID"></a>利益安乐众生。<a id="a-IE"></a>功能无尽。<a id="a-IF"></a>所以无尽者。<a id="a-IG"></a>由体。<a id="a-IH"></a>由能体即法界。<a id="a-II"></a>能即应化两身。<a id="a-IJ"></a>因化身得如来应身。<a id="a-IK"></a>因应身后转得成如来法身。<a id="a-IL"></a>若成法身则无穷尽。</p>
  <p id="aIM">论曰。<a id="a-IN"></a>虚空界为后边。<a id="a-IO"></a>谓由无尽功德。</p>
  <p id="aIP">释曰。<a id="a-IQ"></a>如来智慧无尽。<a id="a-IR"></a>譬如虚空虚空遍满一切色际。<a id="a-IS"></a>无有生住灭变异。<a id="a-IT"></a>如来智亦尔。<a id="a-IU"></a>遍一切所知。<a id="a-IV"></a>无倒无变异故说如虚空。</p>
  <p id="aIW">论曰。<a id="a-IX"></a>最清净慧。<a id="a-IY"></a>如此初句由所余句。<a id="a-IZ"></a>次第应知分别解释。<a id="a-Ia"></a>若如此正说法义得成。</p>
  <p id="aIb">释曰。<a id="a-Ic"></a>由二十道理。<a id="a-Id"></a>成就如来智慧最清净故。<a id="a-Ie"></a>如来自利满足。<a id="a-If"></a>由智慧清净。<a id="a-Ig"></a>如来所说法教理圆正故。<a id="a-Ih"></a>利他得成。<a id="a-Ii"></a>第一句为本。<a id="a-Ij"></a>余二十句为能成就。</p>
  <p id="aIk">论曰。<a id="a-Il"></a>因事义依止者。<a id="a-Im"></a>如经言。<a id="a-In"></a>若菩萨与三十二法相应说名菩萨。</p>
  <p id="aIo">释曰。<a id="a-Ip"></a>因事有二义。<a id="a-Iq"></a>一以意为因以十六业为事。<a id="a-Ir"></a>二以诸句为因所成业为事。<a id="a-Is"></a>菩萨有二种。<a id="a-It"></a>一在正定位。<a id="a-Iu"></a>二在不定位。<a id="a-Iv"></a>若入正定位者。<a id="a-Iw"></a>与三十二法相应得菩萨名。<a id="a-Ix"></a>若在不定位。<a id="a-Iy"></a>末与三十二法相应。<a id="a-Iz"></a>不得名菩萨。</p>
  <p id="aJ0">论曰。<a id="a-J1"></a>于一切众生。<a id="a-J2"></a>与利益安乐意相应。</p>
  <p id="aJ3">释曰。<a id="a-J4"></a>于一切众生求欲起真实道。<a id="a-J5"></a>有方便故名利益意。<a id="a-J6"></a>于一切众生。<a id="a-J7"></a>求欲起现在未来二世拔苦施乐方便故。<a id="a-J8"></a>名安乐意。<a id="a-J9"></a>菩萨与此意恒不相离故名相应。<a id="a-JA"></a>此初句明利益安乐意。<a id="a-JB"></a>后有十六业及十六句。<a id="a-JC"></a>合三十二法并显了初句义。</p>
  <p id="aJD">论曰。<a id="a-JE"></a>令入一切智智意。<a id="a-JF"></a>谓传传行业。</p>
  <p id="aJG">释曰。<a id="a-JH"></a>若菩萨有意。<a id="a-JI"></a>欲令众生入一切智智。<a id="a-JJ"></a>由此意传传化度众生。<a id="a-JK"></a>令得一切智智。<a id="a-JL"></a>譬如一灯传然千灯。<a id="a-JM"></a>由此句及业。<a id="a-JN"></a>菩萨利益安乐意则得显现。<a id="a-JO"></a>如此于一切句及业各显初句悉应知之。</p>
  <p id="aJP">论曰。<a id="a-JQ"></a>我今于何处中。<a id="a-JR"></a>当相应如此智。<a id="a-JS"></a>谓无倒业。</p>
  <p id="aJT">释曰。<a id="a-JU"></a>若菩萨有利益安乐意。<a id="a-JV"></a>菩萨不如实识自身。<a id="a-JW"></a>则不能中道理安立众生。<a id="a-JX"></a>譬如有人有利益安乐意。<a id="a-JY"></a>安立众生于饮酒。<a id="a-JZ"></a>是颠倒业若如实识自身。<a id="a-Ja"></a>能中道理为众生说无增上慢。<a id="a-Jb"></a>安立众生令入中善处。<a id="a-Jc"></a>此利益安乐名无倒业。</p>
  <p id="aJd">论曰。<a id="a-Je"></a>舍高慢心。<a id="a-Jf"></a>谓不由他事自行业。</p>
  <p id="aJg">释曰。<a id="a-Jh"></a>由此人舍离高慢心不待他请。<a id="a-Ji"></a>若众生是法器则自往为说正法。</p>
  <p id="aJj">论曰。<a id="a-Jk"></a>坚固善意谓不可坏业。</p>
  <p id="aJl">释曰。<a id="a-Jm"></a>由菩萨心坚固。<a id="a-Jn"></a>若众生有过失。<a id="a-Jo"></a>不能破坏菩萨利益安乐心。</p>
  <p id="aJp">论曰。<a id="a-Jq"></a>非假作怜愍意。<a id="a-Jr"></a>谓无求欲业。<a id="a-Js"></a>有三句解释应知。</p>
  <p id="aJt">释曰。<a id="a-Ju"></a>前有三句。<a id="a-Jv"></a>后更以三句释前三句。</p>
  <p id="aJw">论曰。<a id="a-Jx"></a>不贪报恩。</p>
  <p id="aJy">释曰。<a id="a-Jz"></a>此释初句非为自求利养故怜愍他。</p>
  <p id="aK0">论曰。<a id="a-K1"></a>于亲非亲所平等意。<a id="a-K2"></a>谓有恩无恩众生不生爱憎心。</p>
  <p id="aK3">释曰。<a id="a-K4"></a>亲名有恩。<a id="a-K5"></a>怨及中人是非亲名无恩。<a id="a-K6"></a>若使非亲堪受利益安乐事。<a id="a-K7"></a>菩萨则舍不平等心起平等亲友心。<a id="a-K8"></a>行利益事。</p>
  <p id="aK9">论曰。<a id="a-KA"></a>永作善友意。<a id="a-KB"></a>乃至无余涅槃。<a id="a-KC"></a>谓随顺行乃至余生。</p>
  <p id="aKD">释曰。<a id="a-KE"></a>随顺行利益安乐事。<a id="a-KF"></a>从今生乃至穷未来生。<a id="a-KG"></a>永不舍离故名无求欲业。<a id="a-KH"></a>此无求欲意云何可知。<a id="a-KI"></a>由随处相应。<a id="a-KJ"></a>身口二业是故可知。</p>
  <p id="aKK">论曰。<a id="a-KL"></a>称量谈说欢笑先言。<a id="a-KM"></a>谓随处相应言说业。<a id="a-KN"></a>有二句解释应知。</p>
  <p id="aKO">释曰。<a id="a-KP"></a>此二句约法及安慰以显口业。<a id="a-KQ"></a>称量谈说是约法。<a id="a-KR"></a>欢笑先言是约安慰。<a id="a-KS"></a>称量有二种。<a id="a-KT"></a>一称法不离余语。<a id="a-KU"></a>二称所解离非所解及疑。<a id="a-KV"></a>如此称量谈说。<a id="a-KW"></a>欢笑令他无疑畏心。<a id="a-KX"></a>先言是引他所作之方便。<a id="a-KY"></a>此二种口业于怨亲中三人无有别异即成就无求欲业。</p>
  <p id="aKZ">论曰。<a id="a-Ka"></a>于诸众生慈悲无异。<a id="a-Kb"></a>谓有苦有乐无二众生平等业。</p>
  <p id="aKc">释曰。<a id="a-Kd"></a>于有苦众生由苦苦起慈悲。<a id="a-Ke"></a>于有乐众生由坏苦起慈悲。<a id="a-Kf"></a>于无二众生由行苦起。<a id="a-Kg"></a>慈悲无二谓无苦无乐。<a id="a-Kh"></a>即是舍受慈悲平等。<a id="a-Ki"></a>是身口业。<a id="a-Kj"></a>何以故。<a id="a-Kk"></a>菩萨于众生先起意地慈悲。<a id="a-Kl"></a>后随时随处行拔苦与乐行故。<a id="a-Km"></a>是身口业。<a id="a-Kn"></a>此身口业于怨亲中三人无有别异。<a id="a-Ko"></a>亦成就无求欲业。</p>
  <p id="aKp">论曰。<a id="a-Kq"></a>于所作事无退弱心谓无下劣业。</p>
  <p id="aKr">释曰。<a id="a-Ks"></a>若菩萨轻贱自身云。<a id="a-Kt"></a>我今于无上菩提无有功能。<a id="a-Ku"></a>一切所作皆不成就名退弱心。<a id="a-Kv"></a>菩萨不生此心故所作皆得成就。<a id="a-Kw"></a>名无退弱心。</p>
  <p id="aKx">论曰。<a id="a-Ky"></a>无厌倦心。<a id="a-Kz"></a>谓不可令退转业。</p>
  <p id="aL0">释曰。<a id="a-L1"></a>菩萨于无上菩提。<a id="a-L2"></a>起正勤无有厌倦。<a id="a-L3"></a>无厌倦有二种。<a id="a-L4"></a>一见因定。<a id="a-L5"></a>二知果希有故。<a id="a-L6"></a>于难行中心无厌倦。</p>
  <p id="aL7">论曰。<a id="a-L8"></a>闻义无足。<a id="a-L9"></a>谓摄方便业。</p>
  <p id="aLA">释曰。<a id="a-LB"></a>若人多闻能了别化他方便。<a id="a-LC"></a>由闻解义。<a id="a-LD"></a>则于正行无有疑心故。<a id="a-LE"></a>自能修行亦教他修行。</p>
  <p id="aLF">论曰。<a id="a-LG"></a>于自作罪能显其过。<a id="a-LH"></a>于他作罪不怪诃责。<a id="a-LI"></a>谓厌恶所对治业。<a id="a-LJ"></a>有二句解释应知。</p>
  <p id="aLK">释曰。<a id="a-LL"></a>由智及大悲故有此能由智能了别因果故。<a id="a-LM"></a>不覆藏自所作恶。<a id="a-LN"></a>由大悲不忍见他作苦因。<a id="a-LO"></a>虽恒诃责而不瞋怪。</p>
  <p id="aLP">论曰。<a id="a-LQ"></a>于一切威仪中恒治菩提心。<a id="a-LR"></a>谓无间思量业。</p>
  <p id="aLS">释曰。<a id="a-LT"></a>此显无间修。<a id="a-LU"></a>无间修为遮一切放逸行。<a id="a-LV"></a>譬如威仪清净品中所明。<a id="a-LW"></a>菩萨所作。<a id="a-LX"></a>无不为令众生得无上菩提。</p>
  <p id="aLY">论曰。<a id="a-LZ"></a>不求果报而行布施。<a id="a-La"></a>不着一切怖畏及道生。<a id="a-Lb"></a>受持禁戒。<a id="a-Lc"></a>于一切众生忍辱无碍。<a id="a-Ld"></a>为引摄一切善法行于精进。<a id="a-Le"></a>修三摩提灭离无色定。<a id="a-Lf"></a>与方便相应智。<a id="a-Lg"></a>四摄相应方便。<a id="a-Lh"></a>谓行进胜位业有七句解释。<a id="a-Li"></a>应知正修加行六波罗蜜。<a id="a-Lj"></a>恭敬行四摄。</p>
  <p id="aLk">释曰。<a id="a-Ll"></a>前有七句。<a id="a-Lm"></a>后总举六度四摄结前七句。<a id="a-Ln"></a>此业能增长利益安乐意。<a id="a-Lo"></a>若未生由此业得生。<a id="a-Lp"></a>若已生由此业得增广。<a id="a-Lq"></a>即是生长之因。</p>
  <p id="aLr">论曰。<a id="a-Ls"></a>于持戒破戒中善友无二。<a id="a-Lt"></a>谓成就方便业。<a id="a-Lu"></a>有六句解释应知。</p>
  <p id="aLv">释曰。<a id="a-Lw"></a>前有六句。<a id="a-Lx"></a>后更以六句释前六句。</p>
  <p id="aLy">论曰。<a id="a-Lz"></a>事善知识。</p>
  <p id="aM0">释曰。<a id="a-M1"></a>此释初句。<a id="a-M2"></a>若人持戒破戒不观其过。<a id="a-M3"></a>但取其德。<a id="a-M4"></a>若未得彼德则依彼修学。<a id="a-M5"></a>若已得彼德则共彼数习令坚固。<a id="a-M6"></a>若自有德令彼修学同我所得。<a id="a-M7"></a>此彼互相事故。<a id="a-M8"></a>言为善友无二。</p>
  <p id="aM9">论曰。<a id="a-MA"></a>恭敬心听法。<a id="a-MB"></a>谓听闻正法。</p>
  <p id="aMC">释曰。<a id="a-MD"></a>为得未得。<a id="a-ME"></a>为修治已得。<a id="a-MF"></a>是故依善友听闻正法。</p>
  <p id="aMG">论曰。<a id="a-MH"></a>恭敬心乐住阿兰若处。<a id="a-MI"></a>谓住阿兰若处。</p>
  <p id="aMJ">释曰。<a id="a-MK"></a>欲修行如所闻法故恭敬。<a id="a-ML"></a>住阿兰若处。<a id="a-MM"></a>若住此中一切邪觉观不得起。</p>
  <p id="aMN">论曰。<a id="a-MO"></a>于世间希有。<a id="a-MP"></a>不生安乐心。<a id="a-MQ"></a>谓远离邪觉观。</p>
  <p id="aMR">释曰。<a id="a-MS"></a>譬如妓乐等。<a id="a-MT"></a>是世间所爱。<a id="a-MU"></a>于中不生喜乐心。<a id="a-MV"></a>是名远离邪觉观。</p>
  <p id="aMW">论曰。<a id="a-MX"></a>于下品乘不生喜乐心。<a id="a-MY"></a>于大乘教观实功德。<a id="a-MZ"></a>谓正思惟功德有二句。</p>
  <p id="aMa">释曰。<a id="a-Mb"></a>离小修大。<a id="a-Mc"></a>此二句名正思惟。</p>
  <p id="aMd">论曰。<a id="a-Me"></a>远离恶友敬事善友。<a id="a-Mf"></a>谓显事善友功德有二句。</p>
  <p id="aMg">释曰。<a id="a-Mh"></a>远恶亲善。<a id="a-Mi"></a>此二句名近善友功德。<a id="a-Mj"></a>由治此六法故利益安乐事得成就。<a id="a-Mk"></a>故名成就方便业。<a id="a-Ml"></a>成就体相云何。</p>
  <p id="aMm">论曰。<a id="a-Mn"></a>恒治四种梵住。<a id="a-Mo"></a>谓显成就业有三句解释应知。</p>
  <p id="aMp">释曰。<a id="a-Mq"></a>前有三句。<a id="a-Mr"></a>后更以三句释前三句。</p>
  <p id="aMs">论曰。<a id="a-Mt"></a>治无量心清净。</p>
  <p id="aMu">释曰。<a id="a-Mv"></a>此释初句。</p>
  <p id="aMw">论曰。<a id="a-Mx"></a>恒游戏五通慧。<a id="a-My"></a>谓得威德。<a id="a-Mz"></a>恒依智慧行。<a id="a-N0"></a>谓证得功德。</p>
  <p id="aN1">释曰。<a id="a-N2"></a>先于众生起无量心。<a id="a-N3"></a>由无量心欲引众生令入正位。<a id="a-N4"></a>故现五通慧。<a id="a-N5"></a>若众生已入正位。<a id="a-N6"></a>欲令修正行故。<a id="a-N7"></a>依智慧令行。<a id="a-N8"></a>不应依识。<a id="a-N9"></a>由证智生故。<a id="a-NA"></a>能了别善恶两法。</p>
  <p id="aNB">论曰。<a id="a-NC"></a>于住正行。<a id="a-ND"></a>不住正行众生无舍离心。<a id="a-NE"></a>谓安立他业。<a id="a-NF"></a>有四句解释应知。</p>
  <p id="aNG">释曰。<a id="a-NH"></a>前有四句。<a id="a-NI"></a>后更以四句释前四句。<a id="a-NJ"></a>欲令众生离恶法住善法。<a id="a-NK"></a>为安立此二事故作安立他业。</p>
  <p id="aNL">论曰。<a id="a-NM"></a>引摄大众。</p>
  <p id="aNN">释曰。<a id="a-NO"></a>此释初句。<a id="a-NP"></a>于破戒人不弃舍。<a id="a-NQ"></a>亦不永摈从恶处济拔安置善处。<a id="a-NR"></a>于持戒人随其根性。<a id="a-NS"></a>令进修定慧等行。</p>
  <p id="aNT">论曰。<a id="a-NU"></a>一向决定言说。<a id="a-NV"></a>谓无有疑心。<a id="a-NW"></a>立正教学处。</p>
  <p id="aNX">释曰。<a id="a-NY"></a>由智慧决了无疑。<a id="a-NZ"></a>一向立教及学处故可信受。<a id="a-Na"></a>若先说如此教如此学处。<a id="a-Nb"></a>后言先所说为非。<a id="a-Nc"></a>由此事不定言说则不可信受。<a id="a-Nd"></a>无不定故可信受。</p>
  <p id="aNe">论曰。<a id="a-Nf"></a>恭敬实事。<a id="a-Ng"></a>谓法财两摄。</p>
  <p id="aNh">释曰。<a id="a-Ni"></a>由此人以实语。<a id="a-Nj"></a>依真实道理说法。<a id="a-Nk"></a>是名法摄。<a id="a-Nl"></a>如法所得衣服等财物。<a id="a-Nm"></a>以此摄众生。<a id="a-Nn"></a>是名真实财摄。</p>
  <p id="aNo">论曰。<a id="a-Np"></a>先恭敬行菩萨心。<a id="a-Nq"></a>谓无染污心。</p>
  <p id="aNr">释曰。<a id="a-Ns"></a>由此人摄持菩萨心。<a id="a-Nt"></a>能作一切众生利益事。<a id="a-Nu"></a>不为众生敬事于我。<a id="a-Nv"></a>云何彼众生由我利益。<a id="a-Nw"></a>信受正教当来得无上菩提。<a id="a-Nx"></a>为此善意故行法财二摄。<a id="a-Ny"></a>是名无染污心。</p>
  <p id="aNz">论曰。<a id="a-O0"></a>与如此等法相应说名菩萨。<a id="a-O1"></a>由如此文句前说初句应知。<a id="a-O2"></a>解说初句者。<a id="a-O3"></a>谓于一切众生利益安乐意。<a id="a-O4"></a>此利益安乐意文句别有十六文句。<a id="a-O5"></a>所显业应知解说。<a id="a-O6"></a>十六业者。<a id="a-O7"></a>如此等应知解释初句。</p>
  <p id="aO8">释曰。<a id="a-O9"></a>初句明利益安乐。<a id="a-OA"></a>所余十六业及十六句。<a id="a-OB"></a>皆是利益安乐别义故。<a id="a-OC"></a>以别释总。</p>
  <p id="aOD">论曰。<a id="a-OE"></a>此中说偈。</p>
  <p id="aOF">释曰。<a id="a-OG"></a>更以一偈。<a id="a-OH"></a>显前所说德因总别义。</p>
  <p id="aOI">论曰。</p>
  <p id="aOJ">取如前说句　　随德句差别</p>
  <p id="aOK">取如前说句　　由义别句别</p>
 </body>
</html>