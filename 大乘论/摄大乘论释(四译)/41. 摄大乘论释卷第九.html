<!doctype html>
<html id="z3IBVPJx7" data-ver="1621">
 <head>
  <meta charset="utf-8">
  <meta author="天亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第九</h1>
  <h2 id="a2">释入因果胜相品第七</h2>
  <p id="a3">释曰。<a id="a-4"></a>此义有十一章。<a id="a-5"></a>一因果位。<a id="a-6"></a>二成立六数。<a id="a-7"></a>三相。<a id="a-8"></a>四次第。<a id="a-9"></a>五立名。<a id="a-A"></a>六修习。<a id="a-B"></a>七差别。<a id="a-C"></a>八摄。<a id="a-D"></a>九对治。<a id="a-E"></a>十功德。<a id="a-F"></a>十一互显。</p>
  <p data-pb></p>
  <h2 id="aG">因果位章第一</h2>
  <p id="aH">论曰。<a id="a-I"></a>如此已说入应知胜相。<a id="a-J"></a>云何应知入因果胜相。</p>
  <p id="aK">释曰。<a id="a-L"></a>总举前所明四位入唯识观。<a id="a-M"></a>故云如此。<a id="a-N"></a>前已说于方便道见道修道究竟道四位中。<a id="a-O"></a>入应知胜相。<a id="a-P"></a>云何广说入此胜相因。<a id="a-Q"></a>及入后所得果令其开显易见。</p>
  <p id="aR">论曰。<a id="a-S"></a>由六波罗蜜。<a id="a-T"></a>谓陀那。<a id="a-U"></a>尸罗。<a id="a-V"></a>羼提。<a id="a-W"></a>毗梨耶。<a id="a-X"></a>持诃那。<a id="a-Y"></a>般罗若波罗蜜。</p>
  <p id="aZ">释曰。<a id="a-a"></a>此答向问。<a id="a-b"></a>明因果胜相。<a id="a-c"></a>易可得见六度为因果体。<a id="a-d"></a>先以六度为因。<a id="a-e"></a>后以六度为果。</p>
  <p id="af">论曰。<a id="a-g"></a>云何由六波罗蜜得入唯识。<a id="a-h"></a>复云何六波罗蜜成入唯识果。</p>
  <p id="ai">释曰。<a id="a-j"></a>向虽说六度为因果体。<a id="a-k"></a>未释义意故。<a id="a-l"></a>更问以何义故说六度为因。<a id="a-m"></a>复以何义说六度为果。<a id="a-n"></a>此六度能除六种入唯识障故。<a id="a-o"></a>六度为入唯识因。<a id="a-p"></a>第一障者。<a id="a-q"></a>喜乐欲尘。<a id="a-r"></a>于富财物自身受乐中。<a id="a-s"></a>见胜功德。<a id="a-t"></a>由此障故不得入唯识。<a id="a-u"></a>施能除此障故。<a id="a-v"></a>施是入唯识因。<a id="a-w"></a>第二障者。<a id="a-x"></a>纵心起身口意业。<a id="a-y"></a>由此障故不得入唯识。<a id="a-z"></a>戒能除此障故。<a id="a-10"></a>戒是入唯识因。<a id="a-11"></a>第三障者。<a id="a-12"></a>不能安受轻慢毁辱寒热等苦。<a id="a-13"></a>由此障故不得入唯识忍能除此障故。<a id="a-14"></a>忍是入唯识因。<a id="a-15"></a>第四障者。<a id="a-16"></a>执不修行为乐。<a id="a-17"></a>未得计得。<a id="a-18"></a>于得不见功德。<a id="a-19"></a>由此障故不得入唯识。<a id="a-1A"></a>精进能除此障故。<a id="a-1B"></a>精进是入唯识因。<a id="a-1C"></a>第五障者。<a id="a-1D"></a>乐相杂住。<a id="a-1E"></a>于世间希有事及散乱因缘。<a id="a-1F"></a>见有功德。<a id="a-1G"></a>由此障故不得入唯识。<a id="a-1H"></a>定能除此障故。<a id="a-1I"></a>定是入唯识因。<a id="a-1J"></a>第六障者。<a id="a-1K"></a>于见闻觉知计为如实。<a id="a-1L"></a>于世间戏论勤心修学。<a id="a-1M"></a>于不了义经如文判义。<a id="a-1N"></a>由此障故不得入唯识。<a id="a-1O"></a>智慧能除此障故。<a id="a-1P"></a>智慧是入唯识因。</p>
  <p id="a1Q">论曰。<a id="a-1R"></a>此正法内有诸菩萨。</p>
  <p id="a1S">释曰。<a id="a-1T"></a>唯依正法内修行。<a id="a-1U"></a>能成立入唯识因。<a id="a-1V"></a>若依正法外二乘教及外道世间教。<a id="a-1W"></a>无有得立此因义。<a id="a-1X"></a>故先明正法内为立因之所。<a id="a-1Y"></a>能立因人非二乘等所能。<a id="a-1Z"></a>故言菩萨。<a id="a-1a"></a>菩萨行何法能入唯识。</p>
  <p id="a1b">论曰。<a id="a-1c"></a>不着富乐心。<a id="a-1d"></a>乃至云如理简择诸法。<a id="a-1e"></a>得入唯识观。</p>
  <p id="a1f">释曰。<a id="a-1g"></a>此明离布施障。<a id="a-1h"></a>乃至离智慧障。<a id="a-1i"></a>具如前释。<a id="a-1j"></a>故以六度为入因。</p>
  <p id="a1k">论曰。<a id="a-1l"></a>由依止六波罗蜜。<a id="a-1m"></a>菩萨已入唯识地。<a id="a-1n"></a>次得清净信乐意所摄六波罗蜜。</p>
  <p id="a1o">释曰。<a id="a-1p"></a>若菩萨由依六度除六障。<a id="a-1q"></a>已入唯识。<a id="a-1r"></a>是时菩萨更得清净信乐意所摄六波罗蜜。<a id="a-1s"></a>于六度正教中心决无疑。<a id="a-1t"></a>故名为信。<a id="a-1u"></a>如所信法求欲修行。<a id="a-1v"></a>故名为乐。<a id="a-1w"></a>此信乐意有五因缘。<a id="a-1x"></a>故称清净。<a id="a-1y"></a>一无著清净。<a id="a-1z"></a>谓不起与波罗蜜相违法。<a id="a-20"></a>二不观清净。<a id="a-21"></a>谓于自身及波罗蜜果报报恩中。<a id="a-22"></a>心常不观。<a id="a-23"></a>三无失清净。<a id="a-24"></a>谓离与波罗蜜相杂染污法。<a id="a-25"></a>及离非方便行。<a id="a-26"></a>四无分别清净。<a id="a-27"></a>谓离如言执波罗蜜相。<a id="a-28"></a>五回向清净。<a id="a-29"></a>谓于六度已生长及未生长中。<a id="a-2A"></a>常求得大菩提。<a id="a-2B"></a>一一波罗蜜。<a id="a-2C"></a>皆具此五种清净信乐所摄。<a id="a-2D"></a>复有清净信乐意。<a id="a-2E"></a>谓已过愿乐地。<a id="a-2F"></a>入见地等。<a id="a-2G"></a>得圣人信乐。<a id="a-2H"></a>异地前信乐故名清净。<a id="a-2I"></a>复有清净信乐意。<a id="a-2J"></a>谓由奢摩他毗钵舍那入真如观。<a id="a-2K"></a>得无分别智及无分别后智所摄信乐意。<a id="a-2L"></a>故名清净。</p>
  <p id="a2M">论曰。<a id="a-2N"></a>此正法内有诸菩萨。<a id="a-2O"></a>不着富乐心。<a id="a-2P"></a>于戒无犯过心。<a id="a-2Q"></a>于苦无坏心。<a id="a-2R"></a>于善修无懒惰心。<a id="a-2S"></a>于此散乱因中不住着故。<a id="a-2T"></a>常行一心如理简择诸法。<a id="a-2U"></a>得入唯识观。<a id="a-2V"></a>由依止六波罗蜜。<a id="a-2W"></a>菩萨已入唯识地。<a id="a-2X"></a>次得清净信乐意所摄六波罗蜜。<a id="a-2Y"></a>是故于此中间。<a id="a-2Z"></a>设离六波罗蜜加行功用。</p>
  <p id="a2a">释曰。<a id="a-2b"></a>已入唯识观故言是故从见位乃至究竟位为中间假设。<a id="a-2c"></a>此人于其中间不作功用。<a id="a-2d"></a>修行六度。<a id="a-2e"></a>六度自然满足。<a id="a-2f"></a>何以故。</p>
  <p id="a2g">论曰。<a id="a-2h"></a>由信乐正说。<a id="a-2i"></a>爱重随喜愿得思惟故。</p>
  <p id="a2j">释曰。<a id="a-2k"></a>如来正说与六度相应。<a id="a-2l"></a>虽甚深难解。<a id="a-2m"></a>此人亦信乐无疑。<a id="a-2n"></a>由此信乐无不行义。<a id="a-2o"></a>于六度行中见无穷功德。<a id="a-2p"></a>心生爱重。<a id="a-2q"></a>由此爱重无不行义。<a id="a-2r"></a>如此信乐意何人能得。<a id="a-2s"></a>唯诸佛如来已至究竟波罗蜜位。<a id="a-2t"></a>能得此意。<a id="a-2u"></a>知是胜人所得成。<a id="a-2v"></a>于胜人深心欣赞。<a id="a-2w"></a>故名随喜。<a id="a-2x"></a>由此随喜无不行义。<a id="a-2y"></a>愿众生及我平等。<a id="a-2z"></a>得此清净信乐意。<a id="a-30"></a>故名愿得。<a id="a-31"></a>由此愿得无不行义。<a id="a-32"></a>如佛所立大乘法门。<a id="a-33"></a>依施等六度及十二部阿含。<a id="a-34"></a>由闻思修慧数数思惟。<a id="a-35"></a>由闻慧思惟果得圆满。<a id="a-36"></a>由思慧思惟于所闻法。<a id="a-37"></a>心得入理。<a id="a-38"></a>由修慧思惟自事得成。<a id="a-39"></a>以能入地及治地故。<a id="a-3A"></a>由此四种思惟无不行义。</p>
  <p id="a3B">论曰。<a id="a-3C"></a>恒无休息行故。<a id="a-3D"></a>修习六波罗蜜究竟圆满。</p>
  <p id="a3E">释曰。<a id="a-3F"></a>由此四思惟。<a id="a-3G"></a>菩萨恒无放逸。<a id="a-3H"></a>无放逸故修习六度。<a id="a-3I"></a>在因究竟至果圆满。<a id="a-3J"></a>此位能摄六度。<a id="a-3K"></a>令悉具足五种清净。<a id="a-3L"></a>故名清净意位。<a id="a-3M"></a>其相云何。<a id="a-3N"></a>为显此相故。<a id="a-3O"></a>次长行后更说三偈。</p>
  <p id="a3P">论曰。<a id="a-3Q"></a>此中说偈。</p>
  <p id="a3R">修习圆白法　　能得利疾忍</p>
  <p id="a3S">菩萨于自乘　　甚深广大说</p>
  <p id="a3T">论曰。<a id="a-3U"></a>修习圆白法。</p>
  <p id="a3V">释曰。<a id="a-3W"></a>先于愿行位中。<a id="a-3X"></a>善生长道资粮。<a id="a-3Y"></a>为显此义故说初句。<a id="a-3Z"></a>所修之行已过四十心位故名圆。<a id="a-3a"></a>施戒修三品清净法名白。<a id="a-3b"></a>复有白法。<a id="a-3c"></a>谓信根智根。<a id="a-3d"></a>精进根定根。<a id="a-3e"></a>此四根即是四位。<a id="a-3f"></a>念根通四位。<a id="a-3g"></a>能除一阐提外道声闻独觉四种黑障。<a id="a-3h"></a>能得净我乐常四德故名白法。<a id="a-3i"></a>若资粮圆满更何所得。</p>
  <p id="a3j">论曰。<a id="a-3k"></a>能得利疾忍。</p>
  <p id="a3l">释曰。<a id="a-3m"></a>能乐受行是忍义。<a id="a-3n"></a>于广大甚深法。<a id="a-3o"></a>难受难行而能受行故名利。<a id="a-3p"></a>数起不息故名疾。<a id="a-3q"></a>此句显忍是上上品。<a id="a-3r"></a>若菩萨在此忍位。<a id="a-3s"></a>由此境界必得清净。<a id="a-3t"></a>为显此境界故。</p>
  <p id="a3u">论曰。<a id="a-3v"></a>菩萨于自乘甚深广大说。</p>
  <p id="a3w">释曰。<a id="a-3x"></a>大乘唯是菩萨境界故名自。<a id="a-3y"></a>乘大乘能令菩萨清净。<a id="a-3z"></a>于此乘中有别境界。<a id="a-40"></a>一法无我名甚深。<a id="a-41"></a>虚空器等定名广大。<a id="a-42"></a>前是智境。<a id="a-43"></a>后是定境。<a id="a-44"></a>此二境能令菩萨清净。<a id="a-45"></a>由此思惟菩萨得清净。<a id="a-46"></a>为显此义故说第二偈。</p>
  <p id="a47">论曰。</p>
  <p id="a48">觉唯分别故　　得无著智故</p>
  <p id="a49">是乐信清净　　名清净意地</p>
  <p id="a4A">论曰。<a id="a-4B"></a>觉唯分别故。</p>
  <p id="a4C">释曰。<a id="a-4D"></a>菩萨觉了大乘一切法。<a id="a-4E"></a>乃至甚深广大皆是分别所作。<a id="a-4F"></a>如此觉了名为思惟。<a id="a-4G"></a>此思惟能令菩萨清净。<a id="a-4H"></a>菩萨清净为何所得。</p>
  <p id="a4I">论曰。<a id="a-4J"></a>得无著智故。</p>
  <p id="a4K">释曰。<a id="a-4L"></a>菩萨见一切法但是分别。<a id="a-4M"></a>无复外境。<a id="a-4N"></a>外境不成故分别亦不成。<a id="a-4O"></a>若菩萨见内外无所有则无所著。<a id="a-4P"></a>即是无分别智。<a id="a-4Q"></a>此智即是清净。<a id="a-4R"></a>此清净体性云何。<a id="a-4S"></a>为显此义故说第三句偈。</p>
  <p id="a4T">论曰。<a id="a-4U"></a>是乐信清净。</p>
  <p id="a4V">释曰。<a id="a-4W"></a>乐信即是无分别智体。<a id="a-4X"></a>不爱七有故名乐。<a id="a-4Y"></a>于三种佛性。<a id="a-4Z"></a>心决无疑故名信。<a id="a-4a"></a>离七爱故乐清净。<a id="a-4b"></a>离虚妄故信清净。</p>
  <p id="a4c">论曰。<a id="a-4d"></a>名清净意地。</p>
  <p id="a4e">释曰。<a id="a-4f"></a>由乐信清净故。<a id="a-4g"></a>此位得清净名。<a id="a-4h"></a>又此位是菩萨见位。<a id="a-4i"></a>无分别智境清净处。<a id="a-4j"></a>此智以乐信为体故。<a id="a-4k"></a>说此位名清净意地。<a id="a-4l"></a>清净乐信其相云何。</p>
  <p id="a4m">论曰。</p>
  <p id="a4n">菩萨在法流　　前后见诸佛</p>
  <p id="a4o">已知菩提近　　无难易得故</p>
  <p id="a4p">论曰。<a id="a-4q"></a>菩萨在法流前后见诸佛。</p>
  <p id="a4r">释曰。<a id="a-4s"></a>清净乐信有二种相。<a id="a-4t"></a>一恒在寂静为相。<a id="a-4u"></a>二恒明了见佛为相。<a id="a-4v"></a>由乐舍七爱故。<a id="a-4w"></a>恒入观修道故。<a id="a-4x"></a>说恒在法流。<a id="a-4y"></a>若菩萨在法流为何所见。<a id="a-4z"></a>由信三种佛性故。<a id="a-50"></a>先思惟法身。<a id="a-51"></a>后证法身。<a id="a-52"></a>先以比智见法身。<a id="a-53"></a>后以证智见法身。<a id="a-54"></a>此乐信有何功德。</p>
  <p id="a55">论曰。<a id="a-56"></a>已知菩提近无难易得故。</p>
  <p id="a57">释曰。<a id="a-58"></a>若人在清净乐信位中。<a id="a-59"></a>明了见无上菩提已近。<a id="a-5A"></a>己身过四十心。<a id="a-5B"></a>是故无难入正方便。<a id="a-5C"></a>所以易得。<a id="a-5D"></a>由此三偈成就资粮忍境界。<a id="a-5E"></a>思惟体性相貌皆得显现。</p>
  <p data-pb></p>
  <h2 id="a5F">成立六数章第二</h2>
  <p id="a5G">论曰。<a id="a-5H"></a>何故波罗蜜唯有六数。</p>
  <p id="a5I">释曰。<a id="a-5J"></a>此问波罗蜜何故定立六数不增不减。</p>
  <p id="a5K">论曰。<a id="a-5L"></a>为安立能对治六种惑障故。<a id="a-5M"></a>为一切佛法生起依处故。<a id="a-5N"></a>为随顺成熟一切众生依止故。</p>
  <p id="a5O">释曰。<a id="a-5P"></a>立波罗蜜其数有六。<a id="a-5Q"></a>凡为此三义。<a id="a-5R"></a>一为除惑。<a id="a-5S"></a>二为生起佛法。<a id="a-5T"></a>三为成熟众生。<a id="a-5U"></a>除惑。<a id="a-5V"></a>现在自得利益。<a id="a-5W"></a>生起佛法。<a id="a-5X"></a>成熟众生。<a id="a-5Y"></a>未来得自他利益。<a id="a-5Z"></a>若惑已永灭。<a id="a-5a"></a>则于现在得安乐住。<a id="a-5b"></a>何以故。<a id="a-5c"></a>不须更起功用为灭此惑及遮此惑。<a id="a-5d"></a>令不复生故。<a id="a-5e"></a>于现在得自利益。<a id="a-5f"></a>惑障既灭。<a id="a-5g"></a>于未来世必自具足佛法。<a id="a-5h"></a>又能成熟众生故。<a id="a-5i"></a>得自他利益。</p>
  <p id="a5j">论曰。<a id="a-5k"></a>为对治不发行心因故。<a id="a-5l"></a>立施戒二波罗蜜。<a id="a-5m"></a>不发行心因者。<a id="a-5n"></a>贪着财物及以室家。</p>
  <p id="a5o">释曰。<a id="a-5p"></a>贪着财物障施。<a id="a-5q"></a>贪着室家障戒因此贪着不能发修行心。</p>
  <p id="a5r">论曰。<a id="a-5s"></a>若已发修行心。<a id="a-5t"></a>为对治退弱心因故。<a id="a-5u"></a>立忍精进二波罗蜜。</p>
  <p id="a5v">释曰。<a id="a-5w"></a>虽已能行施戒。<a id="a-5x"></a>若不忍受苦事则施戒心退弱。<a id="a-5y"></a>虽能忍苦。<a id="a-5z"></a>若不勤修诸善息一切恶。<a id="a-60"></a>则施戒忍心皆退弱。<a id="a-61"></a>故为对治退弱心。<a id="a-62"></a>须立此二度。</p>
  <p id="a63">论曰。<a id="a-64"></a>退弱心因者。<a id="a-65"></a>谓生死众生违逆苦事。</p>
  <p id="a66">释曰。<a id="a-67"></a>不得理者名生死众生。<a id="a-68"></a>乖反菩萨教为违。<a id="a-69"></a>侵毁菩萨身为逆。<a id="a-6A"></a>此并是苦事。<a id="a-6B"></a>若不能忍受此苦事。<a id="a-6C"></a>则生瞋心。<a id="a-6D"></a>瞋即是退弱心因。</p>
  <p id="a6E">论曰。<a id="a-6F"></a>长时助善法加行疲怠。</p>
  <p id="a6G">释曰。<a id="a-6H"></a>精进行于久远时中。<a id="a-6I"></a>修一切善。<a id="a-6J"></a>若于众生无慈悲心。<a id="a-6K"></a>爱惜自身。<a id="a-6L"></a>不见所修行有胜功德故。<a id="a-6M"></a>于所修行中生疲怠心。<a id="a-6N"></a>由有此心不能精进。<a id="a-6O"></a>即是懒惰。<a id="a-6P"></a>懒惰即是退弱心因。</p>
  <p id="a6Q">论曰。<a id="a-6R"></a>若已起发行及不退弱心。<a id="a-6S"></a>为对治坏失心因故。<a id="a-6T"></a>立定慧二波罗蜜。<a id="a-6U"></a>坏失心因者。<a id="a-6V"></a>谓散乱邪智。</p>
  <p id="a6W">释曰。<a id="a-6X"></a>由散乱故坏静心。<a id="a-6Y"></a>由邪智故失正解。</p>
  <p id="a6Z">论曰。<a id="a-6a"></a>是故为对治六种惑障。<a id="a-6b"></a>立波罗蜜有六数。<a id="a-6c"></a>为一切佛法生起依处故者。</p>
  <p id="a6d">释曰。<a id="a-6e"></a>六度是生长佛法因。</p>
  <p id="a6f">论曰。<a id="a-6g"></a>前四波罗蜜是不散乱因。</p>
  <p id="a6h">释曰。<a id="a-6i"></a>有四障为散乱因。<a id="a-6j"></a>一弃舍障。<a id="a-6k"></a>二远离障。<a id="a-6l"></a>三安受障。<a id="a-6m"></a>四数治障。<a id="a-6n"></a>由贪着故不能弃舍。<a id="a-6o"></a>由贪瞋痴生十恶故不能远离。<a id="a-6p"></a>由瞋恚故不能安受。<a id="a-6q"></a>由贪瞋痴等烦恼故不能数治。<a id="a-6r"></a>由此四障故心散乱。<a id="a-6s"></a>前四度能对治此四障故。<a id="a-6t"></a>四度是不散乱因。<a id="a-6u"></a>复次以五盖为定障。<a id="a-6v"></a>四盖障定因。<a id="a-6w"></a>一盖障正定及定所发慧。<a id="a-6x"></a>贪掉悔瞋睡眠四盖。<a id="a-6y"></a>是散乱因。<a id="a-6z"></a>障前四度。<a id="a-70"></a>四度对治此四盖故。<a id="a-71"></a>四度是不散乱因。<a id="a-72"></a>疑缘境不决故心散乱。<a id="a-73"></a>定心决守一境故。<a id="a-74"></a>疑障正定。<a id="a-75"></a>由疑不见理故。<a id="a-76"></a>障定所发慧故。<a id="a-77"></a>以定慧对治于疑。</p>
  <p id="a78">论曰。<a id="a-79"></a>次一波罗蜜是不散乱体。<a id="a-7A"></a>由依止此不散乱故。<a id="a-7B"></a>能如实觉了诸法真理。<a id="a-7C"></a>一切如来正法皆得生起。<a id="a-7D"></a>是故为一切佛法生起依处。<a id="a-7E"></a>立波罗蜜有六数。<a id="a-7F"></a>为随顺成熟一切众生依止故者。<a id="a-7G"></a>由施波罗蜜利益众生。<a id="a-7H"></a>由戒波罗蜜不损恼众生。<a id="a-7I"></a>由忍波罗蜜能安受彼毁辱。<a id="a-7J"></a>不起报怨心由精进波罗蜜生彼善根。<a id="a-7K"></a>灭彼恶根。<a id="a-7L"></a>由此利益因。<a id="a-7M"></a>一切众生皆得调伏。<a id="a-7N"></a>次彼心未得寂静。<a id="a-7O"></a>为令寂静。<a id="a-7P"></a>已得寂静为令解脱。<a id="a-7Q"></a>故立定慧二波罗蜜。<a id="a-7R"></a>由此六度菩萨善教众生。</p>
  <p id="a7S">释曰。<a id="a-7T"></a>善教有二义。<a id="a-7U"></a>一如理为说故名教。<a id="a-7V"></a>二恒为说故言善教。</p>
  <p id="a7W">论曰。<a id="a-7X"></a>故得成熟。<a id="a-7Y"></a>是故为随顺成熟一切众生依止。<a id="a-7Z"></a>立波罗蜜有六数。<a id="a-7a"></a>由如此义。<a id="a-7b"></a>是故应知成立波罗蜜有六数。</p>
  <p data-pb></p>
  <h2 id="a7c">相章第三</h2>
  <p id="a7d">论曰。<a id="a-7e"></a>此六波罗蜜相。<a id="a-7f"></a>云何可见。</p>
  <p id="a7g">释曰。<a id="a-7h"></a>何故作如此问。<a id="a-7i"></a>世间二乘菩萨皆有施等六行。<a id="a-7j"></a>若不明菩萨所行六波罗蜜相。<a id="a-7k"></a>云何得知此是波罗蜜。<a id="a-7l"></a>此非波罗蜜。<a id="a-7m"></a>是故须问波罗蜜相。</p>
  <p id="a7n">论曰。<a id="a-7o"></a>由六种最胜。<a id="a-7p"></a>六波罗蜜通相有六。<a id="a-7q"></a>一由依止无等。<a id="a-7r"></a>谓依止无上菩提心起。</p>
  <p id="a7s">释曰。<a id="a-7t"></a>此明所依止有异。<a id="a-7u"></a>世间及二乘行施等。<a id="a-7v"></a>不依止无上菩提心起。<a id="a-7w"></a>唯菩萨行施等。<a id="a-7x"></a>必依止无上菩提心起故。<a id="a-7y"></a>以依止无等。<a id="a-7z"></a>为菩萨所行六度相。</p>
  <p id="a80">论曰。<a id="a-81"></a>二由品类无等。<a id="a-82"></a>谓一一波罗蜜略说皆有三品。<a id="a-83"></a>菩萨皆具修行。</p>
  <p id="a84">释曰。<a id="a-85"></a>此明所缘事有异。<a id="a-86"></a>不等世间及二乘。<a id="a-87"></a>无有能行施等具足品类。<a id="a-88"></a>谓外内及内外。<a id="a-89"></a>若菩萨行施等必皆具足品类故。<a id="a-8A"></a>以品类无等。<a id="a-8B"></a>为菩萨所行六度相。</p>
  <p id="a8C">论曰。<a id="a-8D"></a>三由行事无等。<a id="a-8E"></a>谓安乐利益一切众生事。<a id="a-8F"></a>菩萨所行诸度。<a id="a-8G"></a>皆为成此二事故。</p>
  <p id="a8H">释曰。<a id="a-8I"></a>此明行事有异。<a id="a-8J"></a>菩萨行六度有何能。<a id="a-8K"></a>先为生众生现在未来世间乐。<a id="a-8L"></a>后随根性。<a id="a-8M"></a>生众生三乘道果。<a id="a-8N"></a>世间及二乘行施等。<a id="a-8O"></a>但为安乐利益自身尚不成就。<a id="a-8P"></a>何况能安乐利益众生。<a id="a-8Q"></a>故以行事为菩萨所行六度相。</p>
  <p id="a8R">论曰。<a id="a-8S"></a>四由方便无等。<a id="a-8T"></a>谓无分别智。<a id="a-8U"></a>菩萨所行诸度。<a id="a-8V"></a>皆是无分别智所摄故。</p>
  <p id="a8W">释曰。<a id="a-8X"></a>此明方便有异。<a id="a-8Y"></a>于三轮清净。<a id="a-8Z"></a>名菩萨方便。<a id="a-8a"></a>于三轮清净即是无分别智。<a id="a-8b"></a>菩萨由此智。<a id="a-8c"></a>不分别能施受施及所施财物。<a id="a-8d"></a>世间及二乘。<a id="a-8e"></a>不能舍三轮分别。<a id="a-8f"></a>是故起我爱及着财物。<a id="a-8g"></a>于他不能平等故。<a id="a-8h"></a>以方便为菩萨所行六度相。<a id="a-8i"></a>戒三轮者。<a id="a-8j"></a>离众生事时分别。<a id="a-8k"></a>忍三轮者。<a id="a-8l"></a>离自他过失分别。<a id="a-8m"></a>精进三轮者。<a id="a-8n"></a>离众生高下事用分别。<a id="a-8o"></a>定三轮者。<a id="a-8p"></a>离境众生惑分别。<a id="a-8q"></a>般若三轮者。<a id="a-8r"></a>离境智众生分别。</p>
  <p id="a8s">论曰。<a id="a-8t"></a>五由回向无等。<a id="a-8u"></a>谓回向无上菩提。<a id="a-8v"></a>菩萨所行诸度。<a id="a-8w"></a>决定转趣一切智果故。</p>
  <p id="a8x">释曰。<a id="a-8y"></a>菩萨若行施等先作是心。<a id="a-8z"></a>我以此物施与一切六道众生。<a id="a-90"></a>此是众生财物。<a id="a-91"></a>我为彼行施。<a id="a-92"></a>愿彼皆得无上菩提。<a id="a-93"></a>此施由回向。<a id="a-94"></a>令他得无上菩提故。<a id="a-95"></a>此施行永无有尽。<a id="a-96"></a>若行余度亦皆回向。<a id="a-97"></a>世间及二乘无回向故。<a id="a-98"></a>以回向为菩萨所行六度相。</p>
  <p id="a99">论曰。<a id="a-9A"></a>六由清净无等。<a id="a-9B"></a>谓惑智二障永灭无余。<a id="a-9C"></a>菩萨所行诸度分分除二障。<a id="a-9D"></a>乃至皆尽故。</p>
  <p id="a9E">释曰。<a id="a-9F"></a>此中显二种清净。<a id="a-9G"></a>一显清净因。<a id="a-9H"></a>二显清净位。<a id="a-9I"></a>清净因者。<a id="a-9J"></a>因灭惑智二障故。<a id="a-9K"></a>施等事清净。<a id="a-9L"></a>清净位者。<a id="a-9M"></a>先于地前渐除惑障。<a id="a-9N"></a>后登初地渐除智障。<a id="a-9O"></a>此两处名分分清净。<a id="a-9P"></a>即是因位。<a id="a-9Q"></a>若至佛果六度圆满。<a id="a-9R"></a>名具分清净。<a id="a-9S"></a>即是果位。</p>
  <p id="a9T">论曰。<a id="a-9U"></a>施即是波罗蜜。<a id="a-9V"></a>波罗蜜即是施耶。</p>
  <p id="a9W">释曰。<a id="a-9X"></a>此问欲何所显。<a id="a-9Y"></a>欲简别是波罗蜜及非波罗蜜相。</p>
  <p id="a9Z">论曰。<a id="a-9a"></a>有是施非波罗蜜。</p>
  <p id="a9b">释曰。<a id="a-9c"></a>谓离依止无等等六相行施。<a id="a-9d"></a>此施非六度所摄故。<a id="a-9e"></a>但是施非波罗蜜。</p>
  <p id="a9f">论曰。<a id="a-9g"></a>有是波罗蜜非施。</p>
  <p id="a9h">释曰。<a id="a-9i"></a>谓具依止无等等六相。<a id="a-9j"></a>行戒等余度。</p>
  <p id="a9k">论曰。<a id="a-9l"></a>有是施是波罗蜜。</p>
  <p id="a9m">释曰。<a id="a-9n"></a>谓具依止无等等六相行施。</p>
  <p id="a9o">论曰。<a id="a-9p"></a>有非施非波罗蜜。</p>
  <p id="a9q">释曰。<a id="a-9r"></a>谓离前三句。<a id="a-9s"></a>别行无记及不善等。<a id="a-9t"></a>皆是第四句摄。</p>
  <p id="a9u">论曰。<a id="a-9v"></a>如施中四句。<a id="a-9w"></a>应知余度亦有四句。</p>
  <p id="a9x">释曰。<a id="a-9y"></a>如施简别是非。<a id="a-9z"></a>余度亦应如此简别。</p>
  <p data-pb></p>
  <h2 id="aA0">次第章第四</h2>
  <p id="aA1">论曰。<a id="a-A2"></a>云何说六波罗蜜。<a id="a-A3"></a>如此次第。</p>
  <p id="aA4">释曰。<a id="a-A5"></a>此或由疑故问。<a id="a-A6"></a>或由不解故问。<a id="a-A7"></a>疑故问者。<a id="a-A8"></a>一切所行必先由智知因果已方起正勤。<a id="a-A9"></a>由此二因。<a id="a-AA"></a>随其所欲则皆能行。<a id="a-AB"></a>是故应倒次第及无次第。<a id="a-AC"></a>由有此疑是故须问。<a id="a-AD"></a>由不解故问者。<a id="a-AE"></a>若人欲修众行。<a id="a-AF"></a>未知浅深难行易行。<a id="a-AG"></a>浅则易行。<a id="a-AH"></a>深则难行。<a id="a-AI"></a>易应先学。<a id="a-AJ"></a>难应后学。<a id="a-AK"></a>为知此义。<a id="a-AL"></a>是故须问。</p>
  <p id="aAM">论曰。<a id="a-AN"></a>前前波罗蜜。<a id="a-AO"></a>随顺次生后后波罗蜜故。</p>
  <p id="aAP">释曰。<a id="a-AQ"></a>菩萨不能忍见众生贫穷困苦。<a id="a-AR"></a>数习舍财以串能舍故。<a id="a-AS"></a>不欲作损恼众生事。<a id="a-AT"></a>即舍家持戒故。<a id="a-AU"></a>因施生戒。<a id="a-AV"></a>菩萨为爱护所受戒。<a id="a-AW"></a>不欲以忿恨众生事。<a id="a-AX"></a>毁破净戒。<a id="a-AY"></a>即习行忍故。<a id="a-AZ"></a>因戒生忍。<a id="a-Aa"></a>由烦恼不尽。<a id="a-Ab"></a>或成不成。<a id="a-Ac"></a>菩萨为爱护此忍。<a id="a-Ad"></a>即行精进。<a id="a-Ae"></a>故因忍生精进。<a id="a-Af"></a>若人恒行精进则能治心。<a id="a-Ag"></a>由此精进若心沉没。<a id="a-Ah"></a>则拔令起。<a id="a-Ai"></a>若心掉动。<a id="a-Aj"></a>则抑令不起。<a id="a-Ak"></a>若心平等。<a id="a-Al"></a>则持令相续。<a id="a-Am"></a>由心调和所以得定。<a id="a-An"></a>故因精进生定。<a id="a-Ao"></a>若心得定。<a id="a-Ap"></a>则能通达真如。<a id="a-Aq"></a>故因定生慧。<a id="a-Ar"></a>此即前能生后。</p>
  <p id="aAs">论曰。<a id="a-At"></a>复次前前波罗蜜。<a id="a-Au"></a>由后后波罗蜜所清净故。</p>
  <p id="aAv">释曰。<a id="a-Aw"></a>施由戒故清净。<a id="a-Ax"></a>若人不持戒。<a id="a-Ay"></a>身口意业则不清净。<a id="a-Az"></a>所行之施亦不清净。<a id="a-B0"></a>以依止不清净故。<a id="a-B1"></a>由能持戒依止清净故。<a id="a-B2"></a>施得清净。<a id="a-B3"></a>戒由忍故清净。<a id="a-B4"></a>若人能忍。<a id="a-B5"></a>身口意业皆得清净。<a id="a-B6"></a>忍由精进故清净。<a id="a-B7"></a>以精进能生善灭恶故。<a id="a-B8"></a>精进由定故清净。<a id="a-B9"></a>若精进不在修位。<a id="a-BA"></a>则不能除惑故。<a id="a-BB"></a>定由智慧故清净。<a id="a-BC"></a>若不了别真如。<a id="a-BD"></a>虽复得定。<a id="a-BE"></a>以有流故。<a id="a-BF"></a>即生死法。<a id="a-BG"></a>若见真如所得之定。<a id="a-BH"></a>则成无流。<a id="a-BI"></a>为涅槃道。<a id="a-BJ"></a>此即后能清净前。<a id="a-BK"></a>由此二义故有次第。</p>
  <p data-pb></p>
  <h2 id="aBL">立名章第五</h2>
  <p id="aBM">论曰。<a id="a-BN"></a>依何义立六度名。<a id="a-BO"></a>此义云何可见。</p>
  <p id="aBP">释曰。<a id="a-BQ"></a>世间立名自有多因。<a id="a-BR"></a>有因生类立名。<a id="a-BS"></a>有因相立名。<a id="a-BT"></a>有因假立名。<a id="a-BU"></a>有因轻贱立名。<a id="a-BV"></a>有因敬重立名。<a id="a-BW"></a>于此五因中。<a id="a-BX"></a>六度从何义立名。<a id="a-BY"></a>从二因立名。<a id="a-BZ"></a>种性异故。<a id="a-Ba"></a>从生类立名。<a id="a-Bb"></a>功德多故。<a id="a-Bc"></a>从敬重立名。<a id="a-Bd"></a>所立之名自有通别。<a id="a-Be"></a>六种皆称波罗蜜是通名。<a id="a-Bf"></a>施戒等有异是别名。<a id="a-Bg"></a>何故通名波罗蜜。</p>
  <p id="aBh">论曰。<a id="a-Bi"></a>于一切世间声闻独觉施等善根中。<a id="a-Bj"></a>最胜无等故。</p>
  <p id="aBk">释曰。<a id="a-Bl"></a>有六种及三种最胜无等。<a id="a-Bm"></a>六种如前六相中释。<a id="a-Bn"></a>三种者。<a id="a-Bo"></a>一时无等。<a id="a-Bp"></a>二加行无等。<a id="a-Bq"></a>三果无等。<a id="a-Br"></a>一一度皆三阿僧祇劫修行故。<a id="a-Bs"></a>时无等。<a id="a-Bt"></a>加行无等者。<a id="a-Bu"></a>有四种五种。<a id="a-Bv"></a>复有五种。<a id="a-Bw"></a>复有六种。<a id="a-Bx"></a>四种即前所明四修。<a id="a-By"></a>五种即前所明五种清净。<a id="a-Bz"></a>复有五种即五修。<a id="a-C0"></a>复有六种即六意五修六意后文自说果。<a id="a-C1"></a>无等者。<a id="a-C2"></a>谓三身所显无上菩提。</p>
  <p id="aC3">论曰。<a id="a-C4"></a>以能到彼岸故。<a id="a-C5"></a>是故通称波罗蜜。</p>
  <p id="aC6">释曰。<a id="a-C7"></a>到彼岸自有三种。<a id="a-C8"></a>一随所修行究竟无余为到彼岸。<a id="a-C9"></a>世间及二乘亦有应所修行。<a id="a-CA"></a>修之不尽故非到彼岸。<a id="a-CB"></a>二如众流以归海为极。<a id="a-CC"></a>施等亦尔。<a id="a-CD"></a>以入真如为究竟。<a id="a-CE"></a>即以入真如为到彼岸。<a id="a-CF"></a>世间及二乘虽修施等。<a id="a-CG"></a>不能入真如故非到彼岸。<a id="a-CH"></a>三以应得无等果为到彼岸。<a id="a-CI"></a>更无别果胜于此果。<a id="a-CJ"></a>为诸果中上故名彼岸。<a id="a-CK"></a>世间及二乘虽修施等。<a id="a-CL"></a>不求此果故非到彼岸。<a id="a-CM"></a>菩萨所修彼岸皆具此三义。<a id="a-CN"></a>故通称波罗蜜。<a id="a-CO"></a>何故别名陀那等。</p>
  <p id="aCP">论曰。<a id="a-CQ"></a>能破灭吝惜嫉妒。<a id="a-CR"></a>及贫穷下贱苦。<a id="a-CS"></a>故称陀。</p>
  <p id="aCT">释曰。<a id="a-CU"></a>吝惜是多财障。<a id="a-CV"></a>嫉妒是尊贵障。<a id="a-CW"></a>因时能灭吝惜障。<a id="a-CX"></a>果时得多财故离贫穷苦。<a id="a-CY"></a>因时能灭嫉妒障。<a id="a-CZ"></a>果时得尊贵故离下贱苦。<a id="a-Ca"></a>何以故。<a id="a-Cb"></a>若人未破吝惜嫉妒心。<a id="a-Cc"></a>则不能行施。<a id="a-Cd"></a>故说能破此障。<a id="a-Ce"></a>若人行施能破此障。<a id="a-Cf"></a>此人后受贫穷下贱苦。<a id="a-Cg"></a>无有是处。</p>
  <p id="aCh">论曰。<a id="a-Ci"></a>复得为大富主。<a id="a-Cj"></a>及能引福德资粮。<a id="a-Ck"></a>故称那。</p>
  <p id="aCl">释曰。<a id="a-Cm"></a>能施能用名大富主。<a id="a-Cn"></a>由是主故能引福德资粮。<a id="a-Co"></a>由具此义故称陀那。</p>
  <p id="aCp">论曰。<a id="a-Cq"></a>能寂静邪戒及恶道。<a id="a-Cr"></a>故名尸。</p>
  <p id="aCs">释曰。<a id="a-Ct"></a>因时能破邪戒。<a id="a-Cu"></a>果时能离恶道。<a id="a-Cv"></a>若人不舍恶业而能持戒。<a id="a-Cw"></a>无有是处。<a id="a-Cx"></a>故先破邪戒。<a id="a-Cy"></a>若人破邪戒持正戒堕四趣者。<a id="a-Cz"></a>无有是处。<a id="a-D0"></a>故果时能离恶道。</p>
  <p id="aD1">论曰。<a id="a-D2"></a>复能得善道及三摩提。<a id="a-D3"></a>故称罗。</p>
  <p id="aD4">释曰。<a id="a-D5"></a>由先持戒后受人天善道果。<a id="a-D6"></a>或在因中或在果中。<a id="a-D7"></a>由持戒故身口清净。<a id="a-D8"></a>清净故无悔。<a id="a-D9"></a>无悔。<a id="a-DA"></a>故心安。<a id="a-DB"></a>心安故得喜喜故得猗。<a id="a-DC"></a>猗故得乐。<a id="a-DD"></a>乐故得定。<a id="a-DE"></a>定故见如实。<a id="a-DF"></a>见如实故得厌离。<a id="a-DG"></a>厌离故得解脱。<a id="a-DH"></a>故因持戒得三摩提。<a id="a-DI"></a>由具此义故称尸罗。</p>
  <p id="aDJ">论曰。<a id="a-DK"></a>能灭除瞋恚及忿恨心。<a id="a-DL"></a>故名羼。</p>
  <p id="aDM">释曰。<a id="a-DN"></a>因时由观五义故灭除瞋恚及瞋恚。<a id="a-DO"></a>所生忿恨心五义者。<a id="a-DP"></a>一观一切众生无始以来于我有恩。<a id="a-DQ"></a>二观一切众生恒念念灭。<a id="a-DR"></a>何人能损何人被损。<a id="a-DS"></a>三观唯法无众生。<a id="a-DT"></a>有何能损及所损。<a id="a-DU"></a>四观一切众生皆自受苦。<a id="a-DV"></a>云何复欲加之以苦。<a id="a-DW"></a>五观一切众生皆是我子。<a id="a-DX"></a>云何于中欲生损害。<a id="a-DY"></a>由此五观故能灭瞋恚。<a id="a-DZ"></a>瞋恚既灭故能除忿恨。</p>
  <p id="aDa">论曰。<a id="a-Db"></a>复能生自他平和事。<a id="a-Dc"></a>故称提。</p>
  <p id="aDd">释曰。<a id="a-De"></a>此事通达因果。<a id="a-Df"></a>此忍能令自身不为瞋恚过失所染。<a id="a-Dg"></a>即是于自平和既不忿恨。<a id="a-Dh"></a>不生他苦。<a id="a-Di"></a>即是于他平和。<a id="a-Dj"></a>如经言。<a id="a-Dk"></a>若行忍者。<a id="a-Dl"></a>则有五德。<a id="a-Dm"></a>一无恨。<a id="a-Dn"></a>二无诃。<a id="a-Do"></a>三众人所爱。<a id="a-Dp"></a>四有好名闻。<a id="a-Dq"></a>五生善道。<a id="a-Dr"></a>即此五德名平和事。<a id="a-Ds"></a>由具此义故称羼提。</p>
  <p id="aDt">论曰。<a id="a-Du"></a>灭除懒惰及诸恶法。<a id="a-Dv"></a>故名毗。</p>
  <p id="aDw">释曰。<a id="a-Dx"></a>于恶处沉没故称懒惰。<a id="a-Dy"></a>又不厌恶恶行故称懒惰。<a id="a-Dz"></a>由懒惰故离诸善行。<a id="a-E0"></a>生诸恶法。<a id="a-E1"></a>三业恒起过故名恶法。<a id="a-E2"></a>由灭懒惰故能除懒惰所生诸恶。<a id="a-E3"></a>此名灭黑法精进。</p>
  <p id="aE4">论曰。<a id="a-E5"></a>复行不放逸。<a id="a-E6"></a>生长无量善法。<a id="a-E7"></a>故称梨耶。</p>
  <p id="aE8">释曰。<a id="a-E9"></a>此约信乐因果以明精进。<a id="a-EA"></a>信因可行。<a id="a-EB"></a>乐果可得。<a id="a-EC"></a>是故恒行恭敬行名不放逸。<a id="a-ED"></a>由行恭敬。<a id="a-EE"></a>未生善能令生。<a id="a-EF"></a>已生善能令增长。<a id="a-EG"></a>此即生得法精进。<a id="a-EH"></a>由具此义故称毗梨耶。</p>
  <p id="aEI">论曰。<a id="a-EJ"></a>能灭除散乱。<a id="a-EK"></a>故名持诃。</p>
  <p id="aEL">释曰。<a id="a-EM"></a>散乱有五。<a id="a-EN"></a>一自性散乱。<a id="a-EO"></a>谓五识。<a id="a-EP"></a>二外散乱。<a id="a-EQ"></a>谓意识驰动于外尘。<a id="a-ER"></a>三内散乱。<a id="a-ES"></a>谓心高下及啖味等。<a id="a-ET"></a>四粗重散乱。<a id="a-EU"></a>谓计我我所等。<a id="a-EV"></a>五思惟散乱。<a id="a-EW"></a>谓下劣心。<a id="a-EX"></a>菩萨舍大乘。<a id="a-EY"></a>思惟小乘。</p>
  <p id="aEZ">论曰。<a id="a-Ea"></a>复能引心令住内境。<a id="a-Eb"></a>故称那。</p>
  <p id="aEc">释曰。<a id="a-Ed"></a>引心令住五种寂静。<a id="a-Ee"></a>名为内境。<a id="a-Ef"></a>由具此义故称持诃那。</p>
  <p id="aEg">论曰。<a id="a-Eh"></a>能灭一切见行。<a id="a-Ei"></a>能除邪智。<a id="a-Ej"></a>故称般罗。</p>
  <p id="aEk">释曰。<a id="a-El"></a>见行谓六十二见。<a id="a-Em"></a>邪智谓世间虚妄解。<a id="a-En"></a>见行即是惑障。<a id="a-Eo"></a>邪智即是智障。</p>
  <p id="aEp">论曰。<a id="a-Eq"></a>能缘真相。</p>
  <p id="aEr">释曰。<a id="a-Es"></a>谓缘真如即如理智。</p>
  <p id="aEt">论曰。<a id="a-Eu"></a>随其品类。</p>
  <p id="aEv">释曰。<a id="a-Ew"></a>品类有二种。<a id="a-Ex"></a>谓有为无为。<a id="a-Ey"></a>及名等五摄。<a id="a-Ez"></a>若知此法。<a id="a-F0"></a>即如量智。</p>
  <p id="aF1">论曰。<a id="a-F2"></a>知一切法故称若。</p>
  <p id="aF3">释曰。<a id="a-F4"></a>真如相及品类名一切法。<a id="a-F5"></a>如理智名般若。<a id="a-F6"></a>如量智是般若果。<a id="a-F7"></a>亦名般若。<a id="a-F8"></a>此二智为三义所显。<a id="a-F9"></a>一对治。<a id="a-FA"></a>即二障。<a id="a-FB"></a>二境界。<a id="a-FC"></a>即真相。<a id="a-FD"></a>三果。<a id="a-FE"></a>即如量智。<a id="a-FF"></a>由具此义故称般罗若。</p>
  <p data-pb></p>
  <h2 id="aFG">修习章第六</h2>
  <p id="aFH">论曰。<a id="a-FI"></a>云何应知诸波罗蜜修习。</p>
  <p id="aFJ">释曰。<a id="a-FK"></a>世间及二乘。<a id="a-FL"></a>皆有施等修习。<a id="a-FM"></a>菩萨施等修习。<a id="a-FN"></a>异世间及二乘。<a id="a-FO"></a>云何可知。</p>
  <p id="aFP">论曰。<a id="a-FQ"></a>若略说应知修习有五种。</p>
  <p id="aFR">释曰。<a id="a-FS"></a>若广说修有十二种。<a id="a-FT"></a>一显示修。<a id="a-FU"></a>二损减修。<a id="a-FV"></a>三治成修。<a id="a-FW"></a>四后行修。<a id="a-FX"></a>五相应修。<a id="a-FY"></a>六胜修。<a id="a-FZ"></a>七上上修。<a id="a-Fa"></a>八初际修。<a id="a-Fb"></a>九中际修。<a id="a-Fc"></a>十后际修。<a id="a-Fd"></a>十一有上修。<a id="a-Fe"></a>十二无上修。<a id="a-Ff"></a>显示修者。<a id="a-Fg"></a>谓修四念处。<a id="a-Fh"></a>以能显示。<a id="a-Fi"></a>四谛义故损减修者。<a id="a-Fj"></a>谓四正勤。<a id="a-Fk"></a>以能渐灭诸恶法故。<a id="a-Fl"></a>治成修者。<a id="a-Fm"></a>谓四如意足。<a id="a-Fn"></a>以能治成定故。<a id="a-Fo"></a>为除五失及持八灭资粮故。<a id="a-Fp"></a>后行修者。<a id="a-Fq"></a>谓修五根。<a id="a-Fr"></a>以具解脱分善根故。<a id="a-Fs"></a>相应修者。<a id="a-Ft"></a>谓修五力。<a id="a-Fu"></a>以应续见道故。<a id="a-Fv"></a>胜修者。<a id="a-Fw"></a>谓七觉分。<a id="a-Fx"></a>以入四谛观故。<a id="a-Fy"></a>上上修者。<a id="a-Fz"></a>谓八分圣道。<a id="a-G0"></a>以胜见道故。<a id="a-G1"></a>初际修者。<a id="a-G2"></a>谓凡夫位。<a id="a-G3"></a>修戒乃至得不净观及数息观。<a id="a-G4"></a>以随顺颠倒故。<a id="a-G5"></a>中际修者。<a id="a-G6"></a>谓有学位。<a id="a-G7"></a>此中无倒倒所随故。<a id="a-G8"></a>后际修者。<a id="a-G9"></a>谓无学位。<a id="a-GA"></a>此中无倒非倒所倒故。<a id="a-GB"></a>有上修者。<a id="a-GC"></a>谓声闻独觉修。<a id="a-GD"></a>及等彼位故。<a id="a-GE"></a>无上修者。<a id="a-GF"></a>谓菩萨十地等。<a id="a-GG"></a>以最胜故。</p>
  <p id="aGH">论曰。<a id="a-GI"></a>一加行方法修。</p>
  <p id="aGJ">释曰。<a id="a-GK"></a>谓身口意业能成广大清净最胜故。</p>
  <p id="aGL">论曰。<a id="a-GM"></a>二信乐修。</p>
  <p id="aGN">释曰。<a id="a-GO"></a>约闻教如初章释。</p>
  <p id="aGP">论曰。<a id="a-GQ"></a>三思惟修。</p>
  <p id="aGR">释曰。<a id="a-GS"></a>思惟修中自有三种。<a id="a-GT"></a>谓爱重随喜愿得。<a id="a-GU"></a>合名思惟修。<a id="a-GV"></a>亦如初章释。</p>
  <p id="aGW">论曰。<a id="a-GX"></a>四方便胜智修。</p>
  <p id="aGY">释曰。<a id="a-GZ"></a>即无分别智有三义。<a id="a-Ga"></a>一广大。<a id="a-Gb"></a>二清净。<a id="a-Gc"></a>三速成。<a id="a-Gd"></a>具此三义故。<a id="a-Ge"></a>立方便胜智名。</p>
  <p id="aGf">论曰。<a id="a-Gg"></a>五修利益他事。<a id="a-Gh"></a>此中前四修应知如前。<a id="a-Gi"></a>利益他事修者。<a id="a-Gj"></a>谓佛无功用心。<a id="a-Gk"></a>不舍如来事。</p>
  <p id="aGl">释曰。<a id="a-Gm"></a>明大乘教中所说。<a id="a-Gn"></a>诸佛虽已般涅槃犹更起心。<a id="a-Go"></a>般涅槃即法身。<a id="a-Gp"></a>更起心即应化二身。<a id="a-Gq"></a>诸佛已住法身。<a id="a-Gr"></a>由本愿力离三业。<a id="a-Gs"></a>随利益众生事。<a id="a-Gt"></a>自然显现应化二身。<a id="a-Gu"></a>恒不舍如来正事。<a id="a-Gv"></a>及行诸波罗蜜。<a id="a-Gw"></a>是故诸佛有诸波罗蜜修习。</p>
  <p id="aGx">论曰。<a id="a-Gy"></a>修习诸波罗蜜至圆满位中。<a id="a-Gz"></a>更修诸波罗蜜。</p>
  <p id="aH0">释曰。<a id="a-H1"></a>佛及菩萨或随分圆满。<a id="a-H2"></a>或具分圆满。<a id="a-H3"></a>于此圆满位。<a id="a-H4"></a>若修诸波罗蜜。<a id="a-H5"></a>自事已成故不自为。<a id="a-H6"></a>见众生由此行得离四趣入三乘道果故。<a id="a-H7"></a>更修诸波罗蜜。<a id="a-H8"></a>即是利益他事。</p>
  <p id="aH9">论曰。<a id="a-HA"></a>复次思惟修习者。<a id="a-HB"></a>爱重随喜愿得思惟。<a id="a-HC"></a>六意摄所修。</p>
  <p id="aHD">释曰。<a id="a-HE"></a>此章通明修习义。<a id="a-HF"></a>前明五修。<a id="a-HG"></a>未分别修位有异。<a id="a-HH"></a>云何得知愿行位修。<a id="a-HI"></a>异清净位修。<a id="a-HJ"></a>若六意摄三思惟。<a id="a-HK"></a>修诸波罗蜜。<a id="a-HL"></a>应知在清净位。<a id="a-HM"></a>愿行位中则无此义。<a id="a-HN"></a>三思惟是修行本。<a id="a-HO"></a>以六意庄严摄持此三。</p>
  <p id="aHP">论曰。<a id="a-HQ"></a>六意者。<a id="a-HR"></a>一广大意。<a id="a-HS"></a>二长时意。<a id="a-HT"></a>三欢喜意。<a id="a-HU"></a>四有恩德意。<a id="a-HV"></a>五大志意。<a id="a-HW"></a>六善好意。<a id="a-HX"></a>广大意者。<a id="a-HY"></a>若菩萨若干阿僧祇劫能得无上菩提。</p>
  <p id="aHZ">释曰。<a id="a-Ha"></a>总举劫数无限多少。<a id="a-Hb"></a>故言若干。<a id="a-Hc"></a>以大小乘经说劫数不同故。<a id="a-Hd"></a>不定说劫数多少。<a id="a-He"></a>小乘明三阿僧祇劫得成佛。<a id="a-Hf"></a>大乘明或三或七或三十三阿僧祇劫得成佛。</p>
  <p id="aHg">论曰。<a id="a-Hh"></a>以如此时。<a id="a-Hi"></a>为一刹那刹那。</p>
  <p id="aHj">释曰。<a id="a-Hk"></a>或合三阿僧祇劫为一刹那。<a id="a-Hl"></a>或合三十三阿僧祇劫为一刹那。<a id="a-Hm"></a>故再称刹那。<a id="a-Hn"></a>如此从一刹那至无量刹那。<a id="a-Ho"></a>为一日一月乃至一阿僧祇劫。<a id="a-Hp"></a>从一阿僧祇至三十三阿僧祇。<a id="a-Hq"></a>方得成佛。<a id="a-Hr"></a>欲显菩萨意无厌足故。<a id="a-Hs"></a>说此长时。</p>
  <p id="aHt">论曰。<a id="a-Hu"></a>菩萨于此时中。<a id="a-Hv"></a>刹那刹那常舍身命。</p>
  <p id="aHw">释曰。<a id="a-Hx"></a>此时即总举长时。<a id="a-Hy"></a>刹那明世间所说刹那。<a id="a-Hz"></a>于向所说长时中。<a id="a-I0"></a>如世间所说刹那。<a id="a-I1"></a>于一一刹那中。<a id="a-I2"></a>常舍身命及以外财。<a id="a-I3"></a>乃至成佛。<a id="a-I4"></a>无有厌足心。</p>
  <p id="aI5">论曰。<a id="a-I6"></a>及等恒伽沙数世界。<a id="a-I7"></a>满中七宝奉施供养如来。<a id="a-I8"></a>从初发心。<a id="a-I9"></a>乃至入住究竟清凉菩提。</p>
  <p id="aIA">释曰。<a id="a-IB"></a>有余涅槃名清。<a id="a-IC"></a>以离烦恼浊故。<a id="a-ID"></a>无余涅槃名凉。<a id="a-IE"></a>以离众苦热恼故。<a id="a-IF"></a>又菩提以净乐为体。<a id="a-IG"></a>欲显净德故言清。<a id="a-IH"></a>欲显乐义故言凉。</p>
  <p id="aII">论曰。<a id="a-IJ"></a>是菩萨施意犹不满足。<a id="a-IK"></a>如此多时刹那刹那。<a id="a-IL"></a>满三千大千世界炽火。<a id="a-IM"></a>菩萨于中行住坐卧为四威仪。<a id="a-IN"></a>离一切生生之具。</p>
  <p id="aIO">释曰。<a id="a-IP"></a>此下欲明菩萨修余五度。<a id="a-IQ"></a>于此长时一一刹那中。<a id="a-IR"></a>常在极苦难处。<a id="a-IS"></a>资身之具恒不供足。<a id="a-IT"></a>菩萨虽受此苦。<a id="a-IU"></a>于此时中修诸波罗蜜。<a id="a-IV"></a>未尝厌足。</p>
  <p id="aIW">论曰。<a id="a-IX"></a>戒忍精进三摩提般若心。<a id="a-IY"></a>菩萨恒现前修。<a id="a-IZ"></a>乃至入住究竟清凉菩提。<a id="a-Ia"></a>是菩萨戒忍等意亦不满足。<a id="a-Ib"></a>是无厌足心。<a id="a-Ic"></a>是名菩萨广大意。<a id="a-Id"></a>若菩萨从初发心乃至成佛。<a id="a-Ie"></a>不舍无厌足心。<a id="a-If"></a>是名菩萨长时意。<a id="a-Ig"></a>若菩萨由六波罗蜜所作利益他事。<a id="a-Ih"></a>常生无等欢喜。<a id="a-Ii"></a>众生得益其心欢喜所不能及。<a id="a-Ij"></a>是名菩萨欢喜意。<a id="a-Ik"></a>若菩萨行六波罗蜜利益众生已。<a id="a-Il"></a>见众生于己有大恩德。<a id="a-Im"></a>不见自身于彼有恩。<a id="a-In"></a>是名菩萨有恩德意。<a id="a-Io"></a>若菩萨从六波罗蜜所生功德善根。<a id="a-Ip"></a>施与一切众生。<a id="a-Iq"></a>以无著心回向。<a id="a-Ir"></a>为令彼得可爱重果报。<a id="a-Is"></a>是名菩萨大志意。<a id="a-It"></a>若菩萨所行六波罗蜜功德善根。<a id="a-Iu"></a>令一切众生平等皆得。<a id="a-Iv"></a>为彼回向无上菩提。<a id="a-Iw"></a>是名菩萨善好意。<a id="a-Ix"></a>由此六意所摄爱重思惟。<a id="a-Iy"></a>菩萨修习。</p>
  <p id="aIz">释曰。<a id="a-J0"></a>为显求得心见有大功德故。<a id="a-J1"></a>求欲得之。</p>
  <p id="aJ2">论曰。<a id="a-J3"></a>若菩萨随喜无量。<a id="a-J4"></a>菩萨修加行六意所生功德善根。<a id="a-J5"></a>是名菩萨六意所摄随喜思惟。</p>
  <p id="aJ6">释曰。<a id="a-J7"></a>为显无疑心既随喜胜人所行故。<a id="a-J8"></a>决定无疑。</p>
  <p id="aJ9">论曰。<a id="a-JA"></a>若菩萨愿一切众生。<a id="a-JB"></a>修行六意所摄六波罗蜜。<a id="a-JC"></a>及愿自身修行六意所摄六波罗蜜。<a id="a-JD"></a>修习加行乃至成佛。<a id="a-JE"></a>是名菩萨六意所摄愿得思惟。</p>
  <p id="aJF">释曰。<a id="a-JG"></a>为显大悲无独求之心。<a id="a-JH"></a>此三思惟即除三心。<a id="a-JI"></a>一除不行心。<a id="a-JJ"></a>二除进退心。<a id="a-JK"></a>三除偏进心。</p>
  <p id="aJL">论曰。<a id="a-JM"></a>若人得闻六意所摄菩萨思惟修习。<a id="a-JN"></a>生一念信心。<a id="a-JO"></a>是人则得无量无边福德之聚。<a id="a-JP"></a>诸恶业障坏灭无余。</p>
  <p id="aJQ">释曰。<a id="a-JR"></a>灭业障有二义。<a id="a-JS"></a>一能坏业令尽。<a id="a-JT"></a>二业虽在以善力大故。<a id="a-JU"></a>能遮恶道报。<a id="a-JV"></a>令永不受业。<a id="a-JW"></a>亦有坏灭义。<a id="a-JX"></a>若人但闻尚得无量无边福德。<a id="a-JY"></a>何况菩萨尽能修行。</p>
  <p data-pb></p>
  <h2 id="aJZ">差别章第七</h2>
  <p id="aJa">论曰。<a id="a-Jb"></a>云何应知诸波罗蜜差别。</p>
  <p id="aJc">释曰。<a id="a-Jd"></a>此问欲何所显。<a id="a-Je"></a>诸波罗蜜品类不可数量。<a id="a-Jf"></a>欲显真体故作此问。<a id="a-Jg"></a>由明诸波罗蜜差别故。<a id="a-Jh"></a>真体显现。</p>
  <p id="aJi">论曰。<a id="a-Jj"></a>由各有三品。<a id="a-Jk"></a>知其差别。</p>
  <p id="aJl">释曰。<a id="a-Jm"></a>此总标数。<a id="a-Jn"></a>以答问。</p>
  <p id="aJo">论曰。<a id="a-Jp"></a>施三品者。<a id="a-Jq"></a>一法施。<a id="a-Jr"></a>二财施。<a id="a-Js"></a>三无畏施。</p>
  <p id="aJt">释曰。<a id="a-Ju"></a>法施利益他心。<a id="a-Jv"></a>由法施故他闻慧等善根德生。<a id="a-Jw"></a>财施利益他身。<a id="a-Jx"></a>无畏施通利益他身心。<a id="a-Jy"></a>复次由财施。<a id="a-Jz"></a>有向恶者引令归善。<a id="a-K0"></a>由无畏施。<a id="a-K1"></a>摄彼令成眷属。<a id="a-K2"></a>由法施。<a id="a-K3"></a>生彼善根及成熟解脱。<a id="a-K4"></a>由具此义故说施有三品。</p>
  <p id="aK5">论曰。<a id="a-K6"></a>戒三品者。<a id="a-K7"></a>一守护戒。<a id="a-K8"></a>二摄善法戒。<a id="a-K9"></a>三摄利众生戒。</p>
  <p id="aKA">释曰。<a id="a-KB"></a>守护戒是余二戒依止。<a id="a-KC"></a>若人不离恶。<a id="a-KD"></a>摄善利他则不得戒。<a id="a-KE"></a>若人住守护戒。<a id="a-KF"></a>能引摄善法戒。<a id="a-KG"></a>为佛法及菩提生起依止。<a id="a-KH"></a>若住前二戒。<a id="a-KI"></a>能引摄利众生戒。<a id="a-KJ"></a>为成热众生依止。<a id="a-KK"></a>复次守护戒由离恶故。<a id="a-KL"></a>无悔恼心。<a id="a-KM"></a>能得现世安乐住。<a id="a-KN"></a>由此安乐住故。<a id="a-KO"></a>能修摄善法戒。<a id="a-KP"></a>为成熟佛法。<a id="a-KQ"></a>若人住前二戒。<a id="a-KR"></a>能修摄利众生戒。<a id="a-KS"></a>为成熟他。<a id="a-KT"></a>此三品戒即四无畏因。<a id="a-KU"></a>何以故。<a id="a-KV"></a>初戒是断德。<a id="a-KW"></a>第二戒是智德。<a id="a-KX"></a>第三戒是恩德。<a id="a-KY"></a>四无畏不出此三德故。<a id="a-KZ"></a>言即四无畏因。<a id="a-Ka"></a>由具此义故说戒有三品。</p>
  <p id="aKb">论曰。<a id="a-Kc"></a>忍三品者。<a id="a-Kd"></a>一他毁辱忍。<a id="a-Ke"></a>二安受苦忍。<a id="a-Kf"></a>三观察法忍。</p>
  <p id="aKg">释曰。<a id="a-Kh"></a>由毁辱忍。<a id="a-Ki"></a>能忍他所起过失。<a id="a-Kj"></a>何以故。<a id="a-Kk"></a>由菩萨为作利益他事。<a id="a-Kl"></a>发心修行。<a id="a-Km"></a>虽为他毁辱。<a id="a-Kn"></a>不由着此过失还退本行心。<a id="a-Ko"></a>由安受苦忍。<a id="a-Kp"></a>虽复堕在生死诸苦难中。<a id="a-Kq"></a>不由此苦退本行心。<a id="a-Kr"></a>由观察法忍。<a id="a-Ks"></a>菩萨能入诸法真理。<a id="a-Kt"></a>此忍即是前二忍依处。<a id="a-Ku"></a>以能除人法二执故。<a id="a-Kv"></a>由具此义故说忍有三品。</p>
  <p id="aKw">论曰。<a id="a-Kx"></a>精进三品者。<a id="a-Ky"></a>一勤勇精进。<a id="a-Kz"></a>二加行精进。<a id="a-L0"></a>三不下难坏无足精进。</p>
  <p id="aL1">释曰。<a id="a-L2"></a>云何得知精进有此三体。<a id="a-L3"></a>由佛世尊于经中说经言。<a id="a-L4"></a>此人有贞实有胜能有勇猛。<a id="a-L5"></a>有强制力不舍善轭。<a id="a-L6"></a>为显三体说此五句。<a id="a-L7"></a>为显勤勇精进说有贞实。<a id="a-L8"></a>为显加行精进说有胜能。<a id="a-L9"></a>何以故。<a id="a-LA"></a>此人于加行时有胜能。<a id="a-LB"></a>如前所欲皆能行故。<a id="a-LC"></a>为显不下难坏无足精进。<a id="a-LD"></a>次第说有勇猛有强制力。<a id="a-LE"></a>不舍善轭三句。<a id="a-LF"></a>何以故。<a id="a-LG"></a>有人始时为得无上菩提。<a id="a-LH"></a>先有贞实加行。<a id="a-LI"></a>时有胜能。<a id="a-LJ"></a>为时长远。<a id="a-LK"></a>所求果相未现。<a id="a-LL"></a>于此中间生下劣心。<a id="a-LM"></a>为对治此心显不下精进。<a id="a-LN"></a>故说勇猛。<a id="a-LO"></a>若人虽复勇猛心无退弱。<a id="a-LP"></a>若遭生死苦难。<a id="a-LQ"></a>沮坏其心。<a id="a-LR"></a>则退菩提愿。<a id="a-LS"></a>为对治此心显难坏精进。<a id="a-LT"></a>故说有强制力。<a id="a-LU"></a>由有强制力。<a id="a-LV"></a>生死苦难不能令退。<a id="a-LW"></a>若人虽复遭苦不退。<a id="a-LX"></a>于少所得便生足想。<a id="a-LY"></a>由此知足不能得最上菩提。<a id="a-LZ"></a>为对治此心显无足精进。<a id="a-La"></a>故说不舍善轭。<a id="a-Lb"></a>由具此义故说精进有三品。</p>
  <p id="aLc">论曰。<a id="a-Ld"></a>定三品者。<a id="a-Le"></a>一安乐住定。<a id="a-Lf"></a>二引神通定。<a id="a-Lg"></a>三随利他定。</p>
  <p id="aLh">释曰。<a id="a-Li"></a>有定为现世得安乐住。<a id="a-Lj"></a>何以故。<a id="a-Lk"></a>能离一切染污法故。<a id="a-Ll"></a>依此定为生自利。<a id="a-Lm"></a>谓三明故能引成六神通。<a id="a-Ln"></a>因引成通定生随利他定。<a id="a-Lo"></a>利他即是三轮。<a id="a-Lp"></a>一神通轮。<a id="a-Lq"></a>谓身通天眼通天耳通。<a id="a-Lr"></a>此轮为引向邪者令其归正。<a id="a-Ls"></a>二记心轮。<a id="a-Lt"></a>谓他心通天眼通天耳通。<a id="a-Lu"></a>此轮为引已归正者。<a id="a-Lv"></a>若未信受令其信受。<a id="a-Lw"></a>三正教轮。<a id="a-Lx"></a>谓宿住通漏尽通。<a id="a-Ly"></a>由宿住通识其根性。<a id="a-Lz"></a>由漏尽通如自所得为说正教。<a id="a-M0"></a>令得下种成熟解脱。<a id="a-M1"></a>由具此义故说定有三品。</p>
  <p id="aM2">论曰。<a id="a-M3"></a>般若三品者。<a id="a-M4"></a>一无分别加行般若。<a id="a-M5"></a>二无分别般若。<a id="a-M6"></a>三无分别后得般若。</p>
  <p id="aM7">释曰。<a id="a-M8"></a>从闻无相大乘教。<a id="a-M9"></a>得闻思修慧。<a id="a-MA"></a>入分别想空。<a id="a-MB"></a>通名无分别加行般若。<a id="a-MC"></a>已入三无性即无分别智。<a id="a-MD"></a>名无分别般若。<a id="a-ME"></a>得无分别智后出观。<a id="a-MF"></a>如前所证。<a id="a-MG"></a>或自思惟。<a id="a-MH"></a>或为他说。<a id="a-MI"></a>名无分别后得般若。<a id="a-MJ"></a>般若复有三品。<a id="a-MK"></a>谓未知欲知根。<a id="a-ML"></a>知根。<a id="a-MM"></a>知已根。<a id="a-MN"></a>为生住用出世间事故。<a id="a-MO"></a>由具此义故说般若有三品。</p>
  <p data-pb></p>
  <h2 id="aMP">摄章第八</h2>
  <p id="aMQ">论曰。<a id="a-MR"></a>云何应知诸波罗蜜摄义。</p>
  <p id="aMS">释曰。<a id="a-MT"></a>余一切善法。<a id="a-MU"></a>与诸波罗蜜互相摄义。<a id="a-MV"></a>云何应知。</p>
  <p id="aMW">论曰。<a id="a-MX"></a>一切善法皆入六波罗蜜摄。</p>
  <p id="aMY">释曰。<a id="a-MZ"></a>一切善法。<a id="a-Ma"></a>谓愿乃至四无碍六通如来所有秘密法藏等。<a id="a-Mb"></a>皆是六波罗蜜所摄。</p>
  <p id="aMc">论曰。<a id="a-Md"></a>以为彼性故。</p>
  <p id="aMe">释曰。<a id="a-Mf"></a>由波罗蜜是愿等法性故。<a id="a-Mg"></a>此愿等亦摄诸波罗蜜。<a id="a-Mh"></a>由愿等是波罗蜜性故。<a id="a-Mi"></a>诸波罗蜜同以无分别智为性。<a id="a-Mj"></a>故得相摄。</p>
  <p id="aMk">论曰。<a id="a-Ml"></a>彼是六波罗蜜所流果故。</p>
  <p id="aMm">释曰。<a id="a-Mn"></a>彼即六通十力四无所畏。<a id="a-Mo"></a>乃至不共法等诸佛法。<a id="a-Mp"></a>皆是六波罗蜜所流之果。<a id="a-Mq"></a>以与波罗蜜同性故。</p>
  <p id="aMr">论曰。<a id="a-Ms"></a>一切善法所随成故。</p>
  <p id="aMt">释曰。<a id="a-Mu"></a>信轻安等诸善法。<a id="a-Mv"></a>是菩萨道所摄。<a id="a-Mw"></a>随菩萨所欲行波罗蜜。<a id="a-Mx"></a>皆能成就。<a id="a-My"></a>波罗蜜即是彼所流果。<a id="a-Mz"></a>故得相摄。</p>
  <p data-pb></p>
  <h2 id="aN0">对治章第九</h2>
  <p id="aN1">论曰。<a id="a-N2"></a>云何应知诸波罗蜜所对治。<a id="a-N3"></a>摄一切惑。</p>
  <p id="aN4">释曰。<a id="a-N5"></a>如波罗蜜能摄一切清净品尽。<a id="a-N6"></a>波罗蜜所对治。<a id="a-N7"></a>亦应能摄一切不净品尽。<a id="a-N8"></a>云何应知。</p>
  <p id="aN9">论曰。<a id="a-NA"></a>以为彼性故。</p>
  <p id="aNB">释曰。<a id="a-NC"></a>如波罗蜜以无著为性故。<a id="a-ND"></a>摄一切善法尽。<a id="a-NE"></a>波罗蜜所对治以着为性。<a id="a-NF"></a>故摄一切不净品尽。</p>
  <p id="aNG">论曰。<a id="a-NH"></a>为彼生因故。</p>
  <p id="aNI">释曰。<a id="a-NJ"></a>不信邪见身见等诸法。<a id="a-NK"></a>能生吝惜嫉妒邪行瞋恚等果。<a id="a-NL"></a>以同性故得为彼因。</p>
  <p id="aNM">论曰。<a id="a-NN"></a>为彼所流果故。</p>
  <p id="aNO">释曰。<a id="a-NP"></a>此吝惜嫉妒邪行瞋恚等。<a id="a-NQ"></a>由着自他故生诸恶行。<a id="a-NR"></a>谓十恶等亦以同性得为彼果。<a id="a-NS"></a>由此诸义故得相摄。</p>
  <p data-pb></p>
  <h2 id="aNT">功德章第十</h2>
  <p id="aNU">论曰。<a id="a-NV"></a>云何应知诸波罗蜜功德。</p>
  <p id="aNW">释曰。<a id="a-NX"></a>行世间施等行亦有功德。<a id="a-NY"></a>菩萨波罗蜜功德云何应知。<a id="a-NZ"></a>菩萨波罗蜜功德与世间有同有异。<a id="a-Na"></a>同有六种。<a id="a-Nb"></a>异有四种。<a id="a-Nc"></a>同有六种者。</p>
  <p id="aNd">论曰。<a id="a-Ne"></a>若菩萨轮转生死大富位自在所摄。</p>
  <p id="aNf">释曰。<a id="a-Ng"></a>转轮王天帝梵王等为大富位。<a id="a-Nh"></a>于中为主故名自在菩萨凡夫行施同得此报。</p>
  <p id="aNi">论曰。<a id="a-Nj"></a>大生所摄。</p>
  <p id="aNk">释曰。<a id="a-Nl"></a>大生有三种。<a id="a-Nm"></a>一道胜二性胜三威德胜。<a id="a-Nn"></a>菩萨凡夫持戒同得此报。</p>
  <p id="aNo">论曰。<a id="a-Np"></a>大眷属徒众所摄。</p>
  <p id="aNq">释曰。<a id="a-Nr"></a>亲戚名眷属。<a id="a-Ns"></a>所摄领者名徒众。<a id="a-Nt"></a>眷属及徒众亦有三胜。<a id="a-Nu"></a>如前所说故称为大。<a id="a-Nv"></a>皆相亲爱不生憎嫉。<a id="a-Nw"></a>恒共欢聚未尝违离。<a id="a-Nx"></a>菩萨凡夫行忍同得此报。</p>
  <p id="aNy">论曰。<a id="a-Nz"></a>大资生业事成就所摄。</p>
  <p id="aO0">释曰。<a id="a-O1"></a>资生业有四种。<a id="a-O2"></a>一种植二养兽三商估四事王。<a id="a-O3"></a>和同乖诤名事。<a id="a-O4"></a>如所欲为无不谐遂。<a id="a-O5"></a>故名成就。<a id="a-O6"></a>菩萨凡夫行精进同得此果。</p>
  <p id="aO7">论曰。<a id="a-O8"></a>无疾恼少欲等所摄。</p>
  <p id="aO9">释曰。<a id="a-OA"></a>四无量所摄定。<a id="a-OB"></a>此定得果身无诸病。<a id="a-OC"></a>心离众恼。<a id="a-OD"></a>故恒欢悦。<a id="a-OE"></a>其余诸定所得果报。<a id="a-OF"></a>虽复在家。<a id="a-OG"></a>与离欲仙人不异。<a id="a-OH"></a>以少烦恼故。<a id="a-OI"></a>等谓得好形相及长寿等。<a id="a-OJ"></a>菩萨凡夫修定同得此果。</p>
  <p id="aOK">论曰。<a id="a-OL"></a>一切工巧明处聪慧所摄。</p>
  <p id="aOM">释曰。<a id="a-ON"></a>为立资生故须工巧明处。<a id="a-OO"></a>即十八明处能立现在未来及解脱法。<a id="a-OP"></a>此中有立破二理。<a id="a-OQ"></a>若有聪慧则能成此事。<a id="a-OR"></a>菩萨凡夫若修般若同得此报。<a id="a-OS"></a>异有四种者。</p>
  <p id="aOT">论曰。<a id="a-OU"></a>如意。</p>
  <p id="aOV">释曰。<a id="a-OW"></a>菩萨行施等。<a id="a-OX"></a>得富乐等报。<a id="a-OY"></a>于中常离过失。<a id="a-OZ"></a>谓无染污利益自他故。<a id="a-Oa"></a>世间行施等。<a id="a-Ob"></a>虽有功德则无此事。<a id="a-Oc"></a>是名第一异相。</p>
  <p id="aOd">论曰。<a id="a-Oe"></a>无失富乐。</p>
  <p id="aOf">释曰。<a id="a-Og"></a>菩萨行施等。<a id="a-Oh"></a>得富乐等报。<a id="a-Oi"></a>于中如意。<a id="a-Oj"></a>谓自用及为他用。<a id="a-Ok"></a>常生三种欢喜故。<a id="a-Ol"></a>世间行施等。<a id="a-Om"></a>虽有功德则不如此。<a id="a-On"></a>是名第二异相。</p>
  <p id="aOo">论曰。<a id="a-Op"></a>利益众生为正事故。</p>
  <p id="aOq">释曰。<a id="a-Or"></a>菩萨行施等。<a id="a-Os"></a>所生功德常为众生。<a id="a-Ot"></a>作世出世利益事。<a id="a-Ou"></a>不为自身。<a id="a-Ov"></a>世间行施等。<a id="a-Ow"></a>虽有功德则不如此。<a id="a-Ox"></a>是名第三异相。</p>
  <p id="aOy">论曰。<a id="a-Oz"></a>菩萨修行六度功德。<a id="a-P0"></a>乃至入住究竟清凉菩提。<a id="a-P1"></a>恒在不异故。</p>
  <p id="aP2">释曰。<a id="a-P3"></a>菩萨行施等所生功德。<a id="a-P4"></a>从初发心乃至极果。<a id="a-P5"></a>如本恒在利他不异。<a id="a-P6"></a>此即常住功德。<a id="a-P7"></a>世间行施等。<a id="a-P8"></a>虽有功德则不如此。<a id="a-P9"></a>是名第四异相。</p>
  <p data-pb></p>
  <h2 id="aPA">互显章第十一</h2>
  <p id="aPB">论曰。<a id="a-PC"></a>云何应知诸波罗蜜更互相显。</p>
  <p id="aPD">释曰。<a id="a-PE"></a>如般若波罗蜜等经中说三十六句。<a id="a-PF"></a>显说一一波罗蜜即说余五波罗蜜。<a id="a-PG"></a>云何应知。</p>
  <p id="aPH">论曰。<a id="a-PI"></a>世尊或以施名说诸波罗蜜。<a id="a-PJ"></a>或以戒名。<a id="a-PK"></a>或以忍名。<a id="a-PL"></a>或以精进名。<a id="a-PM"></a>或以定名。<a id="a-PN"></a>或以般若名说诸波罗蜜。</p>
  <p id="aPO">释曰。<a id="a-PP"></a>五波罗蜜入一波罗蜜摄。<a id="a-PQ"></a>一波罗蜜中则具有六。<a id="a-PR"></a>但以施等一名说之。</p>
  <p id="aPS">论曰。<a id="a-PT"></a>如来以何意作如此说。<a id="a-PU"></a>于诸波罗蜜修行方便中。<a id="a-PV"></a>一切余波罗蜜皆聚集助成故。<a id="a-PW"></a>此即如来说意。</p>
  <p id="aPX">释曰。<a id="a-PY"></a>若菩萨于一一波罗蜜修加行。<a id="a-PZ"></a>余波罗蜜皆助成此一。<a id="a-Pa"></a>如诸菩萨正行施时。<a id="a-Pb"></a>守护身口离七支恶。<a id="a-Pc"></a>即持正语正业正命戒。<a id="a-Pd"></a>由此戒故施得成就。<a id="a-Pe"></a>故戒能成施。<a id="a-Pf"></a>若菩萨正行施时。<a id="a-Pg"></a>能安受受施人相违言语及相违威仪。<a id="a-Ph"></a>乃至安受行施苦事。<a id="a-Pi"></a>由此忍故施得成就。<a id="a-Pj"></a>故忍能成施。<a id="a-Pk"></a>若菩萨正行施时。<a id="a-Pl"></a>由欲行施心能除贪爱。<a id="a-Pm"></a>由有大悲能除瞋恚。<a id="a-Pn"></a>由下身心能除憍慢。<a id="a-Po"></a>欲令受者安乐能除悭吝嫉妒。<a id="a-Pp"></a>知施有因果能除无明邪见。<a id="a-Pq"></a>精进能生如此善。<a id="a-Pr"></a>对治如此恶。<a id="a-Ps"></a>由精进施得成就。<a id="a-Pt"></a>故精进能成施。<a id="a-Pu"></a>若菩萨正行施时。<a id="a-Pv"></a>一心相续缘利乐众生事。<a id="a-Pw"></a>由此定故施得成就。<a id="a-Px"></a>故定能成施若菩萨正行施时。<a id="a-Py"></a>由了别因果不着三轮。<a id="a-Pz"></a>故般若能成施。<a id="a-Q0"></a>是名余波罗蜜助成一波罗蜜。<a id="a-Q1"></a>故合说六波罗蜜。<a id="a-Q2"></a>总名为施。<a id="a-Q3"></a>如施戒等亦尔。<a id="a-Q4"></a>一度具六故成三十六句。</p>
  <p id="aQ5">论曰。<a id="a-Q6"></a>此中说郁陀那偈。</p>
  <p id="aQ7">位数相次第　　名修差别摄</p>
  <p id="aQ8">对治及功德　　互显诸度义</p>
 </body>
</html>