<!doctype html>
<html id="z3IBVO7wU" data-ver="1158">
 <head>
  <meta charset="utf-8">
  <meta author="无性菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第二</h1>
  <h2 id="a2">释所知依分第二之二</h2>
  <p id="a3">论曰。<a id="a-4"></a>复次声闻乘中。<a id="a-5"></a>亦以异门密意。<a id="a-6"></a>已说阿赖耶识。<a id="a-7"></a>如彼增壹阿笈摩说。<a id="a-8"></a>世间众生爱阿赖耶。<a id="a-9"></a>乐阿赖耶。<a id="a-A"></a>欣阿赖耶。<a id="a-B"></a>喜阿赖耶。<a id="a-C"></a>为断如是阿赖耶故。<a id="a-D"></a>说正法时恭敬摄耳。<a id="a-E"></a>住求解心。<a id="a-F"></a>法随法行。<a id="a-G"></a>如来出世如是甚奇希有正法。<a id="a-H"></a>出现世间。<a id="a-I"></a>于声闻乘如来出现四德经中。<a id="a-J"></a>由此异门。<a id="a-K"></a>密意已显阿赖耶识。<a id="a-L"></a>于大众部阿笈摩中。<a id="a-M"></a>亦以异门密意。<a id="a-N"></a>说此名根本识。<a id="a-O"></a>如树依根。<a id="a-P"></a>化地部中亦以异门密意。<a id="a-Q"></a>说此名穷生死蕴。<a id="a-R"></a>有处有时见色心断。<a id="a-S"></a>非阿赖耶识中彼种有断。</p>
  <p id="aT">释曰。<a id="a-U"></a>声闻乘中亦以异门密意。<a id="a-V"></a>已说阿赖耶识者。<a id="a-W"></a>此举余部共所成立显阿赖耶识如大王路故。<a id="a-X"></a>先总序如彼增壹阿笈摩说者。<a id="a-Y"></a>是说一切有部中说。<a id="a-Z"></a>爱阿赖耶者。<a id="a-a"></a>此句总说贪着阿赖耶识。<a id="a-b"></a>乐阿赖耶者。<a id="a-c"></a>乐现在世阿赖耶识。<a id="a-d"></a>欣阿赖耶者。<a id="a-e"></a>欣过去世。<a id="a-f"></a>已生阿赖耶识。<a id="a-g"></a>喜阿赖耶者。<a id="a-h"></a>喜未来世。<a id="a-i"></a>当生阿赖耶识。<a id="a-j"></a>此性于彼极希愿故。<a id="a-k"></a>由乐欣喜是故总名爱阿赖耶。<a id="a-l"></a>为断如是阿赖耶故者。<a id="a-m"></a>为永害彼。<a id="a-n"></a>说正法时者。<a id="a-o"></a>说正教法。<a id="a-p"></a>恭敬者。<a id="a-q"></a>乐欲闻故。<a id="a-r"></a>摄耳者。<a id="a-s"></a>立愿听故。<a id="a-t"></a>此则说其闻所成智。<a id="a-u"></a>住求解心者。<a id="a-v"></a>如所闻义求决定故。<a id="a-w"></a>此则说其思所成智。<a id="a-x"></a>法随法行者。<a id="a-y"></a>所证名法。<a id="a-z"></a>道名随法。<a id="a-10"></a>随顺彼故。<a id="a-11"></a>又出世道名法。<a id="a-12"></a>世间道名随法。<a id="a-13"></a>行者行彼自心相续。<a id="a-14"></a>树增彼故。<a id="a-15"></a>令彼现前得自在故。<a id="a-16"></a>此则说其修所成智。<a id="a-17"></a>如来出现四德经中。<a id="a-18"></a>由此异门密意已显阿赖耶识者。<a id="a-19"></a>谓此经中宣说如来出现于世。<a id="a-1A"></a>有其四种可称赞德。<a id="a-1B"></a>于大众部阿笈摩等者。<a id="a-1C"></a>重成此识于彼部中。<a id="a-1D"></a>如大王路根本识者。<a id="a-1E"></a>余识因故。<a id="a-1F"></a>譬如树根是茎等因。<a id="a-1G"></a>化地部等者。<a id="a-1H"></a>于彼部中有三种蕴。<a id="a-1I"></a>一者一念顷蕴。<a id="a-1J"></a>谓一刹那有生灭法。<a id="a-1K"></a>二者一期生蕴。<a id="a-1L"></a>谓乃至死恒随转法。<a id="a-1M"></a>三者穷生死蕴。<a id="a-1N"></a>谓乃至得金刚喻定恒随转法。<a id="a-1O"></a>此若除彼阿赖耶识。<a id="a-1P"></a>余不应有。<a id="a-1Q"></a>但异名说阿赖耶识。<a id="a-1R"></a>如名诸蕴决定无有穷生死故。<a id="a-1S"></a>彼问云何此答有处。<a id="a-1T"></a>有时见等有处。<a id="a-1U"></a>于界有时于分于无色界诸色间断。<a id="a-1V"></a>于无想天及二定分诸心间断。<a id="a-1W"></a>非谓于阿赖耶识中色心种子。<a id="a-1X"></a>乃至对治道未生来。<a id="a-1Y"></a>有时间断不应计度。<a id="a-1Z"></a>随所应有正义有故。<a id="a-1a"></a>计度傍义违越正义不应道理。</p>
  <p id="a1b">论曰。<a id="a-1c"></a>如是所知依。<a id="a-1d"></a>说阿赖耶识为性。<a id="a-1e"></a>阿陀那识为性。<a id="a-1f"></a>心为性。<a id="a-1g"></a>阿赖耶为性。<a id="a-1h"></a>根本识为性。<a id="a-1i"></a>穷生死蕴为性等。<a id="a-1j"></a>由此异门。<a id="a-1k"></a>阿赖耶识成大王路。</p>
  <p id="a1l">释曰。<a id="a-1m"></a>等谓圣者上座部中。<a id="a-1n"></a>以有分声亦说此识。<a id="a-1o"></a>阿赖耶识是有因故。<a id="a-1p"></a>如说六识不死不生。<a id="a-1q"></a>或由有分。<a id="a-1r"></a>或由反缘而死。<a id="a-1s"></a>由异熟意识界而生。<a id="a-1t"></a>如是等能引发者。<a id="a-1u"></a>唯是意识故作是言。<a id="a-1v"></a>五识于法无所了知。<a id="a-1w"></a>唯所引发意界亦尔。<a id="a-1x"></a>唯等寻求见唯照嘱。<a id="a-1y"></a>等贯彻者。<a id="a-1z"></a>得决定智安立。<a id="a-20"></a>是能起语分别。<a id="a-21"></a>六识唯能随起威仪。<a id="a-22"></a>不能受善不善业道。<a id="a-23"></a>不能入定。<a id="a-24"></a>不能出定势用。<a id="a-25"></a>一切皆能起作。<a id="a-26"></a>由能引发从睡而觉。<a id="a-27"></a>由势用故观所梦事。<a id="a-28"></a>如是等分别说部亦说。<a id="a-29"></a>此识名有。<a id="a-2A"></a>分识由如是等诸部圣教为定量故。<a id="a-2B"></a>阿赖耶识如大王路。</p>
  <p id="a2C">论曰。<a id="a-2D"></a>复有一类。<a id="a-2E"></a>谓心意识义一文异。<a id="a-2F"></a>是义不成。<a id="a-2G"></a>意识两义差别可得。<a id="a-2H"></a>当知心义亦应有异。<a id="a-2I"></a>复有一类。<a id="a-2J"></a>谓薄伽梵所说众生爱阿赖耶。<a id="a-2K"></a>乃至广说。<a id="a-2L"></a>此中五取蕴说名阿赖耶。<a id="a-2M"></a>有余复谓贪俱乐受名阿赖耶。<a id="a-2N"></a>有余复谓萨迦耶见名阿赖耶。<a id="a-2O"></a>此等诸师由教及证愚于阿赖耶识故作此执。<a id="a-2P"></a>如是安立阿赖耶名随声闻乘。<a id="a-2Q"></a>安立道理亦不相应。<a id="a-2R"></a>若不愚者取阿赖耶识。<a id="a-2S"></a>安立彼说。<a id="a-2T"></a>阿赖耶名。<a id="a-2U"></a>如是安立则为最胜。<a id="a-2V"></a>云何最胜。<a id="a-2W"></a>若五取蕴名阿赖耶。<a id="a-2X"></a>生恶趣中一向苦处最可厌逆。<a id="a-2Y"></a>众生一向不起爱乐。<a id="a-2Z"></a>于中执藏不应道理。<a id="a-2a"></a>以彼常求速舍离故。<a id="a-2b"></a>若贪俱乐受名阿赖耶。<a id="a-2c"></a>第四静虑以上无有。<a id="a-2d"></a>具彼有情常有厌逆。<a id="a-2e"></a>于中执藏亦不应理。<a id="a-2f"></a>若萨迦耶见名阿赖耶。<a id="a-2g"></a>于此正法中信解无我者。<a id="a-2h"></a>恒有厌逆。<a id="a-2i"></a>于中执藏亦不应理。<a id="a-2j"></a>阿赖耶识内我性摄。<a id="a-2k"></a>虽生恶趣一向苦处求离苦蕴。<a id="a-2l"></a>然彼恒于阿赖耶识我爱随缚。<a id="a-2m"></a>未尝求离。<a id="a-2n"></a>虽生第四静虑已上。<a id="a-2o"></a>于贪俱乐恒有厌逆。<a id="a-2p"></a>然彼恒于阿赖耶识我爱随缚。<a id="a-2q"></a>虽于此正法信解无我者。<a id="a-2r"></a>厌逆我见。<a id="a-2s"></a>然彼恒于阿赖耶识我爱随缚。<a id="a-2t"></a>是故安立阿赖耶识。<a id="a-2u"></a>名阿赖耶成就最胜。</p>
  <p id="a2v">释曰。<a id="a-2w"></a>复有一类。<a id="a-2x"></a>谓心意识义一文异者。<a id="a-2y"></a>此显邪执。<a id="a-2z"></a>谓如所说心意识名皆同一义。<a id="a-30"></a>是义不成者。<a id="a-31"></a>是非理义。<a id="a-32"></a>意识两义差别可得者。<a id="a-33"></a>两声两义能诠所诠自相异故。<a id="a-34"></a>谓六识身无间过去说名为意。<a id="a-35"></a>了别境界说名为识。<a id="a-36"></a>如意识名义有差别。<a id="a-37"></a>如是心义亦应有异。<a id="a-38"></a>复有一类谓薄伽梵所说等者。<a id="a-39"></a>此显余师于爱阿赖耶等起异义执。<a id="a-3A"></a>言五取蕴名阿赖耶者。<a id="a-3B"></a>谓诸众生摄为我故。<a id="a-3C"></a>言贪俱乐受名阿赖耶者。<a id="a-3D"></a>谓贪受俱行总名阿赖耶。<a id="a-3E"></a>此受是贪所随增眠故。<a id="a-3F"></a>或复各别名阿赖耶。<a id="a-3G"></a>着处异故。<a id="a-3H"></a>言萨迦耶见名阿赖耶者。<a id="a-3I"></a>由此取彼为我性故。<a id="a-3J"></a>此等诸师由教及证。<a id="a-3K"></a>愚阿赖耶识故作此执者。<a id="a-3L"></a>谓彼诸师有恶教故。<a id="a-3M"></a>有恶证故。<a id="a-3N"></a>愚阿赖耶识。<a id="a-3O"></a>或彼诸师无亲教故。<a id="a-3P"></a>无自解故。<a id="a-3Q"></a>愚阿赖耶识。<a id="a-3R"></a>随声闻乘安立道理亦不相应者。<a id="a-3S"></a>随彼自宗亦不应理。<a id="a-3T"></a>如胜论等所立实等彼非为胜有过失故。<a id="a-3U"></a>如是安立则为最胜者。<a id="a-3V"></a>无过失故。<a id="a-3W"></a>有胜德故。<a id="a-3X"></a>为欲显彼计执过失故。<a id="a-3Y"></a>复问言。<a id="a-3Z"></a>云何最胜。<a id="a-3a"></a>若立五取蕴名阿赖耶。<a id="a-3b"></a>生恶趣中一向苦处者。<a id="a-3c"></a>生捺落迦傍生饿鬼名生恶趣。<a id="a-3d"></a>唯有苦故。<a id="a-3e"></a>似苦现故名一向苦处。<a id="a-3f"></a>由彼曾无有少乐故。<a id="a-3g"></a>最可厌逆。<a id="a-3h"></a>于一切时有多苦故。<a id="a-3i"></a>众生一向不起爱乐。<a id="a-3j"></a>非不爱义而有执藏。<a id="a-3k"></a>与执藏义不相应故。<a id="a-3l"></a>于中执藏不应道理。<a id="a-3m"></a>以彼常求速舍离者。<a id="a-3n"></a>是于苦蕴恒伤叹义。<a id="a-3o"></a>云何当令我无苦蕴非求速离而复执藏应正道理以相违故。<a id="a-3p"></a>第四静虑及上无色。<a id="a-3q"></a>贪俱乐受恒无所有。<a id="a-3r"></a>常有厌逆。<a id="a-3s"></a>是厌因故可恶逆故。<a id="a-3t"></a>言具彼者。<a id="a-3u"></a>第四静虑已上有情具彼种类。<a id="a-3v"></a>是故彼处于中执藏。<a id="a-3w"></a>亦不应理。<a id="a-3x"></a>以无有故。<a id="a-3y"></a>于此正法中信解无我者。<a id="a-3z"></a>常极厌逆萨迦耶见是应断故。<a id="a-40"></a>见无我者彼无有故。<a id="a-41"></a>但取信解恒求断故。<a id="a-42"></a>于中执藏亦不应理。<a id="a-43"></a>如是已显他执过失。<a id="a-44"></a>复当显示自宗胜德。<a id="a-45"></a>阿赖耶识内我性摄者。<a id="a-46"></a>众生妄执为内我体。<a id="a-47"></a>虽然两声为重遮止他说妄计。<a id="a-48"></a>捺落迦等名生恶趣。<a id="a-49"></a>一向苦处虽于苦蕴常求远离。<a id="a-4A"></a>然彼恒于阿赖耶识。<a id="a-4B"></a>我爱罥索随缚不离。<a id="a-4C"></a>曾不于中起无有爱。<a id="a-4D"></a>由舍受相应非可厌逆故。<a id="a-4E"></a>所以者何。<a id="a-4F"></a>彼虽希愿。<a id="a-4G"></a>云何当令我诸苦蕴都无所有。<a id="a-4H"></a>然于自我未尝求离我见。<a id="a-4I"></a>对治未有故异趣更无故。<a id="a-4J"></a>若于诸蕴有所愿乐。<a id="a-4K"></a>此则是其阿赖耶力。<a id="a-4L"></a>非于意识有此我爱应正道理。<a id="a-4M"></a>以恶趣中与彼苦受恒相应故。<a id="a-4N"></a>由此道理于余趣中。<a id="a-4O"></a>于彼希愿亦不相应。<a id="a-4P"></a>虽生第四静虑已上。<a id="a-4Q"></a>于贪俱乐恒有厌逆。<a id="a-4R"></a>然内我爱随缚不离。<a id="a-4S"></a>如是我爱依他。<a id="a-4T"></a>而转依阿赖耶。<a id="a-4U"></a>非于意识。<a id="a-4V"></a>以阿赖耶乃至对治道未生来无变易转。<a id="a-4W"></a>意识不尔。<a id="a-4X"></a>于无想定无想灭定有间断故。<a id="a-4Y"></a>非有意识而无有受俱成有故。<a id="a-4Z"></a>于此正法中信解无我者。<a id="a-4a"></a>虽恒厌逆分别我见。<a id="a-4b"></a>然有俱生我见随缚。<a id="a-4c"></a>此于何处。<a id="a-4d"></a>谓彼但于阿赖耶识率尔闻声。<a id="a-4e"></a>便执内我惊畏生故。<a id="a-4f"></a>何缘不许即于诸蕴而有我爱。<a id="a-4g"></a>以若于彼有我爱者。<a id="a-4h"></a>此则是其阿赖耶识。<a id="a-4i"></a>由可分别所缘行相。<a id="a-4j"></a>四无色蕴于无想天二无心定不相续故。<a id="a-4k"></a>若尔阿罗汉虽厌逆身见。<a id="a-4l"></a>亦应得有。<a id="a-4m"></a>如是我爱断故无有。<a id="a-4n"></a>以阿罗汉一切我见皆已永断故无此失。<a id="a-4o"></a>是故说言阿罗汉已转于阿赖耶识。<a id="a-4p"></a>更无此我爱。<a id="a-4q"></a>是故安立阿赖耶识。<a id="a-4r"></a>名阿赖耶识决定成就。<a id="a-4s"></a>无诸过失。<a id="a-4t"></a>有诸胜德。<a id="a-4u"></a>是故说言成就最胜。</p>
  <p id="a4v">论曰。<a id="a-4w"></a>如是已说阿赖耶识安立异门。<a id="a-4x"></a>安立此相云何可见。<a id="a-4y"></a>安立此相略有三种。<a id="a-4z"></a>一者安立自相。<a id="a-50"></a>二者安立因相。<a id="a-51"></a>三者安立果相。<a id="a-52"></a>此中安立阿赖耶识自相者。<a id="a-53"></a>谓依一切杂染品法所有熏习。<a id="a-54"></a>为彼生因由能摄持种子相应。<a id="a-55"></a>此中安立阿赖耶识因相者。<a id="a-56"></a>谓即如是一切种子阿赖耶识。<a id="a-57"></a>于一切时与彼杂染品类诸法。<a id="a-58"></a>现前为因。<a id="a-59"></a>此中安立阿赖耶识果相者。<a id="a-5A"></a>谓即依彼杂染品法。<a id="a-5B"></a>无始时来所有熏习。<a id="a-5C"></a>阿赖耶识相续而生。</p>
  <p id="a5D">释曰。<a id="a-5E"></a>如是已说安立异门。<a id="a-5F"></a>次安立相。<a id="a-5G"></a>唯由其名。<a id="a-5H"></a>未能了别此识自相故。<a id="a-5I"></a>次须说自相应。<a id="a-5J"></a>相略有三者。<a id="a-5K"></a>分析此识自相应相。<a id="a-5L"></a>以为二种因果异故。<a id="a-5M"></a>依识自相说如是言。<a id="a-5N"></a>谓依一切杂染品法所有熏习。<a id="a-5O"></a>即贪瞋等名为一切杂染品法。<a id="a-5P"></a>与彼能熏俱生灭故。<a id="a-5Q"></a>得成种子。<a id="a-5R"></a>即此功能望彼当生能作生因。<a id="a-5S"></a>由能摄持种子相应者。<a id="a-5T"></a>于第五处说第三转。<a id="a-5U"></a>是能摄持种子相应义故。<a id="a-5V"></a>此中摄持种子相应。<a id="a-5W"></a>谓有生法俱生俱灭故成熏习。<a id="a-5X"></a>如是熏习摄持种子应正道理。<a id="a-5Y"></a>此相应故能生于彼。<a id="a-5Z"></a>非最胜等有如所说摄持种子相应。<a id="a-5a"></a>亦非等无间缘等。<a id="a-5b"></a>彼虽能摄受而非最胜因。<a id="a-5c"></a>摄持种子不相应故。<a id="a-5d"></a>最胜因者。<a id="a-5e"></a>所谓种子阿赖耶识。<a id="a-5f"></a>能摄持此。<a id="a-5g"></a>故能与彼而作生因。<a id="a-5h"></a>非唯摄受。<a id="a-5i"></a>要由摄持熏习功能。<a id="a-5j"></a>方为因故。<a id="a-5k"></a>因相即是增盛作用。<a id="a-5l"></a>熏习功能能为因性。<a id="a-5m"></a>现前能生杂染法故。<a id="a-5n"></a>果相即是由转识摄。<a id="a-5o"></a>贪等现行杂染诸法。<a id="a-5p"></a>熏习所持名为果相。<a id="a-5q"></a>阿赖耶识因果不定。<a id="a-5r"></a>故当说言。</p>
  <p id="a5s">言熏习所生　　诸法此从彼</p>
  <p id="a5t">异熟与转识　　更互为缘生</p>
  <p id="a5u">论曰。<a id="a-5v"></a>复次何等名为熏习。<a id="a-5w"></a>熏习能诠何为所诠。<a id="a-5x"></a>谓依彼法俱生俱灭。<a id="a-5y"></a>此中有能生彼因性。<a id="a-5z"></a>是谓所诠。<a id="a-60"></a>如苣胜中有花熏习。<a id="a-61"></a>苣胜与花俱生俱灭。<a id="a-62"></a>是诸苣胜带能生彼香因而生。<a id="a-63"></a>又如所立贪等行者。<a id="a-64"></a>贪等熏习依彼贪等俱生俱灭。<a id="a-65"></a>此心带彼生因而生。<a id="a-66"></a>或多闻者。<a id="a-67"></a>多闻熏习依闻作意俱生俱灭。<a id="a-68"></a>此心带彼记因而生。<a id="a-69"></a>由此熏习能摄持故。<a id="a-6A"></a>名持法者。<a id="a-6B"></a>阿赖耶识。<a id="a-6C"></a>熏习道理当知亦尔。</p>
  <p id="a6D">释曰。<a id="a-6E"></a>复次何等名为熏习等者。<a id="a-6F"></a>为欲决了熏习自相。<a id="a-6G"></a>郑重征责难了知故。<a id="a-6H"></a>谓依彼法俱生俱灭。<a id="a-6I"></a>此中有能生彼因性者。<a id="a-6J"></a>谓此所熏与彼能熏同时生灭。<a id="a-6K"></a>因彼此有随顺能生。<a id="a-6L"></a>能熏种类果法习气。<a id="a-6M"></a>俱言为简异时生灭。<a id="a-6N"></a>为别常住。<a id="a-6O"></a>此显熏习相异余计。<a id="a-6P"></a>依者因也。<a id="a-6Q"></a>于因建立如是字缘。<a id="a-6R"></a>如言依云而有雨等。<a id="a-6S"></a>举其因性为显此中有能随顺生果因体。<a id="a-6T"></a>如苣胜中有花熏习等者。<a id="a-6U"></a>举他共成喻自宗义。<a id="a-6V"></a>由自所见苣胜与花俱心变故。<a id="a-6W"></a>如彼苣胜与诸香花俱生俱灭。<a id="a-6X"></a>由是为因随顺能生。<a id="a-6Y"></a>后后无间带花香气苣胜刹那此亦如是。<a id="a-6Z"></a>又如所立贪等行者。<a id="a-6a"></a>贪等熏习等者。<a id="a-6b"></a>此举余部共成熏习。<a id="a-6c"></a>喻自宗义。</p>
  <p id="a6d">论曰。<a id="a-6e"></a>复次阿赖耶识中。<a id="a-6f"></a>诸杂染品法种子为别异住。<a id="a-6g"></a>为无别异。<a id="a-6h"></a>非彼种子有别实物。<a id="a-6i"></a>于此中住亦非不异。<a id="a-6j"></a>然阿赖耶识如是而生。<a id="a-6k"></a>有能生彼功能差别。<a id="a-6l"></a>名一切种子识。</p>
  <p id="a6m">释曰。<a id="a-6n"></a>一切法种子是阿赖耶识功能差别。<a id="a-6o"></a>如法作用与诸法体非一非异。<a id="a-6p"></a>此亦复尔。</p>
  <p id="a6q">论曰。<a id="a-6r"></a>复次阿赖耶识与彼杂染诸法。<a id="a-6s"></a>同时更互为因。<a id="a-6t"></a>云何可见。<a id="a-6u"></a>譬如明灯焰炷生烧同时更互。<a id="a-6v"></a>又如芦束互相依持同时不倒。<a id="a-6w"></a>应观此中更互为因道理亦尔。<a id="a-6x"></a>如阿赖耶识为杂染诸法因。<a id="a-6y"></a>杂染诸法亦为阿赖耶识因。<a id="a-6z"></a>唯就如是安立因缘。<a id="a-70"></a>所余因缘不可得故。</p>
  <p id="a71">释曰。<a id="a-72"></a>譬如明灯于一时间。<a id="a-73"></a>灯炷灯焰生焰烧炷。<a id="a-74"></a>互为因果。<a id="a-75"></a>阿赖耶识与诸转识。<a id="a-76"></a>于一时间互为因果其性亦尔。<a id="a-77"></a>如是芦束更互依持令住不倒。<a id="a-78"></a>若于尔时此能持彼令住不倒。<a id="a-79"></a>即于尔时彼能持此令住不倒。<a id="a-7A"></a>唯就如是安立因缘者。<a id="a-7B"></a>谓就前说摄持种子相应非余。<a id="a-7C"></a>所余因缘不可得故者。<a id="a-7D"></a>谓所余法摄持种子不相应故。<a id="a-7E"></a>若说五因为因缘者。<a id="a-7F"></a>即异门说。<a id="a-7G"></a>阿赖耶识同类遍行异熟三因。<a id="a-7H"></a>若离任持熏习因性。<a id="a-7I"></a>不相应故。<a id="a-7J"></a>熏习若离阿赖耶识。<a id="a-7K"></a>无容有故。<a id="a-7L"></a>相应因者。<a id="a-7M"></a>心与心法更互相待。<a id="a-7N"></a>受用境界有自功能。<a id="a-7O"></a>犹如商旅非离功能。<a id="a-7P"></a>阿赖耶识能依种起俱有因义。<a id="a-7Q"></a>即阿赖耶与诸转识。<a id="a-7R"></a>若离如是俱有因摄。<a id="a-7S"></a>内外种子阿赖耶识。<a id="a-7T"></a>所余因缘定不可得。</p>
  <p id="a7U">论曰。<a id="a-7V"></a>云何熏习无异无杂。<a id="a-7W"></a>而能与彼有异有杂。<a id="a-7X"></a>诸法为因。<a id="a-7Y"></a>如众缬具缬所缬衣。<a id="a-7Z"></a>当缬之时虽复未有异杂。<a id="a-7a"></a>非一品类。<a id="a-7b"></a>可得入染器后。<a id="a-7c"></a>尔时衣上便有异杂。<a id="a-7d"></a>非一品类。<a id="a-7e"></a>染色绞络文像显现。<a id="a-7f"></a>阿赖耶识亦复如是。<a id="a-7g"></a>异杂能熏之所熏习。<a id="a-7h"></a>于熏习时虽复未有异杂。<a id="a-7i"></a>可得果生。<a id="a-7j"></a>染器现前已后便有异杂。<a id="a-7k"></a>无量品类诸法显现。</p>
  <p id="a7l">释曰。<a id="a-7m"></a>云何熏习无异等者。<a id="a-7n"></a>就理为难。<a id="a-7o"></a>依理通言。<a id="a-7p"></a>如众缬具。<a id="a-7q"></a>缬所缬等。<a id="a-7r"></a>缬具即是淡涩差别。<a id="a-7s"></a>当缬衣时无异无杂。<a id="a-7t"></a>文像可得。<a id="a-7u"></a>果生即染器故名果生染器。<a id="a-7v"></a>缘所摄受故名为入。<a id="a-7w"></a>阿赖耶识如所染衣。<a id="a-7x"></a>如染众像诸法显现。</p>
  <p id="a7y">论曰。<a id="a-7z"></a>如是缘起于大乘中极细甚深。<a id="a-80"></a>又若略说有二缘起。<a id="a-81"></a>一者分别自性缘起。<a id="a-82"></a>二者分别爱非爱缘起。<a id="a-83"></a>此中依止阿赖耶识诸法生起。<a id="a-84"></a>是名分别自性缘起。<a id="a-85"></a>以能分别种种自性为缘性故。<a id="a-86"></a>复有十二支缘起。<a id="a-87"></a>是名分别爱非爱缘起。<a id="a-88"></a>以于善趣恶趣能分别爱非爱。<a id="a-89"></a>种种自体为缘性故。</p>
  <p id="a8A">释曰。<a id="a-8B"></a>如是缘起于大乘中极细者。<a id="a-8C"></a>谓诸世间难了知故。<a id="a-8D"></a>甚深者。<a id="a-8E"></a>谓声闻等难穷底故。<a id="a-8F"></a>缘起者。<a id="a-8G"></a>谓即是因有因起义。<a id="a-8H"></a>应念于因后置讫埵缘故。<a id="a-8I"></a>分别自性者。<a id="a-8J"></a>谓于分别有势力故。<a id="a-8K"></a>或于分别有所须故说名分别。<a id="a-8L"></a>即阿赖耶识能分别自性。<a id="a-8M"></a>以能分析一切有生。<a id="a-8N"></a>杂染法性令差别故。<a id="a-8O"></a>分别爱非爱者。<a id="a-8P"></a>谓无明等十二支分。<a id="a-8Q"></a>于能分析善趣恶趣。<a id="a-8R"></a>若可欣乐不可欣乐。<a id="a-8S"></a>种种自体差别生中为最胜缘。<a id="a-8T"></a>从阿赖耶识诸行等生时。<a id="a-8U"></a>由无明等势力。<a id="a-8V"></a>令福非福不动等有差别故。</p>
  <p id="a8W">论曰。<a id="a-8X"></a>于阿赖耶识中若愚第一缘起。<a id="a-8Y"></a>或有分别自性为因。<a id="a-8Z"></a>或有分别宿作为因。<a id="a-8a"></a>或有分别自在变化为因。<a id="a-8b"></a>或有分别实我为因。<a id="a-8c"></a>或有分别无因无缘。<a id="a-8d"></a>若愚第二缘起。<a id="a-8e"></a>复有分别我为作者。<a id="a-8f"></a>我为受者。<a id="a-8g"></a>譬如众多生盲士夫未曾见象。<a id="a-8h"></a>复有以象说而示之彼诸生盲有触象鼻。<a id="a-8i"></a>有触其牙。<a id="a-8j"></a>有触其耳。<a id="a-8k"></a>有触其足。<a id="a-8l"></a>有触其尾。<a id="a-8m"></a>有触脊[月*梁]。<a id="a-8n"></a>诸有问言象为何相。<a id="a-8o"></a>或有说言象如犁柄。<a id="a-8p"></a>或说如杵。<a id="a-8q"></a>或说如箕。<a id="a-8r"></a>或说如臼。<a id="a-8s"></a>或说如帚。<a id="a-8t"></a>或有说言象如石山。<a id="a-8u"></a>若不解了此二缘起。<a id="a-8v"></a>无明生盲亦复如是。<a id="a-8w"></a>或有计执自性为因。<a id="a-8x"></a>或有计执宿作为因。<a id="a-8y"></a>或有计执自在为因。<a id="a-8z"></a>或有计执实我为因。<a id="a-90"></a>或有计执无因无缘。<a id="a-91"></a>或有计执我为作者我为受者。<a id="a-92"></a>阿赖耶识自性因性及果性等。<a id="a-93"></a>如所不了象之自性。</p>
  <p id="a94">释曰。<a id="a-95"></a>由于二种缘起义愚。<a id="a-96"></a>譬如生盲。<a id="a-97"></a>或有计执宿作为因者。<a id="a-98"></a>损减士用故成邪执。</p>
  <p id="a99">论曰。<a id="a-9A"></a>又若略说阿赖耶识。<a id="a-9B"></a>用异熟识一切种子为其自性。<a id="a-9C"></a>能摄三界一切自体一切趣等。</p>
  <p id="a9D">释曰。<a id="a-9E"></a>为显本生了别自性故。<a id="a-9F"></a>复说言又若略等。<a id="a-9G"></a>谓生生中。<a id="a-9H"></a>由善不善诸业熏习。<a id="a-9I"></a>所取能取分别执着。<a id="a-9J"></a>种子所生有情本事异熟为性。<a id="a-9K"></a>阿赖耶识及与杂染诸法种子为其自相。<a id="a-9L"></a>能摄三界者。<a id="a-9M"></a>能摄欲色及无色缠。<a id="a-9N"></a>一切自体者。<a id="a-9O"></a>能摄一切有情相续。<a id="a-9P"></a>一切趣等者。<a id="a-9Q"></a>能摄天趣等。<a id="a-9R"></a>言能摄者。<a id="a-9S"></a>常相续相。<a id="a-9T"></a>何以故。<a id="a-9U"></a>如色转识有处有时相续间断。<a id="a-9V"></a>阿赖耶识则不如是。<a id="a-9W"></a>乃至治生恒持一切遍诸位故。</p>
  <p id="a9X">论曰。<a id="a-9Y"></a>此中五颂。</p>
  <p id="a9Z">外内不明了　　二种唯世俗</p>
  <p id="a9a">胜义诸种子　　当知有六种</p>
  <p id="a9b">刹那灭俱有　　恒随转应知</p>
  <p id="a9c">决定待众缘　　唯能引自果</p>
  <p id="a9d">坚无记可熏　　与能熏相应</p>
  <p id="a9e">所熏非异此　　是为熏习相</p>
  <p id="a9f">六识无相应　　三差别相违</p>
  <p id="a9g">二念不俱有　　类例余成失</p>
  <p id="a9h">此外内种子　　能生引应知</p>
  <p id="a9i">枯丧由能引　　如任运后灭</p>
  <p id="a9j">释曰。<a id="a-9k"></a>前已总说一切种子。<a id="a-9l"></a>为显如是种子差别。<a id="a-9m"></a>复说五颂。<a id="a-9n"></a>谓内外等稻谷麦等名外种子。<a id="a-9o"></a>阿赖耶识名内种子。<a id="a-9p"></a>不明了者。<a id="a-9q"></a>是无记故。<a id="a-9r"></a>言二种者。<a id="a-9s"></a>谓外及内。<a id="a-9t"></a>或果与因。<a id="a-9u"></a>此俱唯识由持因性。<a id="a-9v"></a>杂染清净二法转故。<a id="a-9w"></a>有本颂。<a id="a-9x"></a>言于二者。<a id="a-9y"></a>彼应于因于果执麦等外种说名世俗。<a id="a-9z"></a>阿赖耶识所变现故。<a id="a-A0"></a>言胜义者。<a id="a-A1"></a>阿赖耶识是实种子。<a id="a-A2"></a>是一切种子实因缘性故。<a id="a-A3"></a>及为彼体故。<a id="a-A4"></a>此二种子六种差别法差别故。<a id="a-A5"></a>刹那灭者。<a id="a-A6"></a>生已无间即灭坏故。<a id="a-A7"></a>无有常住得成种子。<a id="a-A8"></a>于一切时无差别故。<a id="a-A9"></a>虽刹那灭然非已灭。<a id="a-AA"></a>何者俱有已灭生果。<a id="a-AB"></a>不应理故。<a id="a-AC"></a>如死鸡鸣。<a id="a-AD"></a>是故应许种子与果俱时而住。<a id="a-AE"></a>以此与果不相违故。<a id="a-AF"></a>如莲华根。<a id="a-AG"></a>虽复俱有然非一二三刹那住。<a id="a-AH"></a>犹如电光。<a id="a-AI"></a>何者应知。<a id="a-AJ"></a>此恒随转刹那转转。<a id="a-AK"></a>经于多时恒随转故。<a id="a-AL"></a>所以者何。<a id="a-AM"></a>其根损益枝等同故。<a id="a-AN"></a>若恒随转非许少分乐为种子。<a id="a-AO"></a>何因缘故不从一切一切俱生为避此难故说决定。<a id="a-AP"></a>虽恒随转以诸种子功能定故。<a id="a-AQ"></a>不从一切一切俱生。<a id="a-AR"></a>虽尔何故不一切时常能生果。<a id="a-AS"></a>为避此失言待众缘。<a id="a-AT"></a>非一切时会遇众缘故无过失。<a id="a-AU"></a>今此种子是谁种子。<a id="a-AV"></a>答此问言。<a id="a-AW"></a>唯能引自果。<a id="a-AX"></a>所言唯者。<a id="a-AY"></a>若于此时能生自果。<a id="a-AZ"></a>即于尔时说名种子。<a id="a-Aa"></a>种与有种并无始故。<a id="a-Ab"></a>由此唯言遮相续等为种子体。<a id="a-Ac"></a>如所说种子法不相应故。<a id="a-Ad"></a>要待所熏能熏相应。<a id="a-Ae"></a>种与有种其性方立。<a id="a-Af"></a>为辩所熏故说坚等。<a id="a-Ag"></a>若法相续随转坚住。<a id="a-Ah"></a>如苣胜等乃为所熏。<a id="a-Ai"></a>非不坚住。<a id="a-Aj"></a>犹如声等非唯坚住。<a id="a-Ak"></a>复无记性方是所熏。<a id="a-Al"></a>如平等香乃受熏习。<a id="a-Am"></a>非极香物如沉麝等。<a id="a-An"></a>非极臭物。<a id="a-Ao"></a>如蒜薤等。<a id="a-Ap"></a>言可熏者。<a id="a-Aq"></a>若物可熏或能受熏。<a id="a-Ar"></a>分分展转更相和糅乃名可熏。<a id="a-As"></a>非金石等能受熏习。<a id="a-At"></a>不可分分相和糅故。<a id="a-Au"></a>非唯可熏要复与彼能熏相应乃名所熏。<a id="a-Av"></a>非别异住。<a id="a-Aw"></a>同时同处不即不离名曰相应。<a id="a-Ax"></a>具斯众德可名所熏。<a id="a-Ay"></a>非异于此。<a id="a-Az"></a>非声为遮一切转识是所熏性。<a id="a-B0"></a>如上所说义相违故。<a id="a-B1"></a>阿赖耶识其体坚住。<a id="a-B2"></a>乃至治生相续随转。<a id="a-B3"></a>未曾断故性唯无记非善恶故。<a id="a-B4"></a>性应可熏或能受熏。<a id="a-B5"></a>非常住故。<a id="a-B6"></a>能熏相应俱生灭故。<a id="a-B7"></a>是为熏习相者。<a id="a-B8"></a>是彼法故所熏为能相。<a id="a-B9"></a>熏习为所相。<a id="a-BA"></a>又诸转识定非所熏。<a id="a-BB"></a>以彼六识无定相应。<a id="a-BC"></a>何以故。<a id="a-BD"></a>以三差别互相违故。<a id="a-BE"></a>若六转识定俱有者。<a id="a-BF"></a>不应所依所缘作意三种各别。<a id="a-BG"></a>以各别故。<a id="a-BH"></a>六种转识不定俱生。<a id="a-BI"></a>不俱生故。<a id="a-BJ"></a>无定相应。<a id="a-BK"></a>无相应故。<a id="a-BL"></a>何有所熏能熏之性。<a id="a-BM"></a>若言前念熏于后念成熏习者。<a id="a-BN"></a>此义不然。<a id="a-BO"></a>以其二念不俱有故。<a id="a-BP"></a>此亦显示由二刹那。<a id="a-BQ"></a>不俱有故无定相应。<a id="a-BR"></a>无相应故。<a id="a-BS"></a>无有所熏能熏之性。<a id="a-BT"></a>若言依止种类句义。<a id="a-BU"></a>六种转识。<a id="a-BV"></a>或二刹那同一识类。<a id="a-BW"></a>或刹那类无有差别。<a id="a-BX"></a>由异品故。<a id="a-BY"></a>或即彼识。<a id="a-BZ"></a>或彼刹那。<a id="a-Ba"></a>有相熏习非一切者。<a id="a-Bb"></a>此不应理。<a id="a-Bc"></a>种类例余成过失故。<a id="a-Bd"></a>阿罗汉心不出识类。<a id="a-Be"></a>彼亦应是不善所熏。<a id="a-Bf"></a>一类法故。<a id="a-Bg"></a>或类例余成过失者。<a id="a-Bh"></a>是例余类有过失义。<a id="a-Bi"></a>此义云何。<a id="a-Bj"></a>谓眼等根清净色性。<a id="a-Bk"></a>皆根种类之所随逐。<a id="a-Bl"></a>意根亦应成造色性。<a id="a-Bm"></a>根义等故。<a id="a-Bn"></a>且有尔所熏习异计。<a id="a-Bo"></a>或说六识展转相熏。<a id="a-Bp"></a>或说前念熏于后念。<a id="a-Bq"></a>或说熏识刹那种类。<a id="a-Br"></a>如是一切皆不应理。<a id="a-Bs"></a>是故唯说阿赖耶识是所熏习非余识者。<a id="a-Bt"></a>是为善说。<a id="a-Bu"></a>如是外内二种种子俱为生因。<a id="a-Bv"></a>及为引因。<a id="a-Bw"></a>若外种子亲望于芽为能生因。<a id="a-Bx"></a>转望茎等为能引因。<a id="a-By"></a>阿赖耶识是内种子。<a id="a-Bz"></a>亲望名色为能生因。<a id="a-C0"></a>转望六处乃至老死为能引因。<a id="a-C1"></a>生因且尔。<a id="a-C2"></a>云何引因。<a id="a-C3"></a>为答此问故说枯丧。<a id="a-C4"></a>由能引言。<a id="a-C5"></a>若二种子唯作生因非引因者。<a id="a-C6"></a>收置仓等麦等种子。<a id="a-C7"></a>不应久时相似相续。<a id="a-C8"></a>丧后尸骸如青瘀等。<a id="a-C9"></a>分位随转亦不应有何者才死即应灭坏。<a id="a-CA"></a>云何譬如任运后灭。<a id="a-CB"></a>譬如射箭放弦行力为能生因。<a id="a-CC"></a>令箭离弦不即堕落。<a id="a-CD"></a>弯弓行力为箭引因。<a id="a-CE"></a>令箭前行远有所至。<a id="a-CF"></a>非唯放弦。<a id="a-CG"></a>行力能生应即堕故。<a id="a-CH"></a>亦非动势展转相推应不堕故。<a id="a-CI"></a>既离弦行远有所至。<a id="a-CJ"></a>故知此中有二行力。<a id="a-CK"></a>能生能引。<a id="a-CL"></a>有颂任运后灭故者。<a id="a-CM"></a>彼直以理增益引因。<a id="a-CN"></a>非说譬喻。<a id="a-CO"></a>所以者何。<a id="a-CP"></a>油炷都尽不待外缘。<a id="a-CQ"></a>灯焰任运后渐方灭。<a id="a-CR"></a>非初即灭。<a id="a-CS"></a>由此道理决定应有能引功力。<a id="a-CT"></a>于今未尽内法诸行。<a id="a-CU"></a>亦应如是有种势力。<a id="a-CV"></a>展转能引令不断绝。</p>
  <p id="aCW">论曰。<a id="a-CX"></a>为显内种非如外种。<a id="a-CY"></a>复说二颂。</p>
  <p id="aCZ">外或无熏习　　非内种应知</p>
  <p id="aCa">闻等熏习无　　果生非道理</p>
  <p id="aCb">作不作失得　　过故成相违</p>
  <p id="aCc">外种内为缘　　由依彼熏习</p>
  <p id="aCd">释曰。<a id="a-Ce"></a>如是已辩外内种子。<a id="a-Cf"></a>其性粗同为显不同。<a id="a-Cg"></a>复说外或无熏习等。<a id="a-Ch"></a>或者分别不决定义。<a id="a-Ci"></a>谓外种子。<a id="a-Cj"></a>或有熏习。<a id="a-Ck"></a>或无熏习。<a id="a-Cl"></a>如从其炭牛粪毛等随其次第生。<a id="a-Cm"></a>彼苣胜青。<a id="a-Cn"></a>莲华根。<a id="a-Co"></a>及以蒲等非苣胜等。<a id="a-Cp"></a>与彼炭等俱生俱灭。<a id="a-Cq"></a>互相熏习而从彼生。<a id="a-Cr"></a>如是外种或无熏习。<a id="a-Cs"></a>如苣胜等与华鬘等俱生俱灭。<a id="a-Ct"></a>由熏习故生香气等。<a id="a-Cu"></a>如是外种或有熏习。<a id="a-Cv"></a>如是分别外种不定。<a id="a-Cw"></a>是故说或内种子。<a id="a-Cx"></a>即是阿赖耶识中一切法熏习。<a id="a-Cy"></a>如是种子应知定由熏习故有。<a id="a-Cz"></a>何以故。<a id="a-D0"></a>若无所持闻等熏习。<a id="a-D1"></a>多闻等果不见有故。<a id="a-D2"></a>又外种子若稻谷等。<a id="a-D3"></a>或有虽种而复失坏。<a id="a-D4"></a>若稊稗等或有不种而复得生。<a id="a-D5"></a>云何内种非如外种。<a id="a-D6"></a>有作不作生得过失。<a id="a-D7"></a>故次答言。<a id="a-D8"></a>故成相违。<a id="a-D9"></a>以内种子与外种子不同法故。<a id="a-DA"></a>名曰相违。<a id="a-DB"></a>若外种子与内种子有差别者。<a id="a-DC"></a>云何不违前文所说。<a id="a-DD"></a>阿赖耶识是一切法真实种子。<a id="a-DE"></a>为避此难故说外种。<a id="a-DF"></a>内为缘等由稻谷等外法种子。<a id="a-DG"></a>皆是众生感受用业熏习种子。<a id="a-DH"></a>依阿赖耶力所变现。<a id="a-DI"></a>是故外种离内无别。<a id="a-DJ"></a>如有颂言。</p>
  <p id="aDK">天地风虚空　　陂池方大海</p>
  <p id="aDL">皆真内所作　　分别不在外</p>
  <p id="aDM">如是等类有无量颂。</p>
  <p id="aDN">论曰。<a id="a-DO"></a>复次其余转识。<a id="a-DP"></a>普于一切自体诸趣。<a id="a-DQ"></a>应知说名能受用者。<a id="a-DR"></a>如中边分别论中说伽他曰。</p>
  <p id="aDS">一则名缘识　　第二名受者</p>
  <p id="aDT">此中能受用　　分别推心法</p>
  <p id="aDU">释曰。<a id="a-DV"></a>诸趣谓天等趣。<a id="a-DW"></a>能受用者即六转识为受用故。<a id="a-DX"></a>从缘而生。<a id="a-DY"></a>所缘境界可分别故。<a id="a-DZ"></a>为显此义故。<a id="a-Da"></a>引中边分别论颂。<a id="a-Db"></a>为至教量。<a id="a-Dc"></a>言此中者。<a id="a-Dd"></a>此诸识中能受用者谓受蕴。<a id="a-De"></a>能分别者谓想蕴。<a id="a-Df"></a>能推者谓行蕴。<a id="a-Dg"></a>思能推心。<a id="a-Dh"></a>于彼彼转最胜故。<a id="a-Di"></a>说如是三蕴皆能助心。<a id="a-Dj"></a>受用境界故名心法。</p>
  <p id="aDk">论曰。<a id="a-Dl"></a>如是二识更互为缘。<a id="a-Dm"></a>如阿毗达磨大乘经中说伽他曰。</p>
  <p id="aDn">诸法于识藏　　识于法亦尔</p>
  <p id="aDo">更互为果性　　亦常为因性</p>
  <p id="aDp">释曰。<a id="a-Dq"></a>此中为显阿赖耶识与诸转识。<a id="a-Dr"></a>更互为缘引阿笈摩。<a id="a-Ds"></a>令其坚固故。<a id="a-Dt"></a>说诸法于识藏等。<a id="a-Du"></a>又如瑜伽师地论摄决择分中说。<a id="a-Dv"></a>阿赖耶识与诸转识作二缘性。<a id="a-Dw"></a>一为彼种子故。<a id="a-Dx"></a>二为彼所依故。<a id="a-Dy"></a>为种子者。<a id="a-Dz"></a>谓所有善不善无记。<a id="a-E0"></a>转识转时一切皆用阿赖耶识为种子故。<a id="a-E1"></a>为所依者。<a id="a-E2"></a>谓由阿赖耶识执受色根。<a id="a-E3"></a>五种识身依之而转非无执受。<a id="a-E4"></a>又由有阿赖耶识故得有末那。<a id="a-E5"></a>由此末那为依止故意识得转。<a id="a-E6"></a>譬如依止眼等五根。<a id="a-E7"></a>五识身转非无五根。<a id="a-E8"></a>意识亦尔。<a id="a-E9"></a>非无意根。<a id="a-EA"></a>复次诸转识与阿赖耶识作二缘性。<a id="a-EB"></a>一于现法中能长养彼种子故。<a id="a-EC"></a>二于后法中为彼得生。<a id="a-ED"></a>摄殖彼种子故。<a id="a-EE"></a>于现法中长养彼种子者。<a id="a-EF"></a>谓如依止阿赖耶识。<a id="a-EG"></a>善不善无记转识转时。<a id="a-EH"></a>如是如是于一依止。<a id="a-EI"></a>同生同灭。<a id="a-EJ"></a>熏习阿赖耶识。<a id="a-EK"></a>由此因缘后后转识。<a id="a-EL"></a>善不善无记性转更增长转。<a id="a-EM"></a>更炽盛转。<a id="a-EN"></a>更明了而转。<a id="a-EO"></a>于后法中为彼得生。<a id="a-EP"></a>摄殖彼种子者。<a id="a-EQ"></a>谓彼熏习种类。<a id="a-ER"></a>能引摄当来异熟无记阿赖耶识。<a id="a-ES"></a>如是为彼种子故。<a id="a-ET"></a>为彼所依故。<a id="a-EU"></a>长养种子故。<a id="a-EV"></a>摄殖种子故。<a id="a-EW"></a>应知建立阿赖耶识。<a id="a-EX"></a>与诸转识互为缘性。</p>
  <p id="aEY">论曰。<a id="a-EZ"></a>若于第一缘起中。<a id="a-Ea"></a>如是二识互为因缘。<a id="a-Eb"></a>于第二缘起中。<a id="a-Ec"></a>复是何缘是增上缘。<a id="a-Ed"></a>如是六识几缘所生。<a id="a-Ee"></a>增上所缘等无间缘。<a id="a-Ef"></a>如是三种缘起。<a id="a-Eg"></a>谓穷生死爱非爱趣及能受用具有四缘。</p>
  <p id="aEh">释曰。<a id="a-Ei"></a>若于第一缘起中者。<a id="a-Ej"></a>谓于分别自性缘起中。<a id="a-Ek"></a>如是二识互为因缘者。<a id="a-El"></a>如次前说。<a id="a-Em"></a>于第二缘起中者。<a id="a-En"></a>谓于分别爱非爱缘起中。<a id="a-Eo"></a>是增上缘者。<a id="a-Ep"></a>以最胜故由无明等增上力故。<a id="a-Eq"></a>令其行等于善恶趣感异熟果。<a id="a-Er"></a>如是六识三缘生者。<a id="a-Es"></a>此中眼识眼为增上缘。<a id="a-Et"></a>色为所缘缘。<a id="a-Eu"></a>无间灭识为等无间缘。<a id="a-Ev"></a>如说眼识从三缘生。<a id="a-Ew"></a>如是耳等一一转识。<a id="a-Ex"></a>各从别别三缘所。<a id="a-Ey"></a>生生义平等如前眼识。<a id="a-Ez"></a>分别自性唯因缘生。<a id="a-F0"></a>其余三缘非正有故。<a id="a-F1"></a>如是三种缘起。<a id="a-F2"></a>谓穷生死等具有四缘者。<a id="a-F3"></a>此随所应非各具四。<a id="a-F4"></a>唯心心法具四应知。</p>
  <p id="aF5">论曰。<a id="a-F6"></a>如是已安立阿赖耶识异门及相。<a id="a-F7"></a>复云何知如是异门及如是相决定。<a id="a-F8"></a>唯在阿赖耶识非于转识。<a id="a-F9"></a>由若远离如是安立。<a id="a-FA"></a>阿赖耶识杂染清净皆不得成。<a id="a-FB"></a>谓烦恼杂染。<a id="a-FC"></a>若业杂染。<a id="a-FD"></a>若生杂染皆不成故。<a id="a-FE"></a>世间清净。<a id="a-FF"></a>出世清净亦不成故。</p>
  <p id="aFG">释曰。<a id="a-FH"></a>已引自他圣教成立阿赖耶识。<a id="a-FI"></a>当依正理郑重成立。<a id="a-FJ"></a>故起如是略问略答。<a id="a-FK"></a>圣教正理各有能故如有颂言。</p>
  <p id="aFL">圣教及正理　　各别有功能</p>
  <p id="aFM">为生于信慧　　无一不成故</p>
  <p id="aFN">以若离此阿赖耶识。<a id="a-FO"></a>欲于余处安立如是异门及相。<a id="a-FP"></a>杂染清净皆不得有。<a id="a-FQ"></a>故知定有阿赖耶识。<a id="a-FR"></a>言杂染者。<a id="a-FS"></a>是浑是浊是不净义。<a id="a-FT"></a>言清净者。<a id="a-FU"></a>是鲜是洁是扫除义。<a id="a-FV"></a>杂染有三。<a id="a-FW"></a>一烦恼所作。<a id="a-FX"></a>二业所作。<a id="a-FY"></a>三生所作。<a id="a-FZ"></a>清净有二。<a id="a-Fa"></a>一世间清净。<a id="a-Fb"></a>以有漏道暂时损伏现烦恼故。<a id="a-Fc"></a>二出世间清净。<a id="a-Fd"></a>以无漏道毕竟断灭彼随眠故。</p>
  <p id="aFe">论曰。<a id="a-Ff"></a>云何烦恼杂染不成。<a id="a-Fg"></a>以诸烦恼及随烦恼熏习所作。<a id="a-Fh"></a>彼种子体于六识身不应理故。<a id="a-Fi"></a>所以者何。<a id="a-Fj"></a>若立眼识。<a id="a-Fk"></a>贪等烦恼及随烦恼俱生俱灭。<a id="a-Fl"></a>此由彼熏成种非余。<a id="a-Fm"></a>即此眼识若已谢灭。<a id="a-Fn"></a>余识所间。<a id="a-Fo"></a>如是熏习熏习所依皆不可得。<a id="a-Fp"></a>从此先灭余识所间。<a id="a-Fq"></a>现无有体眼识与彼贪等俱生不应道理。<a id="a-Fr"></a>以彼过去现无体故。<a id="a-Fs"></a>如从过去现无体业。<a id="a-Ft"></a>异熟果生不应道理。<a id="a-Fu"></a>又此眼识贪等俱生所有熏习亦不成就。<a id="a-Fv"></a>然此熏习不住贪中。<a id="a-Fw"></a>由彼贪欲是能依故。<a id="a-Fx"></a>不坚住故。<a id="a-Fy"></a>亦不得住所余识中。<a id="a-Fz"></a>以彼诸识所依别故。<a id="a-G0"></a>又无决定俱生灭故。<a id="a-G1"></a>亦复不得住自体中。<a id="a-G2"></a>由彼自体决定无有俱生灭故。<a id="a-G3"></a>是故眼识贪等烦恼。<a id="a-G4"></a>及随烦恼之所熏习。<a id="a-G5"></a>不应道理。<a id="a-G6"></a>又复此识非识所熏。<a id="a-G7"></a>如说眼识所余转识亦复如是。<a id="a-G8"></a>如应当知。</p>
  <p id="aG9">释曰。<a id="a-GA"></a>且依转识先辩烦恼杂染不成。<a id="a-GB"></a>故说若立眼识等言。<a id="a-GC"></a>即此眼识者。<a id="a-GD"></a>谓即贪等所熏眼识。<a id="a-GE"></a>余识所间者。<a id="a-GF"></a>耳等识所间如是熏习。<a id="a-GG"></a>及所依识已谢灭故。<a id="a-GH"></a>皆不可得。<a id="a-GI"></a>眼识与彼贪等俱生者。<a id="a-GJ"></a>后时眼识与贪瞋痴相杂俱起。<a id="a-GK"></a>由无因故不应道理。<a id="a-GL"></a>以彼过去眼识无体不能为因。<a id="a-GM"></a>如从过去现无体业异熟果生不应道理者。<a id="a-GN"></a>如经部师过去无体。<a id="a-GO"></a>其异熟果是现熏习之所引发。<a id="a-GP"></a>毗婆沙师从过去业异熟果生。<a id="a-GQ"></a>此不应许。<a id="a-GR"></a>所以者何。<a id="a-GS"></a>过去无故。<a id="a-GT"></a>由此譬喻贪等心生不应道理。<a id="a-GU"></a>如是已说且许贪等俱生眼识贪等所熏。<a id="a-GV"></a>余识间起。<a id="a-GW"></a>后时眼识贪等俱生不应道理。<a id="a-GX"></a>今当更辩即此贪等俱生。<a id="a-GY"></a>眼识所有熏习亦不得成。<a id="a-GZ"></a>故说又此眼识等。<a id="a-Ga"></a>言然此熏习不住贪中者。<a id="a-Gb"></a>然声是次第义。<a id="a-Gc"></a>然且此熏习不得住贪中。<a id="a-Gd"></a>以贪依识故。<a id="a-Ge"></a>贪系属识。<a id="a-Gf"></a>识不依贪非能依贪受所依熏。<a id="a-Gg"></a>应正道理是能熏故。<a id="a-Gh"></a>不坚住故者。<a id="a-Gi"></a>正遮贪欲是所熏性。<a id="a-Gj"></a>亦不得住所余识中者。<a id="a-Gk"></a>谓不得住耳等识中。<a id="a-Gl"></a>所依别故者。<a id="a-Gm"></a>所依谓耳等。<a id="a-Gn"></a>彼别故识别。<a id="a-Go"></a>依眼根识云何能熏依耳等识。<a id="a-Gp"></a>又不俱故非不俱。<a id="a-Gq"></a>有得有所熏及能熏性。<a id="a-Gr"></a>此则显示无熏习相又复不得住自体中者。<a id="a-Gs"></a>谓非即眼识还熏于眼识。<a id="a-Gt"></a>能熏所熏作者。<a id="a-Gu"></a>作业相杂过故。<a id="a-Gv"></a>又复此识非识所熏者。<a id="a-Gw"></a>是此眼识非耳等识所熏习义。<a id="a-Gx"></a>所依别故。<a id="a-Gy"></a>如前已说。<a id="a-Gz"></a>唯有如是可立理趣。<a id="a-H0"></a>彼一切种皆不应理。<a id="a-H1"></a>如应当知者。<a id="a-H2"></a>所余转识立破道理。<a id="a-H3"></a>随其所应一切当知。</p>
  <p id="aH4">论曰。<a id="a-H5"></a>复次从无想等上诸地没。<a id="a-H6"></a>来生此间。<a id="a-H7"></a>尔时烦恼及随烦恼所染初识。<a id="a-H8"></a>此识生时应无种子。<a id="a-H9"></a>由所依止及彼熏习并已过去。<a id="a-HA"></a>现无体故。</p>
  <p id="aHB">释曰。<a id="a-HC"></a>从无想等上诸地没来生此间者。<a id="a-HD"></a>从上界没来生欲界。<a id="a-HE"></a>尔时烦恼及随烦恼者。<a id="a-HF"></a>谓贪瞋等。<a id="a-HG"></a>所染初识者。<a id="a-HH"></a>谓续生时生有初识。<a id="a-HI"></a>尔时自地一切烦恼所染污故。<a id="a-HJ"></a>非经部师欲缠已断烦恼及心过去。<a id="a-HK"></a>是有可得从彼今复现行。<a id="a-HL"></a>非彼没心为此所依应正道理。<a id="a-HM"></a>由彼没心亦不成故。<a id="a-HN"></a>若尔何故不即说彼。<a id="a-HO"></a>以彼不定是染污故。<a id="a-HP"></a>又此与彼无差别故。<a id="a-HQ"></a>说彼说此竟有何异。</p>
  <p id="aHR">论曰。<a id="a-HS"></a>复次对治烦恼。<a id="a-HT"></a>识若已生一切世间。<a id="a-HU"></a>余识已灭。<a id="a-HV"></a>尔时若离阿赖耶识。<a id="a-HW"></a>所余烦恼及随烦恼种子。<a id="a-HX"></a>在此对治识中。<a id="a-HY"></a>不应道理。<a id="a-HZ"></a>此对治识自性解脱故。<a id="a-Ha"></a>与余烦恼及随烦恼不俱生灭故。<a id="a-Hb"></a>复于后时世间识生。<a id="a-Hc"></a>尔时若离阿赖耶识。<a id="a-Hd"></a>彼诸熏习及所依止。<a id="a-He"></a>久已过去现无体故。<a id="a-Hf"></a>应无种子而更得生。<a id="a-Hg"></a>是故若离阿赖耶识。<a id="a-Hh"></a>烦恼杂染皆不得成。</p>
  <p id="aHi">释曰。<a id="a-Hj"></a>对治烦恼识若已生等者。<a id="a-Hk"></a>谓如最初预流果向。<a id="a-Hl"></a>见断烦恼对治道生。<a id="a-Hm"></a>一切世间余识已灭。<a id="a-Hn"></a>尔时若无阿赖耶识。<a id="a-Ho"></a>修断烦恼所有随眠何所依住。<a id="a-Hp"></a>非对治识带彼种子应正道理。<a id="a-Hq"></a>由此对治识自性解脱故。<a id="a-Hr"></a>即是自性极清净义。<a id="a-Hs"></a>与余烦恼及随烦恼不俱生灭故者。<a id="a-Ht"></a>能治所治互相违故。<a id="a-Hu"></a>犹如明闇。<a id="a-Hv"></a>此则显示与彼种子相不相应。<a id="a-Hw"></a>复于后时者。<a id="a-Hx"></a>谓见道后修道位中。<a id="a-Hy"></a>久已过去现无体故者。<a id="a-Hz"></a>此破过去立无实义。<a id="a-I0"></a>毗婆沙师烦恼得等。<a id="a-I1"></a>经部诸师皆已破讫。<a id="a-I2"></a>故不重破。<a id="a-I3"></a>然经部师熏习所依并无有体。<a id="a-I4"></a>过失所随故不应理。<a id="a-I5"></a>是故若离阿赖耶识烦恼杂染皆不得成者。<a id="a-I6"></a>结上所论决择道理。</p>
  <p id="aI7">论曰。<a id="a-I8"></a>云何为业杂染不成。<a id="a-I9"></a>行为缘识不相应故。<a id="a-IA"></a>此若无者取为缘有亦不相应。</p>
  <p id="aIB">释曰。<a id="a-IC"></a>行为缘识不相应故者。<a id="a-ID"></a>此说于转识业杂染不成。<a id="a-IE"></a>谓行为缘贪等俱生。<a id="a-IF"></a>眼等诸识许为识支。<a id="a-IG"></a>此不应理。<a id="a-IH"></a>识缘名色有圣言故。<a id="a-II"></a>所以者何。<a id="a-IJ"></a>眼等诸识刹那速坏。<a id="a-IK"></a>久已谢灭为名色缘。<a id="a-IL"></a>不应道理。<a id="a-IM"></a>若畏此失许续生识为识支者。<a id="a-IN"></a>此亦不然。<a id="a-IO"></a>于续生时。<a id="a-IP"></a>福与非福及不动行久已灭故。<a id="a-IQ"></a>非从久灭此复应生。<a id="a-IR"></a>又续生心非无记性。<a id="a-IS"></a>爱恚俱故既非无记。<a id="a-IT"></a>以行为缘不应道理。<a id="a-IU"></a>若说转识与行相应。<a id="a-IV"></a>由此为缘阿赖耶识。<a id="a-IW"></a>能持熏习说名识支应正道理。<a id="a-IX"></a>此若无者取为缘有亦不相应者。<a id="a-IY"></a>谓熏习。<a id="a-IZ"></a>位诸业种子异熟现前转名为有。<a id="a-Ia"></a>或复转得生果功能故说名有。<a id="a-Ib"></a>行所熏识若不成就。<a id="a-Ic"></a>何处安立彼业种子而复得言生。<a id="a-Id"></a>果现前转名为有。<a id="a-Ie"></a>是故若离阿赖耶识。<a id="a-If"></a>此业杂染亦不得成。</p>
 </body>
</html>