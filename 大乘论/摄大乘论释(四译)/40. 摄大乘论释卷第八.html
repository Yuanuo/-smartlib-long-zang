<!doctype html>
<html id="z3IBVPIx6" data-ver="1318">
 <head>
  <meta charset="utf-8">
  <meta author="天亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第八</h1>
  <h2 id="a2">释应知入胜相第六之余</h2>
  <h2 id="a3">入资粮果章第七</h2>
  <p id="a4">释曰。<a id="a-5"></a>由入应知胜相。<a id="a-6"></a>菩萨得何果。<a id="a-7"></a>菩萨得资粮果有八种。</p>
  <p id="a8">论曰。<a id="a-9"></a>由入此相得入初欢喜地。</p>
  <p id="aA">释曰。<a id="a-B"></a>此文即显三果。<a id="a-C"></a>一得胜时。<a id="a-D"></a>二得胜方便。<a id="a-E"></a>三得胜果。<a id="a-F"></a>初即第一明得胜时果。<a id="a-G"></a>从始发心修行求至此时。<a id="a-H"></a>今始得之故名为初。<a id="a-I"></a>所求之时是入真观时。<a id="a-J"></a>此明得住真如果。<a id="a-K"></a>又舍凡夫二乘位。<a id="a-L"></a>始得菩萨真位故名胜时。<a id="a-M"></a>此时是转依时故。<a id="a-N"></a>名此初时为胜时。<a id="a-O"></a>即是明转依果。<a id="a-P"></a>欢喜即第二明得胜方便果。<a id="a-Q"></a>舍自爱名欢。<a id="a-R"></a>生他爱名喜。<a id="a-S"></a>若不惜自身。<a id="a-T"></a>不憎恶他。<a id="a-U"></a>于众行中无难行者。<a id="a-V"></a>此心于方便中最胜。<a id="a-W"></a>以为众行根本故。<a id="a-X"></a>故初地从此立名。<a id="a-Y"></a>又未曾得大用及出世心。<a id="a-Z"></a>得时有大欣庆故名欢喜地。<a id="a-a"></a>即明第三得胜果。<a id="a-b"></a>住摄是地义。<a id="a-c"></a>出离真如是地体。<a id="a-d"></a>住于此体故名胜果。<a id="a-e"></a>地因名摄。<a id="a-f"></a>谓福德智慧二种资粮。<a id="a-g"></a>又所摄名摄。<a id="a-h"></a>谓所利益众生。<a id="a-i"></a>又果名摄。<a id="a-j"></a>谓无上菩提。<a id="a-k"></a>又障名摄。<a id="a-l"></a>谓三烦恼。<a id="a-m"></a>如此等义说名为地。<a id="a-n"></a>以是地所摄故。</p>
  <p id="ao">论曰。<a id="a-p"></a>善通达法界。</p>
  <p id="aq">释曰。<a id="a-r"></a>即明第四得胜通达果。<a id="a-s"></a>胜通达有三义。<a id="a-t"></a>一由得四依故。<a id="a-u"></a>菩萨依法不依人等。<a id="a-v"></a>由此通达如来所说一切三乘三藏。<a id="a-w"></a>菩萨如理释文。<a id="a-x"></a>是故由文能令自他解真如法界。<a id="a-y"></a>二如来安立十地。<a id="a-z"></a>约法界有十重。<a id="a-10"></a>从初通达乃至上地。<a id="a-11"></a>皆善通达。<a id="a-12"></a>三约四种方便故。<a id="a-13"></a>善通达法界。<a id="a-14"></a>谓能通达生死苦。<a id="a-15"></a>而能恒入是二方便。<a id="a-16"></a>能通达涅槃。<a id="a-17"></a>而不速求是二方便。<a id="a-18"></a>能通达苦异凡夫。<a id="a-19"></a>入苦而不厌怖异二乘。<a id="a-1A"></a>能通达涅槃乐异凡夫。<a id="a-1B"></a>而不速求涅槃异二乘。</p>
  <p id="a1C">论曰。<a id="a-1D"></a>得生十方诸佛如来家。</p>
  <p id="a1E">释曰。<a id="a-1F"></a>即明第五得胜定位果。<a id="a-1G"></a>由入此胜相。<a id="a-1H"></a>是人决定应破无明[穀-禾+卵]。<a id="a-1I"></a>不于卵中烂坏舍命。<a id="a-1J"></a>复次是人由入此胜相决定。<a id="a-1K"></a>应续十方诸佛种性令不断绝。<a id="a-1L"></a>以自应成佛。<a id="a-1M"></a>又令他成佛故。<a id="a-1N"></a>复次佛子有五义一愿乐无上乘为种子。<a id="a-1O"></a>二以般若为母。<a id="a-1P"></a>三以定为胎。<a id="a-1Q"></a>四以大悲为乳母。<a id="a-1R"></a>五以诸佛为父。<a id="a-1S"></a>由此等义故说得生佛家。</p>
  <p id="a1T">论曰。<a id="a-1U"></a>得一切众生心平等。</p>
  <p id="a1V">释曰。<a id="a-1W"></a>即明第六得胜恩养果。<a id="a-1X"></a>恩养有四种。<a id="a-1Y"></a>一广大。<a id="a-1Z"></a>二最极。<a id="a-1a"></a>三无边。<a id="a-1b"></a>四无倒。<a id="a-1c"></a>由此四义故。<a id="a-1d"></a>于众生得平等恩养心。<a id="a-1e"></a>复次如菩萨于自身起般涅槃心。<a id="a-1f"></a>于一切众生平等起般涅槃心。<a id="a-1g"></a>复次由菩萨已得自他平等。<a id="a-1h"></a>求灭他苦如求灭自苦。</p>
  <p id="a1i">论曰。<a id="a-1j"></a>得一切菩萨心平等。</p>
  <p id="a1k">释曰。<a id="a-1l"></a>即明第七得胜意用果。<a id="a-1m"></a>菩萨若欲有所为作。<a id="a-1n"></a>必先思量故名为意。<a id="a-1o"></a>后如所思量而作故名为用。<a id="a-1p"></a>复次求得三事为意。<a id="a-1q"></a>谓未下种令下种。<a id="a-1r"></a>未成熟令成熟。<a id="a-1s"></a>未解脱令解脱。<a id="a-1t"></a>行四摄为用。<a id="a-1u"></a>由前二摄令发心。<a id="a-1v"></a>由利行令成熟。<a id="a-1w"></a>由同利令解脱。</p>
  <p id="a1x">论曰。<a id="a-1y"></a>得一切诸佛如来心平等。</p>
  <p id="a1z">释曰。<a id="a-20"></a>即明第八得胜至得果。<a id="a-21"></a>菩萨在见位中。<a id="a-22"></a>已得如来法身。<a id="a-23"></a>由得此法身是故与诸佛心平等。<a id="a-24"></a>复次于自身。<a id="a-25"></a>见法界无差别故。<a id="a-26"></a>不见三世诸佛法界异自法界故。<a id="a-27"></a>得诸佛心平等。</p>
  <p id="a28">论曰。<a id="a-29"></a>此观名菩萨见道。</p>
  <p id="a2A">释曰。<a id="a-2B"></a>菩萨见有三种。<a id="a-2C"></a>一除方便见。<a id="a-2D"></a>二应除见。<a id="a-2E"></a>三除灭见。<a id="a-2F"></a>除方便见者。<a id="a-2G"></a>谓四种如实智。<a id="a-2H"></a>应除见者。<a id="a-2I"></a>谓分别依他二性。<a id="a-2J"></a>除灭见者。<a id="a-2K"></a>谓三无性。<a id="a-2L"></a>此三见皆因唯识观得成。<a id="a-2M"></a>故名此观为见道相生明次第。</p>
  <p data-pb></p>
  <h2 id="a2N">二智用章第八</h2>
  <p id="a2O">论曰。<a id="a-2P"></a>复次何故菩萨入唯识观。</p>
  <p id="a2Q">释曰。<a id="a-2R"></a>此问显二义。<a id="a-2S"></a>一显唯识观难入。<a id="a-2T"></a>二显若得入有无穷利益用。</p>
  <p id="a2U">论曰。<a id="a-2V"></a>由缘极通法为境。</p>
  <p id="a2W">释曰。<a id="a-2X"></a>先明入前后两观方便。<a id="a-2Y"></a>答第一问入唯识观道。<a id="a-2Z"></a>此智有四德。<a id="a-2a"></a>一无倒。<a id="a-2b"></a>二清净。<a id="a-2c"></a>三寂静。<a id="a-2d"></a>四微细。<a id="a-2e"></a>此即明第一无倒。<a id="a-2f"></a>通法有四品。<a id="a-2g"></a>谓下中上上上。<a id="a-2h"></a>下品谓一切有流苦。<a id="a-2i"></a>中品谓一切有为无常。<a id="a-2j"></a>上品谓一切法无我。<a id="a-2k"></a>上上品谓三无性。<a id="a-2l"></a>缘三无性为境。<a id="a-2m"></a>是故无倒。</p>
  <p id="a2n">论曰。<a id="a-2o"></a>出世。</p>
  <p id="a2p">释曰。<a id="a-2q"></a>即第二清净。<a id="a-2r"></a>由是出世无流智故清净。</p>
  <p id="a2s">论曰。<a id="a-2t"></a>奢摩他。</p>
  <p id="a2u">释曰。<a id="a-2v"></a>即第三明寂静。<a id="a-2w"></a>由此智依奢摩他起。<a id="a-2x"></a>离散动地。<a id="a-2y"></a>是奢摩他智故名寂静。</p>
  <p id="a2z">论曰。<a id="a-30"></a>毗钵舍那智故。</p>
  <p id="a31">释曰。<a id="a-32"></a>即第四微细。<a id="a-33"></a>显是菩萨修慧。<a id="a-34"></a>非闻思慧及二乘修慧。<a id="a-35"></a>此即初入唯识观方便。</p>
  <p id="a36">论曰。<a id="a-37"></a>由无分别智后所得。</p>
  <p id="a38">释曰。<a id="a-39"></a>欲显此智从无倒智生故无倒。<a id="a-3A"></a>无倒故是如理智。</p>
  <p id="a3B">论曰。<a id="a-3C"></a>种种相识为相智故。</p>
  <p id="a3D">释曰。<a id="a-3E"></a>此显如量智似一切境起。<a id="a-3F"></a>以一切境识为相。<a id="a-3G"></a>于一切所知无碍。<a id="a-3H"></a>由此智得入唯识后观。<a id="a-3I"></a>此即入后观方便。<a id="a-3J"></a>由前后方便难入故。<a id="a-3K"></a>唯识观难得。</p>
  <p id="a3L">论曰。<a id="a-3M"></a>为除灭共本阿梨耶识中。<a id="a-3N"></a>一切有因诸法种子。</p>
  <p id="a3O">释曰。<a id="a-3P"></a>此下正明二智用。<a id="a-3Q"></a>二智用有三种。<a id="a-3R"></a>一灭障。<a id="a-3S"></a>二立因。<a id="a-3T"></a>三得佛法用。<a id="a-3U"></a>此文即明第一灭障用。<a id="a-3V"></a>现在惑未灭令灭故。<a id="a-3W"></a>言除未来惑。<a id="a-3X"></a>未生遮令不生故称灭。<a id="a-3Y"></a>唯识道通灭不净品种子因果。<a id="a-3Z"></a>因有三种。<a id="a-3a"></a>一因缘。<a id="a-3b"></a>二增上缘。<a id="a-3c"></a>三缘缘。<a id="a-3d"></a>果即是不净品种子。<a id="a-3e"></a>既通灭种子因果故称共。<a id="a-3f"></a>阿陀那识及六识。<a id="a-3g"></a>为不净品因缘故。<a id="a-3h"></a>名本阿黎耶识。<a id="a-3i"></a>是不净品增上缘。<a id="a-3j"></a>缘缘即是六尘。<a id="a-3k"></a>六尘为种子缘缘故。<a id="a-3l"></a>一切法种子。<a id="a-3m"></a>即是一切不净品法种子。<a id="a-3n"></a>种子即是果。<a id="a-3o"></a>此果有缘缘等三因。<a id="a-3p"></a>阿黎耶识既是种子增上缘故。<a id="a-3q"></a>种子在阿黎耶识中。</p>
  <p id="a3r">论曰。<a id="a-3s"></a>为生长能触法身诸法种子。</p>
  <p id="a3t">释曰。<a id="a-3u"></a>即明第二立因用。<a id="a-3v"></a>诸法即是六度。<a id="a-3w"></a>菩萨所行六波罗蜜熏习。<a id="a-3x"></a>能为无上菩提因。<a id="a-3y"></a>故名种子。<a id="a-3z"></a>此种子若生若长。<a id="a-40"></a>能证得如来法身。<a id="a-41"></a>故名为触为生长如此福慧二因故。<a id="a-42"></a>入唯识观故。<a id="a-43"></a>唯识观能立因。<a id="a-44"></a>令得无上菩提。</p>
  <p id="a45">论曰。<a id="a-46"></a>为转依。</p>
  <p id="a47">释曰。<a id="a-48"></a>此下明第三得佛法用。<a id="a-49"></a>为得如来无垢清净法身。<a id="a-4A"></a>即漏尽无畏。</p>
  <p id="a4B">论曰。<a id="a-4C"></a>为得一切如来正法。</p>
  <p id="a4D">释曰。<a id="a-4E"></a>即是能说障道能说尽苦道二无畏。<a id="a-4F"></a>为利益他为安立正法。</p>
  <p id="a4G">论曰。<a id="a-4H"></a>为得一切智智。</p>
  <p id="a4I">释曰。<a id="a-4J"></a>即是一切智无畏。<a id="a-4K"></a>此三句即显三德。<a id="a-4L"></a>初明断德。<a id="a-4M"></a>次明恩德。<a id="a-4N"></a>后明智德。</p>
  <p id="a4O">论曰。<a id="a-4P"></a>故入唯识观。</p>
  <p id="a4Q">释曰。<a id="a-4R"></a>为成就前三用故入唯识观。<a id="a-4S"></a>若由无分别智灭障立因得果。<a id="a-4T"></a>故入唯识观。<a id="a-4U"></a>入观后无分别后智其用云何。<a id="a-4V"></a>若依无分别智。<a id="a-4W"></a>正说诸法因果无有功能。<a id="a-4X"></a>以此智无分别故。<a id="a-4Y"></a>由无分别后智。<a id="a-4Z"></a>于诸法相中菩萨自无颠倒。<a id="a-4a"></a>如自所证。<a id="a-4b"></a>亦能为他说诸法因果。<a id="a-4c"></a>为得此两用故。<a id="a-4d"></a>菩萨修无分别后智。</p>
  <p id="a4e">论曰。<a id="a-4f"></a>无分别智后所得智者。<a id="a-4g"></a>于本识及所生一切识识。<a id="a-4h"></a>及相识相中。</p>
  <p id="a4i">释曰。<a id="a-4j"></a>此文显菩萨由此智。<a id="a-4k"></a>于因果中无倒本识。<a id="a-4l"></a>是依他性。<a id="a-4m"></a>即是正因所生一切识识。<a id="a-4n"></a>即是本识所生果。<a id="a-4o"></a>谓七识即是分别性相识。<a id="a-4p"></a>即是器世界及六尘。<a id="a-4q"></a>亦是本识果。<a id="a-4r"></a>亦是分别性。<a id="a-4s"></a>此文具明三相。<a id="a-4t"></a>谓内相外相及内外相。<a id="a-4u"></a>故言相中。<a id="a-4v"></a>菩萨于如此因果中无复颠倒。</p>
  <p id="a4w">论曰。<a id="a-4x"></a>由观似幻化等譬。<a id="a-4y"></a>自性无颠倒。</p>
  <p id="a4z">释曰。<a id="a-50"></a>菩萨以无分别后智。<a id="a-51"></a>观此因果相。<a id="a-52"></a>自然无颠倒。<a id="a-53"></a>不执有外尘内根唯识是实有法。<a id="a-54"></a>何以故。<a id="a-55"></a>菩萨已了别此等法似幻化等譬故。<a id="a-56"></a>不可依见闻觉知相判诸法为实有。<a id="a-57"></a>何以故。<a id="a-58"></a>此心是清净本所流故。</p>
  <p id="a59">论曰。<a id="a-5A"></a>由此义故。<a id="a-5B"></a>菩萨如幻师于一切幻事自了无倒。</p>
  <p id="a5C">释曰。<a id="a-5D"></a>如幻师于幻事生见闻等四识。<a id="a-5E"></a>不依此识了别幻事。<a id="a-5F"></a>如本所解了别幻事故。<a id="a-5G"></a>于幻事中无倒。<a id="a-5H"></a>菩萨亦尔。<a id="a-5I"></a>由依本智了别故。<a id="a-5J"></a>于一切相及因果中。<a id="a-5K"></a>无复颠倒。<a id="a-5L"></a>是名菩萨自利。</p>
  <p id="a5M">论曰。<a id="a-5N"></a>于一切相因缘及果中。<a id="a-5O"></a>若正说时常无偏倒。</p>
  <p id="a5P">释曰。<a id="a-5Q"></a>若菩萨依本智。<a id="a-5R"></a>作利他事。<a id="a-5S"></a>谓正说三乘三藏及五明等义。<a id="a-5T"></a>常无偏倒相违。<a id="a-5U"></a>不实不定名偏。<a id="a-5V"></a>符理真实不可动为无偏。<a id="a-5W"></a>处时相滥名倒。<a id="a-5X"></a>随处随时随相名无倒。<a id="a-5Y"></a>是名菩萨利他。</p>
  <p data-pb></p>
  <h2 id="a5Z">二智依止章第九</h2>
  <p id="a5a">论曰。<a id="a-5b"></a>是时正入唯识观位中。<a id="a-5c"></a>有四种三摩提。<a id="a-5d"></a>是四种通达分善根依止。<a id="a-5e"></a>菩萨云何应见。</p>
  <p id="a5f">释曰。<a id="a-5g"></a>此问欲显入观有三义。<a id="a-5h"></a>一真境。<a id="a-5i"></a>二奢摩他。<a id="a-5j"></a>三毗钵舍那。<a id="a-5k"></a>为明应入处故言正入。<a id="a-5l"></a>唯识观位中。<a id="a-5m"></a>唯识处即三无性真如。<a id="a-5n"></a>此真如非散动智境故。<a id="a-5o"></a>说四种三摩提为依止。<a id="a-5p"></a>是境与智不可分别故。<a id="a-5q"></a>说四种通达分善根为能证。<a id="a-5r"></a>云何应见此法。</p>
  <p id="a5s">论曰。<a id="a-5t"></a>由四种寻思。<a id="a-5u"></a>于下品无尘观忍。</p>
  <p id="a5v">释曰。<a id="a-5w"></a>乐观无尘义故名为忍。<a id="a-5x"></a>此忍未离三相。<a id="a-5y"></a>谓观善成就因缘惑污清净。<a id="a-5z"></a>未随意修习故是下品。</p>
  <p id="a60">论曰。<a id="a-61"></a>光得三摩提。</p>
  <p id="a62">释曰。<a id="a-63"></a>无尘智名光。<a id="a-64"></a>此定以无尘智为所得。<a id="a-65"></a>此定为无尘智依止。<a id="a-66"></a>故名光得。<a id="a-67"></a>定即奢摩他。<a id="a-68"></a>智即毗钵舍那。<a id="a-69"></a>若具五分五智。<a id="a-6A"></a>此定名三摩提。</p>
  <p id="a6B">论曰。<a id="a-6C"></a>是暖行通达分善根依止。</p>
  <p id="a6D">释曰。<a id="a-6E"></a>福德智慧二行为暖行体。<a id="a-6F"></a>即是三十七品。<a id="a-6G"></a>此行是能烧惑薪道火前相故名暖。<a id="a-6H"></a>此暖行已过地前四位。<a id="a-6I"></a>决定了别真如智名通达。<a id="a-6J"></a>此方便道能助成通达智故名分。<a id="a-6K"></a>能资生究竟位故名善根。<a id="a-6L"></a>此定能为通达分增上缘故名依止。<a id="a-6M"></a>又三十七品中立定为所依止。<a id="a-6N"></a>余三十六为能依止。<a id="a-6O"></a>就三十六中般若是通达。<a id="a-6P"></a>余三十五为分。<a id="a-6Q"></a>三十六通名善根。<a id="a-6R"></a>又四善根即是四分。</p>
  <p id="a6S">论曰。<a id="a-6T"></a>于最上品。<a id="a-6U"></a>无尘观忍光增三摩提。<a id="a-6V"></a>是顶行通达分善根依止。</p>
  <p id="a6W">释曰。<a id="a-6X"></a>已离三相故。<a id="a-6Y"></a>是最上品。<a id="a-6Z"></a>无尘观忍如前释。<a id="a-6a"></a>无尘智名光。<a id="a-6b"></a>此智于方便中胜进故名增。<a id="a-6c"></a>此定为无尘胜进智依止故名光增。<a id="a-6d"></a>亦以福德智慧二行。<a id="a-6e"></a>为顶行体顶有三义。<a id="a-6f"></a>一如人头顶能持身命。<a id="a-6g"></a>修道者亦尔。<a id="a-6h"></a>若至此位善根则不可断。<a id="a-6i"></a>二如山顶是退际。<a id="a-6j"></a>有人至山顶而退还。<a id="a-6k"></a>修道者亦尔。<a id="a-6l"></a>或有至此位。<a id="a-6m"></a>住方便中不进故名退。<a id="a-6n"></a>三如山顶是进际。<a id="a-6o"></a>或有人至山顶而更升进。<a id="a-6p"></a>修道者亦尔。<a id="a-6q"></a>或有至此位而进入胜位故立顶名。<a id="a-6r"></a>已说菩萨于四种寻思修暖顶二种方便道。<a id="a-6s"></a>于四种如实智中修道云何。</p>
  <p id="a6t">论曰。<a id="a-6u"></a>于四种如实智。<a id="a-6v"></a>菩萨已入唯识观了别无尘故。</p>
  <p id="a6w">释曰。<a id="a-6x"></a>若菩萨过四种寻思度暖顶两位。<a id="a-6y"></a>则在四种如实智位中。<a id="a-6z"></a>菩萨缘何境。<a id="a-70"></a>菩萨但缘唯识为境。<a id="a-71"></a>缘唯识境。<a id="a-72"></a>复何所得了别无尘义。<a id="a-73"></a>除无明及疑惑故。<a id="a-74"></a>名了别。<a id="a-75"></a>此三句显位及境智。</p>
  <p id="a76">论曰。<a id="a-77"></a>正入真义一分。</p>
  <p id="a78">释曰。<a id="a-79"></a>由此智故。<a id="a-7A"></a>菩萨入真义一分。<a id="a-7B"></a>谓无相性。<a id="a-7C"></a>未入无生性及无性性。</p>
  <p id="a7D">论曰。<a id="a-7E"></a>通行三摩提。<a id="a-7F"></a>是随非安立谛忍依止。</p>
  <p id="a7G">释曰。<a id="a-7H"></a>体无尘智名通。<a id="a-7I"></a>此定以无尘智为行。<a id="a-7J"></a>即为无尘智行依止。<a id="a-7K"></a>故名通行。<a id="a-7L"></a>三无性所显。<a id="a-7M"></a>人法二空名非安立谛。<a id="a-7N"></a>何以故。<a id="a-7O"></a>此谛通一切法。<a id="a-7P"></a>无有差别故名非安立。<a id="a-7Q"></a>无到无变异故名谛忍。<a id="a-7R"></a>能符从此义故名随。<a id="a-7S"></a>亦以福德智慧二行为忍体。<a id="a-7T"></a>菩萨已决了无外尘义。<a id="a-7U"></a>于无能取所取义中。<a id="a-7V"></a>心生信乐故名忍。<a id="a-7W"></a>又能安受上品谛义故名忍。<a id="a-7X"></a>于上品谛中。<a id="a-7Y"></a>心无退失故名忍。</p>
  <p id="a7Z">论曰。<a id="a-7a"></a>此三摩提最后刹那了伏唯识想。</p>
  <p id="a7b">释曰。<a id="a-7c"></a>此三摩提即是通行三摩提。<a id="a-7d"></a>取通行上上品最后一刹那定。<a id="a-7e"></a>由先了别无相性。<a id="a-7f"></a>后更思量所缘。<a id="a-7g"></a>既无所有能缘必不得生。<a id="a-7h"></a>由此了别故能伏灭唯识想。<a id="a-7i"></a>唯识想既灭。<a id="a-7j"></a>从最后刹那更进第二刹那。<a id="a-7k"></a>即入初地。</p>
  <p id="a7l">论曰。<a id="a-7m"></a>转名无间三摩提。</p>
  <p id="a7n">释曰。<a id="a-7o"></a>此定与初地相邻。<a id="a-7p"></a>不为余心所隔故名无间。<a id="a-7q"></a>又下地惑不能碍其入初地。<a id="a-7r"></a>不如下地道隔胜方便。<a id="a-7s"></a>不得即入初地故称无间。</p>
  <p id="a7t">论曰。<a id="a-7u"></a>应知是世第一法依止。</p>
  <p id="a7v">释曰。<a id="a-7w"></a>菩萨以地前为世法。<a id="a-7x"></a>登地为出世法。<a id="a-7y"></a>此无间定犹是世法。<a id="a-7z"></a>于世法中无等故名第一。<a id="a-80"></a>何以故。<a id="a-81"></a>世间众生无有修行能等此法者。<a id="a-82"></a>又此定虽是世法。<a id="a-83"></a>能为菩萨出世道增上缘。<a id="a-84"></a>余世法则无此义故名第一。<a id="a-85"></a>又唯一刹那故名第一。</p>
  <p id="a86">论曰。<a id="a-87"></a>此四种三摩提。<a id="a-88"></a>是菩萨入非安立谛观前方便。</p>
  <p id="a89">释曰。<a id="a-8A"></a>前二定是无间修。<a id="a-8B"></a>后二定是恭敬修。<a id="a-8C"></a>欲显此四定非真道故。<a id="a-8D"></a>故说是前方便。</p>
  <p data-pb></p>
  <h2 id="a8E">二智差别章第十</h2>
  <p id="a8F">论曰。<a id="a-8G"></a>若菩萨如此入初地已得见道。<a id="a-8H"></a>得通达入唯识。</p>
  <p id="a8I">释曰。<a id="a-8J"></a>此下显见道为修道依止。<a id="a-8K"></a>由先成立见道故。<a id="a-8L"></a>修道得成。<a id="a-8M"></a>若菩萨于愿乐地中。<a id="a-8N"></a>具修诸方便得入初地。<a id="a-8O"></a>所以得入初地。<a id="a-8P"></a>由得见道故。<a id="a-8Q"></a>见道即无分别智。<a id="a-8R"></a>所以得无分别智。<a id="a-8S"></a>由通达真如及俗谛。<a id="a-8T"></a>故知尘无所有是通达真如。<a id="a-8U"></a>唯有识是通达俗。<a id="a-8V"></a>复知此识无有生性。<a id="a-8W"></a>是通达真如。<a id="a-8X"></a>此识是假有为通达俗。<a id="a-8Y"></a>若不通达俗。<a id="a-8Z"></a>无以能得见真。<a id="a-8a"></a>以离俗无真故。<a id="a-8b"></a>若不通达真无以遣俗。<a id="a-8c"></a>以俗无别体故。<a id="a-8d"></a>所以能通达真俗。<a id="a-8e"></a>由能解唯识理故。<a id="a-8f"></a>此文即显四义。<a id="a-8g"></a>一出世果二出世行。<a id="a-8h"></a>三出世境四出世方便。<a id="a-8i"></a>初地是果。<a id="a-8j"></a>总有为无为法为体。<a id="a-8k"></a>福德智慧行是有为。<a id="a-8l"></a>真如及烦恼不生是无为。<a id="a-8m"></a>初地是假名。<a id="a-8n"></a>由是总故见道是行。<a id="a-8o"></a>所通达真俗是境。<a id="a-8p"></a>入唯识是方便。<a id="a-8q"></a>由入唯识为方便故。<a id="a-8r"></a>能通达真俗境。<a id="a-8s"></a>由通达真俗境故得无分别智行。<a id="a-8t"></a>由得胜行故得初地果。</p>
  <p id="a8u">论曰。<a id="a-8v"></a>云何菩萨修习观行。<a id="a-8w"></a>入于修道。</p>
  <p id="a8x">释曰。<a id="a-8y"></a>此云何凡问十义。<a id="a-8z"></a>一相二次第。<a id="a-90"></a>三修四差别。<a id="a-91"></a>五摄相助六摄相碍。<a id="a-92"></a>七功德八更互观察。<a id="a-93"></a>九名十净不净。<a id="a-94"></a>数修所得为修习。<a id="a-95"></a>福德智慧为行。<a id="a-96"></a>般若为观。<a id="a-97"></a>一切行悉是般若事。<a id="a-98"></a>皆属般若故名观行。<a id="a-99"></a>又六度之中般若为第一。<a id="a-9A"></a>故名观行。<a id="a-9B"></a>又见道名观。<a id="a-9C"></a>从见道后所得悉名为行。<a id="a-9D"></a>菩萨依止见道。<a id="a-9E"></a>以何相等得入初地。</p>
  <p id="a9F">论曰。<a id="a-9G"></a>如佛广说所安立法相。<a id="a-9H"></a>于菩萨十地。</p>
  <p id="a9I">释曰。<a id="a-9J"></a>此中先明三慧境。<a id="a-9K"></a>后明三慧功能。<a id="a-9L"></a>此文即明三慧境。<a id="a-9M"></a>佛广说是闻慧境。<a id="a-9N"></a>所安立法相。<a id="a-9O"></a>即相等十种法相。<a id="a-9P"></a>是思慧境。<a id="a-9Q"></a>于菩萨十地。<a id="a-9R"></a>即修慧境。<a id="a-9S"></a>小乘亦有十地故。<a id="a-9T"></a>以菩萨标之。<a id="a-9U"></a>地地皆有十相故言十地。</p>
  <p id="a9V">论曰。<a id="a-9W"></a>由摄一切如来所说大乘十二部经。<a id="a-9X"></a>故得现前。</p>
  <p id="a9Y">释曰。<a id="a-9Z"></a>此下明三慧功能。<a id="a-9a"></a>此即明闻慧功能。<a id="a-9b"></a>闻慧能通达十二部教故言摄。</p>
  <p id="a9c">论曰。<a id="a-9d"></a>由治所说通别二境。</p>
  <p id="a9e">释曰。<a id="a-9f"></a>此明思慧功能。<a id="a-9g"></a>通别二境即相等十法。<a id="a-9h"></a>思慧能研习此十法故言治。</p>
  <p id="a9i">论曰。<a id="a-9j"></a>由生起缘极通境。</p>
  <p id="a9k">释曰。<a id="a-9l"></a>此下明修慧功能。<a id="a-9m"></a>方便为生正观为起。<a id="a-9n"></a>无间道为生解脱道为起。<a id="a-9o"></a>入分为生出分为起。<a id="a-9p"></a>见道为生修道为起。<a id="a-9q"></a>出世道为生世间道为起。<a id="a-9r"></a>如理如量智所缘为极通境。</p>
  <p id="a9s">论曰。<a id="a-9t"></a>出世无分别智。<a id="a-9u"></a>及无分别智后所得。</p>
  <p id="a9v">释曰。<a id="a-9w"></a>此正明修慧体。</p>
  <p id="a9x">论曰。<a id="a-9y"></a>奢摩他毗钵舍那智。</p>
  <p id="a9z">释曰。<a id="a-A0"></a>显此二智寂静无倒。<a id="a-A1"></a>由奢摩他故寂静。<a id="a-A2"></a>由毗钵舍那故无倒。</p>
  <p id="aA3">论曰。<a id="a-A4"></a>由无量无数百千俱胝大劫中。<a id="a-A5"></a>依数数修习。</p>
  <p id="aA6">释曰。<a id="a-A7"></a>此文显三慧具四种修。<a id="a-A8"></a>不可以譬类得知为无量。<a id="a-A9"></a>不可数知为无数。<a id="a-AA"></a>百亿为一俱胝。<a id="a-AB"></a>非一俱胝故言千。<a id="a-AC"></a>亦非一千故言百。<a id="a-AD"></a>非小劫故言大。<a id="a-AE"></a>此即明长时修。<a id="a-AF"></a>数数修习。<a id="a-AG"></a>即显无间恭敬无余三修。</p>
  <p id="aAH">论曰。<a id="a-AI"></a>由昔及今所得转依。</p>
  <p id="aAJ">释曰。<a id="a-AK"></a>先于入见位时所得转依。<a id="a-AL"></a>此法是修道摄持故。<a id="a-AM"></a>一切所修皆成圣道。<a id="a-AN"></a>已过愿乐地故。</p>
  <p id="aAO">论曰。<a id="a-AP"></a>为得三种佛身。<a id="a-AQ"></a>更修加行。</p>
  <p id="aAR">释曰。<a id="a-AS"></a>是修道摄持究竟用。<a id="a-AT"></a>由如此道理。<a id="a-AU"></a>菩萨更修加行。<a id="a-AV"></a>先修道为见真如。<a id="a-AW"></a>今重修道为得三身故言更修。<a id="a-AX"></a>复次。</p>
  <p id="aAY">论曰。<a id="a-AZ"></a>云何。</p>
  <p id="aAa">释曰。<a id="a-Ab"></a>云何是问词。<a id="a-Ac"></a>凡约六义为问。<a id="a-Ad"></a>一约修位境界为问。<a id="a-Ae"></a>修道境界自有三种。<a id="a-Af"></a>一加行依止谓文教。<a id="a-Ag"></a>二修行资粮谓依理判义。<a id="a-Ah"></a>三修行所通达处谓修慧境界。<a id="a-Ai"></a>后三句明三慧境界。<a id="a-Aj"></a>以答此问。<a id="a-Ak"></a>二约修位三慧功能为问。<a id="a-Al"></a>后三句明三慧功能。<a id="a-Am"></a>以答此问。<a id="a-An"></a>初明闻慧是修慧方便。<a id="a-Ao"></a>次明思慧是修慧资粮。<a id="a-Ap"></a>后明无分别智是修慧体。<a id="a-Aq"></a>三约修位修慧因果为问。<a id="a-Ar"></a>后明无分别智后所得。<a id="a-As"></a>以答此问。<a id="a-At"></a>由修慧此智得生故。<a id="a-Au"></a>是修慧果。<a id="a-Av"></a>若无此智不得进后道故。<a id="a-Aw"></a>是修慧因。<a id="a-Ax"></a>四约修位四修为问。<a id="a-Ay"></a>后明长时修乃至无余修。<a id="a-Az"></a>以答此问。<a id="a-B0"></a>五约修位依止为问。<a id="a-B1"></a>后明转依以答此问。<a id="a-B2"></a>若无此转依为依止。<a id="a-B3"></a>修位不成圣道。<a id="a-B4"></a>何以故。<a id="a-B5"></a>凡夫依未转故。<a id="a-B6"></a>六约修位胜用为问。<a id="a-B7"></a>后明三身以答此问。<a id="a-B8"></a>为圆满自利利他两用故修加行。<a id="a-B9"></a>复次。</p>
  <p id="aBA">论曰。<a id="a-BB"></a>云何。</p>
  <p id="aBC">释曰。<a id="a-BD"></a>通问修位次第。<a id="a-BE"></a>后具明次第。<a id="a-BF"></a>从初起修心乃至修位究竟。<a id="a-BG"></a>以答此问。<a id="a-BH"></a>先以三句明闻思修位即三慧境。<a id="a-BI"></a>次三句显能入三境功能。<a id="a-BJ"></a>即是三慧。<a id="a-BK"></a>次显利他功能。<a id="a-BL"></a>即无分别智后所得。<a id="a-BM"></a>如自所证为他解说。<a id="a-BN"></a>次明四修显修位。<a id="a-BO"></a>由四修得成满。<a id="a-BP"></a>次明转依显自利转依。<a id="a-BQ"></a>是得法身四德之本。<a id="a-BR"></a>故是自利。<a id="a-BS"></a>次明三身。<a id="a-BT"></a>三身于究竟修位得成。<a id="a-BU"></a>能平等利益自他。<a id="a-BV"></a>法身是自利。<a id="a-BW"></a>应化二身是利他。<a id="a-BX"></a>复次。</p>
  <p id="aBY">论曰。<a id="a-BZ"></a>如佛广说所安立法相。<a id="a-Ba"></a>于菩萨十地。</p>
  <p id="aBb">释曰。<a id="a-Bc"></a>十地即华严经中十地品所显文句。<a id="a-Bd"></a>此文句中。<a id="a-Be"></a>如来广说随所安立道理。<a id="a-Bf"></a>复次。</p>
  <p id="aBg">论曰。<a id="a-Bh"></a>由摄一切如来所说大乘十二部经故得现前。</p>
  <p id="aBi">释曰。<a id="a-Bj"></a>合如来所说一切法。<a id="a-Bk"></a>通为一境。<a id="a-Bl"></a>复次。</p>
  <p id="aBm">论曰。<a id="a-Bn"></a>由治所说通别二境。</p>
  <p id="aBo">释曰。<a id="a-Bp"></a>所合之境为单为复。<a id="a-Bq"></a>欲显双观真俗通一无相。<a id="a-Br"></a>复次。</p>
  <p id="aBs">论曰。<a id="a-Bt"></a>由生起缘极通境。<a id="a-Bu"></a>出世无分别智。<a id="a-Bv"></a>及无分别智后所得奢摩他毗钵舍那智。</p>
  <p id="aBw">释曰。<a id="a-Bx"></a>显道二体更互相摄。<a id="a-By"></a>由奢摩他故智不散。<a id="a-Bz"></a>由毗钵舍那故。<a id="a-C0"></a>定无啖味等染污。<a id="a-C1"></a>复次。</p>
  <p id="aC2">论曰。<a id="a-C3"></a>无分别智后所得奢摩他毗钵舍那智。<a id="a-C4"></a>由无量无数百千俱胝大劫中。<a id="a-C5"></a>依数数修习。<a id="a-C6"></a>由昔所得转依。<a id="a-C7"></a>为得三种佛身更修加行。</p>
  <p id="aC8">释曰。<a id="a-C9"></a>此智为是世智为出世智。<a id="a-CA"></a>不可说是世智以非世间所习故。<a id="a-CB"></a>不可说是出世智。<a id="a-CC"></a>以于世间心中起故。<a id="a-CD"></a>故此心异无分别智心。<a id="a-CE"></a>此心亦可说世出世及非世非出世。<a id="a-CF"></a>此二智于长时数习故得转依。<a id="a-CG"></a>由转依故菩萨作心云。<a id="a-CH"></a>我今必定应得三种佛身为此义故更修加行。</p>
  <p id="aCI">论曰。<a id="a-CJ"></a>是声闻见道。<a id="a-CK"></a>是菩萨见道。<a id="a-CL"></a>此二见道差别云何。</p>
  <p id="aCM">释曰。<a id="a-CN"></a>声闻见道是他道。<a id="a-CO"></a>菩萨见道是自道。<a id="a-CP"></a>此二见道道差别及果差别。<a id="a-CQ"></a>其相云何。</p>
  <p id="aCR">论曰。<a id="a-CS"></a>声闻菩萨见道。<a id="a-CT"></a>应知有十一种差别。</p>
  <p id="aCU">释曰。<a id="a-CV"></a>前五明道差别。<a id="a-CW"></a>后六明果差别。<a id="a-CX"></a>前五明道差别者。</p>
  <p id="aCY">论曰。<a id="a-CZ"></a>何者为十一。<a id="a-Ca"></a>一由境界差别。<a id="a-Cb"></a>谓缘大乘法为境。</p>
  <p id="aCc">释曰。<a id="a-Cd"></a>如来所说大乘十二部经。<a id="a-Ce"></a>说修行法。<a id="a-Cf"></a>缘此法为境故发道心。<a id="a-Cg"></a>小乘道则无此事。</p>
  <p id="aCh">论曰。<a id="a-Ci"></a>二由依止差别。<a id="a-Cj"></a>谓依大福德智慧资粮为依止。</p>
  <p id="aCk">释曰。<a id="a-Cl"></a>此道与二乘及世间道有异。<a id="a-Cm"></a>世间但修福德而无智慧。<a id="a-Cn"></a>二乘但修智慧而无福德。<a id="a-Co"></a>菩萨具修福德智慧。<a id="a-Cp"></a>故助道得成。<a id="a-Cq"></a>助道即是依止。<a id="a-Cr"></a>此依止在道方便中即思修二慧。</p>
  <p id="aCs">论曰。<a id="a-Ct"></a>三由通达差别。<a id="a-Cu"></a>谓通达人法二无我。</p>
  <p id="aCv">释曰。<a id="a-Cw"></a>先于方便中已得思修慧。<a id="a-Cx"></a>从此得入真观。<a id="a-Cy"></a>能通达人法二无我理故。<a id="a-Cz"></a>于人法不生爱着。<a id="a-D0"></a>凡夫着人。<a id="a-D1"></a>二乘着法。<a id="a-D2"></a>菩萨并不着。<a id="a-D3"></a>故言离欲人法。<a id="a-D4"></a>此即明菩萨所得真修慧。<a id="a-D5"></a>是正道体异于小乘。</p>
  <p id="aD6">论曰。<a id="a-D7"></a>四由涅槃差别。<a id="a-D8"></a>谓摄无住处涅槃。<a id="a-D9"></a>以为住处。</p>
  <p id="aDA">释曰。<a id="a-DB"></a>此涅槃非是道果。<a id="a-DC"></a>是道住处。<a id="a-DD"></a>何以故。<a id="a-DE"></a>由菩萨行般若。<a id="a-DF"></a>观察生死过失故。<a id="a-DG"></a>修道不在生死。<a id="a-DH"></a>由菩萨行大悲。<a id="a-DI"></a>观众生苦起救济心。<a id="a-DJ"></a>虽不在生死而不舍生死故。<a id="a-DK"></a>不住涅槃。<a id="a-DL"></a>由道住此处不执真俗二相生故。<a id="a-DM"></a>名无相道。<a id="a-DN"></a>小乘道则无此事。</p>
  <p id="aDO">论曰。<a id="a-DP"></a>五由地差别。<a id="a-DQ"></a>谓依十地为出离。</p>
  <p id="aDR">释曰。<a id="a-DS"></a>道有下中上。<a id="a-DT"></a>上即是十地。<a id="a-DU"></a>此十地出离四种生死。<a id="a-DV"></a>为通功能。<a id="a-DW"></a>依此十地菩萨道。<a id="a-DX"></a>能出离异于小乘。<a id="a-DY"></a>后六明果差别者。</p>
  <p id="aDZ">论曰。<a id="a-Da"></a>六七由清净差别。<a id="a-Db"></a>谓灭烦恼习气。<a id="a-Dc"></a>及治净土为清净。</p>
  <p id="aDd">释曰。<a id="a-De"></a>前有五事已明道差别。<a id="a-Df"></a>此下六事。<a id="a-Dg"></a>次明修道所得果与二乘有异。<a id="a-Dh"></a>第六明内清净。<a id="a-Di"></a>第七明外清净。<a id="a-Dj"></a>内由自相续中修道。<a id="a-Dk"></a>灭除烦恼习气故。<a id="a-Dl"></a>名内清净。<a id="a-Dm"></a>外由修净土行。<a id="a-Dn"></a>所居之土无有五浊。<a id="a-Do"></a>如颇黎柯等世界故。<a id="a-Dp"></a>名外清净。<a id="a-Dq"></a>内为自清净。<a id="a-Dr"></a>外为清净他。<a id="a-Ds"></a>小乘则无此事。</p>
  <p id="aDt">论曰。<a id="a-Du"></a>八由于一切众生得平等心差别。<a id="a-Dv"></a>谓为成熟众生。<a id="a-Dw"></a>不舍加行功德善根。</p>
  <p id="aDx">释曰。<a id="a-Dy"></a>菩萨如自身应般涅槃。<a id="a-Dz"></a>欲般涅槃一切众生。<a id="a-E0"></a>由此平等心故。<a id="a-E1"></a>不舍加行功德善根。<a id="a-E2"></a>余度为功德般若为善根。<a id="a-E3"></a>又五度为功德精进为善根。<a id="a-E4"></a>又般若精进为善根。<a id="a-E5"></a>余度为功德。<a id="a-E6"></a>少乘则无此事。</p>
  <p id="aE7">论曰。<a id="a-E8"></a>九由受生差别。<a id="a-E9"></a>谓生如来家为生故。</p>
  <p id="aEA">释曰。<a id="a-EB"></a>见真如理。<a id="a-EC"></a>证佛法身。<a id="a-ED"></a>能使如来种性不绝故。<a id="a-EE"></a>称生如来家由生如来家乃至当来得成佛故。<a id="a-EF"></a>言为生故。<a id="a-EG"></a>小乘则无此事。</p>
  <p id="aEH">论曰。<a id="a-EI"></a>十由显现差别。<a id="a-EJ"></a>谓于佛子大集轮中。<a id="a-EK"></a>常能显现。<a id="a-EL"></a>为摄受正法。</p>
  <p id="aEM">释曰。<a id="a-EN"></a>诸菩萨通称佛子。<a id="a-EO"></a>众多菩萨聚会故言大集。<a id="a-EP"></a>如来所说法有三义故名轮。<a id="a-EQ"></a>一能上下。<a id="a-ER"></a>二未得能得已得能守。<a id="a-ES"></a>三能从此到彼。<a id="a-ET"></a>菩萨常于大集中显现示不破僧。<a id="a-EU"></a>常于法轮中显现示能护持正法。<a id="a-EV"></a>已得令不失为摄。<a id="a-EW"></a>未得令得为受。<a id="a-EX"></a>小乘则无此事。</p>
  <p id="aEY">论曰。<a id="a-EZ"></a>十一由果差别。<a id="a-Ea"></a>谓十力无畏不共如来法。<a id="a-Eb"></a>及无量功德生为果故。</p>
  <p id="aEc">释曰。<a id="a-Ed"></a>菩萨修道皆为得如来。<a id="a-Ee"></a>如此等果。<a id="a-Ef"></a>小乘则无此事。</p>
  <p id="aEg">论曰。<a id="a-Eh"></a>此中说两偈。</p>
  <p id="aEi">释曰。<a id="a-Ej"></a>此中即见道中说两偈。<a id="a-Ek"></a>显从见道方便入真如观。</p>
  <p id="aEl">论曰。</p>
  <p id="aEm">名义互为客　　菩萨应寻思</p>
  <p id="aEn">应观二唯量　　及彼二假说</p>
  <p id="aEo">从此生实智　　离尘分别三</p>
  <p id="aEp">若见其非有　　得入三无性</p>
  <p id="aEq">论曰。<a id="a-Er"></a>名义互为客。<a id="a-Es"></a>菩萨应寻思。</p>
  <p id="aEt">释曰。<a id="a-Eu"></a>名于义中是客。<a id="a-Ev"></a>义于名中亦是客。<a id="a-Ew"></a>以非本性类故。<a id="a-Ex"></a>菩萨入寂静位。<a id="a-Ey"></a>应观此道理。<a id="a-Ez"></a>此即第一寻思方便。</p>
  <p id="aF0">论曰。<a id="a-F1"></a>应观二唯量及彼二假说。</p>
  <p id="aF2">释曰。<a id="a-F3"></a>菩萨应观名义二法。<a id="a-F4"></a>唯无所有为量。<a id="a-F5"></a>何以故。<a id="a-F6"></a>义有二种。<a id="a-F7"></a>一自性二差别。<a id="a-F8"></a>悉无所有。<a id="a-F9"></a>但是假说。<a id="a-FA"></a>此假说若与义同。<a id="a-FB"></a>义无所有假说亦无所有。<a id="a-FC"></a>若与义不同。<a id="a-FD"></a>则自然无所有。<a id="a-FE"></a>假说即是名。<a id="a-FF"></a>名无所有故于义是客。<a id="a-FG"></a>义无所有故于名是客。<a id="a-FH"></a>无所有是名义本性故。<a id="a-FI"></a>以本性为唯量。<a id="a-FJ"></a>若分别作名义。<a id="a-FK"></a>此分别本性无相故。<a id="a-FL"></a>以无相为名义唯量。<a id="a-FM"></a>此即第二如实智方便。</p>
  <p id="aFN">论曰。<a id="a-FO"></a>从此生实智离尘分别三。</p>
  <p id="aFP">释曰。<a id="a-FQ"></a>从四种寻思生四种如实智。<a id="a-FR"></a>何人能得此四智。<a id="a-FS"></a>若人能见三种。<a id="a-FT"></a>但是分别实无外尘。<a id="a-FU"></a>此人则得一分如实智。<a id="a-FV"></a>何者是三分别。<a id="a-FW"></a>一分别名。<a id="a-FX"></a>二分别自性。<a id="a-FY"></a>三分别差别。</p>
  <p id="aFZ">论曰。<a id="a-Fa"></a>若见其非有。</p>
  <p id="aFb">释曰。<a id="a-Fc"></a>前二句明了达三分别。<a id="a-Fd"></a>得入无尘观。<a id="a-Fe"></a>依依他性以遣分别性。<a id="a-Ff"></a>此句明依真如遣依他性。<a id="a-Fg"></a>云何能遣。<a id="a-Fh"></a>由名义无所有。<a id="a-Fi"></a>能分别亦不得是有。<a id="a-Fj"></a>何以故。<a id="a-Fk"></a>若所分别名义是有。<a id="a-Fl"></a>能分别缘此名义。<a id="a-Fm"></a>可说是有。<a id="a-Fn"></a>由名义无所有。<a id="a-Fo"></a>所分别因缘既是无。<a id="a-Fp"></a>能分别体亦无所有。<a id="a-Fq"></a>若菩萨见名义无所有故。<a id="a-Fr"></a>能分别亦无所有。<a id="a-Fs"></a>此菩萨得入何观。</p>
  <p id="aFt">论曰。<a id="a-Fu"></a>得入三无性。</p>
  <p id="aFv">释曰。<a id="a-Fw"></a>菩萨见名义更互为客。<a id="a-Fx"></a>入异名义分别性。<a id="a-Fy"></a>若菩萨见名自性假说。<a id="a-Fz"></a>差别假说唯分别为体。<a id="a-G0"></a>得入分别无相性。<a id="a-G1"></a>若菩萨但见乱识无六种相。<a id="a-G2"></a>此乱识体不成故不可说。<a id="a-G3"></a>因缘不成故不可执有生起。<a id="a-G4"></a>此中分别既无。<a id="a-G5"></a>言说亦不可得。<a id="a-G6"></a>则入依他无生性。<a id="a-G7"></a>若菩萨见此二义有无无所有。<a id="a-G8"></a>则入三无性非安立谛。</p>
  <p id="aG9">论曰。<a id="a-GA"></a>又正教两偈如分别观论说。</p>
  <p id="aGB">释曰。<a id="a-GC"></a>今此论中显入见道境智不圆满故引分别观。<a id="a-GD"></a>论两偈显成此义。<a id="a-GE"></a>何人何位能见此心。<a id="a-GF"></a>但是影无实法义。</p>
  <p id="aGG">论曰。</p>
  <p id="aGH">菩萨在静位　　观心唯是影</p>
  <p id="aGI">舍离外尘相　　唯定观自想</p>
  <p id="aGJ">菩萨住于内　　入所取非有</p>
  <p id="aGK">次观能取空　　后触二无得</p>
  <p id="aGL">论曰。<a id="a-GM"></a>菩萨在静位观心唯是影。</p>
  <p id="aGN">释曰。<a id="a-GO"></a>唯菩萨人在寂静位。<a id="a-GP"></a>能作此观法。<a id="a-GQ"></a>义实无所有。<a id="a-GR"></a>心似法义显现。<a id="a-GS"></a>故说唯是影。</p>
  <p id="aGT">论曰。<a id="a-GU"></a>舍离外尘相唯定观自想。</p>
  <p id="aGV">释曰。<a id="a-GW"></a>若人在寂静位中。<a id="a-GX"></a>已了别心唯是影。<a id="a-GY"></a>能除外尘相。<a id="a-GZ"></a>是自心似法及义相起。<a id="a-Ga"></a>作如此观。</p>
  <p id="aGb">论曰。<a id="a-Gc"></a>菩萨住于内。</p>
  <p id="aGd">释曰。<a id="a-Ge"></a>若菩萨心。<a id="a-Gf"></a>如此得住实无有尘。<a id="a-Gg"></a>心缘内心起。<a id="a-Gh"></a>不缘外尘故住于内。<a id="a-Gi"></a>若住于内此心定何所观。</p>
  <p id="aGj">论曰。<a id="a-Gk"></a>入所取非有。</p>
  <p id="aGl">释曰。<a id="a-Gm"></a>是所取义实无所有。<a id="a-Gn"></a>菩萨能见所取境空。</p>
  <p id="aGo">论曰。<a id="a-Gp"></a>次观能取空。</p>
  <p id="aGq">释曰。<a id="a-Gr"></a>由所取义既实非有。<a id="a-Gs"></a>世间所说心是能取。<a id="a-Gt"></a>如此道理亦不得成。<a id="a-Gu"></a>是故观行人亦不见有能取心。<a id="a-Gv"></a>前已不见所取。<a id="a-Gw"></a>后又不见能取。<a id="a-Gx"></a>是时观行人有何所得。</p>
  <p id="aGy">论曰。<a id="a-Gz"></a>后触二无得。</p>
  <p id="aH0">释曰。<a id="a-H1"></a>真如非所取非能取。<a id="a-H2"></a>以无所得为体故。<a id="a-H3"></a>说真如为二无得。<a id="a-H4"></a>是人先已入无相性。<a id="a-H5"></a>次入无生性。<a id="a-H6"></a>后入真如无性性。<a id="a-H7"></a>触以入得为义。<a id="a-H8"></a>由入得真如故名为触。<a id="a-H9"></a>前两偈与后两偈异相云何。<a id="a-HA"></a>前两偈约名义及假说。<a id="a-HB"></a>显四寻思及四如实智。<a id="a-HC"></a>为方便得入真观。<a id="a-HD"></a>后两偈明三性体及三无性。<a id="a-HE"></a>又前两偈显正教。<a id="a-HF"></a>明入三性及三无性。<a id="a-HG"></a>后两偈显所入三性及三无性。</p>
  <p id="aHH">论曰。<a id="a-HI"></a>复有大乘庄严经论。<a id="a-HJ"></a>所说五偈为显此道。</p>
  <p id="aHK">释曰。<a id="a-HL"></a>经义深隐难解。<a id="a-HM"></a>如实显了经中正义。<a id="a-HN"></a>故名庄严经论。<a id="a-HO"></a>论解此经故得庄严名。<a id="a-HP"></a>庄严经论中有众多义。<a id="a-HQ"></a>今但略取五偈。<a id="a-HR"></a>此偈欲何所显。<a id="a-HS"></a>此偈为显于修道中难觉了义。</p>
  <p id="aHT">论曰。</p>
  <p id="aHU">菩萨生长福及慧　　二种资粮无量际</p>
  <p id="aHV">于法思惟心决故　　能了义类分别因</p>
  <p id="aHW">论曰。<a id="a-HX"></a>菩萨生长福及慧。</p>
  <p id="aHY">释曰。<a id="a-HZ"></a>菩萨如前释生在见位。<a id="a-Ha"></a>长在修位。<a id="a-Hb"></a>又初刹那名生。<a id="a-Hc"></a>后刹那名长。<a id="a-Hd"></a>又单名生复名长。<a id="a-He"></a>菩萨所修唯复无单故。<a id="a-Hf"></a>生长一时而成。<a id="a-Hg"></a>所生长何法。<a id="a-Hh"></a>谓福及慧。<a id="a-Hi"></a>施等三度名福。<a id="a-Hj"></a>般若名慧。<a id="a-Hk"></a>精进及定若为生福则属福。<a id="a-Hl"></a>若为生慧则属慧。<a id="a-Hm"></a>所以尔者。<a id="a-Hn"></a>精进若生布施。<a id="a-Ho"></a>持戒忍辱则属福。<a id="a-Hp"></a>若为生闻思修慧则属慧。<a id="a-Hq"></a>定若依四无量起。<a id="a-Hr"></a>缘众生为境则属福。<a id="a-Hs"></a>若为生尽智无生智及无分别智等则属慧。<a id="a-Ht"></a>谁能生长。<a id="a-Hu"></a>谓菩萨人。</p>
  <p id="aHv">论曰。<a id="a-Hw"></a>二种资粮无量际。</p>
  <p id="aHx">释曰。<a id="a-Hy"></a>此福及慧有二种功用。<a id="a-Hz"></a>一能助道。<a id="a-I0"></a>二能成道体。<a id="a-I1"></a>由此二故道得成就。<a id="a-I2"></a>故说此二为道资粮。<a id="a-I3"></a>此二用几功力。<a id="a-I4"></a>凡经几时得成就道。<a id="a-I5"></a>功力无量时节无际。<a id="a-I6"></a>无言显长远。<a id="a-I7"></a>譬如说大海无量大劫无际。<a id="a-I8"></a>以长远故资粮亦尔。<a id="a-I9"></a>修一一度皆遍一切众生。<a id="a-IA"></a>故功力无量。<a id="a-IB"></a>修一一度经三阿僧祇劫。<a id="a-IC"></a>故经时无际。</p>
  <p id="aID">论曰。<a id="a-IE"></a>于法思惟心决故。</p>
  <p id="aIF">释曰。<a id="a-IG"></a>由定后心观察诸法。<a id="a-IH"></a>是故于法心得决定。<a id="a-II"></a>又菩萨备修五明。<a id="a-IJ"></a>于度量方便具足自能故。<a id="a-IK"></a>于思惟心得决定。</p>
  <p id="aIL">论曰。<a id="a-IM"></a>能了义类分别因。</p>
  <p id="aIN">释曰。<a id="a-IO"></a>菩萨能比能证故名能了。<a id="a-IP"></a>真俗二谛名为义类。<a id="a-IQ"></a>知此义类但以分别为因。<a id="a-IR"></a>是故能了。</p>
  <p id="aIS">论曰。</p>
  <p id="aIT">已知义类但分别　　得住似义唯识中</p>
  <p id="aIU">故观行人证法界　　能离二相及无二</p>
  <p id="aIV">论曰。<a id="a-IW"></a>已知义类但分别。</p>
  <p id="aIX">释曰。<a id="a-IY"></a>由菩萨已于义类及分别。<a id="a-IZ"></a>心决定故。</p>
  <p id="aIa">论曰。<a id="a-Ib"></a>得住似义唯识中。</p>
  <p id="aIc">释曰。<a id="a-Id"></a>由菩萨如此思惟。<a id="a-Ie"></a>但识似尘显现故。<a id="a-If"></a>菩萨心住唯识中不缘外起。</p>
  <p id="aIg">论曰。<a id="a-Ih"></a>故观行人证法界。</p>
  <p id="aIi">释曰。<a id="a-Ij"></a>由观行人离外尘。<a id="a-Ik"></a>但缘识住知尘无相。<a id="a-Il"></a>名证法界。</p>
  <p id="aIm">论曰。<a id="a-In"></a>能离二相及无二。</p>
  <p id="aIo">释曰。<a id="a-Ip"></a>所证法界有何相。<a id="a-Iq"></a>离能取所取二相。<a id="a-Ir"></a>及无人法二分别。<a id="a-Is"></a>如此法界菩萨已证。</p>
  <p id="aIt">论曰。</p>
  <p id="aIu">若离于心知无余　　由此即见心非有</p>
  <p id="aIv">智人见此二不有　　得住无二真法界</p>
  <p id="aIw">论曰。<a id="a-Ix"></a>若离于心知无余。</p>
  <p id="aIy">释曰。<a id="a-Iz"></a>由此方便令法界可证。<a id="a-J0"></a>今显此方便。<a id="a-J1"></a>知离唯识外无别有余法。</p>
  <p id="aJ2">论曰。<a id="a-J3"></a>由此即见心非有。</p>
  <p id="aJ4">释曰。<a id="a-J5"></a>由见所缘义非有。<a id="a-J6"></a>知能缘心亦非有。</p>
  <p id="aJ7">论曰。<a id="a-J8"></a>智人见此二不有。</p>
  <p id="aJ9">释曰。<a id="a-JA"></a>智人谓诸菩萨。<a id="a-JB"></a>见境及心二皆非有。</p>
  <p id="aJC">论曰。<a id="a-JD"></a>得住无二真法界。</p>
  <p id="aJE">释曰。<a id="a-JF"></a>菩萨若见二皆非有。<a id="a-JG"></a>则得住真法界。<a id="a-JH"></a>真法界者。<a id="a-JI"></a>无尘无识故言无二。<a id="a-JJ"></a>离颠倒及变异二虚妄故名真。<a id="a-JK"></a>是诸法第一性故名法界。</p>
  <p id="aJL">论曰。</p>
  <p id="aJM">由无分别智慧人　　恒平等行遍一切</p>
  <p id="aJN">染依稠密过聚性　　遣灭如药能除毒</p>
  <p id="aJO">论曰。<a id="a-JP"></a>由无分别智慧人恒平等行遍一切。</p>
  <p id="aJQ">释曰。<a id="a-JR"></a>此已见真如菩萨说名慧人。<a id="a-JS"></a>已于见道中得无分别智。<a id="a-JT"></a>此智何相。<a id="a-JU"></a>一以无退为相。<a id="a-JV"></a>不退故称恒。<a id="a-JW"></a>二以平等行为相。<a id="a-JX"></a>此智见一切法平等理。<a id="a-JY"></a>犹如虚空。<a id="a-JZ"></a>于如来所说十二部修多罗三乘等法。<a id="a-Ja"></a>同见一味无有差别。<a id="a-Jb"></a>内外法名一切。<a id="a-Jc"></a>内外诸法同一如性故名为遍。<a id="a-Jd"></a>平等行显智慧体。<a id="a-Je"></a>遍一切显智慧境界。<a id="a-Jf"></a>由如此无分别智菩萨。<a id="a-Jg"></a>欲何所作。</p>
  <p id="aJh">论曰。<a id="a-Ji"></a>染依稠密过聚性。</p>
  <p id="aJj">释曰。<a id="a-Jk"></a>三种不净品名染。<a id="a-Jl"></a>此染以过聚性为依止。<a id="a-Jm"></a>从过聚性生故。<a id="a-Jn"></a>此过聚性名稠密。<a id="a-Jo"></a>以难解难破故。<a id="a-Jp"></a>离如来正教。<a id="a-Jq"></a>余教不能令解故言难解。<a id="a-Jr"></a>离无分别智。<a id="a-Js"></a>余智不能破故言难破。<a id="a-Jt"></a>一切染污法熏习种子。<a id="a-Ju"></a>是过聚性体。</p>
  <p id="aJv">论曰。<a id="a-Jw"></a>遣灭如药能除毒。</p>
  <p id="aJx">释曰。<a id="a-Jy"></a>此性是三品不净法因。<a id="a-Jz"></a>难解难破惑等熏习种子为性。<a id="a-K0"></a>由无分别智聪慧人。<a id="a-K1"></a>能遣能灭此过聚性。<a id="a-K2"></a>如阿伽陀药能除诸毒。<a id="a-K3"></a>遣约现在。<a id="a-K4"></a>灭约未来。<a id="a-K5"></a>即是菩萨尽无生智。</p>
  <p id="aK6">论曰。</p>
  <p id="aK7">佛说正法善成立　　安心有根于法界</p>
  <p id="aK8">已知忆念唯分别　　功德海岸智人至</p>
  <p id="aK9">论曰。<a id="a-KA"></a>佛说正法善成立。</p>
  <p id="aKB">释曰。<a id="a-KC"></a>一切三世诸佛共说此法。<a id="a-KD"></a>所说理同不相违背。<a id="a-KE"></a>故名正法。<a id="a-KF"></a>又欲显说者胜故言佛说。<a id="a-KG"></a>由所说道理胜及所得果胜故名正法。<a id="a-KH"></a>如来成立正法有三种。<a id="a-KI"></a>一立小乘。<a id="a-KJ"></a>二立大乘。<a id="a-KK"></a>三立一乘。<a id="a-KL"></a>于此三中第三最胜。<a id="a-KM"></a>故名善成立。</p>
  <p id="aKN">论曰。<a id="a-KO"></a>安心有根于法界。</p>
  <p id="aKP">释曰。<a id="a-KQ"></a>菩萨先已得闻思二慧。<a id="a-KR"></a>安心于如来正法中。<a id="a-KS"></a>后合观如来一切正说为境界。<a id="a-KT"></a>即是无分别智。<a id="a-KU"></a>此智名有根。<a id="a-KV"></a>得此智已余智皆灭。<a id="a-KW"></a>唯此智不可动坏。<a id="a-KX"></a>故名有根。<a id="a-KY"></a>复次于三无流根中。<a id="a-KZ"></a>此智为第一。<a id="a-Ka"></a>谓未知欲知根。<a id="a-Kb"></a>故名有根。<a id="a-Kc"></a>复次解脱有三事。<a id="a-Kd"></a>一能生解脱。<a id="a-Ke"></a>二能持解脱。<a id="a-Kf"></a>令住不失。<a id="a-Kg"></a>三能用解脱。<a id="a-Kh"></a>自利利他。<a id="a-Ki"></a>此解脱三事即配三无流根。<a id="a-Kj"></a>此无分别智通于三处得名。<a id="a-Kk"></a>自体是根。<a id="a-Kl"></a>又能为他作根故名有根。<a id="a-Km"></a>此有根心安住法界中。</p>
  <p id="aKn">论曰。<a id="a-Ko"></a>已知忆念唯分别。</p>
  <p id="aKp">释曰。<a id="a-Kq"></a>菩萨已住有根心中。<a id="a-Kr"></a>后出观时在无分别后智心中。<a id="a-Ks"></a>如前入观事皆能忆念。<a id="a-Kt"></a>知此忆念非实有。<a id="a-Ku"></a>唯是分别。<a id="a-Kv"></a>由无分别智及无分别后智。<a id="a-Kw"></a>菩萨得进何位。</p>
  <p id="aKx">论曰。<a id="a-Ky"></a>功德海岸智人至。</p>
  <p id="aKz">释曰。<a id="a-L0"></a>如来功德因中。<a id="a-L1"></a>有十地十波罗蜜等。<a id="a-L2"></a>果中有智德断德恩德。<a id="a-L3"></a>如此诸德唯佛一人。<a id="a-L4"></a>余人所不能得。<a id="a-L5"></a>故名为海。<a id="a-L6"></a>因果究竟名之为岸。<a id="a-L7"></a>智人即是菩萨。<a id="a-L8"></a>菩萨乘前二智。<a id="a-L9"></a>能至未曾至功德海岸。<a id="a-LA"></a>此中五偈总明众义。<a id="a-LB"></a>第一偈显道资粮。<a id="a-LC"></a>第二偈显道加行。<a id="a-LD"></a>第三偈显见道。<a id="a-LE"></a>第四偈显修道。<a id="a-LF"></a>第五偈显究竟道。</p>
 </body>
</html>