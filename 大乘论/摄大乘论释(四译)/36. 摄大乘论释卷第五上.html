<!doctype html>
<html id="z3IBVPCx2" data-ver="1008">
 <head>
  <meta charset="utf-8">
  <meta author="天亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第五上</h1>
  <h2 id="a2">释应知胜相品第五之一</h2>
  <p id="a3">此义有四章。<a id="a-4"></a>一相。<a id="a-5"></a>二差别。<a id="a-6"></a>三分别。<a id="a-7"></a>四显了意依。</p>
  <p data-pb></p>
  <h2 id="a8">相章第一</h2>
  <p id="a9">论曰。<a id="a-A"></a>如此已说应知依止胜相。<a id="a-B"></a>云何应知应知胜相。</p>
  <p id="aC">释曰。<a id="a-D"></a>前说次第有十义。<a id="a-E"></a>已释第一依止胜相。<a id="a-F"></a>次应释第二应知胜相。<a id="a-G"></a>此义有几数。<a id="a-H"></a>有何名有何相。<a id="a-I"></a>此三云何可见。</p>
  <p id="aJ">论曰。<a id="a-K"></a>此应知相略说有三种。</p>
  <p id="aL">释曰。<a id="a-M"></a>此下答前三问。<a id="a-N"></a>明略说第二胜相数有三。<a id="a-O"></a>即是三名三相。<a id="a-P"></a>何等为三。</p>
  <p id="aQ">论曰。<a id="a-R"></a>一依他性相。<a id="a-S"></a>二分别性相。<a id="a-T"></a>三真实性相。</p>
  <p id="aU">释曰。<a id="a-V"></a>此语先显数三及三数所目之名。<a id="a-W"></a>三相次后文别解。<a id="a-X"></a>一二三是数。<a id="a-Y"></a>依他分别真实是名。</p>
  <p id="aZ">论曰。<a id="a-a"></a>依他性相者。</p>
  <p id="ab">释曰。<a id="a-c"></a>此下释三相。</p>
  <p id="ad">论曰。<a id="a-e"></a>本识为种子。<a id="a-f"></a>虚妄分别所摄诸识差别。</p>
  <p id="ag">释曰。<a id="a-h"></a>由本识能变异作十一识。<a id="a-i"></a>本识即是十一识种子。<a id="a-j"></a>十一识既异故言差别。<a id="a-k"></a>分别是识性。<a id="a-l"></a>识性何所分别。<a id="a-m"></a>分别无为有故言虚妄。<a id="a-n"></a>分别为因。<a id="a-o"></a>虚妄为果。<a id="a-p"></a>由虚妄果得显分别因。<a id="a-q"></a>以此分别性。<a id="a-r"></a>摄一切诸识皆尽。</p>
  <p id="as">论曰。<a id="a-t"></a>何者为差别。</p>
  <p id="au">释曰。<a id="a-v"></a>此不问通性。<a id="a-w"></a>但问诸识差别。</p>
  <p id="ax">论曰。<a id="a-y"></a>谓身识。<a id="a-z"></a>身者识。<a id="a-10"></a>受者识。<a id="a-11"></a>应受识。<a id="a-12"></a>正受识。<a id="a-13"></a>世识数识。<a id="a-14"></a>处识言说识。<a id="a-15"></a>自他差别识。<a id="a-16"></a>善恶两道生死识。<a id="a-17"></a>身识身者识。<a id="a-18"></a>受者识。<a id="a-19"></a>应受识。<a id="a-1A"></a>正受识。<a id="a-1B"></a>世识数识处识。<a id="a-1C"></a>言说识。<a id="a-1D"></a>如此等识。<a id="a-1E"></a>因言说熏习种子生。<a id="a-1F"></a>自他差别识。<a id="a-1G"></a>因我见熏习种子生。<a id="a-1H"></a>善恶两道生死识。<a id="a-1I"></a>因有分熏习种子生。</p>
  <p id="a1J">释曰。<a id="a-1K"></a>身识谓眼等五界。<a id="a-1L"></a>身者识谓染污识。<a id="a-1M"></a>受者识谓意界。<a id="a-1N"></a>应受识谓色等六外界。<a id="a-1O"></a>正受识谓六识界。<a id="a-1P"></a>世识谓生死相续不断识。<a id="a-1Q"></a>数识谓从一乃至阿僧祇数识。<a id="a-1R"></a>处识谓器世界识。<a id="a-1S"></a>言说识谓见闻觉知识。<a id="a-1T"></a>如此九识是应知依止。<a id="a-1U"></a>言说熏习差别为因。<a id="a-1V"></a>自他差别识者。<a id="a-1W"></a>谓自他依止差别识。<a id="a-1X"></a>我见熏习为因。<a id="a-1Y"></a>善恶两道生死识者。<a id="a-1Z"></a>谓生死道多种差别识。<a id="a-1a"></a>有分熏习为因。</p>
  <p id="a1b">论曰。<a id="a-1c"></a>由如此等识。<a id="a-1d"></a>一切界道烦恼所摄。</p>
  <p id="a1e">释曰。<a id="a-1f"></a>一切界即三界十八界。<a id="a-1g"></a>一切道即六道。<a id="a-1h"></a>于此界此道中有三烦恼。<a id="a-1i"></a>即惑业果报此三亦名烦恼。<a id="a-1j"></a>亦名为浊。<a id="a-1k"></a>俗谛不出此等法。<a id="a-1l"></a>即以前十一识摄此等法。<a id="a-1m"></a>以其同性故得相摄。</p>
  <p id="a1n">论曰。<a id="a-1o"></a>依他性为相。<a id="a-1p"></a>虚妄分别即得显现。</p>
  <p id="a1q">释曰。<a id="a-1r"></a>欲显虚妄分别。<a id="a-1s"></a>但以依他性为体相。<a id="a-1t"></a>乱识及乱识变异。<a id="a-1u"></a>即是虚妄分别。<a id="a-1v"></a>分别即是乱识。<a id="a-1w"></a>虚妄即是乱识变异。<a id="a-1x"></a>虚妄分别若广说有十一种识。<a id="a-1y"></a>若略说有四种识。<a id="a-1z"></a>一似尘识。<a id="a-20"></a>二似根识。<a id="a-21"></a>三似我识。<a id="a-22"></a>四似识识。<a id="a-23"></a>一切三界中所有虚妄分别。<a id="a-24"></a>不出此义。<a id="a-25"></a>由如此识即得显现。<a id="a-26"></a>虽说如此识摄一切虚妄分别皆尽。<a id="a-27"></a>执此虚妄分别中。<a id="a-28"></a>何者为依他性。<a id="a-29"></a>何者为分别性。</p>
  <p id="a2A">论曰。<a id="a-2B"></a>如此等识。<a id="a-2C"></a>虚妄分别所摄唯识为体。</p>
  <p id="a2D">释曰。<a id="a-2E"></a>如此等识即显十一识及四识。<a id="a-2F"></a>一切法中唯有识。<a id="a-2G"></a>更无余法故唯识为体。<a id="a-2H"></a>此体由有故异分别性。<a id="a-2I"></a>由虚妄分别性摄故。<a id="a-2J"></a>异真实性。<a id="a-2K"></a>此性非实有实非无故。<a id="a-2L"></a>不免虚妄。<a id="a-2M"></a>此虚妄是其性故。<a id="a-2N"></a>说虚妄分别所摄。</p>
  <p id="a2O">论曰。<a id="a-2P"></a>非有虚妄尘显现依止。<a id="a-2Q"></a>是名依他性相。</p>
  <p id="a2R">释曰。<a id="a-2S"></a>定无所有故言非有。<a id="a-2T"></a>非有物而为六识缘缘故言虚妄尘。<a id="a-2U"></a>似根尘我识。<a id="a-2V"></a>生住灭等心变异明了故言显现。<a id="a-2W"></a>此显现以依他性为因故言依止。<a id="a-2X"></a>譬如执我为尘。<a id="a-2Y"></a>此尘实无所有。<a id="a-2Z"></a>以我非有故。<a id="a-2a"></a>由心变异显现似我故。<a id="a-2b"></a>说非有虚妄尘。<a id="a-2c"></a>显现此事因依他性起故。<a id="a-2d"></a>依他性为虚妄尘显现依止。<a id="a-2e"></a>说此为依他性相。</p>
  <p id="a2f">论曰。<a id="a-2g"></a>分别性相者实无有尘。<a id="a-2h"></a>唯有识体显现为尘。<a id="a-2i"></a>是名分别性相。</p>
  <p id="a2j">释曰。<a id="a-2k"></a>如无我等尘无有别体。<a id="a-2l"></a>唯识为体不以识为分别性。<a id="a-2m"></a>识所变异显现为我等。<a id="a-2n"></a>尘无而似有为识所取。<a id="a-2o"></a>名分别性。</p>
  <p id="a2p">论曰。<a id="a-2q"></a>真实性相者。<a id="a-2r"></a>是依他性。<a id="a-2s"></a>由此尘相永无所有。<a id="a-2t"></a>此实不无。<a id="a-2u"></a>是名真实性相。</p>
  <p id="a2v">释曰。<a id="a-2w"></a>虚妄义永不有显现因。<a id="a-2x"></a>由显现体不有故。<a id="a-2y"></a>亦不可得。<a id="a-2z"></a>譬如我等尘显现似实有。<a id="a-30"></a>由此显现。<a id="a-31"></a>依证比圣言三量。<a id="a-32"></a>寻求其体实不可得。<a id="a-33"></a>如我尘法尘亦尔。<a id="a-34"></a>永无有体故人法皆无我。<a id="a-35"></a>如此无我实有不无。<a id="a-36"></a>由此二种尘无有体故。<a id="a-37"></a>依他性不可得。<a id="a-38"></a>亦实有不无。<a id="a-39"></a>是名真实性相。</p>
  <p id="a3A">论曰。<a id="a-3B"></a>由身识身者识受者识。<a id="a-3C"></a>应知摄眼等六内界。<a id="a-3D"></a>以应受识。<a id="a-3E"></a>应知摄色等六外界。<a id="a-3F"></a>以正受识。<a id="a-3G"></a>应知摄眼等六识界。<a id="a-3H"></a>由如此等识为本。<a id="a-3I"></a>其余诸识是此识差别。</p>
  <p id="a3J">释曰。<a id="a-3K"></a>此言欲显何义。<a id="a-3L"></a>欲显真实性义。<a id="a-3M"></a>若不定明一切法唯有识。<a id="a-3N"></a>真实性则不得显现。<a id="a-3O"></a>若不具说十一识。<a id="a-3P"></a>说俗谛不尽。<a id="a-3Q"></a>若止说前五识。<a id="a-3R"></a>唯得俗谛根本。<a id="a-3S"></a>不得俗谛差别义。<a id="a-3T"></a>若说俗谛不遍。<a id="a-3U"></a>真谛则不明了。<a id="a-3V"></a>真不明了则遣俗不尽。<a id="a-3W"></a>是故具说十一识。<a id="a-3X"></a>通摄俗谛为如十八界具有根尘识。<a id="a-3Y"></a>为不尔。</p>
  <p id="a3Z">论曰。<a id="a-3a"></a>如此众识唯识。<a id="a-3b"></a>以无尘等故。</p>
  <p id="a3c">释曰。<a id="a-3d"></a>识所变异虽有内外事相不同。<a id="a-3e"></a>实唯一识。<a id="a-3f"></a>无有尘等别体故皆以识为名。<a id="a-3g"></a>若无尘此识离尘。<a id="a-3h"></a>爱憎等受用云何得成。</p>
  <p id="a3i">论曰。<a id="a-3j"></a>譬如梦等于梦中。<a id="a-3k"></a>离诸外尘一向唯识。<a id="a-3l"></a>种种色声香味触。<a id="a-3m"></a>舍林地山等诸尘。<a id="a-3n"></a>如实显现。<a id="a-3o"></a>此中无一尘是实有。</p>
  <p id="a3p">释曰。<a id="a-3q"></a>梦中所见有种种差别。<a id="a-3r"></a>并无实尘。<a id="a-3s"></a>悉是识之所作。<a id="a-3t"></a>爱憎等受用此义亦成。</p>
  <p id="a3u">论曰。<a id="a-3v"></a>由如此譬。<a id="a-3w"></a>一切处应知唯有识。<a id="a-3x"></a>由此等言应知幻事鹿渴翳闇等譬。<a id="a-3y"></a>若觉人所见尘。<a id="a-3z"></a>一切处唯有识。<a id="a-40"></a>譬如梦尘如人梦觉。<a id="a-41"></a>了别梦尘但唯有识。<a id="a-42"></a>于觉时何故不尔不无此义。<a id="a-43"></a>若人已得真如智觉。<a id="a-44"></a>不无此觉。<a id="a-45"></a>譬如人正在梦中。<a id="a-46"></a>未觉此觉不生。<a id="a-47"></a>若人已觉方有此觉。<a id="a-48"></a>如此若人未得真如智觉。<a id="a-49"></a>亦无此觉。<a id="a-4A"></a>若人已得真如智觉。<a id="a-4B"></a>必有此觉。<a id="a-4C"></a>若人未得真如智觉。<a id="a-4D"></a>于唯识中云何得起比智。<a id="a-4E"></a>由圣教及真理可得比度。<a id="a-4F"></a>圣教者。<a id="a-4G"></a>如十地经中佛世尊言。<a id="a-4H"></a>佛子。<a id="a-4I"></a>三界者唯有识。<a id="a-4J"></a>又如解节经中说。</p>
  <p id="a4K">释曰。<a id="a-4L"></a>由此梦譬于十八界等处。<a id="a-4M"></a>应知唯识无尘等。<a id="a-4N"></a>何故引二阿含明圣教。<a id="a-4O"></a>前是略说。<a id="a-4P"></a>后是广说。<a id="a-4Q"></a>即以前证后。</p>
  <p id="a4R">论曰。<a id="a-4S"></a>是时弥勒菩萨摩诃萨问佛世尊。<a id="a-4T"></a>世尊。<a id="a-4U"></a>此色相是定心所缘境。<a id="a-4V"></a>为与心异。<a id="a-4W"></a>为与心不异。</p>
  <p id="a4X">释曰。<a id="a-4Y"></a>是时有三义。<a id="a-4Z"></a>一平等时。<a id="a-4a"></a>谓无沉浮颠倒。<a id="a-4b"></a>二和合时。<a id="a-4c"></a>谓令闻能闻正闻。<a id="a-4d"></a>三转法轮时。<a id="a-4e"></a>谓正说正受。<a id="a-4f"></a>色相者。<a id="a-4g"></a>谓十一切入中。<a id="a-4h"></a>前八入等。<a id="a-4i"></a>此色相是定心所缘境。<a id="a-4j"></a>为心别境别。<a id="a-4k"></a>为是心是境。</p>
  <p id="a4l">论曰。<a id="a-4m"></a>佛世尊言。<a id="a-4n"></a>弥勒。<a id="a-4o"></a>与心不异。<a id="a-4p"></a>何以故。<a id="a-4q"></a>我说唯有识。<a id="a-4r"></a>此色相境界识所显现。</p>
  <p id="a4s">释曰。<a id="a-4t"></a>佛说唯有识。<a id="a-4u"></a>无尘故。<a id="a-4v"></a>若尔此色是观行人所见。<a id="a-4w"></a>为是何法。<a id="a-4x"></a>如经言。<a id="a-4y"></a>此色相境界识所显现实无境界。<a id="a-4z"></a>是识变异所作。<a id="a-50"></a>先说唯识后说境界识。<a id="a-51"></a>此二识有何异。<a id="a-52"></a>欲显有两分。<a id="a-53"></a>前识是定体后识是定境。<a id="a-54"></a>此体及境本是一识。<a id="a-55"></a>一似能分别起。<a id="a-56"></a>一似所分别起。</p>
  <p id="a57">论曰。<a id="a-58"></a>弥勒菩萨言。<a id="a-59"></a>世尊。<a id="a-5A"></a>若定境界色相与定心不异。<a id="a-5B"></a>云何此识取此识为境。</p>
  <p id="a5C">释曰。<a id="a-5D"></a>若有别识为识境。<a id="a-5E"></a>则唯识义不成。<a id="a-5F"></a>若缘自体为境事亦不成。<a id="a-5G"></a>以世间无此类故。</p>
  <p id="a5H">论曰。<a id="a-5I"></a>佛世尊言。<a id="a-5J"></a>弥勒。<a id="a-5K"></a>无有法能取余法。<a id="a-5L"></a>虽不能取此识。<a id="a-5M"></a>如此变生显现如尘。</p>
  <p id="a5N">释曰。<a id="a-5O"></a>此识如此相貌生。<a id="a-5P"></a>于定中起二种相。<a id="a-5Q"></a>一由能取相起不同。<a id="a-5R"></a>二所取相起不同。<a id="a-5S"></a>此二相从一识俱时显现。<a id="a-5T"></a>此青等色相是定境。<a id="a-5U"></a>非所忆持识。<a id="a-5V"></a>由此色不在定处。<a id="a-5W"></a>如前所证后更忆持。<a id="a-5X"></a>无有此义。<a id="a-5Y"></a>尘起现前分明显现。<a id="a-5Z"></a>此忆持识有染污。<a id="a-5a"></a>此起现前所见分明清净。<a id="a-5b"></a>若汝言闻思二境数数所习。<a id="a-5c"></a>今时已过追更思惟。<a id="a-5d"></a>如昔所见今时重见。<a id="a-5e"></a>是义不然。<a id="a-5f"></a>何以故。<a id="a-5g"></a>此闻思二境。<a id="a-5h"></a>由过去故今则非有。<a id="a-5i"></a>此非有时若似昔起。<a id="a-5j"></a>非昔所见。<a id="a-5k"></a>则唯识之旨于此弥彰。<a id="a-5l"></a>是故唯识义及尘无所有义得成。</p>
  <p id="a5m">论曰。<a id="a-5n"></a>譬如依面见面。<a id="a-5o"></a>谓我见影。<a id="a-5p"></a>此影显现相似异面。</p>
  <p id="a5q">释曰。<a id="a-5r"></a>此譬为显但有自面无有别影。<a id="a-5s"></a>何以故。<a id="a-5t"></a>诸法和合道理难可思议。<a id="a-5u"></a>不可见法而令得见。<a id="a-5v"></a>犹如水镜等影实无别法。<a id="a-5w"></a>还见自面谓有别影。</p>
  <p id="a5x">论曰。<a id="a-5y"></a>定心亦尔显现似尘谓异定心。</p>
  <p id="a5z">释曰。<a id="a-60"></a>定心有二分。<a id="a-61"></a>一分似识。<a id="a-62"></a>二分似尘。<a id="a-63"></a>此二种实唯是识。</p>
  <p id="a64">论曰。<a id="a-65"></a>由此阿含及所成道理。<a id="a-66"></a>唯识义显现。</p>
  <p id="a67">释曰。<a id="a-68"></a>阿含即前二经。<a id="a-69"></a>道理谓忆持识过去色。<a id="a-6A"></a>及面影譬等道理。<a id="a-6B"></a>显唯识义。</p>
  <p id="a6C">论曰。<a id="a-6D"></a>云何如此。</p>
  <p id="a6E">释曰。<a id="a-6F"></a>此问云何言唯有识。</p>
  <p id="a6G">论曰。<a id="a-6H"></a>是时观行人心正在观中。<a id="a-6I"></a>若见青黄等遍入色相。<a id="a-6J"></a>即见自心不见余境青黄等色。</p>
  <p id="a6K">释曰。<a id="a-6L"></a>若在散心。<a id="a-6M"></a>五识可言缘现在外尘起。<a id="a-6N"></a>若散心意识缘过去尘起。<a id="a-6O"></a>若在观中必不得缘外色为境。<a id="a-6P"></a>色在现前又非缘过去境。<a id="a-6Q"></a>当知定心所缘色即见自心不见别境。</p>
  <p id="a6R">论曰。<a id="a-6S"></a>由此道理一切识中。<a id="a-6T"></a>菩萨于唯识应作如此比知。<a id="a-6U"></a>于青黄等识非忆持识。<a id="a-6V"></a>以见境在现前故。<a id="a-6W"></a>于闻思两位。<a id="a-6X"></a>忆持意识。<a id="a-6Y"></a>此识缘过去境。<a id="a-6Z"></a>似过去境起。<a id="a-6a"></a>是故得成唯识义。<a id="a-6b"></a>由此比知菩萨若未得真如智觉。<a id="a-6c"></a>于唯识义得生比智。</p>
  <p id="a6d">释曰。<a id="a-6e"></a>前明十一识。<a id="a-6f"></a>通说十八界。<a id="a-6g"></a>十八界中有根有尘。<a id="a-6h"></a>菩萨于唯识义中应观。<a id="a-6i"></a>定中色既无别境。<a id="a-6j"></a>以定中色比定外色。<a id="a-6k"></a>应知亦无别境。</p>
  <p id="a6l">论曰。<a id="a-6m"></a>是种种识前已说。</p>
  <p id="a6n">释曰。<a id="a-6o"></a>十一识前已具说。<a id="a-6p"></a>将欲立难故。<a id="a-6q"></a>须先明前已说十一识。</p>
  <p id="a6r">论曰。<a id="a-6s"></a>譬如幻事梦等。<a id="a-6t"></a>于中眼识等识。<a id="a-6u"></a>唯识义可成。</p>
  <p id="a6v">释曰。<a id="a-6w"></a>前举幻等以譬无别根尘。<a id="a-6x"></a>今欲难唯识有成不成故。<a id="a-6y"></a>须引前所举譬。<a id="a-6z"></a>于十一识中具十八界。<a id="a-70"></a>前明正受识即六识界。<a id="a-71"></a>可说唯识义。</p>
  <p id="a72">论曰。<a id="a-73"></a>眼色等识有色。<a id="a-74"></a>唯识义云何可见。</p>
  <p id="a75">释曰。<a id="a-76"></a>此难余十界不应说唯识。<a id="a-77"></a>前明身识即是五根。<a id="a-78"></a>谓眼识乃至身识。<a id="a-79"></a>前明应受识即是五尘。<a id="a-7A"></a>谓色识乃至触识。<a id="a-7B"></a>故言眼色等识。<a id="a-7C"></a>有色有三义。<a id="a-7D"></a>一眼识未生时先已有色。<a id="a-7E"></a>二识变异为色亦是有色。<a id="a-7F"></a>三由有色境。<a id="a-7G"></a>眼识似色起。<a id="a-7H"></a>名了别色。<a id="a-7I"></a>若无色境何所了别。<a id="a-7J"></a>约此十界唯识义应不成。</p>
  <p id="a7K">论曰。<a id="a-7L"></a>此等识由阿含及道理。<a id="a-7M"></a>如前应知。</p>
  <p id="a7N">释曰。<a id="a-7O"></a>此答向问。<a id="a-7P"></a>由前二经及前所引譬等道理。<a id="a-7Q"></a>应作如此知。</p>
  <p id="a7R">论曰。<a id="a-7S"></a>若色是识。<a id="a-7T"></a>云何显现似色。</p>
  <p id="a7U">释曰。<a id="a-7V"></a>此问若言无别色尘唯是本识。<a id="a-7W"></a>何故显现似色等。</p>
  <p id="a7X">论曰。<a id="a-7Y"></a>云何相续坚住。<a id="a-7Z"></a>前后相似。</p>
  <p id="a7a">释曰。<a id="a-7b"></a>此问若是识变异所作。<a id="a-7c"></a>则应乍起乍灭改转不定。<a id="a-7d"></a>云何一色于多时中相续久住。<a id="a-7e"></a>前后一类无有改转。<a id="a-7f"></a>故知应有别色。</p>
  <p id="a7g">论曰。<a id="a-7h"></a>由颠倒等烦恼依止故。</p>
  <p id="a7i">释曰。<a id="a-7j"></a>颠倒是烦恼根本。<a id="a-7k"></a>由识变异起诸分别。<a id="a-7l"></a>分别即是颠倒。<a id="a-7m"></a>颠倒故生诸烦恼依他性与分别性相应。<a id="a-7n"></a>即是颠倒烦恼所依止处。<a id="a-7o"></a>由颠倒烦恼。<a id="a-7p"></a>令依他性与分别性相应。<a id="a-7q"></a>颠倒烦恼又是识变异所依止处。</p>
  <p id="a7r">论曰。<a id="a-7s"></a>若不尔于非义义。<a id="a-7t"></a>颠倒不得成。</p>
  <p id="a7u">释曰。<a id="a-7v"></a>若无互为依止义。<a id="a-7w"></a>则识无变异。<a id="a-7x"></a>于非物中分别为物。<a id="a-7y"></a>不应有此颠倒。</p>
  <p id="a7z">论曰。<a id="a-80"></a>若无义颠倒。<a id="a-81"></a>惑障及智障二种烦恼则不得成。</p>
  <p id="a82">释曰。<a id="a-83"></a>若识不变异分别非义为义。<a id="a-84"></a>岂有颠倒。<a id="a-85"></a>若无颠倒则不生烦恼。<a id="a-86"></a>若无烦恼声闻无解脱障。<a id="a-87"></a>菩萨无一切智障。</p>
  <p id="a88">论曰。<a id="a-89"></a>若无二障。<a id="a-8A"></a>清净品亦不得成。<a id="a-8B"></a>是故诸识如此生起。<a id="a-8C"></a>可信是实。</p>
  <p id="a8D">释曰。<a id="a-8E"></a>若无烦恼岂有圣道。<a id="a-8F"></a>故此义亦不成。<a id="a-8G"></a>是故应信离识无别法。</p>
  <p id="a8H">论曰。<a id="a-8I"></a>此中说偈。</p>
  <p id="a8J">乱因及乱体　　色识无色识</p>
  <p id="a8K">若前识不有　　后识不得生</p>
  <p id="a8L">释曰。<a id="a-8M"></a>无中执有名乱。<a id="a-8N"></a>此乱识因何法生。<a id="a-8O"></a>因色识生。<a id="a-8P"></a>何者为色识。<a id="a-8Q"></a>若约五识。<a id="a-8R"></a>五根五尘名为色识。<a id="a-8S"></a>此色识能生眼等识。<a id="a-8T"></a>识此色识即是乱因。<a id="a-8U"></a>若此识不起。<a id="a-8V"></a>不得于无中执有。<a id="a-8W"></a>何法名乱体。<a id="a-8X"></a>谓无色识。<a id="a-8Y"></a>若约五根即是五识。<a id="a-8Z"></a>若约意根但是意识。<a id="a-8a"></a>非法识。<a id="a-8b"></a>法识及色识无色识悉是乱因。</p>
  <p id="a8c">论曰。<a id="a-8d"></a>若前识不有。<a id="a-8e"></a>后识不得生。</p>
  <p id="a8f">释曰。<a id="a-8g"></a>前识是乱因。<a id="a-8h"></a>若本不有。<a id="a-8i"></a>乱体是果。<a id="a-8j"></a>即是后识。<a id="a-8k"></a>无因则不得生。</p>
  <p data-pb></p>
  <h2 id="a8l">差别章第二</h2>
  <p id="a8m">论曰。<a id="a-8n"></a>云何身识身者识受者识应受识正受识。<a id="a-8o"></a>于一切生处更互密合生。</p>
  <p id="a8p">释曰。<a id="a-8q"></a>此五识即十八界。<a id="a-8r"></a>于三界六道四生一切生处。<a id="a-8s"></a>此十八种云何得更互密合生。</p>
  <p id="a8t">论曰。<a id="a-8u"></a>具足受生所显故。</p>
  <p id="a8v">释曰。<a id="a-8w"></a>于一切生处一刹那中具足有十八界。<a id="a-8x"></a>十八界既不相离能为显因。<a id="a-8y"></a>显更互密合生。<a id="a-8z"></a>又根尘识必不相离。<a id="a-90"></a>无有受生有根而无尘及识受。<a id="a-91"></a>余二亦尔。<a id="a-92"></a>受一必具余二。<a id="a-93"></a>用余二以显此一。<a id="a-94"></a>为不相离故得更互密合生。</p>
  <p id="a95">论曰。<a id="a-96"></a>云何世识等。<a id="a-97"></a>如前说有种种差别生。</p>
  <p id="a98">释曰。<a id="a-99"></a>此更问前五识。<a id="a-9A"></a>即十八界摄法已尽。<a id="a-9B"></a>何用更说生后六识。</p>
  <p id="a9C">论曰。<a id="a-9D"></a>无始生死相续不断绝故。</p>
  <p id="a9E">释曰。<a id="a-9F"></a>为明众生果报。<a id="a-9G"></a>无始以来三世生死相续不断故。<a id="a-9H"></a>须立世识。</p>
  <p id="a9I">论曰。<a id="a-9J"></a>无量众生界所摄故。</p>
  <p id="a9K">释曰。<a id="a-9L"></a>为明众生果报。<a id="a-9M"></a>有诸界多少不同。<a id="a-9N"></a>如四界六界十八界等故。<a id="a-9O"></a>须立数识摄一切数。</p>
  <p id="a9P">论曰。<a id="a-9Q"></a>无量器世界所摄故。</p>
  <p id="a9R">释曰。<a id="a-9S"></a>为明众生所居处。<a id="a-9T"></a>如人天恶道有无量差别故。<a id="a-9U"></a>须立处处识摄一切处。</p>
  <p id="a9V">论曰。<a id="a-9W"></a>无量作事。<a id="a-9X"></a>更互显示所摄故。</p>
  <p id="a9Y">释曰。<a id="a-9Z"></a>为明见闻觉知。<a id="a-9a"></a>各有多种因。<a id="a-9b"></a>此有无量言说作事言说。<a id="a-9c"></a>与见等更互相显示故。<a id="a-9d"></a>须立言说识摄一切言说。</p>
  <p id="a9e">论曰。<a id="a-9f"></a>无量摄及受用差别所摄故。</p>
  <p id="a9g">释曰。<a id="a-9h"></a>摄约自他摄。<a id="a-9i"></a>受用自他所受用。<a id="a-9j"></a>为明众生各各计我有多种。<a id="a-9k"></a>我所亦然。<a id="a-9l"></a>故须立自他差别识。<a id="a-9m"></a>摄一切自他差别。</p>
  <p id="a9n">论曰。<a id="a-9o"></a>无量受用。<a id="a-9p"></a>爱憎业果报所摄故。</p>
  <p id="a9q">释曰。<a id="a-9r"></a>善业果为爱。<a id="a-9s"></a>恶业果为憎。<a id="a-9t"></a>众生受用此二业果有无量种。</p>
  <p id="a9u">论曰。<a id="a-9v"></a>无量生及死。<a id="a-9w"></a>证得差别所摄故。</p>
  <p id="a9x">释曰。<a id="a-9y"></a>此二果中有生有死。<a id="a-9z"></a>初受为生。<a id="a-A0"></a>生后相续为得。<a id="a-A1"></a>将死为证。<a id="a-A2"></a>命断为死。<a id="a-A3"></a>为明众生受用二业果。<a id="a-A4"></a>有生有死。<a id="a-A5"></a>摄一切善恶两道生死。</p>
  <p id="aA6">论曰。<a id="a-A7"></a>云何正辩如此等识。<a id="a-A8"></a>令成唯识义。</p>
  <p id="aA9">释曰。<a id="a-AA"></a>前说五识义已成唯识。<a id="a-AB"></a>后说六识。<a id="a-AC"></a>云何亦令成唯识。</p>
  <p id="aAD">论曰。<a id="a-AE"></a>若略说有三相诸识。<a id="a-AF"></a>则成唯识。</p>
  <p id="aAG">释曰。<a id="a-AH"></a>此六识若安立使成唯识有三种道理。<a id="a-AI"></a>道理即是三相。<a id="a-AJ"></a>一入唯量。<a id="a-AK"></a>二入唯二。<a id="a-AL"></a>三入种种类。<a id="a-AM"></a>入者通达义。<a id="a-AN"></a>云何入唯量。</p>
  <p id="aAO">论曰。<a id="a-AP"></a>唯有识量。</p>
  <p id="aAQ">释曰。<a id="a-AR"></a>于六识中。<a id="a-AS"></a>若如理研寻。<a id="a-AT"></a>但唯见识。<a id="a-AU"></a>不见余法。<a id="a-AV"></a>何以故。</p>
  <p id="aAW">论曰。<a id="a-AX"></a>外尘无所有故。</p>
  <p id="aAY">释曰。<a id="a-AZ"></a>所识诸法离识实无所有故。<a id="a-Aa"></a>说六识唯有识量。<a id="a-Ab"></a>云何入唯二。</p>
  <p id="aAc">论曰。<a id="a-Ad"></a>唯有二。<a id="a-Ae"></a>谓相及见识所摄故。</p>
  <p id="aAf">释曰。<a id="a-Ag"></a>若能通达世等六识。<a id="a-Ah"></a>一分成相。<a id="a-Ai"></a>一分成见。<a id="a-Aj"></a>名入唯二。<a id="a-Ak"></a>此义云何。<a id="a-Al"></a>诸识中随一识一分变异成色等相。<a id="a-Am"></a>一分变异成见。<a id="a-An"></a>故名唯二。<a id="a-Ao"></a>由世等六识不出此二识性故说唯二所摄。<a id="a-Ap"></a>云何入种种类。</p>
  <p id="aAq">论曰。<a id="a-Ar"></a>由种种相生所摄故。<a id="a-As"></a>此义云何。<a id="a-At"></a>此一切识无尘故成唯识。<a id="a-Au"></a>有相有见眼等诸识。<a id="a-Av"></a>以色等为相故。<a id="a-Aw"></a>眼等诸识以诸识为见故。<a id="a-Ax"></a>意识以一切眼识乃至法识为相故。<a id="a-Ay"></a>意识以意识为见故。<a id="a-Az"></a>云何如此。<a id="a-B0"></a>意识能分别故似一切识尘分生故。</p>
  <p id="aB1">释曰。<a id="a-B2"></a>是一眼识。<a id="a-B3"></a>如所应成一分能起种种相。<a id="a-B4"></a>一分能取种种相。<a id="a-B5"></a>能取者即名见。<a id="a-B6"></a>若意识取意识。<a id="a-B7"></a>一切眼等识及法识为相。<a id="a-B8"></a>意识为能见。<a id="a-B9"></a>复次种种相生者。<a id="a-BA"></a>但意识是种种相生。<a id="a-BB"></a>以缘境不定故。<a id="a-BC"></a>其余诸识定缘一类尘。<a id="a-BD"></a>不能分别。<a id="a-BE"></a>能分别则成见。<a id="a-BF"></a>不能分别则成相。<a id="a-BG"></a>由此三相成立。<a id="a-BH"></a>世等六识为唯识此义显现。</p>
  <p id="aBI">论曰。<a id="a-BJ"></a>此中说偈。</p>
  <p id="aBK">入唯量唯二　　种种观人说</p>
  <p id="aBL">通达唯识时　　及伏离识位</p>
  <p id="aBM">释曰。<a id="a-BN"></a>此偈显三种通达唯识义。<a id="a-BO"></a>一通达唯量外尘实无所有故。<a id="a-BP"></a>二通达唯二相及见唯识故。<a id="a-BQ"></a>三通达种种色生。<a id="a-BR"></a>但有种种相貌而无体异故。<a id="a-BS"></a>如此三相何人能通达。<a id="a-BT"></a>但观行人。<a id="a-BU"></a>观行人自有二种。<a id="a-BV"></a>一入见位菩萨。<a id="a-BW"></a>二得四空定等。<a id="a-BX"></a>观行人先已通达后为他说。<a id="a-BY"></a>此通达及说何位得成。</p>
  <p id="aBZ">论曰。<a id="a-Ba"></a>通达唯识时。<a id="a-Bb"></a>及伏离识位。</p>
  <p id="aBc">释曰。<a id="a-Bd"></a>从初地乃至正觉地。<a id="a-Be"></a>为通达唯识位。<a id="a-Bf"></a>从空处乃至非想非非想无想定灭心定。<a id="a-Bg"></a>为伏离识位。<a id="a-Bh"></a>所取尘若无。<a id="a-Bi"></a>云何说识为能取。<a id="a-Bj"></a>则唯量义不成。<a id="a-Bk"></a>是义不然。<a id="a-Bl"></a>何以故。<a id="a-Bm"></a>唯识义不失。<a id="a-Bn"></a>亦不无能取所取义。<a id="a-Bo"></a>为立此义故显三相入。<a id="a-Bp"></a>唯量者为显唯识无尘。<a id="a-Bq"></a>所识既无。<a id="a-Br"></a>云何成唯识。<a id="a-Bs"></a>为立此义故说唯二及种种。<a id="a-Bt"></a>唯二谓相及见。<a id="a-Bu"></a>相是所取。<a id="a-Bv"></a>见是能取。<a id="a-Bw"></a>种种亦尔。<a id="a-Bx"></a>是故唯识及能取所取。<a id="a-By"></a>此义悉成。<a id="a-Bz"></a>后半偈如前解。</p>
  <p id="aC0">论曰。<a id="a-C1"></a>诸师说此意识。<a id="a-C2"></a>随种种依止生起。<a id="a-C3"></a>得种种名。</p>
  <p id="aC4">释曰。<a id="a-C5"></a>诸师谓诸菩萨。<a id="a-C6"></a>成立一意识次第生起。<a id="a-C7"></a>意识虽一。<a id="a-C8"></a>若依止眼根生得眼识名。<a id="a-C9"></a>乃至依止身根生得身识名。<a id="a-CA"></a>此中更无余识异于意识。<a id="a-CB"></a>离阿黎耶识此本识入意识摄。<a id="a-CC"></a>以同类故。<a id="a-CD"></a>此意识由依止得别名。</p>
  <p id="aCE">论曰。<a id="a-CF"></a>譬如作意业得身口等业名。</p>
  <p id="aCG">释曰。<a id="a-CH"></a>此作意业虽复是一。<a id="a-CI"></a>若依身门起名身业。<a id="a-CJ"></a>若依口门起名口业。<a id="a-CK"></a>意识亦尔。<a id="a-CL"></a>随依止得别名。<a id="a-CM"></a>若有人说眼等五根无有分别。<a id="a-CN"></a>若意识依止此生亦无分别。<a id="a-CO"></a>譬如依止意根惑所染污。<a id="a-CP"></a>由所依止有染污。<a id="a-CQ"></a>能依止识生时亦有染污。<a id="a-CR"></a>意识亦尔。</p>
  <p id="aCS">论曰。<a id="a-CT"></a>此识于一切依止生。</p>
  <p id="aCU">释曰。<a id="a-CV"></a>谓依止眼等诸根生。</p>
  <p id="aCW">论曰。<a id="a-CX"></a>种种相貌似二种法显现。<a id="a-CY"></a>一似尘显现。<a id="a-CZ"></a>二似分别显现。</p>
  <p id="aCa">释曰。<a id="a-Cb"></a>意识依六根生显现似二种法。<a id="a-Cc"></a>一多类法。<a id="a-Cd"></a>二一类法。<a id="a-Ce"></a>多类法此分属尘。<a id="a-Cf"></a>一类法是分别属见。<a id="a-Cg"></a>由此两句识。<a id="a-Ch"></a>虽一法一分似尘显现。<a id="a-Ci"></a>一分似分别尘显现。<a id="a-Cj"></a>是故前说无失。</p>
  <p id="aCk">论曰。<a id="a-Cl"></a>一切处似触显现。</p>
  <p id="aCm">释曰。<a id="a-Cn"></a>一切处谓有色处。<a id="a-Co"></a>有色处必有身。<a id="a-Cp"></a>若有身必似触显现。</p>
  <p id="aCq">论曰。<a id="a-Cr"></a>若在有色界。<a id="a-Cs"></a>意识依身故生。</p>
  <p id="aCt">释曰。<a id="a-Cu"></a>何故有身处必似触。<a id="a-Cv"></a>以意识必依身生故。<a id="a-Cw"></a>似触显现。<a id="a-Cx"></a>由此意识依身似触生故。<a id="a-Cy"></a>观行人正入观时。<a id="a-Cz"></a>五识虽复不起。<a id="a-D0"></a>中间于色身有喜乐受生。</p>
  <p id="aD1">论曰。<a id="a-D2"></a>譬如有色诸根。<a id="a-D3"></a>依止身生。</p>
  <p id="aD4">释曰。<a id="a-D5"></a>有色诸根。<a id="a-D6"></a>即眼等根异于色身。<a id="a-D7"></a>依止于身。<a id="a-D8"></a>由诸根依止身故。<a id="a-D9"></a>因此诸根。<a id="a-DA"></a>于身或损或益。<a id="a-DB"></a>意识亦尔。<a id="a-DC"></a>依止身故。<a id="a-DD"></a>似触显现。<a id="a-DE"></a>于身亦有损益。<a id="a-DF"></a>复次譬如身根依止于身。<a id="a-DG"></a>若有外触缘。<a id="a-DH"></a>身根似触而起。<a id="a-DI"></a>若似触起。<a id="a-DJ"></a>于自依止中或损或益。<a id="a-DK"></a>意识亦尔。<a id="a-DL"></a>依止身故。<a id="a-DM"></a>似触而起。</p>
  <p id="aDN">论曰。<a id="a-DO"></a>此中说偈。</p>
  <p id="aDP">释曰。<a id="a-DQ"></a>诸菩萨说。<a id="a-DR"></a>但有意识无别五识故。<a id="a-DS"></a>引法足经偈以成立此义。</p>
  <p id="aDT">论曰。</p>
  <p id="aDU">远行及独行　　无身住空窟</p>
  <p id="aDV">调伏难调伏　　则解脱魔缚</p>
  <p id="aDW">释曰。<a id="a-DX"></a>能缘一切境界故名远行。<a id="a-DY"></a>无第二识故名独行。<a id="a-DZ"></a>无身有二义。<a id="a-Da"></a>一无色身。<a id="a-Db"></a>二无生身。<a id="a-Dc"></a>身内名空窟。<a id="a-Dd"></a>识在身内故名住空窟。<a id="a-De"></a>二五藏中心藏其中有孔。<a id="a-Df"></a>意识在此孔中故名住空窟。<a id="a-Dg"></a>三诸法实无所有。<a id="a-Dh"></a>而执为有。<a id="a-Di"></a>识在此无所有中。<a id="a-Dj"></a>故名住空窟。<a id="a-Dk"></a>本来鄙恶烦恼为因故名难调伏。<a id="a-Dl"></a>若人能调伏此识。<a id="a-Dm"></a>令不随顺惑业而得自在故名调伏。<a id="a-Dn"></a>三界惑障名魔缚。<a id="a-Do"></a>此人调伏难调伏则得解脱。<a id="a-Dp"></a>复有别圣言以证此义。</p>
  <p id="aDq">论曰。<a id="a-Dr"></a>如经言此眼等五根。<a id="a-Ds"></a>所缘境界一一境界。<a id="a-Dt"></a>意识能取分别。<a id="a-Du"></a>意识为彼生因。</p>
  <p id="aDv">释曰。<a id="a-Dw"></a>此五根所缘色等境。<a id="a-Dx"></a>若识能缘色则立为眼识。<a id="a-Dy"></a>一一境意识既悉能取。<a id="a-Dz"></a>又能分别。<a id="a-E0"></a>是故五识无用。<a id="a-E1"></a>又意识若乱眼等识则不生。<a id="a-E2"></a>由意识变异。<a id="a-E3"></a>生眼等根及识。<a id="a-E4"></a>是故意识为彼生因。</p>
  <p id="aE5">论曰。<a id="a-E6"></a>复有别说。<a id="a-E7"></a>分别说十二入中。<a id="a-E8"></a>是六识聚说名意入。</p>
  <p id="aE9">释曰。<a id="a-EA"></a>此更引圣言证唯有意识。<a id="a-EB"></a>无别有余识。<a id="a-EC"></a>如来于经中分别十二入。<a id="a-ED"></a>合六识聚以为意入。<a id="a-EE"></a>以此三义故知。<a id="a-EF"></a>唯有意识无别余识。</p>
  <p id="aEG">论曰。<a id="a-EH"></a>是处安立本识为义识。<a id="a-EI"></a>此中一切识说名相识。<a id="a-EJ"></a>意识及依止识应知名见识。<a id="a-EK"></a>何以故。<a id="a-EL"></a>此相识由是见生因。<a id="a-EM"></a>显现似尘故作见生依止事。</p>
  <p id="aEN">释曰。<a id="a-EO"></a>是本识于二识中。<a id="a-EP"></a>可得安立为相识及见识。<a id="a-EQ"></a>不是安立本识为尘识。<a id="a-ER"></a>此中一切识说名相识。<a id="a-ES"></a>本识可得安立于相见二识处。<a id="a-ET"></a>此本识以意识及依止识为见识。<a id="a-EU"></a>以眼识等识及一切法为相识。<a id="a-EV"></a>为此生因由缘缘故。<a id="a-EW"></a>于彼处中是见生因故。<a id="a-EX"></a>于彼法为见。<a id="a-EY"></a>显现似尘故意识见相续住不断因故。<a id="a-EZ"></a>作此识依止事。</p>
  <p id="aEa">论曰。<a id="a-Eb"></a>如此诸识成立唯识。<a id="a-Ec"></a>云何诸尘现前显现知其非有。<a id="a-Ed"></a>如佛世尊说。<a id="a-Ee"></a>若菩萨与四法相应。<a id="a-Ef"></a>能寻能入一切识无尘。</p>
  <p id="aEg">释曰。<a id="a-Eh"></a>四法是智。<a id="a-Ei"></a>菩萨若与四智相应。<a id="a-Ej"></a>在方便中能寻理得正解能入理。<a id="a-Ek"></a>故知一切唯识无尘。</p>
  <p id="aEl">论曰。<a id="a-Em"></a>何者为四。<a id="a-En"></a>一知相违识相。<a id="a-Eo"></a>譬如饿鬼畜生人天。<a id="a-Ep"></a>于同境界由见识有异。</p>
  <p id="aEq">释曰。<a id="a-Er"></a>于一境界分别不同。<a id="a-Es"></a>故名相违相违识境名相。<a id="a-Et"></a>此境实无所有。<a id="a-Eu"></a>但随识变异故分别不同。<a id="a-Ev"></a>菩萨若通达此理则解唯识故名为智。</p>
  <p id="aEw">论曰。<a id="a-Ex"></a>二由见无境界识。<a id="a-Ey"></a>譬如于过去未来梦影尘中。</p>
  <p id="aEz">释曰。<a id="a-F0"></a>有时见离境界识得生。<a id="a-F1"></a>譬如识过去等境。</p>
  <p id="aF2">论曰。<a id="a-F3"></a>三由知离功用无颠倒应成。<a id="a-F4"></a>譬如实有尘中缘尘起识。<a id="a-F5"></a>不成颠倒不由功用如实知故。</p>
  <p id="aF6">释曰。<a id="a-F7"></a>菩萨作如此解。<a id="a-F8"></a>若尘如所显实有。<a id="a-F9"></a>离修对治自然应成无颠倒智。<a id="a-FA"></a>由如实知故既无此义。<a id="a-FB"></a>故知实无有尘。<a id="a-FC"></a>但于无中执有故成颠倒。</p>
  <p id="aFD">论曰。<a id="a-FE"></a>四由知义随顺三慧。</p>
  <p id="aFF">释曰。<a id="a-FG"></a>一切尘义悉随逐三慧。<a id="a-FH"></a>菩萨能如此知。</p>
  <p id="aFI">论曰。<a id="a-FJ"></a>云何如此。</p>
  <p id="aFK">释曰。<a id="a-FL"></a>云何一切义随逐三慧。</p>
  <p id="aFM">论曰。<a id="a-FN"></a>一切圣人入观。</p>
  <p id="aFO">释曰。<a id="a-FP"></a>圣人谓声闻缘觉菩萨。<a id="a-FQ"></a>此等圣人正在定中名为入观。</p>
  <p id="aFR">论曰。<a id="a-FS"></a>得心自在。</p>
  <p id="aFT">释曰。<a id="a-FU"></a>已得心随事成。<a id="a-FV"></a>谓入住出位中。</p>
  <p id="aFW">论曰。<a id="a-FX"></a>由愿乐自在故。</p>
  <p id="aFY">释曰。<a id="a-FZ"></a>如所愿乐。<a id="a-Fa"></a>诸尘皆随愿乐变异。</p>
  <p id="aFb">论曰。<a id="a-Fc"></a>如愿乐尘种种显现故。</p>
  <p id="aFd">释曰。<a id="a-Fe"></a>若欲令地界成水界。<a id="a-Ff"></a>如意即成。<a id="a-Fg"></a>火等界亦尔。</p>
  <p id="aFh">论曰。<a id="a-Fi"></a>若观行人已得奢摩他。</p>
  <p id="aFj">释曰。<a id="a-Fk"></a>观行人有二种。<a id="a-Fl"></a>一得正思。<a id="a-Fm"></a>二得正修。<a id="a-Fn"></a>今明得正修人。</p>
  <p id="aFo">论曰。<a id="a-Fp"></a>修法观加行。</p>
  <p id="aFq">释曰。<a id="a-Fr"></a>法谓修多罗等十二部经。<a id="a-Fs"></a>依十二部经所显法相。<a id="a-Ft"></a>熟修行毗婆舍那。</p>
  <p id="aFu">论曰。<a id="a-Fv"></a>随唯思惟义显现故。</p>
  <p id="aFw">释曰。<a id="a-Fx"></a>于一五阴中随心思惟。<a id="a-Fy"></a>或显现如不净苦无常空无我等乃至十六谛相悉随思惟。<a id="a-Fz"></a>显现及余一切法相亦尔。</p>
  <p id="aG0">论曰。<a id="a-G1"></a>若人得无分别智。<a id="a-G2"></a>未出无分别观。<a id="a-G3"></a>一切尘不显现故。<a id="a-G4"></a>由境界等义随顺三慧。<a id="a-G5"></a>由前引证成就唯识义。<a id="a-G6"></a>故知唯识无尘。<a id="a-G7"></a>此中有六偈重显前义。<a id="a-G8"></a>此偈后依智学中当广分别说。<a id="a-G9"></a>谓饿鬼畜生人天如是等。</p>
  <p id="aGA">释曰。<a id="a-GB"></a>若菩萨已得无分别智。<a id="a-GC"></a>正在观中若尘如所显现实有。<a id="a-GD"></a>无分别智则不得成。<a id="a-GE"></a>既实有无分别智。<a id="a-GF"></a>故知道理实无所有。</p>
 </body>
</html>