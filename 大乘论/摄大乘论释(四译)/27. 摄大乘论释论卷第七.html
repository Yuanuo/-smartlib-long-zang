<!doctype html>
<html id="z3IBVOqwt" data-ver="957">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释论卷第七</h1>
  <h2 id="a2">释入因果胜相胜语第四（此品有十章）</h2>
  <h2 id="a3">成立六数章第一</h2>
  <p id="a4">论曰。<a id="a-5"></a>如是已说入应知相。<a id="a-6"></a>说彼因果云何可见。<a id="a-7"></a>由布施持戒忍辱精进禅定智慧等六波罗蜜。<a id="a-8"></a>云何由六波罗蜜得入唯识。<a id="a-9"></a>复云何六波罗蜜得成彼入果。<a id="a-A"></a>此菩萨不着福报。<a id="a-B"></a>不破禁戒。<a id="a-C"></a>于苦不动。<a id="a-D"></a>修道无懈。<a id="a-E"></a>此等诸障碍因不行故。<a id="a-F"></a>心得专一。<a id="a-G"></a>即能如理简择诸法故。<a id="a-H"></a>得入唯识。<a id="a-I"></a>菩萨依六波罗蜜入唯识已。<a id="a-J"></a>次第清净深心所摄六波罗蜜。<a id="a-K"></a>是故于中虽离六波罗蜜现起方便。<a id="a-L"></a>由信解正说故。<a id="a-M"></a>起爱味随喜庆悦意。<a id="a-N"></a>一切时无间相应熏修。<a id="a-O"></a>六波罗蜜便得圆满。</p>
  <p id="aP">释曰。<a id="a-Q"></a>若入唯识已。<a id="a-R"></a>于清净深心六波罗蜜。<a id="a-S"></a>即得现行相应。<a id="a-T"></a>与此现行相应故名现行相应。<a id="a-U"></a>信解正说者。<a id="a-V"></a>谓与六波罗蜜相应言说。<a id="a-W"></a>于此甚深正说中起信解故。<a id="a-X"></a>起爱味意者。<a id="a-Y"></a>于诸波罗蜜中见其功德爱味故。<a id="a-Z"></a>起愿得意者。<a id="a-a"></a>由佛得到此净心第一彼岸故。<a id="a-b"></a>我及一切众生亦应当得故生愿得心。<a id="a-c"></a>此摄诸波罗蜜。<a id="a-d"></a>清净深心有何相故。<a id="a-e"></a>次以偈文。<a id="a-f"></a>显示此相。</p>
  <p id="ag">论曰。<a id="a-h"></a>此中有偈。</p>
  <p id="ai">圆满白净法　　及得利疾忍</p>
  <p id="aj">菩萨由自乘　　深大正说中</p>
  <p id="ak">觉知唯分别　　得无分别智</p>
  <p id="al">乐欲信解净　　名为清净意</p>
  <p id="am">前及此法流　　皆得见诸佛</p>
  <p id="an">已知菩提近　　得之不为难</p>
  <p id="ao">释曰。<a id="a-p"></a>于中始从信行地。<a id="a-q"></a>善集资粮故。<a id="a-r"></a>圆满白净法。<a id="a-s"></a>及得利疾忍者。<a id="a-t"></a>忍有三品谓软中上。<a id="a-u"></a>此中住最上忍故名疾利。<a id="a-v"></a>此心由所缘故得清净。<a id="a-w"></a>今当显示。<a id="a-x"></a>所谓大乘由说甚深宽大故。<a id="a-y"></a>即是菩萨自乘。<a id="a-z"></a>于中甚深者谓法无我。<a id="a-10"></a>宽大者。<a id="a-11"></a>谓虚空器等三摩提。<a id="a-12"></a>如所思惟净。<a id="a-13"></a>今当显示。<a id="a-14"></a>由知一切法唯是分别故。<a id="a-15"></a>净心体相今当显示。<a id="a-16"></a>欲及解此二净故名净心。<a id="a-17"></a>于中欲者。<a id="a-18"></a>已得胜悕望故。<a id="a-19"></a>解者信故。<a id="a-1A"></a>净心相今当显示。<a id="a-1B"></a>前者在净心前故。<a id="a-1C"></a>及此者。<a id="a-1D"></a>即此净心中故。<a id="a-1E"></a>得见诸佛此是其相。<a id="a-1F"></a>法流者。<a id="a-1G"></a>谓住定心时今当显示。<a id="a-1H"></a>此定心利益于住定时见菩提在近。<a id="a-1I"></a>以得此能得方便故。<a id="a-1J"></a>得之不足为难。</p>
  <p id="a1K">论曰。<a id="a-1L"></a>此等诸偈。<a id="a-1M"></a>总显示净心有七种相。<a id="a-1N"></a>一资粮二忍三所缘四思惟五自体六胜相七利益。<a id="a-1O"></a>如偈中次第句句说应知。</p>
  <p id="a1P">释曰。<a id="a-1Q"></a>此等偈中显净心。<a id="a-1R"></a>有如是资粮如是忍如是攀缘如是思惟。<a id="a-1S"></a>如是体性如是表相如是利益。<a id="a-1T"></a>如偈显示。<a id="a-1U"></a>即是成立净心体。</p>
  <p id="a1V">论曰。<a id="a-1W"></a>何故唯有六波罗蜜。<a id="a-1X"></a>成立对治障碍故。<a id="a-1Y"></a>一切佛法生起住处故。<a id="a-1Z"></a>随顺成熟一切众生故。<a id="a-1a"></a>对治不发行因缘故。<a id="a-1b"></a>立施戒二波罗蜜。<a id="a-1c"></a>不发行因缘有二。<a id="a-1d"></a>谓着福报。<a id="a-1e"></a>及着室家。<a id="a-1f"></a>对治发行退转因缘故。<a id="a-1g"></a>立忍进二波罗蜜。<a id="a-1h"></a>退转因缘有二。<a id="a-1i"></a>谓于生死众生违背中生苦故。<a id="a-1j"></a>于长时修善分中疲倦故。<a id="a-1k"></a>对治发行不退中坏失因缘故。<a id="a-1l"></a>立定智二波罗蜜。<a id="a-1m"></a>坏失因缘有二。<a id="a-1n"></a>谓散乱及恶智故。<a id="a-1o"></a>对治此诸障碍故立六数。</p>
  <p id="a1p">释曰。<a id="a-1q"></a>于坏失因缘中。<a id="a-1r"></a>恶智者颠倒取故。<a id="a-1s"></a>如诸外道以恶智故有所坏失。<a id="a-1t"></a>余成立散乱等障碍。<a id="a-1u"></a>对治义皆可知。</p>
  <p id="a1v">论曰。<a id="a-1w"></a>前四波罗蜜为不散乱因缘故。<a id="a-1x"></a>一波罗蜜不散乱成就。<a id="a-1y"></a>由依止不散乱故。<a id="a-1z"></a>得如理正觉诸法实义故。<a id="a-20"></a>一切佛法则得生起。<a id="a-21"></a>如是一切佛法生起处故。<a id="a-22"></a>成立六数。</p>
  <p id="a23">释曰。<a id="a-24"></a>一切佛法住处者。<a id="a-25"></a>一切佛法以此为因故成立。<a id="a-26"></a>第二六数因缘波罗蜜唯六不增。<a id="a-27"></a>由依止不散乱故。<a id="a-28"></a>得如理正觉。<a id="a-29"></a>诸法实义故者。<a id="a-2A"></a>由依止禅波罗蜜故。<a id="a-2B"></a>般若波罗蜜得如实觉了。<a id="a-2C"></a>诸义余诸句义可知。</p>
  <p id="a2D">论曰。<a id="a-2E"></a>由施波罗蜜故摄受众生。<a id="a-2F"></a>由戒波罗蜜故不损害众生。<a id="a-2G"></a>由忍波罗蜜故能安受他损害。<a id="a-2H"></a>由精进波罗蜜故能作彼所应作事。<a id="a-2I"></a>由此等摄受因缘故。<a id="a-2J"></a>令所成熟众生得受调伏。<a id="a-2K"></a>彼等未得寂静心者。<a id="a-2L"></a>令得三摩提故。<a id="a-2M"></a>已得寂静心者。<a id="a-2N"></a>令得解脱故。<a id="a-2O"></a>于教化时即得成熟如是成熟众生住处故。<a id="a-2P"></a>成立六数。<a id="a-2Q"></a>应如是知。</p>
  <p id="a2R">释曰。<a id="a-2S"></a>第三成立六数因缘中。<a id="a-2T"></a>一切众生教化随顺者。<a id="a-2U"></a>一切众生中作教化成熟事。<a id="a-2V"></a>随顺相应。<a id="a-2W"></a>由此得成故。<a id="a-2X"></a>唯有六为成立。<a id="a-2Y"></a>令出离故。<a id="a-2Z"></a>于心未寂静者。<a id="a-2a"></a>以禅波罗蜜令得寂静心。<a id="a-2b"></a>已寂静者。<a id="a-2c"></a>以般若波罗蜜令得解脱故得成熟。<a id="a-2d"></a>于教化时者。<a id="a-2e"></a>谓教诫教授时。</p>
  <p data-pb></p>
  <h2 id="a2f">相章第二</h2>
  <p id="a2g">论曰。<a id="a-2h"></a>此六波罗蜜相云何可见。<a id="a-2i"></a>有六种最胜故。<a id="a-2j"></a>一依止最胜。<a id="a-2k"></a>菩提心为依止故。<a id="a-2l"></a>二事最胜。<a id="a-2m"></a>具足修行故。<a id="a-2n"></a>三所为最胜。<a id="a-2o"></a>为欲利益一切众生故。<a id="a-2p"></a>四方便善巧最胜。<a id="a-2q"></a>无分别智所摄故。<a id="a-2r"></a>五回向最胜。<a id="a-2s"></a>回向阿耨多罗三藐三菩提故。<a id="a-2t"></a>六清净最胜。<a id="a-2u"></a>烦恼障智障等灭平等出生故。</p>
  <p id="a2v">释曰。<a id="a-2w"></a>此布施等以何相故。<a id="a-2x"></a>得波罗蜜名。<a id="a-2y"></a>由世间及声闻等亦有布施等。<a id="a-2z"></a>是故须说其相。<a id="a-30"></a>波罗蜜相有六种依止最胜者。<a id="a-31"></a>由一切处一切时依止菩提心故。<a id="a-32"></a>事最胜者。<a id="a-33"></a>无有一人于若内若外物具足现行。<a id="a-34"></a>唯菩萨能具足现行者。<a id="a-35"></a>谓行布施故。<a id="a-36"></a>所为最胜者。<a id="a-37"></a>凡所布施唯为利益安乐一切众生故。<a id="a-38"></a>方便善巧最胜者。<a id="a-39"></a>谓三轮清净名善巧方便。<a id="a-3A"></a>由无施物及施者受者等分别故。<a id="a-3B"></a>如是无分别智所摄故。<a id="a-3C"></a>得布施等名。<a id="a-3D"></a>回向最胜者。<a id="a-3E"></a>由此布施等回向无上菩提故。<a id="a-3F"></a>清净最胜者。<a id="a-3G"></a>若至佛果施等此时得清净。<a id="a-3H"></a>彼时离烦恼障智障得具足出生故。</p>
  <p id="a3I">论曰。<a id="a-3J"></a>云何是施即波罗蜜。<a id="a-3K"></a>波罗蜜即是施耶。<a id="a-3L"></a>自有施非波罗蜜。<a id="a-3M"></a>应作四句。<a id="a-3N"></a>如施余波罗蜜作四句亦尔。<a id="a-3O"></a>如所应知。</p>
  <p id="a3P">释曰。<a id="a-3Q"></a>云何是施即是波罗蜜。<a id="a-3R"></a>波罗蜜即是施耶者。<a id="a-3S"></a>此是问分也。<a id="a-3T"></a>答中有布施非波罗蜜。<a id="a-3U"></a>谓远离六种最胜故。<a id="a-3V"></a>有波罗蜜非布施者。<a id="a-3W"></a>谓戒等波罗蜜。<a id="a-3X"></a>为六种最胜所摄故。<a id="a-3Y"></a>有施即波罗蜜者。<a id="a-3Z"></a>谓施是六种最胜所摄故。<a id="a-3a"></a>有非施非波罗蜜者。<a id="a-3b"></a>谓离六种最胜行。<a id="a-3c"></a>持戒等如是。<a id="a-3d"></a>一切波罗蜜中四句皆尔应知。</p>
  <p data-pb></p>
  <h2 id="a3e">次第章第三</h2>
  <p id="a3f">曰。<a id="a-3g"></a>此诸波罗蜜何故如此次第说。<a id="a-3h"></a>前波罗蜜生后波罗蜜。<a id="a-3i"></a>随顺故。</p>
  <h2 id="a3j">立名章第四</h2>
  <p id="a3k">论曰。<a id="a-3l"></a>复次此诸波罗蜜得名云何可见。<a id="a-3m"></a>为出过一切世间声闻及辟支佛施等。<a id="a-3n"></a>善趣彼岸故名波罗蜜。<a id="a-3o"></a>能破散悭吝贫穷故名陀。<a id="a-3p"></a>得大果报及福德资粮故名那。<a id="a-3q"></a>是故名陀那。<a id="a-3r"></a>能灭破戒及恶趣故名尸。<a id="a-3s"></a>得善趣及定故名罗。<a id="a-3t"></a>是故名尸罗。<a id="a-3u"></a>能尽瞋忿及怨仇故名羼。<a id="a-3v"></a>得住自及他安隐故名提。<a id="a-3w"></a>是故名羼提。<a id="a-3x"></a>能舍离懈怠及诸恶不善法故名毗。<a id="a-3y"></a>得出生无量善法令增长故名唎耶。<a id="a-3z"></a>是故名毗唎耶。<a id="a-40"></a>能舍散乱故名地耶。<a id="a-41"></a>得引心住内故名那。<a id="a-42"></a>是故名地耶那。<a id="a-43"></a>能除遣一切见处恶智故名钵逻。<a id="a-44"></a>得知真如法及种类法故名肾穰。<a id="a-45"></a>是名钵逻肾穰。</p>
  <p id="a46">释曰。<a id="a-47"></a>今显示其名。<a id="a-48"></a>诸波罗蜜通名皆以到彼岸故。<a id="a-49"></a>名波罗蜜度一切世间及声闻辟支佛等。<a id="a-4A"></a>施等彼岸故称波罗蜜。<a id="a-4B"></a>各各名者。<a id="a-4C"></a>因时破悭。<a id="a-4D"></a>何以故。<a id="a-4E"></a>由破悭故。<a id="a-4F"></a>则能无碍布施。<a id="a-4G"></a>果时除贫穷故名陀。<a id="a-4H"></a>于果时得大果报及福德资粮故名那。<a id="a-4I"></a>是为陀那。<a id="a-4J"></a>因时息恶戒果时灭恶趣故名尸。<a id="a-4K"></a>果时得善趣及得现前三摩提故名罗。<a id="a-4L"></a>是为尸罗。<a id="a-4M"></a>如是诸波罗蜜释名如其相应。<a id="a-4N"></a>得住自他安隐者。<a id="a-4O"></a>由自身不为瞋恚过失所恼故。<a id="a-4P"></a>又不生他苦故他亦安隐。</p>
  <p data-pb></p>
  <h2 id="a4Q">修习章第五</h2>
  <p id="a4R">论曰。<a id="a-4S"></a>修诸波罗蜜云何应见。<a id="a-4T"></a>略说有五种修应知。<a id="a-4U"></a>一方便起行修。<a id="a-4V"></a>二信解修。<a id="a-4W"></a>三思惟修。<a id="a-4X"></a>四巧便修。<a id="a-4Y"></a>五作所应作修。<a id="a-4Z"></a>于中四修如前说。<a id="a-4a"></a>复次作所应作修者。<a id="a-4b"></a>诸佛至诸波罗蜜圆满位已。<a id="a-4c"></a>然以无功用心。<a id="a-4d"></a>不舍佛事修诸波罗蜜。</p>
  <p id="a4e">释曰。<a id="a-4f"></a>于五种修中。<a id="a-4g"></a>方便起行修者。<a id="a-4h"></a>谓于方便中发起正行故。<a id="a-4i"></a>作所应作修者。<a id="a-4j"></a>诸佛住于法身无复功用。<a id="a-4k"></a>然不舍诸佛事。<a id="a-4l"></a>已离现行诸波罗蜜。<a id="a-4m"></a>但为摄化众生故。<a id="a-4n"></a>由此修故。<a id="a-4o"></a>得作所应作事。</p>
  <p id="a4p">论曰。<a id="a-4q"></a>复次思惟修者。<a id="a-4r"></a>爱味随喜愿得思惟故。<a id="a-4s"></a>有六种深心所摄修。<a id="a-4t"></a>一宽深心。<a id="a-4u"></a>二牢固深心。<a id="a-4v"></a>三欢喜深心。<a id="a-4w"></a>四荷恩深心。<a id="a-4x"></a>五大志深心。<a id="a-4y"></a>六胜益深心。<a id="a-4z"></a>若菩萨齐尔所阿僧祇劫得正觉阿耨多罗三藐三菩提。<a id="a-50"></a>于尔所时念念中舍一切身。<a id="a-51"></a>及以满恒伽河沙等世界七宝。<a id="a-52"></a>奉诸如来乃至坐道场已来。<a id="a-53"></a>菩萨施心无有厌足。<a id="a-54"></a>亦于尔所时念念中。<a id="a-55"></a>三千大千世界满中炽火。<a id="a-56"></a>于中行四威仪无有一切资生之具。<a id="a-57"></a>一心现行持戒忍辱精进禅定智慧。<a id="a-58"></a>乃至坐道场。<a id="a-59"></a>此菩萨持戒忍辱精进禅定智慧心无有厌足。<a id="a-5A"></a>此是菩萨宽深心。<a id="a-5B"></a>复次若此菩萨乃至坐道场不舍此无厌足心。<a id="a-5C"></a>此名牢固深心。<a id="a-5D"></a>若此菩萨以六波罗蜜摄化众生时。<a id="a-5E"></a>生胜欢喜过于所摄化众生。<a id="a-5F"></a>是名菩萨欢喜深心。<a id="a-5G"></a>若此菩萨以六波罗蜜摄化时。<a id="a-5H"></a>见众生于我有胜恩。<a id="a-5I"></a>非我于众生有恩。<a id="a-5J"></a>是名菩萨荷恩深心。<a id="a-5K"></a>若此菩萨六波罗蜜聚集善根。<a id="a-5L"></a>回与众生令得可爱果报。<a id="a-5M"></a>是名菩萨大志深心。<a id="a-5N"></a>若此菩萨以如是六波罗蜜聚集善根。<a id="a-5O"></a>与一切众生共之回向阿耨多罗三藐三菩提。<a id="a-5P"></a>是名菩萨胜益深心。<a id="a-5Q"></a>此等六种深心所摄名为爱味思惟。<a id="a-5R"></a>复次若此菩萨于余无量六种深心。<a id="a-5S"></a>修习相应菩萨所有善根而生随喜。<a id="a-5T"></a>此名菩萨六种深心所摄随喜思惟修。<a id="a-5U"></a>复次若此菩萨愿令一切众生皆得六种深心所摄六波罗蜜。<a id="a-5V"></a>亦愿自身乃至坐道场。<a id="a-5W"></a>常不离六种深心所摄修六波罗蜜。<a id="a-5X"></a>是名菩萨六种深心所摄愿得思惟修。<a id="a-5Y"></a>若但闻此菩萨六种深心所摄思惟修。<a id="a-5Z"></a>生一念净信即得出生无量福德。<a id="a-5a"></a>朽坏一切极恶业障。<a id="a-5b"></a>何况菩萨。</p>
  <p id="a5c">释曰。<a id="a-5d"></a>于尔所时念念中者。<a id="a-5e"></a>假令三阿僧祇时量为一念。<a id="a-5f"></a>以如是念。<a id="a-5g"></a>亦经尔所时得菩提。<a id="a-5h"></a>于尔所时念念中舍自身等。<a id="a-5i"></a>其义论本中次第可解。<a id="a-5j"></a>亦如此次第乃至尔所时得菩提。<a id="a-5k"></a>于尔所时。<a id="a-5l"></a>或随行尸罗等亦尔。<a id="a-5m"></a>三千大千世界满中炽火无有一切资生具者。<a id="a-5n"></a>此言显示住处艰难及无供身之具。<a id="a-5o"></a>朽坏一切极恶业障者。<a id="a-5p"></a>此中朽坏者。<a id="a-5q"></a>由善乐欲故无力能与果报故。<a id="a-5r"></a>又对治趣恶道故是名朽坏。<a id="a-5s"></a>宽大心者。<a id="a-5t"></a>即是此中无厌足心。<a id="a-5u"></a>即此等心长时不舍即是牢固心。<a id="a-5v"></a>此中牢固者。<a id="a-5w"></a>谓长时故。<a id="a-5x"></a>余心义可解。</p>
  <p data-pb></p>
  <h2 id="a5y">差别章第六</h2>
  <p id="a5z">论曰。<a id="a-60"></a>此诸波罗蜜差别云何可见。<a id="a-61"></a>各有三种应知。<a id="a-62"></a>谓法施。<a id="a-63"></a>财施。<a id="a-64"></a>无畏施。<a id="a-65"></a>守护戒。<a id="a-66"></a>摄善法戒。<a id="a-67"></a>作利众生戒。<a id="a-68"></a>受恶事忍。<a id="a-69"></a>安苦忍。<a id="a-6A"></a>法思惟忍。<a id="a-6B"></a>被铠精进。<a id="a-6C"></a>发行精进。<a id="a-6D"></a>不怯弱不退转无厌足精进。<a id="a-6E"></a>安乐住定。<a id="a-6F"></a>出生定。<a id="a-6G"></a>作所应作定。<a id="a-6H"></a>无分别方便智。<a id="a-6I"></a>无分别智。<a id="a-6J"></a>无分别后得智。</p>
  <p id="a6K">释曰。<a id="a-6L"></a>说诸波罗蜜差别者。<a id="a-6M"></a>显示其体故。<a id="a-6N"></a>于中何故有法施等三种。<a id="a-6O"></a>由法施故增益他人善根。<a id="a-6P"></a>由财施故增益他身。<a id="a-6Q"></a>由无畏施故增益他心。<a id="a-6R"></a>以此因缘故。<a id="a-6S"></a>显示三种施。<a id="a-6T"></a>戒三种中守护戒者。<a id="a-6U"></a>是依止戒。<a id="a-6V"></a>余二戒依止此住故。<a id="a-6W"></a>由住守护戒故。<a id="a-6X"></a>摄善法戒得出生佛法及菩提故名依止。<a id="a-6Y"></a>利众生戒依止住故。<a id="a-6Z"></a>得成熟众生故名依止。<a id="a-6a"></a>忍三种中受恶事忍者。<a id="a-6b"></a>若他作恶事能忍受之。<a id="a-6c"></a>菩萨作众生利益事时。<a id="a-6d"></a>由此忍力故。<a id="a-6e"></a>于生死苦不能退转。<a id="a-6f"></a>安苦忍者。<a id="a-6g"></a>由有忍力故。<a id="a-6h"></a>于生死中病等。<a id="a-6i"></a>诸苦不能退转。<a id="a-6j"></a>法思惟忍者。<a id="a-6k"></a>由此忍故。<a id="a-6l"></a>思惟法时能忍受故。<a id="a-6m"></a>此忍即是前二忍依止处。<a id="a-6n"></a>于精进中有三种体。<a id="a-6o"></a>如世尊修多罗说。<a id="a-6p"></a>是势力。<a id="a-6q"></a>是精进。<a id="a-6r"></a>是堪能是牢固超越。<a id="a-6s"></a>是不舍重轭。<a id="a-6t"></a>此等五句即是解释精进三种体。<a id="a-6u"></a>于中被铠精进故得势力。<a id="a-6v"></a>以此为初。<a id="a-6w"></a>由发行精进故。<a id="a-6x"></a>得正精进于发行时不怯弱不动转。<a id="a-6y"></a>无厌足精进等。<a id="a-6z"></a>如其次第即是堪能牢固超越不舍重轭等。<a id="a-70"></a>以此三句释之。<a id="a-71"></a>由有人初求无上菩提有势力。<a id="a-72"></a>于发行时有精进。<a id="a-73"></a>但心下劣。<a id="a-74"></a>为对治此故。<a id="a-75"></a>须堪能若有堪能则心不退屈。<a id="a-76"></a>下劣。<a id="a-77"></a>即是退屈。<a id="a-78"></a>若人虽心不下劣。<a id="a-79"></a>然于生死苦中心则扰动则于佛果生退屈。<a id="a-7A"></a>为对治此故。<a id="a-7B"></a>须不动精进及牢固超越。<a id="a-7C"></a>是故说此牢固超越。<a id="a-7D"></a>由牢固超越故于苦不退。<a id="a-7E"></a>有人虽于苦不退。<a id="a-7F"></a>然于少生足。<a id="a-7G"></a>不能得无上菩提。<a id="a-7H"></a>是故说无厌足精进。<a id="a-7I"></a>于少不生足故。<a id="a-7J"></a>及即显示不舍重轭精进。<a id="a-7K"></a>由此义故说三种精进。<a id="a-7L"></a>于定中亦三。<a id="a-7M"></a>乐住者。<a id="a-7N"></a>由现见法安乐而住故。<a id="a-7O"></a>名乐住。<a id="a-7P"></a>出生者。<a id="a-7Q"></a>由出生六神通故。<a id="a-7R"></a>作所应作者。<a id="a-7S"></a>由依止禅那故。<a id="a-7T"></a>作众生利益事故。<a id="a-7U"></a>名作所应作。<a id="a-7V"></a>由此等义故定立三种。<a id="a-7W"></a>般若中成立三体。<a id="a-7X"></a>其义可解。</p>
  <p data-pb></p>
  <h2 id="a7Y">摄章第七</h2>
  <p id="a7Z">论曰。<a id="a-7a"></a>此诸波罗蜜摄义云何可见。<a id="a-7b"></a>此等摄一切善法故。<a id="a-7c"></a>彼体相故。<a id="a-7d"></a>彼随顺故。<a id="a-7e"></a>彼津液故。</p>
  <p id="a7f">释曰。<a id="a-7g"></a>此等摄义云何可见者问。<a id="a-7h"></a>此等波罗蜜摄诸善法云何可见。<a id="a-7i"></a>由应知所修善法为波罗蜜所摄。<a id="a-7j"></a>彼所修善法摄波罗蜜亦尔。<a id="a-7k"></a>此等摄一切善法者。<a id="a-7l"></a>此中一切善法即是菩提分法。<a id="a-7m"></a>彼体相故者。<a id="a-7n"></a>是般若体相。<a id="a-7o"></a>彼津液故者。<a id="a-7p"></a>彼六神通十力等诸余功德皆是此津液。<a id="a-7q"></a>彼随顺故者。<a id="a-7r"></a>谓信猗等与此相随顺故。<a id="a-7s"></a>应如此知。</p>
  <p data-pb></p>
  <h2 id="a7t">对治章第八</h2>
  <p id="a7u">论曰。<a id="a-7v"></a>此诸波罗蜜障碍云何可见。<a id="a-7w"></a>摄一切烦恼应知。<a id="a-7x"></a>彼体相故。<a id="a-7y"></a>彼因缘故。<a id="a-7z"></a>彼果故。</p>
  <p id="a80">释曰。<a id="a-81"></a>如所显示诸波罗蜜摄一切善法。<a id="a-82"></a>如彼所治摄一切染法。<a id="a-83"></a>今当显示。<a id="a-84"></a>于中彼体相故者。<a id="a-85"></a>是彼欲等体相。<a id="a-86"></a>彼因缘故者。<a id="a-87"></a>谓悭等因缘。<a id="a-88"></a>如不信邪见等故生悭。<a id="a-89"></a>彼果故者如悭吝破戒瞋恚故为果。</p>
  <p data-pb></p>
  <h2 id="a8A">功德章第九</h2>
  <p id="a8B">论曰。<a id="a-8C"></a>此诸波罗蜜功德云何可见。<a id="a-8D"></a>菩萨于生死流转中摄取自在故。<a id="a-8E"></a>摄取大生故。<a id="a-8F"></a>摄取大伴助大眷属故。<a id="a-8G"></a>摄取大事业方便成就故。<a id="a-8H"></a>摄取无恼害少尘垢身故。<a id="a-8I"></a>摄取善知一切工巧等明处论故。<a id="a-8J"></a>此等果报无可讥嫌。<a id="a-8K"></a>乃至坐道场。<a id="a-8L"></a>作一切众生一切利益事现前功德。</p>
  <p id="a8M">释曰。<a id="a-8N"></a>诸波罗蜜功德菩萨果报无可讥嫌。<a id="a-8O"></a>非如外果报有可讥嫌。<a id="a-8P"></a>以染污故。<a id="a-8Q"></a>以无常故。<a id="a-8R"></a>波罗蜜果报则非无常。<a id="a-8S"></a>何以故。<a id="a-8T"></a>由说乃至坐道场故。<a id="a-8U"></a>又彼唯是自为不为于他故。<a id="a-8V"></a>说发起利益一切众生事。<a id="a-8W"></a>波罗蜜果即是一切波罗蜜果功德。<a id="a-8X"></a>并无讥嫌。</p>
  <p data-pb></p>
  <h2 id="a8Y">互显章第十</h2>
  <p id="a8Z">论曰。<a id="a-8a"></a>此诸波罗蜜更互相显云何可见。<a id="a-8b"></a>世尊有处一切六波罗蜜。<a id="a-8c"></a>或以施名说。<a id="a-8d"></a>或以戒名说。<a id="a-8e"></a>或以忍名说。<a id="a-8f"></a>或以精进名说。<a id="a-8g"></a>或以定名说。<a id="a-8h"></a>或以智名说。<a id="a-8i"></a>此中有何意诸波罗蜜中。<a id="a-8j"></a>修一波罗蜜时。<a id="a-8k"></a>诸余波罗蜜皆来助成。<a id="a-8l"></a>依此意故。<a id="a-8m"></a>此中有摄持偈。</p>
  <p id="a8n">数相及次第　　名字修功德</p>
  <p id="a8o">差别摄所治　　功德更互显</p>
  <p id="a8p">释曰。<a id="a-8q"></a>于三百偈。<a id="a-8r"></a>般若波罗蜜中说一波罗蜜。<a id="a-8s"></a>即说一切波罗蜜。<a id="a-8t"></a>此有何意。<a id="a-8u"></a>行一波罗蜜一切波罗蜜皆来助成。<a id="a-8v"></a>以此意故。<a id="a-8w"></a>于布施时得守摄身口。<a id="a-8x"></a>即是戒波罗蜜事。<a id="a-8y"></a>乃至知因果智是般若波罗蜜事。<a id="a-8z"></a>余波罗蜜助成义如其相应。<a id="a-90"></a>释入因果竟。</p>
  <p data-pb></p>
  <h2 id="a91">摄大乘论释论修差别胜相胜语第五</h2>
  <h2 id="a92">对治章第一</h2>
  <p id="a93">论曰。<a id="a-94"></a>如是说应知相入因果已彼修差别云何可见。<a id="a-95"></a>此修有菩萨十地。<a id="a-96"></a>何者为十。<a id="a-97"></a>谓欢喜地。<a id="a-98"></a>离垢地。<a id="a-99"></a>照明地。<a id="a-9A"></a>焰地。<a id="a-9B"></a>难胜地。<a id="a-9C"></a>现前地。<a id="a-9D"></a>远行地。<a id="a-9E"></a>不动地。<a id="a-9F"></a>善慧地。<a id="a-9G"></a>法云地。<a id="a-9H"></a>此等诸地成立为十。<a id="a-9I"></a>云何可见。<a id="a-9J"></a>对治十种障碍无明故。<a id="a-9K"></a>此等十种应知。<a id="a-9L"></a>法界亦有十种无明为障住。<a id="a-9M"></a>云何应知。<a id="a-9N"></a>十种法界。<a id="a-9O"></a>初地遍行义故。<a id="a-9P"></a>二地最胜义故。<a id="a-9Q"></a>三地最上津液所流义故。<a id="a-9R"></a>四地无摄义故。<a id="a-9S"></a>五地体无差别义故。<a id="a-9T"></a>六地无染净义故。<a id="a-9U"></a>七地种种法无差别义故。<a id="a-9V"></a>八地不增减义故。<a id="a-9W"></a>九地相自在依止义故。<a id="a-9X"></a>及刹自在依止义故。<a id="a-9Y"></a>智自在依止义故。<a id="a-9Z"></a>十地业自在依止义故。<a id="a-9a"></a>陀罗尼门三摩提门自在依止义故。<a id="a-9b"></a>此中说偈。</p>
  <p id="a9c">遍行最胜义　　最上津液流</p>
  <p id="a9d">如是无摄义　　及体无差别</p>
  <p id="a9e">无染无净义　　无种种差别</p>
  <p id="a9f">不增不减义　　四自在依止</p>
  <p id="a9g">法界中无明　　十障非染污</p>
  <p id="a9h">于十地为障　　对治说诸地</p>
  <p id="a9i">复次此无明于声闻非染污。<a id="a-9j"></a>于菩萨是染污应知。</p>
  <p id="a9k">释曰。<a id="a-9l"></a>今显修差别。<a id="a-9m"></a>云何十种应知。<a id="a-9n"></a>法界谓遍满义乃至三摩提陀罗尼自在义。<a id="a-9o"></a>此十种应知。<a id="a-9p"></a>法界于地地中各一种应知。<a id="a-9q"></a>然无明力故不能知。<a id="a-9r"></a>为对治彼无明十障故有十地。<a id="a-9s"></a>何者为十。<a id="a-9t"></a>一凡夫性。<a id="a-9u"></a>二邪行于众生身等。<a id="a-9v"></a>三闇钝故于闻思修忘失。<a id="a-9w"></a>四微细烦恼现行与身见等共生下品故。<a id="a-9x"></a>意念所缘故。<a id="a-9y"></a>远去现行微细故。<a id="a-9z"></a>应知此为微细。<a id="a-A0"></a>五下乘般涅槃。<a id="a-A1"></a>六粗相行。<a id="a-A2"></a>七微细相行。<a id="a-A3"></a>八于无相作功用。<a id="a-A4"></a>九不作众生利益事。<a id="a-A5"></a>十于诸法不得自在。<a id="a-A6"></a>今当释遍行偈义。<a id="a-A7"></a>法界一切处遍行。<a id="a-A8"></a>何以故。<a id="a-A9"></a>一切法无有一法非无我者故。<a id="a-AA"></a>最胜义者。<a id="a-AB"></a>知此义于一切法中最胜。<a id="a-AC"></a>即是二地所流津液。<a id="a-AD"></a>最胜者。<a id="a-AE"></a>若知所有大乘正说。<a id="a-AF"></a>是最胜所流津液即得三地。<a id="a-AG"></a>于中无有我所取。<a id="a-AH"></a>如郁单越人无有我所。<a id="a-AI"></a>证法界时。<a id="a-AJ"></a>即得如是无有我所。<a id="a-AK"></a>由此智故。<a id="a-AL"></a>即得四地。<a id="a-AM"></a>此即是体无差别。<a id="a-AN"></a>非如眼色等随诸众生体异各各差别。<a id="a-AO"></a>由此智得入五地。<a id="a-AP"></a>亦无染本性不染故。<a id="a-AQ"></a>无染即是净。<a id="a-AR"></a>由此智故。<a id="a-AS"></a>得入六地。<a id="a-AT"></a>修多罗等种种义。<a id="a-AU"></a>虽复差别成立然无有异。<a id="a-AV"></a>由此智得入七地。<a id="a-AW"></a>烦恼灭时不减。<a id="a-AX"></a>净法长时不增。<a id="a-AY"></a>相自在依止。<a id="a-AZ"></a>刹自在依止故。<a id="a-Aa"></a>由此智得入八地。<a id="a-Ab"></a>于相中得自在由随其所欲相即现前故。<a id="a-Ac"></a>于刹自在如欲令刹变为金。<a id="a-Ad"></a>即得成故名自在。<a id="a-Ae"></a>于中智自在者。<a id="a-Af"></a>依止辩才智自在故。<a id="a-Ag"></a>得入九地身等业自在依止故。<a id="a-Ah"></a>陀罗尼三摩提门自在依止义故。<a id="a-Ai"></a>得入十地。<a id="a-Aj"></a>复次此无明于声闻非染污由不入是诸地故。<a id="a-Ak"></a>若入初地时即通达一切地者。<a id="a-Al"></a>何故复次第安立诸地。<a id="a-Am"></a>为释此难故。<a id="a-An"></a>随所行行彼行。<a id="a-Ao"></a>所入成立为地。<a id="a-Ap"></a>虽于初地一切通达。<a id="a-Aq"></a>然得成立诸地故。</p>
  <p data-pb></p>
  <h2 id="aAr">立名章第二</h2>
  <p id="aAs">论曰。<a id="a-At"></a>复次何故初地名欢喜。<a id="a-Au"></a>由最初得自他利成就功能故。<a id="a-Av"></a>何故第二地名离垢。<a id="a-Aw"></a>由远离破戒垢故。<a id="a-Ax"></a>何故第三地名照明。<a id="a-Ay"></a>由不退三摩地三摩钵底。<a id="a-Az"></a>所依止。<a id="a-B0"></a>大法光明所依止故。<a id="a-B1"></a>何故第四地名为焰。<a id="a-B2"></a>以菩提分法焚一切障故。<a id="a-B3"></a>何故五地名为难胜。<a id="a-B4"></a>真俗二智更互相违极难而相应故。<a id="a-B5"></a>何故六地名为现前。<a id="a-B6"></a>缘生智为依止。<a id="a-B7"></a>令般若波罗蜜行现前故。<a id="a-B8"></a>何故七地名为远行。<a id="a-B9"></a>至功用行后边故。<a id="a-BA"></a>何故八地名为不动。<a id="a-BB"></a>一切相行不动故。<a id="a-BC"></a>何故九地名为善慧。<a id="a-BD"></a>辩才智最胜故。<a id="a-BE"></a>何故十地名为法云。<a id="a-BF"></a>由总相缘一切法智。<a id="a-BG"></a>为一切陀罗尼三摩地门藏故如云。<a id="a-BH"></a>又粗重障如虚空云能覆障故。<a id="a-BI"></a>又法身圆满故。</p>
  <p id="aBJ">释曰。<a id="a-BK"></a>何故初地名欢喜者。<a id="a-BL"></a>由于此时最初得自他利成就功能。<a id="a-BM"></a>声闻证真实时唯得自利成就功能。<a id="a-BN"></a>非作利他。<a id="a-BO"></a>是故不得如是欢喜同诸菩萨。<a id="a-BP"></a>何故二地名离垢者。<a id="a-BQ"></a>由于此地性戒成就。<a id="a-BR"></a>非如初地作意持戒。<a id="a-BS"></a>由远离破戒垢性戒成就故。<a id="a-BT"></a>何故三地名照明。<a id="a-BU"></a>由于此中与三摩地三摩钵底常不相离。<a id="a-BV"></a>以不退故即于大乘法中得大光明。<a id="a-BW"></a>何故四地名焰者。<a id="a-BX"></a>由于此地得菩提分法行。<a id="a-BY"></a>由此行故一切烦恼及随烦恼。<a id="a-BZ"></a>皆为灰烬。<a id="a-Ba"></a>何故五地名难胜者。<a id="a-Bb"></a>由于此地出世真智是无分别。<a id="a-Bc"></a>世智工巧论等是分别。<a id="a-Bd"></a>应须具修此二相违极难然能具此二故名难胜。<a id="a-Be"></a>何故六地名现前者。<a id="a-Bf"></a>于此地中得缘生行。<a id="a-Bg"></a>由此智力故无分别行般若波罗蜜得现前故。<a id="a-Bh"></a>诸法无染无净。<a id="a-Bi"></a>当得七地中有功用行。<a id="a-Bj"></a>八地中无功用行。<a id="a-Bk"></a>何故七地名远行者。<a id="a-Bl"></a>于此地中由方便行究竟故。<a id="a-Bm"></a>由于一切相中得决了。<a id="a-Bn"></a>有功用行故。<a id="a-Bo"></a>何故八地名不动者。<a id="a-Bp"></a>于一切相及一切法功用。<a id="a-Bq"></a>此中皆得不动无分别心自然常流故。<a id="a-Br"></a>何故九地名善慧者。<a id="a-Bs"></a>此慧善故名善慧。<a id="a-Bt"></a>辩才智说名为慧。<a id="a-Bu"></a>由此智故说名善慧。<a id="a-Bv"></a>何故十地名法云者。<a id="a-Bw"></a>一切法总相缘智如云。<a id="a-Bx"></a>陀罗尼三摩提等门如水。<a id="a-By"></a>即以此智为藏。<a id="a-Bz"></a>如云藏水。<a id="a-C0"></a>又如云障覆虚空。<a id="a-C1"></a>此一切法总相缘智。<a id="a-C2"></a>覆诸粗重障亦尔。<a id="a-C3"></a>及圆满法身故者。<a id="a-C4"></a>如云普遍虚空。<a id="a-C5"></a>菩萨身中法身圆满亦尔。<a id="a-C6"></a>圆满者即是普遍义。</p>
  <p data-pb></p>
  <h2 id="aC7">得相章第三</h2>
  <p id="aC8">论曰。<a id="a-C9"></a>得此等诸地云何可见。<a id="a-CA"></a>有四种相。<a id="a-CB"></a>一信解得。<a id="a-CC"></a>谓信解诸地故。<a id="a-CD"></a>二行得。<a id="a-CE"></a>谓得与地相应十种法行故。<a id="a-CF"></a>三通达得。<a id="a-CG"></a>谓于初地中通达法界时。<a id="a-CH"></a>通达一切地故。<a id="a-CI"></a>四成就得。<a id="a-CJ"></a>谓修此诸地得究竟故。</p>
  <p id="aCK">释曰。<a id="a-CL"></a>于中成就得者。<a id="a-CM"></a>若修此诸地至究竟故。<a id="a-CN"></a>是为成就应知。</p>
  <p data-pb></p>
  <h2 id="aCO">修相章第四</h2>
  <p id="aCP">论曰。<a id="a-CQ"></a>修此等诸地云何可见。<a id="a-CR"></a>此诸菩萨于诸地中。<a id="a-CS"></a>修奢摩他毗钵舍那时。<a id="a-CT"></a>有五种修。<a id="a-CU"></a>所谓总集修。<a id="a-CV"></a>无相修。<a id="a-CW"></a>无功用修。<a id="a-CX"></a>炽然修。<a id="a-CY"></a>无厌足修。<a id="a-CZ"></a>出生菩萨五种果。<a id="a-Ca"></a>所谓一念念中消灭一切染浊依止故。<a id="a-Cb"></a>二得出离种种想游于法乐故。<a id="a-Cc"></a>三了知一切处无量无分限相法光明故。<a id="a-Cd"></a>四所有清净分因缘。<a id="a-Ce"></a>不分别相而现行故。<a id="a-Cf"></a>法身圆满成就。<a id="a-Cg"></a>五由展转上上因所摄故。</p>
  <p id="aCh">释曰。<a id="a-Ci"></a>随于一地中即有五种修。<a id="a-Cj"></a>今当显示。<a id="a-Ck"></a>修奢摩他毗钵舍那。<a id="a-Cl"></a>由五种修故并得成就。<a id="a-Cm"></a>念念中消灭一切染浊依止者。<a id="a-Cn"></a>何者名染浊。<a id="a-Co"></a>谓烦恼障智障。<a id="a-Cp"></a>无始熏习种子彼障碍聚。<a id="a-Cq"></a>由总相缘奢摩他毗钵舍那智故。<a id="a-Cr"></a>得念念损减。<a id="a-Cs"></a>此聚破散故名消灭。<a id="a-Ct"></a>又复损减即是消灭。<a id="a-Cu"></a>离种种相得法乐之乐者。<a id="a-Cv"></a>于种种体相成立修多罗等。<a id="a-Cw"></a>谓法中离种种想。<a id="a-Cx"></a>于法乐中得乐。<a id="a-Cy"></a>非谓余乐。<a id="a-Cz"></a>此中乐者谓内乐故。<a id="a-D0"></a>复有别释奢摩他毗钵舍那。<a id="a-D1"></a>于法中若受若觉若观。<a id="a-D2"></a>非显著粗浅领纳顺行。<a id="a-D3"></a>然唯以忆念光明细领纳细顺行。<a id="a-D4"></a>一切处无量无分限相者。<a id="a-D5"></a>无十方分限了知。<a id="a-D6"></a>一切光明者如善诵经书。<a id="a-D7"></a>心即明了故。<a id="a-D8"></a>于清净分中无分别相现前者。<a id="a-D9"></a>谓与所应成就相应此清净分中无分别相而现前故。<a id="a-DA"></a>佛果即是所应成就。<a id="a-DB"></a>及法身圆满成就。<a id="a-DC"></a>最上上因所摄故者。<a id="a-DD"></a>于中圆满者。<a id="a-DE"></a>谓第十地。<a id="a-DF"></a>成就者。<a id="a-DG"></a>第十一佛地。<a id="a-DH"></a>此中所有法身最上上因所摄者。<a id="a-DI"></a>由此一切因出生佛地。<a id="a-DJ"></a>是故得为最胜。</p>
  <p id="aDK">论曰。<a id="a-DL"></a>于十地中修十波罗蜜各有增上。<a id="a-DM"></a>六地中六波罗蜜如前说。<a id="a-DN"></a>后四地中有四波罗蜜。<a id="a-DO"></a>方便善巧波罗蜜。<a id="a-DP"></a>六波罗蜜所聚集善根。<a id="a-DQ"></a>与一切众生共之。<a id="a-DR"></a>回向阿耨多罗三藐三菩提故。<a id="a-DS"></a>愿波罗蜜者发起未来世种种愿。<a id="a-DT"></a>诸波罗蜜因缘此能引摄故。<a id="a-DU"></a>力波罗蜜者由思量修习等力六波罗蜜得相续现行故。<a id="a-DV"></a>智波罗蜜者此成立六波罗蜜智。<a id="a-DW"></a>得自受用法乐。<a id="a-DX"></a>及成就众生故。<a id="a-DY"></a>复次此四波罗蜜是般若波罗蜜中无分别智后所得智摄。<a id="a-DZ"></a>应知。<a id="a-Da"></a>复次诸十地中一切波罗蜜非不修行。<a id="a-Db"></a>此诸地法门为诸波罗蜜藏所摄。</p>
  <p id="aDc">释曰。<a id="a-Dd"></a>于十地中修十波罗蜜各有增上者。<a id="a-De"></a>于十地经中说初地檀波罗蜜增胜。<a id="a-Df"></a>乃至十地智波罗蜜增胜。<a id="a-Dg"></a>是故以增胜故十地中说十波罗蜜。<a id="a-Dh"></a>于一切地中一切波罗蜜亦皆修习。<a id="a-Di"></a>六地中六波罗蜜者。<a id="a-Dj"></a>如次第显示。<a id="a-Dk"></a>初檀波罗蜜乃至第六般若波罗蜜。<a id="a-Dl"></a>如是等义如十地经中说。<a id="a-Dm"></a>此中不具足如前说。<a id="a-Dn"></a>后四地中有四波罗蜜者。<a id="a-Do"></a>由随于何处说六波罗蜜。<a id="a-Dp"></a>即彼处方便善巧等四波罗蜜皆在其中。<a id="a-Dq"></a>若说十波罗蜜。<a id="a-Dr"></a>彼中唯以无分别智为般若波罗蜜。<a id="a-Ds"></a>后得智摄余方便善巧等四波罗蜜。<a id="a-Dt"></a>是故于后四地中修四波罗蜜得成。<a id="a-Du"></a>论说善巧方便波罗蜜中。<a id="a-Dv"></a>与一切众生共者。<a id="a-Dw"></a>于中所有善得与众生共。<a id="a-Dx"></a>今当显示诸愿求无上菩提者。<a id="a-Dy"></a>皆欲作一切众生利益事。<a id="a-Dz"></a>要正觉菩提方得此欲。<a id="a-E0"></a>是故诸有思量所有善根皆回向。<a id="a-E1"></a>为作一切众生利益事。<a id="a-E2"></a>此名与一切众生共。<a id="a-E3"></a>又善巧方便者。<a id="a-E4"></a>即显悲智。<a id="a-E5"></a>六波罗蜜所聚集善根。<a id="a-E6"></a>由悲故与一切众生共。<a id="a-E7"></a>由智故不回向释梵等果报。<a id="a-E8"></a>是故由此智故不起烦恼。<a id="a-E9"></a>及不舍生死。<a id="a-EA"></a>于中不染。<a id="a-EB"></a>得成方便善巧故名方便善巧波罗蜜。<a id="a-EC"></a>由起种种愿力故得种种波罗蜜因缘。<a id="a-ED"></a>是名愿波罗蜜。<a id="a-EE"></a>未来中者未来世因相故名未来中。<a id="a-EF"></a>住此因中为彼未来故作种种愿。<a id="a-EG"></a>有修多罗中说二种力。<a id="a-EH"></a>谓思量力及修习力。<a id="a-EI"></a>虽无修习力。<a id="a-EJ"></a>以思量力故与诸波罗蜜相应。<a id="a-EK"></a>故得诸波罗蜜相续现行。<a id="a-EL"></a>此是力波罗蜜业事。<a id="a-EM"></a>如所显示诸波罗蜜皆是智所建立。<a id="a-EN"></a>此是智波罗蜜即是无分别般若波罗蜜自性。<a id="a-EO"></a>若为自受用法乐。<a id="a-EP"></a>及为成就同法众生故。<a id="a-EQ"></a>名成立诸波罗蜜。<a id="a-ER"></a>此法门为诸波罗蜜藏所摄者。<a id="a-ES"></a>此中波罗蜜藏者。<a id="a-ET"></a>谓一切大乘法此十地法门是波罗蜜藏所摄。<a id="a-EU"></a>非声闻藏所摄故。<a id="a-EV"></a>一切波罗蜜于诸地修习得成。<a id="a-EW"></a>此诸地法门最高大故。<a id="a-EX"></a>一切诸佛遍一切佛刹中演说。<a id="a-EY"></a>又此法门胜故。<a id="a-EZ"></a>于最初时及于最胜处说。<a id="a-Ea"></a>最牢固住处说。<a id="a-Eb"></a>以其胜故。<a id="a-Ec"></a>故言胜。</p>
  <p data-pb></p>
  <h2 id="aEd">修时章第五</h2>
  <p id="aEe">论曰。<a id="a-Ef"></a>复次于几时修此诸地得圆满。<a id="a-Eg"></a>有五种人于三阿僧祇劫中。<a id="a-Eh"></a>谓信行地人初阿僧祇劫净心行有相行无相行六种地及七地。<a id="a-Ei"></a>第二阿僧祇劫。<a id="a-Ej"></a>即此无相中无功用行已上。<a id="a-Ek"></a>乃至十地第三阿僧祇劫修行圆满此中有偈。</p>
  <p id="aEl">净妙胜上力　　牢固心转胜</p>
  <p id="aEm">菩萨三僧祇　　说名正修行</p>
  <p id="aEn">释曰。<a id="a-Eo"></a>五种人三阿僧祇者。<a id="a-Ep"></a>于中信行者。<a id="a-Eq"></a>谓于彼义中依信而行故。<a id="a-Er"></a>此地初阿僧祇满。<a id="a-Es"></a>此阿僧祇满已得净心地。<a id="a-Et"></a>通达真如故。<a id="a-Eu"></a>即此净心行。<a id="a-Ev"></a>于十地中六地已还有相行。<a id="a-Ew"></a>第七地无相有功用行。<a id="a-Ex"></a>即得第二阿僧祇满。<a id="a-Ey"></a>若入八地得无功用行。<a id="a-Ez"></a>然未成就彼无功用行。<a id="a-F0"></a>九地十地得满此无功用行。<a id="a-F1"></a>此人是第三阿僧祇劫。<a id="a-F2"></a>即此一人成立五种。<a id="a-F3"></a>如须陀洹斯陀含阿那含等。<a id="a-F4"></a>随位处差别故。<a id="a-F5"></a>如所说三阿僧祇满得菩提。<a id="a-F6"></a>于无始生死中修行施等。<a id="a-F7"></a>及逢值诸佛齐何已来。<a id="a-F8"></a>说为三阿僧祇劫。<a id="a-F9"></a>此义偈中显示。<a id="a-FA"></a>净妙胜上力者。<a id="a-FB"></a>谓得善根力及愿力。<a id="a-FC"></a>于中善根力者。<a id="a-FD"></a>散乱等不能破坏应知。<a id="a-FE"></a>愿力者。<a id="a-FF"></a>恒与善友同聚应知。<a id="a-FG"></a>牢固心转胜者。<a id="a-FH"></a>谓发起牢固心。<a id="a-FI"></a>及修行转胜。<a id="a-FJ"></a>于中牢固心者。<a id="a-FK"></a>善友力故。<a id="a-FL"></a>不舍菩提心应知。<a id="a-FM"></a>行转胜者。<a id="a-FN"></a>谓现在及后生生中。<a id="a-FO"></a>善根增长无有退减应知。<a id="a-FP"></a>余句可解释。<a id="a-FQ"></a>因果修差别胜相竟。</p>
 </body>
</html>