<!doctype html>
<html id="z3IBVOuwv" data-ver="872">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释论卷第九</h1>
  <h2 id="a2">释增上慧学胜相胜语第八之二</h2>
  <p id="a3">论曰。<a id="a-4"></a>于方便无分别智中有三种。<a id="a-5"></a>谓因缘引摄数习等。<a id="a-6"></a>出生差别故。<a id="a-7"></a>无分别智亦有三种。<a id="a-8"></a>谓知足不颠倒无戏论等无分别故。<a id="a-9"></a>无分别后得智有五种。<a id="a-A"></a>谓通达忆念成立和合如意等。<a id="a-B"></a>显示差别。</p>
  <p id="aC">释曰。<a id="a-D"></a>因缘引摄数习等出生差别故者。<a id="a-E"></a>此是方便无分别三种。<a id="a-F"></a>由或以种性力。<a id="a-G"></a>或以现前数习力故得生。<a id="a-H"></a>于中种性力者。<a id="a-I"></a>即是从因得生。<a id="a-J"></a>数习力者即是现在身丈夫力作。<a id="a-K"></a>非从因生。<a id="a-L"></a>知足无颠倒不戏论无分别故者。<a id="a-M"></a>于中知足无分别者。<a id="a-N"></a>应知是闻思体究竟。<a id="a-O"></a>由满足故不复分别故。<a id="a-P"></a>名知足无分别。<a id="a-Q"></a>于闻思位究竟时自知得到究竟处。<a id="a-R"></a>此菩萨住在凡夫地。<a id="a-S"></a>生满足心。<a id="a-T"></a>作是念。<a id="a-U"></a>闻思事只齐于此。<a id="a-V"></a>以是义故说为知足无分别。<a id="a-W"></a>复次应知。<a id="a-X"></a>有世间知足无分别。<a id="a-Y"></a>若得于有顶处见为涅槃。<a id="a-Z"></a>生知足心。<a id="a-a"></a>谓更无余处故名知足无分别。<a id="a-b"></a>不颠倒无分别者应知是声闻等。<a id="a-c"></a>由诸声闻通达真实故得无常等四无倒智。<a id="a-d"></a>于常等四倒相中不复颠倒分别。<a id="a-e"></a>无戏论无分别者应知。<a id="a-f"></a>是诸菩萨由诸菩萨知一切法乃至菩提。<a id="a-g"></a>无戏论无分别故不复分别。<a id="a-h"></a>无戏论者。<a id="a-i"></a>谓出语言道过世间智由此智非言语所说。<a id="a-j"></a>亦非世智所知故。<a id="a-k"></a>复次无分别后得智。<a id="a-l"></a>有五种差别应知。<a id="a-m"></a>谓通达忆念成立和合如意等。<a id="a-n"></a>显示差别故者。<a id="a-o"></a>于中通达显示。<a id="a-p"></a>忆念显示。<a id="a-q"></a>成立显示。<a id="a-r"></a>和合显示。<a id="a-s"></a>如意显示等五种差别。<a id="a-t"></a>此中通达显示者。<a id="a-u"></a>若通达已即于彼时显示云。<a id="a-v"></a>我已通达作如是显示。<a id="a-w"></a>显示者。<a id="a-x"></a>谓决定知故忆念显示者若出定已忆念言。<a id="a-y"></a>我已通达无分别也。<a id="a-z"></a>成立显示者如所通达为他解说。<a id="a-10"></a>和合显示者以一切法为一抟相。<a id="a-11"></a>总相攀缘智。<a id="a-12"></a>由此观智即得转依。<a id="a-13"></a>如意显示者由此转依故即得如意显示。<a id="a-14"></a>由随心所念一切自在。<a id="a-15"></a>由此自在若以地等为金等即得成就。<a id="a-16"></a>由显示故为此如意故。<a id="a-17"></a>显示故名如意显示。<a id="a-18"></a>何以故。<a id="a-19"></a>由经说。<a id="a-1A"></a>以显示及如意故。<a id="a-1B"></a>已成立无分别智。<a id="a-1C"></a>未说成就因缘故。<a id="a-1D"></a>复以偈显示。</p>
  <p id="a1E">论曰。<a id="a-1F"></a>更有别偈成就无分别智。</p>
  <p id="a1G">鬼畜人天等　　各随其所应</p>
  <p id="a1H">一切意有异　　故知义不成</p>
  <p id="a1I">过去等及梦　　并余二影像</p>
  <p id="a1J">无有为攀缘　　然彼攀缘成</p>
  <p id="a1K">若义成为境　　无无分别智</p>
  <p id="a1L">此智若不有　　佛果无可得</p>
  <p id="a1M">得自在菩萨　　乐欲自在故</p>
  <p id="a1N">如念地等成　　得定者亦尔</p>
  <p id="a1O">成就观行人　　智人得寂静</p>
  <p id="a1P">思惟一切法　　如其义显现</p>
  <p id="a1Q">智行无分别　　一切义不现</p>
  <p id="a1R">即知无有义　　识亦不得有</p>
  <p id="a1S">释曰。<a id="a-1T"></a>此中鬼畜人天等各随其所应者。<a id="a-1U"></a>畜生以为水。<a id="a-1V"></a>饿鬼为高原。<a id="a-1W"></a>如人见粪为秽。<a id="a-1X"></a>猪等畜生见为净妙。<a id="a-1Y"></a>如人见饮食为净。<a id="a-1Z"></a>于诸天见为不净。<a id="a-1a"></a>以此道理显示。<a id="a-1b"></a>于一物中各随其意见有差别。<a id="a-1c"></a>是故应知义无所有故。<a id="a-1d"></a>彼等所取既不成就。<a id="a-1e"></a>若尔义无所有故识应不缘境而生。<a id="a-1f"></a>答亦有识不缘境而生。<a id="a-1g"></a>如梦及过去未来等。<a id="a-1h"></a>无实攀缘即自体攀缘。<a id="a-1i"></a>如镜像及定境亦尔次以偈显示。<a id="a-1j"></a>过去等及梦此偈者。<a id="a-1k"></a>于中后半偈释前半偈。<a id="a-1l"></a>如其次第应知。<a id="a-1m"></a>由无实攀缘故无攀缘。<a id="a-1n"></a>非无攀缘即自攀缘故。<a id="a-1o"></a>谓自心为境而攀缘故。<a id="a-1p"></a>即是过去未来及梦并二影像等次第相应。<a id="a-1q"></a>若义成为境无无分别智者。<a id="a-1r"></a>若义有自性则无无分别智。<a id="a-1s"></a>若汝言无无分别智有何失者。<a id="a-1t"></a>此智若不有佛果无可得。<a id="a-1u"></a>若无分别智不有则不能得佛果。<a id="a-1v"></a>是故决定应有应知。<a id="a-1w"></a>得自在菩萨者。<a id="a-1x"></a>谓已得自在力故胜解自在故者。<a id="a-1y"></a>得乐欲自在故如念地等成者。<a id="a-1z"></a>谓欲以地等诸物成金等相。<a id="a-20"></a>即能成故。<a id="a-21"></a>得定者亦尔者。<a id="a-22"></a>谓得定人及余声闻等故。<a id="a-23"></a>成就观行人者。<a id="a-24"></a>谓成就毗钵舍那故。<a id="a-25"></a>智人者即是诸菩萨。<a id="a-26"></a>得寂静者。<a id="a-27"></a>谓得三摩提故。<a id="a-28"></a>思惟一切法如其义显现者。<a id="a-29"></a>由诸菩萨于如是如是修多罗等法。<a id="a-2A"></a>义思念时如念显现。<a id="a-2B"></a>若念佛时随所思念。<a id="a-2C"></a>于彼彼法中佛义显现。<a id="a-2D"></a>如是色受等义显现亦尔故。<a id="a-2E"></a>智行无分别一切义不现者。<a id="a-2F"></a>智正行无分别时。<a id="a-2G"></a>由一切义不现故。<a id="a-2H"></a>即知义无有。<a id="a-2I"></a>由义无所有故识亦成无所有。<a id="a-2J"></a>此识无所有今当显示。<a id="a-2K"></a>识亦不得有者。<a id="a-2L"></a>所识既不有能识则不成。<a id="a-2M"></a>是故应知无所有。<a id="a-2N"></a>此义应知。<a id="a-2O"></a>相中已具解释。</p>
  <p id="a2P">论曰。<a id="a-2Q"></a>般若波罗蜜与无分别智无有差别。<a id="a-2R"></a>如经说菩萨住般若波罗蜜中已。<a id="a-2S"></a>与不住相应故。<a id="a-2T"></a>修余波罗蜜得满足。<a id="a-2U"></a>云何不住相应而得满足。<a id="a-2V"></a>谓远离五种住处故。<a id="a-2W"></a>一远离外道我执处故。<a id="a-2X"></a>二远离不见真实菩萨分别处故。<a id="a-2Y"></a>三远离生死涅槃二边处故。<a id="a-2Z"></a>四远离唯断烦恼障生知足处故。<a id="a-2a"></a>五远离舍众生利益事。<a id="a-2b"></a>住无余涅槃界处故。</p>
  <p id="a2c">释曰。<a id="a-2d"></a>此无分别智。<a id="a-2e"></a>即是般若波罗蜜。<a id="a-2f"></a>何以故。<a id="a-2g"></a>由经说住般若波罗蜜中。<a id="a-2h"></a>已与不住相应。<a id="a-2i"></a>如是等为欲令知此义故。<a id="a-2j"></a>以经文显示。<a id="a-2k"></a>如是住不住相应中满足余波罗蜜。<a id="a-2l"></a>远离外道我执处者。<a id="a-2m"></a>如外道住般若中有我执。<a id="a-2n"></a>念云。<a id="a-2o"></a>我住般若中。<a id="a-2p"></a>此是般若。<a id="a-2q"></a>菩萨远离如是外道住相故。<a id="a-2r"></a>得住无住相应般若中。<a id="a-2s"></a>远离不见真实菩萨分别处者。<a id="a-2t"></a>如不见真实。<a id="a-2u"></a>菩萨于无分别般若波罗蜜中。<a id="a-2v"></a>分别言。<a id="a-2w"></a>此是般若波罗蜜。<a id="a-2x"></a>无如是分别故。<a id="a-2y"></a>名不住相应。<a id="a-2z"></a>远离生死涅槃二边处者。<a id="a-30"></a>如世间住生死边。<a id="a-31"></a>声闻等住涅槃边。<a id="a-32"></a>菩萨不如是。<a id="a-33"></a>不住此二即是不住相应应知。<a id="a-34"></a>远离唯断烦恼障生知足者。<a id="a-35"></a>如声闻唯断烦恼障生知足。<a id="a-36"></a>菩萨不如是由此意故言诸菩萨不住相应行应知。<a id="a-37"></a>远离舍众生利益事住无余涅槃界处者。<a id="a-38"></a>如声闻舍利益众生事。<a id="a-39"></a>于无余涅槃而取涅槃。<a id="a-3A"></a>菩萨不尔。<a id="a-3B"></a>如是不住声闻所住。<a id="a-3C"></a>是名不住相应。<a id="a-3D"></a>声闻智与菩萨智有五种差别相。<a id="a-3E"></a>今当显示。</p>
  <p id="a3F">论曰。<a id="a-3G"></a>声闻智与此菩萨智有何差别。<a id="a-3H"></a>有五种差别应知。<a id="a-3I"></a>一无分别差别。<a id="a-3J"></a>谓阴等法无分别故。<a id="a-3K"></a>二无分限差别。<a id="a-3L"></a>谓通达真如入一切种应知。<a id="a-3M"></a>为一切众生无有分限故。<a id="a-3N"></a>三无住差别。<a id="a-3O"></a>谓入无住涅槃故。<a id="a-3P"></a>四毕竟差别。<a id="a-3Q"></a>谓趣无余涅槃界不尽故。<a id="a-3R"></a>五无上差别。<a id="a-3S"></a>谓最为胜上无有余乘胜过故。</p>
  <p id="a3T">五种差别智　　大悲以为体</p>
  <p id="a3U">世出世果报　　当知不为远</p>
  <p id="a3V">释曰。<a id="a-3W"></a>于中无分别差别者。<a id="a-3X"></a>由诸声闻攀缘阴等。<a id="a-3Y"></a>生分别智。<a id="a-3Z"></a>诸菩萨智。<a id="a-3a"></a>于阴等不生分别故。<a id="a-3b"></a>无分限差别者通达人法二无我故应知。<a id="a-3c"></a>无有分限。<a id="a-3d"></a>由诸菩萨于一切应知中智生故。<a id="a-3e"></a>声闻唯知苦等谛为众生亦无分限。<a id="a-3f"></a>菩萨为一切众生故求菩提。<a id="a-3g"></a>声闻唯为自利故。<a id="a-3h"></a>无住差别者。<a id="a-3i"></a>诸菩萨得无住处涅槃非诸声闻此差别。<a id="a-3j"></a>毕竟差别者。<a id="a-3k"></a>于中言差别者。<a id="a-3l"></a>于无余涅槃界中。<a id="a-3m"></a>声闻涅槃则有尽灭。<a id="a-3n"></a>菩萨涅槃则不尔。<a id="a-3o"></a>无上差别者声闻乘有上。<a id="a-3p"></a>菩萨大乘则无有上。<a id="a-3q"></a>是故此为差别。<a id="a-3r"></a>此义偈中显示五种差别智等中。<a id="a-3s"></a>世出世果报者。<a id="a-3t"></a>谓色无色界是世间果报声闻等是出世果报。</p>
  <p id="a3u">论曰。<a id="a-3v"></a>若菩萨如是增上戒增上心增上慧等功德果报具足。<a id="a-3w"></a>已于一切义利中得自在者。<a id="a-3x"></a>何故现见有诸众生。<a id="a-3y"></a>受诸贫苦。<a id="a-3z"></a>由见是诸众生于彼义利业障故。<a id="a-40"></a>由见若与其乐果报。<a id="a-41"></a>于诸善法中碍其起善故。<a id="a-42"></a>由见其无有义利。<a id="a-43"></a>则厌恶现前故。<a id="a-44"></a>由见其若得果报。<a id="a-45"></a>为聚集不善法因故。<a id="a-46"></a>由见其若得果报。<a id="a-47"></a>与余无量众生作逼恼因故。<a id="a-48"></a>以是义故现见众生受诸苦恼。<a id="a-49"></a>此中有偈。</p>
  <p id="a4A">见业碍现前　　集恶逼恼他</p>
  <p id="a4B">当知是众生　　不得菩萨施</p>
  <p id="a4C">释曰。<a id="a-4D"></a>得自在菩萨。<a id="a-4E"></a>以此因缘虽有大悲而不与众生富乐。<a id="a-4F"></a>今显示此意。<a id="a-4G"></a>于中见诸众生业障故者。<a id="a-4H"></a>是诸众生于菩萨威力中有业障碍故。<a id="a-4I"></a>由彼等于菩萨智有障碍所碍。<a id="a-4J"></a>菩萨虽有堪能。<a id="a-4K"></a>见此事故于其贫苦即生舍心。<a id="a-4L"></a>此中显饿鬼见河水为譬。<a id="a-4M"></a>如河有水若欲饮时无人障碍。<a id="a-4N"></a>然饿鬼由自罪业故。<a id="a-4O"></a>不能得饮。<a id="a-4P"></a>此亦如是河喻菩萨。<a id="a-4Q"></a>财物喻水。<a id="a-4R"></a>饿鬼喻众生。<a id="a-4S"></a>犹如彼水。<a id="a-4T"></a>是诸众生。<a id="a-4U"></a>于彼财物不能得受用。<a id="a-4V"></a>其义亦尔。<a id="a-4W"></a>由见与乐碍其起善者。<a id="a-4X"></a>复有余人虽无业障。<a id="a-4Y"></a>然此人得见菩萨时。<a id="a-4Z"></a>于相续中生起善法。<a id="a-4a"></a>若与此人果报以受富乐故。<a id="a-4b"></a>于起善则断绝。<a id="a-4c"></a>菩萨作是思量。<a id="a-4d"></a>宁令贫苦随顺起善。<a id="a-4e"></a>以此道理不与富乐。<a id="a-4f"></a>由见其厌恶现前故者。<a id="a-4g"></a>或复有人厌恶现前。<a id="a-4h"></a>菩萨见其贫苦。<a id="a-4i"></a>而于善不善中胜上厌恶现前思量。<a id="a-4j"></a>是已于彼众生不与富乐。<a id="a-4k"></a>由见其苦受果报。<a id="a-4l"></a>增长不善因者。<a id="a-4m"></a>又复有人于贫穷时。<a id="a-4n"></a>不得聚集不善法。<a id="a-4o"></a>菩萨见已作是思量。<a id="a-4p"></a>宁令贫穷。<a id="a-4q"></a>莫令造作不善。<a id="a-4r"></a>故于彼等不与富乐。<a id="a-4s"></a>由见其若得果报。<a id="a-4t"></a>与余无量众生作逼恼因故者。<a id="a-4u"></a>又复有人得大果报。<a id="a-4v"></a>则苦恼无量众生。<a id="a-4w"></a>是故宁令一身独受贫苦。<a id="a-4x"></a>于理为胜。<a id="a-4y"></a>莫令苦恼无量众生。<a id="a-4z"></a>是故不与富乐。<a id="a-50"></a>如是等义偈中显示。<a id="a-51"></a>此中业障碍故。<a id="a-52"></a>生起善根故。<a id="a-53"></a>善现前故。<a id="a-54"></a>聚集不善故。<a id="a-55"></a>逼恼余众生故。<a id="a-56"></a>菩萨见其如此不与富乐。<a id="a-57"></a>即是偈中业及碍现前。<a id="a-58"></a>集恶逼恼他。<a id="a-59"></a>以此显示余义可解。<a id="a-5A"></a>释增上慧学竟。</p>
  <p data-pb></p>
  <h2 id="a5B">释寂灭胜相胜语第九</h2>
  <p id="a5C">论曰。<a id="a-5D"></a>如是已说增上慧学胜相。<a id="a-5E"></a>寂灭胜相云何可见。<a id="a-5F"></a>诸菩萨寂灭即是无住处涅槃。<a id="a-5G"></a>以舍离烦恼不舍生死。<a id="a-5H"></a>共依止转依为相。<a id="a-5I"></a>此中生死者是依他性染污分。<a id="a-5J"></a>涅槃者即是依他性清净分。<a id="a-5K"></a>依止者即是依他性具二分。<a id="a-5L"></a>转依者即是依他性对治起时染污分灭。<a id="a-5M"></a>清净分显。</p>
  <p id="a5N">释曰。<a id="a-5O"></a>无住处涅槃相者。<a id="a-5P"></a>即是舍离烦恼不舍生死。<a id="a-5Q"></a>共依止转依为相者。<a id="a-5R"></a>住此转时不令烦恼得住。<a id="a-5S"></a>然不舍生死。<a id="a-5T"></a>染分故名依他。<a id="a-5U"></a>即此净分故名涅槃。<a id="a-5V"></a>二分故即是彼依止。<a id="a-5W"></a>转依亦即此中得成。<a id="a-5X"></a>由此中对治起时。<a id="a-5Y"></a>染分不行净分行故。</p>
  <p id="a5Z">论曰。<a id="a-5a"></a>复次此转略说有六种。<a id="a-5b"></a>一益力损能转。<a id="a-5c"></a>由信解力住闻熏习故。<a id="a-5d"></a>有惭微烦恼行不行故。<a id="a-5e"></a>二通达转。<a id="a-5f"></a>谓已入地诸菩萨。<a id="a-5g"></a>真实不真实显现在前故乃至六地。<a id="a-5h"></a>三修习转。<a id="a-5i"></a>有障碍一切相不显现。<a id="a-5j"></a>真如显现故乃至十地。<a id="a-5k"></a>四果圆满转。<a id="a-5l"></a>无障碍一切相不显现。<a id="a-5m"></a>最清净真如显现。<a id="a-5n"></a>得一切相自在故。<a id="a-5o"></a>五下劣转诸声闻等通达人无我故。<a id="a-5p"></a>一向背生死一向舍离生死。<a id="a-5q"></a>六旷大转。<a id="a-5r"></a>诸菩萨通达法无我故。<a id="a-5s"></a>见生死即是寂静。<a id="a-5t"></a>灭烦恼而不舍离故。<a id="a-5u"></a>诸菩萨于下劣转中有何过失。<a id="a-5v"></a>不念利益众生事故。<a id="a-5w"></a>菩萨法应超过下乘。<a id="a-5x"></a>同其解脱此是过失。<a id="a-5y"></a>诸菩萨于旷大转中有何功德。<a id="a-5z"></a>于生死法中以自依止转为依止故。<a id="a-60"></a>得身自在于一切趣显示一切身故。<a id="a-61"></a>以种种调伏方便。<a id="a-62"></a>调伏安立于世间果报及三乘中。<a id="a-63"></a>此为功德。</p>
  <p id="a64">释曰。<a id="a-65"></a>此转复有六种。<a id="a-66"></a>益力损能转者。<a id="a-67"></a>阿梨耶识中染污熏习。<a id="a-68"></a>损其能益对治力。<a id="a-69"></a>是故得转住。<a id="a-6A"></a>解行地者。<a id="a-6B"></a>住闻熏习力已得转依故。<a id="a-6C"></a>若烦恼现行彼有惭愧故。<a id="a-6D"></a>现行烦恼熏习薄少。<a id="a-6E"></a>通达转中真实不真实显现者。<a id="a-6F"></a>由正入地时为真实显现因故。<a id="a-6G"></a>即于彼。<a id="a-6H"></a>时得转依。<a id="a-6I"></a>或时出观此即为不真实显现因乃至六地。<a id="a-6J"></a>修习转者。<a id="a-6K"></a>于应知障中有碍。<a id="a-6L"></a>此菩萨已一切相不复显现故。<a id="a-6M"></a>得转依。<a id="a-6N"></a>此转乃至十地。<a id="a-6O"></a>果圆满转中一切障不复障碍者。<a id="a-6P"></a>此菩萨已一切相不显现。<a id="a-6Q"></a>无有一切障碍。<a id="a-6R"></a>见最清净真如故。<a id="a-6S"></a>得此于一切相中得自在故得依止。<a id="a-6T"></a>由得此相自在故。<a id="a-6U"></a>能作随意利益众生事。<a id="a-6V"></a>旷大转者。<a id="a-6W"></a>由于生死见其寂静。<a id="a-6X"></a>烦恼即灭非有所舍。<a id="a-6Y"></a>但烦恼不染由处染不染故。<a id="a-6Z"></a>不舍生死此有何功德此旷大转。<a id="a-6a"></a>诸菩萨以自依止转依故。<a id="a-6b"></a>于一切法得自在。<a id="a-6c"></a>于一切趣中显示同一切身[怡-台+龍]悷不调众生。<a id="a-6d"></a>以种种调伏方便智调伏。<a id="a-6e"></a>安立于富乐及三乘中。<a id="a-6f"></a>此为功德。<a id="a-6g"></a>是中富乐者是世间果报故。</p>
  <p id="a6h">论曰。<a id="a-6i"></a>为转依此中有偈。</p>
  <p id="a6j">凡夫覆真实　　一切虚妄现</p>
  <p id="a6k">诸菩萨离妄　　一切真实现</p>
  <p id="a6l">应知现不现　　真实不真实</p>
  <p id="a6m">此依止转已　　名解脱如意</p>
  <p id="a6n">生死及涅槃　　若平等智生</p>
  <p id="a6o">生死即涅槃　　彼人得如是</p>
  <p id="a6p">即得于生死　　非舍非非舍</p>
  <p id="a6q">亦即于涅槃　　非得非非得</p>
  <p id="a6r">释曰。<a id="a-6s"></a>为显转依故说偈。<a id="a-6t"></a>如诸凡夫由无明故。<a id="a-6u"></a>覆障真实。<a id="a-6v"></a>虚妄显现。<a id="a-6w"></a>即是众生等相。<a id="a-6x"></a>如是诸圣人真实显现故。<a id="a-6y"></a>舍离众生等相。<a id="a-6z"></a>由断虚妄无明故。<a id="a-70"></a>得如是。<a id="a-71"></a>应知现不现真实不真实者。<a id="a-72"></a>虚妄分别不显现。<a id="a-73"></a>真实成就性显现。<a id="a-74"></a>是名转依。<a id="a-75"></a>于转依中虚妄不现行真实现行。<a id="a-76"></a>此即是解脱相应名解脱如意者。<a id="a-77"></a>如意欲行皆得解脱。<a id="a-78"></a>非如声闻毕竟涅槃犹如斩首。<a id="a-79"></a>得如是解脱。<a id="a-7A"></a>生死及涅槃若平等智生者。<a id="a-7B"></a>于生死涅槃二种。<a id="a-7C"></a>平等智生。<a id="a-7D"></a>此二无有差别故者。<a id="a-7E"></a>若即于彼时故复次生死涅槃云何得平等。<a id="a-7F"></a>由烦恼为生死。<a id="a-7G"></a>烦恼法无我。<a id="a-7H"></a>菩萨通达此法。<a id="a-7I"></a>无我智生见彼诸法皆无所有。<a id="a-7J"></a>诸有生死即是涅槃。<a id="a-7K"></a>见生死法即是涅槃寂静。<a id="a-7L"></a>若如是有何所得。<a id="a-7M"></a>即得于生死非舍非非舍故。<a id="a-7N"></a>非舍者由诸有生死即是涅槃故。<a id="a-7O"></a>非非舍者舍故。<a id="a-7P"></a>由于此中不染故。<a id="a-7Q"></a>见无所有故若得如是。<a id="a-7R"></a>亦即于涅槃非得非非得。<a id="a-7S"></a>由彼法不异涅槃是故非得。<a id="a-7T"></a>由于彼法见其寂静。<a id="a-7U"></a>与涅槃无有差别。<a id="a-7V"></a>是故非非得。<a id="a-7W"></a>释学果寂灭竟。</p>
  <p data-pb></p>
  <h2 id="a7X">释智胜相胜语第十之一</h2>
  <p id="a7Y">论曰。<a id="a-7Z"></a>如是已说寂灭胜相。<a id="a-7a"></a>智胜相云何可见。<a id="a-7b"></a>三种佛身故。<a id="a-7c"></a>应知是智胜相。<a id="a-7d"></a>谓自性身。<a id="a-7e"></a>受用身变化身。<a id="a-7f"></a>此中自性身者。<a id="a-7g"></a>即是如来法身。<a id="a-7h"></a>一切法中自在依止故。<a id="a-7i"></a>受用身者此显诸佛种种大集轮。<a id="a-7j"></a>法身为依止。<a id="a-7k"></a>清净佛刹中。<a id="a-7l"></a>受用大乘法果报故。<a id="a-7m"></a>变化身者。<a id="a-7n"></a>亦以法身为依止。<a id="a-7o"></a>处兜率陀宫故。<a id="a-7p"></a>及降生受欲乐。<a id="a-7q"></a>出家往外道中。<a id="a-7r"></a>修行苦行正觉菩提转法轮入大涅槃。<a id="a-7s"></a>所显示故。</p>
  <p id="a7t">释曰。<a id="a-7u"></a>智胜相此中解说。<a id="a-7v"></a>即以三身显智胜相。<a id="a-7w"></a>自性身为一切法自在依止。<a id="a-7x"></a>受用身者即以前所说。<a id="a-7y"></a>自性身为所依。<a id="a-7z"></a>种种诸佛大集轮故。<a id="a-80"></a>得显于清净佛刹中。<a id="a-81"></a>大乘修多罗等法为因故。<a id="a-82"></a>得受用法乐此为依止。<a id="a-83"></a>复有别义为受用清净佛刹故。<a id="a-84"></a>及受用法乐故以此为依止。<a id="a-85"></a>变化身中始从兜率陀宫。<a id="a-86"></a>乃至入涅槃等者。<a id="a-87"></a>为显示同天人法。<a id="a-88"></a>以此为依止。</p>
  <p id="a89">论曰。<a id="a-8A"></a>此中有郁陀那(隋云摄持)</p>
  <p id="a8B">相得及自在　　依止与摄持</p>
  <p id="a8C">差别德甚深　　念业等佛身</p>
  <p id="a8D">何者为相。<a id="a-8E"></a>诸佛法身略说有五种相。<a id="a-8F"></a>应知一转依相。<a id="a-8G"></a>谓一切障染污分依他性灭处。<a id="a-8H"></a>为解脱一切障。<a id="a-8I"></a>于一切法得自在现前。<a id="a-8J"></a>清净分依他性显故。<a id="a-8K"></a>二白法自体相。<a id="a-8L"></a>六波罗蜜满足得十自在。<a id="a-8M"></a>谓命自在心自在众具自在。<a id="a-8N"></a>此陀那波罗蜜满足故。<a id="a-8O"></a>业自在生自在。<a id="a-8P"></a>尸罗波罗蜜满足故。<a id="a-8Q"></a>胜解自在。<a id="a-8R"></a>羼提波罗蜜满足故。<a id="a-8S"></a>愿自在。<a id="a-8T"></a>毗离耶波罗蜜满足故。<a id="a-8U"></a>神力自在。<a id="a-8V"></a>五通所摄禅波罗蜜满足故。<a id="a-8W"></a>智自在法自在。<a id="a-8X"></a>般若波罗蜜满足故。<a id="a-8Y"></a>三无二相。<a id="a-8Z"></a>谓有无无二相故。<a id="a-8a"></a>一切法无所有。<a id="a-8b"></a>此空相不无故。<a id="a-8c"></a>有为无为无二为相。<a id="a-8d"></a>非业烦恼所为。<a id="a-8e"></a>然似有所为自在显示故。<a id="a-8f"></a>一异无二相。<a id="a-8g"></a>于中一切诸佛依止无差别。<a id="a-8h"></a>然无量身相续证正觉故。<a id="a-8i"></a>此中有偈。</p>
  <p id="a8j">我取无有故　　依止无差别</p>
  <p id="a8k">前后次第证　　假名说差别</p>
  <p id="a8l">性行别非虚　　具无初无别</p>
  <p id="a8m">非一亦非多　　无垢依止故</p>
  <p id="a8n">四常相谓真如清净为相。<a id="a-8o"></a>本愿所引佛事不休息故。<a id="a-8p"></a>五不思议相。<a id="a-8q"></a>此真如清净唯自证知。<a id="a-8r"></a>世间譬喻不可得。<a id="a-8s"></a>非分别所行故。</p>
  <p id="a8t">释曰。<a id="a-8u"></a>此郁陀那偈中。<a id="a-8v"></a>谓相得等。<a id="a-8w"></a>此中相者。<a id="a-8x"></a>即法身相有五种。<a id="a-8y"></a>应知转依相。<a id="a-8z"></a>谓一切障染污分。<a id="a-90"></a>依他性灭。<a id="a-91"></a>由染污分依他性灭故。<a id="a-92"></a>于一切障得解脱。<a id="a-93"></a>一切法中自在现前。<a id="a-94"></a>清净分依他性显者。<a id="a-95"></a>由于一切法得自在故。<a id="a-96"></a>依他性一分清净性。<a id="a-97"></a>即得显现。<a id="a-98"></a>白法体相者。<a id="a-99"></a>谓六波罗蜜圆满故。<a id="a-9A"></a>得法身十种自在。<a id="a-9B"></a>此是白法体。<a id="a-9C"></a>于中命自在者。<a id="a-9D"></a>欲得自身齐几许时住。<a id="a-9E"></a>即能显示。<a id="a-9F"></a>应知心自在者。<a id="a-9G"></a>于尔许时住。<a id="a-9H"></a>不为生死所染污故。<a id="a-9I"></a>众具自在者谓食等十种众具。<a id="a-9J"></a>诸佛如念即得。<a id="a-9K"></a>应知此三由陀那波罗蜜圆满为因。<a id="a-9L"></a>应知如偈说。</p>
  <p id="a9M">诸菩萨思惟　　若净若不净</p>
  <p id="a9N">一切皆成善　　是为意自在</p>
  <p id="a9O">业自在生自在。<a id="a-9P"></a>由尸罗波罗蜜满故者。<a id="a-9Q"></a>摄因及所生果故。<a id="a-9R"></a>又以此故身口业自在转应知。<a id="a-9S"></a>由随欲所生即彼业现前生自在者。<a id="a-9T"></a>谓生处自在转应知。<a id="a-9U"></a>由于善恶等趣。<a id="a-9V"></a>随意欲生即能生故。<a id="a-9W"></a>尸罗因名为业。<a id="a-9X"></a>尸罗果名为生。<a id="a-9Y"></a>由此道理即得显其自在故。<a id="a-9Z"></a>信解自在由忍波罗蜜圆满故者。<a id="a-9a"></a>诸法皆随心转故。<a id="a-9b"></a>得随所乐欲。<a id="a-9c"></a>如所乐欲一切事悉成就故。<a id="a-9d"></a>愿自在是毗离耶波罗蜜圆满果者。<a id="a-9e"></a>由精进一切发行皆究竟。<a id="a-9f"></a>一切思量事悉成就故。<a id="a-9g"></a>五通所摄神力自在。<a id="a-9h"></a>是禅波罗蜜圆满果者。<a id="a-9i"></a>由心有堪能出生神通故。<a id="a-9j"></a>智自在法自在。<a id="a-9k"></a>是般若波罗蜜圆满果者。<a id="a-9l"></a>般若力故安立阴等。<a id="a-9m"></a>及得此后一切种智。<a id="a-9n"></a>无二相中非有相者。<a id="a-9o"></a>一切法无有相故。<a id="a-9p"></a>非无相者有空自性故。<a id="a-9q"></a>有为无为无二相者。<a id="a-9r"></a>谓非有为自性。<a id="a-9s"></a>非无为自性故。<a id="a-9t"></a>于中非业烦恼所生故非有为相。<a id="a-9u"></a>亦是有为相者。<a id="a-9v"></a>于有为中已得自在。<a id="a-9w"></a>处处显示。<a id="a-9x"></a>由此义故名有为相。<a id="a-9y"></a>一异无二为相者。<a id="a-9z"></a>于法身中由依止无别。<a id="a-A0"></a>是故无异相。<a id="a-A1"></a>由无量身得至故不得为一相。<a id="a-A2"></a>于此二中不可偏说故。<a id="a-A3"></a>名无二相。<a id="a-A4"></a>此义以偈显示。<a id="a-A5"></a>我取无有故依止无差别者。<a id="a-A6"></a>于世中我取力故有身差别。<a id="a-A7"></a>于法身中无有我取故无差别。<a id="a-A8"></a>若身无差别云何有多佛前后次第。<a id="a-A9"></a>证假名说差别者。<a id="a-AA"></a>由此无量身得故。<a id="a-AB"></a>亦有差别。<a id="a-AC"></a>如此等义。<a id="a-AD"></a>更以偈说。<a id="a-AE"></a>性别者诸菩萨有众多。<a id="a-AF"></a>由此差别故发行亦异。<a id="a-AG"></a>由发行差别故有众多人。<a id="a-AH"></a>菩提资粮得圆满。<a id="a-AI"></a>是故若唯一佛。<a id="a-AJ"></a>余人资粮则应虚。<a id="a-AK"></a>作具足者。<a id="a-AL"></a>诸佛具作一切众生利益事。<a id="a-AM"></a>谓安立于三乘中。<a id="a-AN"></a>若诸佛唯以佛乘安立众生。<a id="a-AO"></a>则所作佛事不具足。<a id="a-AP"></a>是故应有多佛。<a id="a-AQ"></a>如生死无初佛亦如是。<a id="a-AR"></a>若唯一佛即是有初。<a id="a-AS"></a>是故非一。<a id="a-AT"></a>又彼依止无差别故。<a id="a-AU"></a>亦不得为多。<a id="a-AV"></a>即是此无垢法界依止无差别。<a id="a-AW"></a>此不一异相。<a id="a-AX"></a>由此道理即得显示常相者。<a id="a-AY"></a>三因缘故。<a id="a-AZ"></a>此体常住为相。<a id="a-Aa"></a>真如清净以为佛体。<a id="a-Ab"></a>此即常住。<a id="a-Ac"></a>由此道理得显如来常住。<a id="a-Ad"></a>应知本愿所引者。<a id="a-Ae"></a>由昔发愿作一切众生利益事。<a id="a-Af"></a>由此愿所引故。<a id="a-Ag"></a>佛体显现。<a id="a-Ah"></a>是故彼愿不虚。<a id="a-Ai"></a>此即常住应知。<a id="a-Aj"></a>若谓如来作众生利益事已竟者。<a id="a-Ak"></a>此义不然。<a id="a-Al"></a>以所作未究竟故。<a id="a-Am"></a>即于今时有无边事。<a id="a-An"></a>谓一切众生未般涅槃故。<a id="a-Ao"></a>以此因缘故常住为相应知。<a id="a-Ap"></a>虽如是等说已。<a id="a-Aq"></a>彼亦不可思议应知。<a id="a-Ar"></a>此不可思议因缘。<a id="a-As"></a>今当显示。<a id="a-At"></a>唯自证知者。<a id="a-Au"></a>诸佛自证彼体故。<a id="a-Av"></a>由彼体唯自证故。<a id="a-Aw"></a>非彼觉观所能思量。<a id="a-Ax"></a>于世间中亦无此比类。<a id="a-Ay"></a>以譬喻知故。</p>
  <p id="aAz">论曰。<a id="a-B0"></a>复次云何得最初证此法身。<a id="a-B1"></a>总相大乘法为所缘故。<a id="a-B2"></a>无分别智及彼后得智故。<a id="a-B3"></a>五相善修于一切地中。<a id="a-B4"></a>善集资粮故。<a id="a-B5"></a>破微细难破障故。<a id="a-B6"></a>金刚譬三摩提。<a id="a-B7"></a>次此三摩提。<a id="a-B8"></a>后离一切障即得转依。</p>
  <p id="aB9">释曰。<a id="a-BA"></a>此中说得最初得者。<a id="a-BB"></a>由此体无生以无为故。<a id="a-BC"></a>若生即是无常。<a id="a-BD"></a>金刚譬三摩提者。<a id="a-BE"></a>此三摩提犹如金刚能破微细难破障故。<a id="a-BF"></a>即得转依者。<a id="a-BG"></a>谓由此金刚譬三摩提。<a id="a-BH"></a>能转依得法身。</p>
  <p id="aBI">论曰。<a id="a-BJ"></a>复次法身有几种自在而得至自在。<a id="a-BK"></a>略说有五种自在。<a id="a-BL"></a>一国土自身相好无边声。<a id="a-BM"></a>无见顶自在。<a id="a-BN"></a>由转色聚依故。<a id="a-BO"></a>二无讥嫌无量高大安乐行自在。<a id="a-BP"></a>由转受聚依故。<a id="a-BQ"></a>三说一切名身句身味身自在。<a id="a-BR"></a>由转想聚依故。<a id="a-BS"></a>四变化变易引大众。<a id="a-BT"></a>引白法自在。<a id="a-BU"></a>由转行聚依故。<a id="a-BV"></a>五镜平等观作所应作智自在。<a id="a-BW"></a>由转识聚依故。</p>
  <p id="aBX">释曰。<a id="a-BY"></a>此中显示自在。<a id="a-BZ"></a>由转色等五聚依故得自在。<a id="a-Ba"></a>于中由转色聚依故。<a id="a-Bb"></a>得佛刹自在。<a id="a-Bc"></a>谓显示金银等。<a id="a-Bd"></a>随意显示身自在。<a id="a-Be"></a>谓于大众轮随诸众生乐欲。<a id="a-Bf"></a>显示身应知。<a id="a-Bg"></a>相好等自在谓随所乐欲为彼显示故。<a id="a-Bh"></a>即是无边声。<a id="a-Bi"></a>无见顶等自在。<a id="a-Bj"></a>由转受聚依故。<a id="a-Bk"></a>得无讥嫌无量高大安乐行自在者。<a id="a-Bl"></a>谓于无讥嫌无量高大等安乐行中得自在行故。<a id="a-Bm"></a>于中无量者。<a id="a-Bn"></a>应知是种种故。<a id="a-Bo"></a>高大者谓此乐超过三界乐故。<a id="a-Bp"></a>应知由转想聚依故。<a id="a-Bq"></a>于说名身等中得自在故。<a id="a-Br"></a>由取相想故。<a id="a-Bs"></a>缘于名言等而取其相。<a id="a-Bt"></a>转灭此想故。<a id="a-Bu"></a>由转行聚依故。<a id="a-Bv"></a>于变化变易引大众引白法等故得自在。<a id="a-Bw"></a>于中变化自在者。<a id="a-Bx"></a>谓随意变化应知。<a id="a-By"></a>变易者谓变易地等。<a id="a-Bz"></a>令成金等故。<a id="a-C0"></a>引大众者应知随其意引诸大众。<a id="a-C1"></a>谓引天夜叉等众故。<a id="a-C2"></a>引白法者谓如意所欲则白法现前应知。<a id="a-C3"></a>由转识聚依故。<a id="a-C4"></a>得镜智平等智正观智作所应作智。<a id="a-C5"></a>于中镜智者。<a id="a-C6"></a>所应知法虽不现前。<a id="a-C7"></a>无忘失如世间善习经书故。<a id="a-C8"></a>平等智者于通达时。<a id="a-C9"></a>于一切众生。<a id="a-CA"></a>得平等心。<a id="a-CB"></a>此即是净心。<a id="a-CC"></a>应知正观智者。<a id="a-CD"></a>如典库者。<a id="a-CE"></a>于陀罗尼三摩提门。<a id="a-CF"></a>随于何时何法作意思惟。<a id="a-CG"></a>于彼中智行无碍故。<a id="a-CH"></a>作所应作智者谓显示如从兜率陀乃至涅槃。<a id="a-CI"></a>于中显现佛事。</p>
  <p id="aCJ">论曰。<a id="a-CK"></a>应知法身为几法所依止。<a id="a-CL"></a>略说有三种。<a id="a-CM"></a>一种种佛住依止。<a id="a-CN"></a>此中有二偈。</p>
  <p id="aCO">得受五种自体喜　　诸佛由证自界故</p>
  <p id="aCP">远离五喜由不证　　是故为喜应须证</p>
  <p id="aCQ">堪能事成无有量　　法味义利功德具</p>
  <p id="aCR">诸佛恒常见无尽　　故得欢喜最无嫌</p>
  <p id="aCS">二种种受用身依止成熟诸菩萨故。<a id="a-CT"></a>三种种化身依止多为成熟诸声闻等故。</p>
  <p id="aCU">释曰。<a id="a-CV"></a>应知有几法依止。<a id="a-CW"></a>法身于中种种佛住依止者。<a id="a-CX"></a>种种谓圣住天住梵住等诸住所依止故。<a id="a-CY"></a>或有人作是念。<a id="a-CZ"></a>诸佛何须现化身。<a id="a-Ca"></a>以诸声闻不证此故。<a id="a-Cb"></a>离于五喜。<a id="a-Cc"></a>谓诸声闻等不能证此法身。<a id="a-Cd"></a>则远离五种欢喜。<a id="a-Ce"></a>是故为喜。<a id="a-Cf"></a>应须证者。<a id="a-Cg"></a>谓若欲求此欢喜取于证者。<a id="a-Ch"></a>当勤修方便也。<a id="a-Ci"></a>此五种欢喜以第二偈显示。<a id="a-Cj"></a>堪能事成无有量。<a id="a-Ck"></a>法味义利功德具者。<a id="a-Cl"></a>于中法身有堪能无量故。<a id="a-Cm"></a>无量人得正觉者。<a id="a-Cn"></a>皆悉堪能平等应知。<a id="a-Co"></a>由得见此堪能无量故生于欢喜。<a id="a-Cp"></a>及事成亦无量者。<a id="a-Cq"></a>若一佛作众生利益事。<a id="a-Cr"></a>即是一切佛事。<a id="a-Cs"></a>由诸佛多故事亦无量。<a id="a-Ct"></a>由见此故生于欢喜。<a id="a-Cu"></a>法味者由见了修多罗祇夜等十二部经法故。<a id="a-Cv"></a>生胜欢喜。<a id="a-Cw"></a>义利功德具者。<a id="a-Cx"></a>谓财利具成及功德具成。<a id="a-Cy"></a>于中财利具成者。<a id="a-Cz"></a>谓随所思念即得具足应知。<a id="a-D0"></a>功德具成者。<a id="a-D1"></a>谓十力十八不共法等具成应知也。<a id="a-D2"></a>故得欢喜最无失者。<a id="a-D3"></a>最者过三界欢喜故。<a id="a-D4"></a>无失者及习气烦恼灭故。<a id="a-D5"></a>应知诸佛恒常见无尽者。<a id="a-D6"></a>见此次前所说四种欢喜。<a id="a-D7"></a>乃至穷生死后际无有灭尽。<a id="a-D8"></a>虽入无余涅槃亦无尽。<a id="a-D9"></a>是故诸佛别得最胜欢喜。<a id="a-DA"></a>非余声闻。<a id="a-DB"></a>法身亦为受用身所依止。<a id="a-DC"></a>何因缘得成受用身依止。<a id="a-DD"></a>若离此入地已上诸菩萨不得成熟。<a id="a-DE"></a>亦为化身所依止。<a id="a-DF"></a>何因缘得成化身依止。<a id="a-DG"></a>多为成熟诸声闻故由下愿乐诸声闻等。<a id="a-DH"></a>若离此不得成熟故。<a id="a-DI"></a>言多为者亦摄信行地诸菩萨应知。</p>
  <p id="aDJ">论曰。<a id="a-DK"></a>应知有几佛法摄法身。<a id="a-DL"></a>略说有六种。<a id="a-DM"></a>一清净摄阿梨耶识转已。<a id="a-DN"></a>得此法身故。<a id="a-DO"></a>二果报摄。<a id="a-DP"></a>色根转已得果报智故。<a id="a-DQ"></a>三乐摄转欲行等乐已得无量智乐故。<a id="a-DR"></a>四自在摄。<a id="a-DS"></a>种种业所摄自在转已得一切世界无碍神通智自在故。<a id="a-DT"></a>五世流布摄。<a id="a-DU"></a>一切见闻觉。<a id="a-DV"></a>知世流布言说转已得令一切众生心喜正说智自在。<a id="a-DW"></a>故六拔济摄。<a id="a-DX"></a>拔济一切灾横过失转已得拔济一切众生灾横过失智故。<a id="a-DY"></a>此等六种佛法。<a id="a-DZ"></a>摄取诸佛法身。</p>
  <p id="aDa">释曰。<a id="a-Db"></a>若有法能摄法身。<a id="a-Dc"></a>今当显示。<a id="a-Dd"></a>转何法故得此法身。<a id="a-De"></a>阿梨耶识转已得法身故者。<a id="a-Df"></a>谓得法身及清净故。<a id="a-Dg"></a>此法身清净。<a id="a-Dh"></a>名清净摄。<a id="a-Di"></a>果报摄者即是果报所摄佛法。<a id="a-Dj"></a>色根转者。<a id="a-Dk"></a>谓眼等色根转故。<a id="a-Dl"></a>得果报智者。<a id="a-Dm"></a>谓转彼色根得果报智故。<a id="a-Dn"></a>乐摄中欲行等乐转者。<a id="a-Do"></a>谓世间欲行转已得佛法乐故。<a id="a-Dp"></a>得无量智故者。<a id="a-Dq"></a>即是游于种种乐故。<a id="a-Dr"></a>自在摄中种种摄业转者。<a id="a-Ds"></a>如世间种种业。<a id="a-Dt"></a>谓田作兴生等。<a id="a-Du"></a>转此已得于一切世界中无障碍神通智故。<a id="a-Dv"></a>世流布摄者。<a id="a-Dw"></a>谓世间见闻觉知等流布转已。<a id="a-Dx"></a>于见闻等中得自在。<a id="a-Dy"></a>由得欢悦一切众生智故。<a id="a-Dz"></a>拔济摄者。<a id="a-E0"></a>如世间王法苦恼事起。<a id="a-E1"></a>或以亲友力财物力而得拔济。<a id="a-E2"></a>转此已得拔济一切众生一切苦恼智。<a id="a-E3"></a>此拔济智离一切过失故。</p>
 </body>
</html>