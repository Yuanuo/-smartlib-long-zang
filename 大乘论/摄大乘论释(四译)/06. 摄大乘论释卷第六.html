<!doctype html>
<html id="z3IBVODwY" data-ver="987">
 <head>
  <meta charset="utf-8">
  <meta author="无性菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第六</h1>
  <h2 id="a2">释入所知相分第四</h2>
  <p id="a3">论曰。<a id="a-4"></a>如是已说所知相入所知相云何应见。<a id="a-5"></a>多闻熏习所依。<a id="a-6"></a>非阿赖耶识所摄。<a id="a-7"></a>如阿赖耶识成种子。<a id="a-8"></a>如理作意所摄似法似义而生。<a id="a-9"></a>似所取事有见意言。</p>
  <p id="aA">释曰。<a id="a-B"></a>菩萨修习如是业已。<a id="a-C"></a>如入现观所应知相。<a id="a-D"></a>今当显说。<a id="a-E"></a>多闻熏习所依者。<a id="a-F"></a>谓于大乘而起多闻。<a id="a-G"></a>闻法义已熏心心法相续所依。<a id="a-H"></a>其少闻者无容得入此现观故。<a id="a-I"></a>如薄伽梵教授尊者罗怙罗经。<a id="a-J"></a>说如是言。<a id="a-K"></a>唯愿世尊教我现观。<a id="a-L"></a>世尊告曰。<a id="a-M"></a>汝已受持正法藏耶。<a id="a-N"></a>罗怙罗言。<a id="a-O"></a>不也世尊。<a id="a-P"></a>世尊告曰。<a id="a-Q"></a>汝今且应受持法藏。<a id="a-R"></a>如是等非阿赖耶识所摄者。<a id="a-S"></a>谓此所依从最清净法界流故。<a id="a-T"></a>对治彼故。<a id="a-U"></a>非彼性摄彼相违故。<a id="a-V"></a>如阿赖耶识成种子者。<a id="a-W"></a>如阿赖耶识能为一切杂染法因。<a id="a-X"></a>此所依性能为一切清净法因。<a id="a-Y"></a>唯因性同故得为喻。<a id="a-Z"></a>非一切种。<a id="a-a"></a>如有颂言。</p>
  <p id="ab">为欲利益常放逸　　生盲不观自乐者</p>
  <p id="ac">诸佛降灵现世间　　为彼宣说微妙法</p>
  <p id="ad">譬如无价末尼宝　　能除众毒不思议</p>
  <p id="ae">言似法者。<a id="a-f"></a>谓契经等如十地等。<a id="a-g"></a>言似义者。<a id="a-h"></a>谓彼所诠无我性等。<a id="a-i"></a>似彼行相而生起故。<a id="a-j"></a>说为似法似义而生似所取事者如彼所取而显现故。<a id="a-k"></a>言有见者。<a id="a-l"></a>谓耳识。<a id="a-m"></a>俱言意言者。<a id="a-n"></a>所谓意识。<a id="a-o"></a>或与见分俱所取能取性。<a id="a-p"></a>此即安立所取能取所依自性。<a id="a-q"></a>如前已说。</p>
  <p id="ar">论曰。<a id="a-s"></a>此中谁能悟入所应知相。<a id="a-t"></a>大乘多闻熏习相续。<a id="a-u"></a>已得逢事无量诸佛出现于世。<a id="a-v"></a>已得一向决定胜解。<a id="a-w"></a>已善积集诸善根故。<a id="a-x"></a>善备福智资粮菩萨。</p>
  <p id="ay">释曰。<a id="a-z"></a>用及用具皆待作者。<a id="a-10"></a>故问入者谁能悟入。<a id="a-11"></a>答此问言大乘多闻熏习相续等。<a id="a-12"></a>谓依大乘法而起多闻熏习。<a id="a-13"></a>相续已得逢事无量诸佛出现于世者。<a id="a-14"></a>由此相续故。<a id="a-15"></a>得现前逢事诸佛出现于世。<a id="a-16"></a>已得一向决定胜解者。<a id="a-17"></a>由逢事佛于大乘法深生信解。<a id="a-18"></a>非诸恶友引令犹豫。<a id="a-19"></a>由此大乘多闻等三因缘故。<a id="a-1A"></a>能善积集无量善根。<a id="a-1B"></a>是则名为善备福智资粮菩萨。</p>
  <p id="a1C">论曰。<a id="a-1D"></a>何处能入。<a id="a-1E"></a>谓即于彼有见似法似义意言。<a id="a-1F"></a>大乘法相等所生起。<a id="a-1G"></a>胜解行地见道修道究竟道中。<a id="a-1H"></a>于一切法唯有识性。<a id="a-1I"></a>随闻胜解故。<a id="a-1J"></a>如理通达故。<a id="a-1K"></a>治一切障故。<a id="a-1L"></a>离一切障故。</p>
  <p id="a1M">释曰。<a id="a-1N"></a>何处能入者。<a id="a-1O"></a>问所入境及能入位。<a id="a-1P"></a>谓即于彼有见等者。<a id="a-1Q"></a>谓于大乘法相所生。<a id="a-1R"></a>决定行相似法似义意言。<a id="a-1S"></a>能入于此境界。<a id="a-1T"></a>能入是用。<a id="a-1U"></a>所入境界。<a id="a-1V"></a>是业是持。<a id="a-1W"></a>于此意言或有能入。<a id="a-1X"></a>在胜解行地。<a id="a-1Y"></a>于一切法唯识性中。<a id="a-1Z"></a>但随听闻生胜解故。<a id="a-1a"></a>或有能入在见道中。<a id="a-1b"></a>如理通达此意言故。<a id="a-1c"></a>此中如理而通达者。<a id="a-1d"></a>谓通达彼非法非义。<a id="a-1e"></a>非所取非能取故。<a id="a-1f"></a>或有能入在修道中。<a id="a-1g"></a>由此修习对治烦恼所知障故。<a id="a-1h"></a>或有能入在究竟道中。<a id="a-1i"></a>最极清净离诸障故。<a id="a-1j"></a>如是四种是能入位。</p>
  <p id="a1k">论曰。<a id="a-1l"></a>由何能入。<a id="a-1m"></a>由善根力所任持故。<a id="a-1n"></a>谓三种相练磨心故。<a id="a-1o"></a>断四处故。<a id="a-1p"></a>缘法义境止观恒常。<a id="a-1q"></a>殷重加行无放逸故。</p>
  <p id="a1r">释曰。<a id="a-1s"></a>由何能入者。<a id="a-1t"></a>此问入因。<a id="a-1u"></a>谓由何因于此能入。<a id="a-1v"></a>由善根力所任持故等者。<a id="a-1w"></a>谓虽有善根力而心或退屈故。<a id="a-1x"></a>说三种相练磨心故等。</p>
  <p id="a1y">论曰。<a id="a-1z"></a>无量诸世界无量人有情。<a id="a-20"></a>刹那刹那证觉无上正等菩提。<a id="a-21"></a>是为第一练磨其心。<a id="a-22"></a>由此意乐能行施等波罗蜜多。<a id="a-23"></a>我已获得如是意乐。<a id="a-24"></a>我由此故少用功力修习施等波罗蜜多。<a id="a-25"></a>当得圆满。<a id="a-26"></a>是为第二练磨其心。<a id="a-27"></a>若有成就诸有障善。<a id="a-28"></a>于命终时即便可爱一切自体圆满而生。<a id="a-29"></a>我有妙善无障碍善。<a id="a-2A"></a>云何尔时不当获得一切圆满。<a id="a-2B"></a>是名第三练磨其心。</p>
  <p id="a2C">释曰。<a id="a-2D"></a>无量诸世界等者。<a id="a-2E"></a>此言显示初练磨心。<a id="a-2F"></a>引他例已令心增盛。<a id="a-2G"></a>无有退屈由此意乐者。<a id="a-2H"></a>显示第二练磨其心。<a id="a-2I"></a>我已获得如是意乐者。<a id="a-2J"></a>显此意乐离诸弊缚。<a id="a-2K"></a>谓此意乐远离悭吝。<a id="a-2L"></a>远离欲寻。<a id="a-2M"></a>远离恚寻。<a id="a-2N"></a>远离懈怠。<a id="a-2O"></a>远离惛沈及以睡眠。<a id="a-2P"></a>远离无明。<a id="a-2Q"></a>我由此故少用功力。<a id="a-2R"></a>修习施等波罗蜜多。<a id="a-2S"></a>当得圆满者。<a id="a-2T"></a>谓已获得殊胜意乐。<a id="a-2U"></a>便能任运修行施等速令圆满。<a id="a-2V"></a>若有成就等者。<a id="a-2W"></a>显示第三练磨其心。<a id="a-2X"></a>诸有障善者。<a id="a-2Y"></a>谓有成就诸世间善。<a id="a-2Z"></a>未能永断所治障故。<a id="a-2a"></a>说名有障。<a id="a-2b"></a>我有妙善等者。<a id="a-2c"></a>谓我能永断所对治障。<a id="a-2d"></a>由无障善而成其善。<a id="a-2e"></a>云何当来而不证得圆满佛果。<a id="a-2f"></a>练磨心者。<a id="a-2g"></a>谓策举心令其猛利。<a id="a-2h"></a>对治退屈。</p>
  <p id="a2i">论曰。<a id="a-2j"></a>此中有颂。</p>
  <p id="a2k">人趣诸有情　　处数皆无量</p>
  <p id="a2l">念念证等觉　　故不应退屈</p>
  <p id="a2m">诸净心意乐　　能修行施等</p>
  <p id="a2n">此胜者已得　　故能修施等</p>
  <p id="a2o">善者于死时　　得随乐自满</p>
  <p id="a2p">胜善由永断　　圆满云何无</p>
  <p id="a2q">释曰。<a id="a-2r"></a>复以伽他摄如是义。<a id="a-2s"></a>人趣诸有情等者。<a id="a-2t"></a>其心怯弱名为退屈。<a id="a-2u"></a>劝彼不应心生退屈。<a id="a-2v"></a>谓我不能证觉无上正等菩提名心怯弱。<a id="a-2w"></a>令劝进彼不应于己谓无功能。<a id="a-2x"></a>故无退屈。<a id="a-2y"></a>如有颂言。</p>
  <p id="a2z">无量十方诸有情　　念念已证善逝果</p>
  <p id="a30">彼既丈夫我亦尔　　不应自轻而退屈</p>
  <p id="a31">诸净心意乐能修行施等者。<a id="a-32"></a>谓非不善及无记心。<a id="a-33"></a>而行施等。<a id="a-34"></a>唯是善心故名净心。<a id="a-35"></a>如有世间不善无记散乱心中。<a id="a-36"></a>亦行施等希愿诸有及财位故。<a id="a-37"></a>菩萨不尔。<a id="a-38"></a>唯求无上正等菩提。<a id="a-39"></a>言意乐者。<a id="a-3A"></a>谓能无碍修施等因如先已说。<a id="a-3B"></a>此胜者已得故。<a id="a-3C"></a>能修施等者。<a id="a-3D"></a>谓诸菩萨名为胜者先已得此殊胜意乐。<a id="a-3E"></a>由此施等波罗蜜多任运而转。<a id="a-3F"></a>如说而修故名已得。<a id="a-3G"></a>由此决定舍所对治。<a id="a-3H"></a>舍所治故不由功用。<a id="a-3I"></a>于其施等任运而转。<a id="a-3J"></a>等者。<a id="a-3K"></a>等取戒乃至慧波罗蜜多。<a id="a-3L"></a>善者于死时者。<a id="a-3M"></a>谓由世间善而成善者。<a id="a-3N"></a>于命终时得。<a id="a-3O"></a>随乐自满者。<a id="a-3P"></a>谓得世间随所爱乐自圆满果。<a id="a-3Q"></a>是乃至得有顶生义。<a id="a-3R"></a>胜善由永断者。<a id="a-3S"></a>即是由彼永断障善而成善义。<a id="a-3T"></a>圆满云何无者。<a id="a-3U"></a>是随所乐圆满佛果云何无义。</p>
  <p id="a3V">论曰。<a id="a-3W"></a>由离声闻独觉作意。<a id="a-3X"></a>断作意故。<a id="a-3Y"></a>由于大乘诸疑离疑。<a id="a-3Z"></a>以能永断异慧疑故。<a id="a-3a"></a>由离所闻所思法中我我所执。<a id="a-3b"></a>断法执故。<a id="a-3c"></a>由于现前现住安立一切相中无所作意。<a id="a-3d"></a>无所分别断分别故此中有颂。</p>
  <p id="a3e">现前自然住　　安立一切相</p>
  <p id="a3f">智者不分别　　得最上菩提</p>
  <p id="a3g">释曰。<a id="a-3h"></a>今当显示断除四处。<a id="a-3i"></a>断作意故者。<a id="a-3j"></a>断除二乘分引作意。<a id="a-3k"></a>以能永断异慧疑故者。<a id="a-3l"></a>谓于大乘甚深广大。<a id="a-3m"></a>不起异慧颠倒及疑。<a id="a-3n"></a>断法执故者。<a id="a-3o"></a>谓于所闻所思法中。<a id="a-3p"></a>能永断除我我所执。<a id="a-3q"></a>谓我能闻我能思觉。<a id="a-3r"></a>我所听文我所思义。<a id="a-3s"></a>如是执着一切皆无。<a id="a-3t"></a>于其胜义证现观故。<a id="a-3u"></a>断分别故者。<a id="a-3v"></a>谓于现前任运而转。<a id="a-3w"></a>色等现住及作功用。<a id="a-3x"></a>诸骨锁等净定安立一切所缘诸境界相。<a id="a-3y"></a>作意分别悉能永断。<a id="a-3z"></a>乃至一切诸佛菩萨波罗蜜多。<a id="a-40"></a>如是等相。<a id="a-41"></a>执着分别悉能永离。<a id="a-42"></a>其颂义显不须重释。</p>
  <p id="a43">论曰。<a id="a-44"></a>由何云何而得悟入。</p>
  <p id="a45">释曰。<a id="a-46"></a>此中双问作具所作。<a id="a-47"></a>由有作者入所作业。<a id="a-48"></a>应知定有能入之具。<a id="a-49"></a>自现观相是所作事。<a id="a-4A"></a>决定应有如是如是所作方便。<a id="a-4B"></a>是故今当二俱解释。</p>
  <p id="a4C">论曰。<a id="a-4D"></a>由闻熏习种类。<a id="a-4E"></a>如理作意所摄似法似义有见意言。</p>
  <p id="a4F">释曰。<a id="a-4G"></a>此中先辨能入之具种类之声。<a id="a-4H"></a>即因言说是为因义。</p>
  <p id="a4I">论曰。<a id="a-4J"></a>由四寻。<a id="a-4K"></a>思谓由名义自性差。<a id="a-4L"></a>别假立寻思及由四种如实遍。<a id="a-4M"></a>智谓由名事自性差。<a id="a-4N"></a>别假立如实遍。<a id="a-4O"></a>智如是皆同不可得故。<a id="a-4P"></a>以诸菩萨如是如实。<a id="a-4Q"></a>为入唯识勤修加行。<a id="a-4R"></a>即于似文似义意言。<a id="a-4S"></a>推求文名唯是意言。<a id="a-4T"></a>推求依此文名之义。<a id="a-4U"></a>亦唯意言。<a id="a-4V"></a>推求名义自性差别唯是假立。<a id="a-4W"></a>若时证得唯有意言。<a id="a-4X"></a>尔时证知若名若义。<a id="a-4Y"></a>自性差别皆是假立。<a id="a-4Z"></a>自性差别义相无故。<a id="a-4a"></a>同不可得由四寻思。<a id="a-4b"></a>及由四种如实遍智。<a id="a-4c"></a>于此似文似义意言。<a id="a-4d"></a>便能悟入唯有识性。</p>
  <p id="a4e">释曰。<a id="a-4f"></a>由四寻思。<a id="a-4g"></a>及由四种如实遍智者。<a id="a-4h"></a>依如先说。<a id="a-4i"></a>能悟入具发起如实所作方便。<a id="a-4j"></a>于加行时推求行见假有实无。<a id="a-4k"></a>方便因相说名寻思。<a id="a-4l"></a>了知假有实无所得。<a id="a-4m"></a>决定行智。<a id="a-4n"></a>方便果相名如实智。<a id="a-4o"></a>此中名者。<a id="a-4p"></a>谓色受等亦摄名因。<a id="a-4q"></a>名果句等寻思此名唯意言性。<a id="a-4r"></a>唯假非实。<a id="a-4s"></a>不离意言名名寻思。<a id="a-4t"></a>义寻思者。<a id="a-4u"></a>如名身等所诠表得蕴界处等。<a id="a-4v"></a>推求此性唯假非实。<a id="a-4w"></a>如有种类种类相应差别可得。<a id="a-4x"></a>如是所诠能诠相应不应理故。<a id="a-4y"></a>推求依此文名之义亦唯意言者。<a id="a-4z"></a>寻思依名所表外事。<a id="a-50"></a>唯意言性。<a id="a-51"></a>思惟此义似外相转。<a id="a-52"></a>实唯在内推求名义自性差别唯是假立者。<a id="a-53"></a>寻思名义二种自性。<a id="a-54"></a>唯假立相。<a id="a-55"></a>谓色受等名义自性实无所有。<a id="a-56"></a>假立自性。<a id="a-57"></a>譬如假立补特伽罗。<a id="a-58"></a>寻思名义二种差别亦假立相。<a id="a-59"></a>谓无常等名义差别唯假立故。<a id="a-5A"></a>若名若义自性差别皆是假立者。<a id="a-5B"></a>证知四种虚妄显现依他起摄自性差别义相无故。<a id="a-5C"></a>同不可得者。<a id="a-5D"></a>了达四种遍计执义皆不可得。<a id="a-5E"></a>应知此中四种方便说名寻思。<a id="a-5F"></a>四种果智说名四种如实遍智。<a id="a-5G"></a>谓推求名唯是假立。<a id="a-5H"></a>实不可得说名寻思。<a id="a-5I"></a>若即于此果智生时决定了知。<a id="a-5J"></a>假有实无名如实智。<a id="a-5K"></a>如是于事自性差别假有实无。<a id="a-5L"></a>推求决定说亦应尔。</p>
  <p id="a5M">论曰。<a id="a-5N"></a>于此悟入唯识性中。<a id="a-5O"></a>何所悟入。<a id="a-5P"></a>如何悟入。<a id="a-5Q"></a>入唯识性。<a id="a-5R"></a>相见二性及种种性。<a id="a-5S"></a>若名若义自性差别。<a id="a-5T"></a>假自性差别义。<a id="a-5U"></a>如是六种义皆无故。<a id="a-5V"></a>所取能取性现前故。<a id="a-5W"></a>一时现似种种相义而生起故。<a id="a-5X"></a>如闇中绳显现似蛇。<a id="a-5Y"></a>譬如绳上蛇非真实。<a id="a-5Z"></a>以无有故。<a id="a-5a"></a>若已了知彼义无者。<a id="a-5b"></a>蛇觉虽灭。<a id="a-5c"></a>绳觉犹在。<a id="a-5d"></a>若以微细品类分析。<a id="a-5e"></a>此又虚妄色香味触为其相故。<a id="a-5f"></a>此觉为依绳觉当灭。<a id="a-5g"></a>如是于彼似文似义六相意言。<a id="a-5h"></a>伏除非实六相义时。<a id="a-5i"></a>唯识性觉犹如蛇觉亦当除遣。<a id="a-5j"></a>由圆成实自性觉故。</p>
  <p id="a5k">释曰。<a id="a-5l"></a>于此悟入唯识性中。<a id="a-5m"></a>欲显所入及入譬喻。<a id="a-5n"></a>故为此问。<a id="a-5o"></a>若义无有于此悟入唯识性中。<a id="a-5p"></a>为何所入此意难言。<a id="a-5q"></a>此唯识性即是其义。<a id="a-5r"></a>云何义无为遮此难故先说言。<a id="a-5s"></a>入唯识性谓此识义亦无义性。<a id="a-5t"></a>非唯外义是无所有。<a id="a-5u"></a>若无义性。<a id="a-5v"></a>云何得有十二处教。<a id="a-5w"></a>云何世间有义言说。<a id="a-5x"></a>为遮此难。<a id="a-5y"></a>故次说言。<a id="a-5z"></a>相见二性虽无实义。<a id="a-60"></a>识似内外二义显现。<a id="a-61"></a>无始言说熏习力故。<a id="a-62"></a>识似义转似了别用说名为见。<a id="a-63"></a>故不相违为唯悟入似相似见。<a id="a-64"></a>识别种类为不尔耶。<a id="a-65"></a>为答此问故说悟入及种种性。<a id="a-66"></a>谓唯一识。<a id="a-67"></a>所取能取性差别故。<a id="a-68"></a>于一时间分为二种。<a id="a-69"></a>又于一识似三相现。<a id="a-6A"></a>所取能取及自证分名为三相。<a id="a-6B"></a>如是三相。<a id="a-6C"></a>一识义分非一非异如余处辨。<a id="a-6D"></a>于一识上有多相现。<a id="a-6E"></a>故名种种。<a id="a-6F"></a>名等六相。<a id="a-6G"></a>无有义等释前三种。<a id="a-6H"></a>为答前问如何悟入故复说言。<a id="a-6I"></a>如闇中绳显现似蛇。<a id="a-6J"></a>由此譬喻成立通达三种自性。<a id="a-6K"></a>譬如绳上蛇非真实。<a id="a-6L"></a>以无有故。<a id="a-6M"></a>如是似名似义意言。<a id="a-6N"></a>依他起上名等六种。<a id="a-6O"></a>遍计所执亦非真实。<a id="a-6P"></a>以无有故。<a id="a-6Q"></a>又于此中如依绳觉舍于蛇觉。<a id="a-6R"></a>如是依止唯识显现。<a id="a-6S"></a>依他起觉舍于六义。<a id="a-6T"></a>遍计执觉如依色等。<a id="a-6U"></a>细分之觉除遣绳觉。<a id="a-6V"></a>如是依止圆成实觉。<a id="a-6W"></a>遣依他起迷乱之觉。<a id="a-6X"></a>如有颂言。</p>
  <p id="a6Y">于绳谓蛇智　　见绳了义无</p>
  <p id="a6Z">证见彼分时　　知如蛇智乱</p>
  <p id="a6a">伏除非实六相义时者。<a id="a-6b"></a>是非有义。<a id="a-6c"></a>六种非实义非有为相故。</p>
  <p id="a6d">论曰。<a id="a-6e"></a>如是菩萨悟入意言似义相故。<a id="a-6f"></a>悟入遍计所执性。<a id="a-6g"></a>悟入唯识故悟入依他起性。<a id="a-6h"></a>云何悟入圆成实性。<a id="a-6i"></a>若已灭除意言闻法熏习种类唯识之想。<a id="a-6j"></a>尔时菩萨已遣义想一切似义。<a id="a-6k"></a>无容得生故似唯识亦不得生。<a id="a-6l"></a>由是因缘住一切义。<a id="a-6m"></a>无分别名。<a id="a-6n"></a>于法界中便得现见相应而住。<a id="a-6o"></a>尔时菩萨平等平等。<a id="a-6p"></a>所缘能缘无分别智。<a id="a-6q"></a>已得生起。<a id="a-6r"></a>由此菩萨名已悟入圆成实性。</p>
  <p id="a6s">释曰。<a id="a-6t"></a>悟入意言似义相故。<a id="a-6u"></a>悟入遍计所执性者。<a id="a-6v"></a>谓了知意言似义相现。<a id="a-6w"></a>无有遍计所执实义。<a id="a-6x"></a>由此故名悟入遍计所执自性。<a id="a-6y"></a>悟入唯识故悟入依他起性者。<a id="a-6z"></a>谓了知唯识无明解故。<a id="a-70"></a>于无义中似义相现。<a id="a-71"></a>由此悟入依他起性。<a id="a-72"></a>为显悟入圆成实性故复说言。<a id="a-73"></a>已遣义想。<a id="a-74"></a>即是已能除义想义。<a id="a-75"></a>一切似义无容得生者。<a id="a-76"></a>即是都无有能似义而生起义。<a id="a-77"></a>故似唯识亦不得生者。<a id="a-78"></a>所取无故能取亦无。<a id="a-79"></a>即是唯识所成之义。<a id="a-7A"></a>亦不转义。<a id="a-7B"></a>住一切义无分别名者。<a id="a-7C"></a>谓一切法是契经等。<a id="a-7D"></a>名所依行处。<a id="a-7E"></a>名一切义。<a id="a-7F"></a>名有十种。<a id="a-7G"></a>前九种名有所分别。<a id="a-7H"></a>其第十名于一切义无所分别。<a id="a-7I"></a>安住如是于一切义无分别名。<a id="a-7J"></a>如说一切唯有其名。<a id="a-7K"></a>即如是名能起一切者。<a id="a-7L"></a>此中似名显现识等假说为名。<a id="a-7M"></a>于法界中便得现见相应而住者。<a id="a-7N"></a>谓于法界内证相应而起胜解。<a id="a-7O"></a>平等平等者。<a id="a-7P"></a>谓如所缘都无所有。<a id="a-7Q"></a>如是能缘亦无所有。<a id="a-7R"></a>是故所缘能缘二种平等平等。<a id="a-7S"></a>由此菩萨名已。<a id="a-7T"></a>悟入圆成实性者。<a id="a-7U"></a>悟入遍计所执自性。<a id="a-7V"></a>依他起性是有余故犹有作者。<a id="a-7W"></a>作用未息但名悟入。<a id="a-7X"></a>今于此中作者作用息灭究竟名已悟入。</p>
  <p id="a7Y">论曰。<a id="a-7Z"></a>此中有颂。</p>
  <p id="a7a">法补特伽罗　　法义略广性</p>
  <p id="a7b">不净净究竟　　名所行差别</p>
  <p id="a7c">释曰。<a id="a-7d"></a>如前所说住一切义无分别名。<a id="a-7e"></a>今以伽他显示此名自境差别。<a id="a-7f"></a>初法名者。<a id="a-7g"></a>谓色受等。<a id="a-7h"></a>补特伽罗名者。<a id="a-7i"></a>谓天授等。<a id="a-7j"></a>随信行等。<a id="a-7k"></a>佛教中名。<a id="a-7l"></a>后法名者。<a id="a-7m"></a>谓契经应颂等。<a id="a-7n"></a>义名者。<a id="a-7o"></a>谓此所诠杀害于父母。<a id="a-7p"></a>诛国及随行等。<a id="a-7q"></a>略名者。<a id="a-7r"></a>谓一切法皆无我等。<a id="a-7s"></a>广名者。<a id="a-7t"></a>谓色无我等。<a id="a-7u"></a>性名者。<a id="a-7v"></a>谓阿等诸字。<a id="a-7w"></a>是词句因故。<a id="a-7x"></a>不净名者。<a id="a-7y"></a>谓诸异生为诸烦恼垢所染故。<a id="a-7z"></a>净名者。<a id="a-80"></a>谓诸贤圣垢永断故。<a id="a-81"></a>究竟名者。<a id="a-82"></a>谓总所缘即般若波罗蜜多。<a id="a-83"></a>及十地等。<a id="a-84"></a>以总略义为所缘故。</p>
  <p id="a85">论曰。<a id="a-86"></a>如是菩萨悟入唯识性故。<a id="a-87"></a>悟入所知相。<a id="a-88"></a>悟入此故入极喜地。<a id="a-89"></a>善达法界生如来家。<a id="a-8A"></a>得一切有情平等心性。<a id="a-8B"></a>得一切菩萨平等心性。<a id="a-8C"></a>得一切佛平等心性。<a id="a-8D"></a>此即名为菩萨见道。</p>
  <p id="a8E">释曰。<a id="a-8F"></a>善达法界者。<a id="a-8G"></a>于此法界深作证故。<a id="a-8H"></a>生如来家者。<a id="a-8I"></a>谓佛法界名如来家。<a id="a-8J"></a>于此证会故名为生。<a id="a-8K"></a>于此所缘胜智生故。<a id="a-8L"></a>转先所依生余依故。<a id="a-8M"></a>绍继佛种令不断绝。<a id="a-8N"></a>如余续生余众同分。<a id="a-8O"></a>所生能生相续不断。<a id="a-8P"></a>托所生家如是般若波罗蜜多。<a id="a-8Q"></a>证佛法界。<a id="a-8R"></a>名于中生。<a id="a-8S"></a>名真佛子。<a id="a-8T"></a>由此般若波罗蜜多。<a id="a-8U"></a>于佛法界能正作证。<a id="a-8V"></a>树自相续自在现前故名为生。<a id="a-8W"></a>如有说言。</p>
  <p id="a8X">一切雄猛　　乐利他者　　生母养母</p>
  <p id="a8Y">所生所育</p>
  <p id="a8Z">得一切有情平等心性者。<a id="a-8a"></a>遍见一切等无我故。<a id="a-8b"></a>如有说言。<a id="a-8c"></a>一切诸法皆如来藏。<a id="a-8d"></a>如是等。<a id="a-8e"></a>得一切菩萨平等心性者。<a id="a-8f"></a>得彼意乐平等性故。<a id="a-8g"></a>得一切佛平等心性者。<a id="a-8h"></a>得彼法身平等性故。<a id="a-8i"></a>此即名为菩萨见道者。<a id="a-8j"></a>见先未见胜法界故。<a id="a-8k"></a>譬如声闻独觉见道。</p>
  <p id="a8l">论曰。<a id="a-8m"></a>复次为何义故入唯识性。<a id="a-8n"></a>由缘总法出世止观智故。<a id="a-8o"></a>由此后得种种相识智故。<a id="a-8p"></a>为断及相阿赖耶识诸相种子。<a id="a-8q"></a>为长能触法身种子。<a id="a-8r"></a>为转所依。<a id="a-8s"></a>为欲证得一切佛法。<a id="a-8t"></a>为欲证得一切智智入唯识性。<a id="a-8u"></a>又后得智于一切阿赖耶识所生。<a id="a-8v"></a>一切了别相中。<a id="a-8w"></a>见如幻等性无倒转。<a id="a-8x"></a>是故菩萨譬如幻师于所幻事于诸相中。<a id="a-8y"></a>及说因果常无颠倒。</p>
  <p id="a8z">释曰。<a id="a-90"></a>复次为何义故等者。<a id="a-91"></a>问入唯识所须。<a id="a-92"></a>次应答言为欲证得一切智智。<a id="a-93"></a>而先方便如所说者。<a id="a-94"></a>为欲开示次第言故。<a id="a-95"></a>为欲饶益堪受如是所化类故。<a id="a-96"></a>由缘总法者。<a id="a-97"></a>缘一切法总相所显真如为。<a id="a-98"></a>境谓大乘教中所说一切法。<a id="a-99"></a>皆真如为性故。<a id="a-9A"></a>缘真如即是解了一切法性。<a id="a-9B"></a>若不尔者虽经多时。<a id="a-9C"></a>无分别智亦应不生。<a id="a-9D"></a>言出世者。<a id="a-9E"></a>是无漏故。<a id="a-9F"></a>无分别故。<a id="a-9G"></a>止观智故者。<a id="a-9H"></a>由三摩呬多无颠倒智故。<a id="a-9I"></a>种种相识者。<a id="a-9J"></a>谓安立诸法因性果性有上无上等。<a id="a-9K"></a>即是所取能取分义。<a id="a-9L"></a>为断及相阿赖耶识诸相种子者。<a id="a-9M"></a>为断阿赖耶识中似色等相诸法种子。<a id="a-9N"></a>及能熏相。<a id="a-9O"></a>此即说断种子因果。<a id="a-9P"></a>为长能触法身种子者。<a id="a-9Q"></a>为欲增长一切大乘多闻熏习。<a id="a-9R"></a>由此为先得法身故。<a id="a-9S"></a>为转所依者。<a id="a-9T"></a>通达真如。<a id="a-9U"></a>诸心心法离垢生故。<a id="a-9V"></a>或复真如善清净故。<a id="a-9W"></a>为欲证得一切佛法者。<a id="a-9X"></a>为欲生起力无畏等诸佛法故。<a id="a-9Y"></a>为欲证得一切智智者。<a id="a-9Z"></a>为欲证得。<a id="a-9a"></a>无垢无碍诸佛智故。<a id="a-9b"></a>又后得智者。<a id="a-9c"></a>显后得智有所作用。<a id="a-9d"></a>于一切阿赖耶识所生者。<a id="a-9e"></a>此举所生为取其因。<a id="a-9f"></a>一切了别相中者。<a id="a-9g"></a>此显其果即是能取所取分中。<a id="a-9h"></a>见如幻等性无倒转者。<a id="a-9i"></a>如实观见依他起性。<a id="a-9j"></a>如幻事等。<a id="a-9k"></a>无迷乱故。<a id="a-9l"></a>譬如幻师于所幻事者。<a id="a-9m"></a>于草木等幻惑因中。<a id="a-9n"></a>无有颠倒如实见故。<a id="a-9o"></a>于象马等幻惑相中。<a id="a-9p"></a>亦无颠倒如实见故。<a id="a-9q"></a>如是菩萨见真实者。<a id="a-9r"></a>如实现见无有所取能取自性。<a id="a-9s"></a>圆成实已起于后得。<a id="a-9t"></a>能发语言世俗净智。<a id="a-9u"></a>知因果时及说法时。<a id="a-9v"></a>常无颠倒。<a id="a-9w"></a>其听闻者虽有颠倒。<a id="a-9x"></a>而闻熏习熏相续故。<a id="a-9y"></a>次第渐渐得无颠倒。<a id="a-9z"></a>由彼成办所应作故。<a id="a-A0"></a>此后得智亦无差别无染污故。</p>
  <p id="aA1">论曰。<a id="a-A2"></a>于此悟入唯识性时。<a id="a-A3"></a>有四种三摩地。<a id="a-A4"></a>是四种顺决择分依止。<a id="a-A5"></a>云何应知。<a id="a-A6"></a>应知由四寻思于下品无义忍中。<a id="a-A7"></a>有明得三摩地。<a id="a-A8"></a>是暖顺决择分依止。<a id="a-A9"></a>于上品无义忍中。<a id="a-AA"></a>有明增三摩地。<a id="a-AB"></a>是顶顺决择分依止。<a id="a-AC"></a>复由四种如实遍智。<a id="a-AD"></a>已入唯识。<a id="a-AE"></a>于无义中已得决定。<a id="a-AF"></a>有入真义一分三摩地。<a id="a-AG"></a>是谛顺忍依止。<a id="a-AH"></a>从此无间伏唯识想。<a id="a-AI"></a>有无间三摩地。<a id="a-AJ"></a>是世第一法依止。<a id="a-AK"></a>应知如是诸三摩地。<a id="a-AL"></a>是现观边。</p>
  <p id="aAM">释曰。<a id="a-AN"></a>于一切处入现观时。<a id="a-AO"></a>皆有四种顺决择分。<a id="a-AP"></a>是前相故。<a id="a-AQ"></a>现观已显故不重释。<a id="a-AR"></a>由四寻思者。<a id="a-AS"></a>谓如前说推求名义自性差别假立为体。<a id="a-AT"></a>于下品无义忍中者。<a id="a-AU"></a>谓于下品觉慧爱乐诸义无所有中。<a id="a-AV"></a>明谓能照无有义智。<a id="a-AW"></a>所求果遂故名为得。<a id="a-AX"></a>此定创得无义智明。<a id="a-AY"></a>故得明得三摩地名。<a id="a-AZ"></a>譬如最初求得火等。<a id="a-Aa"></a>暖者即是暖品善根。<a id="a-Ab"></a>譬如钻火暖为前相。<a id="a-Ac"></a>此亦如是真智前相。<a id="a-Ad"></a>言依止者。<a id="a-Ae"></a>谓是因义。<a id="a-Af"></a>言决择者。<a id="a-Ag"></a>即是现观。<a id="a-Ah"></a>此分即是法无我忍。<a id="a-Ai"></a>引此善根说名为顺。<a id="a-Aj"></a>最居其上故名为顶。<a id="a-Ak"></a>复由四种如实遍智者。<a id="a-Al"></a>谓如先说于名事等不可得中。<a id="a-Am"></a>已得决定。<a id="a-An"></a>如是转时悟入唯识。<a id="a-Ao"></a>似名等现决定了知。<a id="a-Ap"></a>都无有义。<a id="a-Aq"></a>入真义一分三摩地者。<a id="a-Ar"></a>唯能通达所取无故名入一分。<a id="a-As"></a>由于此中了达义无。<a id="a-At"></a>未能伏彼能取行相唯识令无。<a id="a-Au"></a>是故说此名谛顺忍所依止定。<a id="a-Av"></a>顺谓亲近依所取无令能取无。<a id="a-Aw"></a>应知如是诸三摩地是现观边者。<a id="a-Ax"></a>当知即是近彼转义。</p>
  <p id="aAy">论曰。<a id="a-Az"></a>如是菩萨已入于地已得见道。<a id="a-B0"></a>已入唯识。<a id="a-B1"></a>于修道中云何修行。<a id="a-B2"></a>于如所说安立十地。<a id="a-B3"></a>摄一切经皆现前中。<a id="a-B4"></a>由缘总法出世后得止观智故。<a id="a-B5"></a>经于无量百千俱胝那庾多劫。<a id="a-B6"></a>数修习故而得转依。<a id="a-B7"></a>为欲证得三种佛身。<a id="a-B8"></a>精勤修行。</p>
  <p id="aB9">释曰。<a id="a-BA"></a>于如所说安立十地者。<a id="a-BB"></a>谓随彼彼戏论言说。<a id="a-BC"></a>自相共相十种地中。<a id="a-BD"></a>由缘总法者。<a id="a-BE"></a>相杂缘故。<a id="a-BF"></a>无缘别法而修正智。<a id="a-BG"></a>若不尔者无分别智所集资粮。<a id="a-BH"></a>不应得有。<a id="a-BI"></a>出世者是无分别智后得。<a id="a-BJ"></a>即是清净世间能安立智。<a id="a-BK"></a>此后得故。<a id="a-BL"></a>清净有相境故。<a id="a-BM"></a>世间而得转依者。<a id="a-BN"></a>谓经多劫修无分别后得智故。<a id="a-BO"></a>而得转依。<a id="a-BP"></a>谓心心法相续清净。<a id="a-BQ"></a>为欲证得三种佛身精勤修行者。<a id="a-BR"></a>后当广说。</p>
  <p id="aBS">论曰。<a id="a-BT"></a>声闻现观菩萨现观。<a id="a-BU"></a>有何差别。<a id="a-BV"></a>谓菩萨现观与声闻异。<a id="a-BW"></a>由十一种差别应知。<a id="a-BX"></a>一由所缘差别。<a id="a-BY"></a>以大乘法为所缘故。<a id="a-BZ"></a>二由资持差别。<a id="a-Ba"></a>以大福智二种资粮。<a id="a-Bb"></a>为资持故。<a id="a-Bc"></a>三由通达差别。<a id="a-Bd"></a>以能通达补特伽罗法无我故。<a id="a-Be"></a>四由涅槃差别。<a id="a-Bf"></a>摄受无住大涅槃故。<a id="a-Bg"></a>五由地差别。<a id="a-Bh"></a>依于十地而出离故。<a id="a-Bi"></a>六七由清净差别。<a id="a-Bj"></a>断烦恼习净佛土故。<a id="a-Bk"></a>八由于自他得平等心差别。<a id="a-Bl"></a>成熟有情。<a id="a-Bm"></a>加行无休息故。<a id="a-Bn"></a>九由生差别。<a id="a-Bo"></a>生如来家故。<a id="a-Bp"></a>十由受生差别。<a id="a-Bq"></a>常于诸佛大集会中摄受生故。<a id="a-Br"></a>十一由果差别。<a id="a-Bs"></a>十力无畏不共佛法。<a id="a-Bt"></a>无量功德果成满故。</p>
  <p id="aBu">释曰。<a id="a-Bv"></a>声闻菩萨现观差别。<a id="a-Bw"></a>略有十种或十一种。<a id="a-Bx"></a>所缘差别中。<a id="a-By"></a>菩萨现观以大乘法为闻慧等三种所缘。<a id="a-Bz"></a>声闻现观声闻乘法为其所缘。<a id="a-C0"></a>资持差别中。<a id="a-C1"></a>福资粮者。<a id="a-C2"></a>谓施戒忍三种加行。<a id="a-C3"></a>智资粮者。<a id="a-C4"></a>谓精进静虑及闻慧等。<a id="a-C5"></a>言资粮者。<a id="a-C6"></a>经无量劫所运集故。<a id="a-C7"></a>通达差别中声闻现观唯能通达补特伽罗空无我理。<a id="a-C8"></a>菩萨现观俱能通达补特伽罗法空无我。<a id="a-C9"></a>涅槃差别中菩萨现观摄受悲慧方便资粮。<a id="a-CA"></a>生死涅槃无所住着以为涅槃。<a id="a-CB"></a>声闻现观唯住无为以为涅槃。<a id="a-CC"></a>地差别中菩萨现观。<a id="a-CD"></a>依于十地而得出离。<a id="a-CE"></a>声闻乘中无有如是诸地建立。<a id="a-CF"></a>清净差别中。<a id="a-CG"></a>菩萨现观永断烦恼并诸习气。<a id="a-CH"></a>及能清净众宝佛土。<a id="a-CI"></a>声闻现观虽断烦恼。<a id="a-CJ"></a>未除习气全不能净众宝佛土。<a id="a-CK"></a>言习气者。<a id="a-CL"></a>虽无烦恼。<a id="a-CM"></a>然其所作似有烦恼。<a id="a-CN"></a>自他平等心差别中。<a id="a-CO"></a>菩萨现观证得自他平等法性。<a id="a-CP"></a>成熟有情加行无绝。<a id="a-CQ"></a>声闻现观分别自他。<a id="a-CR"></a>唯修自利不修他利。<a id="a-CS"></a>生差别中菩萨现观。<a id="a-CT"></a>于如来家法界中生。<a id="a-CU"></a>是佛真子。<a id="a-CV"></a>如轮王家生有相子。<a id="a-CW"></a>非如声闻同于下贱无智婢子。<a id="a-CX"></a>受生差别中菩萨现观。<a id="a-CY"></a>常于诸佛大集会中。<a id="a-CZ"></a>莲花台上结加趺坐。<a id="a-Ca"></a>乃至成佛恒受化生。<a id="a-Cb"></a>所言诸佛大集会者。<a id="a-Cc"></a>谓无漏界诸佛国土。<a id="a-Cd"></a>非如声闻处母胎等。<a id="a-Ce"></a>果差别者。<a id="a-Cf"></a>菩萨现观。<a id="a-Cg"></a>力无畏等无量功德众所庄严。<a id="a-Ch"></a>能无功用起作一切利有情事。<a id="a-Ci"></a>证得法身以为胜果。<a id="a-Cj"></a>余用无漏转生为果。</p>
  <p id="aCk">论曰。<a id="a-Cl"></a>此中有二颂。</p>
  <p id="aCm">名事互为客　　其性应寻思</p>
  <p id="aCn">于二亦当推　　唯量及唯假</p>
  <p id="aCo">实智观无义　　唯有分别三</p>
  <p id="aCp">彼无故此无　　是即入三性</p>
  <p id="aCq">释曰。<a id="a-Cr"></a>以二伽他总摄寻思及寻思果。<a id="a-Cs"></a>令易解了。<a id="a-Ct"></a>名事互为客其性应寻思者。<a id="a-Cu"></a>谓名于事为客。<a id="a-Cv"></a>事于名亦尔。<a id="a-Cw"></a>非如一类。<a id="a-Cx"></a>谓声与义相称而生。<a id="a-Cy"></a>互相系属于二亦当推唯量及唯假者。<a id="a-Cz"></a>谓于自性及差别中。<a id="a-D0"></a>亦当推寻唯有分别唯有假立。<a id="a-D1"></a>其事云何。<a id="a-D2"></a>谓此二种唯有分别。<a id="a-D3"></a>唯有假立差别言说。<a id="a-D4"></a>都无真实自性差别。<a id="a-D5"></a>言实智者。<a id="a-D6"></a>谓从寻思所生四种如实遍智。<a id="a-D7"></a>观无义者。<a id="a-D8"></a>谓观其义本来无有。<a id="a-D9"></a>唯有分别三者。<a id="a-DA"></a>观见唯有三种分别。<a id="a-DB"></a>谓名分别。<a id="a-DC"></a>自性假立分别。<a id="a-DD"></a>差别假立分别。<a id="a-DE"></a>彼无故此无者。<a id="a-DF"></a>谓义无故观此三种分别亦无。<a id="a-DG"></a>是即入三性者。<a id="a-DH"></a>如上所说即是悟入三种自性。<a id="a-DI"></a>谓初颂前半。<a id="a-DJ"></a>观名与事更互为客。<a id="a-DK"></a>即是悟入遍计所执自性。<a id="a-DL"></a>初颂后半。<a id="a-DM"></a>观彼二种自性差别。<a id="a-DN"></a>唯有分别唯有假立。<a id="a-DO"></a>即是悟入依他起自性。<a id="a-DP"></a>第二颂中即是悟入圆成实自性。<a id="a-DQ"></a>此中但遣遍计所执各别心境。<a id="a-DR"></a>伏除分别不无其事。<a id="a-DS"></a>若不尔者系缚解脱俱不应成。<a id="a-DT"></a>净与不净皆无有故。</p>
  <p id="aDU">论曰。<a id="a-DV"></a>复有教授二颂。<a id="a-DW"></a>如分别瑜伽论说。</p>
  <p id="aDX">菩萨于定位　　观影唯是心</p>
  <p id="aDY">义想既灭除　　审观唯自想</p>
  <p id="aDZ">如是住内心　　知所取非有</p>
  <p id="aDa">次能取亦无　　后触无所得</p>
  <p id="aDb">释曰。<a id="a-Dc"></a>谁能如是寻思得果。<a id="a-Dd"></a>如是教授当复为谁。<a id="a-De"></a>为答此问说于二颂。<a id="a-Df"></a>菩萨于定位观影唯是心者。<a id="a-Dg"></a>谓观所有似法似义。<a id="a-Dh"></a>定所行影唯是内心。<a id="a-Di"></a>如经言。<a id="a-Dj"></a>我说识所缘唯识所现故。<a id="a-Dk"></a>言菩萨者。<a id="a-Dl"></a>即说能观。<a id="a-Dm"></a>于定位者。<a id="a-Dn"></a>心住一境。<a id="a-Do"></a>义想既灭除者。<a id="a-Dp"></a>谓由彼影遣其义想。<a id="a-Dq"></a>审观唯自想者。<a id="a-Dr"></a>谓审观察如是似法似义之相。<a id="a-Ds"></a>唯我定心之所变现。<a id="a-Dt"></a>如是住内心者。<a id="a-Du"></a>是心于尔时即住自心义。<a id="a-Dv"></a>知所取非有次能取亦无者。<a id="a-Dw"></a>谓先已了所取是无。<a id="a-Dx"></a>如所取性既无所有。<a id="a-Dy"></a>所取性上能取之性亦不得成。<a id="a-Dz"></a>后触无所得者。<a id="a-E0"></a>谓从此后证无二性所得真如。</p>
  <p id="aE1">论曰。<a id="a-E2"></a>复有别五现观伽他。<a id="a-E3"></a>如大乘经庄严论说。</p>
  <p id="aE4">福德智慧二资粮　　菩萨善备无边际</p>
  <p id="aE5">于法思量善决已　　故了义趣唯言类</p>
  <p id="aE6">若知诸义唯是言　　即住似彼唯心理</p>
  <p id="aE7">便能现证真法界　　是故二相悉蠲除</p>
  <p id="aE8">体知离心无别物　　由此即会心非有</p>
  <p id="aE9">智者了达二皆无　　等住二无真法界</p>
  <p id="aEA">慧者无分别智力　　周遍平等常顺行</p>
  <p id="aEB">灭依榛梗过失聚　　如大良药销众毒</p>
  <p id="aEC">佛说妙法善成立　　安慧并根法界中</p>
  <p id="aED">了知念趣唯分别　　勇猛疾归德海岸</p>
  <p id="aEE">释曰。<a id="a-EF"></a>福德智慧二资粮菩萨善备无边际者。<a id="a-EG"></a>谓施等三波罗蜜多名福资粮。<a id="a-EH"></a>第六般若波罗蜜多名智资粮。<a id="a-EI"></a>精进俱修故通二种。<a id="a-EJ"></a>静虑亦尔。<a id="a-EK"></a>若缘无量属福资粮。<a id="a-EL"></a>其余属智。<a id="a-EM"></a>福智积集故名资粮。<a id="a-EN"></a>言善备者。<a id="a-EO"></a>是圆满义。<a id="a-EP"></a>经无数时差别圆满名无边际。<a id="a-EQ"></a>于法思量善决已者。<a id="a-ER"></a>谓于一切契经等法。<a id="a-ES"></a>由定后智极善决定得无犹豫故。<a id="a-ET"></a>了义趣唯言类者。<a id="a-EU"></a>是故能了一切义趣。<a id="a-EV"></a>唯用意言分别为因。<a id="a-EW"></a>若知诸义唯是言即住似彼唯心理者。<a id="a-EX"></a>谓若了知一切义相唯是意言。<a id="a-EY"></a>即能安心住似义相种种变现唯心理中得决定故。<a id="a-EZ"></a>此第二颂初半显示菩萨在顺决择分位。<a id="a-Ea"></a>初颂显示此位加行。<a id="a-Eb"></a>便能现证真法界是故二相悉蠲除者。<a id="a-Ec"></a>由先了达义无所有。<a id="a-Ed"></a>住唯心故能除所取能取二相。<a id="a-Ee"></a>现证无二真实法界。<a id="a-Ef"></a>善决定智依此生故。<a id="a-Eg"></a>此前半颂及后第三显见道位。<a id="a-Eh"></a>如所现证次当显示。<a id="a-Ei"></a>体知离心无别物由此即会心非有者。<a id="a-Ej"></a>谓知离心无别一切所缘境界。<a id="a-Ek"></a>由彼无故能缘心性亦不得成。<a id="a-El"></a>智者了达二皆无者。<a id="a-Em"></a>胜慧相应故名智者。<a id="a-En"></a>于二无性能决定知故名了达遍计所执。<a id="a-Eo"></a>所缘能缘本来无性名二皆无等。<a id="a-Ep"></a>住二无真法界者。<a id="a-Eq"></a>平等安住故名等住。<a id="a-Er"></a>所取能取悉皆远离故言二无。<a id="a-Es"></a>如是现证法界。<a id="a-Et"></a>非虚名真法界。<a id="a-Eu"></a>慧者无分别智力者。<a id="a-Ev"></a>谓诸菩萨无分别智所有功能。<a id="a-Ew"></a>周遍平等常顺行者。<a id="a-Ex"></a>谓总内外故名周遍。<a id="a-Ey"></a>如所取无能取亦尔。<a id="a-Ez"></a>故名平等。<a id="a-F0"></a>随顺观察契经等法其性平等。<a id="a-F1"></a>譬如虚空故名顺行。<a id="a-F2"></a>时恒故常。<a id="a-F3"></a>灭者除也。<a id="a-F4"></a>依谓一切杂染法因难可悟入。<a id="a-F5"></a>喻于榛梗。<a id="a-F6"></a>诸杂染法名为过失。<a id="a-F7"></a>习气积集故名为聚。<a id="a-F8"></a>如大良药销众毒者。<a id="a-F9"></a>其义易了。<a id="a-FA"></a>能除远入诸过失故如阿揭陀。<a id="a-FB"></a>此第四颂显示修道。<a id="a-FC"></a>佛说妙法善成立者。<a id="a-FD"></a>谓牟尼尊所说正法极善成立。<a id="a-FE"></a>安慧并根法界中者。<a id="a-FF"></a>谓安其慧置佛所说善成立法。<a id="a-FG"></a>并其根本真法界中。<a id="a-FH"></a>根者谓此是觉因故。<a id="a-FI"></a>或总缘法名为根本。<a id="a-FJ"></a>谓一切经皆以十地为根本故。<a id="a-FK"></a>法依彼转故名法界。<a id="a-FL"></a>即诸法空。<a id="a-FM"></a>了知念趣唯分别者。<a id="a-FN"></a>谓后得智依法界转。<a id="a-FO"></a>了知念趣唯是分别。<a id="a-FP"></a>离分别外无所念法。<a id="a-FQ"></a>谓彼所念契经等法。<a id="a-FR"></a>及所应念波罗蜜多。<a id="a-FS"></a>并彼果等。<a id="a-FT"></a>遍计所执性皆无故。<a id="a-FU"></a>勇猛疾归德海岸者。<a id="a-FV"></a>谓诸菩萨由先渐次修习现观。<a id="a-FW"></a>无分别智后得智故。<a id="a-FX"></a>速能证获一切功德圆满佛果。<a id="a-FY"></a>谓如来地超度无边因位功德。<a id="a-FZ"></a>名德海岸。<a id="a-Fa"></a>如有颂言。</p>
  <p id="aFb">证三菩提时　　顿成圆满果</p>
  <p id="aFc">度无边德海　　至无等等位</p>
  <p id="aFd">疾者速也。<a id="a-Fe"></a>经无量劫乃成佛果。<a id="a-Ff"></a>时既长久云何言疾。<a id="a-Fg"></a>此义不然。<a id="a-Fh"></a>时劫长远。<a id="a-Fi"></a>唯分别故。<a id="a-Fj"></a>如有颂言。</p>
  <p id="aFk">处梦谓经年　　寤乃须臾顷</p>
  <p id="aFl">故时虽无量　　摄在一刹那</p>
  <p id="aFm">又佛精进极炽然故。<a id="a-Fn"></a>虽经多劫而谓少时。<a id="a-Fo"></a>如有颂言。</p>
  <p id="aFp">愚修虽少时　　怠心疑已久</p>
  <p id="aFq">佛于无量劫　　勤勇谓须臾</p>
  <p id="aFr">言勇猛者即智慧力。<a id="a-Fs"></a>成无分别后得智故。<a id="a-Ft"></a>无所怯惮故名勇猛。<a id="a-Fu"></a>此颂显示至第一义最胜尊高究竟道位。</p>
 </body>
</html>