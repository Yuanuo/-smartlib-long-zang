<!doctype html>
<html id="z3IBVPBx1" data-ver="1173">
 <head>
  <meta charset="utf-8">
  <meta author="天亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第四</h1>
  <h2 id="a2">顺道理章第六</h2>
  <p id="a3">论曰。<a id="a-4"></a>若人入灭心定。<a id="a-5"></a>由说识不离身。<a id="a-6"></a>是故果报识于定中应成不离身。</p>
  <p id="a7">释曰。<a id="a-8"></a>此章复引不违道理。<a id="a-9"></a>以显实有本识。<a id="a-A"></a>若人谓第三第四果缘觉菩萨等。<a id="a-B"></a>为得寂静住。<a id="a-C"></a>及离退失过故圣人修灭心定。<a id="a-D"></a>非灭心体称灭心。<a id="a-E"></a>灭心法故名灭心。<a id="a-F"></a>以能依从所依故立心名。<a id="a-G"></a>佛世尊说。<a id="a-H"></a>是于入定时识不离身。<a id="a-I"></a>此识但是果报识。<a id="a-J"></a>若离此识说六识中随一余识不离于身此义不成。<a id="a-K"></a>何以故。<a id="a-L"></a>修此灭心定为对治生起识。<a id="a-M"></a>由观生起识有不寂静过失故。<a id="a-N"></a>言过失者。<a id="a-O"></a>六识缘外尘。<a id="a-P"></a>有起不正思惟义。<a id="a-Q"></a>由不正思惟退失定。<a id="a-R"></a>此是第一过失。<a id="a-S"></a>由生起识在散动位中障。<a id="a-T"></a>不得最细寂静处。<a id="a-U"></a>此是第二过失。<a id="a-V"></a>已得退失未得不得。<a id="a-W"></a>为对治此二过失故修灭心定。<a id="a-X"></a>若立识不离身。<a id="a-Y"></a>应知即是本识。</p>
  <p id="aZ">论曰。<a id="a-a"></a>何以故。</p>
  <p id="ab">释曰。<a id="a-c"></a>复以何义证知。<a id="a-d"></a>识不离身但是本识。</p>
  <p id="ae">论曰。<a id="a-f"></a>灭心定非此识对治故。</p>
  <p id="ag">释曰。<a id="a-h"></a>若人欲得寂静住不观此识过失不为对治此识故修灭心定。<a id="a-i"></a>故正入灭心定时不灭此识。<a id="a-j"></a>即说此识不离于身。</p>
  <p id="ak">论曰。<a id="a-l"></a>云何知然。</p>
  <p id="am">释曰。<a id="a-n"></a>如此义云何可知。<a id="a-o"></a>何故不言入灭心定时。<a id="a-p"></a>实无复心。<a id="a-q"></a>心非永灭后时更生故。<a id="a-r"></a>说识不离身。<a id="a-s"></a>佛世尊说。<a id="a-t"></a>若人入第四定身行则断。<a id="a-u"></a>若人入第二定等言行则断。<a id="a-v"></a>若人入灭心定心行则断。<a id="a-w"></a>如此身行断身不灭。<a id="a-x"></a>心亦应尔。<a id="a-y"></a>但心行灭心不灭。<a id="a-z"></a>故说识不离身。<a id="a-10"></a>何故不作如此说。<a id="a-11"></a>若人执入灭心定。<a id="a-12"></a>后出定时心则还生。<a id="a-13"></a>由此义故说识不离身。<a id="a-14"></a>是义不然。<a id="a-15"></a>何以故。</p>
  <p id="a16">论曰。<a id="a-17"></a>若从此定出。<a id="a-18"></a>识不应更生。</p>
  <p id="a19">释曰。<a id="a-1A"></a>若在此定识相续断。<a id="a-1B"></a>无复所余故。<a id="a-1C"></a>无复从此定出及识更生义。</p>
  <p id="a1D">论曰。<a id="a-1E"></a>何以故。</p>
  <p id="a1F">释曰。<a id="a-1G"></a>欲更引道理以成此义。</p>
  <p id="a1H">论曰。<a id="a-1I"></a>此果报识相续已断。<a id="a-1J"></a>若离托生时不复得生。</p>
  <p id="a1K">释曰。<a id="a-1L"></a>如人一期报已尽。<a id="a-1M"></a>果报识相续永断。<a id="a-1N"></a>无还生义识若更生必托余生身。<a id="a-1O"></a>若离托余身。<a id="a-1P"></a>果报识还于本身中生。<a id="a-1Q"></a>无有是处。<a id="a-1R"></a>故知入灭心定时。<a id="a-1S"></a>说识不离身唯是本识。</p>
  <p id="a1T">论曰。<a id="a-1U"></a>若人说灭心定有心。<a id="a-1V"></a>此人所说则不成心。</p>
  <p id="a1W">释曰。<a id="a-1X"></a>言有第六心名为有心。<a id="a-1Y"></a>约第六心说识不离身。<a id="a-1Z"></a>如彼所说则不成心。</p>
  <p id="a1a">论曰。<a id="a-1b"></a>何以故。</p>
  <p id="a1c">释曰。<a id="a-1d"></a>欲更引道理破第六识。<a id="a-1e"></a>立本识明不离身。<a id="a-1f"></a>若离如前所立相本识生起识中随执一识。<a id="a-1g"></a>言灭心定中有。<a id="a-1h"></a>是义不然。<a id="a-1i"></a>何以故。</p>
  <p id="a1j">论曰。<a id="a-1k"></a>定义不成故。</p>
  <p id="a1l">释曰。<a id="a-1m"></a>此下以十义。<a id="a-1n"></a>显灭心定中立有心义过失。<a id="a-1o"></a>此即第一过失。<a id="a-1p"></a>心与心法未曾见其相离。<a id="a-1q"></a>如余心法与余心法如想无时离受。<a id="a-1r"></a>受亦无时离想。<a id="a-1s"></a>心与心法亦尔。<a id="a-1t"></a>无时得相离。<a id="a-1u"></a>若不相离。<a id="a-1v"></a>灭受想定及灭心定悉不得成。<a id="a-1w"></a>由灭三法故此定得成。<a id="a-1x"></a>三法既不灭故此定不成。<a id="a-1y"></a>若人执有本识言识不离身。<a id="a-1z"></a>则无此过。<a id="a-20"></a>何故余识皆灭此识独不灭。<a id="a-21"></a>修灭心定者。<a id="a-22"></a>求得寂静住。<a id="a-23"></a>为对治能障寂静住心及心法故。<a id="a-24"></a>灭心定生。<a id="a-25"></a>不为对治不明了本识修灭心定故。<a id="a-26"></a>余识灭此识。<a id="a-27"></a>不灭。<a id="a-28"></a>复次此定中若离本识。<a id="a-29"></a>余识不成。</p>
  <p id="a2A">论曰。<a id="a-2B"></a>解相及境不可得故。</p>
  <p id="a2C">释曰。<a id="a-2D"></a>此第二过失。<a id="a-2E"></a>若执心及心法是有。<a id="a-2F"></a>此有必有解相及境界。<a id="a-2G"></a>解相有二种。<a id="a-2H"></a>一无分别。<a id="a-2I"></a>二有分别。<a id="a-2J"></a>无分别即是五识。<a id="a-2K"></a>意识或有分别或无分别。<a id="a-2L"></a>若无分别六识同是证知。<a id="a-2M"></a>若有分别则是比知。<a id="a-2N"></a>境界即是六尘及六尘真如故。<a id="a-2O"></a>心及心法解相及境界。<a id="a-2P"></a>皆可了别解相及境界。<a id="a-2Q"></a>于此定中既不可得故。<a id="a-2R"></a>知此定中决无余识。<a id="a-2S"></a>若说此定中有本识则无此妨。<a id="a-2T"></a>此识能生依止所显故。</p>
  <p id="a2U">论曰。<a id="a-2V"></a>与善根相应过故。</p>
  <p id="a2W">释曰。<a id="a-2X"></a>此第三过失。<a id="a-2Y"></a>复次若执此定有余识生。<a id="a-2Z"></a>此识不出三性。<a id="a-2a"></a>谓善恶无记。<a id="a-2b"></a>此心不可立为善性。<a id="a-2c"></a>与善根相应过故。<a id="a-2d"></a>由此与彼相违故。<a id="a-2e"></a>若识不与善根相应。<a id="a-2f"></a>自性是善则无此义故。<a id="a-2g"></a>此心善决定与善根相应。<a id="a-2h"></a>若说由定心是善故。<a id="a-2i"></a>说定是善。<a id="a-2j"></a>是义不然。<a id="a-2k"></a>非汝所许与无贪等善根相应。<a id="a-2l"></a>此义应至以失灭心定义故。<a id="a-2m"></a>何以故。<a id="a-2n"></a>善心通无有别。<a id="a-2o"></a>一切心法皆不相离故。<a id="a-2p"></a>若不相离则受想亦不灭。<a id="a-2q"></a>是故不可立此心为善。</p>
  <p id="a2r">论曰。<a id="a-2s"></a>与恶及无记不相应故。</p>
  <p id="a2t">释曰。<a id="a-2u"></a>此第四过失。<a id="a-2v"></a>复次亦不可立此心为恶及无记性。<a id="a-2w"></a>此二性不成就故。<a id="a-2x"></a>离欲欲界时一切恶法皆灭。<a id="a-2y"></a>故非恶性。<a id="a-2z"></a>由此定是善故。<a id="a-30"></a>不可立此心为无记性。</p>
  <p id="a31">论曰。<a id="a-32"></a>想及受生起过故。</p>
  <p id="a33">释曰。<a id="a-34"></a>此第五过失。<a id="a-35"></a>复次不可说此心为善。<a id="a-36"></a>有想受等生过失故。<a id="a-37"></a>离善根善性不成。<a id="a-38"></a>是故善心必与善根相应。<a id="a-39"></a>如必与善根相应。<a id="a-3A"></a>亦应必与受想相应。<a id="a-3B"></a>无异因故此义不成。<a id="a-3C"></a>所对治是有。<a id="a-3D"></a>能对治亦是有。<a id="a-3E"></a>譬如欲等正生不净观等则不得有。<a id="a-3F"></a>若汝不许此义。<a id="a-3G"></a>故知不成善心。</p>
  <p id="a3H">论曰。<a id="a-3I"></a>于三和合必有触故。<a id="a-3J"></a>于余定有功能故。</p>
  <p id="a3K">释曰。<a id="a-3L"></a>此第六过失。<a id="a-3M"></a>复次若信受本识。<a id="a-3N"></a>此定中无有触生过患故譬如于余定。<a id="a-3O"></a>若灭心定中异本识有别善心生。<a id="a-3P"></a>此心必不离触。<a id="a-3Q"></a>因定生安为相。<a id="a-3R"></a>能生乐受等。<a id="a-3S"></a>乐触。<a id="a-3T"></a>不苦不乐触应生因此安触。<a id="a-3U"></a>乐受不苦不乐受必应生。<a id="a-3V"></a>何以故。<a id="a-3W"></a>于余定为生乐舍二受。<a id="a-3X"></a>已见有功能。<a id="a-3Y"></a>此定亦尔。<a id="a-3Z"></a>以无遮障故。<a id="a-3a"></a>是故此定亦应依触生受。<a id="a-3b"></a>是义不然。<a id="a-3c"></a>何以故。</p>
  <p id="a3d">论曰。<a id="a-3e"></a>但灭想是过患故。</p>
  <p id="a3f">释曰。<a id="a-3g"></a>此第七过失。<a id="a-3h"></a>复次若信由触故此定有受。<a id="a-3i"></a>则此定唯无有想。<a id="a-3j"></a>是义不然。<a id="a-3k"></a>何以故。<a id="a-3l"></a>佛世尊说想受俱无故。</p>
  <p id="a3m">论曰。<a id="a-3n"></a>作意信等善根生起过故。</p>
  <p id="a3o">释曰。<a id="a-3p"></a>此第八过失。<a id="a-3q"></a>复次此触不应有。<a id="a-3r"></a>于余识处俱有相应触。<a id="a-3s"></a>生时有作意信等善根生起过故。<a id="a-3t"></a>若有触与心相应生。<a id="a-3u"></a>佛世尊说。<a id="a-3v"></a>作意受等必与触俱生。<a id="a-3w"></a>若有作意必能生善等心故。<a id="a-3x"></a>信等善根即随作意起。<a id="a-3y"></a>是义不然。<a id="a-3z"></a>以不免前所说过失。<a id="a-40"></a>若汝欲离如前所说过失。<a id="a-41"></a>及与阿含相违过失。<a id="a-42"></a>由厌恶心法。<a id="a-43"></a>是故但拔除心法故。<a id="a-44"></a>此定唯有心无有心法。<a id="a-45"></a>是义不然。<a id="a-46"></a>何以故。<a id="a-47"></a>从所依拔除能依。<a id="a-48"></a>无道理故。</p>
  <p id="a49">论曰。<a id="a-4A"></a>拔除能依。<a id="a-4B"></a>离所依不可得故。</p>
  <p id="a4C">释曰。<a id="a-4D"></a>此第九过失。<a id="a-4E"></a>复次若汝言由此定方便中厌恶触受想等故。<a id="a-4F"></a>拔除心法。<a id="a-4G"></a>但有心无触等者。<a id="a-4H"></a>是义不然。<a id="a-4I"></a>何以故。<a id="a-4J"></a>从所依拔除能依不可得故。<a id="a-4K"></a>所依是心。<a id="a-4L"></a>能依是心法。<a id="a-4M"></a>心及心法是所依能依事。<a id="a-4N"></a>从无始生死来。<a id="a-4O"></a>更互恒不相离。<a id="a-4P"></a>由此相引。<a id="a-4Q"></a>是故心应成就与无贪等善根相应。<a id="a-4R"></a>若汝言定及定方便起。<a id="a-4S"></a>必与无贪等善根相违故。<a id="a-4T"></a>无贪等善根不生。<a id="a-4U"></a>但善心生。<a id="a-4V"></a>于余处未曾见有此义。<a id="a-4W"></a>诸法若因有相应。<a id="a-4X"></a>其相似果。<a id="a-4Y"></a>亦有相应故。<a id="a-4Z"></a>此执不然。</p>
  <p id="a4a">论曰。<a id="a-4b"></a>有譬喻故。</p>
  <p id="a4c">释曰。<a id="a-4d"></a>此第十过失。<a id="a-4e"></a>复次佛世尊说。<a id="a-4f"></a>于此定中一切身行语言行心行皆灭不起。<a id="a-4g"></a>身行谓出入两息。<a id="a-4h"></a>语言行谓觉观思惟。<a id="a-4i"></a>心行谓作意想受等。<a id="a-4j"></a>如觉观思惟灭尽。<a id="a-4k"></a>语言则不生。<a id="a-4l"></a>如是心行若灭心亦随灭。<a id="a-4m"></a>若汝言如身行灭时。<a id="a-4n"></a>人住定中身不坏灭。<a id="a-4o"></a>如此于定中心行虽灭而心不灭。<a id="a-4p"></a>此义亦不然。<a id="a-4q"></a>何以故。</p>
  <p id="a4r">论曰。<a id="a-4s"></a>如非一切行。<a id="a-4t"></a>一切行不如是故。</p>
  <p id="a4u">释曰。<a id="a-4v"></a>身行灭时有别住因。<a id="a-4w"></a>能持令此身不坏灭。<a id="a-4x"></a>如佛世尊说。<a id="a-4y"></a>若离出入两息饮食寿命识等。<a id="a-4z"></a>能持此身令不坏灭。<a id="a-50"></a>如身行灭时。<a id="a-51"></a>有别法持身令住。<a id="a-52"></a>心行灭时无有别法持心令不灭。<a id="a-53"></a>是故汝所立并此义不齐。<a id="a-54"></a>是故此位由此道理定无有心。<a id="a-55"></a>若无有心。<a id="a-56"></a>云何佛世尊说识不离身。<a id="a-57"></a>是果报心。<a id="a-58"></a>佛世尊说名为识。<a id="a-59"></a>若出观时。<a id="a-5A"></a>意识从此一切种子识生。<a id="a-5B"></a>由后识有因。<a id="a-5C"></a>及在定身有识食。<a id="a-5D"></a>故知本识定有。<a id="a-5E"></a>若彼本来是能依所依作大功用。<a id="a-5F"></a>拔除能依令离所依。<a id="a-5G"></a>无如此义。<a id="a-5H"></a>何以故。<a id="a-5I"></a>由譬成故。<a id="a-5J"></a>于世间中。<a id="a-5K"></a>从本以来乃至尽际。<a id="a-5L"></a>互不相离恒共生起。<a id="a-5M"></a>无道理拔除能依令离所依。<a id="a-5N"></a>犹如四大及四大所造色。<a id="a-5O"></a>无道理令所造离能造。<a id="a-5P"></a>心法亦尔。<a id="a-5Q"></a>不可令离依止。<a id="a-5R"></a>是故于无心定。<a id="a-5S"></a>但有心无心法。<a id="a-5T"></a>是义不然。<a id="a-5U"></a>若汝执从所依拔除能依。<a id="a-5V"></a>此义不成。<a id="a-5W"></a>由但厌恶受及想故。<a id="a-5X"></a>唯此二法灭。<a id="a-5Y"></a>于此定中二法不得行。<a id="a-5Z"></a>余法不尔。<a id="a-5a"></a>是义不然。<a id="a-5b"></a>何以故。<a id="a-5c"></a>若非一切行。<a id="a-5d"></a>可得如此灭。<a id="a-5e"></a>非于一切行中得有如此灭。<a id="a-5f"></a>若遍行灭心必随灭。<a id="a-5g"></a>佛世尊不应说识不离身。<a id="a-5h"></a>由有此识故。<a id="a-5i"></a>知如来为成立。<a id="a-5j"></a>本识于此定中是有。<a id="a-5k"></a>复次经言识不离身。<a id="a-5l"></a>此言若离本识约余识则不成。<a id="a-5m"></a>何以故。<a id="a-5n"></a>此灭心定为对治生起识故生由观此生起识不寂静故。<a id="a-5o"></a>若有人执出定时心则还生。<a id="a-5p"></a>约此义故有不离之言。<a id="a-5q"></a>此亦不然。<a id="a-5r"></a>何以故。<a id="a-5s"></a>若有如此义。<a id="a-5t"></a>出定人心不更生果报识。<a id="a-5u"></a>若相续断离托后生时。<a id="a-5v"></a>无还生义。<a id="a-5w"></a>若有人离本识。<a id="a-5x"></a>由意识计灭心定有心。<a id="a-5y"></a>是人所执心则不成心。<a id="a-5z"></a>善恶无记性不成故。<a id="a-60"></a>由说此定是善为性故非是恶。<a id="a-61"></a>无记亦尔。<a id="a-62"></a>威仪工巧变化心。<a id="a-63"></a>此定中不得有故。<a id="a-64"></a>若说有果报无记心。<a id="a-65"></a>即是本识。<a id="a-66"></a>以无第五无记故。<a id="a-67"></a>若汝说此心是善则应与无贪等善根相应。<a id="a-68"></a>何以故。<a id="a-69"></a>染污心已灭善心正起。<a id="a-6A"></a>意根亦有境界。<a id="a-6B"></a>亦有三法和合。<a id="a-6C"></a>云何不生触。<a id="a-6D"></a>若有触云何无受。<a id="a-6E"></a>若尔灭心定义不得成。<a id="a-6F"></a>以心及心法于中不灭故。<a id="a-6G"></a>若有人执此定是善。<a id="a-6H"></a>由引因故。<a id="a-6I"></a>在方便有善心功用。<a id="a-6J"></a>能引此定心。<a id="a-6K"></a>定心是相似果。<a id="a-6L"></a>虽复是善。<a id="a-6M"></a>不与无贪等善根相应。<a id="a-6N"></a>是故如来欲显触生受故。<a id="a-6O"></a>先欲简别和合。<a id="a-6P"></a>依根缘尘生识。<a id="a-6Q"></a>由三有能和合故触生受。<a id="a-6R"></a>若三和合无能。<a id="a-6S"></a>则但生触不生受。<a id="a-6T"></a>是故此定虽复是善。<a id="a-6U"></a>不能作有能和合故无受想。<a id="a-6V"></a>是方便心有三善根相应。<a id="a-6W"></a>相似果则不如此。<a id="a-6X"></a>是义不然。<a id="a-6Y"></a>何以故。<a id="a-6Z"></a>从所依拔除能依不可得故。<a id="a-6a"></a>此等难具如前说。</p>
  <p id="a6b">论曰。<a id="a-6c"></a>若有人执色心次第生。<a id="a-6d"></a>是诸法种子。<a id="a-6e"></a>此执不然。</p>
  <p id="a6f">释曰。<a id="a-6g"></a>若有人执前刹那色。<a id="a-6h"></a>是后刹那色因。<a id="a-6i"></a>能为后色作种子故。<a id="a-6j"></a>前刹那识是后刹那识因。<a id="a-6k"></a>能为后识作种子故。<a id="a-6l"></a>此执不然。</p>
  <p id="a6m">论曰。<a id="a-6n"></a>何以故。<a id="a-6o"></a>已有前过。<a id="a-6p"></a>复有别失。</p>
  <p id="a6q">释曰。<a id="a-6r"></a>前过谓若识相续断。<a id="a-6s"></a>后识无因应不得生。<a id="a-6t"></a>又一期报尽。<a id="a-6u"></a>离托后胎无更生义。<a id="a-6v"></a>有如此失前已具明。<a id="a-6w"></a>有作如此执者。<a id="a-6x"></a>若人从无色界退。<a id="a-6y"></a>还生下有色界。<a id="a-6z"></a>后色若应生。<a id="a-70"></a>前种子久灭。<a id="a-71"></a>此色从何因生。</p>
  <p id="a72">论曰。<a id="a-73"></a>别失者。<a id="a-74"></a>若人从无想天退。<a id="a-75"></a>及出灭心定此中所执不成。</p>
  <p id="a76">释曰。<a id="a-77"></a>生无想天及入灭心定。<a id="a-78"></a>心已久灭。<a id="a-79"></a>后若退生及出定。<a id="a-7A"></a>云何得成就先心。<a id="a-7B"></a>为后当生心因。<a id="a-7C"></a>若定如此。</p>
  <p id="a7D">论曰。<a id="a-7E"></a>阿罗汉最后心亦不得成。</p>
  <p id="a7F">释曰。<a id="a-7G"></a>阿罗汉无有入无余涅槃义。<a id="a-7H"></a>何以故。<a id="a-7I"></a>后色后心。<a id="a-7J"></a>为因不尽故。<a id="a-7K"></a>是故应知此义。</p>
  <p id="a7L">论曰。<a id="a-7M"></a>若离次第缘此执不成。</p>
  <p id="a7N">释曰。<a id="a-7O"></a>此前刹那色。<a id="a-7P"></a>由次第缘故。<a id="a-7Q"></a>与后色相应。<a id="a-7R"></a>识亦如此。<a id="a-7S"></a>不由因缘故前后相应。<a id="a-7T"></a>是故此执若离次第缘立因缘义。<a id="a-7U"></a>此执不成。<a id="a-7V"></a>以违解脱故。</p>
  <p id="a7W">论曰。<a id="a-7X"></a>如此若离一切种子。<a id="a-7Y"></a>果报识净不净品皆不得成。<a id="a-7Z"></a>是故此心有义成就应。<a id="a-7a"></a>当信知依前所说相。<a id="a-7b"></a>今当更作偈。</p>
  <p id="a7c">释曰。<a id="a-7d"></a>此义具如前释。<a id="a-7e"></a>若人但在生起识。<a id="a-7f"></a>不在本识转依义则不成。<a id="a-7g"></a>为显此义故说三行偈。</p>
  <p id="a7h">论曰。</p>
  <p id="a7i">菩萨于善识　　则离余五识</p>
  <p id="a7j">无余心转依　　以何方便作</p>
  <p id="a7k">若对治转依　　非灭故不成</p>
  <p id="a7l">果因无差别　　于灭则有过</p>
  <p id="a7m">无种子无法　　若许为转依</p>
  <p id="a7n">于无二无故　　转依义不成</p>
  <p id="a7o">释曰。<a id="a-7p"></a>菩萨有二种。<a id="a-7q"></a>谓凡夫圣人。<a id="a-7r"></a>十信以还是凡夫。<a id="a-7s"></a>十解以上是圣人。<a id="a-7t"></a>今欲明转凡夫依作圣人依。<a id="a-7u"></a>此转依于何识得成。<a id="a-7v"></a>但是本识中成。<a id="a-7w"></a>若无本识于余识不得成。<a id="a-7x"></a>云何知然。<a id="a-7y"></a>此义三偈次第显之。<a id="a-7z"></a>离恶无记故言善。<a id="a-80"></a>是第六识故言识。<a id="a-81"></a>此善是出世心与三十七品等助道法相应。<a id="a-82"></a>名为善识。<a id="a-83"></a>此善识离五种散动法。<a id="a-84"></a>尔与五识恒不相应故。<a id="a-85"></a>言则离余五识。<a id="a-86"></a>云何得相离生。<a id="a-87"></a>一切时如此生故。</p>
  <p id="a88">论曰。<a id="a-89"></a>无余心。</p>
  <p id="a8A">释曰。<a id="a-8B"></a>离染污意识。<a id="a-8C"></a>及有流善识。<a id="a-8D"></a>若但说善识。<a id="a-8E"></a>不说无余心。<a id="a-8F"></a>有流善识则在其中。</p>
  <p id="a8G">论曰。<a id="a-8H"></a>转依以何方便作。</p>
  <p id="a8I">释曰。<a id="a-8J"></a>一切染浊种子灭离故。<a id="a-8K"></a>唯本识在。<a id="a-8L"></a>是名转依相。<a id="a-8M"></a>何方便作。<a id="a-8N"></a>如后偈说。</p>
  <p id="a8O">论曰。<a id="a-8P"></a>若对治转依。</p>
  <p id="a8Q">释曰。<a id="a-8R"></a>若汝说由对治生故依止转异。<a id="a-8S"></a>说对治为转依。<a id="a-8T"></a>此义不然。</p>
  <p id="a8U">论曰。<a id="a-8V"></a>非灭故不成。</p>
  <p id="a8W">释曰。<a id="a-8X"></a>不以灭为转依。<a id="a-8Y"></a>有二义不成。<a id="a-8Z"></a>一若对治生而种子不灭依义如本非谓转依。<a id="a-8a"></a>二对治是转依了因。<a id="a-8b"></a>非转依体。<a id="a-8c"></a>对治是道谛。<a id="a-8d"></a>转依是解脱及法身。<a id="a-8e"></a>即是灭谛故。<a id="a-8f"></a>应以种子灭为转依。<a id="a-8g"></a>若汝执对治生。<a id="a-8h"></a>染浊种子灭。<a id="a-8i"></a>一时中有此二义。<a id="a-8j"></a>何故以灭为转依。<a id="a-8k"></a>不取道为转依。<a id="a-8l"></a>此执有过。</p>
  <p id="a8m">论曰。<a id="a-8n"></a>果因无差别。<a id="a-8o"></a>于灭则有过。</p>
  <p id="a8p">释曰。<a id="a-8q"></a>果是灭谛说名涅槃。<a id="a-8r"></a>因是道谛说名对治。<a id="a-8s"></a>若对治是灭谛因果则成一。<a id="a-8t"></a>若成一复有何过。<a id="a-8u"></a>若得对治即般涅槃。<a id="a-8v"></a>若有人立灭谛为转依。<a id="a-8w"></a>为当以种子灭为转依。<a id="a-8x"></a>为当以识灭为转依。</p>
  <p id="a8y">论曰。<a id="a-8z"></a>无种子无法。<a id="a-90"></a>若许为转依。</p>
  <p id="a91">释曰。<a id="a-92"></a>若有人说能依所依灭名转依。<a id="a-93"></a>意识中能依种子灭。<a id="a-94"></a>能依种子既灭。<a id="a-95"></a>所依意识亦灭。<a id="a-96"></a>故名转依。<a id="a-97"></a>若许此二义为转依。<a id="a-98"></a>是则不然。</p>
  <p id="a99">论曰。<a id="a-9A"></a>于无二无故。<a id="a-9B"></a>转依义不成。</p>
  <p id="a9C">释曰。<a id="a-9D"></a>第六生起识于定位中。<a id="a-9E"></a>若不在时无种子无。<a id="a-9F"></a>无作亦无故转依义不成。<a id="a-9G"></a>若有本识。<a id="a-9H"></a>生起识熏习所生种子。<a id="a-9I"></a>于本识中住。<a id="a-9J"></a>生起识虽复不在。<a id="a-9K"></a>可得令种子无。<a id="a-9L"></a>及令生起识无。<a id="a-9M"></a>说为转依。<a id="a-9N"></a>若离本识则无二无故。<a id="a-9O"></a>转依义不成。<a id="a-9P"></a>以是义故定应信有本识。</p>
  <p data-pb></p>
  <h2 id="a9Q">释差别品第四</h2>
  <p id="a9R">曰。<a id="a-9S"></a>此品总有二章别有七章。<a id="a-9T"></a>总有二章者。<a id="a-9U"></a>一熏习。<a id="a-9V"></a>二事用。<a id="a-9W"></a>别有七章者。<a id="a-9X"></a>一言说。<a id="a-9Y"></a>二我见。<a id="a-9Z"></a>三有分。<a id="a-9a"></a>四引生。<a id="a-9b"></a>五果报。<a id="a-9c"></a>六缘相。<a id="a-9d"></a>七相貌。<a id="a-9e"></a>前三品已成立本识。<a id="a-9f"></a>是有品类差别今当更说。</p>
  <h2 id="a9g">言说章第一</h2>
  <p id="a9h">论曰。<a id="a-9i"></a>此阿梨耶识差别云何。</p>
  <p id="a9j">释曰。<a id="a-9k"></a>此问本识。<a id="a-9l"></a>为性有差别。<a id="a-9m"></a>为事有差别。</p>
  <p id="a9n">论曰。<a id="a-9o"></a>若略说或三种或四种差别。</p>
  <p id="a9p">释曰。<a id="a-9q"></a>今就事明差别。<a id="a-9r"></a>唯一本识。<a id="a-9s"></a>其性不异。<a id="a-9t"></a>约事或三种。<a id="a-9u"></a>或四种。<a id="a-9v"></a>或七种差别。</p>
  <p id="a9w">论曰。<a id="a-9x"></a>三种者。<a id="a-9y"></a>由三种熏习异故。<a id="a-9z"></a>谓言说我见有分熏习差别。</p>
  <p id="aA0">释曰。<a id="a-A1"></a>论本所以不释此三者。<a id="a-A2"></a>后解应知胜相。<a id="a-A3"></a>初自分别此三义。<a id="a-A4"></a>故今不释。<a id="a-A5"></a>由言说熏习差别者。<a id="a-A6"></a>唯一本识由熏习差别故有三种。<a id="a-A7"></a>言说以名为体。<a id="a-A8"></a>名有二种。<a id="a-A9"></a>谓言说名。<a id="a-AA"></a>思惟名。<a id="a-AB"></a>此二种名以音声为本。<a id="a-AC"></a>约能见色根有声说谓眼。<a id="a-AD"></a>数习此言说。<a id="a-AE"></a>于中起爱熏习本识。<a id="a-AF"></a>此熏习是眼根生因。<a id="a-AG"></a>若果报眼根应生。<a id="a-AH"></a>从此本识中言说爱熏习生。<a id="a-AI"></a>是故立言说熏习为眼根因。<a id="a-AJ"></a>如眼根于耳等根一切言说熏习生应作如此知。<a id="a-AK"></a>是本识第一差别。</p>
  <p data-pb></p>
  <h2 id="aAL">我见章第二</h2>
  <p id="aAM">论曰。<a id="a-AN"></a>由我见熏习差别。</p>
  <p id="aAO">释曰。<a id="a-AP"></a>有染污识。<a id="a-AQ"></a>由我见等依止故。<a id="a-AR"></a>于本识起我我所等熏习。<a id="a-AS"></a>由此熏习故起分别。<a id="a-AT"></a>谓自为我异我为他。<a id="a-AU"></a>是名本识第二差别。</p>
  <p data-pb></p>
  <h2 id="aAV">有分章第三</h2>
  <p id="aAW">论曰。<a id="a-AX"></a>由有分熏习差别。</p>
  <p id="aAY">释曰。<a id="a-AZ"></a>由随善恶不动业。<a id="a-Aa"></a>于六道中所受六根有差别。<a id="a-Ab"></a>是故本识有三有六道差别是名本识第三差别。</p>
  <p data-pb></p>
  <h2 id="aAc">引生章第四</h2>
  <p id="aAd">论曰。<a id="a-Ae"></a>四种者。<a id="a-Af"></a>谓引生。<a id="a-Ag"></a>果报。<a id="a-Ah"></a>缘相。<a id="a-Ai"></a>相貌差别。<a id="a-Aj"></a>引生差别者。<a id="a-Ak"></a>是熏习新生。<a id="a-Al"></a>若无此缘行生识。<a id="a-Am"></a>缘取生有。<a id="a-An"></a>是义不成。</p>
  <p id="aAo">释曰。<a id="a-Ap"></a>引生种类差别此有何相。<a id="a-Aq"></a>是熏习新生。<a id="a-Ar"></a>若无引生本识差别。<a id="a-As"></a>行生灭所熏习识。<a id="a-At"></a>由取所摄故。<a id="a-Au"></a>对生有起此有不得成。<a id="a-Av"></a>从此有生起故说此为有法。<a id="a-Aw"></a>取及善恶等是宿世所数习果。</p>
  <p data-pb></p>
  <h2 id="aAx">果报章第五</h2>
  <p id="aAy">论曰。<a id="a-Az"></a>果报差别者。<a id="a-B0"></a>依行于六道中此法成熟。<a id="a-B1"></a>若无此后时受生。<a id="a-B2"></a>所有诸法生起。<a id="a-B3"></a>此义不成。</p>
  <p id="aB4">释曰。<a id="a-B5"></a>行有为引因。<a id="a-B6"></a>于六道中成熟是本识说名为引。<a id="a-B7"></a>若无此更生为法眼等诸根。<a id="a-B8"></a>色等诸尘更生不得成。<a id="a-B9"></a>此法即果报果。</p>
  <p data-pb></p>
  <h2 id="aBA">缘相章第六</h2>
  <p id="aBB">论曰。<a id="a-BC"></a>缘相差别者。<a id="a-BD"></a>于此心中有相能起我执。<a id="a-BE"></a>若无此于余心中执我相境。<a id="a-BF"></a>此义不成。</p>
  <p id="aBG">释曰。<a id="a-BH"></a>此本识为第二识我执。<a id="a-BI"></a>第六识我见作缘相。<a id="a-BJ"></a>是本识若无缘相差别。<a id="a-BK"></a>以身见为因。<a id="a-BL"></a>我执所缘境不得成。<a id="a-BM"></a>是名相似果。</p>
  <p data-pb></p>
  <h2 id="aBN">相貌章第七</h2>
  <p id="aBO">论曰。<a id="a-BP"></a>相貌差别者。<a id="a-BQ"></a>此识有共相。<a id="a-BR"></a>有不共相。<a id="a-BS"></a>无受生种子相。<a id="a-BT"></a>有受生种子相。</p>
  <p id="aBU">释曰。<a id="a-BV"></a>相貌差别品类有多种。<a id="a-BW"></a>若略说有四种。</p>
  <p id="aBX">论曰。<a id="a-BY"></a>共相者。<a id="a-BZ"></a>是器世界种子。<a id="a-Ba"></a>不共相者。<a id="a-Bb"></a>是各别内入种子。<a id="a-Bc"></a>复次共相者。<a id="a-Bd"></a>是无受生种子。<a id="a-Be"></a>不共相者。<a id="a-Bf"></a>是有受生种子。</p>
  <p id="aBg">释曰。<a id="a-Bh"></a>本识与一切众生同功能。<a id="a-Bi"></a>是众生所共用器世界生因。<a id="a-Bj"></a>复次共相是无受生种子者。<a id="a-Bk"></a>此本识是无觉受法。<a id="a-Bl"></a>谓外四大五尘等生因。<a id="a-Bm"></a>若无如此相貌本识。<a id="a-Bn"></a>是器世界众生同用因则不成。<a id="a-Bo"></a>不共相是各别内入种子者。<a id="a-Bp"></a>各别是约自他立。<a id="a-Bq"></a>境界不同种类不同取相不同。<a id="a-Br"></a>故言各别。<a id="a-Bs"></a>又约自为内约他为外。<a id="a-Bt"></a>是内根尘等生因为不共相。<a id="a-Bu"></a>是有受生种子者。<a id="a-Bv"></a>此本识是有觉受法生因。<a id="a-Bw"></a>若无第二相貌。<a id="a-Bx"></a>众生世界不得成。<a id="a-By"></a>若由别因得成。<a id="a-Bz"></a>如木石等无觉无受。<a id="a-C0"></a>此二种子何种子为圣道所破。</p>
  <p id="aC1">论曰。<a id="a-C2"></a>若对治起时。<a id="a-C3"></a>不共所对治灭。</p>
  <p id="aC4">释曰。<a id="a-C5"></a>此不共种子。<a id="a-C6"></a>若道起时。<a id="a-C7"></a>与道相违。<a id="a-C8"></a>必为道所破何以故。<a id="a-C9"></a>无一人得道余人得解脱。<a id="a-CA"></a>于共种子道有何功用。</p>
  <p id="aCB">论曰。<a id="a-CC"></a>于共种子识。<a id="a-CD"></a>他分别所持正见清净。</p>
  <p id="aCE">释曰。<a id="a-CF"></a>道于共种子无功用。<a id="a-CG"></a>亦有功用。<a id="a-CH"></a>如于不共种子功用。<a id="a-CI"></a>此中则无故言无功用。<a id="a-CJ"></a>得道以后所见清净。<a id="a-CK"></a>与前见有异故言亦有功用。<a id="a-CL"></a>云何道于共种子不同功用。<a id="a-CM"></a>由他分别所持故。<a id="a-CN"></a>若尔道于共种子有何功用。<a id="a-CO"></a>但除分别。<a id="a-CP"></a>于境界中起无分别故。<a id="a-CQ"></a>法眼于境界清净。<a id="a-CR"></a>但缘无性故。<a id="a-CS"></a>若约慈悲般若更起分别。<a id="a-CT"></a>此分别由依止真如故。<a id="a-CU"></a>则所分别成清净土。<a id="a-CV"></a>唯一境界。<a id="a-CW"></a>云何众生所见不同。</p>
  <p id="aCX">论曰。<a id="a-CY"></a>譬如修观行人。<a id="a-CZ"></a>于一类物种种愿乐。<a id="a-Ca"></a>种种观察随心成立。</p>
  <p id="aCb">释曰。<a id="a-Cc"></a>由观行人变化心。<a id="a-Cd"></a>于一类物众生见不同。<a id="a-Ce"></a>如此境界他分别所持故。<a id="a-Cf"></a>观行人于中得清净见。</p>
  <p id="aCg">论曰。<a id="a-Ch"></a>此中偈说。</p>
  <p id="aCi">难灭及难解　　说名为共结</p>
  <p id="aCj">观行人心异　　由相大成外</p>
  <p id="aCk">清净人未灭　　此中见清净</p>
  <p id="aCl">成就净佛土　　由佛见清净</p>
  <p id="aCm">释曰。<a id="a-Cn"></a>结有二种。<a id="a-Co"></a>一相结。<a id="a-Cp"></a>二粗重结。<a id="a-Cq"></a>相结难解。<a id="a-Cr"></a>粗重结难灭。<a id="a-Cs"></a>心分别诸尘名相结。<a id="a-Ct"></a>由此分别起欲瞋等惑。<a id="a-Cu"></a>说名粗重结。<a id="a-Cv"></a>若得无分别智即解相结。<a id="a-Cw"></a>相结不起粗重结即随灭。<a id="a-Cx"></a>又释难灭约无间道。<a id="a-Cy"></a>无间道难得故。<a id="a-Cz"></a>难解约解脱道。<a id="a-D0"></a>由无间道难得故。<a id="a-D1"></a>解脱道难得。<a id="a-D2"></a>于共境界中起结故名共结。<a id="a-D3"></a>若约自相续则不名为共。<a id="a-D4"></a>云何此惑难灭难解。</p>
  <p id="aD5">论曰。<a id="a-D6"></a>观行人心异。<a id="a-D7"></a>由相大成外。</p>
  <p id="aD8">释曰。<a id="a-D9"></a>离识无别外境。<a id="a-DA"></a>是故观行人但观内法。<a id="a-DB"></a>是无不观外法故言心异分别相。<a id="a-DC"></a>通十方世界故言相大。<a id="a-DD"></a>观心与内种子正相违。<a id="a-DE"></a>与外不相关故言成外。<a id="a-DF"></a>由此三义故外结难解难灭。<a id="a-DG"></a>若此结有三义难灭难解。<a id="a-DH"></a>观行修道于此结有何功能。</p>
  <p id="aDI">论曰。<a id="a-DJ"></a>清净人未灭。<a id="a-DK"></a>此中见清净。</p>
  <p id="aDL">释曰。<a id="a-DM"></a>对治道生不共种子灭时。<a id="a-DN"></a>是观行人或分分清净。<a id="a-DO"></a>或具分清净。<a id="a-DP"></a>虽复未灭外相。<a id="a-DQ"></a>于中法眼慧眼清净无执。</p>
  <p id="aDR">论曰。<a id="a-DS"></a>成就净佛土。</p>
  <p id="aDT">释曰。<a id="a-DU"></a>若有智慧慈悲。<a id="a-DV"></a>起分别为利他。<a id="a-DW"></a>成就净佛土是其能。<a id="a-DX"></a>此净佛土何因缘得成。</p>
  <p id="aDY">论曰。<a id="a-DZ"></a>由佛见清净。</p>
  <p id="aDa">释曰。<a id="a-Db"></a>初地是菩萨见。<a id="a-Dc"></a>位初地中清净是见道清净。<a id="a-Dd"></a>见道清净是名佛见清净。<a id="a-De"></a>由此清净能得佛土清净。<a id="a-Df"></a>何况修位及究竟位。<a id="a-Dg"></a>又真如观是名佛见。<a id="a-Dh"></a>何以故。<a id="a-Di"></a>若至究竟位。<a id="a-Dj"></a>所得真如观不异于此。<a id="a-Dk"></a>故名佛见。<a id="a-Dl"></a>又由依佛正教修能得此见。<a id="a-Dm"></a>故名佛见。<a id="a-Dn"></a>又菩萨亦得名佛。<a id="a-Do"></a>以定应得佛故。<a id="a-Dp"></a>因受果名故称佛见。<a id="a-Dq"></a>又菩萨对治道生不共种子灭。<a id="a-Dr"></a>则具三清净。<a id="a-Ds"></a>一法眼清净。<a id="a-Dt"></a>二佛土清净。<a id="a-Du"></a>三见佛清净。<a id="a-Dv"></a>谓见三身。<a id="a-Dw"></a>菩萨缘佛起见。<a id="a-Dx"></a>故名佛见。</p>
  <p id="aDy">论曰。<a id="a-Dz"></a>复有别偈。</p>
  <p id="aE0">释曰。<a id="a-E1"></a>此偈欲何所显为显二义。<a id="a-E2"></a>一菩萨于内修观不依外。<a id="a-E3"></a>二由此观唯有识无有外尘。<a id="a-E4"></a>是二义互相显。</p>
  <p id="aE5">论曰。<a id="a-E6"></a>种种愿及见观行人能成。</p>
  <p id="aE7">释曰。<a id="a-E8"></a>观行人或为成自自在。<a id="a-E9"></a>或欲引他令受正教故愿。<a id="a-EA"></a>种种变异愿皆得成。<a id="a-EB"></a>若愿已成自见他见。<a id="a-EC"></a>如所愿亦皆得成。<a id="a-ED"></a>此愿为有别境为是一境。</p>
  <p id="aEE">论曰。<a id="a-EF"></a>于一类物中。</p>
  <p id="aEG">释曰。<a id="a-EH"></a>若多观行人别愿。<a id="a-EI"></a>同能变异一境。<a id="a-EJ"></a>此变异得成。<a id="a-EK"></a>何故得成。</p>
  <p id="aEL">论曰。<a id="a-EM"></a>随彼意成故。</p>
  <p id="aEN">释曰。<a id="a-EO"></a>实无外境唯有识故。<a id="a-EP"></a>是故各随彼意变异得成。<a id="a-EQ"></a>若实有外境。<a id="a-ER"></a>观行人愿则不成。<a id="a-ES"></a>因不成故。<a id="a-ET"></a>自他所见变异亦不得成。</p>
  <p id="aEU">论曰。<a id="a-EV"></a>种种见成故所取唯有识。</p>
  <p id="aEW">释曰。<a id="a-EX"></a>由观行人识为增上缘故。<a id="a-EY"></a>余人识变异。<a id="a-EZ"></a>如观行人愿显现故。<a id="a-Ea"></a>知定无外尘唯有本识。<a id="a-Eb"></a>前已明觉受因定是不共种子。<a id="a-Ec"></a>不觉受因定是共种子。<a id="a-Ed"></a>今当更说共不共因同生一果。</p>
  <p id="aEe">论曰。<a id="a-Ef"></a>是不共本识差别。<a id="a-Eg"></a>有觉受生种子。<a id="a-Eh"></a>若无此众生世界生缘不成。<a id="a-Ei"></a>是共阿梨耶识无受生种子。<a id="a-Ej"></a>若无此器世界生缘不成。</p>
  <p id="aEk">释曰。<a id="a-El"></a>共不共二因生内五根及内五尘。<a id="a-Em"></a>为自六识作依止故。<a id="a-En"></a>为不共因感。<a id="a-Eo"></a>为他六识境界故。<a id="a-Ep"></a>为共因感。<a id="a-Eq"></a>若不双为二因所感。<a id="a-Er"></a>则无色阴及互相见。</p>
  <p id="aEs">论曰。<a id="a-Et"></a>复次粗重相识。<a id="a-Eu"></a>细轻相识。</p>
  <p id="aEv">释曰。<a id="a-Ew"></a>此文显本识是善恶二业相似果。<a id="a-Ex"></a>亦是善恶二业生因。</p>
  <p id="aEy">论曰。<a id="a-Ez"></a>粗重相识者。<a id="a-F0"></a>谓大小二惑种子。</p>
  <p id="aF1">释曰。<a id="a-F2"></a>于理及事心无功能故称粗重。<a id="a-F3"></a>一切未来惑及业皆从此识生故称种子。</p>
  <p id="aF4">论曰。<a id="a-F5"></a>细轻相识者谓一切有流善法种子。</p>
  <p id="aF6">释曰。<a id="a-F7"></a>于理及事心有功能故称细轻。<a id="a-F8"></a>一切未来信等五根善。<a id="a-F9"></a>皆从此识生故称种子。</p>
  <p id="aFA">论曰。<a id="a-FB"></a>若无此由前业果有胜能。<a id="a-FC"></a>无胜能依止差别不得成。</p>
  <p id="aFD">释曰。<a id="a-FE"></a>若无此识。<a id="a-FF"></a>分习果及果报果皆不得成。<a id="a-FG"></a>习果是相似果。<a id="a-FH"></a>果报果是六道本识。<a id="a-FI"></a>于本识中更有粗重相及细轻相。<a id="a-FJ"></a>习果亦名相似果。<a id="a-FK"></a>胜能是相似果依止。<a id="a-FL"></a>是果报果善道中有人天异。<a id="a-FM"></a>恶道中有地狱畜生等异故。<a id="a-FN"></a>言依止差别。<a id="a-FO"></a>善道依止有胜能。<a id="a-FP"></a>恶道依止无胜能。<a id="a-FQ"></a>若本识无此二相因果义皆不得成。</p>
  <p id="aFR">论曰。<a id="a-FS"></a>复次有受不受相二种本识。</p>
  <p id="aFT">释曰。<a id="a-FU"></a>欲显本识中功能有尽不尽。</p>
  <p id="aFV">论曰。<a id="a-FW"></a>有受相者。<a id="a-FX"></a>果报已熟善恶种子识。</p>
  <p id="aFY">释曰。<a id="a-FZ"></a>此本识昔有善恶种子果报若皆熟用种子尽。<a id="a-Fa"></a>但有本识在说。<a id="a-Fb"></a>此本识为有受相。</p>
  <p id="aFc">论曰。<a id="a-Fd"></a>不受相者。<a id="a-Fe"></a>名言熏习种子。</p>
  <p id="aFf">释曰。<a id="a-Fg"></a>此本识在生死中受用无尽。<a id="a-Fh"></a>同业种子。<a id="a-Fi"></a>由是有相续不断因故。<a id="a-Fj"></a>名不受相。<a id="a-Fk"></a>不受相其体云何。<a id="a-Fl"></a>谓名言熏习种子。<a id="a-Fm"></a>先以音声目一切法为言。<a id="a-Fn"></a>后不发言直以心缘先音声为名。<a id="a-Fo"></a>此名以分别为性。<a id="a-Fp"></a>若以此名分别内法。<a id="a-Fq"></a>或增或减。<a id="a-Fr"></a>坏正理立非理名肉烦恼。<a id="a-Fs"></a>若以此名分别外尘。<a id="a-Ft"></a>起欲瞋等名皮烦恼。<a id="a-Fu"></a>若以此名分别一切世出世法差别。<a id="a-Fv"></a>离前二分别名心烦恼。<a id="a-Fw"></a>是故一切烦恼皆以分别为体。<a id="a-Fx"></a>障无分别境及无分别智。<a id="a-Fy"></a>云何说此为不受相。</p>
  <p id="aFz">论曰。<a id="a-G0"></a>无量时戏论生起种子故。</p>
  <p id="aG1">释曰。<a id="a-G2"></a>四种世间言说名戏论。<a id="a-G3"></a>谓见闻觉知。<a id="a-G4"></a>但以名言分别。<a id="a-G5"></a>有此四种不缘实义故名戏论。<a id="a-G6"></a>约前后际戏论不穷。<a id="a-G7"></a>故言无量时戏论。<a id="a-G8"></a>此戏论若生若起。<a id="a-G9"></a>由名言熏习生故说名言熏习。<a id="a-GA"></a>为戏论种子。<a id="a-GB"></a>若无此二分有何过失。</p>
  <p id="aGC">论曰。<a id="a-GD"></a>若无此识。<a id="a-GE"></a>有作不作善恶二业。<a id="a-GF"></a>由与果报故受用尽义不成。</p>
  <p id="aGG">释曰。<a id="a-GH"></a>若无有受相本识。<a id="a-GI"></a>善恶二业数数有作及不作。<a id="a-GJ"></a>由施与果报功能灭尽不更受报故名受用。<a id="a-GK"></a>此义不成。<a id="a-GL"></a>以失解脱义故。<a id="a-GM"></a>若无不受复有何失。</p>
  <p id="aGN">论曰。<a id="a-GO"></a>始生名言熏习生起亦不得成。</p>
  <p id="aGP">释曰。<a id="a-GQ"></a>若离先名言熏习。<a id="a-GR"></a>今时未来时未曾有。<a id="a-GS"></a>而有此名言熏习则不得成。<a id="a-GT"></a>何以故。<a id="a-GU"></a>等流果若无同类因则不得生。<a id="a-GV"></a>若得生阿罗汉缘觉。<a id="a-GW"></a>断烦恼尽应更生烦恼。<a id="a-GX"></a>若不生应无根本烦恼。<a id="a-GY"></a>若无根本烦恼则无业。<a id="a-GZ"></a>若无烦恼业则无有及差别。<a id="a-Ga"></a>则集苦二谛自然灭尽。<a id="a-Gb"></a>即入涅槃不劳修道。<a id="a-Gc"></a>由此二义无。<a id="a-Gd"></a>无解脱及自然解脱。<a id="a-Ge"></a>故知定有受不受二相。</p>
  <p id="aGf">论曰。<a id="a-Gg"></a>复次有譬喻相识。</p>
  <p id="aGh">释曰。<a id="a-Gi"></a>譬如幻事为象马等乱心因。<a id="a-Gj"></a>如此譬相本识是虚妄分别种子故。<a id="a-Gk"></a>为一切颠倒乱心因。</p>
  <p id="aGl">论曰。<a id="a-Gm"></a>如幻事鹿渴梦相翳闇等。<a id="a-Gn"></a>譬第一识似如此事。</p>
  <p id="aGo">释曰。<a id="a-Gp"></a>此四事譬四倒。<a id="a-Gq"></a>幻事譬我执。<a id="a-Gr"></a>鹿渴譬我爱。<a id="a-Gs"></a>梦相譬我慢。<a id="a-Gt"></a>翳闇譬无明。<a id="a-Gu"></a>此四譬同譬本识。<a id="a-Gv"></a>本识即似此四事。<a id="a-Gw"></a>幻事能生众生邪执。<a id="a-Gx"></a>鹿渴能生众生贪爱。<a id="a-Gy"></a>梦相能生众生乱心。<a id="a-Gz"></a>翳闇能障众生明了见境。<a id="a-H0"></a>阿陀那识若未灭。<a id="a-H1"></a>能变异本识生六识。<a id="a-H2"></a>起四种上心颠倒。<a id="a-H3"></a>故言本识似如此事。</p>
  <p id="aH4">论曰。<a id="a-H5"></a>若无此虚妄分别种子故。<a id="a-H6"></a>此识不成颠倒因缘。</p>
  <p id="aH7">释曰。<a id="a-H8"></a>若无本识一分与阿陀那识相应。<a id="a-H9"></a>则本识不成四颠倒因缘。<a id="a-HA"></a>何以故。<a id="a-HB"></a>如此本识。<a id="a-HC"></a>是虚妄分别种子因缘故。<a id="a-HD"></a>一切虚妄分别皆从此本识生。</p>
  <p id="aHE">论曰。<a id="a-HF"></a>复有具不具相。</p>
  <p id="aHG">释曰。<a id="a-HH"></a>约此譬喻相识本识。<a id="a-HI"></a>更成二相。<a id="a-HJ"></a>一具缚相。<a id="a-HK"></a>二不具缚相。</p>
  <p id="aHL">论曰。<a id="a-HM"></a>若具缚众生有具相。</p>
  <p id="aHN">释曰。<a id="a-HO"></a>谓未离欲欲界众生。<a id="a-HP"></a>具三烦恼故名具相。</p>
  <p id="aHQ">论曰。<a id="a-HR"></a>若得世间离欲。<a id="a-HS"></a>有损害相。</p>
  <p id="aHT">释曰。<a id="a-HU"></a>若众生离欲欲色界。<a id="a-HV"></a>肉心烦恼具足。<a id="a-HW"></a>皮烦恼有渐被损害义。<a id="a-HX"></a>此二约凡夫。</p>
  <p id="aHY">论曰。<a id="a-HZ"></a>若有学声闻及诸菩萨。<a id="a-Ha"></a>有一分灭离相。</p>
  <p id="aHb">释曰。<a id="a-Hc"></a>肉烦恼一分尽。<a id="a-Hd"></a>皮烦恼或被损或未被损。</p>
  <p id="aHe">论曰。<a id="a-Hf"></a>若阿罗汉缘觉如来。<a id="a-Hg"></a>有具分灭离相。<a id="a-Hh"></a>何以故。<a id="a-Hi"></a>阿罗汉独觉单灭惑障。<a id="a-Hj"></a>如来双灭惑智二障。</p>
  <p id="aHk">释曰。<a id="a-Hl"></a>阿罗汉独觉但灭离见修二道所破惑尽。<a id="a-Hm"></a>故无解脱障。<a id="a-Hn"></a>如来具灭离三烦恼尽。<a id="a-Ho"></a>故如来本识永离一切解脱障及智障。<a id="a-Hp"></a>此识或名无分别智。<a id="a-Hq"></a>或名无分别后智。<a id="a-Hr"></a>若于众生起利益事。<a id="a-Hs"></a>一分名俗智。<a id="a-Ht"></a>若缘一切法无性起。<a id="a-Hu"></a>一分名真如智。<a id="a-Hv"></a>此二合名应身。</p>
  <p id="aHw">论曰。<a id="a-Hx"></a>若无此烦恼。<a id="a-Hy"></a>次第灭尽则不得成。</p>
  <p id="aHz">释曰。<a id="a-I0"></a>若无此具相不具相。<a id="a-I1"></a>凡夫有学圣人无学圣人次第灭。<a id="a-I2"></a>此义不成。<a id="a-I3"></a>本识于三性中。<a id="a-I4"></a>何故但是无记性。<a id="a-I5"></a>是果报故。</p>
  <p id="aI6">论曰。<a id="a-I7"></a>何因缘善恶二法果报唯是无覆无记。</p>
  <p id="aI8">释曰。<a id="a-I9"></a>非烦恼染污故名无覆无记。<a id="a-IA"></a>不同上界烦恼是有覆无记。<a id="a-IB"></a>何故不同。<a id="a-IC"></a>因是善恶而果是无记。</p>
  <p id="aID">论曰。<a id="a-IE"></a>此无记性。<a id="a-IF"></a>与善恶二法俱生不相违。</p>
  <p id="aIG">释曰。<a id="a-IH"></a>由无覆无记性与善恶二性不相违故。<a id="a-II"></a>于无记果报中善恶二业得生。<a id="a-IJ"></a>由业生故有善恶二道。</p>
  <p id="aIK">论曰。<a id="a-IL"></a>善恶二法自互相违。</p>
  <p id="aIM">释曰。<a id="a-IN"></a>若果报是善恶。<a id="a-IO"></a>善恶性互相违若是善恶不得生。<a id="a-IP"></a>应无恶道。<a id="a-IQ"></a>若是恶善不得生。<a id="a-IR"></a>应无善道。<a id="a-IS"></a>善恶二道则随一无道。</p>
  <p id="aIT">论曰。<a id="a-IU"></a>若果报成善恶性。<a id="a-IV"></a>无方便得解脱烦恼。</p>
  <p id="aIW">释曰。<a id="a-IX"></a>若果报是善恶性。<a id="a-IY"></a>从善更生善果报。<a id="a-IZ"></a>从恶更生恶果报。<a id="a-Ia"></a>由报更有报。<a id="a-Ib"></a>则生死不断故无得解脱义。</p>
  <p id="aIc">论曰。<a id="a-Id"></a>又无方便得起善及烦恼。</p>
  <p id="aIe">释曰。<a id="a-If"></a>若定是善烦恼不得起。<a id="a-Ig"></a>若定是恶善不得起。</p>
  <p id="aIh">论曰。<a id="a-Ii"></a>故无解脱及系缚。</p>
  <p id="aIj">释曰。<a id="a-Ik"></a>若无善则无解脱。<a id="a-Il"></a>若无烦恼则无系缚。</p>
  <p id="aIm">论曰。<a id="a-In"></a>无此二义故。<a id="a-Io"></a>是故果报识。<a id="a-Ip"></a>定是无覆无记性。</p>
  <p id="aIq">释曰。<a id="a-Ir"></a>无无解脱义。<a id="a-Is"></a>无无系缚义。<a id="a-It"></a>既定有解脱及系缚。<a id="a-Iu"></a>故知本识定是无记性。</p>
 </body>
</html>