<!doctype html>
<html id="z3IBVO5wT" data-ver="1025">
 <head>
  <meta charset="utf-8">
  <meta author="无性菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第一</h1>
  <h2 id="a2">释总标纲要分第一</h2>
  <p id="a3">稽首大觉诸如来　　无上正法真圣众</p>
  <p id="a4">为利自他法久住　　故我略释摄大乘</p>
  <p id="a5">论曰。<a id="a-6"></a>阿毗达磨大乘经中。<a id="a-7"></a>薄伽梵前已能善入大乘菩萨。<a id="a-8"></a>为显大乘体大故说。</p>
  <p id="a9">释曰。<a id="a-A"></a>欲以十义总摄大乘所有要义。<a id="a-B"></a>彼义能显此论体性。<a id="a-C"></a>是圣教故。<a id="a-D"></a>用此为门。<a id="a-E"></a>而开发言。<a id="a-F"></a>阿毗达磨大乘经等。<a id="a-G"></a>择法因故。<a id="a-H"></a>或共了故阿毗达磨。<a id="a-I"></a>想为幖帜。<a id="a-J"></a>大乘经言。<a id="a-K"></a>简别余处。<a id="a-L"></a>若略释者。<a id="a-M"></a>亦乘亦大故名大乘。<a id="a-N"></a>或乘大性故名大乘。<a id="a-O"></a>因果大故。<a id="a-P"></a>业具运故。<a id="a-Q"></a>果谓十地。<a id="a-R"></a>若广释者。<a id="a-S"></a>七种大性共相应故。<a id="a-T"></a>谓菩提分波罗蜜多。<a id="a-U"></a>学持相等。<a id="a-V"></a>贯穿缝缀故名为经。<a id="a-W"></a>此中即是随堕八时。<a id="a-X"></a>闻者识上直非直说。<a id="a-Y"></a>聚集显现以为体性。<a id="a-Z"></a>若尔云何菩萨能说非闻者识。<a id="a-a"></a>彼能说故。<a id="a-b"></a>彼增上生故作是说。<a id="a-c"></a>譬如天等增上力故。<a id="a-d"></a>令于梦中得论咒等。<a id="a-e"></a>若离识者。<a id="a-f"></a>佛云何说诸契经句。<a id="a-g"></a>语为自性。<a id="a-h"></a>且不应理。<a id="a-i"></a>由一一字能诠显义。<a id="a-j"></a>不应理故。<a id="a-k"></a>次第而生不俱时住。<a id="a-l"></a>无聚集故。<a id="a-m"></a>如是不得彼之自性。<a id="a-n"></a>语无有转故不应理。<a id="a-o"></a>又非无字转有少名能诠。<a id="a-p"></a>故诸契经名为自性。<a id="a-q"></a>亦不应理。<a id="a-r"></a>是故决定如所说经。<a id="a-s"></a>自性应理。<a id="a-t"></a>于此所说阿毗达磨大乘经中。<a id="a-u"></a>薄伽梵者。<a id="a-v"></a>破诸魔故。<a id="a-w"></a>能破四种大魔怨故。<a id="a-x"></a>名薄伽梵。<a id="a-y"></a>四种魔者。<a id="a-z"></a>一者烦恼魔。<a id="a-10"></a>二者蕴魔。<a id="a-11"></a>三者天魔。<a id="a-12"></a>四者死魔。<a id="a-13"></a>依空三摩地。<a id="a-14"></a>能破烦恼魔一切粗重。<a id="a-15"></a>转依相住。<a id="a-16"></a>无量善根随顺证得。<a id="a-17"></a>或复依止精进慧力。<a id="a-18"></a>能破蕴魔。<a id="a-19"></a>依慈等持能破天魔。<a id="a-1A"></a>依修神足能破死魔。<a id="a-1B"></a>能破如是四大魔故。<a id="a-1C"></a>名薄伽梵。<a id="a-1D"></a>又自在等功德相应。<a id="a-1E"></a>是故说佛名薄伽梵。<a id="a-1F"></a>所以者何。<a id="a-1G"></a>以当宣说佛世尊故。<a id="a-1H"></a>于彼前者。<a id="a-1I"></a>显佛开许。<a id="a-1J"></a>堪广流通。<a id="a-1K"></a>亲对大师无异言故。<a id="a-1L"></a>如十地经。<a id="a-1M"></a>已能善入大乘者。<a id="a-1N"></a>或依德迹。<a id="a-1O"></a>或共了知。<a id="a-1P"></a>谓彼已能善入大乘。<a id="a-1Q"></a>或即于此已极善入。<a id="a-1R"></a>故名已能善入大乘显此已得诸陀罗尼辩才功德。<a id="a-1S"></a>于大乘义能持能阐。<a id="a-1T"></a>故依此义说如是名。<a id="a-1U"></a>言菩萨者。<a id="a-1V"></a>菩提萨埵为所缘境故名菩萨。<a id="a-1W"></a>依弘誓语立菩萨声。<a id="a-1X"></a>亦见余处用所缘境。<a id="a-1Y"></a>而说其名。<a id="a-1Z"></a>如不净等为所缘境。<a id="a-1a"></a>二三摩地。<a id="a-1b"></a>说名不净。<a id="a-1c"></a>说名为空。<a id="a-1d"></a>或即彼心。<a id="a-1e"></a>为求菩提有志有能。<a id="a-1f"></a>故名菩萨。<a id="a-1g"></a>为显大乘体大故者。<a id="a-1h"></a>甚深高广无上故大。<a id="a-1i"></a>体声即说自性作用。<a id="a-1j"></a>如世说言。<a id="a-1k"></a>火暖为体。<a id="a-1l"></a>毒害为体。<a id="a-1m"></a>此体大故说名体大。<a id="a-1n"></a>显者。<a id="a-1o"></a>开示他所未了。<a id="a-1p"></a>为者。<a id="a-1q"></a>欲也。</p>
  <p id="a1r">论曰。<a id="a-1s"></a>谓依大乘诸佛世尊。<a id="a-1t"></a>有十相殊胜殊胜语。<a id="a-1u"></a>一者所知依殊胜殊胜语。<a id="a-1v"></a>二者所知相殊胜殊胜语。<a id="a-1w"></a>三者入所知相殊胜殊胜语。<a id="a-1x"></a>四者彼入因果殊胜殊胜语。<a id="a-1y"></a>五者彼因果修差别殊胜殊胜语。<a id="a-1z"></a>六者即于如是修差别中增上戒殊胜殊胜语。<a id="a-20"></a>七者即于此中增上心殊胜殊胜语。<a id="a-21"></a>八者即于此中增上慧殊胜殊胜语。<a id="a-22"></a>九者彼果断殊胜殊胜语。<a id="a-23"></a>十者彼果智殊胜殊胜语。<a id="a-24"></a>由此所说。<a id="a-25"></a>诸佛世尊契经诸句。<a id="a-26"></a>显于大乘真是佛语。</p>
  <p id="a27">释曰。<a id="a-28"></a>谓声即是略摽所说十胜处义。<a id="a-29"></a>依大乘者。<a id="a-2A"></a>所为所说非声闻乘。<a id="a-2B"></a>亦非世间。<a id="a-2C"></a>复举大乘为决定义。<a id="a-2D"></a>显所依者。<a id="a-2E"></a>即此非余。<a id="a-2F"></a>以依世间由余相故。<a id="a-2G"></a>异于佛语。<a id="a-2H"></a>如有颂言。<a id="a-2I"></a>谛语而无忿。<a id="a-2J"></a>少施不悕求。<a id="a-2K"></a>如是等。<a id="a-2L"></a>若依声闻。<a id="a-2M"></a>由余相故异于大乘。<a id="a-2N"></a>如有颂言。<a id="a-2O"></a>诸行无常。<a id="a-2P"></a>有生灭法。<a id="a-2Q"></a>如是等。<a id="a-2R"></a>是故重举大乘应理。<a id="a-2S"></a>有十等者。<a id="a-2T"></a>以数显数殊胜佛语。<a id="a-2U"></a>安立论体。<a id="a-2V"></a>相者。<a id="a-2W"></a>种也。<a id="a-2X"></a>即此展转差别无杂。<a id="a-2Y"></a>故名殊胜。<a id="a-2Z"></a>或复望彼声闻等法。<a id="a-2a"></a>极悬远故。<a id="a-2b"></a>又增上故。<a id="a-2c"></a>名为殊胜。<a id="a-2d"></a>以能引发大菩提故。<a id="a-2e"></a>由此十相是殊胜故。<a id="a-2f"></a>彼语殊胜。<a id="a-2g"></a>是故说言。<a id="a-2h"></a>有十相殊胜殊胜语。<a id="a-2i"></a>佛世尊者。<a id="a-2j"></a>染污不染污。<a id="a-2k"></a>二痴睡尽故。<a id="a-2l"></a>于一切所知智。<a id="a-2m"></a>开发义故。<a id="a-2n"></a>说名为佛。<a id="a-2o"></a>如士夫寤。<a id="a-2p"></a>如莲华开。<a id="a-2q"></a>如有说言。<a id="a-2r"></a>寤寤开发义。<a id="a-2s"></a>有时业佛界。<a id="a-2t"></a>如是等。</p>
  <p id="a2u">论曰。<a id="a-2v"></a>复次云何能显由此所说十处。<a id="a-2w"></a>于声闻乘曾不见说。<a id="a-2x"></a>唯大乘中处处见说。<a id="a-2y"></a>谓阿赖耶识说名所知依体。<a id="a-2z"></a>三种自性。<a id="a-30"></a>一依他起自性。<a id="a-31"></a>二遍计所执自性。<a id="a-32"></a>三圆成实自性。<a id="a-33"></a>说名所知相体。<a id="a-34"></a>唯识性说名入所知相体。<a id="a-35"></a>六波罗蜜多说名彼入因果体。<a id="a-36"></a>菩萨十地说名彼因果修差别体。<a id="a-37"></a>菩萨律仪说名此中增上戒体。<a id="a-38"></a>首楞伽摩虚空藏等诸三摩地。<a id="a-39"></a>说名此中增上心体。<a id="a-3A"></a>无分别智说名此中增上慧体。<a id="a-3B"></a>无住涅槃说名彼果断体。<a id="a-3C"></a>三种佛身。<a id="a-3D"></a>一自性身。<a id="a-3E"></a>二受用身。<a id="a-3F"></a>三变化身。<a id="a-3G"></a>说名彼果智体。<a id="a-3H"></a>由此所说十处。<a id="a-3I"></a>显于大乘异声闻乘。<a id="a-3J"></a>又显最胜。<a id="a-3K"></a>世尊但为菩萨宣说。<a id="a-3L"></a>是故应知但依大乘。<a id="a-3M"></a>诸佛世尊有十相殊胜殊胜语。</p>
  <p id="a3N">释曰。<a id="a-3O"></a>所应可知故名所知。<a id="a-3P"></a>依谓所依。<a id="a-3Q"></a>此所依声简取能依。<a id="a-3R"></a>杂染清净诸有为法。<a id="a-3S"></a>不取无为。<a id="a-3T"></a>由彼无有所依义故。<a id="a-3U"></a>所依即是阿赖耶识。<a id="a-3V"></a>是彼因故。<a id="a-3W"></a>能引彼故。<a id="a-3X"></a>如其所应。<a id="a-3Y"></a>若尔所知即所知依。<a id="a-3Z"></a>由异熟识是所知性故不相违。<a id="a-3a"></a>此所知依即是殊胜。<a id="a-3b"></a>此殊胜故语亦殊胜。<a id="a-3c"></a>即前所说诸佛世尊。<a id="a-3d"></a>言一切处随转。<a id="a-3e"></a>所知相者。<a id="a-3f"></a>所知自性。<a id="a-3g"></a>是所相故。<a id="a-3h"></a>依业运说多置鲁荼所知所断所证等故。<a id="a-3i"></a>或依具运。<a id="a-3j"></a>以遍计所执。<a id="a-3k"></a>相无所相。<a id="a-3l"></a>表无性故。<a id="a-3m"></a>圆成实性是其共相。<a id="a-3n"></a>依他起性是其自相。<a id="a-3o"></a>我有情义识展转别异故。<a id="a-3p"></a>如地界等。<a id="a-3q"></a>以其坚等为能表相。<a id="a-3r"></a>虽无异性而说为相。<a id="a-3s"></a>又如宣说大士夫相。<a id="a-3t"></a>经部等师。<a id="a-3u"></a>生等诸相。<a id="a-3v"></a>由此因缘。<a id="a-3w"></a>或所知即相。<a id="a-3x"></a>或所知之相故名所知相。<a id="a-3y"></a>说无异性故。<a id="a-3z"></a>异无异性故。<a id="a-40"></a>如其所应此亦如是。<a id="a-41"></a>入所知相者。<a id="a-42"></a>谓此能入所应知相。<a id="a-43"></a>或是所知相之能入。<a id="a-44"></a>入谓现观入所知相。<a id="a-45"></a>即唯识性。<a id="a-46"></a>此即殊胜。<a id="a-47"></a>此殊胜故语亦殊胜。<a id="a-48"></a>彼入因果者。<a id="a-49"></a>谓唯识性。<a id="a-4A"></a>说名彼入胜解行地。<a id="a-4B"></a>修加行时。<a id="a-4C"></a>世间未净波罗蜜多名彼入因。<a id="a-4D"></a>已证入时。<a id="a-4E"></a>即出世间波罗蜜多。<a id="a-4F"></a>清净增上意乐摄故。<a id="a-4G"></a>名彼入果。<a id="a-4H"></a>彼入因果即是殊胜。<a id="a-4I"></a>此殊胜故语亦殊胜。<a id="a-4J"></a>彼因果修差别者。<a id="a-4K"></a>谓即唯识性之因果。<a id="a-4L"></a>数习此故说名为修。<a id="a-4M"></a>分分不同故名差别。<a id="a-4N"></a>彼入因果修差别性。<a id="a-4O"></a>即是十地。<a id="a-4P"></a>此即殊胜。<a id="a-4Q"></a>此殊胜故语亦殊胜。<a id="a-4R"></a>即于诸地波罗蜜多修差别中。<a id="a-4S"></a>为摄取后复勤修学。<a id="a-4T"></a>即此为依。<a id="a-4U"></a>安立三学。<a id="a-4V"></a>一增上戒学。<a id="a-4W"></a>谓依止戒正勤修学。<a id="a-4X"></a>是故说名增上戒学。<a id="a-4Y"></a>即诸地中菩萨律仪。<a id="a-4Z"></a>远离诸恶。<a id="a-4a"></a>饶益有情。<a id="a-4b"></a>摄一切善。<a id="a-4c"></a>三种净戒。<a id="a-4d"></a>所受尸罗。<a id="a-4e"></a>防护过去已生住等身等诸业。<a id="a-4f"></a>如调御者极善调摄。<a id="a-4g"></a>故名律仪。<a id="a-4h"></a>如是即依增上尸罗。<a id="a-4i"></a>修学正行故名为学。<a id="a-4j"></a>此增上戒即是殊胜。<a id="a-4k"></a>此殊胜故语亦殊胜。<a id="a-4l"></a>二增上心学。<a id="a-4m"></a>谓依止心正勤修学。<a id="a-4n"></a>是故说名增上心学。<a id="a-4o"></a>此性即是虚空藏等诸三摩地。<a id="a-4p"></a>等者等取余贤护等三摩地王。<a id="a-4q"></a>又于增上心学中言。</p>
  <p id="a4r">即诸三摩地　　大师说为心</p>
  <p id="a4s">由心彩画故　　如所作事业</p>
  <p id="a4t">三增上慧学。<a id="a-4u"></a>谓依止慧正勤修学。<a id="a-4v"></a>是故说名增上慧学。<a id="a-4w"></a>此性即是无分别智。<a id="a-4x"></a>对治一切戏论分别。<a id="a-4y"></a>此中加行无分别智根本依止。<a id="a-4z"></a>即此根本无分别智后得依止。<a id="a-50"></a>如是依止。<a id="a-51"></a>非次所说。<a id="a-52"></a>如是三种戒定慧学是道体性。<a id="a-53"></a>彼果二种。<a id="a-54"></a>一断二智。<a id="a-55"></a>此殊胜故语亦殊胜。<a id="a-56"></a>彼果断者。<a id="a-57"></a>彼诸学果名为彼果。<a id="a-58"></a>彼果即断名彼果断。<a id="a-59"></a>此性即是客障离系。<a id="a-5A"></a>真如解脱无住涅槃。<a id="a-5B"></a>见彼寂静故生死即涅槃。<a id="a-5C"></a>即彼为缘而无染着。<a id="a-5D"></a>非无余依般涅槃界。<a id="a-5E"></a>是故无住此即殊胜。<a id="a-5F"></a>此殊胜故语亦殊胜。<a id="a-5G"></a>彼果智者彼诸学果名为彼果。<a id="a-5H"></a>彼果即智名彼果智。<a id="a-5I"></a>此性即是三种佛身。<a id="a-5J"></a>一自性身。<a id="a-5K"></a>即是无垢无挂碍智。<a id="a-5L"></a>是法身义。<a id="a-5M"></a>今此与彼无分别智有何差别。<a id="a-5N"></a>如是二种所有分别俱不行故。<a id="a-5O"></a>彼有对治当有所作。<a id="a-5P"></a>此是彼果所作已办。<a id="a-5Q"></a>如是差别。<a id="a-5R"></a>二受用身。<a id="a-5S"></a>即后得智。<a id="a-5T"></a>即由此智殊胜力故。<a id="a-5U"></a>与诸殊胜大菩萨众共。<a id="a-5V"></a>受不共微妙法乐。<a id="a-5W"></a>成办如是受用事故名受用身。<a id="a-5X"></a>若无如是外清净智。<a id="a-5Y"></a>菩萨所作所余资粮应不圆满。<a id="a-5Z"></a>三变化身。<a id="a-5a"></a>即是后得智之差别。<a id="a-5b"></a>即能变化名变化身。<a id="a-5c"></a>此增上力之所显现即智差别。<a id="a-5d"></a>谓由此故摧伏他论。<a id="a-5e"></a>与诸菩萨共受法乐。<a id="a-5f"></a>无有断绝。<a id="a-5g"></a>成办初业诸菩萨众。<a id="a-5h"></a>诸声闻等所应作事。<a id="a-5i"></a>譬如眼识了受诸色彼若无者此亦应无。<a id="a-5j"></a>此则殊胜。<a id="a-5k"></a>此殊胜故语亦殊胜。<a id="a-5l"></a>由此所说十处者。<a id="a-5m"></a>谓于此及余总大乘义。<a id="a-5n"></a>处是事义。<a id="a-5o"></a>异声闻乘者。<a id="a-5p"></a>于彼不说故。<a id="a-5q"></a>又显最胜者。<a id="a-5r"></a>究竟宣说佛果道故。<a id="a-5s"></a>世尊但为菩萨宣说者。<a id="a-5t"></a>此中应言菩萨。<a id="a-5u"></a>但为菩萨宣说。<a id="a-5v"></a>由佛现见佛所开许而宣说故。<a id="a-5w"></a>名世尊说。<a id="a-5x"></a>如十地等。<a id="a-5y"></a>是故先说薄伽梵前。</p>
  <p id="a5z">论曰。<a id="a-60"></a>复次云何由此十相殊胜。<a id="a-61"></a>殊胜如来语故显于大乘。<a id="a-62"></a>真是佛语遮声闻乘。<a id="a-63"></a>是大乘性。<a id="a-64"></a>由此十处。<a id="a-65"></a>于声闻乘曾不见说。<a id="a-66"></a>唯大乘中处处见说。<a id="a-67"></a>谓此十处是最能引大菩提性。<a id="a-68"></a>是善成立随顺无违。<a id="a-69"></a>为能证得一切智智。<a id="a-6A"></a>此中二颂。</p>
  <p id="a6B">所知依及所知相　　彼入因果彼修异</p>
  <p id="a6C">三学彼果断及智　　最上乘摄是殊胜</p>
  <p id="a6D">此说此余见不见　　由此最胜菩提因</p>
  <p id="a6E">故许大乘真佛语　　由说十处故殊胜</p>
  <p id="a6F">释曰。<a id="a-6G"></a>复次云何由此等者。<a id="a-6H"></a>犹未信解故设此难何以故。<a id="a-6I"></a>非于声闻乘中六句义等曾未见说。<a id="a-6J"></a>吠世师等论中处处见说。<a id="a-6K"></a>即令吠世师等论真是佛语。<a id="a-6L"></a>先答容他如是妨难。<a id="a-6M"></a>故后通言。<a id="a-6N"></a>谓此十处是最能引大菩提性等。<a id="a-6O"></a>亦觉亦大故名大菩提。<a id="a-6P"></a>或觉大性故名大菩提。<a id="a-6Q"></a>此大菩提智断殊胜以为自相。<a id="a-6R"></a>如说烦恼所知障断。<a id="a-6S"></a>由彼断故获得无垢无挂碍智。<a id="a-6T"></a>如是四种总名菩提。<a id="a-6U"></a>是最能引者。<a id="a-6V"></a>谓此十处是能得性。<a id="a-6W"></a>非六句义。<a id="a-6X"></a>或最胜等。<a id="a-6Y"></a>是故彼论非真佛语。<a id="a-6Z"></a>是善成立者。<a id="a-6a"></a>谓如是十处正量所随故。<a id="a-6b"></a>如广当决择。<a id="a-6c"></a>言随顺者。<a id="a-6d"></a>是能对向是能顺义言无违者。<a id="a-6e"></a>无彼过故。<a id="a-6f"></a>非如六句义等邪智。<a id="a-6g"></a>或声闻乘有过失故佛果相违。<a id="a-6h"></a>此中二颂者。<a id="a-6i"></a>谓颂已说及当说义。<a id="a-6j"></a>此说此余见不见者。<a id="a-6k"></a>谓此十处殊胜语说。<a id="a-6l"></a>于此大乘处处见说。<a id="a-6m"></a>于余小乘曾不见说。</p>
  <p id="a6n">论曰。<a id="a-6o"></a>复次云何如是次第说此十处。<a id="a-6p"></a>谓诸菩萨于诸法因要先善已。<a id="a-6q"></a>方于缘起应得善巧。<a id="a-6r"></a>次后于缘所生诸法应善其相。<a id="a-6s"></a>善能远离增益损减二边过故。<a id="a-6t"></a>次后如是善修菩萨应正通达。<a id="a-6u"></a>善所取相令从诸障心得解脱。<a id="a-6v"></a>次后通达所知相已先加行位。<a id="a-6w"></a>六波罗蜜多由证得故。<a id="a-6x"></a>应更成满增上意乐。<a id="a-6y"></a>得清净故。<a id="a-6z"></a>次后清净意乐所摄六波罗蜜多。<a id="a-70"></a>于十地中。<a id="a-71"></a>分分差别应勤修习。<a id="a-72"></a>谓要经三无数大劫。<a id="a-73"></a>次后于三菩提所学应令圆满。<a id="a-74"></a>既圆满已彼果涅槃。<a id="a-75"></a>及与无上正等菩提应现等证。<a id="a-76"></a>故说十处如是次第。<a id="a-77"></a>又此说中一切大乘皆得究竟。</p>
  <p id="a78">释曰。<a id="a-79"></a>为辩由此趣大菩提。<a id="a-7A"></a>故复开示次第方便及所须因。<a id="a-7B"></a>谓诸菩萨要先于因得善巧已。<a id="a-7C"></a>方于缘起应得善巧。<a id="a-7D"></a>知从此因而有彼果。<a id="a-7E"></a>复知彼果要从此因。<a id="a-7F"></a>是故非离此因言教能了知彼因者。<a id="a-7G"></a>即是阿赖耶识。<a id="a-7H"></a>由说此故。<a id="a-7I"></a>便舍无因不平等因。<a id="a-7J"></a>次后于缘所生诸法。<a id="a-7K"></a>应了其相。<a id="a-7L"></a>远离增益损减边故。<a id="a-7M"></a>于无无因强立为有。<a id="a-7N"></a>故名增益。<a id="a-7O"></a>于有无因强拨为无。<a id="a-7P"></a>故名损减。<a id="a-7Q"></a>如是增益及与损减俱说为边。<a id="a-7R"></a>是坠堕义。<a id="a-7S"></a>此二转时失坏中道。<a id="a-7T"></a>由善数习真实观故。<a id="a-7U"></a>于此二边远离善巧。<a id="a-7V"></a>于遍计所执唯有增益。<a id="a-7W"></a>而无损减。<a id="a-7X"></a>都无有故。<a id="a-7Y"></a>以要于有方起损减。<a id="a-7Z"></a>于依他起无有增益。<a id="a-7a"></a>以有体故。<a id="a-7b"></a>要于非有方有增益。<a id="a-7c"></a>亦无损减。<a id="a-7d"></a>唯妄有故。<a id="a-7e"></a>于圆成实无有增益。<a id="a-7f"></a>是实有故唯有损减。<a id="a-7g"></a>即由此故。<a id="a-7h"></a>或复于此。<a id="a-7i"></a>善能远离增益损减二边过者。<a id="a-7j"></a>谓于依他起性。<a id="a-7k"></a>增益实无遍计所执性。<a id="a-7l"></a>损减实有圆成实性。<a id="a-7m"></a>又如大般若波罗蜜多经中说。<a id="a-7n"></a>慈氏。<a id="a-7o"></a>于汝意云何。<a id="a-7p"></a>诸遍计所执中非实有性。<a id="a-7q"></a>为色非色不也世尊。<a id="a-7r"></a>诸依他起中唯有名想施设言说。<a id="a-7s"></a>性为色非色。<a id="a-7t"></a>不也世尊。<a id="a-7u"></a>诸圆成实中彼空无我性。<a id="a-7v"></a>为色非色。<a id="a-7w"></a>不也世尊。<a id="a-7x"></a>慈氏。<a id="a-7y"></a>由此门故应如是知。<a id="a-7z"></a>诸遍计所执性决定非有。<a id="a-80"></a>诸依他起性。<a id="a-81"></a>唯有名想施设言说。<a id="a-82"></a>诸圆成实空无我性。<a id="a-83"></a>是真实有。<a id="a-84"></a>我依此故密意说言。<a id="a-85"></a>彼无二数。<a id="a-86"></a>谓是色等如是解脱二边过失。<a id="a-87"></a>于三自性得善巧已由。<a id="a-88"></a>唯识性应善通达所知之相入。<a id="a-89"></a>者即是通达作证。<a id="a-8A"></a>或由此故能顺通达。<a id="a-8B"></a>次后即于顺唯识性。<a id="a-8C"></a>通达体入所修六种波罗蜜多。<a id="a-8D"></a>由胜义故应更证得清净意乐。<a id="a-8E"></a>应更摄受欲及胜解。<a id="a-8F"></a>名为意乐。<a id="a-8G"></a>此二尔时虽无增数。<a id="a-8H"></a>证净摄故而说清净。<a id="a-8I"></a>次后即彼于十地中。<a id="a-8J"></a>由于三学勤修学故。<a id="a-8K"></a>三无数劫数修习故应令圆满。<a id="a-8L"></a>次后彼果烦恼所知二障永断。<a id="a-8M"></a>及与无垢无有挂碍。<a id="a-8N"></a>一切智智应更证得。<a id="a-8O"></a>如是所辨次第方便。<a id="a-8P"></a>及所须因显是能顺大菩提性。<a id="a-8Q"></a>即由如是所说次第。<a id="a-8R"></a>唯有十处不增不减。<a id="a-8S"></a>如是已释主随二论。<a id="a-8T"></a>是故当知声闻乘道即佛乘道不应道理。<a id="a-8U"></a>若尔其果应无差别。<a id="a-8V"></a>又于一切声闻乘中曾未有处。<a id="a-8W"></a>为诸菩萨广说佛道。<a id="a-8X"></a>又亦不许佛与声闻无有差别。<a id="a-8Y"></a>师资建立应无有故。<a id="a-8Z"></a>由此说有二道差别。<a id="a-8a"></a>是故说此名摄大乘尽。<a id="a-8b"></a>其所有大乘纲要无别说故。</p>
  <p data-pb></p>
  <h2 id="a8c">释所知依分第二之一</h2>
  <p id="a8d">论曰。<a id="a-8e"></a>此中最初且说所知依。<a id="a-8f"></a>即阿赖耶识。<a id="a-8g"></a>世尊何处说阿赖耶识名阿赖耶识。<a id="a-8h"></a>谓薄伽梵于阿毗达磨大乘经伽他中说。</p>
  <p id="a8i">无始时来界　　一切法等依</p>
  <p id="a8j">由此有诸趣　　及涅槃证得</p>
  <p id="a8k">释曰。<a id="a-8l"></a>此引阿笈摩。<a id="a-8m"></a>证阿赖耶识名所知依。<a id="a-8n"></a>无始时者初际无故。<a id="a-8o"></a>界者因也。<a id="a-8p"></a>即种子也。<a id="a-8q"></a>是谁因种。<a id="a-8r"></a>谓一切法此唯杂染。<a id="a-8s"></a>非是清净故。<a id="a-8t"></a>后当言多闻熏习所依。<a id="a-8u"></a>非阿赖耶识所摄。<a id="a-8v"></a>如阿赖耶识成种子。<a id="a-8w"></a>如理作意所摄。<a id="a-8x"></a>似法似义所起等。<a id="a-8y"></a>彼一切法等所依者。<a id="a-8z"></a>能任持故非因性故。<a id="a-90"></a>能任持义。<a id="a-91"></a>是所依义非因性义。<a id="a-92"></a>所依能依性各异故。<a id="a-93"></a>若不尔者。<a id="a-94"></a>界声已了无假依言。<a id="a-95"></a>由此有诸趣及涅槃证得者。<a id="a-96"></a>如决择处当广分别。<a id="a-97"></a>谓生杂染等那落迦等。<a id="a-98"></a>若离阿赖耶识皆不得有等生等。<a id="a-99"></a>杂染毕竟止息名为涅槃。<a id="a-9A"></a>若离阿赖耶识不应证得。</p>
  <p id="a9B">论曰。<a id="a-9C"></a>即于此中复说颂言。</p>
  <p id="a9D">由摄藏诸法　　一切种子识</p>
  <p id="a9E">故名阿赖耶　　胜者我开示</p>
  <p id="a9F">释曰。<a id="a-9G"></a>复引圣言所说。<a id="a-9H"></a>证阿赖耶识名阿赖耶。<a id="a-9I"></a>能摄藏诸法者。<a id="a-9J"></a>谓是所熏是习气义。<a id="a-9K"></a>非如大等显了法性。<a id="a-9L"></a>藏最胜中。<a id="a-9M"></a>阿赖耶识摄藏诸法亦复如是。<a id="a-9N"></a>为简彼义。<a id="a-9O"></a>是故复言一切种子识。<a id="a-9P"></a>与一切种子俱生俱灭故。<a id="a-9Q"></a>阿赖耶识与诸转识互为缘故。<a id="a-9R"></a>展转摄藏。<a id="a-9S"></a>是故说名阿赖耶识。<a id="a-9T"></a>非如最胜即显了性。<a id="a-9U"></a>显自简劣故。<a id="a-9V"></a>复说言胜者我开示。<a id="a-9W"></a>即大菩萨有堪能故名为胜者。<a id="a-9X"></a>为彼开示非余劣者。</p>
  <p id="a9Y">论曰。<a id="a-9Z"></a>如是且引阿笈摩证。<a id="a-9a"></a>复何缘故此识说名阿赖耶识。<a id="a-9b"></a>一切有生杂染品法。<a id="a-9c"></a>于此摄藏为果性故。<a id="a-9d"></a>又即此识于彼摄藏为因性故。<a id="a-9e"></a>是故说名阿赖耶识。<a id="a-9f"></a>或诸有情摄藏此识。<a id="a-9g"></a>为自我故。<a id="a-9h"></a>是故说名阿赖耶识。</p>
  <p id="a9i">释曰。<a id="a-9j"></a>一切有生者谓诸有为。<a id="a-9k"></a>杂染品法者。<a id="a-9l"></a>简清净法。<a id="a-9m"></a>非清净法是杂染性。<a id="a-9n"></a>一切杂染库藏所治。<a id="a-9o"></a>种子体性之所摄藏。<a id="a-9p"></a>能治彼故非互相违。<a id="a-9q"></a>为因果性。<a id="a-9r"></a>是正道理然得为所依。<a id="a-9s"></a>若处有所治亦有能治故。<a id="a-9t"></a>于此摄藏者。<a id="a-9u"></a>显能持习气。<a id="a-9v"></a>由非唯习气名阿赖耶识。<a id="a-9w"></a>要能持习气如彼说意识。<a id="a-9x"></a>或诸有情摄藏此识为自我者。<a id="a-9y"></a>是执取义。</p>
  <p id="a9z">论曰。<a id="a-A0"></a>复次此识亦名阿陀那识。<a id="a-A1"></a>此中阿笈摩者。<a id="a-A2"></a>如解深密经说。</p>
  <p id="aA3">阿陀那识甚深细　　一切种子如瀑流</p>
  <p id="aA4">我于凡愚不开演　　恐彼分别执为我</p>
  <p id="aA5">释曰。<a id="a-A6"></a>复引余教所说异名。<a id="a-A7"></a>开示建立阿赖耶识。<a id="a-A8"></a>令极显了。<a id="a-A9"></a>言甚深者。<a id="a-AA"></a>世聪睿者所有觉慧难穷底故。<a id="a-AB"></a>言甚细者。<a id="a-AC"></a>诸声闻等难了知故。<a id="a-AD"></a>是故不为诸声闻等开示此识。<a id="a-AE"></a>彼不求微细一切智智故。<a id="a-AF"></a>一切种子如瀑流者。<a id="a-AG"></a>刹那展转相续不断。<a id="a-AH"></a>如水瀑流。<a id="a-AI"></a>我于凡愚不开演者。<a id="a-AJ"></a>怀我见者不为开示。<a id="a-AK"></a>恐彼分别计执为我。<a id="a-AL"></a>何容彼类分别计执穷生死际。<a id="a-AM"></a>行相一类无改易故。</p>
  <p id="aAN">论曰。<a id="a-AO"></a>何缘此识亦复说名阿陀那识。<a id="a-AP"></a>执受一切有色根故。<a id="a-AQ"></a>一切自体取所依故。<a id="a-AR"></a>所以者何。<a id="a-AS"></a>有色诸根。<a id="a-AT"></a>由此执受无有失坏尽寿随转。<a id="a-AU"></a>又于相续正结生时。<a id="a-AV"></a>取彼生故执受自体。<a id="a-AW"></a>是故此识亦复说名阿陀那识。</p>
  <p id="aAX">释曰。<a id="a-AY"></a>执受一切有色根故。<a id="a-AZ"></a>等者显声转因以能执受。<a id="a-Aa"></a>一切眼等有色诸根。<a id="a-Ab"></a>安危共同尽寿随转。<a id="a-Ac"></a>是故说名阿陀那识。<a id="a-Ad"></a>若不尔者应如死身即便失坏。<a id="a-Ae"></a>一切自体取所依故。<a id="a-Af"></a>等者谓是一切。<a id="a-Ag"></a>若一若多。<a id="a-Ah"></a>所有自体取所依性。<a id="a-Ai"></a>若色等根未已生起。<a id="a-Aj"></a>若无色界自体生起名为相续。<a id="a-Ak"></a>摄受彼故名正结生。<a id="a-Al"></a>受彼生故。<a id="a-Am"></a>精血合故。<a id="a-An"></a>非无阿赖耶识而有执受一期自体。<a id="a-Ao"></a>譬如室宅院摄光明。<a id="a-Ap"></a>是一期自体习气所熏故。</p>
  <p id="aAq">论曰。<a id="a-Ar"></a>此亦名心。<a id="a-As"></a>如世尊说心意识三。<a id="a-At"></a>此中意有二种。<a id="a-Au"></a>第一与作等无间缘所依止性。<a id="a-Av"></a>无间灭识能与意识作生依止。<a id="a-Aw"></a>第二染污意与四烦恼恒共相应。<a id="a-Ax"></a>一者萨迦耶见。<a id="a-Ay"></a>二者我慢。<a id="a-Az"></a>三者我爱。<a id="a-B0"></a>四者无明。<a id="a-B1"></a>此即是识杂染所依识。<a id="a-B2"></a>复由彼第一依生。<a id="a-B3"></a>第二杂染了别境义故。<a id="a-B4"></a>等无间义故。<a id="a-B5"></a>思量义故。<a id="a-B6"></a>意成二种。</p>
  <p id="aB7">释曰。<a id="a-B8"></a>此亦名心者。<a id="a-B9"></a>复引余教安立异名。<a id="a-BA"></a>令此坚固。<a id="a-BB"></a>第二染污意者。<a id="a-BC"></a>由四烦恼萨迦耶见等所染污故。<a id="a-BD"></a>此中萨迦耶见者。<a id="a-BE"></a>谓坚执着我我所性。<a id="a-BF"></a>由此势力而起我慢。<a id="a-BG"></a>恃我我所而自高举。<a id="a-BH"></a>此二有故便起我贪。<a id="a-BI"></a>说名我爱。<a id="a-BJ"></a>此三皆用无明为因。<a id="a-BK"></a>言无明者即是无智。<a id="a-BL"></a>明所治故。<a id="a-BM"></a>此即是识杂染所依。<a id="a-BN"></a>于定不定善等位中。<a id="a-BO"></a>皆不相违恒现行故。<a id="a-BP"></a>其如何等。<a id="a-BQ"></a>谓善心时亦执我故。<a id="a-BR"></a>由第一依生者。<a id="a-BS"></a>由等无间灭意故。<a id="a-BT"></a>由第二杂染者。<a id="a-BU"></a>由四烦恼相应意故。<a id="a-BV"></a>以计我等能作杂染。<a id="a-BW"></a>了别境义故者。<a id="a-BX"></a>是能取境似境现义。<a id="a-BY"></a>此释识名等。<a id="a-BZ"></a>无间义故思量义故意成二种者。<a id="a-Ba"></a>此释意名。<a id="a-Bb"></a>若离训释声义道理。<a id="a-Bc"></a>终不能令他得解了。</p>
  <p id="aBd">论曰。<a id="a-Be"></a>复次云何得知。<a id="a-Bf"></a>有染污意。<a id="a-Bg"></a>谓此若无不共。<a id="a-Bh"></a>无明则不得有。<a id="a-Bi"></a>成过失故。<a id="a-Bj"></a>又五同法亦不得有。<a id="a-Bk"></a>成过失故。<a id="a-Bl"></a>所以者何。<a id="a-Bm"></a>以五识身必有眼等俱有依故。<a id="a-Bn"></a>又训释词亦不得有。<a id="a-Bo"></a>成过失故。<a id="a-Bp"></a>又无想定与灭尽定差别无有。<a id="a-Bq"></a>成过失故。<a id="a-Br"></a>谓无想定染意所显。<a id="a-Bs"></a>非灭尽定。<a id="a-Bt"></a>若不尔者此二种定应无差别。<a id="a-Bu"></a>又无想天一期生中应无染污。<a id="a-Bv"></a>成过失故。<a id="a-Bw"></a>于中若无我执我慢。<a id="a-Bx"></a>又一切时我执现行。<a id="a-By"></a>现可得故。<a id="a-Bz"></a>谓善不善无记心中。<a id="a-C0"></a>若不尔者唯不善心彼相应。<a id="a-C1"></a>故有我我所烦恼现行。<a id="a-C2"></a>非善无记。<a id="a-C3"></a>是故若立俱有现行。<a id="a-C4"></a>非相应现行无此过失。<a id="a-C5"></a>此中颂曰。</p>
  <p id="aC6">若不共无明　　及与五同法</p>
  <p id="aC7">训词二定别　　无皆成过失</p>
  <p id="aC8">无想主应无　　我执转成过</p>
  <p id="aC9">我执恒随逐　　一切种无有</p>
  <p id="aCA">离染意无有　　二三成相违</p>
  <p id="aCB">无此一切处　　我执不应有</p>
  <p id="aCC">真义心当生　　常能为障碍</p>
  <p id="aCD">俱行一切分　　谓不共无明</p>
  <p id="aCE">此意染污故。<a id="a-CF"></a>有覆无记性。<a id="a-CG"></a>与四烦恼常共相应。<a id="a-CH"></a>如色无色二缠烦恼。<a id="a-CI"></a>是其有覆无记性摄。<a id="a-CJ"></a>色无色缠为奢摩他所摄藏故。<a id="a-CK"></a>此意一切时微细随逐故。</p>
  <p id="aCL">释曰。<a id="a-CM"></a>为引正理成染污意故。<a id="a-CN"></a>复略举直说伽他。<a id="a-CO"></a>谓此若无不共无明不得有等。<a id="a-CP"></a>若不说有染污意者。<a id="a-CQ"></a>则不得有不共无明。<a id="a-CR"></a>不共无明当说其相。<a id="a-CS"></a>谓能障碍真智生愚。<a id="a-CT"></a>此于五识无容说有。<a id="a-CU"></a>是处无有能对治故。<a id="a-CV"></a>若处有能治。<a id="a-CW"></a>此处有所治。<a id="a-CX"></a>非五识中有彼能治。<a id="a-CY"></a>于此见道不生起故。<a id="a-CZ"></a>非于不染意识中有。<a id="a-Ca"></a>由彼此应成染性故。<a id="a-Cb"></a>亦非染污意识中有。<a id="a-Cc"></a>与余烦恼共相应时。<a id="a-Cd"></a>不共无明名不成故。<a id="a-Ce"></a>若立意识由彼烦恼成染污者。<a id="a-Cf"></a>即应毕竟成染污性。<a id="a-Cg"></a>诸施等心应不成善。<a id="a-Ch"></a>彼烦恼相恒相应故。<a id="a-Ci"></a>若复有说善心俱转有彼烦恼。<a id="a-Cj"></a>是即一向与彼相应。<a id="a-Ck"></a>余不得有。<a id="a-Cl"></a>此染意识引生对治不应道理。<a id="a-Cm"></a>若有说言染污意俱有别善心。<a id="a-Cn"></a>能引对治能治生故。<a id="a-Co"></a>所治即灭应正道理。<a id="a-Cp"></a>若尔所立不共无明亦不成就。<a id="a-Cq"></a>与身见等所余烦恼恒相应故。<a id="a-Cr"></a>汝难不平非我说彼。<a id="a-Cs"></a>与余烦恼不相应故名为不共。<a id="a-Ct"></a>然说彼惑余处所无故名不共。<a id="a-Cu"></a>譬如十八不共佛法。<a id="a-Cv"></a>前说与余烦恼相应名不成者。<a id="a-Cw"></a>观他所立显彼过故。<a id="a-Cx"></a>又五同法亦不得有成过失者。<a id="a-Cy"></a>此破唯立从六二缘六识转义。<a id="a-Cz"></a>眼等五识与彼意识有同法性。<a id="a-D0"></a>谓从二缘而得生起。<a id="a-D1"></a>彼染污意若无有者与此相违。<a id="a-D2"></a>所谓俱生增上缘依无别有故。<a id="a-D3"></a>又眼等识各具二缘皆是识性。<a id="a-D4"></a>如是识性并有眼等俱转别依。<a id="a-D5"></a>唯增上缘非因缘等。<a id="a-D6"></a>此为能喻。<a id="a-D7"></a>意识亦尔。<a id="a-D8"></a>应有如是差别所依。<a id="a-D9"></a>阿赖耶识虽是意识俱生所依。<a id="a-DA"></a>然不应立为此别依。<a id="a-DB"></a>是共依故。<a id="a-DC"></a>因缘性故。<a id="a-DD"></a>经部所立。<a id="a-DE"></a>色为意识俱生别依。<a id="a-DF"></a>此不成就不应道理。<a id="a-DG"></a>以就思择随念分别。<a id="a-DH"></a>应一切时无分别故。<a id="a-DI"></a>由此道理余部所立。<a id="a-DJ"></a>胸中色物意识别依。<a id="a-DK"></a>亦不成就。<a id="a-DL"></a>如所说过恒随逐故。<a id="a-DM"></a>譬如依止色根诸识。<a id="a-DN"></a>如是难通应广决择又训释词亦不得有成过失者。<a id="a-DO"></a>如前所说训释意名依思量性。<a id="a-DP"></a>若不立有染污意者。<a id="a-DQ"></a>此何所依六识已谢不应成意。<a id="a-DR"></a>体灭无故。<a id="a-DS"></a>又无想定与灭尽定差别无有成过失者。<a id="a-DT"></a>若有定立有染污意。<a id="a-DU"></a>此有此无在凡相续。<a id="a-DV"></a>在圣相续。<a id="a-DW"></a>如其次第二定差别道理成就。<a id="a-DX"></a>若不尔者。<a id="a-DY"></a>俱想受灭等有识行应无差别。<a id="a-DZ"></a>不可说在第四静虑。<a id="a-Da"></a>在第一有地差别故。<a id="a-Db"></a>出离静住欲差别故。<a id="a-Dc"></a>二定差别。<a id="a-Dd"></a>由二自相无差别故。<a id="a-De"></a>心及心法俱灭何异。<a id="a-Df"></a>今此决择。<a id="a-Dg"></a>对经部师少相近故。<a id="a-Dh"></a>彼部所立。<a id="a-Di"></a>不相应行非实物有。<a id="a-Dj"></a>何得二定实有差别。<a id="a-Dk"></a>又无想天一期生中。<a id="a-Dl"></a>无我执转应成过失。<a id="a-Dm"></a>言无想者。<a id="a-Dn"></a>谓若生在无想天中。<a id="a-Do"></a>心心法灭。<a id="a-Dp"></a>初续生时有彼暂起。<a id="a-Dq"></a>从此已后相续随转。<a id="a-Dr"></a>若不许彼有染污意。<a id="a-Ds"></a>一期生中应无我执。<a id="a-Dt"></a>曾不见有具烦恼者。<a id="a-Du"></a>一期生中都无我执。<a id="a-Dv"></a>又诸圣贤同诃厌故。<a id="a-Dw"></a>非生刹那现起意识。<a id="a-Dx"></a>我执所依为势引故。<a id="a-Dy"></a>名有我执未永断故。<a id="a-Dz"></a>如有痫等应正道理。<a id="a-E0"></a>我执所依俱谢灭故。<a id="a-E1"></a>势引亦无余所依故。<a id="a-E2"></a>不应道理。<a id="a-E3"></a>我执习气在身相续。<a id="a-E4"></a>亦不应理。<a id="a-E5"></a>色法受熏不应理故。<a id="a-E6"></a>无堪能故。<a id="a-E7"></a>又经部师不说唯色名为心法。<a id="a-E8"></a>等无间缘此所无故。<a id="a-E9"></a>心及心法四缘定故。<a id="a-EA"></a>若说别有常俱起心。<a id="a-EB"></a>我执所依此无过失。<a id="a-EC"></a>又一切时我执随逐不应道理。<a id="a-ED"></a>谓若不说有染污意。<a id="a-EE"></a>于一切时义不符顺。<a id="a-EF"></a>施等善位亦有我执。<a id="a-EG"></a>常所随逐自谓我能修行施等。<a id="a-EH"></a>非离无明我执随逐。<a id="a-EI"></a>非离依止而有无明。<a id="a-EJ"></a>是心法故。<a id="a-EK"></a>此所依止离染污意定无所有。<a id="a-EL"></a>非即善心是无明依。<a id="a-EM"></a>应正道理如说。</p>
  <p id="aEN">如是染污意　　是识之所依</p>
  <p id="aEO">此未灭识缚　　终不得解脱</p>
  <p id="aEP">无有二者。<a id="a-EQ"></a>谓不共无明及与五同法。<a id="a-ER"></a>三成相违者。<a id="a-ES"></a>谓训释词二定差别。<a id="a-ET"></a>无想天生我执随逐。<a id="a-EU"></a>如是三种皆成相违。<a id="a-EV"></a>前已略举不共无明。<a id="a-EW"></a>今为广释故说真义。<a id="a-EX"></a>心当生等。<a id="a-EY"></a>谓能障碍真实义见。<a id="a-EZ"></a>彼若现有此不生故。<a id="a-Ea"></a>俱行一切分者。<a id="a-Eb"></a>是善不善无记位中。<a id="a-Ec"></a>常随转义。</p>
  <p id="aEd">论曰。<a id="a-Ee"></a>心体第三。<a id="a-Ef"></a>若离阿赖耶识无别可得。<a id="a-Eg"></a>是故成就阿赖耶识以为心体。<a id="a-Eh"></a>由此为种子意及识转。</p>
  <p id="aEi">释曰。<a id="a-Ej"></a>心体第三若离阿赖耶识无别可得者。<a id="a-Ek"></a>谓如意声说染污意。<a id="a-El"></a>无间灭意识声则说六种转识。<a id="a-Em"></a>如是心声离彼二种无体可得。<a id="a-En"></a>非无有体而有能诠。<a id="a-Eo"></a>亦非异门意识二声。<a id="a-Ep"></a>所诠异故。<a id="a-Eq"></a>此中体声意取所诠。<a id="a-Er"></a>是故成就阿赖耶识等者。<a id="a-Es"></a>显阿赖耶识是心声所诠道理决定。</p>
  <p id="aEt">论曰。<a id="a-Eu"></a>何因缘故亦说名心。<a id="a-Ev"></a>由种种法熏习种子所积集故。</p>
  <p id="aEw">释曰。<a id="a-Ex"></a>由种种法者。<a id="a-Ey"></a>谓由种种品类转识。<a id="a-Ez"></a>所摄诸法熏习种子者。<a id="a-F0"></a>谓所熏成功能差别。<a id="a-F1"></a>所积集者。<a id="a-F2"></a>谓杂种类积集其中。<a id="a-F3"></a>故者即是门义依义。<a id="a-F4"></a>此则显示心声转因。</p>
  <p id="aF5">论曰。<a id="a-F6"></a>复次何故声闻乘中。<a id="a-F7"></a>不说此心名阿赖耶识。<a id="a-F8"></a>名阿陀那识。<a id="a-F9"></a>由此深细境所摄故。<a id="a-FA"></a>所以者何。<a id="a-FB"></a>由诸声闻不于一切境智处转。<a id="a-FC"></a>是故于彼虽离此说。<a id="a-FD"></a>然智得成解脱成就故不为说。<a id="a-FE"></a>若诸菩萨定于一切境智处转。<a id="a-FF"></a>是故为说。<a id="a-FG"></a>若离此智不易证得一切智智。</p>
  <p id="aFH">释曰。<a id="a-FI"></a>由此深细境所摄故者。<a id="a-FJ"></a>此显阿赖耶识亦是深细亦所知境。<a id="a-FK"></a>由深细故于诸声闻不为宣说。<a id="a-FL"></a>彼是粗浅所知境摄。<a id="a-FM"></a>所应化故深细境智。<a id="a-FN"></a>于彼无恩。<a id="a-FO"></a>由诸声闻不于一切境智处转者。<a id="a-FP"></a>此则显彼无有功能。<a id="a-FQ"></a>悕愿处相。<a id="a-FR"></a>是故于彼虽离此说等者。<a id="a-FS"></a>谓于声闻虽离为说阿赖耶识。<a id="a-FT"></a>但由粗浅色等境界。<a id="a-FU"></a>苦集等性无常等行。<a id="a-FV"></a>正观察时。<a id="a-FW"></a>便能永断一切烦恼。<a id="a-FX"></a>彼为此义依世尊所。<a id="a-FY"></a>勤修梵行。<a id="a-FZ"></a>言粗浅者。<a id="a-Fa"></a>谓诸色法体相粗故。<a id="a-Fb"></a>受等诸法所缘行相易可分别。<a id="a-Fc"></a>行相粗故。<a id="a-Fd"></a>与此相违如其所应阿赖耶识说名深细。<a id="a-Fe"></a>如说我不说一法未达未遍知等者。<a id="a-Ff"></a>此密意说。<a id="a-Fg"></a>不断烦恼以别相声说总相处。<a id="a-Fh"></a>非诸烦恼有各别断。<a id="a-Fi"></a>或取共相无常等行故不为说。<a id="a-Fj"></a>阿赖耶识亦无过失。<a id="a-Fk"></a>若诸菩萨定于一切境智处转者。<a id="a-Fl"></a>显菩萨有种姓势力。<a id="a-Fm"></a>由与功能悕愿处相具相应故。<a id="a-Fn"></a>一切智性为所期处异。<a id="a-Fo"></a>此不能作他义利。<a id="a-Fp"></a>所以者何。<a id="a-Fq"></a>非一切智无有堪能随顺知他意乐。<a id="a-Fr"></a>随眠界根胜劣有能无能。<a id="a-Fs"></a>时分差别具作一切他之义利。<a id="a-Ft"></a>如是等事菩萨所求。<a id="a-Fu"></a>是故为说阿赖耶识。<a id="a-Fv"></a>若离此智等者。<a id="a-Fw"></a>若离阿赖耶识智不能永断。<a id="a-Fx"></a>于义遍计彼不断故。<a id="a-Fy"></a>无分别智则不得有执。<a id="a-Fz"></a>有遍计所执义故。<a id="a-G0"></a>由此因缘不易证得一切智智。<a id="a-G1"></a>所以者何。<a id="a-G2"></a>能证一切所知共相。<a id="a-G3"></a>是分别智知遍计义自相分别。<a id="a-G4"></a>展转不同以无边故。<a id="a-G5"></a>决定无能具证一切。<a id="a-G6"></a>若知此唯阿赖耶识。<a id="a-G7"></a>能生习气转变力故。<a id="a-G8"></a>义有情我显现而转。<a id="a-G9"></a>尔时觉知无所取义。<a id="a-GA"></a>如是亦能知无能取。<a id="a-GB"></a>由此证得无分别智。<a id="a-GC"></a>次后得智如所串习通达法性。<a id="a-GD"></a>由一切法共相所显。<a id="a-GE"></a>真如一味知一切法。<a id="a-GF"></a>于一刹那亦易证得。<a id="a-GG"></a>一切境智非无边故。<a id="a-GH"></a>然复说言要经于三无数劫者。<a id="a-GI"></a>此显积习广大资粮方能证得广大殊胜。<a id="a-GJ"></a>一切种相微妙果智。<a id="a-GK"></a>如是所说。<a id="a-GL"></a>妙智资粮不离能证法无我境。<a id="a-GM"></a>故说颂言。</p>
  <p id="aGN">非于一切所知境　　不断所执法分别</p>
  <p id="aGO">而能证得一切智　　是故宣说法无我</p>
  <p id="aGP">不善通达如是理教故有颂言。</p>
  <p id="aGQ">由彼相续有堪能　　当知如火食一切</p>
  <p id="aGR">如是应许一切智　　能作一切知一切</p>
  <p id="aGS">是故于此阿赖耶识知不知者。<a id="a-GT"></a>易证难证一切智智。<a id="a-GU"></a>定依此宗作如是说。<a id="a-GV"></a>非知一切法无我者。<a id="a-GW"></a>名一切智彼虽一切智非一切种智。</p>
 </body>
</html>