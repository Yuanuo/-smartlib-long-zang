<!doctype html>
<html id="z3IBVOTwi" data-ver="796">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第六</h1>
  <h2 id="a2">入所知相分第四</h2>
  <p id="a3">论曰。<a id="a-4"></a>如是已说所知相。<a id="a-5"></a>入所知相云何应见。<a id="a-6"></a>多闻熏习所依。<a id="a-7"></a>非阿赖耶识所摄。<a id="a-8"></a>如阿赖耶识成种子。<a id="a-9"></a>如理作意所摄。<a id="a-A"></a>似法似义而生。<a id="a-B"></a>似所取事。<a id="a-C"></a>有见意言。</p>
  <p id="aD">释曰。<a id="a-E"></a>如能悟入如是种类所应知相今当显说。<a id="a-F"></a>入所知相者。<a id="a-G"></a>谓能悟入所知境义。<a id="a-H"></a>多闻熏习所依者。<a id="a-I"></a>谓大乘法所熏自体。<a id="a-J"></a>非阿赖耶识所摄者。<a id="a-K"></a>谓能对治阿赖耶识故。<a id="a-L"></a>如阿赖耶识成种子者。<a id="a-M"></a>谓如阿赖耶识为一切杂染法因。<a id="a-N"></a>此为一切清净法因亦尔。<a id="a-O"></a>如理作意所摄者。<a id="a-P"></a>谓如理作意为自性。<a id="a-Q"></a>似法似义而生者。<a id="a-R"></a>谓似法义相而生起时。<a id="a-S"></a>似所取事者。<a id="a-T"></a>谓似色等义。<a id="a-U"></a>有见者。<a id="a-V"></a>谓似于见此即成立有相见识。</p>
  <p id="aW">论曰。<a id="a-X"></a>此中谁能悟入所应知相。<a id="a-Y"></a>大乘多闻熏习相续。<a id="a-Z"></a>已得逢事无量诸佛出现于世。<a id="a-a"></a>已得一向决定胜解。<a id="a-b"></a>已善积集诸善根故。<a id="a-c"></a>善备福智资粮菩萨。</p>
  <p id="ad">释曰。<a id="a-e"></a>如是品类。<a id="a-f"></a>如此方便而能悟入今当显示。<a id="a-g"></a>大乘多闻熏习相续者。<a id="a-h"></a>简声闻等所有多闻熏习相续。<a id="a-i"></a>已得逢事无量诸佛出现于世者。<a id="a-j"></a>已得现前逢事诸佛出现世间超过数量。<a id="a-k"></a>已得一向决定胜解者。<a id="a-l"></a>谓于大乘所得胜解。<a id="a-m"></a>非诸恶友所能动坏。<a id="a-n"></a>即由无间所说三因。<a id="a-o"></a>已善积集诸善根故。<a id="a-p"></a>乃得名为善备福智资粮菩萨。<a id="a-q"></a>又即如是福智资粮。<a id="a-r"></a>云何渐次而得圆满。<a id="a-s"></a>谓由因力。<a id="a-t"></a>由善友力。<a id="a-u"></a>由作意力。<a id="a-v"></a>由依持力。<a id="a-w"></a>此中两句即是二力如数应知。<a id="a-x"></a>作意力者。<a id="a-y"></a>即是一向决定胜解。<a id="a-z"></a>此用大乘熏习为因。<a id="a-10"></a>事佛为缘。<a id="a-11"></a>以有一向决定胜解。<a id="a-12"></a>能修正行。<a id="a-13"></a>修正行故积集善根。<a id="a-14"></a>如是名为由作意力。<a id="a-15"></a>善修福智二种资粮。<a id="a-16"></a>由此渐次善修福智二资粮故。<a id="a-17"></a>能入大地。<a id="a-18"></a>如是名为由依持力。</p>
  <p id="a19">论曰。<a id="a-1A"></a>何处能入。<a id="a-1B"></a>谓即于彼有见似法似义意言。<a id="a-1C"></a>大乘法相等所生起胜解行地。<a id="a-1D"></a>见道修道究竟道中。<a id="a-1E"></a>于一切法唯有识性。<a id="a-1F"></a>随闻胜解故。<a id="a-1G"></a>如理通达故。<a id="a-1H"></a>治一切障故。<a id="a-1I"></a>离一切障故。</p>
  <p id="a1J">释曰。<a id="a-1K"></a>入如是类及入行相。<a id="a-1L"></a>今当显示。<a id="a-1M"></a>意地寻思说名意言。<a id="a-1N"></a>如是意言以大乘法为因而生。<a id="a-1O"></a>此中显示意言差别。<a id="a-1P"></a>大乘法相等所生者。<a id="a-1Q"></a>是此教法为缘生义。<a id="a-1R"></a>或有即于胜解行地名能悟入。<a id="a-1S"></a>由但听闻一切诸法唯有识性。<a id="a-1T"></a>深生信解故名能入。<a id="a-1U"></a>于见道中如是悟入。<a id="a-1V"></a>今当显示。<a id="a-1W"></a>如理通达故者。<a id="a-1X"></a>谓于意言如理通达云何于此如理通达。<a id="a-1Y"></a>谓此意言非法非义。<a id="a-1Z"></a>非所取非能取。<a id="a-1a"></a>如是通达于修道中如是悟入。<a id="a-1b"></a>今当显示。<a id="a-1c"></a>治一切障故者。<a id="a-1d"></a>谓观此意言非法非义非所取非能取时。<a id="a-1e"></a>便能对治一切障故究竟道中如是悟入。<a id="a-1f"></a>今当显示离一切障故者。<a id="a-1g"></a>谓善清净妙智位中。<a id="a-1h"></a>最微细障亦无有故。</p>
  <p id="a1i">论曰。<a id="a-1j"></a>由何能入由善根力所任持故。<a id="a-1k"></a>谓三种相练磨心故。<a id="a-1l"></a>断四处故缘法义境。<a id="a-1m"></a>止观恒常殷重加行。<a id="a-1n"></a>无放逸故。</p>
  <p id="a1o">释曰。<a id="a-1p"></a>由此能入今当显示。<a id="a-1q"></a>由何能入由善根力所任持故。<a id="a-1r"></a>谓三种相练磨心故。<a id="a-1s"></a>乃至恒常殷重加行无放逸故者。<a id="a-1t"></a>谓于如是所说八句善顺相应。<a id="a-1u"></a>名善根力所任持故。<a id="a-1v"></a>言恒常者。<a id="a-1w"></a>无间修故。<a id="a-1x"></a>言殷重者。<a id="a-1y"></a>恭敬修故。<a id="a-1z"></a>若于如是品类造修。<a id="a-20"></a>即于如是能无放逸。</p>
  <p id="a21">论曰。<a id="a-22"></a>无量诸世界无量人。<a id="a-23"></a>有情刹那刹那证觉无上正等菩提。<a id="a-24"></a>是为第一练磨其心。<a id="a-25"></a>由此意乐能行施等波罗蜜多。<a id="a-26"></a>我已获得如是意乐。<a id="a-27"></a>我由此故少用功力。<a id="a-28"></a>修习施等波罗蜜多当得圆满。<a id="a-29"></a>是名第二练磨其心。<a id="a-2A"></a>若有成就诸有障善。<a id="a-2B"></a>于命终时即便可爱。<a id="a-2C"></a>一切自体圆满而生。<a id="a-2D"></a>我有妙善无障碍善。<a id="a-2E"></a>云何尔时不当获得一切圆满。<a id="a-2F"></a>是名第三练磨其心。</p>
  <p id="a2G">释曰。<a id="a-2H"></a>此中对治三种退屈心故。<a id="a-2I"></a>唯修三种练磨心。<a id="a-2J"></a>所以者何。<a id="a-2K"></a>以诸菩萨闻于无上正等菩提最胜甚深广大难可证得。<a id="a-2L"></a>心便退屈。<a id="a-2M"></a>对治此故修第一练磨心。<a id="a-2N"></a>又诸菩萨闻所修行波罗蜜多最胜甚深广大难可证得。<a id="a-2O"></a>心便退屈。<a id="a-2P"></a>对治此故修第二练磨心。<a id="a-2Q"></a>由此意乐能行施等波罗蜜多者。<a id="a-2R"></a>此中意乐。<a id="a-2S"></a>谓信及欲。<a id="a-2T"></a>菩萨于诸波罗蜜多。<a id="a-2U"></a>真实有性具功德性。<a id="a-2V"></a>有堪能性深生信解是名为信。<a id="a-2W"></a>深信解已乐欲修行。<a id="a-2X"></a>是名为欲。<a id="a-2Y"></a>菩萨既得如是信欲。<a id="a-2Z"></a>自性意乐少用功力。<a id="a-2a"></a>修习六种波罗蜜多当得圆满。<a id="a-2b"></a>又诸菩萨于佛甚深广大言教。<a id="a-2c"></a>思议决择善巧转时。<a id="a-2d"></a>如是思量。<a id="a-2e"></a>如是无上正等菩提难可证得。<a id="a-2f"></a>隔一念心方可证得。<a id="a-2g"></a>心便退窟。<a id="a-2h"></a>对治此故修第三练磨心。<a id="a-2i"></a>我有妙善者。<a id="a-2j"></a>我有一切十种地中妙善积集福智资粮。<a id="a-2k"></a>无障碍善者。<a id="a-2l"></a>谓金刚喻定能破在骨粗重微细极难破障。<a id="a-2m"></a>此定无间得一切障离系转依。<a id="a-2n"></a>云何尔时不当获得一切圆满者。<a id="a-2o"></a>此中意说于障离系。<a id="a-2p"></a>似彼命终时一切种智如彼体圆满。<a id="a-2q"></a>又于此中三种练磨心者。<a id="a-2r"></a>谓诸菩萨善根无缺善根力持。<a id="a-2s"></a>由此力故则能三种练磨其心。<a id="a-2t"></a>心无退屈。<a id="a-2u"></a>初当显示第一练磨心。<a id="a-2v"></a>谓人趣中无量世界无量有情。<a id="a-2w"></a>刹那刹那能证无上正等菩提。<a id="a-2x"></a>云何我今独不能证。<a id="a-2y"></a>次当显示第二练磨心。<a id="a-2z"></a>谓诸菩萨作是思惟。<a id="a-30"></a>我此意乐离诸障碍。<a id="a-31"></a>波罗蜜多悭等障碍皆无有故。<a id="a-32"></a>不由功用波罗蜜多当得圆满。<a id="a-33"></a>此圆满故证佛菩提。<a id="a-34"></a>后当显示第三练磨心。<a id="a-35"></a>有障善者。<a id="a-36"></a>谓由世善而成其善。<a id="a-37"></a>此有障善尚命终时即便可爱一切自体圆满而生。<a id="a-38"></a>况我今者由无障善而成其善。<a id="a-39"></a>不当成佛无上菩提无有是处。</p>
  <p id="a3A">论曰。<a id="a-3B"></a>此中有颂。</p>
  <p id="a3C">人趣诸有情　　处数皆无量</p>
  <p id="a3D">念念证等觉　　故不应退屈</p>
  <p id="a3E">诸净心意乐　　能修行施等</p>
  <p id="a3F">此胜者已得　　故能修施等</p>
  <p id="a3G">善者于死时　　得随乐自满</p>
  <p id="a3H">胜善由永断　　圆满云何无</p>
  <p id="a3I">释曰。<a id="a-3J"></a>复以伽他显如是义。<a id="a-3K"></a>故不应退屈者。<a id="a-3L"></a>由上因缘策持其心令不怯弱。<a id="a-3M"></a>谓生是心。<a id="a-3N"></a>我不能证无上菩提。<a id="a-3O"></a>诸净心者。<a id="a-3P"></a>是非不善无记心义。<a id="a-3Q"></a>谓或有人以其散乱无记之心而行施等。<a id="a-3R"></a>如是外道以不善心而行施等。<a id="a-3S"></a>若求无上正等菩提。<a id="a-3T"></a>是最胜善故名净心。<a id="a-3U"></a>此胜者已得故能修施等者。<a id="a-3V"></a>最胜菩萨名为胜者。<a id="a-3W"></a>此之意乐菩萨已得。<a id="a-3X"></a>是故能修施等诸度。<a id="a-3Y"></a>即是已得能断悭等所治心义等者。<a id="a-3Z"></a>取始从尸罗乃至般若波罗蜜多。<a id="a-3a"></a>善者于死时得随乐自满者。<a id="a-3b"></a>是乃至得非想非非想处义。<a id="a-3c"></a>胜善由永断圆满云何无者。<a id="a-3d"></a>是由永断障而成胜善圆满佛果。<a id="a-3e"></a>云何无义。</p>
  <p id="a3f">论曰。<a id="a-3g"></a>由离声闻独觉作意。<a id="a-3h"></a>断作意故。<a id="a-3i"></a>由于大乘诸疑离疑。<a id="a-3j"></a>以能永断异慧疑故。<a id="a-3k"></a>由离所闻所思法中我我所执。<a id="a-3l"></a>断法执故。<a id="a-3m"></a>由于现前现住安立一切相中。<a id="a-3n"></a>无所作意无所分别。<a id="a-3o"></a>断分别故。<a id="a-3p"></a>此中有颂。</p>
  <p id="a3q">现前自然住　　安立一切相</p>
  <p id="a3r">智者不分别　　得最上菩提</p>
  <p id="a3s">释曰。<a id="a-3t"></a>今当显示断除四处。<a id="a-3u"></a>断作意故者。<a id="a-3v"></a>谓断声闻等诸作意故。<a id="a-3w"></a>以能永断异慧疑故者。<a id="a-3x"></a>谓于大乘甚深广大。<a id="a-3y"></a>能永断除异慧及疑。<a id="a-3z"></a>此中异慧。<a id="a-40"></a>谓鄙恶慧于理动摇。<a id="a-41"></a>疑谓犹预。<a id="a-42"></a>由于大乘诸疑离疑者。<a id="a-43"></a>谓于大乘安立法相三自性教。<a id="a-44"></a>谓若说诸法皆无自性无生无灭。<a id="a-45"></a>本来寂静自性涅槃。<a id="a-46"></a>诸如是等永无异门。<a id="a-47"></a>依遍计所执自性。<a id="a-48"></a>而说若说诸法如幻阳炎梦相光影影像谷向水月变化。<a id="a-49"></a>诸如是等虚妄异门。<a id="a-4A"></a>依依他起自性而说。<a id="a-4B"></a>若说诸法真如实际无相胜义法界空性。<a id="a-4C"></a>诸如是等真实异门。<a id="a-4D"></a>依圆成实自性而说。<a id="a-4E"></a>于此一切异慧及疑永无复转。<a id="a-4F"></a>由离所闻所思法中我我所执者。<a id="a-4G"></a>此中意说断除法执。<a id="a-4H"></a>断法执故者。<a id="a-4I"></a>乃至所闻所思法中执我我所。<a id="a-4J"></a>终不于彼如实悟入。<a id="a-4K"></a>由于现前现住安立一切相中无所作意无所分别者。<a id="a-4L"></a>谓加行无分别智转时。<a id="a-4M"></a>如理作意住一切定心。<a id="a-4N"></a>诸相作意分别皆断。<a id="a-4O"></a>断分别故者。<a id="a-4P"></a>谓于现前色等现住。<a id="a-4Q"></a>及骨锁等定所安立。<a id="a-4R"></a>一切所缘诸境界相。<a id="a-4S"></a>皆不作意无所分别。<a id="a-4T"></a>由无分别方便能入。<a id="a-4U"></a>若异分别终不能入。<a id="a-4V"></a>现前自然住等颂唯显最后所断义。</p>
  <p id="a4W">论曰。<a id="a-4X"></a>由何云何而得悟入。</p>
  <p id="a4Y">释曰。<a id="a-4Z"></a>为显由此如是悟入故为此问。</p>
  <p id="a4a">论曰。<a id="a-4b"></a>由闻熏习种类。<a id="a-4c"></a>如理作意所摄。<a id="a-4d"></a>似法似义有见意言。</p>
  <p id="a4e">释曰。<a id="a-4f"></a>由此悟入今当显示。<a id="a-4g"></a>此中由闻熏习种类者。<a id="a-4h"></a>谓由闻熏习为因。<a id="a-4i"></a>即前所说悟入任持大乘熏习等所生故。<a id="a-4j"></a>应知是圆成实自性所摄。</p>
  <p id="a4k">论曰。<a id="a-4l"></a>由四寻思。<a id="a-4m"></a>谓由名义自性差别。<a id="a-4n"></a>假立寻思。<a id="a-4o"></a>及由四种如实遍智。<a id="a-4p"></a>谓由名事自性差别。<a id="a-4q"></a>假立如实遍智。<a id="a-4r"></a>如是皆同不可得故。<a id="a-4s"></a>以诸菩萨如是如实为入唯识勤修加行。<a id="a-4t"></a>即于似文似义意言。<a id="a-4u"></a>推求文名唯是意言。<a id="a-4v"></a>推求依此文名之义亦唯意言。<a id="a-4w"></a>推求名义自性差别唯是假立。<a id="a-4x"></a>若时证得唯有意言。<a id="a-4y"></a>尔时证知若名若义自性差别皆是假立。<a id="a-4z"></a>自性差别义相无故同不可得。<a id="a-50"></a>由四寻思。<a id="a-51"></a>及由四种如实遍智。<a id="a-52"></a>于此似文似义意言。<a id="a-53"></a>便能悟入唯有识性。</p>
  <p id="a54">释曰。<a id="a-55"></a>如是悟入今当显示由四寻思者。<a id="a-56"></a>谓由名义自性等文之所显说。<a id="a-57"></a>及由四种如实遍智者。<a id="a-58"></a>谓由名事自性差别假立等文之所显说。<a id="a-59"></a>如实遍知若名若事自性差别。<a id="a-5A"></a>皆是假立。<a id="a-5B"></a>于中实义皆不可得。<a id="a-5C"></a>是故说言如是皆同不可得故。<a id="a-5D"></a>又先推求若名若义自性差别唯是假立。<a id="a-5E"></a>后如实知如是真实皆不可得。<a id="a-5F"></a>于推求时名为寻思。<a id="a-5G"></a>若如实知不可得时。<a id="a-5H"></a>即名四种如实遍智。</p>
  <p id="a5I">论曰。<a id="a-5J"></a>于此悟入唯识性中。<a id="a-5K"></a>何所悟入。<a id="a-5L"></a>如何悟入。<a id="a-5M"></a>入唯识性。<a id="a-5N"></a>相见二性及种种性。<a id="a-5O"></a>若名若义自性差别。<a id="a-5P"></a>假自性差别义。<a id="a-5Q"></a>如是六种义皆无故。<a id="a-5R"></a>所取能取性现前故。<a id="a-5S"></a>一时现似种种相义而生起故。<a id="a-5T"></a>如闇中绳显现似蛇。<a id="a-5U"></a>譬如绳上蛇非真实。<a id="a-5V"></a>以无有故。<a id="a-5W"></a>若已了知彼义无者。<a id="a-5X"></a>蛇觉虽灭绳觉犹在。<a id="a-5Y"></a>若以微细品类分析。<a id="a-5Z"></a>此又虚妄色香味触为其相故。<a id="a-5a"></a>此觉为依绳觉当灭。<a id="a-5b"></a>如是于彼似文似义六相意言。<a id="a-5c"></a>伏除非实六相义时。<a id="a-5d"></a>唯识性觉犹如蛇觉。<a id="a-5e"></a>亦当除遣。<a id="a-5f"></a>由圆成实自性觉故。</p>
  <p id="a5g">释曰。<a id="a-5h"></a>今于此中问所悟入及悟入譬。<a id="a-5i"></a>唯识性者。<a id="a-5j"></a>唯有识性。<a id="a-5k"></a>相见二性者。<a id="a-5l"></a>显示有相有见之识。<a id="a-5m"></a>显现似因似所建立故名为相。<a id="a-5n"></a>种种性者。<a id="a-5o"></a>唯是一识显现。<a id="a-5p"></a>似有种种相生。<a id="a-5q"></a>非速疾故别别而现。<a id="a-5r"></a>于此悟入唯识性中。<a id="a-5s"></a>如是三种为所悟入。<a id="a-5t"></a>一时现似种种相义而生起故者。<a id="a-5u"></a>谓似种种名句文相而生起故。<a id="a-5v"></a>及似种种依止此义而生起故。<a id="a-5w"></a>此中绳喻。<a id="a-5x"></a>显示悟入三种自性。<a id="a-5y"></a>伏除非实六相义时者。<a id="a-5z"></a>谓于遣灭六相义时。<a id="a-60"></a>此中遣灭名为伏除。</p>
  <p id="a61">论曰。<a id="a-62"></a>如是菩萨悟入意言似义相故。<a id="a-63"></a>悟入遍计所执性。<a id="a-64"></a>悟入唯识故悟入依他起性。<a id="a-65"></a>云何悟入圆成实性。<a id="a-66"></a>若已灭除意言闻法熏习种类唯识之想。<a id="a-67"></a>尔时菩萨已遣义想。<a id="a-68"></a>一切似义无容得生。<a id="a-69"></a>故似唯识亦不得生。<a id="a-6A"></a>由是因缘住一切义无分别名。<a id="a-6B"></a>于法界中便得现见相应而住。<a id="a-6C"></a>尔时菩萨平等平等所缘能缘无分别智已得生起。<a id="a-6D"></a>由此菩萨名已悟入圆成实性。</p>
  <p id="a6E">释曰。<a id="a-6F"></a>悟入意言似义相故悟入遍计所执性者。<a id="a-6G"></a>谓知诸义唯是遍计分别所作。<a id="a-6H"></a>由是故言悟入遍计所执自性悟入唯识故悟入依他起性者。<a id="a-6I"></a>举其唯识即取意言。<a id="a-6J"></a>了知一切唯意言性。<a id="a-6K"></a>由此悟入依他起性。<a id="a-6L"></a>一切似义无容得生者谓无如是品类实义可似其生。<a id="a-6M"></a>故似唯识亦不得生者。<a id="a-6N"></a>谓唯识相亦不得起。<a id="a-6O"></a>何以故。<a id="a-6P"></a>计有识时即有义故。<a id="a-6Q"></a>从是已后现证真如。<a id="a-6R"></a>此现证位不可宣说。<a id="a-6S"></a>内自证故。<a id="a-6T"></a>尔时菩萨平等平等所缘能缘无分别智已得生起者。<a id="a-6U"></a>所缘谓真如。<a id="a-6V"></a>能缘谓真智。<a id="a-6W"></a>此二平等譬如虚空。<a id="a-6X"></a>即是不住。<a id="a-6Y"></a>所取能取二种性义。<a id="a-6Z"></a>由不分别所取能取。<a id="a-6a"></a>是故说名无分别智。<a id="a-6b"></a>如是悟入圆成实性。</p>
  <p id="a6c">论曰。<a id="a-6d"></a>此中有颂。</p>
  <p id="a6e">法补特伽罗　　法义略广性</p>
  <p id="a6f">不净净究竟　　名所行差别</p>
  <p id="a6g">释曰。<a id="a-6h"></a>如前所说住一切义无分别名。<a id="a-6i"></a>何等为名。<a id="a-6j"></a>几品类义为答此问。<a id="a-6k"></a>以颂显示名类差别。<a id="a-6l"></a>此中法名者。<a id="a-6m"></a>谓色受眼耳等。<a id="a-6n"></a>补特伽罗名者。<a id="a-6o"></a>谓佛及随信行等。<a id="a-6p"></a>又法名者。<a id="a-6q"></a>谓契经等。<a id="a-6r"></a>义名者。<a id="a-6s"></a>谓依此法义。<a id="a-6t"></a>略名者。<a id="a-6u"></a>谓有情等。<a id="a-6v"></a>广名者。<a id="a-6w"></a>谓彼一一各别能诠。<a id="a-6x"></a>姓名者。<a id="a-6y"></a>谓诸字本母。<a id="a-6z"></a>不净名者。<a id="a-70"></a>谓诸异生。<a id="a-71"></a>净名者。<a id="a-72"></a>谓有学等。<a id="a-73"></a>究竟名者。<a id="a-74"></a>谓一切法总相所缘。<a id="a-75"></a>是诸菩萨所缘名类略有十种。<a id="a-76"></a>一法名谓眼等。<a id="a-77"></a>二补特伽罗名谓我等。<a id="a-78"></a>三法名谓十二分教。<a id="a-79"></a>四义名谓此十二分教所诠诸义。<a id="a-7A"></a>五略名谓一切法为无为等。<a id="a-7B"></a>六广名谓色受等及虚空等七姓名。<a id="a-7C"></a>谓阿字为初诃字为后。<a id="a-7D"></a>八不净名谓诸异生。<a id="a-7E"></a>九净名谓诸见谛。<a id="a-7F"></a>十究竟名谓一切法总相所缘。<a id="a-7G"></a>即是二智所缘境界。<a id="a-7H"></a>谓出世智及后得智。<a id="a-7I"></a>以一切法真如实际为所缘故。<a id="a-7J"></a>以一切法种种相别为所缘故。<a id="a-7K"></a>如十地等。<a id="a-7L"></a>此中意取于一切义总相缘智所缘境界。<a id="a-7M"></a>如是品类。<a id="a-7N"></a>是诸菩萨名所行别。</p>
  <p id="a7O">论曰。<a id="a-7P"></a>如是菩萨悟入唯识性故悟入所知相。<a id="a-7Q"></a>悟入此故入极喜地。<a id="a-7R"></a>善达法界生如来家。<a id="a-7S"></a>得一切有情平等心性。<a id="a-7T"></a>得一切菩萨平等心性。<a id="a-7U"></a>得一切佛平等心性。<a id="a-7V"></a>此即名为菩萨见道。</p>
  <p id="a7W">释曰。<a id="a-7X"></a>生如来家者。<a id="a-7Y"></a>由此能令诸佛种性无断绝故。<a id="a-7Z"></a>得一切有情平等心性者。<a id="a-7a"></a>由作是思。<a id="a-7b"></a>如我自身欲般涅槃。<a id="a-7c"></a>一切有情亦如是故。<a id="a-7d"></a>得一切菩萨平等心性者。<a id="a-7e"></a>由得菩萨等意乐故。<a id="a-7f"></a>得一切佛平等心性者。<a id="a-7g"></a>由此位中得佛法身。<a id="a-7h"></a>证得此故得一切佛平等心性。<a id="a-7i"></a>又得一切有情平等心性者。<a id="a-7j"></a>谓证自他平等性故。<a id="a-7k"></a>如于自身欲尽众苦。<a id="a-7l"></a>于他亦尔。<a id="a-7m"></a>得一切菩萨平等心性者。<a id="a-7n"></a>谓与一切菩萨意乐加行皆平等故。<a id="a-7o"></a>得一切佛平等心性者。<a id="a-7p"></a>见彼法界与己法界无差别故。</p>
  <p id="a7q">论曰。<a id="a-7r"></a>复次为何义故入唯识性。<a id="a-7s"></a>由缘总法出世止观智故。<a id="a-7t"></a>由此后得种种相识智故。<a id="a-7u"></a>为断及相阿赖耶识诸相种子。<a id="a-7v"></a>为长能触法身种子。<a id="a-7w"></a>为转所依。<a id="a-7x"></a>为欲证得一切佛法。<a id="a-7y"></a>为欲证得一切智智。<a id="a-7z"></a>入唯识性。<a id="a-80"></a>又后得智。<a id="a-81"></a>于一切阿赖耶识所生。<a id="a-82"></a>一切了别相中。<a id="a-83"></a>见如幻等性无倒转。<a id="a-84"></a>是故菩萨譬如幻师于所幻事于诸相中。<a id="a-85"></a>及说因果常无颠倒。</p>
  <p id="a86">释曰。<a id="a-87"></a>由缘总法出世止观智故者。<a id="a-88"></a>谓由止观所显智故。<a id="a-89"></a>为断及相阿赖耶识诸相种子者。<a id="a-8A"></a>此中及相是及因义。<a id="a-8B"></a>于阿赖耶识中。<a id="a-8C"></a>诸杂染法种子。<a id="a-8D"></a>名阿赖耶识诸相种子。<a id="a-8E"></a>复举相者。<a id="a-8F"></a>为欲显示即彼种子是所缘相。<a id="a-8G"></a>如是说已。<a id="a-8H"></a>显彼种子因果俱断。<a id="a-8I"></a>若无分别智断一切障证得佛法。<a id="a-8J"></a>此后得智复何所用。<a id="a-8K"></a>无分别智不能宣说诸因果法。<a id="a-8L"></a>无分别故。<a id="a-8M"></a>由是因缘须后得智。<a id="a-8N"></a>宣说所有诸因果法常无颠倒。<a id="a-8O"></a>譬如幻师于所幻事。<a id="a-8P"></a>于一切阿赖耶识所生者。<a id="a-8Q"></a>谓阿赖耶识为因。<a id="a-8R"></a>一切了别相中者。<a id="a-8S"></a>谓识为因见相分中。<a id="a-8T"></a>由后得智见如幻等。<a id="a-8U"></a>及宣说时皆无颠倒。</p>
  <p id="a8V">论曰。<a id="a-8W"></a>于此悟入唯识性时。<a id="a-8X"></a>有四种三摩地。<a id="a-8Y"></a>是四种顺决择分依止。<a id="a-8Z"></a>云何应知。<a id="a-8a"></a>应知由四寻思。<a id="a-8b"></a>于下品无义忍中。<a id="a-8c"></a>有明得三摩地。<a id="a-8d"></a>是暖顺决择分依止。<a id="a-8e"></a>于上品无义忍中。<a id="a-8f"></a>有明增三摩地。<a id="a-8g"></a>是顶顺决择分依止。<a id="a-8h"></a>复由四种如实遍智已入唯识。<a id="a-8i"></a>于无义中已得决定。<a id="a-8j"></a>有入真义一分三摩地。<a id="a-8k"></a>是谛顺忍依止。<a id="a-8l"></a>从此无间伏唯识想。<a id="a-8m"></a>有无间三摩地。<a id="a-8n"></a>是世第一法依止。<a id="a-8o"></a>应知如是诸三摩地。<a id="a-8p"></a>是现观边。</p>
  <p id="a8q">释曰。<a id="a-8r"></a>于一切处入真观时。<a id="a-8s"></a>皆有四种顺决择分。<a id="a-8t"></a>故于此中亦应显示。<a id="a-8u"></a>是顺决择分依止者。<a id="a-8v"></a>谓决择分因所依止义。<a id="a-8w"></a>于下品无义忍中有明得三摩地者。<a id="a-8x"></a>谓于无义中起下品爱乐。<a id="a-8y"></a>以其明名。<a id="a-8z"></a>显下品无义智三摩地名。<a id="a-90"></a>显此无义智所依止定。<a id="a-91"></a>于上品无义忍中者。<a id="a-92"></a>谓于无义中起上品爱乐。<a id="a-93"></a>有明增三摩地者。<a id="a-94"></a>谓以明名。<a id="a-95"></a>显上品无义智三摩地名。<a id="a-96"></a>显此无义智所依止定。<a id="a-97"></a>谛顺忍依止者。<a id="a-98"></a>法无我理名谛。<a id="a-99"></a>此忍顺彼名谛顺忍。<a id="a-9A"></a>此云何成。<a id="a-9B"></a>谓于外无中已决定者。<a id="a-9C"></a>于无能取亦深爱乐。<a id="a-9D"></a>应知于利顺忍转时。<a id="a-9E"></a>是现观边者。<a id="a-9F"></a>谓现观时义。</p>
  <p id="a9G">论曰。<a id="a-9H"></a>如是菩萨已入于地。<a id="a-9I"></a>已得见道。<a id="a-9J"></a>已入唯识。<a id="a-9K"></a>于修道中云何修行。<a id="a-9L"></a>于如所说安立十地。<a id="a-9M"></a>摄一切经皆现前中。<a id="a-9N"></a>由缘总法出世后得止观智故。<a id="a-9O"></a>经于无量百千俱胝那庾多劫。<a id="a-9P"></a>数修习故。<a id="a-9Q"></a>而得转依。<a id="a-9R"></a>为欲证得三种佛身精勤修行。</p>
  <p id="a9S">释曰。<a id="a-9T"></a>于如所说安立十地者。<a id="a-9U"></a>谓于随说安立菩萨十种地中。<a id="a-9V"></a>由缘总法者。<a id="a-9W"></a>谓缘总相非分别缘。<a id="a-9X"></a>言出世者。<a id="a-9Y"></a>无分别智。<a id="a-9Z"></a>后得即是能成立智。<a id="a-9a"></a>此不应说唯是世间。<a id="a-9b"></a>由于世间未积习故。<a id="a-9c"></a>亦不应说唯出世间。<a id="a-9d"></a>由随世间而现前故。<a id="a-9e"></a>由是因缘不可定说而得转依者。<a id="a-9f"></a>由缘总智故得转依。<a id="a-9g"></a>为欲证得三种佛身精勤修行者。<a id="a-9h"></a>谓我当证三种佛身故勤修行。</p>
  <p id="a9i">论曰。<a id="a-9j"></a>声闻现观。<a id="a-9k"></a>菩萨现观有何差别。<a id="a-9l"></a>谓菩萨现观与声闻异。<a id="a-9m"></a>由十一种差别应知。<a id="a-9n"></a>一由所缘差别。<a id="a-9o"></a>以大乘法为所缘故。<a id="a-9p"></a>二由资持差别。<a id="a-9q"></a>以大福智二种资粮为资持故。<a id="a-9r"></a>三由通达差别。<a id="a-9s"></a>以能通达补特伽罗法无我故。<a id="a-9t"></a>四由涅槃差别。<a id="a-9u"></a>摄受无住大涅槃故。<a id="a-9v"></a>五由地差别。<a id="a-9w"></a>依于十地而出离故。<a id="a-9x"></a>六七由清净差别。<a id="a-9y"></a>断烦恼习净佛土故。<a id="a-9z"></a>八由于自他得平等心差别。<a id="a-A0"></a>成熟有情加行无休息故。<a id="a-A1"></a>九由生差别。<a id="a-A2"></a>生如来家故。<a id="a-A3"></a>十由受生差别。<a id="a-A4"></a>常于诸佛大集会中摄受生故。<a id="a-A5"></a>十一由果差别。<a id="a-A6"></a>十力无畏不共佛法。<a id="a-A7"></a>无量功德果成满故。</p>
  <p id="aA8">释曰。<a id="a-A9"></a>由涅槃差别者。<a id="a-AA"></a>以菩萨现观摄受无住大般涅槃。<a id="a-AB"></a>声闻不尔。<a id="a-AC"></a>由清净差别者。<a id="a-AD"></a>以菩萨现观永断烦恼及诸习气。<a id="a-AE"></a>能净佛土。<a id="a-AF"></a>声闻不尔。</p>
  <p id="aAG">论曰。<a id="a-AH"></a>此中有二颂。</p>
  <p id="aAI">名事互为客　　其性应寻思</p>
  <p id="aAJ">于二亦当推　　唯量及唯假</p>
  <p id="aAK">实智观无义　　唯有分别三</p>
  <p id="aAL">彼无故此无　　是即入三性</p>
  <p id="aAM">释曰。<a id="a-AN"></a>将入真观故说二颂。<a id="a-AO"></a>名事互为客其性应寻思者。<a id="a-AP"></a>谓名于事为客事于名为客。<a id="a-AQ"></a>非称彼体故。<a id="a-AR"></a>由定而观故名寻思。<a id="a-AS"></a>于二亦当推唯量及唯假者。<a id="a-AT"></a>应当推寻义之自性差别并无。<a id="a-AU"></a>唯有识量。<a id="a-AV"></a>唯有自性差别假立。<a id="a-AW"></a>言实智者。<a id="a-AX"></a>应知即是如实遍智。<a id="a-AY"></a>谓由四种寻思为因。<a id="a-AZ"></a>发生四种如实遍智。<a id="a-Aa"></a>所言观无义唯有分别三者。<a id="a-Ab"></a>谓观于义本无所有。<a id="a-Ac"></a>唯有三种虚妄分别谓名分别。<a id="a-Ad"></a>自性分别。<a id="a-Ae"></a>差别分别。<a id="a-Af"></a>彼无故此无者。<a id="a-Ag"></a>谓义无故分别亦无。<a id="a-Ah"></a>何以故。<a id="a-Ai"></a>若有所分别义。<a id="a-Aj"></a>可有能缘分别。<a id="a-Ak"></a>由义无所有故。<a id="a-Al"></a>当知分别亦无。<a id="a-Am"></a>是即入三性者。<a id="a-An"></a>谓于此中悟入三性。<a id="a-Ao"></a>观见名事互为客故。<a id="a-Ap"></a>即是悟入遍计所执性观见二种本无有义唯有分别量。<a id="a-Aq"></a>唯有名自性差别假立故。<a id="a-Ar"></a>即是悟入依他起性。<a id="a-As"></a>亦不观见此分别故。<a id="a-At"></a>即是悟入圆成实性。<a id="a-Au"></a>如是名为悟入三性。</p>
  <p id="aAv">论曰。<a id="a-Aw"></a>复有教授二颂。<a id="a-Ax"></a>如分别瑜伽论说。</p>
  <p id="aAy">菩萨于定位　　观影唯是心</p>
  <p id="aAz">义想既灭除　　审观唯自想</p>
  <p id="aB0">如是住内心　　知所取非有</p>
  <p id="aB1">次能取亦无　　后触无所得</p>
  <p id="aB2">释曰。<a id="a-B3"></a>为入真观授以正教。<a id="a-B4"></a>于此义中说其二颂。<a id="a-B5"></a>菩萨依定位。<a id="a-B6"></a>观影唯是心者。<a id="a-B7"></a>谓观似法似义影像。<a id="a-B8"></a>唯是其心谁能观。<a id="a-B9"></a>谓菩萨在何位于定位。<a id="a-BA"></a>义想既灭除审观唯自想者。<a id="a-BB"></a>谓此位中义想既遣。<a id="a-BC"></a>审观似法似义之想唯是自心。<a id="a-BD"></a>如是住内心者。<a id="a-BE"></a>如摄自心住于无义。<a id="a-BF"></a>即是令心住于内心。<a id="a-BG"></a>知所取非有者。<a id="a-BH"></a>谓了所取义无所有。<a id="a-BI"></a>次能取亦无者。<a id="a-BJ"></a>由所取义既是非有。<a id="a-BK"></a>故能取心能取之性亦不得成。<a id="a-BL"></a>后触无所得者。<a id="a-BM"></a>谓从此后触证真如。<a id="a-BN"></a>由此真如无所得故名无所得。</p>
  <p id="aBO">论曰。<a id="a-BP"></a>复有别五现观伽他。<a id="a-BQ"></a>如大乘经庄严论说。</p>
  <p id="aBR">福德智慧二资粮　　菩萨善备无边际</p>
  <p id="aBS">于法思量善决已　　故了义趣唯言类</p>
  <p id="aBT">若知诸义唯是言　　即住似彼唯心理</p>
  <p id="aBU">便能现证真法界　　是故二相悉蠲除</p>
  <p id="aBV">体知离心无别物　　由此即会心非有</p>
  <p id="aBW">智者了达二皆无　　等住二无真法界</p>
  <p id="aBX">慧者无分别智力　　周遍平等常顺行</p>
  <p id="aBY">灭依榛梗过失聚　　如大良药消众毒</p>
  <p id="aBZ">佛说妙法善成立　　安慧并根法界中</p>
  <p id="aBa">了知念趣唯分别　　勇猛疾归德海岸</p>
  <p id="aBb">释曰。<a id="a-Bc"></a>复有现观伽他如经庄严论说。<a id="a-Bd"></a>其中难解于此显示。<a id="a-Be"></a>福德智慧二资粮菩萨善备无边际者。<a id="a-Bf"></a>资粮有二种。<a id="a-Bg"></a>一福德资粮。<a id="a-Bh"></a>二智慧资粮。<a id="a-Bi"></a>谓施等三波罗蜜多是福德资粮。<a id="a-Bj"></a>第六般若波罗蜜多是智慧资粮。<a id="a-Bk"></a>精进波罗蜜多二资粮摄。<a id="a-Bl"></a>何以故。<a id="a-Bm"></a>若为智慧而行精进。<a id="a-Bn"></a>是智慧资粮。<a id="a-Bo"></a>若为福德而行精进。<a id="a-Bp"></a>是福德资粮。<a id="a-Bq"></a>如是静虑波罗蜜多亦通二种。<a id="a-Br"></a>若缘无量而修静虑。<a id="a-Bs"></a>是福德资粮。<a id="a-Bt"></a>余是智慧资粮。<a id="a-Bu"></a>如是资粮是谁所有。<a id="a-Bv"></a>谓诸菩萨长远难度名无边际。<a id="a-Bw"></a>如无边语非无有边。<a id="a-Bx"></a>但以多故得无边称此亦如是。<a id="a-By"></a>于法思量善决已者。<a id="a-Bz"></a>要由定后思惟诸法。<a id="a-C0"></a>方善决定非余所能。<a id="a-C1"></a>故了义趣唯言类者。<a id="a-C2"></a>谓了知诸义唯意言为因。<a id="a-C3"></a>若知诸义唯是言即住似彼唯心理者。<a id="a-C4"></a>谓若了知似义显现唯是意言。<a id="a-C5"></a>即住似义唯心正理。<a id="a-C6"></a>便能现证真法界。<a id="a-C7"></a>是故二相悉蠲除者。<a id="a-C8"></a>谓从此后现证真如。<a id="a-C9"></a>永离所取能取二相。<a id="a-CA"></a>如入现证次当显示。<a id="a-CB"></a>体知离心无别物由此即会心非有者。<a id="a-CC"></a>体知离心无所缘义。<a id="a-CD"></a>彼无有故。<a id="a-CE"></a>即会能缘心亦非有。<a id="a-CF"></a>知者了达二皆无者。<a id="a-CG"></a>谓诸菩萨了达此二悉皆是无。<a id="a-CH"></a>等住二无真法界者。<a id="a-CI"></a>谓平等住离义离心真实法界。<a id="a-CJ"></a>慧者无分别智力者。<a id="a-CK"></a>谓诸菩萨无分别智所有势力。<a id="a-CL"></a>周遍平等常顺行者。<a id="a-CM"></a>于平等中随顺而行。<a id="a-CN"></a>观契经等一切诸法犹如虚空性平等故。<a id="a-CO"></a>内外诸法皆如是观故名周遍。<a id="a-CP"></a>常者时恒。<a id="a-CQ"></a>灭依榛梗过失聚如大良药消众毒者。<a id="a-CR"></a>灭谓除灭。<a id="a-CS"></a>依谓所依。<a id="a-CT"></a>即所依中杂染法因极难了故。<a id="a-CU"></a>如溪谷林榛梗难入。<a id="a-CV"></a>过失聚者。<a id="a-CW"></a>是杂染法熏习自性。<a id="a-CX"></a>佛说妙法善成立安慧并根法界中者。<a id="a-CY"></a>谓由佛教善安其慧置真如中。<a id="a-CZ"></a>及能缘彼根本心中。<a id="a-Ca"></a>根本心者。<a id="a-Cb"></a>谓缘如来所有正教总为一相。<a id="a-Cc"></a>应知即是无分别心。<a id="a-Cd"></a>了知念趣唯分别者。<a id="a-Ce"></a>谓彼安住根本心已。<a id="a-Cf"></a>为说正教。<a id="a-Cg"></a>由后得智念诸义趣。<a id="a-Ch"></a>知此念趣唯是分别。<a id="a-Ci"></a>勇猛疾归德海岸者。<a id="a-Cj"></a>谓诸菩萨由无分别智及后得智巧方便故。<a id="a-Ck"></a>速趣佛果功德海岸。<a id="a-Cl"></a>如是五颂总略义者。<a id="a-Cm"></a>谓第一颂显资粮道。<a id="a-Cn"></a>第二初半显加行道。<a id="a-Co"></a>后半第三显于见道第四一颂显于修道。<a id="a-Cp"></a>第五一颂显究竟道。</p>
 </body>
</html>