<!doctype html>
<html id="z3IBVO9wV" data-ver="1137">
 <head>
  <meta charset="utf-8">
  <meta author="无性菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第三</h1>
  <h2 id="a2">释所知依分第二之三</h2>
  <p id="a3">论曰。<a id="a-4"></a>云何为生杂染不成。<a id="a-5"></a>结相续时不相应故。</p>
  <p id="a6">释曰。<a id="a-7"></a>今为显示若无阿赖耶识生杂染体亦不得成故。<a id="a-8"></a>说结相续时不相应故。</p>
  <p id="a9">论曰。<a id="a-A"></a>若有于此非等引地没已。<a id="a-B"></a>生时依中有位意起。<a id="a-C"></a>染污意识结生相续。<a id="a-D"></a>此染污意识于中有中灭。<a id="a-E"></a>于母胎中识羯罗蓝更相和合。<a id="a-F"></a>若即意识与彼和合。<a id="a-G"></a>既和合已依止此识。<a id="a-H"></a>于母胎中有意识转。<a id="a-I"></a>若尔即应有二意识。<a id="a-J"></a>于母胎中同时而转。<a id="a-K"></a>又即与彼和合之识。<a id="a-L"></a>是意识性。<a id="a-M"></a>不应道理。<a id="a-N"></a>依染污故。<a id="a-O"></a>时无断故。<a id="a-P"></a>意识所缘不可得故。<a id="a-Q"></a>设和合识即是意识。<a id="a-R"></a>为此和合意识即是一切种子识为依止。<a id="a-S"></a>此识所生余意识。<a id="a-T"></a>是一切种子识。<a id="a-U"></a>若此和合识。<a id="a-V"></a>是一切种子识即是阿赖耶识。<a id="a-W"></a>汝以异名立为意识。<a id="a-X"></a>若能依止识是一切种子识。<a id="a-Y"></a>是则所依因识。<a id="a-Z"></a>非一切种子识。<a id="a-a"></a>能依果识。<a id="a-b"></a>是一切种子识。<a id="a-c"></a>不应道理。<a id="a-d"></a>是故成就此和合识。<a id="a-e"></a>非是意识。<a id="a-f"></a>但是异熟识。<a id="a-g"></a>是一切种子识。</p>
  <p id="ah">释曰。<a id="a-i"></a>非等引地。<a id="a-j"></a>所谓欲界。<a id="a-k"></a>没即是死。<a id="a-l"></a>依中有位意者。<a id="a-m"></a>谓依死生二有中间。<a id="a-n"></a>中有转心。<a id="a-o"></a>起染污者。<a id="a-p"></a>与爱恚俱有颠倒故。<a id="a-q"></a>言意识者。<a id="a-r"></a>余识尔时久已没故。<a id="a-s"></a>连持生故名为相续。<a id="a-t"></a>摄受生故名为结生。<a id="a-u"></a>此染污意识者。<a id="a-v"></a>缘生有故。<a id="a-w"></a>于中有中灭者。<a id="a-x"></a>此若不灭无生有故。<a id="a-y"></a>于母胎中识羯罗蓝更相和合者。<a id="a-z"></a>谓此灭时。<a id="a-10"></a>于母胎中有异熟识。<a id="a-11"></a>与其赤白同一安危。<a id="a-12"></a>令相和杂成羯罗蓝。<a id="a-13"></a>如世尊说阿难陀识若不入母胎者。<a id="a-14"></a>不应和合羯罗蓝。<a id="a-15"></a>成羯罗蓝之体性。<a id="a-16"></a>若即意识者。<a id="a-17"></a>谓此若非阿赖耶识。<a id="a-18"></a>既和合已者。<a id="a-19"></a>谓受生已。<a id="a-1A"></a>依止此识者。<a id="a-1B"></a>依异熟识有意识转者。<a id="a-1C"></a>有别转识。<a id="a-1D"></a>谓与信等贪等相应。<a id="a-1E"></a>乐苦受俱分别意识。<a id="a-1F"></a>后后位转。<a id="a-1G"></a>若尔即应有二意识。<a id="a-1H"></a>于母胎中同时而转者。<a id="a-1I"></a>谓异熟体有情本事。<a id="a-1J"></a>不待今时加行而转。<a id="a-1K"></a>无记意识及可了知所缘行相。<a id="a-1L"></a>乐苦受等相应意识。<a id="a-1M"></a>是二意识应一身中一时而转。<a id="a-1N"></a>然不应许经相违故。<a id="a-1O"></a>如是颂言。</p>
  <p id="a1P">无处无容　　非前非后　　同身同类</p>
  <p id="a1Q">二识并生</p>
  <p id="a1R">又不应许此二。<a id="a-1S"></a>是一自性别故。<a id="a-1T"></a>又异熟识不应间断。<a id="a-1U"></a>结相续已后应余处更结生故。<a id="a-1V"></a>又异熟体唯恒相续更无异趣。<a id="a-1W"></a>又即与彼和合之识是意识性。<a id="a-1X"></a>不应道理依染污故。<a id="a-1Y"></a>时无断故者。<a id="a-1Z"></a>由立宗门显与彼法自相相违。<a id="a-1a"></a>谓共决定若是意识非一切处。<a id="a-1b"></a>非一切种。<a id="a-1c"></a>非一切时。<a id="a-1d"></a>依于染污犹如后时所有意识。<a id="a-1e"></a>如是结生相续时识。<a id="a-1f"></a>于一切处一切种类一切时分。<a id="a-1g"></a>皆依染污即中有摄。<a id="a-1h"></a>后心为依。<a id="a-1i"></a>此所依心生有为境。<a id="a-1j"></a>于一切处一切种类一切时分是染污故。<a id="a-1k"></a>能依之识非是意识。<a id="a-1l"></a>由此越于意识法故。<a id="a-1m"></a>或有说言。<a id="a-1n"></a>与四烦恼恒相应心名染污依。<a id="a-1o"></a>已相续心应成染污。<a id="a-1p"></a>此已成立许为无记异熟性故。<a id="a-1q"></a>由异熟性时无间断。<a id="a-1r"></a>由此亦遮。<a id="a-1s"></a>是意识性。<a id="a-1t"></a>意识所缘不可得故者。<a id="a-1u"></a>此义重增遮意识因。<a id="a-1v"></a>若是意识决定可得自所缘境。<a id="a-1w"></a>谓可了知如中有位。<a id="a-1x"></a>最后意识已相续心。<a id="a-1y"></a>所缘境界不可了知故非意识。<a id="a-1z"></a>不应以彼住灭定心为此妨难。<a id="a-20"></a>不许彼是意识性故。<a id="a-21"></a>如是此中但说所缘为不可得难了知故。<a id="a-22"></a>非全无有。<a id="a-23"></a>以于尔时非无有法。<a id="a-24"></a>虽是其有而不可知。<a id="a-25"></a>从设和合识即是意识。<a id="a-26"></a>乃至但是异熟识是一切种子识者。<a id="a-27"></a>双关征责立正破邪。<a id="a-28"></a>结归本义。<a id="a-29"></a>其文易了不须广释。</p>
  <p id="a2A">论曰。<a id="a-2B"></a>复次结生相续已。<a id="a-2C"></a>若离异熟识执受色根亦不可得。<a id="a-2D"></a>共余诸识各别依故。<a id="a-2E"></a>不坚住故。<a id="a-2F"></a>是诸色根不应离识。</p>
  <p id="a2G">释曰。<a id="a-2H"></a>结生相续已者。<a id="a-2I"></a>谓已得自体。<a id="a-2J"></a>若离异熟识者。<a id="a-2K"></a>谓离阿赖耶识。<a id="a-2L"></a>言执受者。<a id="a-2M"></a>谓能摄持。<a id="a-2N"></a>言色根者。<a id="a-2O"></a>谓除意根。<a id="a-2P"></a>亦不可得者。<a id="a-2Q"></a>谓余转识皆不能得执受色根。<a id="a-2R"></a>何以故。<a id="a-2S"></a>其余诸识各别依故。<a id="a-2T"></a>此则显示眼等六根。<a id="a-2U"></a>无有一法能遍执受。<a id="a-2V"></a>且如眼识唯依于眼。<a id="a-2W"></a>如是所余耳等诸识唯依耳等。<a id="a-2X"></a>若是此所依唯此能执受。<a id="a-2Y"></a>若非此所依。<a id="a-2Z"></a>此不能执受。<a id="a-2a"></a>不坚住故者。<a id="a-2b"></a>此数数间断彼独生起故。<a id="a-2c"></a>于无想等有间断故。<a id="a-2d"></a>尔时眼等无能执故。<a id="a-2e"></a>应无觉受。<a id="a-2f"></a>有说身根为能执受。<a id="a-2g"></a>由遍体故。<a id="a-2h"></a>此义不然。<a id="a-2i"></a>身根亦是所执受故。<a id="a-2j"></a>设此身根是能执受。<a id="a-2k"></a>更无有余执受此故。<a id="a-2l"></a>亦不得成。<a id="a-2m"></a>又佛应言舍离身根尔时名死。<a id="a-2n"></a>不应说言寿暖及与识。<a id="a-2o"></a>若舍离身时如是等。<a id="a-2p"></a>是故身根为能执受不应道理。</p>
  <p id="a2q">论曰。<a id="a-2r"></a>若离异熟识。<a id="a-2s"></a>识与名色更互相依。<a id="a-2t"></a>譬如芦束相依而转。<a id="a-2u"></a>此亦不成。</p>
  <p id="a2v">释曰。<a id="a-2w"></a>如世尊言。<a id="a-2x"></a>识缘名色此中名者。<a id="a-2y"></a>非色四蕴。<a id="a-2z"></a>色者即是羯罗蓝性。<a id="a-30"></a>此二皆用识为因缘识。<a id="a-31"></a>复依此刹那转转相续而转。<a id="a-32"></a>识者不离阿赖耶识。<a id="a-33"></a>所以者何。<a id="a-34"></a>所举名言已摄转识。<a id="a-35"></a>复举识言更何所摄。<a id="a-36"></a>又如经说齐识退还。<a id="a-37"></a>识者即是阿赖耶识自体。<a id="a-38"></a>为依无间转故。<a id="a-39"></a>是故说此名色为缘。<a id="a-3A"></a>又如经说阿难陀。<a id="a-3B"></a>或男或女。<a id="a-3C"></a>识若断坏灭者。<a id="a-3D"></a>名色得增长广大不。<a id="a-3E"></a>不也世尊。<a id="a-3F"></a>如是等此若欲离阿赖耶识。<a id="a-3G"></a>理不可成。</p>
  <p id="a3H">论曰。<a id="a-3I"></a>若离异熟识已生有情。<a id="a-3J"></a>识食不成。<a id="a-3K"></a>何以故。<a id="a-3L"></a>以六识中随取一识。<a id="a-3M"></a>于三界中已生有情。<a id="a-3N"></a>能作食事不可得故。</p>
  <p id="a3O">释曰。<a id="a-3P"></a>已生有情识食不成者。<a id="a-3Q"></a>以诸转识是善等性。<a id="a-3R"></a>无恒长养诸有义故。<a id="a-3S"></a>又于二定及无想天皆无有故。<a id="a-3T"></a>所作食事不遍三界。<a id="a-3U"></a>非入定等诸心心法可名为食。<a id="a-3V"></a>经不说故。<a id="a-3W"></a>已灭无故。<a id="a-3X"></a>心心法灭亦非是食。<a id="a-3Y"></a>段食等数已决定故。</p>
  <p id="a3Z">论曰。<a id="a-3a"></a>若从此没于等引地正受生时。<a id="a-3b"></a>由非等引染污意识。<a id="a-3c"></a>结生相续。<a id="a-3d"></a>此非等引染污之心。<a id="a-3e"></a>彼地所摄。<a id="a-3f"></a>离异熟识。<a id="a-3g"></a>余种子体定不可得。</p>
  <p id="a3h">释曰。<a id="a-3i"></a>如是已辩于欲界中。<a id="a-3j"></a>若离阿赖耶识结生相续不成。<a id="a-3k"></a>于色无色亦不得成。<a id="a-3l"></a>今当显示。<a id="a-3m"></a>若从此没。<a id="a-3n"></a>于等引地正受生时者。<a id="a-3o"></a>是欲界死上生时义。<a id="a-3p"></a>由非等引染污意识者。<a id="a-3q"></a>谓与彼地贪定味等烦恼相应。<a id="a-3r"></a>离异熟识余种子体定不可得者。<a id="a-3s"></a>非欲缠没心。<a id="a-3t"></a>有彼种子体。<a id="a-3u"></a>生灭不俱故。<a id="a-3v"></a>非定地生心。<a id="a-3w"></a>为彼种子体。<a id="a-3x"></a>即于一心种有种性不相应故。<a id="a-3y"></a>非余生中。<a id="a-3z"></a>先所获得色缠等心为种子体。<a id="a-40"></a>持彼熏习余识无故。<a id="a-41"></a>非色相续为种子体。<a id="a-42"></a>无因缘故。<a id="a-43"></a>是故定依阿赖耶识。<a id="a-44"></a>于中恒有无始时来彼地所摄此心熏习。</p>
  <p id="a45">论曰。<a id="a-46"></a>复次生无色界。<a id="a-47"></a>若离一切种子异熟识染污善心应无种子。<a id="a-48"></a>染污善心应无依持。</p>
  <p id="a49">释曰。<a id="a-4A"></a>生无色界者。<a id="a-4B"></a>谓于彼界已得受生。<a id="a-4C"></a>染污善心者。<a id="a-4D"></a>谓能爱味及等至心。<a id="a-4E"></a>应无种子者。<a id="a-4F"></a>是无种子识义。<a id="a-4G"></a>应无依持者。<a id="a-4H"></a>是无异熟识义。<a id="a-4I"></a>尔时一切心及心法皆应无有。<a id="a-4J"></a>是故应许一切种子及异熟识决定是有。<a id="a-4K"></a>因及依持定应有故。</p>
  <p id="a4L">论曰。<a id="a-4M"></a>又即于彼。<a id="a-4N"></a>若出世心正现在前。<a id="a-4O"></a>余世间心皆灭尽故。<a id="a-4P"></a>尔时便应灭离彼趣。</p>
  <p id="a4Q">释曰。<a id="a-4R"></a>又即于彼者。<a id="a-4S"></a>于无色界。<a id="a-4T"></a>若出世心者。<a id="a-4U"></a>谓无漏心正现在前者。<a id="a-4V"></a>谓生无漏。<a id="a-4W"></a>余世间心者是无漏。<a id="a-4X"></a>余皆灭尽者。<a id="a-4Y"></a>一切永灭。<a id="a-4Z"></a>尔时便应灭离彼趣者。<a id="a-4a"></a>彼趣所摄异熟无故。<a id="a-4b"></a>不由功用自然应得无余涅槃。<a id="a-4c"></a>能治现前一切所治。<a id="a-4d"></a>皆永断故。</p>
  <p id="a4e">论曰。<a id="a-4f"></a>若生非想非非想处。<a id="a-4g"></a>无所有处出世间心现在前时。<a id="a-4h"></a>即应二趣悉皆灭离。<a id="a-4i"></a>此出世识不以非想非非想处为所依趣亦不应以无所有处为所依趣。<a id="a-4j"></a>亦非涅槃为所依趣。</p>
  <p id="a4k">释曰。<a id="a-4l"></a>若生非想非非想处等者。<a id="a-4m"></a>谓生第一有。<a id="a-4n"></a>欲断彼地诸烦恼时。<a id="a-4o"></a>想微劣故自地无道。<a id="a-4p"></a>无所有处地明利故。<a id="a-4q"></a>起彼无漏心现在前。<a id="a-4r"></a>尔时二趣俱应灭离。<a id="a-4s"></a>谓第一有无所有处二趣灭离。<a id="a-4t"></a>尔时有情应成死灭。<a id="a-4u"></a>二趣所依俱无有故。<a id="a-4v"></a>非无漏法是趣所摄。<a id="a-4w"></a>是不系故。<a id="a-4x"></a>对治趣故。<a id="a-4y"></a>亦非涅槃为所依趣者。<a id="a-4z"></a>住有余依涅槃界故。<a id="a-50"></a>又一切趣永灭离故。<a id="a-51"></a>涅槃名为非趣之趣。<a id="a-52"></a>如是都无自体异熟。<a id="a-53"></a>可为出世识之所依。</p>
  <p id="a54">论曰。<a id="a-55"></a>又将没时造善造恶。<a id="a-56"></a>或下或上所依渐冷。<a id="a-57"></a>若不信有阿赖耶识皆不得成。<a id="a-58"></a>是故若离一切种子异熟识者。<a id="a-59"></a>此生杂染亦不得成。</p>
  <p id="a5A">释曰。<a id="a-5B"></a>将没时者。<a id="a-5C"></a>谓将死时。<a id="a-5D"></a>若造善者。<a id="a-5E"></a>即于其身下分渐冷。<a id="a-5F"></a>若造恶者与此相违。<a id="a-5G"></a>若不信有阿赖耶识此不成就。<a id="a-5H"></a>所以者何。<a id="a-5I"></a>尔时意识无处无有。<a id="a-5J"></a>阿赖耶识有处无有。<a id="a-5K"></a>以依处住变似方处相显现故。</p>
  <p id="a5L">论曰。<a id="a-5M"></a>云何世间清净不成。<a id="a-5N"></a>谓未离欲缠贪。<a id="a-5O"></a>未得色缠心者。<a id="a-5P"></a>即以欲缠善心。<a id="a-5Q"></a>为离欲缠贪故。<a id="a-5R"></a>勤修加行。<a id="a-5S"></a>此欲缠加行心。<a id="a-5T"></a>与色缠心不俱生灭故。<a id="a-5U"></a>非彼所熏为彼种子不应道理。<a id="a-5V"></a>又色缠心过去多生。<a id="a-5W"></a>余心间隔不应为今定心种子。<a id="a-5X"></a>唯无有故。<a id="a-5Y"></a>是故成就色缠定心一切种子异熟果识展转传来。<a id="a-5Z"></a>为今因缘。<a id="a-5a"></a>加行善心为增上缘。<a id="a-5b"></a>如是一切离欲地中如应当知。<a id="a-5c"></a>如是世间清净若离一切种子异熟识。<a id="a-5d"></a>理不得成。</p>
  <p id="a5e">释曰。<a id="a-5f"></a>如是已辩三种杂染。<a id="a-5g"></a>于诸转识理不得成。<a id="a-5h"></a>今欲更辩世间清净亦不得成故。<a id="a-5i"></a>说未离欲缠贪等。<a id="a-5j"></a>欲色二缠加行善心无有俱生俱灭义故。<a id="a-5k"></a>所熏能熏不应道理。<a id="a-5l"></a>又欲缠心非无记故亦非所熏。<a id="a-5m"></a>系地别故非彼因缘。<a id="a-5n"></a>无始生死余生所得色缠善心。<a id="a-5o"></a>非今色缠善心种子。<a id="a-5p"></a>过去多生欲缠多心所间隔故。<a id="a-5q"></a>经部诸师过去无体现无有体。<a id="a-5r"></a>能为色缠善心种子不应道理。<a id="a-5s"></a>是故成就等者。<a id="a-5t"></a>结上微责道理功能。<a id="a-5u"></a>证决定有阿赖耶识为彼因缘。<a id="a-5v"></a>于今欲缠加行善心为增上缘。<a id="a-5w"></a>不共因故威力胜故。<a id="a-5x"></a>如其次第如是一切离欲地中如应当知者。<a id="a-5y"></a>一切上地各别离欲加行善心。<a id="a-5z"></a>皆随所应破邪立正准上当知。</p>
  <p id="a60">论曰。<a id="a-61"></a>云何出世清净不成。<a id="a-62"></a>谓世尊说依他言音及内各别如理作意。<a id="a-63"></a>由此为因正见得生。<a id="a-64"></a>此他言音如理作意。<a id="a-65"></a>为熏耳识为熏意识。<a id="a-66"></a>为两俱熏。<a id="a-67"></a>若于彼法如理思惟。<a id="a-68"></a>尔时耳识且不得起。<a id="a-69"></a>意识亦为种种散动。<a id="a-6A"></a>余识所间。<a id="a-6B"></a>若与如理作意相应生时。<a id="a-6C"></a>此闻所熏意识与彼熏习。<a id="a-6D"></a>久灭过去定无有体。<a id="a-6E"></a>云何复为种子。<a id="a-6F"></a>能生后时如理作意相应之心。<a id="a-6G"></a>又此如理作意相应是世间心。<a id="a-6H"></a>彼正见相应是出世心。<a id="a-6I"></a>曾未有时俱生俱灭。<a id="a-6J"></a>是故此心非彼所熏。<a id="a-6K"></a>既不被熏为彼种子不应道理。<a id="a-6L"></a>是故出世清净。<a id="a-6M"></a>若离一切种子异熟果识亦不得成。<a id="a-6N"></a>此中闻熏习。<a id="a-6O"></a>摄受彼种子不相应故。</p>
  <p id="a6P">释曰。<a id="a-6Q"></a>今欲更辩于六转识出世清净亦不得成故说。<a id="a-6R"></a>云何出世等言。<a id="a-6S"></a>文皆易了无劳重释。<a id="a-6T"></a>摄受彼种子不相应故者。<a id="a-6U"></a>如前所说摄受出世清净种子。<a id="a-6V"></a>不应理故。</p>
  <p id="a6W">论曰。<a id="a-6X"></a>复次云何一切种子异熟果识为杂染因。<a id="a-6Y"></a>复为出世能对治彼净心种子。<a id="a-6Z"></a>又出世心昔未曾习故。<a id="a-6a"></a>彼熏习决定应无。<a id="a-6b"></a>既无熏习从何种生。<a id="a-6c"></a>是故应答从最清净法界等流。<a id="a-6d"></a>正闻熏习种子所生。</p>
  <p id="a6e">释曰。<a id="a-6f"></a>复次云何乃至净心种子者。<a id="a-6g"></a>此显毕竟无有道理。<a id="a-6h"></a>未曾见有毒为甘露。<a id="a-6i"></a>阿赖耶识犹如毒药。<a id="a-6j"></a>云何能生出世甘露清净之心。<a id="a-6k"></a>又出世心乃至从何种生者。<a id="a-6l"></a>此显净心唯未曾得。<a id="a-6m"></a>云何无因率尔得生从最清净乃至种子所生者。<a id="a-6n"></a>此显净心有别种子。<a id="a-6o"></a>决定不从阿赖耶识种子而生。<a id="a-6p"></a>云何别种谓最清净法界等流正闻熏习。<a id="a-6q"></a>最清净法界者。<a id="a-6r"></a>诸佛法界永离一切客尘障故。<a id="a-6s"></a>言等流者。<a id="a-6t"></a>谓从法界所起教法。<a id="a-6u"></a>无倒听闻如是教法故。<a id="a-6v"></a>名正闻依此正闻所起熏习。<a id="a-6w"></a>是名熏习。<a id="a-6x"></a>即此熏习能生出世无漏之心名为种子。<a id="a-6y"></a>如是种子非阿赖耶识是未曾得故。</p>
  <p id="a6z">论曰。<a id="a-70"></a>此闻熏习为是阿赖耶识自性。<a id="a-71"></a>为非阿赖耶识自性。<a id="a-72"></a>若是阿赖耶识自性。<a id="a-73"></a>云何是彼对治种子。<a id="a-74"></a>若非阿赖耶识自性。<a id="a-75"></a>此闻熏习种子所依云何可见。<a id="a-76"></a>乃至证得诸佛菩提。<a id="a-77"></a>此闻熏习随在一种。<a id="a-78"></a>所依转处寄在异熟识中。<a id="a-79"></a>与彼和合俱转犹如水乳。<a id="a-7A"></a>然非阿赖耶识是彼对治种子性故。</p>
  <p id="a7B">释曰。<a id="a-7C"></a>此闻熏习乃至所依云何可见者。<a id="a-7D"></a>翻覆征难责。<a id="a-7E"></a>别所依乃至证得诸佛菩提者。<a id="a-7F"></a>谓乃至得无垢无碍智所依趣。<a id="a-7G"></a>此闻熏习者。<a id="a-7H"></a>无倒听闻经等教法所引熏习。<a id="a-7I"></a>随在一种所依转处者。<a id="a-7J"></a>谓随一种相续转处寄在异熟识中。<a id="a-7K"></a>与彼和合俱转犹如水乳者。<a id="a-7L"></a>此闻熏习虽非彼识。<a id="a-7M"></a>而寄识中与识俱转。<a id="a-7N"></a>然非阿赖耶识者。<a id="a-7O"></a>谓此闻熏习是出世心种子。<a id="a-7P"></a>非阿赖耶识自性。<a id="a-7Q"></a>亦非彼种子。<a id="a-7R"></a>但就俱转不相离性。<a id="a-7S"></a>许是唯识。<a id="a-7T"></a>是彼对治种子性故者。<a id="a-7U"></a>是阿赖耶识对治。<a id="a-7V"></a>无分别智因性故。<a id="a-7W"></a>义如种种物和杂库藏。<a id="a-7X"></a>如种种毒所杂仙药。<a id="a-7Y"></a>如有众病服阿伽陀。<a id="a-7Z"></a>虽与秽毒多时俱转。<a id="a-7a"></a>然此良药非彼毒自性。<a id="a-7b"></a>亦非毒种子。<a id="a-7c"></a>此闻熏习种子亦尔。</p>
  <p id="a7d">论曰。<a id="a-7e"></a>此中依下品熏习。<a id="a-7f"></a>成中品熏习。<a id="a-7g"></a>依中品熏习成上品熏习。<a id="a-7h"></a>依闻思修多。<a id="a-7i"></a>分修作得相应故。</p>
  <p id="a7j">释曰。<a id="a-7k"></a>下中上品熏习等言。<a id="a-7l"></a>分明易了不须重释。</p>
  <p id="a7m">论曰。<a id="a-7n"></a>又此正闻熏习种子。<a id="a-7o"></a>下中上品应知亦是法身种子。<a id="a-7p"></a>与阿赖耶识相违。<a id="a-7q"></a>非阿赖耶识所摄。<a id="a-7r"></a>是出世间最净法界等流性故。<a id="a-7s"></a>虽是世间而是出世心种子性。<a id="a-7t"></a>又出世心虽未生时。<a id="a-7u"></a>已能对治诸烦恼缠。<a id="a-7v"></a>已能对治诸险恶趣。<a id="a-7w"></a>已作一切所有恶业朽坏对治。<a id="a-7x"></a>又能随顺逢事一切诸佛菩萨。<a id="a-7y"></a>虽是世间应知初修业菩萨所得。<a id="a-7z"></a>亦法身摄。<a id="a-80"></a>声闻独觉所得唯解脱身摄。<a id="a-81"></a>又此熏习非阿赖耶识。<a id="a-82"></a>是法身解脱身摄。<a id="a-83"></a>如如熏习下中上品次第渐增。<a id="a-84"></a>如是如是异熟果识次第渐减。<a id="a-85"></a>即转所依既一切种所依转已。<a id="a-86"></a>即异熟果识及一切种子无种子而转。<a id="a-87"></a>一切种永断。</p>
  <p id="a88">释曰。<a id="a-89"></a>又此正闻乃至应知亦是法身种子者。<a id="a-8A"></a>是略摽举自下广释。<a id="a-8B"></a>与阿赖耶识相违非阿赖耶识所摄者。<a id="a-8C"></a>非彼自性故。<a id="a-8D"></a>虽是世间者。<a id="a-8E"></a>似有漏故。<a id="a-8F"></a>而是出世心种子性者。<a id="a-8G"></a>是无漏心资粮性故。<a id="a-8H"></a>此中证相说名法身。<a id="a-8I"></a>依世间生名是世间。<a id="a-8J"></a>阿赖耶识中相杂俱转故。<a id="a-8K"></a>为欲显此熏习胜能故。<a id="a-8L"></a>说出世心虽未生时等已能对治诸烦恼缠者。<a id="a-8M"></a>此同类因展转相续。<a id="a-8N"></a>刹那势力能为对治。<a id="a-8O"></a>如火焚烧。<a id="a-8P"></a>已能对治诸险恶趣者。<a id="a-8Q"></a>如有颂言。</p>
  <p id="a8R">诸有成世间　　上品正见者</p>
  <p id="a8S">虽经历千生　　而不堕恶趣</p>
  <p id="a8T">彼先所作恶行势力。<a id="a-8U"></a>或堕恶趣故次说言。<a id="a-8V"></a>已作一切所有恶业。<a id="a-8W"></a>朽坏对治无始时来所作恶业。<a id="a-8X"></a>此闻熏习损彼功能。<a id="a-8Y"></a>是故说名朽坏对治。<a id="a-8Z"></a>法身摄者。<a id="a-8a"></a>是彼因故。<a id="a-8b"></a>解脱身摄亦如是说。<a id="a-8c"></a>此中法身与解脱身有差别者。<a id="a-8d"></a>谓解脱身唯永远离烦恼障缚。<a id="a-8e"></a>如村邑人离枷锁等所有禁系。<a id="a-8f"></a>息除众苦而无殊胜增上自在富乐相应。<a id="a-8g"></a>其法身者。<a id="a-8h"></a>解脱一切烦恼所知二种障缚并诸习气。<a id="a-8i"></a>力无畏等无量希奇妙功德众之所庄严。<a id="a-8j"></a>一切富乐自在所依。<a id="a-8k"></a>证得第一最胜自在。<a id="a-8l"></a>随乐而行。<a id="a-8m"></a>譬如王子先蒙灌顶。<a id="a-8n"></a>少有愆犯闭在囹圄。<a id="a-8o"></a>才得解脱即与第一最胜自在富乐相应。<a id="a-8p"></a>即转所依者。<a id="a-8q"></a>如服仙药转所依身。<a id="a-8r"></a>虽无命终受生而有舍劣得胜。<a id="a-8s"></a>无种子而转者。<a id="a-8t"></a>应知异熟果识唯无一切杂染种子。<a id="a-8u"></a>是故说断一切种。<a id="a-8v"></a>永断者。<a id="a-8w"></a>一切种子品类断故。</p>
  <p id="a8x">论曰。<a id="a-8y"></a>复次云何犹如水乳。<a id="a-8z"></a>非阿赖耶识与阿赖耶识同处俱转。<a id="a-90"></a>而阿赖耶识一切种尽。<a id="a-91"></a>非阿赖耶识一切种增。<a id="a-92"></a>譬如于水鹅所饮乳。<a id="a-93"></a>又如世间得离欲时。<a id="a-94"></a>非等引地熏习渐减。<a id="a-95"></a>其等引地熏习渐增。<a id="a-96"></a>而得转依。</p>
  <p id="a97">释曰。<a id="a-98"></a>譬如于水鹅所饮乳。<a id="a-99"></a>又如世间离欲转依等。<a id="a-9A"></a>其文易了不劳重释。</p>
  <p id="a9B">论曰。<a id="a-9C"></a>又入灭定识不离身。<a id="a-9D"></a>圣所说故。<a id="a-9E"></a>此中异熟识应成不离身。<a id="a-9F"></a>非为治此灭定生故。</p>
  <p id="a9G">释曰。<a id="a-9H"></a>如是已说杂染清净不成道理。<a id="a-9I"></a>决定证有阿赖耶识。<a id="a-9J"></a>复引灭定不成因缘。<a id="a-9K"></a>显发前力故。<a id="a-9L"></a>说又入灭定等言。<a id="a-9M"></a>除佛独觉若阿罗汉若不还果。<a id="a-9N"></a>及不退位诸菩萨等。<a id="a-9O"></a>余不能入。<a id="a-9P"></a>为显灭定与死差别。<a id="a-9Q"></a>故说此识不离身。<a id="a-9R"></a>言识者不离阿赖耶识。<a id="a-9S"></a>何以故。<a id="a-9T"></a>灭定不能对治此故。<a id="a-9U"></a>非为治此而生灭定。<a id="a-9V"></a>所缘行相难了知故。<a id="a-9W"></a>非为对治不明了识而入灭定。<a id="a-9X"></a>不寂静性难了知故。<a id="a-9Y"></a>是故灭定不能对治阿赖耶识。<a id="a-9Z"></a>若无对治此则不灭。<a id="a-9a"></a>为治转识故此定生。<a id="a-9b"></a>所缘行相不寂静性易了知故。<a id="a-9c"></a>是故此定唯灭转识。<a id="a-9d"></a>于中不灭阿赖耶识。</p>
  <p id="a9e">论曰。<a id="a-9f"></a>又非出定此识复生。<a id="a-9g"></a>由异熟识既间断已。<a id="a-9h"></a>离结相续无重生故。</p>
  <p id="a9i">释曰。<a id="a-9j"></a>有执定中诸识虽灭。<a id="a-9k"></a>而出定时识还生故言不离身。<a id="a-9l"></a>为遮此义故说。<a id="a-9m"></a>又非出定等言。<a id="a-9n"></a>其文易了不须重释。</p>
  <p id="a9o">论曰。<a id="a-9p"></a>又若有执。<a id="a-9q"></a>以意识故灭定有心此心不成定不应成故。<a id="a-9r"></a>所缘行相不可得故。<a id="a-9s"></a>应有善根相应过故。<a id="a-9t"></a>不善无记不应理故。<a id="a-9u"></a>应有想受现行过故。<a id="a-9v"></a>触可得故。<a id="a-9w"></a>于三摩地有功能故。<a id="a-9x"></a>应有唯灭想过失故。<a id="a-9y"></a>应有其思信等善根现行过故。<a id="a-9z"></a>拔彼能依。<a id="a-A0"></a>令离所依。<a id="a-A1"></a>不应理故。<a id="a-A2"></a>有譬喻故。<a id="a-A3"></a>如非遍行此不有故。</p>
  <p id="aA4">释曰。<a id="a-A5"></a>又若有执以意识故灭定有心此心不成者。<a id="a-A6"></a>谓此定中不离身识决非意识。<a id="a-A7"></a>定不应成故者。<a id="a-A8"></a>是想与受俱不灭义。<a id="a-A9"></a>由彼意识与诸大地决不相离。<a id="a-AA"></a>想受二种俱不灭故定不应成。<a id="a-AB"></a>又此中识决非意识。<a id="a-AC"></a>所缘行相不可得故。<a id="a-AD"></a>一切意识不离所缘行相可得。<a id="a-AE"></a>此中无故彼不成有。<a id="a-AF"></a>又此中识决非意识。<a id="a-AG"></a>应有善根现行过故。<a id="a-AH"></a>由此定心决非不善亦非无记。<a id="a-AI"></a>何者唯善。<a id="a-AJ"></a>谓此善心离无贪等决不得有。<a id="a-AK"></a>相应故善是彼宗故。<a id="a-AL"></a>善根既有。<a id="a-AM"></a>想受二种何不现行。<a id="a-AN"></a>又无贪等决不离触。<a id="a-AO"></a>故触可得。<a id="a-AP"></a>定所生触轻安为相。<a id="a-AQ"></a>顺乐舍受故应有受。<a id="a-AR"></a>与触俱生。<a id="a-AS"></a>有受想等圣所说故应无灭定。<a id="a-AT"></a>或谓此中厌患想受。<a id="a-AU"></a>如痈箭等故生灭定。<a id="a-AV"></a>于此定中唯想受灭。<a id="a-AW"></a>为遮此计故复说言。<a id="a-AX"></a>于三摩地有功能等。<a id="a-AY"></a>三摩地中所能厌患。<a id="a-AZ"></a>非唯此灭。<a id="a-Aa"></a>何以故。<a id="a-Ab"></a>无想定中由前方便。<a id="a-Ac"></a>三摩地力。<a id="a-Ad"></a>应有唯灭想过失故。<a id="a-Ae"></a>若所厌患唯此灭者。<a id="a-Af"></a>无想定前唯厌患想无想定中应唯想灭。<a id="a-Ag"></a>然汝不许。<a id="a-Ah"></a>又如若离所依止灭。<a id="a-Ai"></a>决定无有能依止灭故。<a id="a-Aj"></a>于此中心亦应灭。<a id="a-Ak"></a>如是灭定心若不灭。<a id="a-Al"></a>应思信等善根现行。<a id="a-Am"></a>彼若灭者。<a id="a-An"></a>心定应灭。<a id="a-Ao"></a>是故不应唯灭能依。<a id="a-Ap"></a>既有所依拔彼能依。<a id="a-Aq"></a>不应理故。<a id="a-Ar"></a>有譬喻故者。<a id="a-As"></a>谓有无想定是此中譬喻。<a id="a-At"></a>如彼拔除不应理故此应俱灭。<a id="a-Au"></a>或有大种所造譬喻。<a id="a-Av"></a>如彼更互不相离故。<a id="a-Aw"></a>又善等非遍行大地是定异故。<a id="a-Ax"></a>可于一切心非遍有。<a id="a-Ay"></a>想受二法是大地故。<a id="a-Az"></a>决定安住遍行类中。<a id="a-B0"></a>是故有识此二不有不应道理。<a id="a-B1"></a>为显斯意故复说言。<a id="a-B2"></a>如非遍行此不有故。</p>
  <p id="aB3">论曰。<a id="a-B4"></a>又此定中由意识故执有心者。<a id="a-B5"></a>此心是善不善无记皆不得成。<a id="a-B6"></a>故不应理。</p>
  <p id="aB7">释曰。<a id="a-B8"></a>又此定中不离身识决非意识。<a id="a-B9"></a>以善不善及无记性皆不成故。<a id="a-BA"></a>谓若意识决定。<a id="a-BB"></a>或善或是不善或复无记。<a id="a-BC"></a>然此意识且非是善。<a id="a-BD"></a>应有善根相应过故。<a id="a-BE"></a>如前已说。<a id="a-BF"></a>云何善心离无贪等。<a id="a-BG"></a>此等云何应离于触。<a id="a-BH"></a>此复云何应离遍行。<a id="a-BI"></a>受等心法。<a id="a-BJ"></a>或复有执。<a id="a-BK"></a>加行善心所引发故。<a id="a-BL"></a>定心是善不由善根相应力故。<a id="a-BM"></a>此与彼论由相应力心得成善。<a id="a-BN"></a>安立相违。<a id="a-BO"></a>又于此中有何定缘其加行心。<a id="a-BP"></a>由无贪等相应故善。<a id="a-BQ"></a>非于此定等流果心。<a id="a-BR"></a>又非此心是自性善。<a id="a-BS"></a>以自性善唯善根等入其数故。<a id="a-BT"></a>又此善心非胜义善。<a id="a-BU"></a>唯有解脱是决定故。<a id="a-BV"></a>或有复谓若能和合。<a id="a-BW"></a>名和合触。<a id="a-BX"></a>非一切触。<a id="a-BY"></a>皆能和合。<a id="a-BZ"></a>今此中触。<a id="a-Ba"></a>于能生受无所堪能。<a id="a-Bb"></a>定加行时于彼受等已厌患故。<a id="a-Bc"></a>破此邪执已如前说。<a id="a-Bd"></a>谓彼即应唯灭此等。<a id="a-Be"></a>是故此中意识无受不应道理。<a id="a-Bf"></a>又于此中有何因缘。<a id="a-Bg"></a>若寻伺语行灭语则不转。<a id="a-Bh"></a>想受等意行灭而意犹转。<a id="a-Bi"></a>不可例言。<a id="a-Bj"></a>如身行灭其身犹住。<a id="a-Bk"></a>故意行灭意亦应住。<a id="a-Bl"></a>由薄伽梵离身行外说有余因。<a id="a-Bm"></a>令身安住。<a id="a-Bn"></a>所谓饮食命根识等。<a id="a-Bo"></a>是故虽无入息出息身犹可住。<a id="a-Bp"></a>离想受等曾未见说有别意行。<a id="a-Bq"></a>是故此中离想受等。<a id="a-Br"></a>安立有意不应道理。<a id="a-Bs"></a>故此定中识非意识。<a id="a-Bt"></a>又此中识亦非不善。<a id="a-Bu"></a>定是善故。<a id="a-Bv"></a>无想定中尚不许有一切不善。<a id="a-Bw"></a>况趣解脱次第超越定中间行。<a id="a-Bx"></a>灭尽定内得有不善。<a id="a-By"></a>又于今时工巧等事无容得有故。<a id="a-Bz"></a>三无记此中皆无。<a id="a-C0"></a>若许此中有异熟识。<a id="a-C1"></a>则是成立阿赖耶识。<a id="a-C2"></a>又若有说别有一种。<a id="a-C3"></a>非异熟行转名第五无记。<a id="a-C4"></a>如是所执唯有名想。<a id="a-C5"></a>如前说过皆不能离。</p>
  <p id="aC6">论曰。<a id="a-C7"></a>若复有执色心无间生。<a id="a-C8"></a>是诸法种子。<a id="a-C9"></a>此不得成如前已说。<a id="a-CA"></a>又从无色无想天没。<a id="a-CB"></a>灭定等出不应道理。<a id="a-CC"></a>又阿罗汉后心不成。<a id="a-CD"></a>唯可容有等无间缘。</p>
  <p id="aCE">释曰。<a id="a-CF"></a>若复有执者。<a id="a-CG"></a>谓经部师作如是执。<a id="a-CH"></a>色心无间生者谓诸色心前后次第相续而生。<a id="a-CI"></a>是诸法种子者。<a id="a-CJ"></a>是诸有为能生因性。<a id="a-CK"></a>谓彼执言从前刹那色。<a id="a-CL"></a>后刹那色无间而生。<a id="a-CM"></a>从前刹那心。<a id="a-CN"></a>后刹那心及相应法无间而生。<a id="a-CO"></a>此中因果道理成就。<a id="a-CP"></a>何用复计阿赖耶识是诸法因。<a id="a-CQ"></a>为遮此执故次说言。<a id="a-CR"></a>此不得成如前已说。<a id="a-CS"></a>如说二念不俱有等。<a id="a-CT"></a>复有何过谓无色没色界生时。<a id="a-CU"></a>前色种子。<a id="a-CV"></a>能生今色。<a id="a-CW"></a>理不得成。<a id="a-CX"></a>久断灭故。<a id="a-CY"></a>从无想没心想生时。<a id="a-CZ"></a>及灭定等出心生时。<a id="a-Ca"></a>前心种子能生后心皆不应理。<a id="a-Cb"></a>久断灭故。<a id="a-Cc"></a>又若离其俱生俱灭。<a id="a-Cd"></a>摄受种子相应道理。<a id="a-Ce"></a>但执唯有前刹那心能为种子。<a id="a-Cf"></a>引生无间后刹那心。<a id="a-Cg"></a>即阿罗汉后心不成。<a id="a-Ch"></a>不应得入无有余依妙涅槃界。<a id="a-Ci"></a>由最后心能为种子等无间缘生余心故。<a id="a-Cj"></a>如是即应无无余依妙涅槃界。<a id="a-Ck"></a>是故色心前后相生。<a id="a-Cl"></a>但应容有等无间缘。<a id="a-Cm"></a>及增上缘无有因缘。</p>
  <p id="aCn">论曰。<a id="a-Co"></a>如是若离一切种子异熟果识。<a id="a-Cp"></a>杂染清净皆不得成。<a id="a-Cq"></a>是故成就如前所说相。<a id="a-Cr"></a>阿赖耶识决定是有。</p>
  <p id="aCs">释曰。<a id="a-Ct"></a>如是若离一切种子异熟果识。<a id="a-Cu"></a>如前所说种种过失之所随逐。<a id="a-Cv"></a>虽无欲乐自事重故。<a id="a-Cw"></a>然必应许阿赖耶识决定是有。<a id="a-Cx"></a>如是名为反诘道理。<a id="a-Cy"></a>此中亦有顺成道理。<a id="a-Cz"></a>覆相显示方便因故。<a id="a-D0"></a>以无虚诳正论总相。<a id="a-D1"></a>成立大乘真是佛语。<a id="a-D2"></a>谓大乘教真是佛语。<a id="a-D3"></a>一切不违补特伽罗无我性故。<a id="a-D4"></a>阿赖耶识能诠之教。<a id="a-D5"></a>称所诠义佛所说故。<a id="a-D6"></a>如说刹那速灭等言。<a id="a-D7"></a>如佛余言。<a id="a-D8"></a>又诸大乘定是殊胜。<a id="a-D9"></a>与法有法不相违故。<a id="a-DA"></a>如说甚深缘起等教。<a id="a-DB"></a>余广决择。<a id="a-DC"></a>释难立难如理应知。</p>
  <p id="aDD">论曰。<a id="a-DE"></a>此中三颂。</p>
  <p id="aDF">菩萨于净心　　远离于五识</p>
  <p id="aDG">无余心转依　　云何汝当作</p>
  <p id="aDH">若对治转依　　非断故不成</p>
  <p id="aDI">果因无差别　　于永断成过</p>
  <p id="aDJ">无种或无体　　若许为转依</p>
  <p id="aDK">无彼二无故　　转依不应理</p>
  <p id="aDL">释曰。<a id="a-DM"></a>复次若不信有阿赖耶识。<a id="a-DN"></a>如住转识转依不成。<a id="a-DO"></a>以结句颂三颂征难。<a id="a-DP"></a>所谓菩萨于净心等于净心者。<a id="a-DQ"></a>谓于善识。<a id="a-DR"></a>远离于五识者。<a id="a-DS"></a>谓于意识。<a id="a-DT"></a>言无余者。<a id="a-DU"></a>除恶无记无余有漏善意识故。<a id="a-DV"></a>谓无漏中离余有漏故说无余。<a id="a-DW"></a>非即能治中。<a id="a-DX"></a>有所治随眠。<a id="a-DY"></a>心转依者。<a id="a-DZ"></a>心之转依。<a id="a-Da"></a>云何汝当作者。<a id="a-Db"></a>若不信有阿赖耶识。<a id="a-Dc"></a>汝当云何。<a id="a-Dd"></a>作此转依。<a id="a-De"></a>若许对治即是转依。<a id="a-Df"></a>彼非断故理不得成。<a id="a-Dg"></a>非能对治即是永断。<a id="a-Dh"></a>何者断因。<a id="a-Di"></a>谓由永断是能治果。<a id="a-Dj"></a>是转依体。<a id="a-Dk"></a>若许能治即是永断。<a id="a-Dl"></a>果之与因应无差别立。<a id="a-Dm"></a>能治因即断果故。<a id="a-Dn"></a>无种或无体若许为转依者。<a id="a-Do"></a>显彼许别。<a id="a-Dp"></a>是故言或多杂染种积集在心。<a id="a-Dq"></a>或彼无种许为转依。<a id="a-Dr"></a>或种体无许为转依。<a id="a-Ds"></a>无彼二无故转依不应理者。<a id="a-Dt"></a>以若有彼可说无种。<a id="a-Du"></a>或说无体非无有彼。<a id="a-Dv"></a>可得说言无种无体。<a id="a-Dw"></a>非出世心正现前时有彼可得。<a id="a-Dx"></a>云何可说彼无种子。<a id="a-Dy"></a>或体断灭。</p>
  <p id="aDz">论曰。<a id="a-E0"></a>复次此阿赖耶识差别云何略说。<a id="a-E1"></a>应知或三种或四种。<a id="a-E2"></a>此中三种者。<a id="a-E3"></a>谓三种熏习差别故。<a id="a-E4"></a>一名言熏习差别。<a id="a-E5"></a>二我见熏习差别。<a id="a-E6"></a>三有支熏习差别。<a id="a-E7"></a>四种者。<a id="a-E8"></a>一引发差别。<a id="a-E9"></a>二异熟差别。<a id="a-EA"></a>三缘相差别。<a id="a-EB"></a>四相貌差别。</p>
  <p id="aEC">释曰。<a id="a-ED"></a>此阿赖耶识差别云何者。<a id="a-EE"></a>谓已信解阿赖耶识相成就义。<a id="a-EF"></a>复问差别。<a id="a-EG"></a>答或三种或四种等。<a id="a-EH"></a>名言熏习差别者。<a id="a-EI"></a>谓我法用名言多故。<a id="a-EJ"></a>有人天等我眼色等法。<a id="a-EK"></a>去来等用熏习差别。<a id="a-EL"></a>由此我法用影显现。<a id="a-EM"></a>诸识生起功能差别。<a id="a-EN"></a>我见熏习差别者。<a id="a-EO"></a>谓四烦恼所染污意。<a id="a-EP"></a>萨迦耶见力故。<a id="a-EQ"></a>于阿赖耶识中。<a id="a-ER"></a>有能执我熏习差别。<a id="a-ES"></a>有支熏习差别者。<a id="a-ET"></a>谓福非福不动行增上力故。<a id="a-EU"></a>于天等诸趣中有无明等乃至老死。<a id="a-EV"></a>熏习差别。</p>
  <p id="aEW">论曰。<a id="a-EX"></a>此中引发差别者。<a id="a-EY"></a>谓新起熏习。<a id="a-EZ"></a>此若无者。<a id="a-Ea"></a>行为缘识。<a id="a-Eb"></a>取为缘有应不得成。<a id="a-Ec"></a>此中异熟差别者。<a id="a-Ed"></a>谓行有为缘。<a id="a-Ee"></a>于诸趣中异熟差别。<a id="a-Ef"></a>此若无者则无种子。<a id="a-Eg"></a>后有诸法生应不成。<a id="a-Eh"></a>此中缘相差别者。<a id="a-Ei"></a>谓即意中我执缘相。<a id="a-Ej"></a>此若无者。<a id="a-Ek"></a>染污意中我执所缘应不得成。</p>
  <p id="aEl">释曰。<a id="a-Em"></a>三种当释。<a id="a-En"></a>且释四种故说。<a id="a-Eo"></a>此中引发等言。<a id="a-Ep"></a>引发差别。<a id="a-Eq"></a>谓新起熏习者。<a id="a-Er"></a>谓最初名言所生起熏习。<a id="a-Es"></a>是名引发差别。<a id="a-Et"></a>由此熏习引发生故。<a id="a-Eu"></a>此若无者行为缘。<a id="a-Ev"></a>识取为缘有应不得成者。<a id="a-Ew"></a>谓即此阿赖耶识待诸烦恼随眠力故。<a id="a-Ex"></a>生现前住说名为有。<a id="a-Ey"></a>异熟差别谓行有为缘于诸趣中异熟差别者。<a id="a-Ez"></a>谓彼所引异熟差别。<a id="a-F0"></a>此若无者则无种子后有诸法生应不成者。<a id="a-F1"></a>谓若离根即无枝等。<a id="a-F2"></a>缘相差别谓即意中我执缘相者。<a id="a-F3"></a>谓即此阿赖耶识。<a id="a-F4"></a>染污意中萨迦耶见势力所起。<a id="a-F5"></a>缘执我时我执缘相。<a id="a-F6"></a>此若无者染污意中我执所缘应不得成者。<a id="a-F7"></a>若此缘相阿赖耶识差别无者。<a id="a-F8"></a>意中我执所缘不成。</p>
  <p id="aF9">论曰。<a id="a-FA"></a>此中相貌差别者。<a id="a-FB"></a>谓即此识有共相。<a id="a-FC"></a>有不共相。<a id="a-FD"></a>无受生种子相。<a id="a-FE"></a>有受生种子相等。<a id="a-FF"></a>共相者谓器世间种子。<a id="a-FG"></a>不共相者谓各别内处。<a id="a-FH"></a>种子共相即是无受生种子。<a id="a-FI"></a>不共相即是有受生种子。<a id="a-FJ"></a>对治生时唯不共相。<a id="a-FK"></a>所对治灭共相为他分别所持。<a id="a-FL"></a>但见清净。<a id="a-FM"></a>如瑜伽师于一物中种种胜解。<a id="a-FN"></a>种种所见皆得成立。<a id="a-FO"></a>此中二颂。</p>
  <p id="aFP">难断难遍知　　应知名共结</p>
  <p id="aFQ">瑜伽者心异　　由外相大故</p>
  <p id="aFR">净者虽不灭　　而于中见净</p>
  <p id="aFS">又清净佛土　　由佛见清净</p>
  <p id="aFT">复有别颂。<a id="a-FU"></a>对前所引种种胜解种种所见皆得成立。</p>
  <p id="aFV">诸瑜伽师于一物　　种种胜解各不同</p>
  <p id="aFW">种种所见皆得成　　故知所取唯有识</p>
  <p id="aFX">此若无者诸器世间。<a id="a-FY"></a>有情世间。<a id="a-FZ"></a>生起差别。<a id="a-Fa"></a>应不得成。</p>
  <p id="aFb">释曰。<a id="a-Fc"></a>相貌差别多种不同。<a id="a-Fd"></a>谓共相等种种差别。<a id="a-Fe"></a>此中共相谓器世间种子者。<a id="a-Ff"></a>是器世间影现识因。<a id="a-Fg"></a>又共相者所谓相似自业异熟增上力故。<a id="a-Fh"></a>一切可有能受用者。<a id="a-Fi"></a>皆有相似影现识生。<a id="a-Fj"></a>又不共相谓各别内处种子者。<a id="a-Fk"></a>我执所缘故。<a id="a-Fl"></a>名各别。<a id="a-Fm"></a>在内身中眼等诸处故名内处。<a id="a-Fn"></a>即是各别内处因义故。<a id="a-Fo"></a>名种子。<a id="a-Fp"></a>共相即是无受生种子者。<a id="a-Fq"></a>是能生起无苦乐等。<a id="a-Fr"></a>无损无益所依之因。<a id="a-Fs"></a>非器世间。<a id="a-Ft"></a>有苦乐等损益事故。<a id="a-Fu"></a>又不共相即是有受生种子者。<a id="a-Fv"></a>是能生起苦乐受等所依因故。<a id="a-Fw"></a>对治生时者。<a id="a-Fx"></a>谓道谛生时。<a id="a-Fy"></a>唯不共相所对治灭者。<a id="a-Fz"></a>各别内处诸种子灭。<a id="a-G0"></a>以相违故。<a id="a-G1"></a>共相为他分别所持但见清净者。<a id="a-G2"></a>由此共相是器世间故。<a id="a-G3"></a>修行者虽复内处分别永灭。<a id="a-G4"></a>而他相续分别所持。<a id="a-G5"></a>但可于彼证见清净观。<a id="a-G6"></a>彼清净如净虚空非水所烂。<a id="a-G7"></a>非地所依。<a id="a-G8"></a>非火所烧。<a id="a-G9"></a>非风所吹。<a id="a-GA"></a>云何于有义而得见清净。<a id="a-GB"></a>恐容他难故次说言。<a id="a-GC"></a>如瑜伽师于一物等种种胜解者。<a id="a-GD"></a>谓随种种金银草等。<a id="a-GE"></a>差别胜解。<a id="a-GF"></a>种种所见者。<a id="a-GG"></a>唯所见事说名所见于业多说鲁吒缘故。<a id="a-GH"></a>皆得成立者。<a id="a-GI"></a>谓随所见。<a id="a-GJ"></a>种种金银草木等别皆得成立。<a id="a-GK"></a>难断难遍知者。<a id="a-GL"></a>谓所应断故名为断。<a id="a-GM"></a>所应遍知故名遍知。<a id="a-GN"></a>断与遍知极大勤苦。<a id="a-GO"></a>事犹不辨故说为难。<a id="a-GP"></a>结者如结难可断故。<a id="a-GQ"></a>所以者何。<a id="a-GR"></a>以共有故。<a id="a-GS"></a>是共因义。<a id="a-GT"></a>言心异者。<a id="a-GU"></a>种种胜解各不同故。<a id="a-GV"></a>由外相大故者。<a id="a-GW"></a>是器世间。<a id="a-GX"></a>大安布义。<a id="a-GY"></a>言净者者。<a id="a-GZ"></a>谓已转依。<a id="a-Ga"></a>虽不灭者。<a id="a-Gb"></a>谓即于此。<a id="a-Gc"></a>其余有情分别持故不可全灭。<a id="a-Gd"></a>又清净佛土由佛见清净者。<a id="a-Ge"></a>谓即于彼未断色等分别。<a id="a-Gf"></a>异生所见淤泥沙石瓦砾高下。<a id="a-Gg"></a>不平株杌毒刺不净。<a id="a-Gh"></a>粪土诸秽土中。<a id="a-Gi"></a>已断色等分别。<a id="a-Gj"></a>如来见金银等众宝所成清净佛土。<a id="a-Gk"></a>如处秽碛见净园林。<a id="a-Gl"></a>此若无者者。<a id="a-Gm"></a>谓若无此共不共相。<a id="a-Gn"></a>阿赖耶识诸器世间。<a id="a-Go"></a>有情世间生起差别应不得成者。<a id="a-Gp"></a>净秽差别苦乐差别皆不应成。</p>
  <p id="aGq">论曰。<a id="a-Gr"></a>复有粗重相及轻安相。<a id="a-Gs"></a>粗重相者谓烦恼随烦恼种子。<a id="a-Gt"></a>轻安相者谓有漏善法种子。<a id="a-Gu"></a>此若无者所感异熟无所堪能。<a id="a-Gv"></a>有所堪能所依差别应不得成。<a id="a-Gw"></a>复有有受尽相无受尽相。<a id="a-Gx"></a>有受尽相者。<a id="a-Gy"></a>谓已成熟异熟果。<a id="a-Gz"></a>善不善种子。<a id="a-H0"></a>无受尽相者。<a id="a-H1"></a>谓名言熏习种子。<a id="a-H2"></a>无始时来种种戏论流转种子故。<a id="a-H3"></a>此若无者。<a id="a-H4"></a>已作已作善恶二业。<a id="a-H5"></a>与果受尽应不得成。<a id="a-H6"></a>又新名言熏习生起应不得成。<a id="a-H7"></a>复有譬喻相。<a id="a-H8"></a>谓此阿赖耶识。<a id="a-H9"></a>幻焰梦翳为譬喻故。<a id="a-HA"></a>此若无者。<a id="a-HB"></a>由不实遍计种子故。<a id="a-HC"></a>颠倒缘相应不得成。<a id="a-HD"></a>复有具足相不具足相。<a id="a-HE"></a>谓诸具缚者名具足相。<a id="a-HF"></a>世间离欲者名损减相。<a id="a-HG"></a>有学声闻及诸菩萨名一分永拔相。<a id="a-HH"></a>阿罗汉独觉及诸如来名烦恼障全永拔相。<a id="a-HI"></a>及烦恼所知障全永拔相。<a id="a-HJ"></a>如其所应。<a id="a-HK"></a>此若无者。<a id="a-HL"></a>如是次第杂染还灭应不得成。</p>
  <p id="aHM">释曰。<a id="a-HN"></a>粗重相者。<a id="a-HO"></a>恶故名粗。<a id="a-HP"></a>得此沉没故名粗重。<a id="a-HQ"></a>即是烦恼及随烦恼所有种子。<a id="a-HR"></a>此若无者所有粗重无堪能性不应得有。<a id="a-HS"></a>轻安相者。<a id="a-HT"></a>如说相违轻而安隐有堪能性。<a id="a-HU"></a>是轻安相。<a id="a-HV"></a>有受尽相。<a id="a-HW"></a>谓已成熟异熟果等者。<a id="a-HX"></a>善恶种子既成熟已。<a id="a-HY"></a>不可重熟受用尽故。<a id="a-HZ"></a>犹如种子既生芽已不可重生。<a id="a-Ha"></a>无受尽相谓名言熏习种子者。<a id="a-Hb"></a>即彼种子随缘增长。<a id="a-Hc"></a>能起名言戏论因故。<a id="a-Hd"></a>此若无者者。<a id="a-He"></a>若无二相阿赖耶识。<a id="a-Hf"></a>已作已作者。<a id="a-Hg"></a>谓已作善及已作恶。<a id="a-Hh"></a>与果受尽者。<a id="a-Hi"></a>是已与果受用坏义。<a id="a-Hj"></a>此破若无有受尽相。<a id="a-Hk"></a>又新名言熏习生起应不得成者。<a id="a-Hl"></a>谓都无有本无今有世间名言。<a id="a-Hm"></a>一切名言皆因本旧名言种子。<a id="a-Hn"></a>此破若无无受尽相。<a id="a-Ho"></a>譬喻相者。<a id="a-Hp"></a>谓由幻等能譬喻事。<a id="a-Hq"></a>显所喻相。<a id="a-Hr"></a>如幻事等是能生起不实见因。<a id="a-Hs"></a>阿赖耶识亦复如是。<a id="a-Ht"></a>此若无者者。<a id="a-Hu"></a>谓若无有喻所喻相。<a id="a-Hv"></a>阿赖耶识应无不实颠倒缘相。<a id="a-Hw"></a>唯应能作实见缘相。<a id="a-Hx"></a>余文易了不须重释。</p>
  <p id="aHy">论曰。<a id="a-Hz"></a>何因缘故。<a id="a-I0"></a>善不善法能感异熟。<a id="a-I1"></a>其异熟果无覆无记。<a id="a-I2"></a>由异熟果无覆无记。<a id="a-I3"></a>与善不善互不相违。<a id="a-I4"></a>善与不善互相违故。<a id="a-I5"></a>若异熟果善不善性。<a id="a-I6"></a>杂染还灭应不得成。<a id="a-I7"></a>是故异熟识唯无覆无记。</p>
  <p id="aI8">释曰。<a id="a-I9"></a>如是已释阿赖耶识所有句义。<a id="a-IA"></a>异门训词体相决择及与差别。<a id="a-IB"></a>复欲显此能顺正行。<a id="a-IC"></a>故起问答。<a id="a-ID"></a>何因缘等无覆无记者。<a id="a-IE"></a>是无染无记义。<a id="a-IF"></a>由异熟果等辨无记因缘。<a id="a-IG"></a>无覆无记与善不善互不相违者。<a id="a-IH"></a>是共依故作无间业等世间离欲等。<a id="a-II"></a>皆同有故。<a id="a-IJ"></a>是故异熟识非善不善。<a id="a-IK"></a>勿与此二因果相违。</p>
 </body>
</html>