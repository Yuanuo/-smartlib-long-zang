<!doctype html>
<html id="z3IBVP9x0" data-ver="1549">
 <head>
  <meta charset="utf-8">
  <meta author="天亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论释卷第三</h1>
  <h2 id="a2">释引证品第三</h2>
  <p id="a3">释曰。<a id="a-4"></a>此品有六章。<a id="a-5"></a>一烦恼不净品。<a id="a-6"></a>二业不净品。<a id="a-7"></a>三生不净品。<a id="a-8"></a>四世间净品。<a id="a-9"></a>五出世净品。<a id="a-A"></a>六顺道理。</p>
  <p data-pb></p>
  <h2 id="aB">烦恼不净章第一</h2>
  <p id="aC">论曰。<a id="a-D"></a>此阿梨耶识。<a id="a-E"></a>已成立由众名及体相。</p>
  <p id="aF">释曰。<a id="a-G"></a>如此本识众名已说体相。<a id="a-H"></a>已成立此二义。<a id="a-I"></a>但于本识如理得成。<a id="a-J"></a>非于余识。<a id="a-K"></a>今为显此二义。<a id="a-L"></a>于理非理与诸师共立诤。</p>
  <p id="aM">论曰。<a id="a-N"></a>云何得知阿梨耶识以如是等众名故。<a id="a-O"></a>如来说体相亦尔不说生起识。</p>
  <p id="aP">释曰。<a id="a-Q"></a>彼云如是等众名及体相。<a id="a-R"></a>于我法中亦有。<a id="a-S"></a>但无阿梨耶识。<a id="a-T"></a>云何言众名及体相。<a id="a-U"></a>定属阿梨耶识不属余识。<a id="a-V"></a>为答此问故。</p>
  <p id="aW">论曰。<a id="a-X"></a>若离此名相所立阿梨耶识。<a id="a-Y"></a>不净品净品等皆不成就。</p>
  <p id="aZ">释曰。<a id="a-a"></a>若汝离本识安立此名及体相于余识。<a id="a-b"></a>此安立不成。<a id="a-c"></a>何以故。<a id="a-d"></a>为三义所违故。<a id="a-e"></a>此三义是如来正法悉檀。<a id="a-f"></a>谓不净品净品及正道理。<a id="a-g"></a>此义由本识得立。<a id="a-h"></a>若汝拨无本识。<a id="a-i"></a>此三义无安立处义。<a id="a-j"></a>则不成此义。<a id="a-k"></a>如来所立坚实成就违汝所执。<a id="a-l"></a>汝执则坏。<a id="a-m"></a>是故众名及体相不离本识。</p>
  <p id="an">论曰。<a id="a-o"></a>烦恼不净品。<a id="a-p"></a>业不净品。<a id="a-q"></a>生不净品。<a id="a-r"></a>世间净品。<a id="a-s"></a>出世净品等皆不成就。</p>
  <p id="at">释曰。<a id="a-u"></a>为开三章为六章故。<a id="a-v"></a>重说此名。</p>
  <p id="aw">论曰。<a id="a-x"></a>云何烦恼不净品不成就。<a id="a-y"></a>根本烦恼及少分烦恼所作熏习种子。<a id="a-z"></a>于六识不得成就。<a id="a-10"></a>何以故。<a id="a-11"></a>眼识与欲等大小二惑俱起俱灭。</p>
  <p id="a12">释曰。<a id="a-13"></a>欲依心起故。<a id="a-14"></a>随心世俱起俱灭。<a id="a-15"></a>为显欲等熏习心故。</p>
  <p id="a16">论曰。<a id="a-17"></a>此眼识是惑所熏成立种子。<a id="a-18"></a>余识不尔。</p>
  <p id="a19">释曰。<a id="a-1A"></a>此眼识与欲等俱起俱灭。<a id="a-1B"></a>数数被熏故成种子。<a id="a-1C"></a>耳识等则不被熏。<a id="a-1D"></a>为余识所遮故。</p>
  <p id="a1E">论曰。<a id="a-1F"></a>是眼识已灭。<a id="a-1G"></a>或余识间起。<a id="a-1H"></a>熏习及熏习依止。<a id="a-1I"></a>皆不可得。</p>
  <p id="a1J">释曰。<a id="a-1K"></a>若在无识地中。<a id="a-1L"></a>谓无想定等故。<a id="a-1M"></a>言是识已灭。<a id="a-1N"></a>或在有识地中耳识等间起。<a id="a-1O"></a>故眼识灭。<a id="a-1P"></a>于此二灭中熏习所生种子。<a id="a-1Q"></a>及所依止眼识皆不可得。</p>
  <p id="a1R">论曰。<a id="a-1S"></a>眼识前时已谢现无有体。<a id="a-1T"></a>或余识所间。<a id="a-1U"></a>从已灭无法有欲俱生。<a id="a-1V"></a>不得成就。</p>
  <p id="a1W">释曰。<a id="a-1X"></a>若眼识前时已二种谢灭。<a id="a-1Y"></a>现在无复眼识及欲体。<a id="a-1Z"></a>则是已灭无法。<a id="a-1a"></a>眼识后若与欲俱生。<a id="a-1b"></a>用前时已灭眼识及欲。<a id="a-1c"></a>为种子生现起眼识及欲。<a id="a-1d"></a>此义不得成就。<a id="a-1e"></a>何以故。<a id="a-1f"></a>因已谢灭故。</p>
  <p id="a1g">论曰。<a id="a-1h"></a>譬如从过去已灭尽业。<a id="a-1i"></a>果报不得生。</p>
  <p id="a1j">释曰。<a id="a-1k"></a>过去业有二种。<a id="a-1l"></a>谓有功能及无功能。<a id="a-1m"></a>若果报已熟则无复功能。<a id="a-1n"></a>此业有二义。<a id="a-1o"></a>一已过去。<a id="a-1p"></a>二已灭尽。<a id="a-1q"></a>果报果无有从此业生义。<a id="a-1r"></a>有欲眼识亦应如此。<a id="a-1s"></a>不可说从已灭种子生。<a id="a-1t"></a>若人执前已灭识是有。<a id="a-1u"></a>以过去法是有故。<a id="a-1v"></a>如毗婆沙师所执。<a id="a-1w"></a>此执但有语无义。<a id="a-1x"></a>何以故。<a id="a-1y"></a>若法是有云何言过去诸法。<a id="a-1z"></a>由此义故果报果生不如道理。<a id="a-20"></a>以熏习无故。</p>
  <p id="a21">论曰。<a id="a-22"></a>复次眼识与欲等。<a id="a-23"></a>或俱时生起熏习不成。</p>
  <p id="a24">释曰。<a id="a-25"></a>眼识前时未入灭心定。<a id="a-26"></a>及未为余识所间。<a id="a-27"></a>与欲俱生。<a id="a-28"></a>后入灭心定及为余识所间。<a id="a-29"></a>熏习不得成。</p>
  <p id="a2A">论曰。<a id="a-2B"></a>何以故。<a id="a-2C"></a>此种子不得住于欲中。<a id="a-2D"></a>以欲依止识故。<a id="a-2E"></a>又欲相续不坚住故。</p>
  <p id="a2F">释曰。<a id="a-2G"></a>种子若住必依自在法。<a id="a-2H"></a>及相续坚住法。<a id="a-2I"></a>此二义于欲中并无故。<a id="a-2J"></a>欲非种子所依处。</p>
  <p id="a2K">论曰。<a id="a-2L"></a>此欲于余识亦无熏习。<a id="a-2M"></a>依止别异故。<a id="a-2N"></a>所余诸识无俱起俱灭故。</p>
  <p id="a2O">释曰。<a id="a-2P"></a>种子若不得住欲中。<a id="a-2Q"></a>应得住余诸识中。<a id="a-2R"></a>亦无此义。<a id="a-2S"></a>何以故。<a id="a-2T"></a>依止别异。<a id="a-2U"></a>又生灭不俱故。<a id="a-2V"></a>依止别异者。<a id="a-2W"></a>眼识以眼根为依止。<a id="a-2X"></a>耳识以耳根为依止。<a id="a-2Y"></a>乃至意识以意根为依止。<a id="a-2Z"></a>由此诸识依止各处不得相应。<a id="a-2a"></a>是故此识熏习不得住于彼识。<a id="a-2b"></a>生灭不俱者。<a id="a-2c"></a>根尘作意悉不同故。<a id="a-2d"></a>无俱生灭义。<a id="a-2e"></a>生灭既不同时。<a id="a-2f"></a>云何得以此识熏于彼识。<a id="a-2g"></a>是故诸熏习义皆不得成。<a id="a-2h"></a>若汝说此种子住同类识中。<a id="a-2i"></a>此亦不然。<a id="a-2j"></a>何以故。</p>
  <p id="a2k">论曰。<a id="a-2l"></a>同类与同类不得相熏。<a id="a-2m"></a>以无一时共生灭故。</p>
  <p id="a2n">释曰。<a id="a-2o"></a>眼识不得熏习眼识。<a id="a-2p"></a>何以故。<a id="a-2q"></a>一时中二眼识不得并生。<a id="a-2r"></a>若不并生则无俱灭故。<a id="a-2s"></a>熏习义不成。</p>
  <p id="a2t">论曰。<a id="a-2u"></a>是故眼识不为欲等大小诸惑所熏。<a id="a-2v"></a>亦不为同类识所熏。</p>
  <p id="a2w">释曰。<a id="a-2x"></a>由前义故眼识不为别类所熏。<a id="a-2y"></a>亦不为同类所熏。</p>
  <p id="a2z">论曰。<a id="a-30"></a>如此思量眼识。<a id="a-31"></a>所余诸识亦应如此思量。<a id="a-32"></a>复次若众生从无想天以上退堕。<a id="a-33"></a>受下界生大小惑所染初识。<a id="a-34"></a>此识生时应无种子。</p>
  <p id="a35">释曰。<a id="a-36"></a>从上界堕受下界生。<a id="a-37"></a>初受生识必为惑所染。<a id="a-38"></a>此识及惑从何种子生。<a id="a-39"></a>若言从上界生。<a id="a-3A"></a>是义不然。<a id="a-3B"></a>何以故。<a id="a-3C"></a>上下二界相违不俱起故。<a id="a-3D"></a>不得相熏。<a id="a-3E"></a>若言从未得上界定前心。<a id="a-3F"></a>生下界初生心。<a id="a-3G"></a>是亦不然。</p>
  <p id="a3H">论曰。<a id="a-3I"></a>何以故。<a id="a-3J"></a>此惑熏习。<a id="a-3K"></a>与依止并已过去灭无余故。</p>
  <p id="a3L">释曰。<a id="a-3M"></a>此初识应但生无因。<a id="a-3N"></a>此熏习及依止。<a id="a-3O"></a>久已灭尽是故不得以此为因。</p>
  <p id="a3P">论曰。<a id="a-3Q"></a>复次惑对治识已生。<a id="a-3R"></a>所余世间诸识皆已灭尽。<a id="a-3S"></a>若无阿梨耶识。<a id="a-3T"></a>此对治识共小大惑种子俱在。<a id="a-3U"></a>此义不成。</p>
  <p id="a3V">释曰。<a id="a-3W"></a>若汝拨无本识。<a id="a-3X"></a>则有二过失不可得离。<a id="a-3Y"></a>一向中人圣道与余烦恼俱在。<a id="a-3Z"></a>此义不成。<a id="a-3a"></a>若无此惑则修余道无因。<a id="a-3b"></a>应无四道三果人。<a id="a-3c"></a>但有无学人。<a id="a-3d"></a>此义与正教相违过失不可得离。<a id="a-3e"></a>二无流识已灭。<a id="a-3f"></a>世间心更欲起。<a id="a-3g"></a>无因能令此心得生。<a id="a-3h"></a>若有流心无因。<a id="a-3i"></a>从无流心后自然得生。<a id="a-3j"></a>则无无学人。<a id="a-3k"></a>此失亦不可得离。<a id="a-3l"></a>如须陀洹向人。<a id="a-3m"></a>正生见谛对治道时。<a id="a-3n"></a>世间六识与道相违。<a id="a-3o"></a>不得俱生故。<a id="a-3p"></a>世间诸识皆已灭尽。<a id="a-3q"></a>所余烦恼由依止灭故功能亦灭。<a id="a-3r"></a>故对治识与小大惑种子俱在。<a id="a-3s"></a>此义不成。<a id="a-3t"></a>若尔何用修道。</p>
  <p id="a3u">论曰。<a id="a-3v"></a>何以故。<a id="a-3w"></a>自性解脱故。<a id="a-3x"></a>无流心与惑不得俱起俱灭故。</p>
  <p id="a3y">释曰。<a id="a-3z"></a>同类为自性。<a id="a-40"></a>如意识有烦恼。<a id="a-41"></a>无流识无烦恼。<a id="a-42"></a>虽有惑无惑异。<a id="a-43"></a>而同是识类故名自性。<a id="a-44"></a>解脱是离义。<a id="a-45"></a>若烦恼识与无流识俱起。<a id="a-46"></a>则自性不得解脱。<a id="a-47"></a>以无流识起时余识必不得生。<a id="a-48"></a>既其相离故名解脱。</p>
  <p id="a49">论曰。<a id="a-4A"></a>复次后时出观。<a id="a-4B"></a>正起世间心。</p>
  <p id="a4C">释曰。<a id="a-4D"></a>须陀洹等学人已得道竟。<a id="a-4E"></a>后时出观为当起出世心。<a id="a-4F"></a>为当起世间心。<a id="a-4G"></a>若起出世心无出观义。<a id="a-4H"></a>若起世间心。<a id="a-4I"></a>何因得生。</p>
  <p id="a4J">论曰。<a id="a-4K"></a>诸惑熏习久已谢灭。</p>
  <p id="a4L">释曰。<a id="a-4M"></a>先入观时诸惑熏习已灭。<a id="a-4N"></a>云何无因得生世间心。</p>
  <p id="a4O">论曰。<a id="a-4P"></a>有流意识无有种子生应得成。</p>
  <p id="a4Q">释曰。<a id="a-4R"></a>若如此识不由因生。<a id="a-4S"></a>则无得解脱义。<a id="a-4T"></a>无学人惑心亦应无因而生。</p>
  <p id="a4U">论曰。<a id="a-4V"></a>是故离阿梨耶识。<a id="a-4W"></a>烦恼染污则不得成。</p>
  <p id="a4X">释曰。<a id="a-4Y"></a>若汝拨无此识。<a id="a-4Z"></a>烦恼染污义云何可立。</p>
  <p data-pb></p>
  <h2 id="a4a">业不净章第二</h2>
  <p id="a4b">释曰。<a id="a-4c"></a>若人拨无本识。<a id="a-4d"></a>此人无道理能成立业染污义。</p>
  <p id="a4e">论曰。<a id="a-4f"></a>复次业染污云何不得成。<a id="a-4g"></a>缘行生识分无得成义。</p>
  <p id="a4h">释曰。<a id="a-4i"></a>行有三品。<a id="a-4j"></a>谓福非福及不动念念生灭。<a id="a-4k"></a>若离本识于何处安立功能。<a id="a-4l"></a>若汝言安立于六识中。<a id="a-4m"></a>是义不然。<a id="a-4n"></a>六识不能摄持诸业功能。<a id="a-4o"></a>前于烦恼染污中已具显此义。</p>
  <p id="a4p">论曰。<a id="a-4q"></a>若无此义。<a id="a-4r"></a>缘取生有亦无成义故。<a id="a-4s"></a>业染污不成。</p>
  <p id="a4t">释曰。<a id="a-4u"></a>若无有业功能识。<a id="a-4v"></a>谓行缘识。<a id="a-4w"></a>缘取生有。<a id="a-4x"></a>无道理得成。<a id="a-4y"></a>何以故。<a id="a-4z"></a>此识三行所熏。<a id="a-50"></a>以随四取故。<a id="a-51"></a>由熏习圆满故识成有。<a id="a-52"></a>此识或灭或余识所间。<a id="a-53"></a>此识体已谢功能亦随灭。<a id="a-54"></a>当于何处安。<a id="a-55"></a>此行有二业功能。<a id="a-56"></a>故业染污不成。<a id="a-57"></a>言染污者。<a id="a-58"></a>此业与烦恼相应故名染污。<a id="a-59"></a>又从染污生故名染污。<a id="a-5A"></a>能感六道生死染污果报。<a id="a-5B"></a>故名染污。</p>
  <p data-pb></p>
  <h2 id="a5C">生不净章第三</h2>
  <p id="a5D">释曰。<a id="a-5E"></a>若离本识生染污无有道理。<a id="a-5F"></a>此义不成。<a id="a-5G"></a>今当说之。</p>
  <p id="a5H">论曰。<a id="a-5I"></a>复次云何生染污。<a id="a-5J"></a>此义不成。<a id="a-5K"></a>结生不成故。</p>
  <p id="a5L">释曰。<a id="a-5M"></a>此生若谢由业功能。<a id="a-5N"></a>结后报接前报。<a id="a-5O"></a>此义则不成就。<a id="a-5P"></a>何以故。</p>
  <p id="a5Q">论曰。<a id="a-5R"></a>若人于不静地退堕心。<a id="a-5S"></a>正在中阴。<a id="a-5T"></a>起染污意识方得受生。</p>
  <p id="a5U">释曰。<a id="a-5V"></a>不静地退前生堕后生故名退堕。<a id="a-5W"></a>受生有二种。<a id="a-5X"></a>或有中阴。<a id="a-5Y"></a>或无中阴。<a id="a-5Z"></a>今偏说受中阴者。<a id="a-5a"></a>若在中阴将欲受生。<a id="a-5b"></a>必先起染污识。<a id="a-5c"></a>方得受生。</p>
  <p id="a5d">论曰。<a id="a-5e"></a>此有染污识于中阴中灭。</p>
  <p id="a5f">释曰。<a id="a-5g"></a>此中阴染污识。<a id="a-5h"></a>缘生有为境。<a id="a-5i"></a>此识于中阴中灭。<a id="a-5j"></a>何以故。<a id="a-5k"></a>生阴无染污故。</p>
  <p id="a5l">论曰。<a id="a-5m"></a>是识托柯罗逻。<a id="a-5n"></a>于母胎中变合受生。</p>
  <p id="a5o">释曰。<a id="a-5p"></a>是识即是意识。<a id="a-5q"></a>于一时中与柯罗逻相应故。<a id="a-5r"></a>言托柯罗逻。<a id="a-5s"></a>此果报识异前染污识故言变。<a id="a-5t"></a>由宿业功能起风。<a id="a-5u"></a>和合赤白。<a id="a-5v"></a>令与识同故言合。<a id="a-5w"></a>即名此为受生。</p>
  <p id="a5x">论曰。<a id="a-5y"></a>若但意识变成柯罗逻等依止。<a id="a-5z"></a>此意识于母胎中有别意识起。<a id="a-60"></a>无如此义。</p>
  <p id="a61">释曰。<a id="a-62"></a>若汝执此识入柯罗逻数但是意识。<a id="a-63"></a>若是意识根尘生起。<a id="a-64"></a>与余意识为同为异。<a id="a-65"></a>若言是同。<a id="a-66"></a>此识谢时柯罗逻即应坏灭。<a id="a-67"></a>若言不同。<a id="a-68"></a>则不应说名意识。<a id="a-69"></a>何以故。<a id="a-6A"></a>意识通以三性识为根。<a id="a-6B"></a>此识但以染污识为根。<a id="a-6C"></a>意识缘三世为境。<a id="a-6D"></a>此识境界不可知。<a id="a-6E"></a>意识有时兴有时废。<a id="a-6F"></a>此识恒有无废故不同意识。<a id="a-6G"></a>又若同者。<a id="a-6H"></a>于无识地中应无此识。<a id="a-6I"></a>若无此识。<a id="a-6J"></a>不应言入无心定识不离身。<a id="a-6K"></a>又若无识身则应坏。<a id="a-6L"></a>是故不可说此为意识。<a id="a-6M"></a>若汝说此意识不可分别。<a id="a-6N"></a>根尘生起依止此识。<a id="a-6O"></a>于母胎中别生意识。<a id="a-6P"></a>是义不然。<a id="a-6Q"></a>何以故。</p>
  <p id="a6R">论曰。<a id="a-6S"></a>于母胎中。<a id="a-6T"></a>二种意识一时俱起。<a id="a-6U"></a>无此义故。</p>
  <p id="a6V">释曰。<a id="a-6W"></a>此言证前无意识义。<a id="a-6X"></a>以二意识同性必不俱生。<a id="a-6Y"></a>无并作意故。<a id="a-6Z"></a>此意识托柯罗逻。<a id="a-6a"></a>与赤白和合同依止。<a id="a-6b"></a>此识有别意识生。<a id="a-6c"></a>一时俱起。<a id="a-6d"></a>此柯罗逻识不成意识。<a id="a-6e"></a>何以故。<a id="a-6f"></a>恒以染污识为依止。<a id="a-6g"></a>此所依止识欲等所染。<a id="a-6h"></a>缘生有境起。<a id="a-6i"></a>能依止识既是果报。<a id="a-6j"></a>但无记性。<a id="a-6k"></a>所缘境又不可知。<a id="a-6l"></a>不可立为意识。<a id="a-6m"></a>若立此为意识则无并起义。<a id="a-6n"></a>若有并起应同了别。<a id="a-6o"></a>应同灭无。<a id="a-6p"></a>若同了别无灭心定。<a id="a-6q"></a>以一了别心灭。<a id="a-6r"></a>一了别心在故。<a id="a-6s"></a>若同灭无。<a id="a-6t"></a>则无功用自然涅槃。<a id="a-6u"></a>以心不更起故。</p>
  <p id="a6v">论曰。<a id="a-6w"></a>已变异意识。</p>
  <p id="a6x">释曰。<a id="a-6y"></a>初受生识已变异为柯罗逻。</p>
  <p id="a6z">论曰。<a id="a-70"></a>不可成立为意识。</p>
  <p id="a71">释曰。<a id="a-72"></a>凡有三义。<a id="a-73"></a>不可立初受生识为意识。</p>
  <p id="a74">论曰。<a id="a-75"></a>依止不清净故。</p>
  <p id="a76">释曰。<a id="a-77"></a>意识从三性心生。<a id="a-78"></a>初受生识必从染污识生。<a id="a-79"></a>即是依止不清净。</p>
  <p id="a7A">论曰。<a id="a-7B"></a>长时缘境故。</p>
  <p id="a7C">释曰。<a id="a-7D"></a>初受生识。<a id="a-7E"></a>从始至终缘境无废。<a id="a-7F"></a>意识缘境易脱不定。</p>
  <p id="a7G">论曰。<a id="a-7H"></a>所缘境不可知故。</p>
  <p id="a7I">释曰。<a id="a-7J"></a>初受生识所缘境不可知。<a id="a-7K"></a>意识缘三世境及非三世境。<a id="a-7L"></a>此则可知。<a id="a-7M"></a>由此三义有异故不可立为意识。</p>
  <p id="a7N">论曰。<a id="a-7O"></a>若此意识已变异。</p>
  <p id="a7P">释曰。<a id="a-7Q"></a>若已受生意识与赤白和合。<a id="a-7R"></a>变前识作后识。<a id="a-7S"></a>后识异前识。</p>
  <p id="a7T">论曰。<a id="a-7U"></a>是时意识成柯罗逻。</p>
  <p id="a7V">释曰。<a id="a-7W"></a>由成柯罗逻故变异。</p>
  <p id="a7X">论曰。<a id="a-7Y"></a>为此识是一切法种子为依止此识生余识。<a id="a-7Z"></a>为一切法种子。</p>
  <p id="a7a">释曰。<a id="a-7b"></a>为当以受生识为一切法种子。<a id="a-7c"></a>为当依止受生识别生余识。<a id="a-7d"></a>为一切法种子。</p>
  <p id="a7e">论曰。<a id="a-7f"></a>若汝执已变异识。<a id="a-7g"></a>名一切种子识。<a id="a-7h"></a>即是阿梨耶识。<a id="a-7i"></a>汝自以别名成立谓为意识。</p>
  <p id="a7j">释曰。<a id="a-7k"></a>若汝执受生识为种子识。<a id="a-7l"></a>则与我所说义同即是说阿梨耶识为种子识。<a id="a-7m"></a>汝自不说名阿梨耶识。<a id="a-7n"></a>别立名意识。</p>
  <p id="a7o">论曰。<a id="a-7p"></a>若汝执能依止识。<a id="a-7q"></a>是一切种子识。</p>
  <p id="a7r">释曰。<a id="a-7s"></a>依止受生识。<a id="a-7t"></a>更生余识名能依止识。<a id="a-7u"></a>为一切种子识。</p>
  <p id="a7v">论曰。<a id="a-7w"></a>是故此识由依止成他因。</p>
  <p id="a7x">释曰。<a id="a-7y"></a>别识既从他生。<a id="a-7z"></a>则不能自为种子。<a id="a-80"></a>是故此识由依止受生识方成种子。<a id="a-81"></a>得为他因。</p>
  <p id="a82">论曰。<a id="a-83"></a>此所依止识。<a id="a-84"></a>若非一切种子识。<a id="a-85"></a>能依止名一切种子识。<a id="a-86"></a>是义不成。</p>
  <p id="a87">释曰。<a id="a-88"></a>别识不能自为种子。<a id="a-89"></a>由依他得成种子。<a id="a-8A"></a>所依受生识既非种子。<a id="a-8B"></a>能依别识立为种子识。<a id="a-8C"></a>此义岂成。</p>
  <p id="a8D">论曰。<a id="a-8E"></a>是故此识托生变异。<a id="a-8F"></a>成柯罗逻非是意识。</p>
  <p id="a8G">释曰。<a id="a-8H"></a>此识即是阿梨耶识。<a id="a-8I"></a>不得名此为意识。</p>
  <p id="a8J">论曰。<a id="a-8K"></a>但是果报。<a id="a-8L"></a>亦是一切种子。<a id="a-8M"></a>此义得成。</p>
  <p id="a8N">释曰。<a id="a-8O"></a>从种子生故称果报识。<a id="a-8P"></a>能摄持种子故。<a id="a-8Q"></a>亦名种子识。<a id="a-8R"></a>若作此说义乃得成。</p>
  <p id="a8S">论曰。<a id="a-8T"></a>复次若众生已托生。<a id="a-8U"></a>能执持所余色根。<a id="a-8V"></a>离果报识则不可得。</p>
  <p id="a8W">释曰。<a id="a-8X"></a>前已明正受生义。<a id="a-8Y"></a>今更明受生后义。<a id="a-8Z"></a>前已明众生在胎中。<a id="a-8a"></a>今明众生出胎外故。<a id="a-8b"></a>言众生已托生。<a id="a-8c"></a>众生若已托生。<a id="a-8d"></a>则定有三义。<a id="a-8e"></a>一执持无废。<a id="a-8f"></a>二通摄持诸根。<a id="a-8g"></a>三体是果报无记。<a id="a-8h"></a>若离阿梨耶识。<a id="a-8i"></a>此三义不可得。</p>
  <p id="a8j">论曰。<a id="a-8k"></a>何以故。<a id="a-8l"></a>所余诸识。<a id="a-8m"></a>定别有依止。</p>
  <p id="a8n">释曰。<a id="a-8o"></a>欲引道理为证故言。<a id="a-8p"></a>何以故。<a id="a-8q"></a>六识中随一识称所余诸识。<a id="a-8r"></a>眼识定以眼根为依止。<a id="a-8s"></a>乃至身识定以身根为依止。<a id="a-8t"></a>明别依止。<a id="a-8u"></a>显不能通执持。</p>
  <p id="a8v">论曰。<a id="a-8w"></a>不久坚住。</p>
  <p id="a8x">释曰。<a id="a-8y"></a>五识中随自所依根若能执持。<a id="a-8z"></a>此识不久坚住。<a id="a-90"></a>以相续易坏故。<a id="a-91"></a>或在无识地中故坏。<a id="a-92"></a>或余识间起故坏。</p>
  <p id="a93">论曰。<a id="a-94"></a>若此色根无执持识。<a id="a-95"></a>亦不得成。</p>
  <p id="a96">释曰。<a id="a-97"></a>如死人色根无识执持则便烂坏。<a id="a-98"></a>若离执持识诸根亦应尔。<a id="a-99"></a>此义亦不成。</p>
  <p id="a9A">论曰。<a id="a-9B"></a>复次此识及名色更互相依。<a id="a-9C"></a>譬如芦束相依俱起此识不成。</p>
  <p id="a9D">释曰。<a id="a-9E"></a>于经中佛世尊说。<a id="a-9F"></a>识依名色生。<a id="a-9G"></a>名色依识生。<a id="a-9H"></a>名是非色四阴。<a id="a-9I"></a>色即柯罗逻。<a id="a-9J"></a>何者是依名色。<a id="a-9K"></a>识由此名色为依止。<a id="a-9L"></a>刹那传传生相续流不断。<a id="a-9M"></a>能摄名色令成就不坏。<a id="a-9N"></a>此识名依名色。<a id="a-9O"></a>识若拨无本识。<a id="a-9P"></a>以六识为识此义不成。<a id="a-9Q"></a>若离阿梨耶识。<a id="a-9R"></a>于六识中是何识。<a id="a-9S"></a>此问欲何所显。<a id="a-9T"></a>欲显余识不成识食。</p>
  <p id="a9U">论曰。<a id="a-9V"></a>复次若离果报识。<a id="a-9W"></a>一切求生已生众生。<a id="a-9X"></a>识食不成。</p>
  <p id="a9Y">释曰。<a id="a-9Z"></a>此言欲显本识能为名色作识食。<a id="a-9a"></a>何以故。<a id="a-9b"></a>佛世尊说。<a id="a-9c"></a>食有四种。<a id="a-9d"></a>为求生已生众生。<a id="a-9e"></a>相续得住故。<a id="a-9f"></a>说四食。<a id="a-9g"></a>何者为四。<a id="a-9h"></a>一段食。<a id="a-9i"></a>二触食。<a id="a-9j"></a>三思食。<a id="a-9k"></a>四识食。<a id="a-9l"></a>段食者变成为相。<a id="a-9m"></a>何以故。<a id="a-9n"></a>此段若变异。<a id="a-9o"></a>能作身利益事。<a id="a-9p"></a>是名段食。<a id="a-9q"></a>触食者依尘为相。<a id="a-9r"></a>由缘色等诸尘。<a id="a-9s"></a>能作利益身事。<a id="a-9t"></a>是名触食。<a id="a-9u"></a>思食者望得为相。<a id="a-9v"></a>此望得意能作身利益事。<a id="a-9w"></a>如人饥渴至饮食处。<a id="a-9x"></a>望得饮食令身不死。<a id="a-9y"></a>是名思食。<a id="a-9z"></a>识食者执持为相。<a id="a-A0"></a>由此识执持身故住不坏。<a id="a-A1"></a>若无识执持则同死人身即烂坏。<a id="a-A2"></a>是名识食。<a id="a-A3"></a>是故汝等亦应信受如此识食义。<a id="a-A4"></a>以能作利益身事故此四食中触食属六识。<a id="a-A5"></a>思食属意望得。<a id="a-A6"></a>段食属色不关心。<a id="a-A7"></a>识食于三义中属何义。<a id="a-A8"></a>若汝不说有阿梨耶识。<a id="a-A9"></a>依何义说此识食。<a id="a-AA"></a>复次若人眠中不梦及心闷绝。<a id="a-AB"></a>入灭心定等六识已灭。<a id="a-AC"></a>又无段思触三食。<a id="a-AD"></a>何法持此身令不坏。<a id="a-AE"></a>若无阿梨耶识执持。<a id="a-AF"></a>此身则坏故知定应以阿梨耶识为识食。</p>
  <p id="aAG">论曰。<a id="a-AH"></a>何以故。<a id="a-AI"></a>若离果报识。<a id="a-AJ"></a>眼识等中随有一识。<a id="a-AK"></a>于三界中受生众生。<a id="a-AL"></a>为作食事不见有能故。</p>
  <p id="aAM">释曰。<a id="a-AN"></a>若离本识于六识中随于一识。<a id="a-AO"></a>于三界中已受生众生。<a id="a-AP"></a>不见此识有功能能作食事。<a id="a-AQ"></a>故知说余识。<a id="a-AR"></a>为识食此义不成。</p>
  <p id="aAS">论曰。<a id="a-AT"></a>若人从此生舍命生上静地。<a id="a-AU"></a>由散动染污意识于彼受生。</p>
  <p id="aAV">释曰。<a id="a-AW"></a>于静地中离本识受生。<a id="a-AX"></a>此义则不成。<a id="a-AY"></a>若人受生必由染污心。<a id="a-AZ"></a>若于静地受生。<a id="a-Aa"></a>必由染污散动心。<a id="a-Ab"></a>染污者为自静地惑所染污。<a id="a-Ac"></a>此惑何相餐定味等。<a id="a-Ad"></a>此惑定在静地。<a id="a-Ae"></a>若人从散地死。<a id="a-Af"></a>用下散动地心。<a id="a-Ag"></a>于上受生无可得义。<a id="a-Ah"></a>何以故。<a id="a-Ai"></a>凡受生者必在散心故。<a id="a-Aj"></a>若离本识。<a id="a-Ak"></a>此散动识不可得。<a id="a-Al"></a>若人者。<a id="a-Am"></a>是离欲人。<a id="a-An"></a>从此欲界生色无色界。<a id="a-Ao"></a>染污者。<a id="a-Ap"></a>即中阴心。<a id="a-Aq"></a>起上地惑。<a id="a-Ar"></a>散动者。<a id="a-As"></a>即正受生识。<a id="a-At"></a>于彼受生者。<a id="a-Au"></a>即方便生及正生。</p>
  <p id="aAv">论曰。<a id="a-Aw"></a>是染污散动识于静地中离果报识。<a id="a-Ax"></a>有余种子此义不成。</p>
  <p id="aAy">释曰。<a id="a-Az"></a>若受正生必具四义。<a id="a-B0"></a>以染污为根。<a id="a-B1"></a>散动为位。<a id="a-B2"></a>果报为体。<a id="a-B3"></a>有余种子为功能。<a id="a-B4"></a>若离本识。<a id="a-B5"></a>此四义不可得故。<a id="a-B6"></a>应信有阿梨耶识。<a id="a-B7"></a>何以故。<a id="a-B8"></a>于此识中静地心熏习。<a id="a-B9"></a>无始以来有余未尽。<a id="a-BA"></a>由此功能静地中有种子。<a id="a-BB"></a>散动果报识于彼受生。</p>
  <p id="aBC">论曰。<a id="a-BD"></a>复次若众生生无色界。</p>
  <p id="aBE">释曰。<a id="a-BF"></a>显已解脱色界。</p>
  <p id="aBG">论曰。<a id="a-BH"></a>离一切种子果报识。</p>
  <p id="aBI">释曰。<a id="a-BJ"></a>若无本识。<a id="a-BK"></a>若实有。<a id="a-BL"></a>汝拨言无。<a id="a-BM"></a>故名为离。</p>
  <p id="aBN">论曰。<a id="a-BO"></a>若生染污心及善心。</p>
  <p id="aBP">释曰。<a id="a-BQ"></a>若于定中起餐定味染污心。<a id="a-BR"></a>或起上地有流善心。</p>
  <p id="aBS">论曰。<a id="a-BT"></a>则无种子并依止。<a id="a-BU"></a>染污及善。<a id="a-BV"></a>二识皆不得成。</p>
  <p id="aBW">释曰。<a id="a-BX"></a>无种子谓无因。<a id="a-BY"></a>由无因故则无依止。<a id="a-BZ"></a>复次若无种子是则无因。<a id="a-Ba"></a>若无因从何而生。<a id="a-Bb"></a>若无依止。<a id="a-Bc"></a>云何相续得住。<a id="a-Bd"></a>何以故。<a id="a-Be"></a>此二心由本识所摄。<a id="a-Bf"></a>是故从自种子生。<a id="a-Bg"></a>依止本识故得相续住。</p>
  <p id="aBh">论曰。<a id="a-Bi"></a>于无色界若起无流心。<a id="a-Bj"></a>所余世间心已灭尽。<a id="a-Bk"></a>便应弃于此道。</p>
  <p id="aBl">释曰。<a id="a-Bm"></a>若人已于无色界受生。<a id="a-Bn"></a>起出世心。<a id="a-Bo"></a>世间心必灭尽。<a id="a-Bp"></a>若离本识。<a id="a-Bq"></a>则应舍无色界报。<a id="a-Br"></a>不由功用。<a id="a-Bs"></a>即入无余涅槃。<a id="a-Bt"></a>既无此义。<a id="a-Bu"></a>故不可拨无此识。</p>
  <p id="aBv">论曰。<a id="a-Bw"></a>若众生生非想非非想中。<a id="a-Bx"></a>起不用处心。<a id="a-By"></a>及无流心。<a id="a-Bz"></a>即舍二处。</p>
  <p id="aC0">释曰。<a id="a-C1"></a>若圣人生非想非非想处。<a id="a-C2"></a>有时依不用处地起无流心。<a id="a-C3"></a>为不用处心明了。<a id="a-C4"></a>非想非非想心闇昧故。<a id="a-C5"></a>此人在明了地。<a id="a-C6"></a>修无流心。<a id="a-C7"></a>若得无流心。<a id="a-C8"></a>即舍非想非非想。<a id="a-C9"></a>及不用处二地。</p>
  <p id="aCA">论曰。<a id="a-CB"></a>何以故。<a id="a-CC"></a>无流心是出世心故。<a id="a-CD"></a>非想非非想道。<a id="a-CE"></a>非其依止。<a id="a-CF"></a>不用处道亦非依止。</p>
  <p id="aCG">释曰。<a id="a-CH"></a>第一第二道。<a id="a-CI"></a>是世间法故。<a id="a-CJ"></a>不得为无流心作依止。<a id="a-CK"></a>是人于余地生。<a id="a-CL"></a>别取余地心。<a id="a-CM"></a>此二道亦非此心依止。<a id="a-CN"></a>何以故。<a id="a-CO"></a>此心明了故。<a id="a-CP"></a>不依止第一道。<a id="a-CQ"></a>已舍第二道。<a id="a-CR"></a>第二道亦不得为此心作依止。</p>
  <p id="aCS">论曰。<a id="a-CT"></a>直趣涅槃亦非依止。</p>
  <p id="aCU">释曰。<a id="a-CV"></a>由有无流心以烦恼有余故。<a id="a-CW"></a>此三义明依止既不成。<a id="a-CX"></a>若离本识。<a id="a-CY"></a>如此无流心依止何法。</p>
  <p id="aCZ">论曰。<a id="a-Ca"></a>复次若人已作善业。<a id="a-Cb"></a>及以恶业。</p>
  <p id="aCc">释曰。<a id="a-Cd"></a>若人于世间中。<a id="a-Ce"></a>作不杀生等十善业。<a id="a-Cf"></a>决定应得人天生报。<a id="a-Cg"></a>若作杀生等十恶业。<a id="a-Ch"></a>决定应得四趣生报。</p>
  <p id="aCi">论曰。<a id="a-Cj"></a>正舍寿命离阿梨耶识。<a id="a-Ck"></a>或上或下次第依止。<a id="a-Cl"></a>冷触不应得成。</p>
  <p id="aCm">释曰。<a id="a-Cn"></a>是人于死时中。<a id="a-Co"></a>若有善业。<a id="a-Cp"></a>定应向上。<a id="a-Cq"></a>若有恶业。<a id="a-Cr"></a>定应生下。<a id="a-Cs"></a>若汝不信有本识。<a id="a-Ct"></a>云何此依止身。<a id="a-Cu"></a>或下冷触。<a id="a-Cv"></a>或上冷触。<a id="a-Cw"></a>次第得成。<a id="a-Cx"></a>若无有本识。<a id="a-Cy"></a>云何得成本识能执持五根。<a id="a-Cz"></a>本识若舍。<a id="a-D0"></a>依止身随所舍处。<a id="a-D1"></a>冷触次第起所舍之处。<a id="a-D2"></a>则成死身。</p>
  <p id="aD3">论曰。<a id="a-D4"></a>是故生染污。<a id="a-D5"></a>离一切种子果报识。<a id="a-D6"></a>不可得立。</p>
  <p id="aD7">释曰。<a id="a-D8"></a>生染污即是受生得生。<a id="a-D9"></a>依止执持等是染污因果故。<a id="a-DA"></a>通名染污。<a id="a-DB"></a>又生死对涅槃故名染污。<a id="a-DC"></a>本识是集谛故名种子。<a id="a-DD"></a>是苦谛故名果报。<a id="a-DE"></a>他因故名种子。<a id="a-DF"></a>他果故名果报。<a id="a-DG"></a>若离此识生染污。<a id="a-DH"></a>此义不成。</p>
  <p data-pb></p>
  <h2 id="aDI">世间净章第四</h2>
  <p id="aDJ">释曰。<a id="a-DK"></a>由如此道理。<a id="a-DL"></a>世间净品不得成。<a id="a-DM"></a>今当说之。</p>
  <p id="aDN">论曰。<a id="a-DO"></a>云何世间净品不成。<a id="a-DP"></a>若众生未离欲欲界。<a id="a-DQ"></a>未得色界心。</p>
  <p id="aDR">释曰。<a id="a-DS"></a>若人为离欲欲界得色界心故修加行。<a id="a-DT"></a>是修行人有二种。<a id="a-DU"></a>一在观行人。<a id="a-DV"></a>二初发修行人。<a id="a-DW"></a>在观行人者。<a id="a-DX"></a>在闻思慧中。<a id="a-DY"></a>闻思慧各有三品。<a id="a-DZ"></a>修习使增长故名加行。<a id="a-Da"></a>初发修行者。<a id="a-Db"></a>即初修闻慧。<a id="a-Dc"></a>此二人并未离欲欲界。<a id="a-Dd"></a>悉未得非至定。<a id="a-De"></a>非至定即色界心。</p>
  <p id="aDf">论曰。<a id="a-Dg"></a>先起欲界善心。<a id="a-Dh"></a>求离欲欲界。<a id="a-Di"></a>修行观心。</p>
  <p id="aDj">释曰。<a id="a-Dk"></a>若人未得色界心。<a id="a-Dl"></a>在闻慧中。<a id="a-Dm"></a>名先起欲界善心。<a id="a-Dn"></a>于闻慧中求离欲欲界观心。<a id="a-Do"></a>是思修慧。<a id="a-Dp"></a>为离欲欲界故修行思修慧。</p>
  <p id="aDq">论曰。<a id="a-Dr"></a>此欲界加行心与色界心不俱起俱灭。<a id="a-Ds"></a>故非所熏。</p>
  <p id="aDt">释曰。<a id="a-Du"></a>闻思慧各有三品。<a id="a-Dv"></a>即是加行。<a id="a-Dw"></a>何故此心与色界心。<a id="a-Dx"></a>不俱起灭。<a id="a-Dy"></a>一粗细异。<a id="a-Dz"></a>二动静异。<a id="a-E0"></a>三自性修异。<a id="a-E1"></a>四系缚出离异故。<a id="a-E2"></a>不得俱起俱灭。<a id="a-E3"></a>若不俱有。<a id="a-E4"></a>则色界心不得熏欲界心。</p>
  <p id="aE5">论曰。<a id="a-E6"></a>是故欲界善心。<a id="a-E7"></a>非是色界善心种子。</p>
  <p id="aE8">释曰。<a id="a-E9"></a>欲界心既不为色界心所熏故。<a id="a-EA"></a>非色界心种子。<a id="a-EB"></a>则色界心生。<a id="a-EC"></a>无有因缘。<a id="a-ED"></a>若无因缘云何得生。<a id="a-EE"></a>若汝言无始生死中。<a id="a-EF"></a>已生色界心果报未熟。<a id="a-EG"></a>此种子未灭。<a id="a-EH"></a>能为今色界心作因。<a id="a-EI"></a>是义不然。<a id="a-EJ"></a>何以故。</p>
  <p id="aEK">论曰。<a id="a-EL"></a>过去色界心无量。<a id="a-EM"></a>余生及别心所隔。<a id="a-EN"></a>后时不可立为静识种子。<a id="a-EO"></a>已无有故。</p>
  <p id="aEP">释曰。<a id="a-EQ"></a>无始生死中先所生色界心。<a id="a-ER"></a>用此为种子。<a id="a-ES"></a>此种子既无法摄持。<a id="a-ET"></a>生即谢灭。<a id="a-EU"></a>于六道中有无量生。<a id="a-EV"></a>于一一生中有无量心。<a id="a-EW"></a>隔先所起心。<a id="a-EX"></a>此种子久已灭尽。<a id="a-EY"></a>云何得立此为色界心因。</p>
  <p id="aEZ">论曰。<a id="a-Ea"></a>是故此义得成。</p>
  <p id="aEb">释曰。<a id="a-Ec"></a>由汝所立义不成故。<a id="a-Ed"></a>我所立义得成。<a id="a-Ee"></a>云何得成。</p>
  <p id="aEf">论曰。<a id="a-Eg"></a>谓色界静心一切种子。<a id="a-Eh"></a>果报识次第传来。<a id="a-Ei"></a>立为因缘。</p>
  <p id="aEj">释曰。<a id="a-Ek"></a>无始生死中所得。<a id="a-El"></a>非至定及四定熏习。<a id="a-Em"></a>本识以为种子。<a id="a-En"></a>为本识所摄持。<a id="a-Eo"></a>次第相续传来。<a id="a-Ep"></a>于今不灭故。<a id="a-Eq"></a>得立此为色界静心因缘。<a id="a-Er"></a>色界静心若生。<a id="a-Es"></a>即从此自种子生。<a id="a-Et"></a>是故不同汝所执无有因缘。<a id="a-Eu"></a>若以宿世种子为因缘。<a id="a-Ev"></a>现在所修闻思慧。<a id="a-Ew"></a>此复何用。</p>
  <p id="aEx">论曰。<a id="a-Ey"></a>此加行善心。<a id="a-Ez"></a>立为增上缘。</p>
  <p id="aF0">释曰。<a id="a-F1"></a>此加行心不无功用。<a id="a-F2"></a>由此增上力故。<a id="a-F3"></a>色界心生。<a id="a-F4"></a>若无此加行心。<a id="a-F5"></a>则不得破欲界欲。<a id="a-F6"></a>若欲界欲不灭。<a id="a-F7"></a>前色界种子不得生现在色界心故。<a id="a-F8"></a>加行但得为色界心作增上缘。<a id="a-F9"></a>不得为因缘。</p>
  <p id="aFA">论曰。<a id="a-FB"></a>如此于一切离欲地中。<a id="a-FC"></a>是义应知。<a id="a-FD"></a>如此世间清净品义。<a id="a-FE"></a>离一切种子果报识。<a id="a-FF"></a>则不可立。</p>
  <p id="aFG">释曰。<a id="a-FH"></a>若约四定离欲欲界。<a id="a-FI"></a>若约四空离欲色界。<a id="a-FJ"></a>色界心因缘增上缘。<a id="a-FK"></a>无色界心因缘增上缘。<a id="a-FL"></a>悉应如此了别。</p>
  <p data-pb></p>
  <h2 id="aFM">出世间净章第五</h2>
  <p id="aFN">论曰。<a id="a-FO"></a>云何出世净品。<a id="a-FP"></a>离阿梨耶不可得立。</p>
  <p id="aFQ">释曰。<a id="a-FR"></a>今当说此义。</p>
  <p id="aFS">论曰。<a id="a-FT"></a>佛世尊说。<a id="a-FU"></a>从闻他音及自正思惟。<a id="a-FV"></a>由此二因正见得生。</p>
  <p id="aFW">释曰。<a id="a-FX"></a>清净品以正见为上首。<a id="a-FY"></a>此正见以何法为增上缘。<a id="a-FZ"></a>谓从他闻音及正思惟。<a id="a-Fa"></a>此二因即是正见增上缘。<a id="a-Fb"></a>此两因各有四义。<a id="a-Fc"></a>一有正见是闻慧摄。<a id="a-Fd"></a>以从他闻音为因。<a id="a-Fe"></a>有正见是思慧摄。<a id="a-Ff"></a>以正思惟为因。<a id="a-Fg"></a>二若声闻正见。<a id="a-Fh"></a>以从他闻音为因。<a id="a-Fi"></a>若独觉菩萨正见。<a id="a-Fj"></a>以正思惟为因。<a id="a-Fk"></a>三约钝根为第一句。<a id="a-Fl"></a>约利根为第二句。<a id="a-Fm"></a>四约思慧为第一句。<a id="a-Fn"></a>约修慧为第二句。<a id="a-Fo"></a>由此二因正见得生。<a id="a-Fp"></a>此二因于正见是增上缘。<a id="a-Fq"></a>今所言因是通名。<a id="a-Fr"></a>即说缘为因。</p>
  <p id="aFs">论曰。<a id="a-Ft"></a>此闻他音及正思惟。<a id="a-Fu"></a>不能熏耳识及意识。<a id="a-Fv"></a>或耳意二识。</p>
  <p id="aFw">释曰。<a id="a-Fx"></a>他音谓佛菩萨所立法门。<a id="a-Fy"></a>闻他音谓如所闻而解。<a id="a-Fz"></a>即是闻慧。<a id="a-G0"></a>正思惟谓如所闻简择是非。<a id="a-G1"></a>即是思慧。<a id="a-G2"></a>此两慧无有单熏耳意二识义。<a id="a-G3"></a>亦无双熏义。</p>
  <p id="aG4">论曰。<a id="a-G5"></a>何以故。</p>
  <p id="aG6">释曰。<a id="a-G7"></a>此二慧何故不能熏耳等识。</p>
  <p id="aG8">论曰。<a id="a-G9"></a>若人如闻而解。<a id="a-GA"></a>及正思惟法。<a id="a-GB"></a>尔时耳识不得生。</p>
  <p id="aGC">释曰。<a id="a-GD"></a>若人已闻他音。<a id="a-GE"></a>后生闻思慧中。<a id="a-GF"></a>闻思慧是意识。<a id="a-GG"></a>尔时耳识不得生故。<a id="a-GH"></a>闻思慧不得熏耳识。</p>
  <p id="aGI">论曰。<a id="a-GJ"></a>意识亦不得生。</p>
  <p id="aGK">释曰。<a id="a-GL"></a>将生正见。<a id="a-GM"></a>思慧相应之意识亦不得生。</p>
  <p id="aGN">论曰。<a id="a-GO"></a>以余散动分别识所间故。</p>
  <p id="aGP">释曰。<a id="a-GQ"></a>何故不得生。<a id="a-GR"></a>由中间有散动分别识间起故。<a id="a-GS"></a>此思慧不得即生。</p>
  <p id="aGT">论曰。<a id="a-GU"></a>若与正思惟相应生。</p>
  <p id="aGV">释曰。<a id="a-GW"></a>此明将生未知欲知根时之思慧。</p>
  <p id="aGX">论曰。<a id="a-GY"></a>此意识久已谢灭。</p>
  <p id="aGZ">释曰。<a id="a-Ga"></a>初已生之思慧久已谢灭。</p>
  <p id="aGb">论曰。<a id="a-Gc"></a>闻所熏共熏习已无。</p>
  <p id="aGd">释曰。<a id="a-Ge"></a>前初得多闻所熏思慧。<a id="a-Gf"></a>与熏习俱谢过去。</p>
  <p id="aGg">论曰。<a id="a-Gh"></a>云何后时以前识为种子。<a id="a-Gi"></a>后识得生。</p>
  <p id="aGj">释曰。<a id="a-Gk"></a>不可以初得之思慧为种子。<a id="a-Gl"></a>得生后思慧。<a id="a-Gm"></a>前思慧既久灭。<a id="a-Gn"></a>间中为余心所间。<a id="a-Go"></a>不得度前思慧功能。<a id="a-Gp"></a>于后思慧中。<a id="a-Gq"></a>后思慧薄弱。<a id="a-Gr"></a>复不能引正见令起。<a id="a-Gs"></a>亦不得说此为种子。<a id="a-Gt"></a>生正见之识。<a id="a-Gu"></a>此中明无前后相熏义。<a id="a-Gv"></a>未论无同时相熏。</p>
  <p id="aGw">论曰。<a id="a-Gx"></a>复次世间心与正思惟相应。<a id="a-Gy"></a>出世净心与正见相应。<a id="a-Gz"></a>无时得共生共灭。</p>
  <p id="aH0">释曰。<a id="a-H1"></a>正思正修慧。<a id="a-H2"></a>从四念处至世第一法是其位。<a id="a-H3"></a>此心未证见四谛故。<a id="a-H4"></a>名世间心。<a id="a-H5"></a>已证见四谛故。<a id="a-H6"></a>名出世离自性法。<a id="a-H7"></a>是修得法故名净心。<a id="a-H8"></a>正见即八圣道中之第一分。<a id="a-H9"></a>此正见与三十七品不相离。<a id="a-HA"></a>由修得净心故。<a id="a-HB"></a>三十七品生。<a id="a-HC"></a>由三十七品生故得出世。<a id="a-HD"></a>从无始以来。<a id="a-HE"></a>世出世心无有俱生俱灭义。<a id="a-HF"></a>以性相违故。</p>
  <p id="aHG">论曰。<a id="a-HH"></a>是故此世间心。<a id="a-HI"></a>非关净心所熏。</p>
  <p id="aHJ">释曰。<a id="a-HK"></a>既不俱生灭。<a id="a-HL"></a>故无相熏义。</p>
  <p id="aHM">论曰。<a id="a-HN"></a>既无熏习。<a id="a-HO"></a>不应得成出世种子。</p>
  <p id="aHP">释曰。<a id="a-HQ"></a>思慧若为出世心所熏。<a id="a-HR"></a>可得成出世种子。<a id="a-HS"></a>既无被熏义。<a id="a-HT"></a>故出世种子义不成。</p>
  <p id="aHU">论曰。<a id="a-HV"></a>是故若离一切种子果报识。<a id="a-HW"></a>出世净心亦不得成。</p>
  <p id="aHX">释曰。<a id="a-HY"></a>若离本识。<a id="a-HZ"></a>出世心既无因缘故不得成。</p>
  <p id="aHa">论曰。<a id="a-Hb"></a>何以故此中闻思熏习。<a id="a-Hc"></a>无有义能摄出世熏习种子。</p>
  <p id="aHd">释曰。<a id="a-He"></a>此中即思慧中。<a id="a-Hf"></a>思慧中有多闻熏习。<a id="a-Hg"></a>若本来已起出世心熏习。<a id="a-Hh"></a>此思慧可得有义将思慧。<a id="a-Hi"></a>摄持出世熏习为种子。<a id="a-Hj"></a>既本来未曾起出世心。<a id="a-Hk"></a>熏习思慧故。<a id="a-Hl"></a>无道理得说思慧。<a id="a-Hm"></a>摄持出世熏习为种子。</p>
  <p id="aHn">论曰。<a id="a-Ho"></a>云何一切种子果报。<a id="a-Hp"></a>识成不净品因。<a id="a-Hq"></a>若能作染浊对治出世净心因。</p>
  <p id="aHr">释曰。<a id="a-Hs"></a>本识不应得作不净品因。<a id="a-Ht"></a>若立本识是染浊对治出世因。<a id="a-Hu"></a>则不得以本识为不净品因。<a id="a-Hv"></a>不净品即集谛及苦谛。<a id="a-Hw"></a>是业烦恼种子故。<a id="a-Hx"></a>是集谛能生生死。<a id="a-Hy"></a>即是苦谛染浊对治即除。<a id="a-Hz"></a>或为出世心因。<a id="a-I0"></a>即生道灭惑。<a id="a-I1"></a>生道与不净品相违。<a id="a-I2"></a>既立为染浊对治。<a id="a-I3"></a>及出世心因故。<a id="a-I4"></a>不应复说为不净品因。</p>
  <p id="aI5">论曰。<a id="a-I6"></a>此出世心昔来未曾生习。<a id="a-I7"></a>是故定无熏习。</p>
  <p id="aI8">释曰。<a id="a-I9"></a>无始来未曾生出世心。<a id="a-IA"></a>既不生。<a id="a-IB"></a>何况修习。<a id="a-IC"></a>是故出世心决定无疑。<a id="a-ID"></a>不得熏于本识。</p>
  <p id="aIE">论曰。<a id="a-IF"></a>若无熏习。<a id="a-IG"></a>此出世心从何因生。</p>
  <p id="aIH">释曰。<a id="a-II"></a>若有熏习为种子。<a id="a-IJ"></a>出世心可得有因。<a id="a-IK"></a>既无熏习。<a id="a-IL"></a>出世心则无因而生。</p>
  <p id="aIM">论曰。<a id="a-IN"></a>汝今应答。</p>
  <p id="aIO">释曰。<a id="a-IP"></a>未见有因之道理。<a id="a-IQ"></a>故责令答。</p>
  <p id="aIR">论曰。<a id="a-IS"></a>最清净法界所流正闻熏习为种子故。<a id="a-IT"></a>出世心得生。</p>
  <p id="aIU">释曰。<a id="a-IV"></a>欲简异二乘所得法界故。<a id="a-IW"></a>名最清净法界。<a id="a-IX"></a>云何异二乘所得。<a id="a-IY"></a>此法界惑障及智障。<a id="a-IZ"></a>灭尽无余故言最清净。<a id="a-Ia"></a>法界者。<a id="a-Ib"></a>如理如量通三无性。<a id="a-Ic"></a>以为其体。<a id="a-Id"></a>所流者。<a id="a-Ie"></a>正说正法。<a id="a-If"></a>谓十二部经。<a id="a-Ig"></a>正闻者。<a id="a-Ih"></a>一心恭敬无倒听闻。<a id="a-Ii"></a>从此正闻六种熏习。<a id="a-Ij"></a>义于本识中起。<a id="a-Ik"></a>出世心若生。<a id="a-Il"></a>必因此得生。</p>
  <p id="aIm">论曰。<a id="a-In"></a>此闻慧熏习。<a id="a-Io"></a>为与阿梨耶识同性。<a id="a-Ip"></a>为不同性。</p>
  <p id="aIq">释曰。<a id="a-Ir"></a>若尔何失。</p>
  <p id="aIs">论曰。<a id="a-It"></a>若是阿梨耶识性。<a id="a-Iu"></a>云何能成此识对治种子。<a id="a-Iv"></a>若不同性。<a id="a-Iw"></a>此闻慧种子。<a id="a-Ix"></a>以何法为依止。</p>
  <p id="aIy">释曰。<a id="a-Iz"></a>若是本识性。<a id="a-J0"></a>云何自性能作对治。<a id="a-J1"></a>灭于自性。<a id="a-J2"></a>若不同性。<a id="a-J3"></a>此闻慧熏习。<a id="a-J4"></a>应别有依止。</p>
  <p id="aJ5">论曰。<a id="a-J6"></a>至诸佛无上菩提位。<a id="a-J7"></a>是闻慧熏习生。<a id="a-J8"></a>随在一依止处。<a id="a-J9"></a>此中共果报识俱生。</p>
  <p id="aJA">释曰。<a id="a-JB"></a>此闻功能从何而生。<a id="a-JC"></a>相续至何位。<a id="a-JD"></a>诸菩萨从十信以上。<a id="a-JE"></a>乃至无上菩提位。<a id="a-JF"></a>此闻功能相续住不失。<a id="a-JG"></a>未有初有为生。<a id="a-JH"></a>已有未灭为住。<a id="a-JI"></a>此生及住。<a id="a-JJ"></a>于六道中。<a id="a-JK"></a>随依止一道五阴身处。<a id="a-JL"></a>于六道身中与本识俱生相续不尽。<a id="a-JM"></a>虽与本识不同性。<a id="a-JN"></a>而与本识俱生。</p>
  <p id="aJO">论曰。<a id="a-JP"></a>譬如水乳。</p>
  <p id="aJQ">释曰。<a id="a-JR"></a>水与乳虽复和合。<a id="a-JS"></a>其性不同而得俱生。</p>
  <p id="aJT">论曰。<a id="a-JU"></a>此闻熏习即非本识。<a id="a-JV"></a>已成此识对治种子故。</p>
  <p id="aJW">释曰。<a id="a-JX"></a>此闻功能是本识对治故。<a id="a-JY"></a>与本识不同性。<a id="a-JZ"></a>虽不同性。<a id="a-Ja"></a>以不相离故恒俱起。<a id="a-Jb"></a>云何为本识对治。</p>
  <p id="aJc">论曰。<a id="a-Jd"></a>此中依下品熏习。<a id="a-Je"></a>中品熏习生。<a id="a-Jf"></a>依中品熏习。<a id="a-Jg"></a>上品熏习生。</p>
  <p id="aJh">释曰。<a id="a-Ji"></a>此中即此依止处中及本识中。<a id="a-Jj"></a>闻熏习功能有三品。<a id="a-Jk"></a>谓下中上。<a id="a-Jl"></a>下即闻慧。<a id="a-Jm"></a>中即思慧。<a id="a-Jn"></a>上即修慧。<a id="a-Jo"></a>复有三品。<a id="a-Jp"></a>就三慧中。<a id="a-Jq"></a>各开为三品。<a id="a-Jr"></a>复有三品。<a id="a-Js"></a>谓解脱分品。<a id="a-Jt"></a>通达分品。<a id="a-Ju"></a>通达品。<a id="a-Jv"></a>闻有三义。<a id="a-Jw"></a>一闻资粮。<a id="a-Jx"></a>谓音声所诠名句味。<a id="a-Jy"></a>二闻体。<a id="a-Jz"></a>谓耳识。<a id="a-K0"></a>三闻果。<a id="a-K1"></a>谓闻慧及闻慧所了法门。<a id="a-K2"></a>此三品闻熏习。<a id="a-K3"></a>随一品生。<a id="a-K4"></a>随能对治本识一品。<a id="a-K5"></a>若下品生。<a id="a-K6"></a>能对治上品本识。<a id="a-K7"></a>乃至若上品生。<a id="a-K8"></a>能对治下品本识。</p>
  <p id="aK9">论曰。<a id="a-KA"></a>何以故。</p>
  <p id="aKB">释曰。<a id="a-KC"></a>此有三义。<a id="a-KD"></a>一何以故有三品。<a id="a-KE"></a>二何以故相生。<a id="a-KF"></a>三何以故能对治。</p>
  <p id="aKG">论曰。<a id="a-KH"></a>数数加行闻思修故。</p>
  <p id="aKI">释曰。<a id="a-KJ"></a>数数显恒行无间加行。<a id="a-KK"></a>显作功用非悠悠修学。<a id="a-KL"></a>由数数加行故。<a id="a-KM"></a>有三品故。<a id="a-KN"></a>得相生故得对治。<a id="a-KO"></a>若由数数加行故。<a id="a-KP"></a>成三品及相生。<a id="a-KQ"></a>此义非疑。<a id="a-KR"></a>云何由数数加行成本识对治。</p>
  <p id="aKS">论曰。<a id="a-KT"></a>是闻熏习若下中上品。<a id="a-KU"></a>应知是法身种子。</p>
  <p id="aKV">释曰。<a id="a-KW"></a>何法名法身。<a id="a-KX"></a>转依名法身。<a id="a-KY"></a>转依相云何。<a id="a-KZ"></a>成熟修习十地及波罗蜜。<a id="a-Ka"></a>出离转依功德为相。<a id="a-Kb"></a>由闻熏习四法得成。<a id="a-Kc"></a>一信乐大乘是大净种子。<a id="a-Kd"></a>二般若波罗蜜是大我种子。<a id="a-Ke"></a>三虚空器三昧是大乐种子。<a id="a-Kf"></a>四大悲。<a id="a-Kg"></a>是大常种子。<a id="a-Kh"></a>常乐我净是法身四德。<a id="a-Ki"></a>此闻熏习及四法为四德种子。<a id="a-Kj"></a>四德圆时本识都尽。<a id="a-Kk"></a>闻熏习及四法既为四德种子故。<a id="a-Kl"></a>能对治本识。<a id="a-Km"></a>闻熏习正是五分法身种子。<a id="a-Kn"></a>闻熏习是行法未有。<a id="a-Ko"></a>而有五分法身。<a id="a-Kp"></a>亦未有而有故。<a id="a-Kq"></a>正是五分法身种子。<a id="a-Kr"></a>闻熏习但是四德道种子。<a id="a-Ks"></a>四德道能成显四德。<a id="a-Kt"></a>四德本来是有。<a id="a-Ku"></a>不从种子生从因作名故称种子。</p>
  <p id="aKv">论曰。<a id="a-Kw"></a>由对治阿梨耶识生。<a id="a-Kx"></a>是故不入阿梨耶识性摄。</p>
  <p id="aKy">释曰。<a id="a-Kz"></a>此闻熏习非为增益本识故生。<a id="a-L0"></a>为欲减损本识。<a id="a-L1"></a>力势故生。<a id="a-L2"></a>故能对治本识。<a id="a-L3"></a>与本识性相违故。<a id="a-L4"></a>不为本识性所摄。<a id="a-L5"></a>此显法身为闻熏习果。</p>
  <p id="aL6">论曰。<a id="a-L7"></a>出世最清净法界流出故。</p>
  <p id="aL8">释曰。<a id="a-L9"></a>出七种苦谛。<a id="a-LA"></a>灭三种集谛故名出世。<a id="a-LB"></a>谓三无性真如本无染污。<a id="a-LC"></a>后离三障垢故名最清净。<a id="a-LD"></a>三乘道从此法生。<a id="a-LE"></a>故名为界。<a id="a-LF"></a>是闻熏习从最清净法界流出故。<a id="a-LG"></a>不入本识性摄。<a id="a-LH"></a>此显法身为闻熏习因。<a id="a-LI"></a>闻熏习因异本识。<a id="a-LJ"></a>闻熏习果亦异本识。<a id="a-LK"></a>闻熏习体与本识。<a id="a-LL"></a>为同为异。</p>
  <p id="aLM">论曰。<a id="a-LN"></a>虽复世间法。<a id="a-LO"></a>成出世心。</p>
  <p id="aLP">释曰。<a id="a-LQ"></a>如意识虽是世间法。<a id="a-LR"></a>能通达四谛真如。<a id="a-LS"></a>对治四谛障故成出世心。<a id="a-LT"></a>闻熏习亦尔虽是世间法。<a id="a-LU"></a>以因果皆是出世法故。<a id="a-LV"></a>亦成出世心。</p>
  <p id="aLW">论曰。<a id="a-LX"></a>何以故。</p>
  <p id="aLY">释曰。<a id="a-LZ"></a>何以故。<a id="a-La"></a>此法但是出世。<a id="a-Lb"></a>非世间法。<a id="a-Lc"></a>有四种对治故。</p>
  <p id="aLd">论曰。<a id="a-Le"></a>此种子出世净心未起时。<a id="a-Lf"></a>一切上心惑对治。</p>
  <p id="aLg">释曰。<a id="a-Lh"></a>此第一为显厌恶对治。<a id="a-Li"></a>由此闻熏习明了正理。<a id="a-Lj"></a>能知诸尘过患。<a id="a-Lk"></a>于非理及诸尘生厌恶。<a id="a-Ll"></a>此厌恶心能对治上心惑。<a id="a-Lm"></a>即是闻熏习功能故。<a id="a-Ln"></a>名厌恶对治种子。<a id="a-Lo"></a>即是闻熏习。<a id="a-Lp"></a>菩萨未知欲知根。<a id="a-Lq"></a>名出世净心。<a id="a-Lr"></a>此心未起之前。<a id="a-Ls"></a>是闻熏习属闻思慧位。<a id="a-Lt"></a>在闻思位中。<a id="a-Lu"></a>昔未得闻思慧时。<a id="a-Lv"></a>由见倒及想倒。<a id="a-Lw"></a>见修所破烦恼。<a id="a-Lx"></a>恒起上心。<a id="a-Ly"></a>生四恶业感四恶道报。<a id="a-Lz"></a>由得此法。<a id="a-M0"></a>未生烦恼及业果报悉不得起。</p>
  <p id="aM1">论曰。<a id="a-M2"></a>一切恶道生对治。</p>
  <p id="aM3">释曰。<a id="a-M4"></a>此第二为显除灭对治。<a id="a-M5"></a>由闻熏习起附相续。<a id="a-M6"></a>令相续入正定聚。<a id="a-M7"></a>闻熏习随生随灭恶法。<a id="a-M8"></a>能断塞四恶道生。<a id="a-M9"></a>引善道生。<a id="a-MA"></a>昔曾起恶业。<a id="a-MB"></a>应引四恶道生。<a id="a-MC"></a>由此法故灭不复受。</p>
  <p id="aMD">论曰。<a id="a-ME"></a>一切恶行朽坏对治。</p>
  <p id="aMF">释曰。<a id="a-MG"></a>此第三为显远离对治。<a id="a-MH"></a>无始生死中所造后报恶业。<a id="a-MI"></a>能令于后报时中堕四恶趣。<a id="a-MJ"></a>此法能转令后报无报即。<a id="a-MK"></a>是朽坏义。</p>
  <p id="aML">论曰。<a id="a-MM"></a>能引相续。<a id="a-MN"></a>令生是处。<a id="a-MO"></a>随顺逢事诸佛菩萨。</p>
  <p id="aMP">释曰。<a id="a-MQ"></a>此第四为显依摄对治。<a id="a-MR"></a>能引五阴相续。<a id="a-MS"></a>令生有佛菩萨处为随顺逢事。<a id="a-MT"></a>非意相遇名逢。<a id="a-MU"></a>始终承奉不相离名事。<a id="a-MV"></a>是人依善知识。<a id="a-MW"></a>善知识为生善根故。<a id="a-MX"></a>修布施及爱语摄。<a id="a-MY"></a>为令成熟善根故。<a id="a-MZ"></a>修利行摄。<a id="a-Ma"></a>令得解脱善根故。<a id="a-Mb"></a>修同利摄。<a id="a-Mc"></a>依摄为显多闻四义。<a id="a-Md"></a>一多闻依止。<a id="a-Me"></a>谓善知识。<a id="a-Mf"></a>二多闻因。<a id="a-Mg"></a>谓菩提心。<a id="a-Mh"></a>三多闻清净。<a id="a-Mi"></a>谓如教修行。<a id="a-Mj"></a>四多闻果。<a id="a-Mk"></a>谓自利利他。<a id="a-Ml"></a>初一是逢义。<a id="a-Mm"></a>后三是事义。<a id="a-Mn"></a>又前三对治依第四对治。<a id="a-Mo"></a>第四对治摄前三对治。<a id="a-Mp"></a>何以故。<a id="a-Mq"></a>若无善知识。<a id="a-Mr"></a>前三不得成故。<a id="a-Ms"></a>前三依第四。<a id="a-Mt"></a>前三即善知识功能故。<a id="a-Mu"></a>为第四所摄。</p>
  <p id="aMv">论曰。<a id="a-Mw"></a>此闻熏习虽是世间法。<a id="a-Mx"></a>初修观菩萨所得。<a id="a-My"></a>应知此法属法身摄。</p>
  <p id="aMz">释曰。<a id="a-N0"></a>耳识闻声引意识起。<a id="a-N1"></a>依文句了别其义。<a id="a-N2"></a>数数习之生功能。<a id="a-N3"></a>执持不忘名闻熏习。<a id="a-N4"></a>由此义故说是世间法。<a id="a-N5"></a>菩萨有二种。<a id="a-N6"></a>一在凡位。<a id="a-N7"></a>二在圣位。<a id="a-N8"></a>从初发心讫十信以还。<a id="a-N9"></a>并是凡位。<a id="a-NA"></a>从十解以上悉属圣位。<a id="a-NB"></a>初修观者即是凡夫菩萨。<a id="a-NC"></a>若初修观菩萨所得闻熏习。<a id="a-ND"></a>说名世间法。<a id="a-NE"></a>虽是世间法。<a id="a-NF"></a>而为法身至得因故。<a id="a-NG"></a>属法身摄。</p>
  <p id="aNH">论曰。<a id="a-NI"></a>若声闻缘觉所得。<a id="a-NJ"></a>属解脱身摄。</p>
  <p id="aNK">释曰。<a id="a-NL"></a>若已得二乘究竟果人所有闻熏习。<a id="a-NM"></a>尚属解脱身摄。<a id="a-NN"></a>何况声闻缘觉菩萨。<a id="a-NO"></a>何以故。<a id="a-NP"></a>此二人但得解脱身。<a id="a-NQ"></a>不能得如来法身。<a id="a-NR"></a>此二人由解脱身故。<a id="a-NS"></a>得与如来等。<a id="a-NT"></a>不由法身。<a id="a-NU"></a>如来由得法身故。<a id="a-NV"></a>于一切众生中无等。<a id="a-NW"></a>本识与闻熏习。<a id="a-NX"></a>虽相应共起共灭。<a id="a-NY"></a>而本识渐减。<a id="a-NZ"></a>非本识相续渐增。<a id="a-Na"></a>此义我今当说。</p>
  <p id="aNb">论曰。<a id="a-Nc"></a>此闻熏习非阿梨耶识。<a id="a-Nd"></a>属法身及解脱身摄。<a id="a-Ne"></a>如是如是。<a id="a-Nf"></a>从下中上次第渐增。<a id="a-Ng"></a>如是如是。<a id="a-Nh"></a>果报识次第渐减。</p>
  <p id="aNi">释曰。<a id="a-Nj"></a>闻熏习体是出世法。<a id="a-Nk"></a>闻熏习因果属法身及解脱身摄。<a id="a-Nl"></a>本识体是世间法。<a id="a-Nm"></a>因是集谛。<a id="a-Nn"></a>果是苦谛。<a id="a-No"></a>故此两法自性相违。<a id="a-Np"></a>由此义故闻熏习渐增。<a id="a-Nq"></a>本识渐减。<a id="a-Nr"></a>闻熏习下品生本识上品减。<a id="a-Ns"></a>闻熏习增至中品。<a id="a-Nt"></a>本识中品减。<a id="a-Nu"></a>闻熏习增至上品。<a id="a-Nv"></a>本识下品减。</p>
  <p id="aNw">论曰。<a id="a-Nx"></a>依止即转。</p>
  <p id="aNy">释曰。<a id="a-Nz"></a>由道谛增集谛减道谛即是福德智慧。<a id="a-O0"></a>集谛即是本识中种子。<a id="a-O1"></a>由福慧渐增。<a id="a-O2"></a>种子渐减故得转依。</p>
  <p id="aO3">论曰。<a id="a-O4"></a>若依止一向转是有种子。<a id="a-O5"></a>果报识即无种子。<a id="a-O6"></a>一切皆尽。</p>
  <p id="aO7">释曰。<a id="a-O8"></a>依止即如来法身。<a id="a-O9"></a>次第渐增生道次第渐减集谛。<a id="a-OA"></a>是名一向舍。<a id="a-OB"></a>初地至二地乃至得佛。<a id="a-OC"></a>故名为转。<a id="a-OD"></a>烦恼业灭故言即无种子。<a id="a-OE"></a>此显有余涅槃。<a id="a-OF"></a>果报悉灭故言一切皆尽。<a id="a-OG"></a>此显无余涅槃。<a id="a-OH"></a>由此义故。<a id="a-OI"></a>本识与道虽复俱生。<a id="a-OJ"></a>而有增减之异。</p>
  <p id="aOK">论曰。<a id="a-OL"></a>若本识与非本识共起共灭。<a id="a-OM"></a>犹如水乳和合云何本识灭。<a id="a-ON"></a>非本识不灭。</p>
  <p id="aOO">释曰。<a id="a-OP"></a>前举水乳和合。<a id="a-OQ"></a>譬本识与非本识和合故。<a id="a-OR"></a>还举此为难。<a id="a-OS"></a>水乳和合既生灭必俱无有水乳偏灭尽义。<a id="a-OT"></a>本识非本识和合亦应尔。<a id="a-OU"></a>云何一灭一在。</p>
  <p id="aOV">论曰。<a id="a-OW"></a>譬如于水鹅所饮乳。</p>
  <p id="aOX">释曰。<a id="a-OY"></a>即以譬释难。<a id="a-OZ"></a>水乳虽和合鹅饮之时。<a id="a-Oa"></a>唯饮乳不饮水。<a id="a-Ob"></a>故乳虽尽而水不竭。<a id="a-Oc"></a>本识与非本识亦尔。<a id="a-Od"></a>虽复和合而一灭一在。</p>
  <p id="aOe">论曰。<a id="a-Of"></a>犹如世间离欲时。<a id="a-Og"></a>不静地熏习灭。<a id="a-Oh"></a>静地熏习增世间转依义得成。<a id="a-Oi"></a>出世转依亦尔。</p>
  <p id="aOj">释曰。<a id="a-Ok"></a>前引世间所了事为譬。<a id="a-Ol"></a>后引世间智人所了事为譬。<a id="a-Om"></a>如世间离欲人。<a id="a-On"></a>于本识中。<a id="a-Oo"></a>不静地烦恼及业种子灭。<a id="a-Op"></a>静地功德善根熏习圆满转下界依。<a id="a-Oq"></a>成上界依。<a id="a-Or"></a>出世转依亦尔。<a id="a-Os"></a>由本识功能渐减。<a id="a-Ot"></a>闻熏习等次第渐增。<a id="a-Ou"></a>舍凡夫依作圣人依。<a id="a-Ov"></a>圣人依者。<a id="a-Ow"></a>闻熏习与解性和合。<a id="a-Ox"></a>以此为依。<a id="a-Oy"></a>一切圣道皆依此生。</p>
 </body>
</html>