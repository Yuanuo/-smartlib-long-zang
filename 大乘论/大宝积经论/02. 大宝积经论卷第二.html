<!doctype html>
<html id="z3IBVXx10e" data-ver="1267">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘论">
  <meta period="元魏">
 </head>
 <body>
  <h1 id="a1">大宝积经论卷第二</h1>
  <p id="a2">尔时佛语迦葉。<a id="a-3"></a>菩萨有四种得大伏藏。<a id="a-4"></a>何等为四。<a id="a-5"></a>能持诸佛能闻六波罗蜜。<a id="a-6"></a>乃至乐着山林心无懈怠。<a id="a-7"></a>问曰。<a id="a-8"></a>何故但定四法。<a id="a-9"></a>不多不少。<a id="a-A"></a>答曰。<a id="a-B"></a>为遮无穷故。<a id="a-C"></a>亦是非问故。<a id="a-D"></a>复为显示未曾有因故说四种。<a id="a-E"></a>于长夜中善修空故。<a id="a-F"></a>得一切智。<a id="a-G"></a>犹修空因故。<a id="a-H"></a>无明闇弊世间者。<a id="a-I"></a>为灭无明故。<a id="a-J"></a>说法以能亲近向涅槃心者。<a id="a-K"></a>寂静甚深以不修故。<a id="a-L"></a>不调伏净故。<a id="a-M"></a>世间者说上妙法。<a id="a-N"></a>谁能亲近。<a id="a-O"></a>故财法二施。<a id="a-P"></a>是妒吝心相违。<a id="a-Q"></a>久修习故。<a id="a-R"></a>世间乐阿梨耶。<a id="a-S"></a>为着阿梨耶故。<a id="a-T"></a>说法时能亲近。<a id="a-U"></a>或复摄取一切菩萨行故。<a id="a-V"></a>略说四法。<a id="a-W"></a>诸菩萨有二种助菩萨道行。<a id="a-X"></a>一者助智道行。<a id="a-Y"></a>二者助功德道行。<a id="a-Z"></a>是中信空无我及不舍。<a id="a-a"></a>涅槃等。<a id="a-b"></a>是助智道行。<a id="a-c"></a>信业报等三句助成功德智。<a id="a-d"></a>广修六波罗蜜。<a id="a-e"></a>摄取行故。<a id="a-f"></a>助四种行。<a id="a-g"></a>是中不舍化众生意故。<a id="a-h"></a>财法二施而不望报。<a id="a-i"></a>是名助檀波罗蜜行。<a id="a-j"></a>不舍涅槃意故。<a id="a-k"></a>助戒波罗蜜行。<a id="a-l"></a>向涅槃心菩萨者。<a id="a-m"></a>常恐怖世间。<a id="a-n"></a>常防伏破戒等诸烦恼因故。<a id="a-o"></a>得性持戒法体。<a id="a-p"></a>菩萨成就无我忍。<a id="a-q"></a>及以伏众生相所依故。<a id="a-r"></a>设使众生有逼过及恼时。<a id="a-s"></a>而心不可动。<a id="a-t"></a>能信业报故。<a id="a-u"></a>及意不舍世间故。<a id="a-v"></a>助成精进波罗蜜行。<a id="a-w"></a>助成功德智慧行果。<a id="a-x"></a>信萨婆若事菩萨者。<a id="a-y"></a>虽照世间重苦。<a id="a-z"></a>己心不舍众生。<a id="a-10"></a>及丈夫志故。<a id="a-11"></a>不舍世间诸苦。<a id="a-12"></a>唯在世间。<a id="a-13"></a>为增长善根故。<a id="a-14"></a>起大精进。<a id="a-15"></a>以大悲故助成禅定波罗蜜。<a id="a-16"></a>大悲者。<a id="a-17"></a>依止根本禅定故。<a id="a-18"></a>信空者。<a id="a-19"></a>助成智慧波罗蜜行。<a id="a-1A"></a>菩萨不舍菩提心者。<a id="a-1B"></a>是名持谛语。<a id="a-1C"></a>不欺诳故。<a id="a-1D"></a>彼菩萨有大悲及信业报心。<a id="a-1E"></a>常向世间伴故。<a id="a-1F"></a>作众生处中而不助说颠倒。<a id="a-1G"></a>是故大悲及信业报心。<a id="a-1H"></a>不舍世间行。<a id="a-1I"></a>不舍菩提心因故。<a id="a-1J"></a>此诸法如是示现持谛语。<a id="a-1K"></a>菩萨谛语者。<a id="a-1L"></a>不舍菩提心。<a id="a-1M"></a>是即取发心处不望报财法等施。<a id="a-1N"></a>是名持势。<a id="a-1O"></a>菩萨施心者。<a id="a-1P"></a>于财法二施中破悭吝妒事。<a id="a-1Q"></a>成向涅槃心者。<a id="a-1R"></a>是持寂静事。<a id="a-1S"></a>菩萨寂静者。<a id="a-1T"></a>灭除不寂静事故。<a id="a-1U"></a>能成善因信空无我等。<a id="a-1V"></a>是名持智慧。<a id="a-1W"></a>菩萨智慧者。<a id="a-1X"></a>伏灭诸烦恼。<a id="a-1Y"></a>对治令得净菩提。<a id="a-1Z"></a>善根及能增长。<a id="a-1a"></a>乃至得菩提不望报。<a id="a-1b"></a>及财法二施等慈。<a id="a-1c"></a>令利益他故。<a id="a-1d"></a>大悲者是名大悲。<a id="a-1e"></a>以大悲为首。<a id="a-1f"></a>及信业报故。<a id="a-1g"></a>行世间时唯作众生益等成就事中所生心喜悦等是名喜。<a id="a-1h"></a>或复心向涅槃故。<a id="a-1i"></a>能伏诸烦恼以无烦恼故。<a id="a-1j"></a>心喜事者名喜。<a id="a-1k"></a>或观诸行无我等。<a id="a-1l"></a>诸法离爱敬。<a id="a-1m"></a>或忆念如来。<a id="a-1n"></a>无量诸功德故。<a id="a-1o"></a>生喜者是名喜。<a id="a-1p"></a>或复自观知我堪能出世。<a id="a-1q"></a>或见世间诸众生堕没烦恼尘中已。<a id="a-1r"></a>我堪能于此大世间尘中拔诸无明闇弊众生已。<a id="a-1s"></a>令致寂灭涅槃界中。<a id="a-1t"></a>所有此济拔尘众生心。<a id="a-1u"></a>或我能作他利益。<a id="a-1v"></a>及见他益不相离。<a id="a-1w"></a>或见众生受诸乐故。<a id="a-1x"></a>心生喜事者是名喜。<a id="a-1y"></a>观诸行无我故。<a id="a-1z"></a>除怨亲等事。<a id="a-20"></a>得真如平等作众生益。<a id="a-21"></a>相违法中自然舍。<a id="a-22"></a>菩提分法。<a id="a-23"></a>是名舍财法等施。<a id="a-24"></a>及不望施报。<a id="a-25"></a>布施爱语及悲。<a id="a-26"></a>不舍作众生益。<a id="a-27"></a>利益余句常益持众生行故。<a id="a-28"></a>明同事耳。<a id="a-29"></a>是故摄取一切菩萨助道行故。<a id="a-2A"></a>释成此四句。<a id="a-2B"></a>问曰。<a id="a-2C"></a>今须说空义。<a id="a-2D"></a>以何为空。<a id="a-2E"></a>答曰。<a id="a-2F"></a>以智慧善释诸行性相。<a id="a-2G"></a>而不得者是名空。<a id="a-2H"></a>问曰。<a id="a-2I"></a>为智能灭诸行也。<a id="a-2J"></a>答曰。<a id="a-2K"></a>不也。<a id="a-2L"></a>然是识相境界故。<a id="a-2M"></a>真实中无虚妄耶。<a id="a-2N"></a>而施识境界是不实事。<a id="a-2O"></a>于有作地中同识生智慧。<a id="a-2P"></a>从发行下忍乃至性。<a id="a-2Q"></a>法时。<a id="a-2R"></a>上中下渐次别分前中后。<a id="a-2S"></a>了别已能与无漏智作缘。<a id="a-2T"></a>已还灭无漏智故。<a id="a-2U"></a>真实中无故。<a id="a-2V"></a>虚妄而识故。<a id="a-2W"></a>识境界是不实事。<a id="a-2X"></a>于作地中同识生智。<a id="a-2Y"></a>从发行忍乃至性法时。<a id="a-2Z"></a>渐次分别前中后。<a id="a-2a"></a>了别已与无漏智作缘。<a id="a-2b"></a>已还灭无漏智。<a id="a-2c"></a>亦与真实见中障因相识境界中不能缘故。<a id="a-2d"></a>退还己真实境界故。<a id="a-2e"></a>见无相境界见法界故。<a id="a-2f"></a>过烦恼地。<a id="a-2g"></a>非自相见故。<a id="a-2h"></a>自相境界唯行识在故。<a id="a-2i"></a>彼法事等耳。<a id="a-2j"></a>唯识作世间者。<a id="a-2k"></a>修道行成向智是相者。<a id="a-2l"></a>不能自取相故。<a id="a-2m"></a>若作如是依智。<a id="a-2n"></a>非性相分别智。<a id="a-2o"></a>是自相本无常等智慧。<a id="a-2p"></a>非正事有记相是识。<a id="a-2q"></a>是故非识劣胜。<a id="a-2r"></a>是义不成。<a id="a-2s"></a>何故不能取自相故。<a id="a-2t"></a>若智非相者。<a id="a-2u"></a>智是同相境界。<a id="a-2v"></a>彼不虚自取相。<a id="a-2w"></a>若能取自相者。<a id="a-2x"></a>舍自相故。<a id="a-2y"></a>唯有记事相释成识。<a id="a-2z"></a>是不异识。<a id="a-30"></a>随顺报者是不相违若作如是依智。<a id="a-31"></a>共识同生是缘。<a id="a-32"></a>然是事境界如是相累智亦取自相。<a id="a-33"></a>无上等者。<a id="a-34"></a>是事不然。<a id="a-35"></a>何故。<a id="a-36"></a>相违故。<a id="a-37"></a>况自同相相违。<a id="a-38"></a>已色事亦无常。<a id="a-39"></a>若以色事成无常者。<a id="a-3A"></a>智即能取然是不成。<a id="a-3B"></a>是故智无自取相义。<a id="a-3C"></a>智随顺识故。<a id="a-3D"></a>彼性是故不灭。<a id="a-3E"></a>作真实境界相故。<a id="a-3F"></a>成舍自相义。<a id="a-3G"></a>是故智无自相境界。<a id="a-3H"></a>或识是真实相境界。<a id="a-3I"></a>问曰。<a id="a-3J"></a>以何为信空业报事能随顺。<a id="a-3K"></a>以是义故说言能信诸业报耳。<a id="a-3L"></a>答曰。<a id="a-3M"></a>以有生故说。<a id="a-3N"></a>是故无患。<a id="a-3O"></a>此亦有以智分别。<a id="a-3P"></a>观诸行众生不可见故。<a id="a-3Q"></a>智知诸行生无相无分别缘此故。<a id="a-3R"></a>不善不能住事及无分别事有故。<a id="a-3S"></a>诸行谁作是谁果。<a id="a-3T"></a>而能相顺故生疑惑。<a id="a-3U"></a>生疑惑故不信业报。<a id="a-3V"></a>以是义故。<a id="a-3W"></a>佛语迦葉。<a id="a-3X"></a>宁起众生见积如须弥。<a id="a-3Y"></a>不以我慢者起于我慢心。<a id="a-3Z"></a>如论中说偈。</p>
  <p id="a3a">空除一切见　　见诸佛所说</p>
  <p id="a3b">若有空见者　　是则不可治</p>
  <p id="a3c">不正观诸空　　能坏无智明</p>
  <p id="a3d">喻若恶捉蛇　　及行咒无方</p>
  <p id="a3e">是中回向故　　如来说是偈</p>
  <p id="a3f">知法及次法　　钝根难测量</p>
  <p id="a3g">菩萨善巧世谛第一义谛。<a id="a-3h"></a>虽善观分别诸行。<a id="a-3i"></a>故通达诸因缘集。<a id="a-3j"></a>甚深智已久长习故。<a id="a-3k"></a>乃识知因缘事。<a id="a-3l"></a>是故不生疑惑。<a id="a-3m"></a>成彼随所如是因。<a id="a-3n"></a>他已不成就性故。<a id="a-3o"></a>诸行无分别。<a id="a-3p"></a>以是义故。<a id="a-3q"></a>有如是种种分别。<a id="a-3r"></a>念佛方便善巧所摄作行。<a id="a-3s"></a>而作所成。<a id="a-3t"></a>如应化处故。<a id="a-3u"></a>渐次得萨婆若果。<a id="a-3v"></a>菩萨以信心故。<a id="a-3w"></a>发上勇猛精进忍无我等故。<a id="a-3x"></a>问曰。<a id="a-3y"></a>应说忍无我事。<a id="a-3z"></a>答曰。<a id="a-40"></a>以观众生想识境界。<a id="a-41"></a>以有世谛故。<a id="a-42"></a>诸法同唯知善择分别。<a id="a-43"></a>已求觅无众生故。<a id="a-44"></a>作是念。<a id="a-45"></a>此但有法。<a id="a-46"></a>亦如幻无分别。<a id="a-47"></a>不能自由迭相缘力。<a id="a-48"></a>业烦恼柴火因生故。<a id="a-49"></a>如灯焰体。<a id="a-4A"></a>以本法缘相似义故。<a id="a-4B"></a>而相续不断。<a id="a-4C"></a>然彼生时无所从来。<a id="a-4D"></a>灭亦无迹。<a id="a-4E"></a>及无所至。<a id="a-4F"></a>于中所有尚希用求者。<a id="a-4G"></a>是名无我忍。<a id="a-4H"></a>问曰。<a id="a-4I"></a>若无我忍能作无众生分别。<a id="a-4J"></a>及令菩萨皆众生益者。<a id="a-4K"></a>何故为说无我忍事。<a id="a-4L"></a>答曰。<a id="a-4M"></a>于诸众生所。<a id="a-4N"></a>能作利益义故。<a id="a-4O"></a>说菩萨无我忍者。<a id="a-4P"></a>唯为利益众生故。<a id="a-4Q"></a>以彼无我忍故。<a id="a-4R"></a>菩萨伏诸烦恼。<a id="a-4S"></a>及观修众生相故。<a id="a-4T"></a>知诸行缘假无分别事已。<a id="a-4U"></a>设使有众生患。<a id="a-4V"></a>及世间行还来恼菩萨者。<a id="a-4W"></a>以善知众生故。<a id="a-4X"></a>不舍菩提心。<a id="a-4Y"></a>还持彼心成就智慧慈悲故。<a id="a-4Z"></a>不舍众生及修习种种善根。<a id="a-4a"></a>为得萨婆若故。<a id="a-4b"></a>不舍诸行为乃得菩提耳。<a id="a-4c"></a>问曰。<a id="a-4d"></a>信空及忍无我。<a id="a-4e"></a>有何异义。<a id="a-4f"></a>答曰。<a id="a-4g"></a>信空无我事者。<a id="a-4h"></a>能顺分别观一切诸行故。<a id="a-4i"></a>证法界根本处。<a id="a-4j"></a>无我忍者。<a id="a-4k"></a>自相境界彼能顺分别观众生物。<a id="a-4l"></a>唯见法处本根故。<a id="a-4m"></a>信空者。<a id="a-4n"></a>除取法性慢。<a id="a-4o"></a>无我忍者。<a id="a-4p"></a>除众生性慢。<a id="a-4q"></a>问曰。<a id="a-4r"></a>菩萨有众生相故起大悲。<a id="a-4s"></a>何故为说信无我法。<a id="a-4t"></a>是菩萨大悲相违法。<a id="a-4u"></a>答曰。<a id="a-4v"></a>是大悲因故菩萨证知一切法无我已。<a id="a-4w"></a>唯念众生界。<a id="a-4x"></a>此诸众生是无明闇弊故。<a id="a-4y"></a>但有习于无我法中。<a id="a-4z"></a>横计作众生相。<a id="a-50"></a>已作执此是我我所。<a id="a-51"></a>已爱缘故造复有业。<a id="a-52"></a>以此故还不断世间生死。<a id="a-53"></a>是故作是念。<a id="a-54"></a>我令众生信乐此诸法。<a id="a-55"></a>是故菩萨生深重怜愍悲心。<a id="a-56"></a>问曰。<a id="a-57"></a>向涅槃心者。<a id="a-58"></a>今须释涅槃义。<a id="a-59"></a>答曰。<a id="a-5A"></a>无业烦恼亲缘果故。<a id="a-5B"></a>无缘故阴流灭故。<a id="a-5C"></a>名为涅槃。<a id="a-5D"></a>如缘无故火灭。<a id="a-5E"></a>或智慧火暖。<a id="a-5F"></a>彼识种无缘灭。<a id="a-5G"></a>有未来缘。<a id="a-5H"></a>虽有所有有芽生如种。<a id="a-5I"></a>火熬灭有芽生。<a id="a-5J"></a>灭烦恼火是真涅槃。<a id="a-5K"></a>如树拔根。<a id="a-5L"></a>然彼涅槃有二种。<a id="a-5M"></a>一者有余。<a id="a-5N"></a>二者无余。<a id="a-5O"></a>是中有余者。<a id="a-5P"></a>唯灭烦恼。<a id="a-5Q"></a>无余者缘无故。<a id="a-5R"></a>不从集苦灭故名涅槃。<a id="a-5S"></a>至涅槃故名到涅槃。<a id="a-5T"></a>亦名住涅槃。<a id="a-5U"></a>问曰。<a id="a-5V"></a>何者向涅槃心。<a id="a-5W"></a>答曰。<a id="a-5X"></a>见世间诸患生如是心。<a id="a-5Y"></a>我云何如是灭烦恼已。<a id="a-5Z"></a>得彼寂灭甘露处耳。<a id="a-5a"></a>向涅槃等意同识生诸白法心集。<a id="a-5b"></a>是名向涅槃意。<a id="a-5c"></a>问曰。<a id="a-5d"></a>意不舍世间者。<a id="a-5e"></a>何者是世间义。<a id="a-5f"></a>答曰。<a id="a-5g"></a>业烦恼事中迭相缘假。<a id="a-5h"></a>无始以来相续不断世间。<a id="a-5i"></a>至世间等故。<a id="a-5j"></a>名倒世间。<a id="a-5k"></a>寂灭世间有学是义。<a id="a-5l"></a>菩萨虽见诸患而心发。<a id="a-5m"></a>以世间意不舍众生故。<a id="a-5n"></a>唯修发行世间行。<a id="a-5o"></a>问曰。<a id="a-5p"></a>若随心相似发诸行时。<a id="a-5q"></a>应修白得白修黑得黑者。<a id="a-5r"></a>云何菩萨意向涅槃。<a id="a-5s"></a>与世间不相似发诸业行。<a id="a-5t"></a>答曰。<a id="a-5u"></a>菩萨心利益他故。<a id="a-5v"></a>久修习行菩萨。<a id="a-5w"></a>向涅槃意者。<a id="a-5x"></a>以利益他心能违退。<a id="a-5y"></a>善知世间多有诸患故。<a id="a-5z"></a>菩萨虽厌世间向涅槃意。<a id="a-60"></a>以心不舍众生故。<a id="a-61"></a>发世间行菩萨作如是念。<a id="a-62"></a>诸菩萨非无漏法体中。<a id="a-63"></a>增长生菩萨法。<a id="a-64"></a>然唯有漏体中增长生诸佛法。<a id="a-65"></a>是故菩萨不舍菩萨法。<a id="a-66"></a>虽见世间诸患。<a id="a-67"></a>而愿取世间。<a id="a-68"></a>如佛所说。<a id="a-69"></a>迦葉。<a id="a-6A"></a>譬如种在空中而能生长者。<a id="a-6B"></a>乃至有诸使杂世间法故。<a id="a-6C"></a>能长佛法。<a id="a-6D"></a>菩萨为化众生故。<a id="a-6E"></a>而行布施。<a id="a-6F"></a>问曰。<a id="a-6G"></a>今须释化众生事。<a id="a-6H"></a>答曰。<a id="a-6I"></a>以烦恼水所润作自相。<a id="a-6J"></a>诸众生心戒闻思等修。<a id="a-6K"></a>造暖相为初。<a id="a-6L"></a>乃至攒成出世善根烧暖故。<a id="a-6M"></a>随心令安无漏善根种中。<a id="a-6N"></a>随众生心戒普化故。<a id="a-6O"></a>名教化菩萨。<a id="a-6P"></a>以善修慈悲及方便善巧。<a id="a-6Q"></a>为化众生心戒故。<a id="a-6R"></a>以财法二施摄取众生。<a id="a-6S"></a>摄已观众生心所乐。<a id="a-6T"></a>随于力化三乘法中。<a id="a-6U"></a>问曰。<a id="a-6V"></a>说布施者。<a id="a-6W"></a>何故名布施。<a id="a-6X"></a>答曰。<a id="a-6Y"></a>不贪等同生心念。<a id="a-6Z"></a>及同起一果施法持行布施及不望报心。<a id="a-6a"></a>是名布施。<a id="a-6b"></a>是中种种化受故。<a id="a-6c"></a>报种种果差别义故。<a id="a-6d"></a>不望报者。<a id="a-6e"></a>舍己之乐不求果报。<a id="a-6f"></a>是义。<a id="a-6g"></a>问曰。<a id="a-6h"></a>说不舍众生意而行布施者。<a id="a-6i"></a>岂不名为求报也。<a id="a-6j"></a>何故复说所行布施心不求报。<a id="a-6k"></a>答曰。<a id="a-6l"></a>虽不求报。<a id="a-6m"></a>行布施化众生。<a id="a-6n"></a>自然有故无患。<a id="a-6o"></a>或作如是念。<a id="a-6p"></a>此是果报处。<a id="a-6q"></a>广博方便。<a id="a-6r"></a>所谓发菩提心已。<a id="a-6s"></a>念一切众生。<a id="a-6t"></a>及不舍众生。<a id="a-6u"></a>为化众生故。<a id="a-6v"></a>行布施。<a id="a-6w"></a>行布施已世间得无量果报。<a id="a-6x"></a>后乃至得萨婆若事中相违。<a id="a-6y"></a>虽现向众生行施。<a id="a-6z"></a>为遮彼故。<a id="a-70"></a>劝令修菩萨真实功德故。<a id="a-71"></a>说言所行布施不望其报。<a id="a-72"></a>而示现此义故。<a id="a-73"></a>说菩萨成就深心直心故。<a id="a-74"></a>不为希求己之乐故行诸布施等法而求果报。<a id="a-75"></a>然于因及果中。<a id="a-76"></a>心不着不希求。<a id="a-77"></a>唯为利益众生。<a id="a-78"></a>令他众生得佛菩提故。<a id="a-79"></a>而发诸愿修诸善根时。<a id="a-7A"></a>作如是愿。<a id="a-7B"></a>菩萨复作是念。<a id="a-7C"></a>若有如是法者。<a id="a-7D"></a>我修萨婆若已。<a id="a-7E"></a>舍与一切众生。<a id="a-7F"></a>然诸法各自有体。<a id="a-7G"></a>修诸行者。<a id="a-7H"></a>自身得报。<a id="a-7I"></a>虽尔我此萨婆若唯为利益他。<a id="a-7J"></a>以此方便义故。<a id="a-7K"></a>菩萨从静心已来。<a id="a-7L"></a>所有行令发一切智。<a id="a-7M"></a>及布施等诸法因。<a id="a-7N"></a>所有依缘。<a id="a-7O"></a>一切智等诸果法。<a id="a-7P"></a>彼一切法皆是菩萨为益他故。<a id="a-7Q"></a>起心现向成利益。<a id="a-7R"></a>以是义故。<a id="a-7S"></a>菩萨功德不与声闻缘觉同。<a id="a-7T"></a>故名为菩萨真实功德。<a id="a-7U"></a>是诸声闻辟支佛行者。<a id="a-7V"></a>是世间布施。<a id="a-7W"></a>为化自身故而行布施。<a id="a-7X"></a>诸外道为求外事果报。<a id="a-7Y"></a>行邪行故。<a id="a-7Z"></a>对治说住正行意故。<a id="a-7a"></a>明四种利益。<a id="a-7b"></a>四四句说应知。<a id="a-7c"></a>何等四种利益事。<a id="a-7d"></a>一者得大伏藏。<a id="a-7e"></a>自在事故。<a id="a-7f"></a>二者超过魔道故。<a id="a-7g"></a>令无诸怨家故。<a id="a-7h"></a>三者离谄曲心。<a id="a-7i"></a>在空闲处等故。<a id="a-7j"></a>于诸受用中无诸讥嫌事故。<a id="a-7k"></a>四者助无量福德庄严故。<a id="a-7l"></a>得助无边功德事。<a id="a-7m"></a>此诸益等次第相释。<a id="a-7n"></a>于中初句得大伏藏者。<a id="a-7o"></a>助成功德智慧行。<a id="a-7p"></a>是中能值诸佛者。<a id="a-7q"></a>助成功德行。<a id="a-7r"></a>余三句助成智慧行。<a id="a-7s"></a>依集功德智慧行故。<a id="a-7t"></a>第二四句超过魔道故。<a id="a-7u"></a>令净诸障。<a id="a-7v"></a>依净障故。<a id="a-7w"></a>第三四句。<a id="a-7x"></a>摄一切善根法。<a id="a-7y"></a>集一切诸白法门。<a id="a-7z"></a>依集一切诸白法门故。<a id="a-80"></a>第四四句。<a id="a-81"></a>助集成无量功德。<a id="a-82"></a>能作一切众生益事相。<a id="a-83"></a>及得无边功德应知。<a id="a-84"></a>四种得大伏藏者。<a id="a-85"></a>亲近善人能闻正法。<a id="a-86"></a>寂静思惟顺行法及以次法应知。<a id="a-87"></a>能值佛故。<a id="a-88"></a>亲近善人。<a id="a-89"></a>能闻六波罗蜜故。<a id="a-8A"></a>能闻正法。<a id="a-8B"></a>以无我心亲侍说法者故。<a id="a-8C"></a>寂静思惟心不放逸。<a id="a-8D"></a>乐住山林心无懈怠故。<a id="a-8E"></a>能行顺法及以次法。<a id="a-8F"></a>是中能值诸佛者。<a id="a-8G"></a>供养诸佛故。<a id="a-8H"></a>助成功德行。<a id="a-8I"></a>余三句者。<a id="a-8J"></a>闻思修等慧净故。<a id="a-8K"></a>助成智慧行。<a id="a-8L"></a>依世间势事相似法故。<a id="a-8M"></a>说此四种得大伏藏等法应知。<a id="a-8N"></a>世间四种事。<a id="a-8O"></a>一者见事相乐种种戏等。<a id="a-8P"></a>二者听受用事伎乐等。<a id="a-8Q"></a>三者念受用等事库藏诸财等。<a id="a-8R"></a>四者触受用事余食等。<a id="a-8S"></a>如是见佛者闻思修等。<a id="a-8T"></a>应知。<a id="a-8U"></a>菩萨有四种超过魔道法者。<a id="a-8V"></a>依四种魔故。<a id="a-8W"></a>说超过魔道法。<a id="a-8X"></a>应知。<a id="a-8Y"></a>四种魔者。<a id="a-8Z"></a>于行大乘法中作障舍菩提心。<a id="a-8a"></a>教化众生中作障。<a id="a-8b"></a>于一切众生所不生恶心。<a id="a-8c"></a>于不异行中作障。<a id="a-8d"></a>能善觉知一切见故。<a id="a-8e"></a>于行满足中作障。<a id="a-8f"></a>及一切众生起憍心对治说不动乘自舍众生诸非行因。<a id="a-8g"></a>舍诸邪行因。<a id="a-8h"></a>及舍不满足正行因超过魔道。<a id="a-8i"></a>应知。<a id="a-8j"></a>菩萨有四法摄一切善根。<a id="a-8k"></a>依四种善根故。<a id="a-8l"></a>说四种法。<a id="a-8m"></a>摄一切善故。<a id="a-8n"></a>应知。<a id="a-8o"></a>一者一心地修相。<a id="a-8p"></a>二者不一心地相。<a id="a-8q"></a>是三种化众生相。<a id="a-8r"></a>修苦行相。<a id="a-8s"></a>及闻思相离谄曲心。<a id="a-8t"></a>在空闲处者。<a id="a-8u"></a>示现修相善根。<a id="a-8v"></a>于诸众生行四摄法。<a id="a-8w"></a>而不求报者。<a id="a-8x"></a>为化众生故行行。<a id="a-8y"></a>是化众生故行行。<a id="a-8z"></a>是化众生相。<a id="a-90"></a>为一切众生故。<a id="a-91"></a>不惜身命为求正法是难。<a id="a-92"></a>有苦行相闻无厌足。<a id="a-93"></a>及义无厌足故。<a id="a-94"></a>为集一切善根及行精进。<a id="a-95"></a>是名闻思相。<a id="a-96"></a>菩萨有四无量福德庄严事。<a id="a-97"></a>依欲起发众生令舍故说四处。<a id="a-98"></a>何等四处疑惑犹豫等。<a id="a-99"></a>为防堕恶道故。<a id="a-9A"></a>乐小乘故。<a id="a-9B"></a>及于佛法中起恶心谤等。<a id="a-9C"></a>是中心不求报而行布施者。<a id="a-9D"></a>回彼疑惑犹豫等心故。<a id="a-9E"></a>于破戒人。<a id="a-9F"></a>而生大悲者。<a id="a-9G"></a>回彼堕恶道众生故。<a id="a-9H"></a>称扬赞叹劝化一切众生菩提心者。<a id="a-9I"></a>回彼乐小乘之心故。<a id="a-9J"></a>于诸下劣修习忍者。<a id="a-9K"></a>回彼于佛法中起恶心谤等。<a id="a-9L"></a>若不护狭劣者。<a id="a-9M"></a>于正法中起恶故。<a id="a-9N"></a>说菩萨有四种超过无明烦恼地法。<a id="a-9O"></a>何等为四。<a id="a-9P"></a>以持禁戒摄取正法。<a id="a-9Q"></a>及施光明世世资用乃至同意。<a id="a-9R"></a>是名四法超过无明烦恼地。<a id="a-9S"></a>菩萨有四无障碍。<a id="a-9T"></a>令得具足无障碍智。<a id="a-9U"></a>一者法施。<a id="a-9V"></a>二者摄护正法。<a id="a-9W"></a>三者不起妒心。<a id="a-9X"></a>四者不轻谤他耳。<a id="a-9Y"></a>非但名字名为菩萨者。<a id="a-9Z"></a>示现正行差别故。<a id="a-9a"></a>发意至渐次说法行等方便示现。<a id="a-9b"></a>依胜如等行故。<a id="a-9c"></a>菩萨法行者。<a id="a-9d"></a>示现声闻等行中胜故。<a id="a-9e"></a>等行者。<a id="a-9f"></a>自身及他身与己等故。<a id="a-9g"></a>菩萨行行示现。<a id="a-9h"></a>不以一切众生故。<a id="a-9i"></a>善行者于菩萨行中。<a id="a-9j"></a>示现胜义尽至善净。<a id="a-9k"></a>方便善巧依菩提故。<a id="a-9l"></a>行正法行者。<a id="a-9m"></a>菩萨行中示现彼方便故。<a id="a-9n"></a>是中菩萨行正法行。<a id="a-9o"></a>于声闻缘觉行中。<a id="a-9p"></a>示现有五种胜事故。<a id="a-9q"></a>常为一切众生深益求乐。<a id="a-9r"></a>令得住一切智。<a id="a-9s"></a>善能称量己之功德者。<a id="a-9t"></a>以深心胜故。<a id="a-9u"></a>菩萨深心胜故。<a id="a-9v"></a>自身常为一切众生深益与乐。<a id="a-9w"></a>非诸声闻缘觉等。<a id="a-9x"></a>能以四种胜行。<a id="a-9y"></a>劝令信入一切智人知诸菩萨者。<a id="a-9z"></a>劝众生令入一切智慧中。<a id="a-A0"></a>非诸声闻缘觉等。<a id="a-A1"></a>善能称量己之功德。<a id="a-A2"></a>不坏他智者。<a id="a-A3"></a>菩萨善能知己之所得。<a id="a-A4"></a>亦知二乘等行。<a id="a-A5"></a>非二乘等能达菩萨功德故。<a id="a-A6"></a>无谄曲心者。<a id="a-A7"></a>菩萨无执着慢心。<a id="a-A8"></a>以证知法无我故修彼。<a id="a-A9"></a>第二句声闻等。<a id="a-AA"></a>有说此是福田处胜故。<a id="a-AB"></a>深入坚意者。<a id="a-AC"></a>菩萨为化利益众生故。<a id="a-AD"></a>起深入坚意。<a id="a-AE"></a>非诸声闻缘觉等舍众生益而入涅槃故。<a id="a-AF"></a>菩萨等行中。<a id="a-AG"></a>示现有八种等故。<a id="a-AH"></a>爱敬等者。<a id="a-AI"></a>有三种差别故。<a id="a-AJ"></a>心行时差别故。<a id="a-AK"></a>不虚爱敬者。<a id="a-AL"></a>示现无所悕求心故。<a id="a-AM"></a>于怨亲中其心同等者。<a id="a-AN"></a>示现于作利益不作利益中等同行行故。<a id="a-AO"></a>永能作善知识。<a id="a-AP"></a>乃至涅槃者。<a id="a-AQ"></a>示现一切时爱敬故。<a id="a-AR"></a>常筹量至意念具爱敬先意问讯者。<a id="a-AS"></a>示现慰喻问讯中等同心故。<a id="a-AT"></a>有限量诸成熟心等化喜乐故。<a id="a-AU"></a>所许之事终不患息者。<a id="a-AV"></a>示现佐助同等事。<a id="a-AW"></a>随所许重担乃至未下故。<a id="a-AX"></a>普为一切众生。<a id="a-AY"></a>不断行大悲心。<a id="a-AZ"></a>无疲倦者。<a id="a-Aa"></a>示现悲心同等无偏心。<a id="a-Ab"></a>许诸重担故。<a id="a-Ac"></a>复心无疲惓者。<a id="a-Ad"></a>示现不被缚。<a id="a-Ae"></a>等同不喜恼心而将诸重担故。<a id="a-Af"></a>永求正法名闻无厌足者。<a id="a-Ag"></a>示现方便善巧等同。<a id="a-Ah"></a>文义善巧等故。<a id="a-Ai"></a>随化者方便化故。<a id="a-Aj"></a>但见自过。<a id="a-Ak"></a>见他过者以不嗔心。<a id="a-Al"></a>令彼人说。<a id="a-Am"></a>示现于诸说中等同故。<a id="a-An"></a>若不见自过乃以嗔心说者。<a id="a-Ao"></a>是名不等同说。<a id="a-Ap"></a>以菩提心行一切依仪者。<a id="a-Aq"></a>示现发愿等等同一切善故。<a id="a-Ar"></a>所作皆等回向大菩提。<a id="a-As"></a>作愿善根行者示现。<a id="a-At"></a>谓六波罗蜜所行布施而不求报。<a id="a-Au"></a>如是等一一波罗蜜。<a id="a-Av"></a>说有障对治。<a id="a-Aw"></a>显说无碍。<a id="a-Ax"></a>布施等诸波罗蜜事。<a id="a-Ay"></a>容有身口能忍。<a id="a-Az"></a>一切众生而不能不坏心忍故。<a id="a-B0"></a>经言不坏一切众生忍故。<a id="a-B1"></a>为修集一切诸善根者。<a id="a-B2"></a>示现修习三乘善根故。<a id="a-B3"></a>勤行精进。<a id="a-B4"></a>虽生无色而起禅定行者。<a id="a-B5"></a>以有生故。<a id="a-B6"></a>色界中善劣应知。<a id="a-B7"></a>非三摩拔提中菩萨生色界中者。<a id="a-B8"></a>成熟己身佛法故。<a id="a-B9"></a>至余世界亲近诸佛故。<a id="a-BA"></a>欲界中利益众生胜故。<a id="a-BB"></a>非色界处方便所摄慧行四摄法所摄。<a id="a-BC"></a>方便者。<a id="a-BD"></a>彼方便者以四摄法所摄。<a id="a-BE"></a>示现何等四法。<a id="a-BF"></a>一者法行事。<a id="a-BG"></a>二者修行事。<a id="a-BH"></a>三者性行事。<a id="a-BI"></a>四者果修行事。<a id="a-BJ"></a>有三种相行者。<a id="a-BK"></a>于持戒破戒众生中。<a id="a-BL"></a>生慈悲心。<a id="a-BM"></a>无二之心及作分别心。<a id="a-BN"></a>此教授者。<a id="a-BO"></a>是持戒是不持戒。<a id="a-BP"></a>所有教授者。<a id="a-BQ"></a>诸功德及诸患等。<a id="a-BR"></a>彼即舍诸分别悕求教授。<a id="a-BS"></a>及亲近教授故。<a id="a-BT"></a>至心听法者。<a id="a-BU"></a>至心勇猛受诸教诲故。<a id="a-BV"></a>常乐山林者。<a id="a-BW"></a>依寂静治诸欲贪等故。<a id="a-BX"></a>此三句示现修行事。<a id="a-BY"></a>何等三句示现性事。<a id="a-BZ"></a>心不乐着世间众事者。<a id="a-Ba"></a>示现心相不散。<a id="a-Bb"></a>以不乱故不着小乘。<a id="a-Bc"></a>于大乘中常见大利者。<a id="a-Bd"></a>过舍小乘心成就顺大乘心故。<a id="a-Be"></a>离恶知识成亲近善友者。<a id="a-Bf"></a>于寂静勇猛无暂息。<a id="a-Bg"></a>众生亲近忍亲近。<a id="a-Bh"></a>寂静勇猛无暂息化众生。<a id="a-Bi"></a>故所说法行者。<a id="a-Bj"></a>奢摩他毗婆舍那不乱想所摄。<a id="a-Bk"></a>随有念及随所同侣而有此法行事。<a id="a-Bl"></a>性果有二种相心净故。<a id="a-Bm"></a>及教化众生。<a id="a-Bn"></a>是中心净者以智慧净故。<a id="a-Bo"></a>世间出世间应知。<a id="a-Bp"></a>成四梵行庄严游戏五通者。<a id="a-Bq"></a>依净世间智慧受大功德。<a id="a-Br"></a>助集依力修果故。<a id="a-Bs"></a>净世间智慧应知。<a id="a-Bt"></a>常依止智慧者。<a id="a-Bu"></a>修世间智慧而为知足。<a id="a-Bv"></a>舍彼心而净求出世间智慧故。<a id="a-Bw"></a>是名出世间智慧。<a id="a-Bx"></a>应知。<a id="a-By"></a>教化众生事四句示现。<a id="a-Bz"></a>于诸众生住邪行正行。<a id="a-C0"></a>而意不舍者。<a id="a-C1"></a>住不能忍恼等诸患故。<a id="a-C2"></a>越堪忍恼而不报故。<a id="a-C3"></a>言常决定者。<a id="a-C4"></a>所说之言常定。<a id="a-C5"></a>及敬前后相覆非前说已后不喜说贵真实语者爱敬及护实语随说而行故。<a id="a-C6"></a>一切威仪所作之中。<a id="a-C7"></a>唯菩提心为首者。<a id="a-C8"></a>依为得菩提故。<a id="a-C9"></a>不喜求利养名闻故。<a id="a-CA"></a>如是分别住正行。<a id="a-CB"></a>菩萨已为显示诸胜功德故。<a id="a-CC"></a>说诸喻应知。<a id="a-CD"></a>迦葉譬如大地皆能容受者。<a id="a-CE"></a>初喻中示现菩萨依众生。<a id="a-CF"></a>令增长发种种爱果种子故。<a id="a-CG"></a>然心无分别。<a id="a-CH"></a>不求其报者。<a id="a-CI"></a>作恶不能报。<a id="a-CJ"></a>作好不悕报。<a id="a-CK"></a>于利益及恶中心不足故。<a id="a-CL"></a>以第二第三第四喻。<a id="a-CM"></a>示现发依义故。<a id="a-CN"></a>为教化众生。<a id="a-CO"></a>令增长善根因尽至事。<a id="a-CP"></a>譬如月初生时。<a id="a-CQ"></a>月轮光明形色。<a id="a-CR"></a>日日转明满足增长。<a id="a-CS"></a>第五喻。<a id="a-CT"></a>依众生益故。<a id="a-CU"></a>示现菩萨增长自成菩提助道行。<a id="a-CV"></a>譬如师子兽王。<a id="a-CW"></a>随所至处不惊不怖。<a id="a-CX"></a>安详而行。<a id="a-CY"></a>第七喻。<a id="a-CZ"></a>示现不恐怖世间涅槃。<a id="a-Ca"></a>及不着彼二。<a id="a-Cb"></a>譬如善调象王。<a id="a-Cc"></a>能持一切重担。<a id="a-Cd"></a>不生疲惓。<a id="a-Ce"></a>第八喻。<a id="a-Cf"></a>示现荷负世间重担。<a id="a-Cg"></a>而不住疲惓。<a id="a-Ch"></a>譬如莲华生于水中。<a id="a-Ci"></a>水不能着。<a id="a-Cj"></a>第九喻。<a id="a-Ck"></a>示现世间烦恼不能染故。<a id="a-Cl"></a>譬如有人伐树根在还生。<a id="a-Cm"></a>第十喻。<a id="a-Cn"></a>示现虽不烦恼染而不证涅槃。<a id="a-Co"></a>譬如一切诸方一切诸河水皆入大海。<a id="a-Cp"></a>入海已皆成一味。<a id="a-Cq"></a>第十一喻。<a id="a-Cr"></a>虽有善根及以烦恼。<a id="a-Cs"></a>回向发愿摄取故。<a id="a-Ct"></a>示菩提因。<a id="a-Cu"></a>譬如须弥山王。<a id="a-Cv"></a>忉利诸天及四天王等皆依止住。<a id="a-Cw"></a>第十二喻。<a id="a-Cx"></a>防声闻同涅槃。<a id="a-Cy"></a>彼声闻舍自愿及诸善根而取涅槃。<a id="a-Cz"></a>诸菩萨者。<a id="a-D0"></a>虽示涅槃而不舍自愿。<a id="a-D1"></a>示现于诸善根得大自在。<a id="a-D2"></a>譬如国王以臣力故。<a id="a-D3"></a>能办一切国继等事。<a id="a-D4"></a>第十三喻。<a id="a-D5"></a>示现释成云何入涅槃。<a id="a-D6"></a>而能作众生益。<a id="a-D7"></a>譬如天起大云。<a id="a-D8"></a>必能降雨。<a id="a-D9"></a>皆能增长一切果实。<a id="a-DA"></a>第十四喻。<a id="a-DB"></a>随转轮王所出之处。<a id="a-DC"></a>彼处则有具足七宝。<a id="a-DD"></a>第十五喻。<a id="a-DE"></a>何故不恒说及生示现待时。<a id="a-DF"></a>第十六喻。<a id="a-DG"></a>譬如随摩尼珠所在之处。<a id="a-DH"></a>彼处则有无量百千万金银等宝。<a id="a-DI"></a>第十六喻。<a id="a-DJ"></a>示现同声闻等。<a id="a-DK"></a>涅槃中有过患故。<a id="a-DL"></a>彼声闻等则无。<a id="a-DM"></a>譬如忉利诸天入同等园。<a id="a-DN"></a>所有用物皆悉同等。<a id="a-DO"></a>第十七喻。<a id="a-DP"></a>示现彼声闻等无力。<a id="a-DQ"></a>不堪证入胜法故。<a id="a-DR"></a>菩萨于己及他。<a id="a-DS"></a>等行利益一切众生。<a id="a-DT"></a>譬如咒术药力。<a id="a-DU"></a>持毒不能害人。<a id="a-DV"></a>诸大城中所有粪秽。<a id="a-DW"></a>彼若致甘蔗蒲桃田中则有利益。<a id="a-DX"></a>第十八。<a id="a-DY"></a>第十九喻。<a id="a-DZ"></a>说菩萨虽未断诸烦恼。<a id="a-Da"></a>示现胜声闻等。<a id="a-Db"></a>以不能作患及作大利益功德之事。<a id="a-Dc"></a>此诸喻前句显分别说。<a id="a-Dd"></a>后句渐次应知。<a id="a-De"></a>彼复云何。<a id="a-Df"></a>答曰。<a id="a-Dg"></a>菩萨从初发心。<a id="a-Dh"></a>前中后依助成一切众生善根心不悕报。<a id="a-Di"></a>于一切好恶中心如大地。<a id="a-Dj"></a>复非如无分别地。<a id="a-Dk"></a>诸众生依己。<a id="a-Dl"></a>自假力而能受用。<a id="a-Dm"></a>菩萨不尔。<a id="a-Dn"></a>然菩萨为欲生善根因故。<a id="a-Do"></a>起敬爱等。<a id="a-Dp"></a>心如水。<a id="a-Dq"></a>复非如水。<a id="a-Dr"></a>于正受增长中而相违。<a id="a-Ds"></a>菩萨不尔。<a id="a-Dt"></a>然菩萨为欲成熟诸善根故。<a id="a-Du"></a>说厌离等法。<a id="a-Dv"></a>心如火。<a id="a-Dw"></a>复非如火。<a id="a-Dx"></a>化诸佛世界相违成。<a id="a-Dy"></a>菩萨不尔。<a id="a-Dz"></a>然菩萨为欲教化成熟者。<a id="a-E0"></a>示现解脱现气应化故。<a id="a-E1"></a>助正教授。<a id="a-E2"></a>心如风。<a id="a-E3"></a>复非如风。<a id="a-E4"></a>见相假力故。<a id="a-E5"></a>而能受用。<a id="a-E6"></a>菩萨不尔。<a id="a-E7"></a>然菩萨自能增长诸白法。<a id="a-E8"></a>心如月。<a id="a-E9"></a>复非如月。<a id="a-EA"></a>唯能照白月不照黑月。<a id="a-EB"></a>菩萨不尔。<a id="a-EC"></a>然菩萨于诸黑白法中。<a id="a-ED"></a>等心以智慧照明一切法故。<a id="a-EE"></a>心如日。<a id="a-EF"></a>复非如日。<a id="a-EG"></a>畏罗睺障而转行。<a id="a-EH"></a>菩萨不尔。<a id="a-EI"></a>然菩萨于一切道。<a id="a-EJ"></a>生处不畏诸烦恼而行。<a id="a-EK"></a>心如师子。<a id="a-EL"></a>复非如师子。<a id="a-EM"></a>将诸重担而生退还。<a id="a-EN"></a>菩萨不尔。<a id="a-EO"></a>然菩萨能忍一切重担诸苦等。<a id="a-EP"></a>心如调伏龙王。<a id="a-EQ"></a>复非如龙王得利或失利。<a id="a-ER"></a>柔软语苦乐防护益失中有染心。<a id="a-ES"></a>菩萨不尔。<a id="a-ET"></a>然菩萨于一切世间法中。<a id="a-EU"></a>增益之中心不生染。<a id="a-EV"></a>心如莲华。<a id="a-EW"></a>复非如莲华。<a id="a-EX"></a>断茎已不复能生。<a id="a-EY"></a>菩萨不尔。<a id="a-EZ"></a>然菩萨虽复灭诸烦恼。<a id="a-Ea"></a>以善根力故。<a id="a-Eb"></a>即能世间生心。<a id="a-Ec"></a>如不伐树根。<a id="a-Ed"></a>复不如树根伐之唯有正根。<a id="a-Ee"></a>菩萨不尔。<a id="a-Ef"></a>然菩萨诸善根回向发愿。<a id="a-Eg"></a>大菩提及涅槃故。<a id="a-Eh"></a>心如入海水。<a id="a-Ei"></a>复非如入海水。<a id="a-Ej"></a>唯名顺如海水。<a id="a-Ek"></a>菩萨不尔。<a id="a-El"></a>然菩萨依修集大成就大菩提涅槃等诸善根故。<a id="a-Em"></a>而能游戏。<a id="a-En"></a>心如须弥山王所住诸天。<a id="a-Eo"></a>复非如须弥山王所住者。<a id="a-Ep"></a>唯乐着自乐心多放逸。<a id="a-Eq"></a>菩萨不尔。<a id="a-Er"></a>然菩萨以不共方便智慧力故。<a id="a-Es"></a>能办一切诸佛所作之事。<a id="a-Et"></a>心如国王以臣力故能办国继等事。<a id="a-Eu"></a>复非如国王以臣力故唯为自利故。<a id="a-Ev"></a>防护己之国。<a id="a-Ew"></a>菩萨不尔。<a id="a-Ex"></a>然菩萨舍己之乐。<a id="a-Ey"></a>将护润益众生。<a id="a-Ez"></a>心如天起大云。<a id="a-F0"></a>复非如天起大云。<a id="a-F1"></a>不能常与以时善熟。<a id="a-F2"></a>菩萨不尔。<a id="a-F3"></a>然菩萨永能增长生诸菩提分等法。<a id="a-F4"></a>心如转轮王所出之处。<a id="a-F5"></a>复非如转轮王所出之处。<a id="a-F6"></a>唯一无二大人共生。<a id="a-F7"></a>菩萨不尔。<a id="a-F8"></a>然菩萨解脱心等共同一时生故。<a id="a-F9"></a>心如摩尼珠。<a id="a-FA"></a>复非如摩尼珠。<a id="a-FB"></a>永不离库藏迦离沙波那等。<a id="a-FC"></a>菩萨不尔。<a id="a-FD"></a>然菩萨已入无漏戒中。<a id="a-FE"></a>同有所作同受诸乐。<a id="a-FF"></a>心如忉利诸天入同等园。<a id="a-FG"></a>复非如忉利诸天入同等林。<a id="a-FH"></a>己唯能增长诸烦恼业。<a id="a-FI"></a>舍身堕恶道中。<a id="a-FJ"></a>菩萨不尔。<a id="a-FK"></a>然菩萨灭诸烦恼。<a id="a-FL"></a>不能令堕恶处故。<a id="a-FM"></a>如伏灭烦恼毒故。<a id="a-FN"></a>复非如持毒己。<a id="a-FO"></a>不能害物及无利益。<a id="a-FP"></a>菩萨不尔。<a id="a-FQ"></a>然菩萨以自己烦恼。<a id="a-FR"></a>能利益一切众生。<a id="a-FS"></a>心如诸大城中所有粪秽烦恼。<a id="a-FT"></a>菩萨亦尔。<a id="a-FU"></a>如世间赞叹等事功德。<a id="a-FV"></a>过胜彼功德故。<a id="a-FW"></a>名无比功德。<a id="a-FX"></a>以是义故。<a id="a-FY"></a>诸菩萨者名为无比功德。<a id="a-FZ"></a>应知正行差别中。<a id="a-Fa"></a>已说诸胜功德。<a id="a-Fb"></a>未说正行体性相。<a id="a-Fc"></a>是故彼体性相。<a id="a-Fd"></a>以中道义示。<a id="a-Fe"></a>现舍二边。<a id="a-Ff"></a>是中道义。<a id="a-Fg"></a>应知。<a id="a-Fh"></a>何者二边。<a id="a-Fi"></a>一者外道边所有我见。<a id="a-Fj"></a>彼则于阴界入中横而执。<a id="a-Fk"></a>是则常见。<a id="a-Fl"></a>是后时总而说言。<a id="a-Fm"></a>常是一边。<a id="a-Fn"></a>我是一边。<a id="a-Fo"></a>二者声闻缘觉边。<a id="a-Fp"></a>若于诸阴等中。<a id="a-Fq"></a>执无常及执无我。<a id="a-Fr"></a>是则后时总而说言。<a id="a-Fs"></a>无常是二边无我是二边。<a id="a-Ft"></a>所有此二边中间。<a id="a-Fu"></a>是名无分别智。<a id="a-Fv"></a>彼无分别义故。<a id="a-Fw"></a>名无色。<a id="a-Fx"></a>不可演说义故。<a id="a-Fy"></a>名不可见。<a id="a-Fz"></a>非识事住故。<a id="a-G0"></a>名不住。<a id="a-G1"></a>离可取所取义故。<a id="a-G2"></a>故名无相。<a id="a-G3"></a>离能取唯记识等义故名无记。<a id="a-G4"></a>不住世间及涅槃义故。<a id="a-G5"></a>名无著。<a id="a-G6"></a>应知于中是诸外道横执有我故。<a id="a-G7"></a>说对治若不观我人众生众生寿命养育丈夫富伽罗。<a id="a-G8"></a>及不观摩那婆等。<a id="a-G9"></a>所说应知。<a id="a-GA"></a>声闻缘觉于诸阴中横执无常。<a id="a-GB"></a>及以无我对治彼故。<a id="a-GC"></a>说若观色非常亦非无常。<a id="a-GD"></a>观受想行识非常亦非无常。<a id="a-GE"></a>乃至我是一边无我是二边。<a id="a-GF"></a>所有此二中间。<a id="a-GG"></a>彼一切无色无行无命无智无觉无著。<a id="a-GH"></a>迦葉。<a id="a-GI"></a>是名中道诸法真实正观。<a id="a-GJ"></a>说执无常执无我为因者。<a id="a-GK"></a>无破阴无常执时亦阴无我执事应知。<a id="a-GL"></a>示现分别所取之事无量故。<a id="a-GM"></a>分别说能取之事。<a id="a-GN"></a>亦复无量。<a id="a-GO"></a>迦葉。<a id="a-GP"></a>若心有实是名一边。<a id="a-GQ"></a>若心无实是名二边。<a id="a-GR"></a>是中真实心者。<a id="a-GS"></a>若本所说顺执分别无常无我真实者。<a id="a-GT"></a>若分别常我等。<a id="a-GU"></a>若无心数者。<a id="a-GV"></a>业行所依故。<a id="a-GW"></a>无心数者。<a id="a-GX"></a>唯造业行故。<a id="a-GY"></a>无意者。<a id="a-GZ"></a>若非思量所说故。<a id="a-Ga"></a>无识者是报。<a id="a-Gb"></a>善不善法者。<a id="a-Gc"></a>顺愚痴非愚痴故。<a id="a-Gd"></a>彼即是不爱果对治彼故。<a id="a-Ge"></a>说有罪无罪者。<a id="a-Gf"></a>无诸恶世间出世间故。<a id="a-Gg"></a>有漏无漏。<a id="a-Gh"></a>无漏者。<a id="a-Gi"></a>有漏心不能取故。<a id="a-Gj"></a>有漏者。<a id="a-Gk"></a>彼复黑朋所说染等法故。<a id="a-Gl"></a>白朋等法者。<a id="a-Gm"></a>诸净等法故。<a id="a-Gn"></a>是中若心有实若心无实者。<a id="a-Go"></a>此是二乃彼所顺诸法中。<a id="a-Gp"></a>有善不善乃至有垢无垢。<a id="a-Gq"></a>所有此二边不可得。<a id="a-Gr"></a>不可说不可办。<a id="a-Gs"></a>是名诸法中道真实正观。<a id="a-Gt"></a>是中不可得者。<a id="a-Gu"></a>以彼见故。<a id="a-Gv"></a>不可说者。<a id="a-Gw"></a>唯说彼故。<a id="a-Gx"></a>体不可说。<a id="a-Gy"></a>他来问者。<a id="a-Gz"></a>不能为正说。<a id="a-H0"></a>复有余傍义。<a id="a-H1"></a>善不善者。<a id="a-H2"></a>是本余上上句是正释。<a id="a-H3"></a>应知外道声闻等对治。<a id="a-H4"></a>说中道义已对治说。<a id="a-H5"></a>菩萨边对治说。<a id="a-H6"></a>是中有诸外道等常我执倒。<a id="a-H7"></a>从何而起。<a id="a-H8"></a>说言如盲者倒地。<a id="a-H9"></a>诸声闻缘觉等修行见人无我。<a id="a-HA"></a>已唯觉知行故。<a id="a-HB"></a>生诸行无常无我。<a id="a-HC"></a>及本见法无我。<a id="a-HD"></a>依诸行从无常无我而生。<a id="a-HE"></a>菩萨见修行法无我已。<a id="a-HF"></a>本习法无我。<a id="a-HG"></a>后生横执有边依为三种横执有边故。<a id="a-HH"></a>示现对治等自相横执。<a id="a-HI"></a>于有无事中说迦葉。<a id="a-HJ"></a>有是一边无是二边。<a id="a-HK"></a>乃至无命无知无觉无著。<a id="a-HL"></a>是名中道诸法真实正观。<a id="a-HM"></a>如说应知依有障对治故。<a id="a-HN"></a>所执无明为明说。<a id="a-HO"></a>经言。<a id="a-HP"></a>迦葉。<a id="a-HQ"></a>我为汝等所说十二因缘。<a id="a-HR"></a>所谓无明缘行。<a id="a-HS"></a>乃至无明灭已忧悲苦恼妄想等灭。<a id="a-HT"></a>执有为无为及灭余道故。<a id="a-HU"></a>行及灭行如是等诸句。<a id="a-HV"></a>此诸执等对治。<a id="a-HW"></a>是名不二妄想分别执性离。<a id="a-HX"></a>是平等性故。<a id="a-HY"></a>说不二相故。<a id="a-HZ"></a>非明令能生非无明能灭。<a id="a-Ha"></a>非行等能灭除非灭令可得者。<a id="a-Hb"></a>虽有分别性相成就。<a id="a-Hc"></a>如是此所有智彼能防谤边。<a id="a-Hd"></a>非明非无明如是等。<a id="a-He"></a>若不以空故令诸法空。<a id="a-Hf"></a>但法性自空不以无相故。<a id="a-Hg"></a>令诸法无相但法自无相。<a id="a-Hh"></a>乃至但法自无起无取无性。<a id="a-Hi"></a>如是等。<a id="a-Hj"></a>示现何义。<a id="a-Hk"></a>已得明空等相因缘生法妄想分别性。<a id="a-Hl"></a>或成就性不能令空。<a id="a-Hm"></a>何以故。<a id="a-Hn"></a>是诸法体尔。<a id="a-Ho"></a>若妄想分别性。<a id="a-Hp"></a>或复成就性故。<a id="a-Hq"></a>诸法亦空。<a id="a-Hr"></a>如是乃至无性。<a id="a-Hs"></a>此说有明及有彼障。<a id="a-Ht"></a>示现离妄想成就性。<a id="a-Hu"></a>已防遮护谤边。<a id="a-Hv"></a>是中有七种障对治故。<a id="a-Hw"></a>说明为空。<a id="a-Hx"></a>乃至无性。<a id="a-Hy"></a>七种障。<a id="a-Hz"></a>一者见对治彼故说空。<a id="a-I0"></a>贪嗔痴相因对治彼故。<a id="a-I1"></a>说无相。<a id="a-I2"></a>复于有中取愿。<a id="a-I3"></a>对治彼故说无愿。<a id="a-I4"></a>复造有诸业行对治彼故说无作。<a id="a-I5"></a>因彼有果故有生。<a id="a-I6"></a>对治彼故说无生。<a id="a-I7"></a>生已必起苦乐。<a id="a-I8"></a>对治彼故说无起。<a id="a-I9"></a>见空故生我慢。<a id="a-IA"></a>对治彼故说诸法亦无性耳。<a id="a-IB"></a>是中作无我观。<a id="a-IC"></a>遮人执取相。<a id="a-ID"></a>余者乃至不二等相者。<a id="a-IE"></a>诸法执取相故言迦葉非无人故。<a id="a-IF"></a>名曰为空。<a id="a-IG"></a>但空自空者。<a id="a-IH"></a>遮人及法横执取相。<a id="a-II"></a>非灭众生执取相。<a id="a-IJ"></a>非灭众生执取相故而修空。<a id="a-IK"></a>然空自空。<a id="a-IL"></a>示现灭法中执相故。<a id="a-IM"></a>以妄执分别性故。<a id="a-IN"></a>空是空。<a id="a-IO"></a>何况一切法妄者分别中所执取者。<a id="a-IP"></a>故如是以空则非事。<a id="a-IQ"></a>依妄执分别性中无故。<a id="a-IR"></a>复非无事。<a id="a-IS"></a>以成就性中有故。<a id="a-IT"></a>如空者。<a id="a-IU"></a>一切诸法亦尔者。<a id="a-IV"></a>诸法中执取故。<a id="a-IW"></a>示现法无我。<a id="a-IX"></a>然彼者成就示现故日月经言前际空中际空。<a id="a-IY"></a>后际亦空。<a id="a-IZ"></a>示现一切时。<a id="a-Ia"></a>凡夫有学无学体中示现有故。<a id="a-Ib"></a>汝等当依于空者。<a id="a-Ic"></a>依了义故。<a id="a-Id"></a>于空示现防方便。<a id="a-Ie"></a>莫依其人者依了义故。<a id="a-If"></a>遮依彼已。<a id="a-Ig"></a>名住依了义事。<a id="a-Ih"></a>所有人分别及随事因。<a id="a-Ii"></a>彼二富伽罗故。<a id="a-Ij"></a>言若以得空便依空。<a id="a-Ik"></a>此示现何义。<a id="a-Il"></a>非妄分别空性觉故。<a id="a-Im"></a>应依空义。<a id="a-In"></a>如是依已。<a id="a-Io"></a>本以执人我见故。<a id="a-Ip"></a>怀有取执故。<a id="a-Iq"></a>我法亦失令转失疾。<a id="a-Ir"></a>以作彼及知疾失事。<a id="a-Is"></a>释成故言迦葉宁起我见。<a id="a-It"></a>积如须弥不以空见。<a id="a-Iu"></a>乃至一切诸见唯空能灭。<a id="a-Iv"></a>以分别觉空故。<a id="a-Iw"></a>识知空我慢真实义。<a id="a-Ix"></a>令不能得为得而起谤。<a id="a-Iy"></a>是则转难除人见故。<a id="a-Iz"></a>汝药动病在内而不出者。<a id="a-J0"></a>是名有病。<a id="a-J1"></a>经言。<a id="a-J2"></a>迦葉若起空见者。<a id="a-J3"></a>我说彼人则不可治。<a id="a-J4"></a>或以妄执分别性。<a id="a-J5"></a>一切诸物一切非事。<a id="a-J6"></a>但横执是义。<a id="a-J7"></a>虚空喻者。<a id="a-J8"></a>防护转变不正执取。<a id="a-J9"></a>若有空见彼以空故。<a id="a-JA"></a>色等法中求非事故。<a id="a-JB"></a>于事中作非事分别。<a id="a-JC"></a>是名彼者转变中横执取。<a id="a-JD"></a>是诸色等法性自无喻。<a id="a-JE"></a>若起求除空诸众生者喻行。<a id="a-JF"></a>空法体中幻畏彼体已事妄分别故。<a id="a-JG"></a>若色等诸法无者。<a id="a-JH"></a>徒修诸行护此患故说画师喻。<a id="a-JI"></a>喻若实无鬼画师自分别思量已。<a id="a-JJ"></a>迷没躄地。<a id="a-JK"></a>如是亦无色等事。<a id="a-JL"></a>诸凡夫横。<a id="a-JM"></a>自分别行念故。<a id="a-JN"></a>世间转轮而行可除彼无智故。<a id="a-JO"></a>修行而不虚。<a id="a-JP"></a>先者已释妄分别行。<a id="a-JQ"></a>今说发行中不虚事。<a id="a-JR"></a>若此但是迷心者。<a id="a-JS"></a>云何彼心能识知。<a id="a-JT"></a>是彼心遮防护难。<a id="a-JU"></a>故言先防妄分别发取。<a id="a-JV"></a>今须遮说发行事故。<a id="a-JW"></a>说幻师喻。<a id="a-JX"></a>是中如幻师处者。<a id="a-JY"></a>如系心念智如幻师幻作者。<a id="a-JZ"></a>观无事智如食者唯观无念想智观如空等故。<a id="a-Ja"></a>本从圣慧根如实观见故。<a id="a-Jb"></a>无彼云何不如实观。<a id="a-Jc"></a>而得出世间智。<a id="a-Jd"></a>遮难故。<a id="a-Je"></a>说二木相磨处寂静思惟缘故。<a id="a-Jf"></a>火处生圣慧根。<a id="a-Jg"></a>生已舍彼寂静观示现应知。<a id="a-Jh"></a>为已生智与无智对治为当未生遮故说灯明喻。<a id="a-Ji"></a>智无分别相示现智慧生时即对治无智。<a id="a-Jj"></a>云何无始烦恼染有始对治。<a id="a-Jk"></a>能灭遮防难故。<a id="a-Jl"></a>说着内灯明喻。<a id="a-Jm"></a>此喻喻中道义。<a id="a-Jn"></a>略而释说。<a id="a-Jo"></a>广分别者。<a id="a-Jp"></a>菩萨住正行戒中故。<a id="a-Jq"></a>差别应知。<a id="a-Jr"></a>法行菩萨者。<a id="a-Js"></a>说世谛实语理。<a id="a-Jt"></a>及分别实语。<a id="a-Ju"></a>现渐教不如闻音声取。<a id="a-Jv"></a>以如是相故。<a id="a-Jw"></a>不依声闻乘。<a id="a-Jx"></a>遇彼已说是中曾供养及修善根者。<a id="a-Jy"></a>顺向大乘诸甚深法及顺空。<a id="a-Jz"></a>于分别不分别。<a id="a-K0"></a>实谛理所摄故。<a id="a-K1"></a>世谛及真实谛所说。<a id="a-K2"></a>唯一法界了义中说。<a id="a-K3"></a>以是义故。<a id="a-K4"></a>顺向所依名为行寂静。<a id="a-K5"></a>行寂静故名曰顺向中道义。<a id="a-K6"></a>如是彼法指斥。<a id="a-K7"></a>释说十三种中道之事。<a id="a-K8"></a>释众生空是众生无我及法空。<a id="a-K9"></a>是法无我横分别。<a id="a-KA"></a>如边及谤边。<a id="a-KB"></a>证法并彼发愿向大菩提。<a id="a-KC"></a>如是行已。<a id="a-KD"></a>于烦苦中心无厌足。<a id="a-KE"></a>及胜信二无我。<a id="a-KF"></a>前无我中后无我为最尽至诸空。<a id="a-KG"></a>彼者亦如是释说神力云何释众生空。<a id="a-KH"></a>以一相故。<a id="a-KI"></a>言若不自观者。<a id="a-KJ"></a>示现不自觉知。<a id="a-KK"></a>是中有此不分别。<a id="a-KL"></a>有三种不分别事。<a id="a-KM"></a>于众生事中。<a id="a-KN"></a>明阴事及彼种种事。<a id="a-KO"></a>转明诸界中彼受用事中诸入等。<a id="a-KP"></a>内及外并二中间。<a id="a-KQ"></a>如凡夫横执。</p>
 </body>
</html>