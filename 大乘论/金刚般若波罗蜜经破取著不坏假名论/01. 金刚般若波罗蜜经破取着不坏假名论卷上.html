<!doctype html>
<html id="z3IBVTyzD" data-ver="975">
 <head>
  <meta charset="utf-8">
  <meta author="功德施">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">金刚般若波罗蜜经破取着不坏假名论卷上</h1>
  <p id="a2">稽首能悟真实法　　离诸分别及戏论</p>
  <p id="a3">欲令世间出淤泥　　无言说中言说者</p>
  <p id="a4">一切异道之所作　　不能坏于诸想见</p>
  <p id="a5">彼难坏见金刚断　　故我归心此法门</p>
  <p id="a6">诸句义中秘密义　　世间智慧莫能测</p>
  <p id="a7">开喻我等及群生　　彼菩萨众今敬礼</p>
  <p id="a8">佛所说法咸归二谛。<a id="a-9"></a>一者俗谛。<a id="a-A"></a>二者真谛。<a id="a-B"></a>俗谛者。<a id="a-C"></a>谓诸凡夫声闻独觉菩萨如来。<a id="a-D"></a>乃至名义智境业果相属。<a id="a-E"></a>真谛者。<a id="a-F"></a>谓即于此都无所得。<a id="a-G"></a>如说第一义。<a id="a-H"></a>非智之所行。<a id="a-I"></a>何况文字。<a id="a-J"></a>乃至无业无业果。<a id="a-K"></a>是诸圣种性。<a id="a-L"></a>是故此般若波罗蜜中说不住布施。<a id="a-M"></a>一切法无相。<a id="a-N"></a>不可取不可说。<a id="a-O"></a>生法无我无所得。<a id="a-P"></a>无能证无成就。<a id="a-Q"></a>无来无去等。<a id="a-R"></a>此释真谛。<a id="a-S"></a>又说内外世间出世间。<a id="a-T"></a>一切法相及诸功德。<a id="a-U"></a>此建立俗谛。<a id="a-V"></a>如是应知。</p>
  <p id="aW">如是我闻者。<a id="a-X"></a>显示此经是世尊现觉而演。<a id="a-Y"></a>非自所作。<a id="a-Z"></a>一时者。<a id="a-a"></a>说此经时。<a id="a-b"></a>余时复说无量经故。<a id="a-c"></a>在舍卫城等说处也。<a id="a-d"></a>辩处何义利益众生。<a id="a-e"></a>云何利益。<a id="a-f"></a>令知此地佛曾游止。<a id="a-g"></a>心净尊崇种福因故。<a id="a-h"></a>一切经首列众者。<a id="a-i"></a>何示现。<a id="a-j"></a>如来大威德故。<a id="a-k"></a>又结集者证已所传无异说故。<a id="a-l"></a>诸大乘经中广说。<a id="a-m"></a>世尊菩萨功德。<a id="a-n"></a>须菩提于彼已生净信。<a id="a-o"></a>是故言希有等。<a id="a-p"></a>此中世尊者。<a id="a-q"></a>谓何能永蠲夷四魔畏故。<a id="a-r"></a>善逝者。<a id="a-s"></a>于第一义一切法皆无所得。<a id="a-t"></a>自证知故。<a id="a-u"></a>如来者。<a id="a-v"></a>三无数劫福智圆满。<a id="a-w"></a>如是而来成正觉故。<a id="a-x"></a>应者。<a id="a-y"></a>诸烦恼怨已永害故。<a id="a-z"></a>正者。<a id="a-10"></a>不颠倒义。<a id="a-11"></a>等者遍及满义。<a id="a-12"></a>故名正等觉。<a id="a-13"></a>护念有二种。<a id="a-14"></a>如来摄受令悟真实护念也。<a id="a-15"></a>又令转化无量众生。<a id="a-16"></a>第一护念也。<a id="a-17"></a>已知护念。<a id="a-18"></a>何故付嘱。<a id="a-19"></a>为有未能见真实者。<a id="a-1A"></a>此亦有二。<a id="a-1B"></a>彼诸菩萨普于世间当成如来独尊体相。<a id="a-1C"></a>如是赞美付善知识俾其瞻护。<a id="a-1D"></a>令已生佛法住及增长付嘱也。<a id="a-1E"></a>为未生胜法付之令生。<a id="a-1F"></a>第一付嘱也。<a id="a-1G"></a>复以何因。<a id="a-1H"></a>舍见真者赞于未见。<a id="a-1I"></a>哀彼未得胜智善品。<a id="a-1J"></a>诱劝其心令勇进故。<a id="a-1K"></a>善男子善女人发菩萨乘等者。<a id="a-1L"></a>谓所护念付嘱菩萨趣向佛乘。<a id="a-1M"></a>应云何住等。<a id="a-1N"></a>云何住者。<a id="a-1O"></a>于何相果心住愿求。<a id="a-1P"></a>云何修行者。<a id="a-1Q"></a>当修何行而得其果。<a id="a-1R"></a>云何降伏其心者。<a id="a-1S"></a>降何等心使因清净。<a id="a-1T"></a>诸法先因而后果。<a id="a-1U"></a>何故先说果先赞果德。<a id="a-1V"></a>令彼欣求而修因故。<a id="a-1W"></a>谛听者。<a id="a-1X"></a>心专一境。<a id="a-1Y"></a>善者于如理义生信无疑。<a id="a-1Z"></a>思念者。<a id="a-1a"></a>敬持不忘。<a id="a-1b"></a>应如是住等者。<a id="a-1c"></a>如其次第于如是果而住其心。<a id="a-1d"></a>修如是行克证彼果。<a id="a-1e"></a>降如是心即因清净。</p>
  <p id="a1f">此中显示菩萨果四种利益相应之心。<a id="a-1g"></a>何者为四。<a id="a-1h"></a>一无边。<a id="a-1i"></a>二最上。<a id="a-1j"></a>三爱摄。<a id="a-1k"></a>四正智。<a id="a-1l"></a>云何无边心。<a id="a-1m"></a>经曰所有一切众生之类。<a id="a-1n"></a>如是等言众生类。<a id="a-1o"></a>谓禀息风含情觉者。<a id="a-1p"></a>此复云何。<a id="a-1q"></a>所谓卵生诸鸟等。<a id="a-1r"></a>胎生诸人等。<a id="a-1s"></a>湿生诸虫等。<a id="a-1t"></a>化生诸天等。<a id="a-1u"></a>如是四种各多族类。<a id="a-1v"></a>此诸众生住于何处以何为体。<a id="a-1w"></a>经曰若有色若无色。<a id="a-1x"></a>有色者。<a id="a-1y"></a>谓有形。<a id="a-1z"></a>无色者。<a id="a-20"></a>无有形。<a id="a-21"></a>三界众生此皆摄尽。<a id="a-22"></a>有形者。<a id="a-23"></a>谓欲界二十依止处。<a id="a-24"></a>色界十七依止处。<a id="a-25"></a>无形者。<a id="a-26"></a>谓无色界。<a id="a-27"></a>此复几种。<a id="a-28"></a>经曰。<a id="a-29"></a>若有想若无想。<a id="a-2A"></a>若非有想非无想。<a id="a-2B"></a>有想者。<a id="a-2C"></a>谓空无边处识无边处。<a id="a-2D"></a>起空想识想故。<a id="a-2E"></a>无想者。<a id="a-2F"></a>谓无所有处离少想故。<a id="a-2G"></a>名为无想。<a id="a-2H"></a>非有想非无想者。<a id="a-2I"></a>谓有顶所摄。<a id="a-2J"></a>众生之聚。<a id="a-2K"></a>如是一切我皆摄受。<a id="a-2L"></a>云何最上心。<a id="a-2M"></a>经曰。<a id="a-2N"></a>我皆令入无余涅槃而灭度之。<a id="a-2O"></a>无余涅槃者何义。<a id="a-2P"></a>谓了诸法无生性空。<a id="a-2Q"></a>永息一切有患诸蕴。<a id="a-2R"></a>资用无边希有功德。<a id="a-2S"></a>清净色相圆满庄严。<a id="a-2T"></a>广利群生妙业无尽。<a id="a-2U"></a>云何爱摄心。<a id="a-2V"></a>经曰。<a id="a-2W"></a>如是灭度无量众生实无众生得灭度者。<a id="a-2X"></a>此义云何。<a id="a-2Y"></a>菩萨慈爱一切众生同于己故。<a id="a-2Z"></a>众生灭度即我非他。<a id="a-2a"></a>是名爱摄。<a id="a-2b"></a>若第一义入初地等。<a id="a-2c"></a>诸菩萨无众生想。<a id="a-2d"></a>以众生不可得。<a id="a-2e"></a>如预流人不起身见。<a id="a-2f"></a>非彼菩萨见一众生是我所度。<a id="a-2g"></a>云何正智心。<a id="a-2h"></a>经曰。<a id="a-2i"></a>若有众生想即不名菩萨等。<a id="a-2j"></a>名何等耶。<a id="a-2k"></a>所谓凡夫。<a id="a-2l"></a>何以故。<a id="a-2m"></a>以必迷于第一义。<a id="a-2n"></a>起我想众生想命想取者想故。<a id="a-2o"></a>若证真实第一义者。<a id="a-2p"></a>众生等想决定不生。<a id="a-2q"></a>此中以般若力证第一义。<a id="a-2r"></a>一切众生皆不可得。<a id="a-2s"></a>大悲心故恒逐众生。<a id="a-2t"></a>处于生死随宜诱度。<a id="a-2u"></a>如是四种利众生果。<a id="a-2v"></a>应以俗谛而住其心。<a id="a-2w"></a>此四种心圆满果因。<a id="a-2x"></a>次应显示。<a id="a-2y"></a>是故经言。<a id="a-2z"></a>复次须菩提。<a id="a-30"></a>菩萨不住于事行于布施如是等。<a id="a-31"></a>此布施名中具六波罗蜜。<a id="a-32"></a>施有三种摄于六故。<a id="a-33"></a>何等为三。<a id="a-34"></a>一者资生施。<a id="a-35"></a>二者无畏施。<a id="a-36"></a>三者法施。<a id="a-37"></a>此中资生施。<a id="a-38"></a>摄檀那波罗蜜。<a id="a-39"></a>无畏施摄尸罗羼提二波罗蜜。<a id="a-3A"></a>于未作已作恶不生怖畏故。<a id="a-3B"></a>法施摄余三波罗蜜。<a id="a-3C"></a>精勤不倦引诸神通。<a id="a-3D"></a>如无所得为人说故。<a id="a-3E"></a>或彼一切诸波罗蜜为他开演。<a id="a-3F"></a>皆成法施。<a id="a-3G"></a>事等是何。<a id="a-3H"></a>云何不住事者。<a id="a-3I"></a>自身此身常有苦乐等无边事故。<a id="a-3J"></a>不住者谓于是中心无爱着。<a id="a-3K"></a>无所住者不望报恩。<a id="a-3L"></a>不住色等者心不悕求可意诸境。<a id="a-3M"></a>复以何义不住彼耶。<a id="a-3N"></a>心存于己不能惠施故。<a id="a-3O"></a>若有悕求退失菩提故。<a id="a-3P"></a>复次不住于事者。<a id="a-3Q"></a>依资生施说。<a id="a-3R"></a>谓惠施者于所施财不应爱着。<a id="a-3S"></a>爱而行施心必生苦。<a id="a-3T"></a>或复施已还追悔故。<a id="a-3U"></a>无所住者。<a id="a-3V"></a>依无畏施说。<a id="a-3W"></a>谓诸菩萨修戒忍时。<a id="a-3X"></a>不应生心求彼果报。<a id="a-3Y"></a>不住色等者。<a id="a-3Z"></a>依法施说。<a id="a-3a"></a>法施有二果。<a id="a-3b"></a>谓现生他生。<a id="a-3c"></a>于此二中不应贪着。<a id="a-3d"></a>现生果者。<a id="a-3e"></a>谓所资用色等五境。<a id="a-3f"></a>此复云何。<a id="a-3g"></a>说法之人众所瞻敬。<a id="a-3h"></a>以妙色等妓乐香花饮食衣服而供养故。<a id="a-3i"></a>他生果者。<a id="a-3j"></a>依法境说。<a id="a-3k"></a>云何此中而亦不住。<a id="a-3l"></a>若诸菩萨证真实时。<a id="a-3m"></a>乃至法身亦无得故。<a id="a-3n"></a>云何修行六波罗蜜因得清净。<a id="a-3o"></a>经曰。<a id="a-3p"></a>须菩提菩萨应如是布施不住于相想如是等。<a id="a-3q"></a>此义云何。<a id="a-3r"></a>谓诸菩萨第一义中。<a id="a-3s"></a>施者受者及以施物。<a id="a-3t"></a>名义智境诸想不生。<a id="a-3u"></a>是即伏心因以清净。<a id="a-3v"></a>或曰有施者等可生福聚。<a id="a-3w"></a>三事并妄福于何有祸哉斯言第一义故不住于想。<a id="a-3x"></a>俗谛故行施。<a id="a-3y"></a>如是福聚难可度量。<a id="a-3z"></a>如十方虚空广遍无尽。<a id="a-40"></a>前因行处应赞其福。<a id="a-41"></a>此说者何降伏于心。<a id="a-42"></a>想不生故。<a id="a-43"></a>不生于想施方净故。<a id="a-44"></a>由清净因福无边故。</p>
  <p id="a45">自下一切修多罗问答遣疑。<a id="a-46"></a>持正法福德威力。<a id="a-47"></a>此威力成就一切法修行。<a id="a-48"></a>修行任运果因清净相。<a id="a-49"></a>一切众生如来藏性佛境界。<a id="a-4A"></a>见佛法身法界相。<a id="a-4B"></a>无住涅槃观察有为。<a id="a-4C"></a>世尊说已。</p>
  <p id="a4D">圣者须菩提疑曰。<a id="a-4E"></a>若菩萨施时法亦不住。<a id="a-4F"></a>云何以相好故行于施耶。<a id="a-4G"></a>百福相等功德法聚名为世尊。<a id="a-4H"></a>若不住法云何得成诸佛体相。<a id="a-4I"></a>为遣此疑经曰须菩提于意云何。<a id="a-4J"></a>可以相成就见如来不不也世尊如是等。<a id="a-4K"></a>相成就者是无常故。<a id="a-4L"></a>如经凡所有相皆是虚妄。<a id="a-4M"></a>诸相非相即非虚妄。<a id="a-4N"></a>非虚妄者所谓真实。<a id="a-4O"></a>以真实故名曰如来。<a id="a-4P"></a>诸相若存是虚诳矣。<a id="a-4Q"></a>如经应以诸相非相而见如来。<a id="a-4R"></a>即相征求无所得故。<a id="a-4S"></a>若能远离众果悕望。<a id="a-4T"></a>乃至法身亦无所得。<a id="a-4U"></a>然恒如是行不住施。<a id="a-4V"></a>即于佛身速致成满。</p>
  <p id="a4W">须菩提复疑曰。<a id="a-4X"></a>若三种施皆无所得为清净因。<a id="a-4Y"></a>了相空性为真实果。<a id="a-4Z"></a>于后世中谁其信乐。<a id="a-4a"></a>将无空说同乎石女。<a id="a-4b"></a>是故问言。<a id="a-4c"></a>颇有众生于未来世。<a id="a-4d"></a>后五十岁。<a id="a-4e"></a>法欲灭时闻此等经生实想不。<a id="a-4f"></a>为遣此疑经曰须菩提莫作是说。<a id="a-4g"></a>如是等后五十岁者。<a id="a-4h"></a>人寿百龄开为二分。<a id="a-4i"></a>初分五十教力增强。<a id="a-4j"></a>后渐衰减。<a id="a-4k"></a>佛涅槃已名未来世。<a id="a-4l"></a>此中正法将灭之时教力渐微。<a id="a-4m"></a>是故说为后五十岁。<a id="a-4n"></a>菩萨摩诃萨其义云何。<a id="a-4o"></a>于菩提处有决定心菩萨也。<a id="a-4p"></a>于一切众生誓兴利益摩诃萨也。<a id="a-4q"></a>云何复名有尸罗者。<a id="a-4r"></a>过去生中见无量佛咸供养故。<a id="a-4s"></a>供养有三种。<a id="a-4t"></a>一者给侍左右。<a id="a-4u"></a>二者严办所须。<a id="a-4v"></a>三者询承法要。<a id="a-4w"></a>能守护故名曰尸罗。<a id="a-4x"></a>谓能善守六情根故。<a id="a-4y"></a>彼复有三。<a id="a-4z"></a>一能离尸罗。<a id="a-50"></a>离于十不善业故。<a id="a-51"></a>二能作尸罗。<a id="a-52"></a>作于菩提分业故。<a id="a-53"></a>三能趣尸罗。<a id="a-54"></a>趣于第一义谛故云何复名有功德者。<a id="a-55"></a>种无贪等三善根故。<a id="a-56"></a>质直柔和及智悲等。<a id="a-57"></a>是名功德。<a id="a-58"></a>云何复名有智慧者。<a id="a-59"></a>了知生法二无我故。<a id="a-5A"></a>如是了知离于八想生法。<a id="a-5B"></a>各有四种想故。<a id="a-5C"></a>离生想者。<a id="a-5D"></a>经曰是诸菩萨无我想无众生想无命想无取者想。<a id="a-5E"></a>此义云何。<a id="a-5F"></a>有主宰用名之为我。<a id="a-5G"></a>谛观诸蕴无彼体相故。<a id="a-5H"></a>无我想安住常性名曰众生。<a id="a-5I"></a>诸蕴无常相续流转。<a id="a-5J"></a>无有一法是安住性故。<a id="a-5K"></a>无众生想。<a id="a-5L"></a>如有经说。<a id="a-5M"></a>汝今刹那亦生亦老亦死故无命想。<a id="a-5N"></a>诸蕴循环受诸异趣名为取者。<a id="a-5O"></a>是中无人能取诸趣。<a id="a-5P"></a>舍于现蕴而受后蕴。<a id="a-5Q"></a>如去故衣而着新衣。<a id="a-5R"></a>然依俗谛。<a id="a-5S"></a>譬如因质而现于像。<a id="a-5T"></a>质不至像而有像现。<a id="a-5U"></a>由前蕴故后蕴续生。<a id="a-5V"></a>前不至后而后相续。<a id="a-5W"></a>是故菩萨无取者想。<a id="a-5X"></a>此谓了知生无我性离法想者。<a id="a-5Y"></a>经曰无法想亦无非法想。<a id="a-5Z"></a>无想亦无非想。<a id="a-5a"></a>此复云何。<a id="a-5b"></a>第一义法本不生故无法想。<a id="a-5c"></a>以不生故亦无有灭故。<a id="a-5d"></a>无非法想。<a id="a-5e"></a>法非法分别离故无想。<a id="a-5f"></a>此言无想但显想无。<a id="a-5g"></a>非谓有法而名非想。<a id="a-5h"></a>复次虽第一义离一切想。<a id="a-5i"></a>而随世间言语想说。<a id="a-5j"></a>是故菩萨亦无非想。<a id="a-5k"></a>此谓了知法无我性。<a id="a-5l"></a>云何但说有尸罗等持戒种善。<a id="a-5m"></a>能起深信智慧见真生于实想。<a id="a-5n"></a>一切功德此俱摄故。<a id="a-5o"></a>复以何义言知见。<a id="a-5p"></a>彼令诸菩萨心勇励故。<a id="a-5q"></a>彼作是言。<a id="a-5r"></a>我今信解如来知见。<a id="a-5s"></a>应更专勤修诸善法。<a id="a-5t"></a>何故知见二俱说耶。<a id="a-5u"></a>为欲开显一切智故。<a id="a-5v"></a>此复云何。<a id="a-5w"></a>一切智者于诸境界朗然现觉。<a id="a-5x"></a>非如比智见烟知火。<a id="a-5y"></a>不能照了诸相差别。<a id="a-5z"></a>亦非如肉眼见粗近物。<a id="a-60"></a>细障远处则不能知。<a id="a-61"></a>但随说一或如彼故。<a id="a-62"></a>若诸菩萨起我等想及法等想。<a id="a-63"></a>有何过失。<a id="a-64"></a>因此生于我等执故。<a id="a-65"></a>云何我等想生我等执。<a id="a-66"></a>若生此执有其想故。<a id="a-67"></a>云何法等想生我等执。<a id="a-68"></a>我我所蕴中起法非法想。<a id="a-69"></a>非于无我土木等故。<a id="a-6A"></a>经曰不应取法不应取非法。<a id="a-6B"></a>此何义耶。<a id="a-6C"></a>舍二边故。<a id="a-6D"></a>法有性相尚不应取。<a id="a-6E"></a>何况非法本无性相。<a id="a-6F"></a>复次无分别者。<a id="a-6G"></a>善如法尚不取。<a id="a-6H"></a>况不善非法。<a id="a-6I"></a>或念言不善不应取。<a id="a-6J"></a>何故不取善。<a id="a-6K"></a>若善法亦不取者。<a id="a-6L"></a>佛何故三无数劫积集资粮。<a id="a-6M"></a>是故经言。<a id="a-6N"></a>以是义故如来常说如筏喻者。<a id="a-6O"></a>法尚应舍何况非法。<a id="a-6P"></a>此义云何。<a id="a-6Q"></a>如欲济川先应取筏。<a id="a-6R"></a>至彼岸已舍而去之。<a id="a-6S"></a>世尊亦尔。<a id="a-6T"></a>欲度苦流假资粮筏。<a id="a-6U"></a>超一切果登涅槃岸。<a id="a-6V"></a>乐因尚离何况苦因。<a id="a-6W"></a>如象胁经说。<a id="a-6X"></a>若出生死证涅槃界。<a id="a-6Y"></a>爱非爱果法非法因一切皆舍。</p>
  <p id="a6Z">复次疑曰。<a id="a-6a"></a>若证时法非法皆舍。<a id="a-6b"></a>何故世尊以一念相应正智。<a id="a-6c"></a>现觉诸法有所说耶。<a id="a-6d"></a>为遣此疑经曰须菩提于意云何。<a id="a-6e"></a>如来得阿耨多罗三藐三菩提耶。<a id="a-6f"></a>如来有所说法耶。<a id="a-6g"></a>如是等此明何义。<a id="a-6h"></a>显示世尊证于真实无法可取。<a id="a-6i"></a>言诸法者。<a id="a-6j"></a>顺俗名言非第一义。<a id="a-6k"></a>若法非法皆无所取。<a id="a-6l"></a>即依俗谛说名菩提非有实物。<a id="a-6m"></a>如说大梵诸佛如来证菩提者。<a id="a-6n"></a>谓无所得。<a id="a-6o"></a>若无所得。<a id="a-6p"></a>云何世尊有诸能事。<a id="a-6q"></a>如来本愿普利群生。<a id="a-6r"></a>我成正觉离诸分别不由作意。<a id="a-6s"></a>乃至众生生死未尽。<a id="a-6t"></a>随其种类欲乐不同。<a id="a-6u"></a>形相言音差别应现。<a id="a-6v"></a>于诸法性皆无所得。<a id="a-6w"></a>是得菩提亦名法身。<a id="a-6x"></a>菩提法身无所得故。<a id="a-6y"></a>虽无动念仍先誓力。<a id="a-6z"></a>无边色像以严其身。<a id="a-70"></a>十方国土周行不碍。<a id="a-71"></a>凡有见闻靡不蒙益。<a id="a-72"></a>圣者须菩提。<a id="a-73"></a>以菩提无生故。<a id="a-74"></a>密意答言。<a id="a-75"></a>无有少法如来所得。<a id="a-76"></a>非于无生而不现证。<a id="a-77"></a>如经如来所说法。<a id="a-78"></a>皆不可取不可说。<a id="a-79"></a>非法非非法。<a id="a-7A"></a>此义云何。<a id="a-7B"></a>无生者。<a id="a-7C"></a>非是法亦非非法。<a id="a-7D"></a>法非法分别境故。<a id="a-7E"></a>不可取不可说者。<a id="a-7F"></a>无能取说故。<a id="a-7G"></a>证无所得故。<a id="a-7H"></a>如经以无为相说名圣人。<a id="a-7I"></a>无为者。<a id="a-7J"></a>无所得义。<a id="a-7K"></a>无为相者。<a id="a-7L"></a>无所得自性义。<a id="a-7M"></a>圣人者。<a id="a-7N"></a>见真实义。</p>
  <p id="a7O">须菩提复念言。<a id="a-7P"></a>有尸罗等于经深信其福几何。<a id="a-7Q"></a>是故广明持法威力。<a id="a-7R"></a>经曰须菩提于意云何。<a id="a-7S"></a>若满三千大千世界七宝以用布施。<a id="a-7T"></a>乃至为他人说。<a id="a-7U"></a>如是等为他说者。<a id="a-7V"></a>谓于二谛有所得无所得。<a id="a-7W"></a>理善能开演不颠倒故。<a id="a-7X"></a>其福胜彼。<a id="a-7Y"></a>无量阿僧祇者。<a id="a-7Z"></a>非心所量无量也。<a id="a-7a"></a>六十位数所不能及阿僧祇也。<a id="a-7b"></a>福德聚即非福德聚者。<a id="a-7c"></a>财施虽多比持经福即为少故。<a id="a-7d"></a>持经福多二门成立。<a id="a-7e"></a>谓教及理。<a id="a-7f"></a>云何为教如有经言。<a id="a-7g"></a>施中最者所谓法施。<a id="a-7h"></a>今此宝施是财施摄。<a id="a-7i"></a>云何为理。<a id="a-7j"></a>财施虽获富饶之果。<a id="a-7k"></a>住于生死无常败坏。<a id="a-7l"></a>法施能成究竟功德。<a id="a-7m"></a>永断一切生死苦因。<a id="a-7n"></a>如经阿耨多罗三藐三菩提从此经出。<a id="a-7o"></a>诸佛如来从此经生。<a id="a-7p"></a>云何出生。<a id="a-7q"></a>依此法门心无所得。<a id="a-7r"></a>证无生理妙菩提故。<a id="a-7s"></a>又说诸法无生等义。<a id="a-7t"></a>是语律仪。<a id="a-7u"></a>从此生于众德身故。<a id="a-7v"></a>由身律仪相圆满业生化身故。<a id="a-7w"></a>复以何义。<a id="a-7x"></a>则施唯得大财位果。<a id="a-7y"></a>非诸佛因。<a id="a-7z"></a>经曰佛法者。<a id="a-80"></a>即非佛法是名佛法。<a id="a-81"></a>其义云何。<a id="a-82"></a>诸法体性空无所有。<a id="a-83"></a>此若开显是佛法身。<a id="a-84"></a>见有性者于法未悟。<a id="a-85"></a>依此密意说非佛法。<a id="a-86"></a>若知法无性觉故名佛。<a id="a-87"></a>此法佛有余人无。<a id="a-88"></a>是名佛法。<a id="a-89"></a>由持正法了法无性行于财施。<a id="a-8A"></a>不能如是法施福多。<a id="a-8B"></a>以斯义故。</p>
  <p id="a8C">复次疑曰。<a id="a-8D"></a>若所证法无有性者四圣果云何得成。<a id="a-8E"></a>不见世间无物有果。<a id="a-8F"></a>为遣此疑。<a id="a-8G"></a>经曰须菩提于意云何。<a id="a-8H"></a>须陀洹能作是念。<a id="a-8I"></a>我得须陀洹果不。<a id="a-8J"></a>须菩提言不也世尊如是等。<a id="a-8K"></a>何故名为须陀洹。<a id="a-8L"></a>以预于无得流故。<a id="a-8M"></a>云何无得。<a id="a-8N"></a>于色等境皆无得故。<a id="a-8O"></a>十有五念为见道。<a id="a-8P"></a>乘此向果名彼果向。<a id="a-8Q"></a>第十六念说为住果。<a id="a-8R"></a>人天二别极七返生。<a id="a-8S"></a>何故七生余七结故。<a id="a-8T"></a>七结者何。<a id="a-8U"></a>谓欲贪及嗔色无色爱掉慢无明。<a id="a-8V"></a>从此复断欲界中修所断惑。<a id="a-8W"></a>乃至五品名斯陀含向。<a id="a-8X"></a>是中复说二种家家。<a id="a-8Y"></a>谓天及人。<a id="a-8Z"></a>天家家者谓于天趣或于一天。<a id="a-8a"></a>或二三天。<a id="a-8b"></a>诸家流转而般涅槃。<a id="a-8c"></a>人家家者。<a id="a-8d"></a>谓于人趣或于此洲。<a id="a-8e"></a>或余洲中。<a id="a-8f"></a>诸家流转而般涅槃。<a id="a-8g"></a>尽第六品名住此果。<a id="a-8h"></a>更一来生此世间故。<a id="a-8i"></a>如是次第复断二品一生为间。<a id="a-8j"></a>当般涅槃。<a id="a-8k"></a>是即名阿那含向。<a id="a-8l"></a>九品永离名住此果。<a id="a-8m"></a>更不还生于欲界故。<a id="a-8n"></a>如是复断初禅地欲。<a id="a-8o"></a>乃至有顶第九品无间道时。<a id="a-8p"></a>一切说名阿罗汉向。<a id="a-8q"></a>此无间道亦名金刚喻定。<a id="a-8r"></a>以能永坏诸惑随眠。<a id="a-8s"></a>至解脱道名尽智。<a id="a-8t"></a>与漏尽得同时生故。<a id="a-8u"></a>如是名住阿罗汉果。<a id="a-8v"></a>应作自他利益事故。<a id="a-8w"></a>应为一切有贪著者所供养故。<a id="a-8x"></a>如是四人皆不作念我能得果。<a id="a-8y"></a>何以故。<a id="a-8z"></a>在证时无所得故。<a id="a-90"></a>如经实无有法名须陀洹。<a id="a-91"></a>乃至实无有法名阿罗汉。<a id="a-92"></a>何故不欲得果念耶。<a id="a-93"></a>若是念生有我等取。<a id="a-94"></a>离身见者无彼取故。<a id="a-95"></a>是故先说以无为相说名圣人。<a id="a-96"></a>无为相者。<a id="a-97"></a>空性相义。<a id="a-98"></a>须菩提述己所得证无是念。<a id="a-99"></a>曰如来说我无诤行第一我是离欲阿罗汉。<a id="a-9A"></a>我不作是念如是等。<a id="a-9B"></a>此义云何。<a id="a-9C"></a>若须菩提行于无诤不悟即空。<a id="a-9D"></a>何故如来赞言第一。<a id="a-9E"></a>言第一者悟即空故。<a id="a-9F"></a>如经以须菩提实无所行。<a id="a-9G"></a>诤者是何。<a id="a-9H"></a>所谓烦恼。<a id="a-9I"></a>离彼烦恼名无诤定。<a id="a-9J"></a>须菩提住于此定。<a id="a-9K"></a>障及诤皆不与俱故。<a id="a-9L"></a>随俗言无诤行无诤行也。<a id="a-9M"></a>复次疑曰。<a id="a-9N"></a>若预流等不得自果。<a id="a-9O"></a>云何世尊遇燃灯佛获无生忍。<a id="a-9P"></a>为遣此疑。<a id="a-9Q"></a>经曰须菩提于意云何。<a id="a-9R"></a>如来昔在然灯佛所。<a id="a-9S"></a>于法有所取不。<a id="a-9T"></a>须菩提言不也世尊如是等。<a id="a-9U"></a>此明何义。<a id="a-9V"></a>显示昔遇然灯佛时。<a id="a-9W"></a>以悟无生无法可取。<a id="a-9X"></a>言获忍者。<a id="a-9Y"></a>以俗谛故。<a id="a-9Z"></a>如说得菩提者谓无所得。<a id="a-9a"></a>复有经说。<a id="a-9b"></a>文殊师利我坐道场。<a id="a-9c"></a>无得而起金刚场。<a id="a-9d"></a>经又作是说。<a id="a-9e"></a>我所有法皆不可得。<a id="a-9f"></a>若声闻独觉及以如来。<a id="a-9g"></a>或曰。<a id="a-9h"></a>言语不能取于证法。<a id="a-9i"></a>非智不取。<a id="a-9j"></a>此说违经。<a id="a-9k"></a>经说第一义非智之所行。<a id="a-9l"></a>何况文字故。<a id="a-9m"></a>复次智所知境名所诠境。<a id="a-9n"></a>是二差别智之所证。<a id="a-9o"></a>名初不行。<a id="a-9p"></a>何义须说语不能取。<a id="a-9q"></a>斯或太简应具说。<a id="a-9r"></a>牙齿手足诸身分等不能取故。<a id="a-9s"></a>复次有余经中世尊自释。<a id="a-9t"></a>然灯佛所得无生智不取于法。<a id="a-9u"></a>如彼经言海慧当知。<a id="a-9v"></a>菩萨有四。<a id="a-9w"></a>所谓初发心菩萨。<a id="a-9x"></a>修行菩萨。<a id="a-9y"></a>不退转菩萨。<a id="a-9z"></a>一生补处菩萨。<a id="a-A0"></a>此中初发心菩萨见色相如来。<a id="a-A1"></a>修行菩萨见功德成就如来。<a id="a-A2"></a>不退转菩萨见法身如来。<a id="a-A3"></a>海慧一生补处菩萨。<a id="a-A4"></a>非色相见。<a id="a-A5"></a>非功德成就见。<a id="a-A6"></a>非法身见。<a id="a-A7"></a>何以故。<a id="a-A8"></a>彼菩萨以净慧眼而观察故。<a id="a-A9"></a>依净慧住依净慧行。<a id="a-AA"></a>净慧者无所行非戏论不复是见。<a id="a-AB"></a>何以故。<a id="a-AC"></a>见非见是二边远离二边。<a id="a-AD"></a>是即见佛。<a id="a-AE"></a>若见于佛即见自身。<a id="a-AF"></a>见身清净见佛清净。<a id="a-AG"></a>见佛清净者。<a id="a-AH"></a>见一切法。<a id="a-AI"></a>皆悉清净。<a id="a-AJ"></a>是中见清净智亦复清净。<a id="a-AK"></a>是名见佛。<a id="a-AL"></a>海慧我如是见然灯如来。<a id="a-AM"></a>得无生忍。<a id="a-AN"></a>证无得无所得理。<a id="a-AO"></a>即于此时上升虚空高七多罗树。<a id="a-AP"></a>一切智智明了现前。<a id="a-AQ"></a>断众见品超诸分别。<a id="a-AR"></a>异分别遍分别。<a id="a-AS"></a>不住一切识之境界。<a id="a-AT"></a>得六万三昧。<a id="a-AU"></a>然灯如来即授我记。<a id="a-AV"></a>汝于来世当得作佛号释迦牟尼。<a id="a-AW"></a>是授记声不至于耳。<a id="a-AX"></a>亦非余智之所能知。<a id="a-AY"></a>亦非我惛蒙都无所觉。<a id="a-AZ"></a>然无所得亦无佛想。<a id="a-Aa"></a>无我想无授记说授记想。<a id="a-Ab"></a>乃至广说。<a id="a-Ac"></a>言无想者。<a id="a-Ad"></a>显是智证而无所取。<a id="a-Ae"></a>想者心法非是语故。<a id="a-Af"></a>当知此中说智之境。<a id="a-Ag"></a>是故言以净慧眼而观察故。<a id="a-Ah"></a>复次无生忍者是心法。<a id="a-Ai"></a>非语法故。<a id="a-Aj"></a>复次证于无得无所得者。<a id="a-Ak"></a>以法无性无能取得。<a id="a-Al"></a>此无得理有可得耶。<a id="a-Am"></a>都无所得岂智能取。<a id="a-An"></a>复次断众见品。<a id="a-Ao"></a>超诸分别见品分别智法非语。<a id="a-Ap"></a>复次不住一切识之境界。<a id="a-Aq"></a>不言不住一切语境故。<a id="a-Ar"></a>无所取是智境界。<a id="a-As"></a>云何余师固谓遮语。</p>
  <p id="aAt">复次疑曰。<a id="a-Au"></a>若智亦不能取诸佛法。<a id="a-Av"></a>何故菩萨以智取佛土功德而兴誓愿。<a id="a-Aw"></a>为遣此疑。<a id="a-Ax"></a>经曰须菩提。<a id="a-Ay"></a>若菩萨作是言。<a id="a-Az"></a>我成就庄严佛国土。<a id="a-B0"></a>是人不实语如是等。<a id="a-B1"></a>众妙珍绮悦可于心名为庄严。<a id="a-B2"></a>彼有体相色等性故。<a id="a-B3"></a>第一义中斯不可得。<a id="a-B4"></a>说非庄严也。<a id="a-B5"></a>而依俗谛以智成就是名庄严也。<a id="a-B6"></a>菩萨应如是不生。<a id="a-B7"></a>有住心者我作我成就。<a id="a-B8"></a>如是住心不应生故。<a id="a-B9"></a>不应住色等生心者。<a id="a-BA"></a>于色等果不应求故。<a id="a-BB"></a>应无所住而生其心者。<a id="a-BC"></a>以智成就而不住。<a id="a-BD"></a>彼如是心应生故。<a id="a-BE"></a>复次疑曰。<a id="a-BF"></a>若不取一切法。<a id="a-BG"></a>云何诸佛取遍满自在身耶。<a id="a-BH"></a>为遣此疑。<a id="a-BI"></a>经曰须菩提。<a id="a-BJ"></a>譬如有人身如须弥山王如是等。<a id="a-BK"></a>此喻显示彼相似法自在之身。<a id="a-BL"></a>其义云何。<a id="a-BM"></a>如须弥山由共业力。<a id="a-BN"></a>虽无分别而生大体。<a id="a-BO"></a>如来亦尔。<a id="a-BP"></a>于无量劫修诸福行。<a id="a-BQ"></a>虽获大身不由分别。<a id="a-BR"></a>如来何故。<a id="a-BS"></a>同须弥山无分别耶。<a id="a-BT"></a>第一义中山及色身无体性故。<a id="a-BU"></a>是形相者。<a id="a-BV"></a>皆有为故。<a id="a-BW"></a>如经何以故佛说非身是名为身。<a id="a-BX"></a>非谓有身名为大身。</p>
  <p id="aBY">复次显示受持正法。<a id="a-BZ"></a>其福甚多。<a id="a-Ba"></a>是故此中重说譬喻。<a id="a-Bb"></a>经曰如恒河中所有沙数如是沙等恒河。<a id="a-Bc"></a>于意云何。<a id="a-Bd"></a>是诸恒河沙宁为多不如是等此之胜喻何不先举。<a id="a-Be"></a>以诸凡夫未见真实。<a id="a-Bf"></a>先为广说不生信解。<a id="a-Bg"></a>渐次闻之乃生信故。</p>
  <p id="aBh">复次受持福多。<a id="a-Bi"></a>以十三种因而得成就。<a id="a-Bj"></a>所谓处可恭敬故。<a id="a-Bk"></a>人可尊崇故。<a id="a-Bl"></a>一切胜因故。<a id="a-Bm"></a>彼义无上故。<a id="a-Bn"></a>越外内多故。<a id="a-Bo"></a>胜佛色因故。<a id="a-Bp"></a>超内施福故。<a id="a-Bq"></a>同佛出现故。<a id="a-Br"></a>希能信解故。<a id="a-Bs"></a>难有修行故。<a id="a-Bt"></a>信修果大故。<a id="a-Bu"></a>信解成就故。<a id="a-Bv"></a>威力无上故。<a id="a-Bw"></a>世尊何故。<a id="a-Bx"></a>殷勤说此诸因相耶。<a id="a-By"></a>以诸众生行资生施求财位果。<a id="a-Bz"></a>不持正法断诸苦因。<a id="a-C0"></a>此中处可恭敬者。<a id="a-C1"></a>经曰复次须菩提。<a id="a-C2"></a>随所有处说是法门。<a id="a-C3"></a>乃至一四句颂。<a id="a-C4"></a>当知此处即是支提如是等。<a id="a-C5"></a>人可尊崇者。<a id="a-C6"></a>经曰当知是人成就最上希有之法如是等。<a id="a-C7"></a>一切胜因者。<a id="a-C8"></a>经曰当何名此法门。<a id="a-C9"></a>乃至名为般若波罗蜜如是等。<a id="a-CA"></a>此义云何。<a id="a-CB"></a>诸佛菩萨以般若波罗蜜。<a id="a-CC"></a>于世出世最胜了知。<a id="a-CD"></a>今此法门如是教故。<a id="a-CE"></a>云何知然。<a id="a-CF"></a>如经即非波罗蜜故。<a id="a-CG"></a>此复云何。<a id="a-CH"></a>智功德岸无能量者。<a id="a-CI"></a>复次非彼岸者。<a id="a-CJ"></a>谓三界法智能称量知不坚固第一义本性无生。<a id="a-CK"></a>是故说言非波罗蜜。<a id="a-CL"></a>彼义无上者。<a id="a-CM"></a>即如是义无有上故。<a id="a-CN"></a>如经须菩提于意云何。<a id="a-CO"></a>如来有所说法不如是等。<a id="a-CP"></a>此义云何。<a id="a-CQ"></a>以般若波罗蜜中无法可得。<a id="a-CR"></a>是故如来亦不能以文字而说。<a id="a-CS"></a>唯此分量说名菩提。<a id="a-CT"></a>如有经言空中鸟迹不可得。<a id="a-CU"></a>菩提性亦复如是。<a id="a-CV"></a>言菩萨者。<a id="a-CW"></a>于无得中能觉了故。<a id="a-CX"></a>越外多者。<a id="a-CY"></a>经曰三千大千世界所有微尘是为多不如是等。<a id="a-CZ"></a>此中举大千界微尘数多。<a id="a-Ca"></a>为欲对显受持之福。<a id="a-Cb"></a>云何显耶。<a id="a-Cc"></a>比持经福即非多故。<a id="a-Cd"></a>如经是诸微尘如来说非微尘。<a id="a-Ce"></a>非微尘者显非多义。<a id="a-Cf"></a>若以非多名非微尘者。<a id="a-Cg"></a>云何复说是名微尘。<a id="a-Ch"></a>依自分限。<a id="a-Ci"></a>是一大千微尘数故。<a id="a-Cj"></a>越内多者。<a id="a-Ck"></a>经曰所有世界如来说非世界等。<a id="a-Cl"></a>此中世界者。<a id="a-Cm"></a>谓众生界。<a id="a-Cn"></a>大千界中一一众生。<a id="a-Co"></a>出息入息微尘刹那皆亦多故。<a id="a-Cp"></a>非世界等如微尘说胜佛色因者。<a id="a-Cq"></a>经曰可以三十二相见如来不如是等。<a id="a-Cr"></a>此明何义。<a id="a-Cs"></a>显示法身无相为体。<a id="a-Ct"></a>如经三十二相即是非相非相者。<a id="a-Cu"></a>非法身相是名相者。<a id="a-Cv"></a>是佛色身丈夫之相。<a id="a-Cw"></a>受持等福是法身因。<a id="a-Cx"></a>非诸相因。<a id="a-Cy"></a>是故此福最为殊胜。<a id="a-Cz"></a>超内施福者。<a id="a-D0"></a>经曰若善男子善女人。<a id="a-D1"></a>以恒河沙等身布施。<a id="a-D2"></a>乃至其福胜彼无量阿僧祇。<a id="a-D3"></a>此何所因是财施故。<a id="a-D4"></a>舍身尚尔况外物耶。<a id="a-D5"></a>云何名为同佛出现。<a id="a-D6"></a>佛兴于世薄福难逢。<a id="a-D7"></a>此经亦然。<a id="a-D8"></a>预闻者少。<a id="a-D9"></a>如经尔时须菩提。<a id="a-DA"></a>闻此法门深生信解。<a id="a-DB"></a>悲泣雨泪扪泪而白佛言。<a id="a-DC"></a>希有世尊如是等。<a id="a-DD"></a>须菩提阿罗汉人。<a id="a-DE"></a>随佛觉悟于此正法。<a id="a-DF"></a>昔尚不闻。<a id="a-DG"></a>是故希有同于佛现。<a id="a-DH"></a>希能信解者。<a id="a-DI"></a>经曰若复有人。<a id="a-DJ"></a>得闻此经生于实想。<a id="a-DK"></a>当知成就最上希有如是等。<a id="a-DL"></a>实想者。<a id="a-DM"></a>谓闻此法门是无边福因。<a id="a-DN"></a>以为实故。<a id="a-DO"></a>复次谓闻难得同于佛兴。<a id="a-DP"></a>以为实故。<a id="a-DQ"></a>复次谓闻此说一切法无生无所得等。<a id="a-DR"></a>以为实故。<a id="a-DS"></a>若一切法无生。<a id="a-DT"></a>何故言当生实想。<a id="a-DU"></a>虽生实想不坏无生。<a id="a-DV"></a>如经实想者。<a id="a-DW"></a>即是非想。<a id="a-DX"></a>是故当知生实想者。<a id="a-DY"></a>依俗谛说第一义。<a id="a-DZ"></a>即非实想。<a id="a-Da"></a>复次俗谛名实想者。<a id="a-Db"></a>俗谛之想。<a id="a-Dc"></a>是人虽信诸法无生。<a id="a-Dd"></a>而不舍俗谛法故。<a id="a-De"></a>以是当得最上希有。<a id="a-Df"></a>难有修行者。<a id="a-Dg"></a>经曰我今得闻如是法门信解受持不足为难如是等。<a id="a-Dh"></a>信修果大者。<a id="a-Di"></a>经曰是诸众生无复我想众生想命想取者想如是等。<a id="a-Dj"></a>此义云何。<a id="a-Dk"></a>以于此经信及行故。<a id="a-Dl"></a>了生无我性。<a id="a-Dm"></a>不生我等想。<a id="a-Dn"></a>何以故。<a id="a-Do"></a>有所取我是中乃生能取想故。<a id="a-Dp"></a>彼能取想。<a id="a-Dq"></a>随俗言说第一义即是非想。<a id="a-Dr"></a>何以故。<a id="a-Ds"></a>诸佛世尊证法无我。<a id="a-Dt"></a>远离一切分别想故。<a id="a-Du"></a>诸佛体相名为大果。<a id="a-Dv"></a>信解成就者。<a id="a-Dw"></a>经曰若复有人。<a id="a-Dx"></a>得闻是经不惊不怖不畏如是等。<a id="a-Dy"></a>此中不惊者。<a id="a-Dz"></a>谓于诸法无生之理。<a id="a-E0"></a>心不惊愕趣生道故。<a id="a-E1"></a>不怖者。<a id="a-E2"></a>谓于诸法无和合相心不怖惧。<a id="a-E3"></a>而于世俗和合相中。<a id="a-E4"></a>相续分别执为实故。<a id="a-E5"></a>不畏者。<a id="a-E6"></a>心不如是永决定故。<a id="a-E7"></a>复次不惊等者。<a id="a-E8"></a>如其次第。<a id="a-E9"></a>谓闻法时思惟时修习时心安不动。<a id="a-EA"></a>众生等想已远离故。<a id="a-EB"></a>威力无上者。<a id="a-EC"></a>经曰须菩提如来说第一波罗蜜。<a id="a-ED"></a>须菩提此第一波罗蜜。<a id="a-EE"></a>如来说彼无量诸佛亦如是说如是等。<a id="a-EF"></a>云何名第一。<a id="a-EG"></a>无与等者故。<a id="a-EH"></a>云何无与等一切佛法中威力最胜故。<a id="a-EI"></a>一切诸佛同演说故。<a id="a-EJ"></a>以如是等十三种因。<a id="a-EK"></a>持经之福多于宝施。<a id="a-EL"></a>复次疑曰。<a id="a-EM"></a>若一切佛法中般若波罗蜜最为上者何用勤苦行余度耶。<a id="a-EN"></a>为遣此疑。<a id="a-EO"></a>示现般若摄持余度。<a id="a-EP"></a>经曰须菩提如来忍辱波罗蜜即非波罗蜜如是等。<a id="a-EQ"></a>非波罗蜜者。<a id="a-ER"></a>远离此分别心故。<a id="a-ES"></a>云何无分别。<a id="a-ET"></a>经曰。<a id="a-EU"></a>如我昔为歌利王割截支体我于尔时无我想无众生想无命想无取者想。<a id="a-EV"></a>如是等此义云何。<a id="a-EW"></a>若有我等想。<a id="a-EX"></a>即见有自他。<a id="a-EY"></a>他来犯己必生嗔恨。<a id="a-EZ"></a>若谓无分别想是愚痴心。<a id="a-Ea"></a>痴心作因嗔念还起。<a id="a-Eb"></a>于彼王所孰能不校。<a id="a-Ec"></a>以不校故证知无想。<a id="a-Ed"></a>亦非无想。<a id="a-Ee"></a>无想者所谓无我等想。<a id="a-Ef"></a>无自他想及嗔恨想。<a id="a-Eg"></a>非无想者。<a id="a-Eh"></a>谓非愚痴。<a id="a-Ei"></a>何故愚痴名为无想。<a id="a-Ej"></a>不能观察是应作是不应作故。<a id="a-Ek"></a>复次无想亦非无想者。<a id="a-El"></a>离于想无想染着分别故。<a id="a-Em"></a>此已说被虐害时摄持忍辱。<a id="a-En"></a>复欲显示余时摄持。<a id="a-Eo"></a>经曰。<a id="a-Ep"></a>又念过去于五百世作忍辱仙人如是等。<a id="a-Eq"></a>此显往昔未遇恶王。<a id="a-Er"></a>已于多生断我等想。<a id="a-Es"></a>皆由般若摄持力故。<a id="a-Et"></a>复欲显示摄持菩提。<a id="a-Eu"></a>经曰。<a id="a-Ev"></a>菩萨应离一切想发阿耨多罗三藐三菩提心。<a id="a-Ew"></a>以离诸想得菩提故。<a id="a-Ex"></a>如说坐于菩提座永断一切想。<a id="a-Ey"></a>云何离想耶。<a id="a-Ez"></a>经曰。<a id="a-F0"></a>不应住色生心。<a id="a-F1"></a>不应住声香味触法生心。<a id="a-F2"></a>应生无所住心。<a id="a-F3"></a>若生无所住心者。<a id="a-F4"></a>云何住菩提而发心耶。<a id="a-F5"></a>以住菩提故无所住。<a id="a-F6"></a>如经何以故如是住者。<a id="a-F7"></a>即为非住。<a id="a-F8"></a>此义云何。<a id="a-F9"></a>如是住者俗谛故。<a id="a-FA"></a>非住者第一义故。<a id="a-FB"></a>复次言住菩提即是非住。<a id="a-FC"></a>如有经说。<a id="a-FD"></a>菩提无住处是故非住。<a id="a-FE"></a>是住菩提之异名也。<a id="a-FF"></a>已说般若摄持忍辱。<a id="a-FG"></a>摄持余度其相云何经曰。<a id="a-FH"></a>是故佛说菩萨心不住色布施。<a id="a-FI"></a>不住声香味触法布施。<a id="a-FJ"></a>三施摄六如前说故。<a id="a-FK"></a>五波罗蜜离于施物施者受者。<a id="a-FL"></a>三种分别。<a id="a-FM"></a>即是般若波罗蜜相故。<a id="a-FN"></a>持余度其义得成。<a id="a-FO"></a>如说五波罗蜜。<a id="a-FP"></a>若离般若如阙目者而无导师。<a id="a-FQ"></a>为显示彼方便故。<a id="a-FR"></a>经曰。<a id="a-FS"></a>菩萨为利益一切众生应如是布施。<a id="a-FT"></a>或念言若不住法而行施者。<a id="a-FU"></a>云何为利益众生。<a id="a-FV"></a>是故经言。<a id="a-FW"></a>一切众生想即是非想为利益者。<a id="a-FX"></a>俗谛言说第一义即是非想。<a id="a-FY"></a>何以故。<a id="a-FZ"></a>以众生想取诸众生。<a id="a-Fa"></a>计与蕴异或不异等。<a id="a-Fb"></a>第一义中皆不可得。<a id="a-Fc"></a>如经是诸众生即非众生。<a id="a-Fd"></a>此显远离智及所知二种分别。<a id="a-Fe"></a>言非想者显智无性。<a id="a-Ff"></a>非众生者。<a id="a-Fg"></a>所知无性彼二无性。<a id="a-Fh"></a>如来证了诸想永除。<a id="a-Fi"></a>证无性故。</p>
 </body>
</html>