<!doctype html>
<html id="z3IBVX810F" data-ver="786">
 <head>
  <meta charset="utf-8">
  <meta author="护法菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">成唯识宝生论卷第三</h1>
  <p id="a2">论曰。<a id="a-3"></a>奈洛迦波罗如猎鹿者。<a id="a-4"></a>如是应知。<a id="a-5"></a>非但不受相害之苦。<a id="a-6"></a>然于器处共相之苦。<a id="a-7"></a>亦复不受此之狱卒能害彼故。<a id="a-8"></a>若异此者。<a id="a-9"></a>彼在热铁融沸地上受烧然苦不能忍时。<a id="a-A"></a>如何此际能逼害他。<a id="a-B"></a>于此热地身动转时。<a id="a-C"></a>那洛迦类自身支节。<a id="a-D"></a>尚不能持。<a id="a-E"></a>岂况更能有所为作。<a id="a-F"></a>然而但可于热铁中洋沸腾涌。<a id="a-G"></a>身由他制无片自在。<a id="a-H"></a>然彼狱卒勇健害他。<a id="a-I"></a>是故定知不受彼苦。<a id="a-J"></a>犹若厨人遥执铁铲于热油内转彼煎鱼。<a id="a-K"></a>或将狱卒为那洛迦。<a id="a-L"></a>以其相害无功能故。<a id="a-M"></a>尔者便成违狱卒义。<a id="a-N"></a>然由那洛迦类受烧害时不能相害。<a id="a-O"></a>若尔便成不是狱卒。<a id="a-P"></a>言那洛迦奈洛迦波罗立为宗者。<a id="a-Q"></a>有违宗过。<a id="a-R"></a>又复若言。<a id="a-S"></a>受彼热铁极苦触故。<a id="a-T"></a>诸那洛迦不能害彼。<a id="a-U"></a>如以生命置炎炭中。<a id="a-V"></a>或可斯类不沾此苦。<a id="a-W"></a>如睹史天。<a id="a-X"></a>此显狱卒。<a id="a-Y"></a>非那洛迦。<a id="a-Z"></a>即于此见外人别释。<a id="a-a"></a>引经为证。<a id="a-b"></a>极成乖失。<a id="a-c"></a>然而暂为少慧之辈。<a id="a-d"></a>显其僻见略举疏条。<a id="a-e"></a>彼便难曰。<a id="a-f"></a>于地狱处。<a id="a-g"></a>狱卒之流不受苦者。<a id="a-h"></a>我不许故。<a id="a-i"></a>如经说云。<a id="a-j"></a>汝等苾刍。<a id="a-k"></a>有奈洛迦名六触处。<a id="a-l"></a>若诸有情生在彼中。<a id="a-m"></a>彼若以眼视诸色时。<a id="a-n"></a>咸悉了见不可爱事。<a id="a-o"></a>实彼有情有如斯事。<a id="a-p"></a>狱卒非情何所观见。<a id="a-q"></a>对执不许有情论者。<a id="a-r"></a>便是共聚咀嚼虚空。<a id="a-s"></a>彼设难云。<a id="a-t"></a>诸那洛迦受彼苦时。<a id="a-u"></a>有其差别得异身故。<a id="a-v"></a>如一无间多无间罪。<a id="a-w"></a>此亦未能闲他意趣。<a id="a-x"></a>如前所云。<a id="a-y"></a>生奈洛迦有情之类受苦切时。<a id="a-z"></a>简于余趣所有苦毒。<a id="a-10"></a>然彼狱中所有共苦咸悉同受。<a id="a-11"></a>然于彼处由重业风惊飙猛烈。<a id="a-12"></a>身遭极苦一无间者。<a id="a-13"></a>则不受之。<a id="a-14"></a>望彼多种无间猛苦。<a id="a-15"></a>不同受故便成不定。<a id="a-16"></a>为显斯事除彼狱卒。<a id="a-17"></a>诸那洛迦无斯差别。<a id="a-18"></a>彼趣同苦咸悉受故。<a id="a-19"></a>即所立宗无异宗处。<a id="a-1A"></a>转生道理何成不定。<a id="a-1B"></a>然一无间受同苦故。<a id="a-1C"></a>有外难云。<a id="a-1D"></a>由其狱卒不受苦者。<a id="a-1E"></a>斯非正答。<a id="a-1F"></a>有不定故。<a id="a-1G"></a>然且不应作斯定判。<a id="a-1H"></a>见一受苦。<a id="a-1I"></a>令余亦然。<a id="a-1J"></a>现见世间共睹斯事。<a id="a-1K"></a>如羊骆驼被蝎蜇时。<a id="a-1L"></a>遂便致死。<a id="a-1M"></a>鸟之一分将以为食。<a id="a-1N"></a>且据傍生有斯差异。<a id="a-1O"></a>于人趣中亦复见有一不受苦。<a id="a-1P"></a>如患块者。<a id="a-1Q"></a>医人遂便蹈热铁上。<a id="a-1R"></a>即以热脚蹋于病处。<a id="a-1S"></a>病人虽受极苦。<a id="a-1T"></a>医足曾无痛处。<a id="a-1U"></a>然而有情实无差别。<a id="a-1V"></a>此亦由其奈洛迦趣俱生苦法以不见故。<a id="a-1W"></a>遂不名此为那洛迦。<a id="a-1X"></a>见蜇毒等能断命根。<a id="a-1Y"></a>此亦但是呈其广见。<a id="a-1Z"></a>巧识俗途非关所论。<a id="a-1a"></a>契理之事。<a id="a-1b"></a>若云但据趣之相似。<a id="a-1c"></a>是彼趣收于斯宗处。<a id="a-1d"></a>即彼趣中见有不受彼趣之苦。<a id="a-1e"></a>显他宗有不定过者。<a id="a-1f"></a>此亦未解我成立义。<a id="a-1g"></a>当趣所有决定之苦。<a id="a-1h"></a>彼不共受是前作用能立义故。<a id="a-1i"></a>然非人畜在彼趣生。<a id="a-1j"></a>准彼法式须定受者。<a id="a-1k"></a>而不受之。<a id="a-1l"></a>所云羊等遭蝎毒时。<a id="a-1m"></a>有断命苦。<a id="a-1n"></a>或被热足所生之痛。<a id="a-1o"></a>若全不受彼趣苦故。<a id="a-1p"></a>非彼趣性可有斯愆。<a id="a-1q"></a>有异执云。<a id="a-1r"></a>然而狱卒由自他业增上所生不被害故。<a id="a-1s"></a>互相苦刻。<a id="a-1t"></a>他不许也。<a id="a-1u"></a>我今谓汝。<a id="a-1v"></a>而于自见乐着昏心。<a id="a-1w"></a>设在虚空步步颠蹶。<a id="a-1x"></a>奈洛迦波罗非他所害故。<a id="a-1y"></a>他逼所生所有苦痛必定不受。<a id="a-1z"></a>是其所许。<a id="a-20"></a>然而执云不受彼处形害苦者。<a id="a-21"></a>与谁助力。<a id="a-22"></a>此转难曰。<a id="a-23"></a>虽复有斯更互相害。<a id="a-24"></a>由作用别致使位殊。<a id="a-25"></a>犹如所缚能缚之异。<a id="a-26"></a>尔者还将自语返破己宗。<a id="a-27"></a>由匪同时能缚所缚。<a id="a-28"></a>更互容为系绊之事。<a id="a-29"></a>若言彼二次第而为。<a id="a-2A"></a>此亦非理。<a id="a-2B"></a>由非受系名为被缚。<a id="a-2C"></a>及其缚彼为能缚者。<a id="a-2D"></a>然而此二纵令苦次。<a id="a-2E"></a>于那洛迦亦不能立。<a id="a-2F"></a>若受墋毒极苦之时非那洛迦。<a id="a-2G"></a>若被他害。<a id="a-2H"></a>遭彼恼时是那洛迦。<a id="a-2I"></a>是不应许。<a id="a-2J"></a>一相续形有生有死。<a id="a-2K"></a>成大过故。<a id="a-2L"></a>同在一时更互相害。<a id="a-2M"></a>不容成故。<a id="a-2N"></a>由非一念是卒还非能为此计。<a id="a-2O"></a>若救转计虽同一趣。<a id="a-2P"></a>由作用别名号便异。<a id="a-2Q"></a>一名那洛迦。<a id="a-2R"></a>一号狱卒。<a id="a-2S"></a>犹如人趣非典狱者有被枷者。<a id="a-2T"></a>此亦非理。<a id="a-2U"></a>不托彼故。<a id="a-2V"></a>由非仗托作用差别说那洛迦如被缚者。<a id="a-2W"></a>然此但由趣为因故。<a id="a-2X"></a>斯乃如何舍其狱卒。<a id="a-2Y"></a>是故定知位有差别。<a id="a-2Z"></a>由非趣同作斯缘绪。<a id="a-2a"></a>能所缚殊由作用别之所为故。<a id="a-2b"></a>理应随彼而作分位。<a id="a-2c"></a>诚无有违。<a id="a-2d"></a>若时许乐阶位别者。<a id="a-2e"></a>应须共许诸那洛迦非狱卒也。<a id="a-2f"></a>于我所宗唯尔是要。<a id="a-2g"></a>由此与前能立之义。<a id="a-2h"></a>善符顺故。<a id="a-2i"></a>若许实有那洛迦性。<a id="a-2j"></a>由作用别。<a id="a-2k"></a>有时名作掌狱者故。<a id="a-2l"></a>斯之执见所有阶位便。<a id="a-2m"></a>成无失然。<a id="a-2n"></a>则许有阶级殊途如。<a id="a-2o"></a>有颂云。</p>
  <p id="a2p">多嗔为墋业　　好行罪恶事</p>
  <p id="a2q">见苦心欢悦　　当生琰摩卒</p>
  <p id="a2r">由非此相那洛迦有。<a id="a-2s"></a>若此伽他是实义者。<a id="a-2t"></a>如何辄尔作如是言。<a id="a-2u"></a>其狱卒等非有情数。<a id="a-2v"></a>随那洛迦所见之相。<a id="a-2w"></a>作如斯说。<a id="a-2x"></a>理复何违。<a id="a-2y"></a>诸近见者。<a id="a-2z"></a>由睹于他举动差别。<a id="a-30"></a>为所量故测度彼心。<a id="a-31"></a>然本在识种子熟时。<a id="a-32"></a>随有如是相状差别。<a id="a-33"></a>而起分别。<a id="a-34"></a>随彼所见佛作斯说。<a id="a-35"></a>欲令波跛恶业有情断除罪见。<a id="a-36"></a>于奈洛迦极恶之处。<a id="a-37"></a>彰显恶业所生苦报。<a id="a-38"></a>随彼情见。<a id="a-39"></a>于其识外说非爱事。<a id="a-3A"></a>礭论实理咸是内缘似相而现。<a id="a-3B"></a>固无违也。</p>
  <p id="a3C">有异执云。<a id="a-3D"></a>虽复更相俱为苦害。<a id="a-3E"></a>此等阶级不越常途。<a id="a-3F"></a>由非此时有其定位。<a id="a-3G"></a>被害之者名那洛迦。<a id="a-3H"></a>能害之人号波罗矣。<a id="a-3I"></a>是故定知。<a id="a-3J"></a>诸那洛迦正被害时。<a id="a-3K"></a>无有便成狱卒之过。</p>
  <p id="a3L">执此计时于我所成狱卒事用。<a id="a-3M"></a>曾无片许令爱乐耶。<a id="a-3N"></a>有说此由业力有斯异状。<a id="a-3O"></a>随逐有情还非一准。<a id="a-3P"></a>由此先曾更相恼害。<a id="a-3Q"></a>复于狱处共为刑戮。<a id="a-3R"></a>彼此逼害遭诸痛苦。<a id="a-3S"></a>若有生命自无身力。<a id="a-3T"></a>能害于他但知忍苦。<a id="a-3U"></a>更无余暇。<a id="a-3V"></a>由彼有情先共为怨。<a id="a-3W"></a>故使今时更相苦害。<a id="a-3X"></a>彼皆是此那洛迦者。<a id="a-3Y"></a>而彼展转共相害事。<a id="a-3Z"></a>非他所许。<a id="a-3a"></a>随其自业识相生故。<a id="a-3b"></a>而云非是狱卒性故。<a id="a-3c"></a>彼非能害此出过言。<a id="a-3d"></a>全无意况。<a id="a-3e"></a>若被害者许是那洛迦。<a id="a-3f"></a>然能害者即不受。<a id="a-3g"></a>斯苦有说于同一趣诸狱卒类未必要须同形量等然与彼卒墋毒可畏。<a id="a-3h"></a>见便生怖。<a id="a-3i"></a>高大形躯非常威壮。<a id="a-3j"></a>设有形量可容相似。<a id="a-3k"></a>然彼身形含毒可畏。<a id="a-3l"></a>如篾戾车。<a id="a-3m"></a>见便悚惧。<a id="a-3n"></a>是能害者。<a id="a-3o"></a>设使此类躯貌矬[坐*委]。<a id="a-3p"></a>由其禀性是猛利故。<a id="a-3q"></a>纵令敌者形状伟大。<a id="a-3r"></a>情不比数事同草芥。<a id="a-3s"></a>陵篾彼徒力有容裕。<a id="a-3t"></a>此亦未能闲他意趣幽邃深义。<a id="a-3u"></a>然彼疏失。<a id="a-3v"></a>我且恕之。<a id="a-3w"></a>诸那洛迦更互相害事亦不殊。<a id="a-3x"></a>形量力等必须相似。<a id="a-3y"></a>有时虽复作如斯说。<a id="a-3z"></a>乘兹语势遂即难言。<a id="a-40"></a>未必要须形量相似。<a id="a-41"></a>此欲共谁而为击难。<a id="a-42"></a>诸有忖度自身勇力。<a id="a-43"></a>于他决胜便无怖心。<a id="a-44"></a>如是许时。<a id="a-45"></a>由其墋害或复威严者。<a id="a-46"></a>斯乃诚为无义言也。<a id="a-47"></a>由切逼迫生极怖故。<a id="a-48"></a>非能害者。<a id="a-49"></a>作成立时道其极怖。<a id="a-4A"></a>作便成过。<a id="a-4B"></a>方便显斯差别之相。<a id="a-4C"></a>仁今更复成立墋害。<a id="a-4D"></a>及以威严。<a id="a-4E"></a>此则便成大为恩造。<a id="a-4F"></a>能为善伴增我光辉。<a id="a-4G"></a>如上所言。<a id="a-4H"></a>得差别体。<a id="a-4I"></a>地狱器苦不同受之。<a id="a-4J"></a>或诸猛火由业力故便无烧苦。<a id="a-4K"></a>斯则自非。<a id="a-4L"></a>善友谁能辄作斯说。<a id="a-4M"></a>凡是密友性善之人。<a id="a-4N"></a>不论夷险常为恩益。<a id="a-4O"></a>为欲显其不受烧苦故致斯言。<a id="a-4P"></a>然于此时助成立义。<a id="a-4Q"></a>即是显出善友之意。<a id="a-4R"></a>由其不受彼之苦故。<a id="a-4S"></a>意欲成立非那洛迦。<a id="a-4T"></a>今复更云。<a id="a-4U"></a>由其业力说有大火。<a id="a-4V"></a>言不烧者。<a id="a-4W"></a>斯则真成立唯识义。<a id="a-4X"></a>由无实火但唯业力能坏自性。<a id="a-4Y"></a>既定不受如斯苦故。<a id="a-4Z"></a>便成此火自性元无。<a id="a-4a"></a>然有实性。<a id="a-4b"></a>是宗所许。<a id="a-4c"></a>若也许其是识现相事体元无。<a id="a-4d"></a>此由业力故无实火。<a id="a-4e"></a>斯成应理。<a id="a-4f"></a>由其先业为限齐故。<a id="a-4g"></a>若异此者。<a id="a-4h"></a>彼增上业所招之果既现在。<a id="a-4i"></a>彼如何不见。<a id="a-4j"></a>如无智者欲求火灭更复浇酥。<a id="a-4k"></a>令唯识宗转益光炽。<a id="a-4l"></a>由斯众理。<a id="a-4m"></a>证此非成那洛迦类。</p>
  <p id="a4n">设尔不成。<a id="a-4o"></a>那洛迦类是鬼是畜。<a id="a-4p"></a>理亦何伤。<a id="a-4q"></a>尔者既非那洛迦。<a id="a-4r"></a>如何生恶处。<a id="a-4s"></a>由非得余趣生于奈洛迦。<a id="a-4t"></a>若尔既生彼处已应同那洛迦。<a id="a-4u"></a>又复如何而许彼处得有生理。<a id="a-4v"></a>若生于彼当趣同分。<a id="a-4w"></a>彼初生时必应非有。<a id="a-4x"></a>有情数性非所许故。<a id="a-4y"></a>复由于彼同趣有情。<a id="a-4z"></a>无不定故。<a id="a-50"></a>若执此见名为生者。<a id="a-51"></a>诸大威神亦有于兹奈洛迦处为救有情应济之苦。<a id="a-52"></a>此则虽非那洛迦类。<a id="a-53"></a>亦见有故便成不定。<a id="a-54"></a>非即据斯恒决定见作斯说故。<a id="a-55"></a>此意欲论。<a id="a-56"></a>唯于恶趣奈洛迦中而见有故。<a id="a-57"></a>当尔之时诸琰摩王侍从使者。<a id="a-58"></a>王若出行此必随逐。<a id="a-59"></a>是时彼王并及侍从不出于界。<a id="a-5A"></a>若其彼界无差别类。<a id="a-5B"></a>云何天上亦有傍生。<a id="a-5C"></a>如天象等虽非天趣而生彼故。<a id="a-5D"></a>如是琰摩王界诸狱卒类。<a id="a-5E"></a>及狗乌等然非彼类亦生其中。<a id="a-5F"></a>由此道理同那洛迦。<a id="a-5G"></a>诸狱卒等生地狱时。<a id="a-5H"></a>即彼趣摄。<a id="a-5I"></a>何以故。<a id="a-5J"></a>同处生故。<a id="a-5K"></a>即由斯理能成决定。<a id="a-5L"></a>应受彼苦。<a id="a-5M"></a>此救不然。<a id="a-5N"></a>虽生地狱非那洛迦。<a id="a-5O"></a>何以故。<a id="a-5P"></a>不同受故。<a id="a-5Q"></a>如天上傍生地狱中不尔者。<a id="a-5R"></a>诸有傍生及诸天等处不差别。<a id="a-5S"></a>如那洛迦等自业能感差别不同。<a id="a-5T"></a>彼所作业随自业力而受彼苦。<a id="a-5U"></a>是故定知天上傍生必有能感天上乐业。<a id="a-5V"></a>方乃生天同受彼乐。<a id="a-5W"></a>由顺乐业之所生故。</p>
  <p id="a5X">所执傍生鬼不受彼苦故者。<a id="a-5Y"></a>诸有傍生及饿鬼等。<a id="a-5Z"></a>彼所生趣受种种苦。<a id="a-5a"></a>不尔云何诸狱卒等不受彼苦。<a id="a-5b"></a>由是故知。<a id="a-5c"></a>那洛迦苦非生报。<a id="a-5d"></a>业趣所受故。<a id="a-5e"></a>由如那剌陀等。<a id="a-5f"></a>若尔非无业者而生彼故。<a id="a-5g"></a>此亦如前已广分别。<a id="a-5h"></a>如彼业力之所感者。<a id="a-5i"></a>而于中现。<a id="a-5j"></a>此非同喻。<a id="a-5k"></a>然彼所立决定不成。<a id="a-5l"></a>非我所许。<a id="a-5m"></a>然于此中如铁山等乍离乍合。<a id="a-5n"></a>有所作故。<a id="a-5o"></a>有余师说。<a id="a-5p"></a>彼狱卒等亦受彼苦。<a id="a-5q"></a>然则所说因喻不同。<a id="a-5r"></a>前后相违故。<a id="a-5s"></a>应更说所依别故。<a id="a-5t"></a>或由增上火异业力而不受苦。<a id="a-5u"></a>何以故。<a id="a-5v"></a>如不受时。<a id="a-5w"></a>斯言有失。<a id="a-5x"></a>有余复说。<a id="a-5y"></a>犹如无色界苦受乐受亦有受处。<a id="a-5z"></a>然彼受者有所受故。<a id="a-60"></a>此亦如是。<a id="a-61"></a>斯见非理。<a id="a-62"></a>然无色界有情生者。<a id="a-63"></a>非是器故。<a id="a-64"></a>彼界无处受等及行。<a id="a-65"></a>云何方界摄取彼等。<a id="a-66"></a>方分为因。<a id="a-67"></a>有方分者。<a id="a-68"></a>以为因故。<a id="a-69"></a>如是应知实无方分。<a id="a-6A"></a>但唯有生欲色二界有情生者。<a id="a-6B"></a>有因积集。<a id="a-6C"></a>是故彼生应有方分。<a id="a-6D"></a>犹如色界有方分故。<a id="a-6E"></a>欲界亦然。<a id="a-6F"></a>彼界因故。<a id="a-6G"></a>不尔以无色故无住处故。<a id="a-6H"></a>犹如不和合者。<a id="a-6I"></a>此不如理。<a id="a-6J"></a>若尔应许彼那洛迦业增上力生异大种。<a id="a-6K"></a>非是有情之所摄故。<a id="a-6L"></a>地等大种于地狱中起别形显量力差别。<a id="a-6M"></a>如有情像颜色等异手。<a id="a-6N"></a>足身分量力差别。<a id="a-6O"></a>长短大小。<a id="a-6P"></a>于彼作用方名卒等。<a id="a-6Q"></a>若尔非有情者云何卒等不待外缘手足身分种种作用。<a id="a-6R"></a>欲令彼等生大怖畏。<a id="a-6S"></a>变现种种增胜威力动手足等。<a id="a-6T"></a>此由风界令动手足。<a id="a-6U"></a>种种作用别别示现。<a id="a-6V"></a>彼之风力如人意乐。<a id="a-6W"></a>随念所作诸那洛迦。<a id="a-6X"></a>亦复如是。<a id="a-6Y"></a>才见此时便生怖畏。<a id="a-6Z"></a>彼地狱中那洛迦等。<a id="a-6a"></a>由业力故生大怖畏。<a id="a-6b"></a>犹如木人能有所作。<a id="a-6c"></a>种种示现大种和合。<a id="a-6d"></a>虽无思觉。<a id="a-6e"></a>业力因缘。<a id="a-6f"></a>遂见如是动手足等相状有异示现所作。<a id="a-6g"></a>诸无情等道理许成。<a id="a-6h"></a>彼之地处诸那洛迦业增上力。<a id="a-6i"></a>便令自见羝羊山等乍来乍去。<a id="a-6j"></a>斯非有情而亦见有。<a id="a-6k"></a>此则住处地等差别及狱卒等非是有情。<a id="a-6l"></a>理得成立。<a id="a-6m"></a>无劳致惑。<a id="a-6n"></a>尔者非无所缘。<a id="a-6o"></a>是狱卒等意乐生故。<a id="a-6p"></a>彼诸卒等及以地等处所不同形相表示那洛迦等。<a id="a-6q"></a>许由业力于地狱中地等大种生是形色差别变异手足动等处及大种。<a id="a-6r"></a>或有无斯诸系缚等。<a id="a-6s"></a>以业力故。<a id="a-6t"></a>理应不成。<a id="a-6u"></a>何缘不许。<a id="a-6v"></a>识由业力如是转变。<a id="a-6w"></a>如梦所见色等和合。<a id="a-6x"></a>外有影生种种相现。<a id="a-6y"></a>理应共许。<a id="a-6z"></a>转变作用。<a id="a-70"></a>识由业力如是转变。<a id="a-71"></a>与处相违。<a id="a-72"></a>若许由业力何用异大种者。<a id="a-73"></a>诸狱卒等由四大种种种转变动手足等作用别故。<a id="a-74"></a>如梦所见色等处故。<a id="a-75"></a>彼等形状无体用故。<a id="a-76"></a>或非地等差别相故。<a id="a-77"></a>如前所说羝羊山等。<a id="a-78"></a>他不许成色相变故。<a id="a-79"></a>变化亦然。<a id="a-7A"></a>形状等异由他力故。<a id="a-7B"></a>此由识变种种异相转转形仪差别不同。<a id="a-7C"></a>离识之外更无一物而有可见。<a id="a-7D"></a>此中外难。<a id="a-7E"></a>若但由识转变别异种种形仪狱卒等想。<a id="a-7F"></a>自识变故。<a id="a-7G"></a>同苦因故。<a id="a-7H"></a>诸那洛迦非狱卒等。<a id="a-7I"></a>此四大种由增上果同业生故。<a id="a-7J"></a>于受苦时不同受故。<a id="a-7K"></a>是故方须说四大种。<a id="a-7L"></a>如是所说不善他宗。<a id="a-7M"></a>云何不善。<a id="a-7N"></a>但说有情自识变现见狱卒等能为墋毒。<a id="a-7O"></a>由自识现各见卒等。<a id="a-7P"></a>诸苦害具互不相违。<a id="a-7Q"></a>然如自识见苦害等同类影现。<a id="a-7R"></a>彼因同故。<a id="a-7S"></a>苦受用俱。<a id="a-7T"></a>师与弟子所作事业有同不同。<a id="a-7U"></a>于不同事而强说同。<a id="a-7V"></a>及孤地狱互不相见。<a id="a-7W"></a>苦不同故。<a id="a-7X"></a>所立大种。<a id="a-7Y"></a>理谓不成。</p>
  <p id="a7Z">业熏习余处者。<a id="a-7a"></a>谓有执那洛迦由自业力差别因生。<a id="a-7b"></a>彼业熏习。<a id="a-7c"></a>理应许在识相续中。<a id="a-7d"></a>彼由业力不在余处积集力故。<a id="a-7e"></a>唯地等处业所作时。<a id="a-7f"></a>合因果故。<a id="a-7g"></a>此乃是为彼习果处卒等影像识缘差别和合得生。<a id="a-7h"></a>种种色类如应分别。<a id="a-7i"></a>不尔是诸大种和合积集因业力故。<a id="a-7j"></a>由业相续差别果成。<a id="a-7k"></a>如是应知。<a id="a-7l"></a>自身相续得定果故。<a id="a-7m"></a>习之忆念缘于种子。<a id="a-7n"></a>亦无殊异有情相续。<a id="a-7o"></a>如是知已。<a id="a-7p"></a>所以取少分一人等。<a id="a-7q"></a>显示所取相续内熏心及心所相差异果五趣所摄。<a id="a-7r"></a>自业熏习之所成故。<a id="a-7s"></a>如无色界熏习之果。<a id="a-7t"></a>离心心所无别不相应行。<a id="a-7u"></a>此中唯说名言差别体事无异。<a id="a-7v"></a>故是密意。<a id="a-7w"></a>或不离心心所体事不同及以生处。<a id="a-7x"></a>未离欲者。<a id="a-7y"></a>色之熏习。<a id="a-7z"></a>如如自力生处得生。<a id="a-80"></a>行安立故。<a id="a-81"></a>如无色界熏习之业。<a id="a-82"></a>或心心所不离色处。<a id="a-83"></a>大种所生业力和合。<a id="a-84"></a>方能生故。<a id="a-85"></a>或识相续住熏习果。<a id="a-86"></a>故如念爱。<a id="a-87"></a>憎等亦复如是。<a id="a-88"></a>大所造色影像识变亦不离识。<a id="a-89"></a>彼之形状差别所说执余处有果所熏识有果者。<a id="a-8A"></a>彼所习果此为因故。<a id="a-8B"></a>有余师说。<a id="a-8C"></a>唯自体力变为果也。<a id="a-8D"></a>欲色界生。<a id="a-8E"></a>业力熏习识依止故。<a id="a-8F"></a>如无色界。<a id="a-8G"></a>积集生业所熏习故。<a id="a-8H"></a>彼说无记识所依止熏习及余识聚俱相应果此不应有。<a id="a-8I"></a>是故说依止者。<a id="a-8J"></a>遍于一切有情所摄。<a id="a-8K"></a>或不用力便应得之。<a id="a-8L"></a>复有余说。<a id="a-8M"></a>自身业果于一身上而有因果。<a id="a-8N"></a>故如异熟识所安置。<a id="a-8O"></a>业是差别。<a id="a-8P"></a>故说身大种别别安布。<a id="a-8Q"></a>果不应有。<a id="a-8R"></a>彼若如是。<a id="a-8S"></a>余人身识能依所依。<a id="a-8T"></a>同一作业亦无差别。<a id="a-8U"></a>有情施设。<a id="a-8V"></a>故同一流注俱异熟识。<a id="a-8W"></a>尔者非卒等想差别大种和合建立。<a id="a-8X"></a>地狱有情。<a id="a-8Y"></a>是故相续有其差别。<a id="a-8Z"></a>尔者若时相续无间之识。<a id="a-8a"></a>增上因故能生别识种种异类。<a id="a-8b"></a>此时应有相续别异因果转生。<a id="a-8c"></a>不尔云何此即欲说因差别故。<a id="a-8d"></a>如心相续和合种子是安立因。<a id="a-8e"></a>此中所说唯因能立。<a id="a-8f"></a>不说识增上缘是依止故。<a id="a-8g"></a>从斯种子无间相续识之差别。<a id="a-8h"></a>然由种子自体相续方得转生。<a id="a-8i"></a>言增上者。<a id="a-8j"></a>如彼地等唯能为缘。<a id="a-8k"></a>能造四大亦应如是。<a id="a-8l"></a>此亦不然。<a id="a-8m"></a>从自种子生时。<a id="a-8n"></a>说此唯缘。<a id="a-8o"></a>不尔从识相续别有四大种子。<a id="a-8p"></a>犹如无色界没生色界时。<a id="a-8q"></a>彼增上果。<a id="a-8r"></a>是异熟业之所感。<a id="a-8s"></a>得受用资具犹如异熟果。<a id="a-8t"></a>此可爱乐自业相续所感。<a id="a-8u"></a>此之正理顺阿笈摩识所变果。</p>
  <p id="a8v">何因不许者。<a id="a-8w"></a>此由自见非理僻执。<a id="a-8x"></a>强思构画谁能辄说。<a id="a-8y"></a>谁识之果违阿笈摩。<a id="a-8z"></a>因何尔许。<a id="a-90"></a>阿笈摩经不立唯识。<a id="a-91"></a>离唯识外更无色等。<a id="a-92"></a>不应别说有十二处。<a id="a-93"></a>虽尔不离其识并十二处立善等法。<a id="a-94"></a>如是应知有色等处。<a id="a-95"></a>是佛说故。<a id="a-96"></a>若离色等所立不成。<a id="a-97"></a>违佛语故。<a id="a-98"></a>或色等处体实有故。<a id="a-99"></a>犹如意处。<a id="a-9A"></a>是佛说故。<a id="a-9B"></a>识与色等亦非别有。<a id="a-9C"></a>犹如法处。<a id="a-9D"></a>斯理不应。<a id="a-9E"></a>此中所说不遮唯识。<a id="a-9F"></a>何以故。</p>
  <p id="a9G">依彼所化生。<a id="a-9H"></a>世尊密意趣。<a id="a-9I"></a>说有色等处。<a id="a-9J"></a>如化生有情者。<a id="a-9K"></a>如佛世尊说有化生有情。<a id="a-9L"></a>但唯依心相续不断能往后世。<a id="a-9M"></a>是其密意。<a id="a-9N"></a>不说实有化生有情。<a id="a-9O"></a>此言密意。<a id="a-9P"></a>谓欲调伏一类有情。<a id="a-9Q"></a>是故佛言有化生有情。<a id="a-9R"></a>是密意说也。<a id="a-9S"></a>谓彼断见所害有情。<a id="a-9T"></a>随自乐为者。<a id="a-9U"></a>无后世者。<a id="a-9V"></a>无善恶因果者。<a id="a-9W"></a>为欲洗除此之恶见。<a id="a-9X"></a>是故说心相续不断。<a id="a-9Y"></a>心相续言显当生故。<a id="a-9Z"></a>此死彼生犹斯理故。<a id="a-9a"></a>相续不断说有化生。<a id="a-9b"></a>是为密意。<a id="a-9c"></a>离识之外更无别我。<a id="a-9d"></a>云何知然。<a id="a-9e"></a>如契经说。<a id="a-9f"></a>无我无众生。<a id="a-9g"></a>但有法因故。<a id="a-9h"></a>契经不尔。<a id="a-9i"></a>彼经不说有情亦有亦无。<a id="a-9j"></a>是故契经不相违故。<a id="a-9k"></a>心相续言显其不断能往后世。<a id="a-9l"></a>如是应知如色等处。<a id="a-9m"></a>此为成熟一类有情。<a id="a-9n"></a>说斯密意。<a id="a-9o"></a>是故所立亦无自教相违之过。<a id="a-9p"></a>如斯所立。<a id="a-9q"></a>因亦不定。<a id="a-9r"></a>何以故。<a id="a-9s"></a>依世。<a id="a-9t"></a>俗谛。<a id="a-9u"></a>佛说别有化生有情。<a id="a-9v"></a>元亦不说离识蕴已有善不善及彼果等。<a id="a-9w"></a>别有有情。<a id="a-9x"></a>是因不定。<a id="a-9y"></a>是故佛说。<a id="a-9z"></a>为除断见无后世者。<a id="a-A0"></a>如来世心相续不断。<a id="a-A1"></a>于其识蕴假立有情。<a id="a-A2"></a>于略诠中而说有故。<a id="a-A3"></a>离心无境。<a id="a-A4"></a>有其四意。<a id="a-A5"></a>何谓为四。<a id="a-A6"></a>一者密意。<a id="a-A7"></a>二者境界。<a id="a-A8"></a>三者显果。<a id="a-A9"></a>四者密意义。<a id="a-AA"></a>分别所缚如是因缘说十二处。<a id="a-AB"></a>此之一切当应建立。<a id="a-AC"></a>次第发起如理问答。<a id="a-AD"></a>云何密意说十二处。<a id="a-AE"></a>而有众生如心相续。<a id="a-AF"></a>相续不断。<a id="a-AG"></a>说有情能诠所诠于心安立执形像事。<a id="a-AH"></a>此中如是色等声境当应分别。</p>
  <p id="aAI">识从自种生似境相。<a id="a-AJ"></a>而转为成内外处。<a id="a-AK"></a>佛说彼为十者。<a id="a-AL"></a>从彼眼等处生彼色等处。<a id="a-AM"></a>如理应知。<a id="a-AN"></a>于彼二处说斯种子相及彼识。<a id="a-AO"></a>如世尊说。<a id="a-AP"></a>为成处等说共许声眼等差别此欲成立。<a id="a-AQ"></a>说其青等分明显现。<a id="a-AR"></a>彼同类色从彼识。<a id="a-AS"></a>起未离欲者识之种子殊胜安立故得出生彼等种子。<a id="a-AT"></a>虽且安立果未现受。<a id="a-AU"></a>乃至未得相应缘力无间生灭。<a id="a-AV"></a>刹那刹那相续等中。<a id="a-AW"></a>获得微细体性巧妙差别转变得殊胜者。<a id="a-AX"></a>如谷麦等地等为缘和合增长。<a id="a-AY"></a>体性不同转转安立芽等出现。<a id="a-AZ"></a>如斯法性外之种子。<a id="a-Aa"></a>内亦如是。<a id="a-Ab"></a>此之内心相续现前相对无间刹那之顷能生青等体性差别。<a id="a-Ac"></a>然此种子说为眼界。<a id="a-Ad"></a>如次现为彼彼果性。<a id="a-Ae"></a>心及心所安立此色为其眼处。<a id="a-Af"></a>彼亦如是。<a id="a-Ag"></a>若如是色差别显现。<a id="a-Ah"></a>识体和合。<a id="a-Ai"></a>警觉青等种子在阿赖耶识。<a id="a-Aj"></a>由未显现识能警觉。<a id="a-Ak"></a>影像变异自体差别。<a id="a-Al"></a>如颇胝迦琉璃云母等。<a id="a-Am"></a>以薄物裹随其本色影现识生。<a id="a-An"></a>此乃世尊如理分析。<a id="a-Ao"></a>说为色处。<a id="a-Ap"></a>然自教中说彼意识形状不同。<a id="a-Aq"></a>住利益故。<a id="a-Ar"></a>所以此色说为色处。<a id="a-As"></a>如是乃至坚湿暖等识之影像。<a id="a-At"></a>所依所缘力用最胜。<a id="a-Au"></a>是异熟识之所生事。<a id="a-Av"></a>种子相状出生影现。<a id="a-Aw"></a>声及名等变异差别之所取故。<a id="a-Ax"></a>如是应成色之分段功能不同之所安立阿赖耶识。<a id="a-Ay"></a>诸有智者分分觉了。<a id="a-Az"></a>而分别之说内外处。<a id="a-B0"></a>安布差别。<a id="a-B1"></a>是密意也。<a id="a-B2"></a>如安立界。<a id="a-B3"></a>此立识界依止意界依六出生。<a id="a-B4"></a>如是意界自性差异。<a id="a-B5"></a>然亦说彼十八界耶。<a id="a-B6"></a>如异熟识与眼等识次第为种名眼等处别别显现。<a id="a-B7"></a>何故名种。<a id="a-B8"></a>由能出生芽等众物。<a id="a-B9"></a>别异体性。<a id="a-BA"></a>如能造大及所造色。<a id="a-BB"></a>共许出生自类芽等。<a id="a-BC"></a>生差别故。<a id="a-BD"></a>犹如稻麦等诸种子。<a id="a-BE"></a>世间共许。<a id="a-BF"></a>彼之体性异类非一。<a id="a-BG"></a>乃能出生眼及眼识。<a id="a-BH"></a>并与第二刹那相应。<a id="a-BI"></a>从此二界生得彼缘随顺所立警觉之性。<a id="a-BJ"></a>非为一事一时能生。<a id="a-BK"></a>如一心所别别能生无量色性故。<a id="a-BL"></a>此亦如是。<a id="a-BM"></a>异熟之识于眼等处或同或异。<a id="a-BN"></a>识所生时自体别故。<a id="a-BO"></a>异熟之识为眼等处。<a id="a-BP"></a>彼色微细。<a id="a-BQ"></a>眼等诸根识。<a id="a-BR"></a>生种种功能。<a id="a-BS"></a>不同极难见故。<a id="a-BT"></a>亦不如此。<a id="a-BU"></a>有别眼等。<a id="a-BV"></a>或缘色等清净四大。<a id="a-BW"></a>尔者别阿笈摩。<a id="a-BX"></a>佛说肉眼等处清净四大所造色有见有对如是。<a id="a-BY"></a>乃至身等亦复如是。<a id="a-BZ"></a>此不如理识之影像。<a id="a-Ba"></a>密意说故。<a id="a-Bb"></a>由是四大不离识之相分。<a id="a-Bc"></a>斯亦不取缘青等识而为种子。<a id="a-Bd"></a>以熏习识执着相故。<a id="a-Be"></a>识之种子由彼熏习。<a id="a-Bf"></a>是异熟识之所持故。<a id="a-Bg"></a>此亦不然。<a id="a-Bh"></a>有清净色有见有对。<a id="a-Bi"></a>不尔若有对等识之显现。<a id="a-Bj"></a>非眼等识所熏习故。<a id="a-Bk"></a>然烂坏种依止所缘。<a id="a-Bl"></a>安立表示此亦不了。<a id="a-Bm"></a>阿笈摩中安布分析。<a id="a-Bn"></a>由是阿赖耶识。<a id="a-Bo"></a>无始时来因果展转无量功力能含藏故。<a id="a-Bp"></a>别别发起体色相待。<a id="a-Bq"></a>彼彼界处生等别现。<a id="a-Br"></a>非一切时一时总生。<a id="a-Bs"></a>如是广说眼等差别。<a id="a-Bt"></a>乃至身相亦复如是。<a id="a-Bu"></a>彼识种子欲示现力体性殊胜。<a id="a-Bv"></a>此契经中。<a id="a-Bw"></a>佛说安立阿陀那识。<a id="a-Bx"></a>即如地等影像所现缘等相应。<a id="a-By"></a>彼所安立种种芽性。<a id="a-Bz"></a>体无损坏。<a id="a-C0"></a>然彼形状芽等显现和合力故。<a id="a-C1"></a>坚等体性随缘现生。<a id="a-C2"></a>以阿赖耶识所有因果色处和合。<a id="a-C3"></a>或由地等影现变异不同。<a id="a-C4"></a>能造四大。<a id="a-C5"></a>在于色处。<a id="a-C6"></a>然此假立语业所诠。<a id="a-C7"></a>于无色界语业虽转言诠不及。<a id="a-C8"></a>于彼界中色不现故。<a id="a-C9"></a>或色断故。<a id="a-CA"></a>不作是说。<a id="a-CB"></a>虽有色之种子。<a id="a-CC"></a>非眼境故。<a id="a-CD"></a>此之色种影缘力故。<a id="a-CE"></a>建立果色故。<a id="a-CF"></a>由此因故。<a id="a-CG"></a>质碍不成。<a id="a-CH"></a>诸有眼根映所损者。<a id="a-CI"></a>非此所取种之清净。<a id="a-CJ"></a>方堪所用。<a id="a-CK"></a>如是乃至身不杂乱。<a id="a-CL"></a>所依所缘他所安立。<a id="a-CM"></a>如彼断坏及烂性等。<a id="a-CN"></a>彼之所立理应合有。<a id="a-CO"></a>是故此中若随色类。<a id="a-CP"></a>一一分别转转无穷。</p>
  <p id="aCQ">有余复言。<a id="a-CR"></a>说十二处。<a id="a-CS"></a>为欲成熟一类有情此说无力。<a id="a-CT"></a>亦无义故。<a id="a-CU"></a>人无性理。<a id="a-CV"></a>极妙甚深难解难入。<a id="a-CW"></a>亦令悟入。<a id="a-CX"></a>由是佛说立唯识义。<a id="a-CY"></a>复令如是无力之人。<a id="a-CZ"></a>亦令易入于其色处。<a id="a-Ca"></a>无量过失。<a id="a-Cb"></a>是故此门执我之者。<a id="a-Cc"></a>令舍离故。<a id="a-Cd"></a>如说苦谛身之苦故。<a id="a-Ce"></a>如是说处色等狂乱增上爱着所住种子之密意者。<a id="a-Cf"></a>因立果名。</p>
 </body>
</html>