<!doctype html>
<html id="z3IBVX710E" data-ver="707">
 <head>
  <meta charset="utf-8">
  <meta author="护法菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">成唯识宝生论卷第二</h1>
  <p id="a2">论曰。<a id="a-3"></a>复言处时定如梦者。<a id="a-4"></a>谓如诸觉虽无其境共许有定。<a id="a-5"></a>若时决定而有方处。<a id="a-6"></a>见村园等复有定时。<a id="a-7"></a>现前可得。<a id="a-8"></a>然非彼有。<a id="a-9"></a>斯言为显虽有决定时处之觉而无境故。<a id="a-A"></a>彼于他成因无用故。<a id="a-B"></a>即彼因云诸无境者。<a id="a-C"></a>便成时处不决定故。<a id="a-D"></a>由斯道理既有其定。<a id="a-E"></a>故知所言彼之决定。<a id="a-F"></a>非显有言。<a id="a-G"></a>欲令成彼境无非有。<a id="a-H"></a>不应道理。<a id="a-I"></a>此即全无宗之过也。<a id="a-J"></a>又成立时能有功能。<a id="a-K"></a>有功能说。<a id="a-L"></a>所立既无能立非有。<a id="a-M"></a>能遍无故所遍亦无。<a id="a-N"></a>方能与他出其宗过。<a id="a-O"></a>犹如于秤无其重故。<a id="a-P"></a>无别有分。<a id="a-Q"></a>此既共许。<a id="a-R"></a>说无重故便舍别物。<a id="a-S"></a>然非于此翻彼便成。<a id="a-T"></a>时处定故能得成立。<a id="a-U"></a>令境是有无随成故。<a id="a-V"></a>犹如耳识所听闻性。<a id="a-W"></a>不能成立声是其常。<a id="a-X"></a>虽无不闻性。<a id="a-Y"></a>然不遮无常。<a id="a-Z"></a>他所成立外境是有。<a id="a-a"></a>今欲显其是不定因。<a id="a-b"></a>纵非外事于情亦复见其时处有决定义。<a id="a-c"></a>有说由心惑乱。<a id="a-d"></a>遂乃便生时处定解。<a id="a-e"></a>然于梦中无其实境决定可得。<a id="a-f"></a>故世共许。<a id="a-g"></a>如何将此比余定事。<a id="a-h"></a>为作过耶。<a id="a-i"></a>若此梦想欲同觉者。<a id="a-j"></a>理应梦心便是错解。<a id="a-k"></a>斯则但是判在自应。<a id="a-l"></a>而为嚼咽实不能知他之本意。<a id="a-m"></a>非是他不许事。<a id="a-n"></a>于此更令置其差别而难于他。<a id="a-o"></a>成正理故。<a id="a-p"></a>此已于前善为通讫。<a id="a-q"></a>由此所有时处定心外境非有。<a id="a-r"></a>不应致难。<a id="a-s"></a>心带相生。<a id="a-t"></a>何不合理。<a id="a-u"></a>又向所说。<a id="a-v"></a>应言惑乱为定解者。<a id="a-w"></a>许离识外无定时处曾无非假遂令简彼。<a id="a-x"></a>安能别言望所余事。<a id="a-y"></a>斯为应理。<a id="a-z"></a>然许如斯色类咸非外境。<a id="a-10"></a>何须非处令安能别为出其过。<a id="a-11"></a>尔者于彼梦中。<a id="a-12"></a>实亦无其处时决定。<a id="a-13"></a>相状在心由何得知。<a id="a-14"></a>如有颂言。</p>
  <p id="a15">若眠于夜裹　　见日北方生</p>
  <p id="a16">参差梦时处　　如何有定心</p>
  <p id="a17">此但不委前后所述。<a id="a-18"></a>朋党旨趣空爱巧词。<a id="a-19"></a>由于时处不许。<a id="a-1A"></a>但言唯于此处。<a id="a-1B"></a>故不应诘处时决定。<a id="a-1C"></a>于他所许不相应故。<a id="a-1D"></a>如前已述。<a id="a-1E"></a>复有立言。<a id="a-1F"></a>梦心有境。<a id="a-1G"></a>是其念故。<a id="a-1H"></a>准知处等是其决定。<a id="a-1I"></a>此即缘彼曾境起故。<a id="a-1J"></a>于其梦中多有所见。<a id="a-1K"></a>设在空中见其流水。<a id="a-1L"></a>或于宏海都大火然。<a id="a-1M"></a>此亦是其昔时曾见。<a id="a-1N"></a>若水若空。<a id="a-1O"></a>或炎或海。<a id="a-1P"></a>各于别处观断事物。<a id="a-1Q"></a>梦中起念为一处解执为空河。<a id="a-1R"></a>若不尔者。<a id="a-1S"></a>应许生盲忆青等故。<a id="a-1T"></a>若不许此。<a id="a-1U"></a>于其梦中是忆念者。<a id="a-1V"></a>生盲之人应忆青茜。<a id="a-1W"></a>凡为忆念是曾受故。<a id="a-1X"></a>此辈于青不能生想。<a id="a-1Y"></a>应成道理。<a id="a-1Z"></a>又复梦中自观斩首。<a id="a-1a"></a>此亦是念合其余事而有功能如向陈说。<a id="a-1b"></a>或中有位亲见自身被他斫截。<a id="a-1c"></a>观彼前身作自心解。<a id="a-1d"></a>曾受而舍今时尚忆。<a id="a-1e"></a>此固无违。<a id="a-1f"></a>岂不如先所经之物名为忆念。<a id="a-1g"></a>彼便梦中生其异见。<a id="a-1h"></a>非同昔时所观之物。<a id="a-1i"></a>非不定故。<a id="a-1j"></a>非唯一向曾所领事生忆念耶。<a id="a-1k"></a>即如多年曾所学业所有书疏。<a id="a-1l"></a>后起忆时。<a id="a-1m"></a>或倒次第。<a id="a-1n"></a>或复增言。<a id="a-1o"></a>或于其文而有忘失。<a id="a-1p"></a>若尔此之忆念便成非有。<a id="a-1q"></a>忆念之境遂是空无。<a id="a-1r"></a>非余实物别事相属。<a id="a-1s"></a>于其决定实事想心而为施设。<a id="a-1t"></a>如于马首曾不观角。<a id="a-1u"></a>然于忆时见其境事。<a id="a-1v"></a>如曾领受为自解相。<a id="a-1w"></a>于其念处生其异解。<a id="a-1x"></a>不缘外境。<a id="a-1y"></a>然于梦中见马有角如牛角者。<a id="a-1z"></a>准此应知。<a id="a-20"></a>于寤所见。<a id="a-21"></a>遂在梦中起颠倒想。<a id="a-22"></a>成立空河生其忆念。<a id="a-23"></a>此亦如是。<a id="a-24"></a>纵有非倒之见。<a id="a-25"></a>于彼梦内相续识中而生其执。<a id="a-26"></a>所见之相固非识外。<a id="a-27"></a>是故当知。<a id="a-28"></a>梦中忆念有真实境。<a id="a-29"></a>道理不成。<a id="a-2A"></a>然复梦者所见之事。<a id="a-2B"></a>如在目前睹江山等。<a id="a-2C"></a>然非寤时所有忆念能得如斯分明显著。<a id="a-2D"></a>既无异相何意不。<a id="a-2E"></a>同于其梦内被睡乱心所生忆。<a id="a-2F"></a>念于境分明见在目前。<a id="a-2G"></a>然非于梦觉寤之后。<a id="a-2H"></a>平善心中得有斯见。<a id="a-2I"></a>由如是故。<a id="a-2J"></a>而于梦中分明显现。<a id="a-2K"></a>彼此决断犹如觉时见境明白准彼梦心所见之物非关忆念。<a id="a-2L"></a>先于梦中曾见有物。<a id="a-2M"></a>后时梦内忆前梦事。<a id="a-2N"></a>然斯梦忆如彼觉人。<a id="a-2O"></a>虽念其境状似障隔。<a id="a-2P"></a>处遥远时不能显著观其色等。<a id="a-2Q"></a>又如所言。<a id="a-2R"></a>生盲之类于其梦中无所睹见。<a id="a-2S"></a>虽有巧词。<a id="a-2T"></a>理应不成。<a id="a-2U"></a>此亦随其自种功能。<a id="a-2V"></a>至成就位。<a id="a-2W"></a>遂于心上梦观青等。<a id="a-2X"></a>然此未曾而作计会。<a id="a-2Y"></a>如余流类虽梦青等遂令言说启发无由。<a id="a-2Z"></a>又梦所见多是今生不曾经事而现在前。<a id="a-2a"></a>是故梦心不关忆念。<a id="a-2b"></a>纵令是念缘过境故。<a id="a-2c"></a>此则成立念境空无。<a id="a-2d"></a>过去未来非现在故。<a id="a-2e"></a>犹如非有。<a id="a-2f"></a>据实事故此中意言。<a id="a-2g"></a>其能缘觉境虽非有。<a id="a-2h"></a>然而时处决定可得。<a id="a-2i"></a>故知所许以境为先。<a id="a-2j"></a>方能见者。<a id="a-2k"></a>未能于我作无利事有余复言。<a id="a-2l"></a>由梦障心有力用故。<a id="a-2m"></a>于其别事暂时生起。<a id="a-2n"></a>识体清净无碍现前。<a id="a-2o"></a>犹如定者三摩地力。<a id="a-2p"></a>清净光明观无碍故。<a id="a-2q"></a>如于小室梦觌象群。<a id="a-2r"></a>及睹诸余广大之物。<a id="a-2s"></a>又梦见自身于别界趣等。<a id="a-2t"></a>在彼托生。<a id="a-2u"></a>然不能言于彼余体。<a id="a-2v"></a>非执受身为我身解。<a id="a-2w"></a>如非梦时受用之体。<a id="a-2x"></a>然非不舍此趣之身更执余处。<a id="a-2y"></a>得有斯理。<a id="a-2z"></a>复非此时。<a id="a-30"></a>有其生死。<a id="a-31"></a>便成见有亡尸之过。</p>
  <p id="a32">又复纵许有其生死。<a id="a-33"></a>然于重生有其违害。<a id="a-34"></a>后时觉寤其旧体。<a id="a-35"></a>曾无毫厘亏损处。<a id="a-36"></a>又于卧时。<a id="a-37"></a>傍人不曾见身有异。<a id="a-38"></a>然此渐顿于受生时有相违失。<a id="a-39"></a>由此应知。<a id="a-3A"></a>但唯是识于彼熏习功能。<a id="a-3B"></a>现时即便观见种种相貌分明在心。<a id="a-3C"></a>斯为应理。<a id="a-3D"></a>又复纵于平田广石藤蔓虚悬。<a id="a-3E"></a>寝卧于斯观大境此亦非色。<a id="a-3F"></a>无质碍故。<a id="a-3G"></a>犹如受等。<a id="a-3H"></a>又此所许。<a id="a-3I"></a>于地水等是其色性体应质碍。<a id="a-3J"></a>若不许者。<a id="a-3K"></a>失对碍性复非无表。<a id="a-3L"></a>有不定过。<a id="a-3M"></a>由斯与彼道理同故。<a id="a-3N"></a>此之梦心有何奇异。<a id="a-3O"></a>营大功业不假外形。<a id="a-3P"></a>而能巧利构兹壮丽。<a id="a-3Q"></a>或见崇墉九仞飞甍十丈。<a id="a-3R"></a>碧条藿蘼红花璀璨。<a id="a-3S"></a>匠人极思亦未能雕。<a id="a-3T"></a>若言于他同斯难者。<a id="a-3U"></a>彼无此过。<a id="a-3V"></a>不假外色功力起故。<a id="a-3W"></a>但由种熟仗识为缘。<a id="a-3X"></a>即于此时意识便现。<a id="a-3Y"></a>又未曾见有经论说于彼梦中生其别色。<a id="a-3Z"></a>是故定知畏难巧说于己所宗。<a id="a-3a"></a>盖其穴隙纵为方便。<a id="a-3b"></a>终亦不能令其梦中有别色起。<a id="a-3c"></a>是故理善成。<a id="a-3d"></a>处时定如梦。</p>
  <p id="a3e">身不定如鬼者。<a id="a-3f"></a>实是清河无外异境。<a id="a-3g"></a>然诸饿鬼悉皆同见脓满而流。<a id="a-3h"></a>非唯一睹。<a id="a-3i"></a>然于此处实无片许脓血可得。<a id="a-3j"></a>何容得有溢岸而流。<a id="a-3k"></a>虽无实境决定属一。<a id="a-3l"></a>理定不成。<a id="a-3m"></a>此即应知。<a id="a-3n"></a>观色等心虽无外境不决定性。<a id="a-3o"></a>于身非有遮却境无。<a id="a-3p"></a>即彼成立有境之因。<a id="a-3q"></a>有不定过。<a id="a-3r"></a>于无境处亦有多身。<a id="a-3s"></a>共观不定。<a id="a-3t"></a>如何实无脓流之事。<a id="a-3u"></a>而诸饿鬼不别观之。<a id="a-3v"></a>由其同业咸于此位。<a id="a-3w"></a>俱见脓流悭吝业熟同见此苦。<a id="a-3x"></a>由昔同业各熏自体。<a id="a-3y"></a>此时异熟皆并现前。<a id="a-3z"></a>彼多有情同见斯事。<a id="a-40"></a>实无外境为恩益故。<a id="a-41"></a>准其道理仁亦于斯共同造作。<a id="a-42"></a>所有熏习成熟之时。<a id="a-43"></a>便无别相色等相分从识而生。<a id="a-44"></a>是故定知不由外境识方得起。<a id="a-45"></a>岂非许此同一趣生。<a id="a-46"></a>然非决定彼情同业。<a id="a-47"></a>由现见有良家贱室贫富等异。<a id="a-48"></a>如是便成见其色等。<a id="a-49"></a>应有差别。<a id="a-4A"></a>同彼异类见成非等。<a id="a-4B"></a>故知斯类与彼不同。<a id="a-4C"></a>彼亦不由外境力故。<a id="a-4D"></a>生色等境然诸饿鬼虽同一趣。<a id="a-4E"></a>见亦差别。<a id="a-4F"></a>由业异相所见亦然。<a id="a-4G"></a>彼或有见大热铁团融煮迸灒。<a id="a-4H"></a>或时见有屎尿横流非相似故。<a id="a-4I"></a>虽同人趣。<a id="a-4J"></a>薄福之人。<a id="a-4K"></a>金带现时见为铁锁赫热难近。<a id="a-4L"></a>或见是蛇吐其毒火。<a id="a-4M"></a>是故定知虽在人趣。<a id="a-4N"></a>亦非同见。<a id="a-4O"></a>若如是类无别见性。<a id="a-4P"></a>由其皆有同类之业。<a id="a-4Q"></a>然由彼类有同分业生同分趣。<a id="a-4R"></a>复有别业各别而见。<a id="a-4S"></a>此二功能随其力故。<a id="a-4T"></a>令彼诸人有同异见。<a id="a-4U"></a>彼以此义亦答余言。<a id="a-4V"></a>有说别趣有情鬼傍生等。<a id="a-4W"></a>应非一处有不别见。<a id="a-4X"></a>由别作业异熟性故。<a id="a-4Y"></a>此虽成趣业有差别。<a id="a-4Z"></a>同观之业还有不异即诸有情自相续中有其别异。<a id="a-4a"></a>业种随故。<a id="a-4b"></a>彼任其缘各得生起。</p>
  <p id="a4c">有余复言。<a id="a-4d"></a>诸饿鬼等同见事时。<a id="a-4e"></a>非无外境。<a id="a-4f"></a>由此器界是诸有情共增上业之所生故。<a id="a-4g"></a>要假现有河水澄流。<a id="a-4h"></a>方于此处见脓流等。<a id="a-4i"></a>由其薄福悭贪垢故。<a id="a-4j"></a>遂见如此不可爱事。<a id="a-4k"></a>若其彼类不见水者。<a id="a-4l"></a>即诸有情同增上力感得共果。<a id="a-4m"></a>理便阙失故。<a id="a-4n"></a>知此类有其实境。<a id="a-4o"></a>脓血等识要假其事此方有故。<a id="a-4p"></a>如于相续身邪倒执。<a id="a-4q"></a>执为我解由。<a id="a-4r"></a>无别事同见脓等。<a id="a-4s"></a>是故不定属一身生者。<a id="a-4t"></a>此由不能善了所缘故有斯见要待心心所了前境相故。<a id="a-4u"></a>说为所缘。<a id="a-4v"></a>然非饿鬼见其流水。<a id="a-4w"></a>如何不见得作所缘。<a id="a-4x"></a>若以别相即于水处睹脓流者。<a id="a-4y"></a>何处得有如斯定判观其本水。<a id="a-4z"></a>然于水相曾无片许为所观察。<a id="a-50"></a>但睹其相而为境界。<a id="a-51"></a>有说由似相状识许。<a id="a-52"></a>此名为境。<a id="a-53"></a>脓血之识无彼相故。<a id="a-54"></a>方知不缘水等为境犹如军觉亦非为因成所缘性有大过失。<a id="a-55"></a>前已申述。<a id="a-56"></a>然此外境。<a id="a-57"></a>于所缘心曾无恩益。<a id="a-58"></a>若但为因亦大过失。<a id="a-59"></a>前已说故。<a id="a-5A"></a>又如所言。<a id="a-5B"></a>由共相业之所感故必须见者。<a id="a-5C"></a>此亦不然。<a id="a-5D"></a>未生失眼及以远方不能观故。<a id="a-5E"></a>生无色者亦应得见。<a id="a-5F"></a>若言非彼业力生者。<a id="a-5G"></a>转向余生亦应不见。<a id="a-5H"></a>若言后时是所须者。<a id="a-5I"></a>我亦同然如无色界趣余生时。<a id="a-5J"></a>非无益故。<a id="a-5K"></a>然于饿鬼理亦同然。<a id="a-5L"></a>又复缘我所生邪见。<a id="a-5M"></a>即如次前所引道理。<a id="a-5N"></a>不缘色等有为之事。<a id="a-5O"></a>不缘彼相故如无为觉。<a id="a-5P"></a>是故定知自不晓了。<a id="a-5Q"></a>必不令他能为解悟。<a id="a-5R"></a>然诸论文极分明故。<a id="a-5S"></a>如有颂云。</p>
  <p id="a5T">纵使河流鬼不见　　设有所见别为形</p>
  <p id="a5U">明知彼皆由故业　　业障瞳人坏明睛</p>
  <p id="a5V">境虽非有。<a id="a-5W"></a>由业过故而令眼见体。<a id="a-5X"></a>是现有。<a id="a-5Y"></a>而不能见斯即自许。<a id="a-5Z"></a>故所见物便有别形。<a id="a-5a"></a>由此应知。<a id="a-5b"></a>实无脓血便有妄见。<a id="a-5c"></a>有余复言。<a id="a-5d"></a>然诸饿鬼由其非爱恶业力故。<a id="a-5e"></a>遂令其眼见如是相。<a id="a-5f"></a>虽同一时。<a id="a-5g"></a>余有福类所不见物。<a id="a-5h"></a>此遂谛观可厌之境。<a id="a-5i"></a>由此故知。<a id="a-5j"></a>诸饿鬼心缘其实境。<a id="a-5k"></a>今应问彼。<a id="a-5l"></a>为由眼根作斯妄见。<a id="a-5m"></a>虽无前境见非爱事。<a id="a-5n"></a>为当前境实有斯事。<a id="a-5o"></a>眼识依此生了别耶初且非理。<a id="a-5p"></a>许不爱境无妄心成故。<a id="a-5q"></a>若言此见由想差别实不相违前境空无。<a id="a-5r"></a>是所许故。<a id="a-5s"></a>其第二计如何彼境能现此形。<a id="a-5t"></a>若言由其恶业生者。<a id="a-5u"></a>如何一处众多同类得共居耶。<a id="a-5v"></a>不许碍物此得共余同一处故。<a id="a-5w"></a>如石与瓦许有同居。<a id="a-5x"></a>故知脓水体是别。<a id="a-5y"></a>方令同处见。<a id="a-5z"></a>是其应理。<a id="a-60"></a>质碍性故。<a id="a-61"></a>犹如乐等成非碍性。<a id="a-62"></a>若言脓等是质碍性。<a id="a-63"></a>不应一处可见如石。<a id="a-64"></a>由此故知。<a id="a-65"></a>一处见者。<a id="a-66"></a>与理相违。<a id="a-67"></a>若言聚物多有间隙。<a id="a-68"></a>于彼空处共相涉入多者映余。<a id="a-69"></a>设令相似不可别见。<a id="a-6A"></a>犹如水乳遍皆合故。<a id="a-6B"></a>又极坚硬金刚石等。<a id="a-6C"></a>火分入中是相违故。<a id="a-6D"></a>又复定者业力眼药所发眼根。<a id="a-6E"></a>决定能观前境之事远近粗细。<a id="a-6F"></a>不论可意及不可意。<a id="a-6G"></a>随其力用悉能见之。<a id="a-6H"></a>应有诚说。<a id="a-6I"></a>由此不能作如是说。<a id="a-6J"></a>于彼隙中更相涉入。<a id="a-6K"></a>虽在一处除可念水见非爱脓。<a id="a-6L"></a>此则许有外境实事。<a id="a-6M"></a>余人所观曾无缘碍及其睹水应见余形。<a id="a-6N"></a>鬼亦同然。<a id="a-6O"></a>俱瞻于水。<a id="a-6P"></a>如煮香油。<a id="a-6Q"></a>咸皆共嗅。<a id="a-6R"></a>若言虽彼无别因缘但由其业不能于境水脓俱见。<a id="a-6S"></a>斯固是其暂违共许。<a id="a-6T"></a>非理爱脓。<a id="a-6U"></a>然仗自识一类同业自种熟时随缘现前起诸相貌。<a id="a-6V"></a>斯之妙理何不信耶。<a id="a-6W"></a>又复更有诸防护者。<a id="a-6X"></a>容像可畏。<a id="a-6Y"></a>摄胆摧心。<a id="a-6Z"></a>拔利刀执罥索。<a id="a-6a"></a>见便驱逐不令得近。<a id="a-6b"></a>纵使此时遭其巨难。<a id="a-6c"></a>亦不能得强作分疏言。<a id="a-6d"></a>此生类由彼恶业为胜缘故虽复先无忽然而有。<a id="a-6e"></a>此即便成扶助。<a id="a-6f"></a>唯识共立真宗。<a id="a-6g"></a>由此道理识所现相固无违害。<a id="a-6h"></a>如是应知不定属身虽无外境在识成就。</p>
  <p id="a6i">如梦有损用。<a id="a-6j"></a>虽无外境。<a id="a-6k"></a>理亦得成。<a id="a-6l"></a>由于梦内男女两交。<a id="a-6m"></a>各以自根更互相触。<a id="a-6n"></a>虽无外境触而有作用成现流不净。<a id="a-6o"></a>但是识相自与合会为其动作。<a id="a-6p"></a>此既如是。<a id="a-6q"></a>于余亦然。<a id="a-6r"></a>恶毒刀兵霜雹伤害。<a id="a-6s"></a>虽无外境但依其识有毒刀等。<a id="a-6t"></a>何理不成此作用事。<a id="a-6u"></a>既无外境成共许故。<a id="a-6v"></a>宁容得有宗之过耶。<a id="a-6w"></a>彼定不能成作用者。<a id="a-6x"></a>此亦于其相离之处差别之触。<a id="a-6y"></a>于识分上现斯相状。<a id="a-6z"></a>便于自宗有不定过。<a id="a-70"></a>然唯于识精流事成。<a id="a-71"></a>复有说云。<a id="a-72"></a>忆如斯位诸有生类。<a id="a-73"></a>于一切时不见有故。<a id="a-74"></a>然此所述不能成因。<a id="a-75"></a>有不定过。<a id="a-76"></a>觉情于事作用亦成。<a id="a-77"></a>流泄之因于识转故。<a id="a-78"></a>又复彼定不成作用之因。<a id="a-79"></a>为当但据总相之识。<a id="a-7A"></a>言不能成。<a id="a-7B"></a>为识差别。<a id="a-7C"></a>此之初见即无同喻。<a id="a-7D"></a>由此所云识能为用。<a id="a-7E"></a>其增上识亦能生故。<a id="a-7F"></a>若第二计。<a id="a-7G"></a>其识能为所有作用。<a id="a-7H"></a>便与不能成事之因。<a id="a-7I"></a>有不定过。<a id="a-7J"></a>若尔何处得有如斯定事同无有境。<a id="a-7K"></a>或时有缘能为事用。<a id="a-7L"></a>非一切耶。<a id="a-7M"></a>功能别故。<a id="a-7N"></a>由彼诸缘功能各异。<a id="a-7O"></a>随其功能而为作用。<a id="a-7P"></a>又复与汝执外境师。<a id="a-7Q"></a>其理相似境既同有。<a id="a-7R"></a>何不诸事一切时成。<a id="a-7S"></a>是故应许。<a id="a-7T"></a>于别别事各有功能作用之时呈其异相。<a id="a-7U"></a>此即便同唯识者见。</p>
  <p id="a7V">有余复言。<a id="a-7W"></a>理实不由触着女形能生不净。<a id="a-7X"></a>觉时亦尔。<a id="a-7Y"></a>然由极重染爱现前。<a id="a-7Z"></a>便致如斯流溢之相。<a id="a-7a"></a>由于梦有等无间缘差别力故。<a id="a-7b"></a>遂便引起非理作意。<a id="a-7c"></a>以此为因便见流泄。<a id="a-7d"></a>如于梦中虽无实境。<a id="a-7e"></a>能流不净服毒严食触女形等。<a id="a-7f"></a>身体烦疼根充足力生男女等。<a id="a-7g"></a>于其梦中事应成有。<a id="a-7h"></a>是故定知。<a id="a-7i"></a>如于梦泄无境有用。<a id="a-7j"></a>觉之如是虽用无境非为应理。<a id="a-7k"></a>虽无其境识用成者。<a id="a-7l"></a>若于觉时纵境非有。<a id="a-7m"></a>许是唯识作用得成。<a id="a-7n"></a>此即岂非善符唯识。<a id="a-7o"></a>无境论者有何不爱。<a id="a-7p"></a>若言别有如斯意趣。<a id="a-7q"></a>诸有触等咸仗外事方成作用。<a id="a-7r"></a>但唯有识理不能成。<a id="a-7s"></a>如栴檀木磨作香泥用涂身体能除热闷使得清凉。<a id="a-7t"></a>然此流泄但依识生。<a id="a-7u"></a>此还于理未为的当。<a id="a-7v"></a>依触等境而有作用。<a id="a-7w"></a>非所许故。<a id="a-7x"></a>由非不许有外触者。<a id="a-7y"></a>而欲令他依斯触事作用起故。<a id="a-7z"></a>由此不应与他作用。<a id="a-80"></a>便成非有之过也。<a id="a-81"></a>由其成立唯有识者。<a id="a-82"></a>但是事物所有作用差别。<a id="a-83"></a>皆从识处生故。<a id="a-84"></a>于此乍可作如斯难。<a id="a-85"></a>既无外境。<a id="a-86"></a>如何离识能有作用而成事耶。<a id="a-87"></a>既有此征。<a id="a-88"></a>便申雅喻。<a id="a-89"></a>由如梦内损害事成。<a id="a-8A"></a>此于唯识能有作用。<a id="a-8B"></a>并已如前颇具申述。<a id="a-8C"></a>若尔梦餐毒等。<a id="a-8D"></a>应成身病。<a id="a-8E"></a>此亦由其唯识有用。<a id="a-8F"></a>犹如于境而有定属。<a id="a-8G"></a>还将后答用杜先疑。<a id="a-8H"></a>或复有时见其毒等。<a id="a-8I"></a>虽无实境而有作用。<a id="a-8J"></a>由见不被蛇之所螫。<a id="a-8K"></a>然有疑毒能令闷绝流汗心迷。<a id="a-8L"></a>若遭蛇螫亦于梦中由咒天等增上力故。<a id="a-8M"></a>遂令饱食气力充强。<a id="a-8N"></a>又复闻乎。<a id="a-8O"></a>为求子息事隐床人。<a id="a-8P"></a>梦见有人共为交集便得其子。<a id="a-8Q"></a>如何得知于彼梦内被毒等伤。<a id="a-8R"></a>是为非有。<a id="a-8S"></a>睡觉之后不睹见故。<a id="a-8T"></a>今此所论还同彼类。<a id="a-8U"></a>于现觉时将为实事。<a id="a-8V"></a>见毒药等执为非谬。<a id="a-8W"></a>真智觉时便不见故。<a id="a-8X"></a>同彼梦中体非是实。<a id="a-8Y"></a>然于梦中许实色者。<a id="a-8Z"></a>彼亦获斯非所爱事。<a id="a-8a"></a>毒等果用便成实有。<a id="a-8b"></a>若言无者。<a id="a-8c"></a>但有毒相毒等用无。<a id="a-8d"></a>此云毒状便成违害。<a id="a-8e"></a>许毒相等固成无益。<a id="a-8f"></a>于其识上药体无故。<a id="a-8g"></a>是故定知。<a id="a-8h"></a>实无外境。<a id="a-8i"></a>但于觉心生其作用。<a id="a-8j"></a>犹如于梦觉亦同然。<a id="a-8k"></a>斯乃真成称契道理。<a id="a-8l"></a>上来且随如所说事。<a id="a-8m"></a>将别梦喻及别鬼等。<a id="a-8n"></a>如彼所陈四种之难。<a id="a-8o"></a>各为喻讫。<a id="a-8p"></a>今更复以奈洛迦喻。<a id="a-8q"></a>答彼诸难。<a id="a-8r"></a>其事善成。<a id="a-8s"></a>由极恶情极恶卒等有定处时不定皆见。<a id="a-8t"></a>咸不离识而有别形。<a id="a-8u"></a>并狗乌等所生墋害猛利之苦。<a id="a-8v"></a>随捶栲事至受罪终。<a id="a-8w"></a>可将斯喻随言难诘。<a id="a-8x"></a>凡诸释答。<a id="a-8y"></a>如上应思。</p>
  <p id="a8z">复次理实无有极恶卒等。<a id="a-90"></a>如所说事。<a id="a-91"></a>有定不定。<a id="a-92"></a>因何得生。<a id="a-93"></a>然亦于彼起作用心。<a id="a-94"></a>生此之因当时有用。<a id="a-95"></a>获得生故。<a id="a-96"></a>即此所观众多相异。<a id="a-97"></a>假藉功能。<a id="a-98"></a>并由内心相续随转业力差别。<a id="a-99"></a>而为正因。<a id="a-9A"></a>复更假于取等顺缘。<a id="a-9B"></a>共相助故。<a id="a-9C"></a>随事而起见等转成。<a id="a-9D"></a>异熟等果悉皆显现。<a id="a-9E"></a>由此虽无实有狱卒。<a id="a-9F"></a>然于彼中要藉相似自造恶业增上力故。<a id="a-9G"></a>共于此中见处定等。<a id="a-9H"></a>亦复于彼生作用心。<a id="a-9I"></a>此等即是于彼色等非外实有显从识生。<a id="a-9J"></a>为明此义作斯成立。<a id="a-9K"></a>然由不待离识之境。<a id="a-9L"></a>是能遍故。<a id="a-9M"></a>出相违过。<a id="a-9N"></a>若触等境是色自性。<a id="a-9O"></a>即是所立。<a id="a-9P"></a>若言但是实事定执谓立已成。<a id="a-9Q"></a>由将出彼过失之言为方便故。<a id="a-9R"></a>应知即是显己自宗成立之相。<a id="a-9S"></a>于中所立随顺之因。<a id="a-9T"></a>以梦等识为其喻故。<a id="a-9U"></a>即此执言。<a id="a-9V"></a>显如斯义决定处时所有事体。<a id="a-9W"></a>当情显现诸相貌故。<a id="a-9X"></a>如于梦内遍味其心。<a id="a-9Y"></a>既梦觉后分明之想睹色等时。<a id="a-9Z"></a>实亦不缘非识之色。<a id="a-9a"></a>未必要须色等境现。<a id="a-9b"></a>然由同业异熟所感共受用时。<a id="a-9c"></a>于自相续不定属一而生起故。<a id="a-9d"></a>犹如饥渴诸饿鬼辈。<a id="a-9e"></a>有同恶业见脓河等。<a id="a-9f"></a>或复如于极恶之处。<a id="a-9g"></a>皆见猛卒。<a id="a-9h"></a>于此宜应两皆成立。<a id="a-9i"></a>如现见境有其作用而显现故。<a id="a-9j"></a>如于梦中但唯识相。<a id="a-9k"></a>见与女人为交涉事。<a id="a-9l"></a>如狱卒等。<a id="a-9m"></a>皆共睹其苦害之事。<a id="a-9n"></a>并可述之。<a id="a-9o"></a>岂非要须极恶卒等成非有已方可将为能立之事。<a id="a-9p"></a>此既不成。<a id="a-9q"></a>便成无有。<a id="a-9r"></a>同喻之过。<a id="a-9s"></a>固无如是便成之失。<a id="a-9t"></a>由斯等物亦复将为有情。<a id="a-9u"></a>犹如无说。<a id="a-9v"></a>离于执受非受事故。<a id="a-9w"></a>然此亦非是执受事。<a id="a-9x"></a>犹如瓦木。<a id="a-9y"></a>亦如蚁封。<a id="a-9z"></a>由其不是有情数故。<a id="a-A0"></a>有何意故不许狱卒及狗乌等是有情数。<a id="a-A1"></a>然此同见有情形势及有动摇。<a id="a-A2"></a>亦不假藉外缘力故。<a id="a-A3"></a>如余萨埵。<a id="a-A4"></a>若尔斯乃便为诸因不成。<a id="a-A5"></a>此难非理。<a id="a-A6"></a>诸那洛迦所有动作不待外缘。<a id="a-A7"></a>彼那洛迦先罪恶业为任持者作摇动故。<a id="a-A8"></a>如木影舞同众生相。</p>
  <p id="aA9">复由彼定不是有情。<a id="a-AA"></a>于五趣中所不摄故。<a id="a-AB"></a>犹如木石。<a id="a-AC"></a>由此故知。<a id="a-AD"></a>彼定不应同恶生类。<a id="a-AE"></a>如余恶生生于此处。<a id="a-AF"></a>同受于此所有共苦。<a id="a-AG"></a>然彼不受此之苦故。<a id="a-AH"></a>彼趣有情所有共苦不同受故。<a id="a-AI"></a>如持鬘等非那洛迦。<a id="a-AJ"></a>而诸恶生同受斯苦。<a id="a-AK"></a>由彼共业俱生此处。<a id="a-AL"></a>若异此者。<a id="a-AM"></a>生尚难得。<a id="a-AN"></a>况受害耶。<a id="a-AO"></a>虽有斯理。<a id="a-AP"></a>其狱卒等不受彼苦。<a id="a-AQ"></a>不是共成。<a id="a-AR"></a>此非正说。<a id="a-AS"></a>彼生不受同害苦故。<a id="a-AT"></a>由非能害者还如彼害生。<a id="a-AU"></a>一种焦然同受于苦。<a id="a-AV"></a>若也转计道为更互。<a id="a-AW"></a>共相害恼。<a id="a-AX"></a>故许彼生有时受苦。<a id="a-AY"></a>此亦非理。<a id="a-AZ"></a>由其展转相害之时。<a id="a-Aa"></a>此是那洛迦。<a id="a-Ab"></a>此是波罗者。<a id="a-Ac"></a>此之行伍便为亡失。<a id="a-Ad"></a>以其能害可有作用为缘由故。<a id="a-Ae"></a>说为狱卒。<a id="a-Af"></a>如一既尔。<a id="a-Ag"></a>余亦应然。<a id="a-Ah"></a>此则两皆成狱卒性。<a id="a-Ai"></a>即那洛迦体性不离。<a id="a-Aj"></a>遂成乖失。<a id="a-Ak"></a>由此非是狱卒性故。<a id="a-Al"></a>如三十三天。<a id="a-Am"></a>意欲显说其那洛迦非被害者。<a id="a-An"></a>若许更互。<a id="a-Ao"></a>为害理齐。<a id="a-Ap"></a>彼此相陵知己有力形量壮等更互相欺。<a id="a-Aq"></a>不应生怖。<a id="a-Ar"></a>设令见彼极大形躯。<a id="a-As"></a>忖己骁勇便生胜想。<a id="a-At"></a>如是知已宁容有怖。<a id="a-Au"></a>岂如那洛迦见于狱卒等。<a id="a-Av"></a>何况形量气力不殊。<a id="a-Aw"></a>见彼之时令兴怯念。<a id="a-Ax"></a>又复俱为狱典。<a id="a-Ay"></a>形量是同。<a id="a-Az"></a>身力既齐。<a id="a-B0"></a>此无强弱。<a id="a-B1"></a>理应别有形量不等勇健墋列见便生怖。<a id="a-B2"></a>如是计时。<a id="a-B3"></a>那落迦类正受苦时。<a id="a-B4"></a>见彼卒来便生大怖。<a id="a-B5"></a>忧火内发胸臆全烧。<a id="a-B6"></a>相续苦生形骸战越。<a id="a-B7"></a>恶业生类受如斯恼。<a id="a-B8"></a>纵令善巧明智之徒。<a id="a-B9"></a>亦复未能总知其事。<a id="a-BA"></a>此之阶位理固相违。<a id="a-BB"></a>由于世间亦见斯事。<a id="a-BC"></a>有生恶意怀鸩毒心。<a id="a-BD"></a>欲害于他令生怯畏。<a id="a-BE"></a>虽即在于极重可畏怖惧之处。<a id="a-BF"></a>被拘顿时。<a id="a-BG"></a>不同怯者。<a id="a-BH"></a>生其怖畏。<a id="a-BI"></a>然而彼类怀坚硬心多见有故。<a id="a-BJ"></a>彼那洛迦受苦之类。<a id="a-BK"></a>多怀恐怖身若镕锁。<a id="a-BL"></a>故此那洛迦非为能害者。<a id="a-BM"></a>由如屠所系柱之兽。<a id="a-BN"></a>然此是彼生怖因故。<a id="a-BO"></a>非受彼苦。</p>
 </body>
</html>