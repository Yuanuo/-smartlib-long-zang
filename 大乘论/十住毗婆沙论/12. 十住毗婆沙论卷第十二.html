<!doctype html>
<html id="z3IBVRUy6" data-ver="1248">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">十住毗婆沙论卷第十二</h1>
  <h2 id="a2">略行品第二十七</h2>
  <p id="a3">菩萨欢喜地　　今已略说竟</p>
  <p id="a4">菩萨住是中　　多作阎浮王</p>
  <p id="a5">常离悭贪垢　　不失三宝念</p>
  <p id="a6">心常愿作佛　　救护诸众生</p>
  <p id="a7">初地名欢喜。<a id="a-8"></a>已略说竟。<a id="a-9"></a>诸佛法无量无边是地为本。<a id="a-A"></a>若广说亦无量无边。<a id="a-B"></a>是故言略说。<a id="a-C"></a>菩萨住是地中。<a id="a-D"></a>多作阎浮提势力转轮王。<a id="a-E"></a>先世修习是地因缘故。<a id="a-F"></a>信乐布施无悭贪垢。<a id="a-G"></a>常施三宝故不失三宝念。<a id="a-H"></a>常念作佛救诸众生。<a id="a-I"></a>如是等善念常在心中。<a id="a-J"></a>复次。</p>
  <p id="aK">若欲得出家　　勤心行精进</p>
  <p id="aL">能得数百定　　得见数百佛</p>
  <p id="aM">能动百世界　　飞行亦如是</p>
  <p id="aN">若欲放光明　　能照百世界</p>
  <p id="aO">化数百种人　　能住寿百劫</p>
  <p id="aP">能择数百法　　能变作百身</p>
  <p id="aQ">能化百菩萨　　示现为眷属</p>
  <p id="aR">利根过是数　　依佛神力故</p>
  <p id="aS">已说初地相　　果力净治法</p>
  <p id="aT">今当复更说　　第二无垢地</p>
  <p id="aU">果名得数百定见数百佛等。<a id="a-V"></a>势力名能化数百众生。<a id="a-W"></a>余偈义先已说。<a id="a-X"></a>不复解余偈。<a id="a-Y"></a>今当复说第二无垢地。<a id="a-Z"></a>问曰。<a id="a-a"></a>汝欲广说菩萨所行法。<a id="a-b"></a>初地义尚多。<a id="a-c"></a>诸学者恐转增广则懈怠心生不能读诵。<a id="a-d"></a>是故汝今应为不能多读诵者。<a id="a-e"></a>略解菩萨所行诸法。<a id="a-f"></a>答曰。</p>
  <p id="ag">菩萨所有法　　是法皆应行</p>
  <p id="ah">一切恶应舍　　是则名略说</p>
  <p id="ai">如上来诸品所说。<a id="a-j"></a>能生能增长诸地法。<a id="a-k"></a>如上诸品中说。<a id="a-l"></a>若于余处说者。<a id="a-m"></a>皆应令生菩萨过恶事皆应远离。<a id="a-n"></a>是名略说菩萨所应行。<a id="a-o"></a>如法句中说。<a id="a-p"></a>诸恶莫作诸善奉行自净其意是诸佛教。<a id="a-q"></a>有一法摄佛道。<a id="a-r"></a>菩萨应行。<a id="a-s"></a>云何为一。<a id="a-t"></a>所谓于善法中一心不放逸。<a id="a-u"></a>如佛告阿难。<a id="a-v"></a>我不放逸故。<a id="a-w"></a>得阿耨多罗三藐三菩提。<a id="a-x"></a>如说。</p>
  <p id="ay">不放逸成佛　　世间无与等</p>
  <p id="az">若能不放逸　　何事而不成</p>
  <p id="a10">复有二法能摄佛道。<a id="a-11"></a>一不放逸。<a id="a-12"></a>二智慧。<a id="a-13"></a>如说。</p>
  <p id="a14">不放逸智慧　　佛说是利门</p>
  <p id="a15">不见不放逸　　而事不成者</p>
  <p id="a16">复有三法能摄佛道。<a id="a-17"></a>一学胜戒。<a id="a-18"></a>二学胜心。<a id="a-19"></a>三学胜慧。<a id="a-1A"></a>如说。</p>
  <p id="a1B">戒生上三昧　　三昧生智慧</p>
  <p id="a1C">智散诸烦恼　　如风吹浮云</p>
  <p id="a1D">复有四法能摄佛道。<a id="a-1E"></a>一谛处。<a id="a-1F"></a>二舍处。<a id="a-1G"></a>三灭处。<a id="a-1H"></a>四慧处。<a id="a-1I"></a>如说。</p>
  <p id="a1J">谛舍定具足　　得慧利清净</p>
  <p id="a1K">精进求佛道　　当集此四法</p>
  <p id="a1L">复有五法能摄佛道。<a id="a-1M"></a>一信根。<a id="a-1N"></a>二精进根。<a id="a-1O"></a>三念根。<a id="a-1P"></a>四定根。<a id="a-1Q"></a>五慧根。<a id="a-1R"></a>如说。</p>
  <p id="a1S">信根精进根　　念定慧坚牢</p>
  <p id="a1T">是法大悲合　　终不退佛道</p>
  <p id="a1U">如人得五根　　能通达五尘</p>
  <p id="a1V">如得信等根　　能通诸法相</p>
  <p id="a1W">复有六法能摄佛道。<a id="a-1X"></a>所谓布施持戒忍辱精进禅定智慧波罗蜜。<a id="a-1Y"></a>如说。</p>
  <p id="a1Z">如所说六度　　降伏诸烦恼</p>
  <p id="a1a">常增长善根　　不久当得佛</p>
  <p id="a1b">复有七法能摄佛道。<a id="a-1c"></a>所谓七正法。<a id="a-1d"></a>信惭愧闻精进念慧。<a id="a-1e"></a>如说。</p>
  <p id="a1f">欲得七正法　　当乐定精进</p>
  <p id="a1g">除去七邪法　　能知诸功德</p>
  <p id="a1h">是人能疾得　　无上佛菩提</p>
  <p id="a1i">拔没生死者　　令在安隐处</p>
  <p id="a1j">复有八法能摄佛道。<a id="a-1k"></a>所谓八大人觉。<a id="a-1l"></a>少欲知足远离精进念定慧乐不戏论。<a id="a-1m"></a>如说。</p>
  <p id="a1n">若人决定心　　住八大人觉</p>
  <p id="a1o">为求佛道故　　除诸恶觉观</p>
  <p id="a1p">如是则不久　　疾得无上道</p>
  <p id="a1q">如人行善者　　必当得妙果</p>
  <p id="a1r">复有九法能摄佛道。<a id="a-1s"></a>所谓大忍大慈大悲慧念坚心不贪不恚不痴。<a id="a-1t"></a>如说。</p>
  <p id="a1u">具足于大忍　　大慈及大悲</p>
  <p id="a1v">又能住于慧　　念及坚心中</p>
  <p id="a1w">深心入无贪　　无恚痴善根</p>
  <p id="a1x">若能如是者　　佛道则在手</p>
  <p id="a1y">复有十法能摄佛道。<a id="a-1z"></a>所谓十善道。<a id="a-20"></a>自不杀生不教他杀见杀心不称赞见杀心不喜。<a id="a-21"></a>乃至邪见亦如是。<a id="a-22"></a>以是福德回向阿耨多罗三藐三菩提。<a id="a-23"></a>如说。</p>
  <p id="a24">不恼害众生　　亦不行劫盗</p>
  <p id="a25">不淫犯他妇　　是三为身业</p>
  <p id="a26">不妄语两舌　　不恶口绮语</p>
  <p id="a27">不贪恼邪见　　是七口意行</p>
  <p id="a28">如是则能开　　无上佛道门</p>
  <p id="a29">若欲得佛者　　当行是初门</p>
  <p id="a2A">如是等法菩萨应生。<a id="a-2B"></a>生已应守护。<a id="a-2C"></a>守护已应增长。<a id="a-2D"></a>于一善事从一转增。<a id="a-2E"></a>亦应当知。<a id="a-2F"></a>求佛道者。<a id="a-2G"></a>于一恶法应疾远离。<a id="a-2H"></a>所谓远离不放逸。<a id="a-2I"></a>如说。</p>
  <p id="a2J">若人不能度　　生死险恶道</p>
  <p id="a2K">是为可呵责　　最是罪恶事</p>
  <p id="a2L">虽乐于富乐　　而生贫贱家</p>
  <p id="a2M">不能种善根　　为人作奴仆</p>
  <p id="a2N">皆由于放逸　　因缘之所致</p>
  <p id="a2O">是故有智者　　疾远如恶毒</p>
  <p id="a2P">若未成大悲　　无生忍不退</p>
  <p id="a2Q">而行放逸者　　是则名为死</p>
  <p id="a2R">复有二过应疾远离。<a id="a-2S"></a>一贪声闻地。<a id="a-2T"></a>二贪辟支地。<a id="a-2U"></a>如佛说。</p>
  <p id="a2V">若堕声闻地　　及辟支佛地</p>
  <p id="a2W">是名菩萨死　　亦名一切失</p>
  <p id="a2X">虽堕于地狱　　不应生怖畏</p>
  <p id="a2Y">若堕于二乘　　菩萨应大畏</p>
  <p id="a2Z">虽堕于地狱　　不永遮佛道</p>
  <p id="a2a">若堕于二乘　　毕竟遮佛道</p>
  <p id="a2b">佛说爱命者　　斩首则大畏</p>
  <p id="a2c">如是欲作佛　　二乘应大畏</p>
  <p id="a2d">复有三过应疾远离。<a id="a-2e"></a>一憎诸菩萨。<a id="a-2f"></a>二憎菩萨所行。<a id="a-2g"></a>三憎甚深大乘经。<a id="a-2h"></a>如说。</p>
  <p id="a2i">小智以小缘　　憎恚诸菩萨</p>
  <p id="a2j">亦憎菩萨道　　亦憎大乘经</p>
  <p id="a2k">不解故不信　　堕在大地狱</p>
  <p id="a2l">怖畏大惊唤　　是事应远离</p>
  <p id="a2m">复有四过应疾远离。<a id="a-2n"></a>一谄。<a id="a-2o"></a>二曲。<a id="a-2p"></a>三急性。<a id="a-2q"></a>四无慈愍。<a id="a-2r"></a>如说。</p>
  <p id="a2s">自言是菩萨　　其心多谄曲</p>
  <p id="a2t">急性无所容　　不行慈愍心</p>
  <p id="a2u">是近阿鼻狱　　离佛道甚远</p>
  <p id="a2v">复有五过应疾远离。<a id="a-2w"></a>一贪欲。<a id="a-2x"></a>二嗔恚。<a id="a-2y"></a>三睡眠。<a id="a-2z"></a>四调戏。<a id="a-30"></a>五疑。<a id="a-31"></a>是名五盖覆心。<a id="a-32"></a>如说。</p>
  <p id="a33">若人放逸者　　诸盖则覆心</p>
  <p id="a34">生天犹尚难　　何况于得果</p>
  <p id="a35">若勤行精进　　则能裂诸盖</p>
  <p id="a36">若能裂诸盖　　随愿悉皆得</p>
  <p id="a37">复有六过与六波罗蜜相违。<a id="a-38"></a>应疾远离。<a id="a-39"></a>一悭贪。<a id="a-3A"></a>二破戒。<a id="a-3B"></a>三嗔恚。<a id="a-3C"></a>四懈怠。<a id="a-3D"></a>五调戏。<a id="a-3E"></a>六愚痴。<a id="a-3F"></a>如说。</p>
  <p id="a3G">悭贪垢污心　　破戒而懈怠</p>
  <p id="a3H">无知如牛羊　　好嗔如毒蛇</p>
  <p id="a3I">心乱如猕猴　　不远离诸盖</p>
  <p id="a3J">生天为甚难　　何况得佛道</p>
  <p id="a3K">复有七过应疾远离。<a id="a-3L"></a>一乐多事务。<a id="a-3M"></a>二乐多读诵。<a id="a-3N"></a>三乐睡眠。<a id="a-3O"></a>四乐语说。<a id="a-3P"></a>五贪利养。<a id="a-3Q"></a>六常欲令人喜。<a id="a-3R"></a>七迷闷于道心随爱行。<a id="a-3S"></a>如说。</p>
  <p id="a3T">弊人乐事务　　乐多诵外经</p>
  <p id="a3U">痴人乐睡眠　　乐共聚众语</p>
  <p id="a3V">虽愿欲作佛　　而深着利养</p>
  <p id="a3W">是恩爱奴仆　　迷闷于佛道</p>
  <p id="a3X">如是诸恶人　　自言是菩萨</p>
  <p id="a3Y">复有八法应疾远离。<a id="a-3Z"></a>一邪见。<a id="a-3a"></a>二邪思惟。<a id="a-3b"></a>三邪语。<a id="a-3c"></a>四邪业。<a id="a-3d"></a>五邪命。<a id="a-3e"></a>六邪方便。<a id="a-3f"></a>七邪念。<a id="a-3g"></a>八邪定。<a id="a-3h"></a>如说。</p>
  <p id="a3i">若有人愚痴　　行于八邪道</p>
  <p id="a3j">学邪诸经法　　好随逐邪师</p>
  <p id="a3k">远离八圣道　　深妙诸功德</p>
  <p id="a3l">坚深着烦恼　　而或愿菩提</p>
  <p id="a3m">如是愚痴人　　欲度于大海</p>
  <p id="a3n">舍好坚牢船　　抱石欲求渡</p>
  <p id="a3o">复有九法应疾远离。<a id="a-3p"></a>一不闻阿耨多罗三藐三菩提。<a id="a-3q"></a>二闻已不信。<a id="a-3r"></a>三若信不受。<a id="a-3s"></a>四若受不诵持。<a id="a-3t"></a>五若又诵持不知义趣。<a id="a-3u"></a>六若知不说。<a id="a-3v"></a>七若说不如说行。<a id="a-3w"></a>八若如说行不能常行。<a id="a-3x"></a>九若能常行不能善行。<a id="a-3y"></a>如说。</p>
  <p id="a3z">痴人不欲闻　　无上正真道</p>
  <p id="a40">闻已不能信　　又不能诵持</p>
  <p id="a41">不知义不说　　不如所说行</p>
  <p id="a42">不能常善行　　又无念安慧</p>
  <p id="a43">如是愚痴人　　不堪得道果</p>
  <p id="a44">犹如罪恶人　　不得生天上</p>
  <p id="a45">复有十过应疾远离。<a id="a-46"></a>所谓十不善道。<a id="a-47"></a>如说。</p>
  <p id="a48">痴人于少时　　贪爱弊五欲</p>
  <p id="a49">舍离十善道　　行十不善道</p>
  <p id="a4A">诸天乐在手　　而复自舍弃</p>
  <p id="a4B">如贪小钱利　　而舍大宝藏</p>
  <p id="a4C">问曰。<a id="a-4D"></a>汝说无上道相时。<a id="a-4E"></a>种种因缘诃骂空发愿菩萨自言菩萨但名字菩萨。<a id="a-4F"></a>若是三不名为菩萨者。<a id="a-4G"></a>成就何法名为真菩萨。<a id="a-4H"></a>答曰。</p>
  <p id="a4I">非但发空愿　　自言是菩萨</p>
  <p id="a4J">名字为菩萨　　略说能成就</p>
  <p id="a4K">三十二法者　　乃名为菩萨</p>
  <p id="a4L">若人发心欲求佛道。<a id="a-4M"></a>自言是菩萨。<a id="a-4N"></a>空受名号不行功德慈悲心诸波罗蜜等。<a id="a-4O"></a>是不名为菩萨。<a id="a-4P"></a>如土城名宝城。<a id="a-4Q"></a>但自诳身亦诳诸佛。<a id="a-4R"></a>亦诳世间众生。<a id="a-4S"></a>若人有三十二妙法亦能发愿是名真实菩萨。<a id="a-4T"></a>何等三十二。<a id="a-4U"></a>一深心为一切众生求诸安乐。<a id="a-4V"></a>二能入诸佛智中。<a id="a-4W"></a>三自审知堪任作佛不作佛。<a id="a-4X"></a>四不憎恶他。<a id="a-4Y"></a>五道心坚固。<a id="a-4Z"></a>六不假伪结托亲爱。<a id="a-4a"></a>七乃至未入涅槃常为众生作亲友。<a id="a-4b"></a>八亲疏同心。<a id="a-4c"></a>九已许善事心不退转。<a id="a-4d"></a>十于一切众生不断大慈。<a id="a-4e"></a>十一于一切众生不断大悲。<a id="a-4f"></a>十二常求正法心无疲懈。<a id="a-4g"></a>十三勤发精进心无厌足。<a id="a-4h"></a>十四多闻而解义。<a id="a-4i"></a>十五常省己过。<a id="a-4j"></a>十六不讥彼阙。<a id="a-4k"></a>十七于一切见闻事中常修菩提心。<a id="a-4l"></a>十八施不求报。<a id="a-4m"></a>十九持戒不求一切生处。<a id="a-4n"></a>二十于一切众生忍辱无嗔碍。<a id="a-4o"></a>二十一能勤精进修习一切善根。<a id="a-4p"></a>二十二不随无色定生。<a id="a-4q"></a>二十三方便所摄智慧。<a id="a-4r"></a>二十四四摄法所摄方便。<a id="a-4s"></a>二十五持戒毁戒慈愍无二。<a id="a-4t"></a>二十六一心听法。<a id="a-4u"></a>二十七一心阿练若处住。<a id="a-4v"></a>二十八不乐世间种种杂事。<a id="a-4w"></a>二十九不贪着小乘。<a id="a-4x"></a>三十见大乘利益为大。<a id="a-4y"></a>三十一远离恶知识。<a id="a-4z"></a>三十二亲近善知识。<a id="a-50"></a>菩萨住是三十二法。<a id="a-51"></a>能成七法。<a id="a-52"></a>所谓四无量心。<a id="a-53"></a>能游戏五神通。<a id="a-54"></a>常依于智。<a id="a-55"></a>常不舍善恶众生。<a id="a-56"></a>所言决定言必皆实。<a id="a-57"></a>集一切善法心无厌足。<a id="a-58"></a>是为三十二法。<a id="a-59"></a>为七法。<a id="a-5A"></a>菩萨成就此者。<a id="a-5B"></a>名为真实菩萨。</p>
  <p data-pb></p>
  <h2 id="a5C">分别二地业道品第二十八</h2>
  <p id="a5D">诸菩萨已得　　具足于初地</p>
  <p id="a5E">欲得第二地　　当生十种心</p>
  <p id="a5F">诸菩萨已得欢喜初地。<a id="a-5G"></a>为得二地故生十种心。<a id="a-5H"></a>因是十心能得第二地。<a id="a-5I"></a>如人欲上楼观要因梯而上。<a id="a-5J"></a>问曰。<a id="a-5K"></a>何等是十心得第二地方便。<a id="a-5L"></a>答曰。</p>
  <p id="a5M">直心堪用心　　软伏寂灭心</p>
  <p id="a5N">真妙不杂贪　　快大心为十</p>
  <p id="a5O">诸菩萨已具足于初地。<a id="a-5P"></a>欲得第二地。<a id="a-5Q"></a>生是十方便心。<a id="a-5R"></a>一直心。<a id="a-5S"></a>二堪用心。<a id="a-5T"></a>三柔软心。<a id="a-5U"></a>四降伏心。<a id="a-5V"></a>五寂灭心。<a id="a-5W"></a>六真妙心。<a id="a-5X"></a>七不杂心。<a id="a-5Y"></a>八不贪心。<a id="a-5Z"></a>九广快心。<a id="a-5a"></a>十大心。<a id="a-5b"></a>直心者。<a id="a-5c"></a>离谄曲。<a id="a-5d"></a>离谄曲故心转柔软。<a id="a-5e"></a>柔软者。<a id="a-5f"></a>不刚强粗恶。<a id="a-5g"></a>菩萨得是柔软心。<a id="a-5h"></a>生种种禅定。<a id="a-5i"></a>亦修习诸善法。<a id="a-5j"></a>观诸法实相。<a id="a-5k"></a>心则堪用。<a id="a-5l"></a>心堪用故生伏心。<a id="a-5m"></a>伏心者。<a id="a-5n"></a>善能降伏眼等诸根。<a id="a-5o"></a>如经中说。<a id="a-5p"></a>何等是善道。<a id="a-5q"></a>所谓比丘降伏眼根乃至意根。<a id="a-5r"></a>以降伏六根故。<a id="a-5s"></a>名为伏心。<a id="a-5t"></a>心已降伏则易生寂灭心。<a id="a-5u"></a>寂灭心者。<a id="a-5v"></a>能灭贪欲嗔恚愚痴等诸烦恼。<a id="a-5w"></a>先伏心已遮令寂灭。<a id="a-5x"></a>复有人言。<a id="a-5y"></a>得诸禅定是名寂灭心。<a id="a-5z"></a>如经说。<a id="a-60"></a>若人善知禅定相不贪其味。<a id="a-61"></a>是名寂灭心。<a id="a-62"></a>得寂灭心已。<a id="a-63"></a>必生真妙心。<a id="a-64"></a>真妙心者。<a id="a-65"></a>于诸禅定神通所愿事中如意得用。<a id="a-66"></a>譬如真金随意所用。<a id="a-67"></a>行者既得直心乃至真妙心已。<a id="a-68"></a>为守护是心故。<a id="a-69"></a>乐生不杂心。<a id="a-6A"></a>不杂心者。<a id="a-6B"></a>不与在家出家从事。<a id="a-6C"></a>是人作是念。<a id="a-6D"></a>我得如是等心。<a id="a-6E"></a>皆由禅定力故。<a id="a-6F"></a>以是诸心当得第二地等无量利益。<a id="a-6G"></a>若与众人杂者则失此利。<a id="a-6H"></a>何以故。<a id="a-6I"></a>若人与众人杂行。<a id="a-6J"></a>则眼等六根或时还发诸不善法。<a id="a-6K"></a>何以故。<a id="a-6L"></a>亲近可染可嗔可痴法故。<a id="a-6M"></a>诸根发动烦恼火然。<a id="a-6N"></a>烦恼火然故则失此利。<a id="a-6O"></a>见此等过故生不杂心。<a id="a-6P"></a>不应与在家出家者杂行。<a id="a-6Q"></a>是人得是不杂心已。<a id="a-6R"></a>次生不贪心。<a id="a-6S"></a>不贪心者。<a id="a-6T"></a>于在家出家人中所谓父母兄弟和上师长等不生贪着。<a id="a-6U"></a>作是念。<a id="a-6V"></a>若我于在家出家生贪著者。<a id="a-6W"></a>必当来往问讯。<a id="a-6X"></a>我则何有不杂心耶。<a id="a-6Y"></a>是故我欲令诸禅定等利住不杂心者。<a id="a-6Z"></a>当于在家出家舍贪着心。<a id="a-6a"></a>问曰。<a id="a-6b"></a>菩萨法不应舍众生。<a id="a-6c"></a>不应生舍心。<a id="a-6d"></a>如助菩提中说。</p>
  <p id="a6e">菩萨初精进　　所有方便力</p>
  <p id="a6f">应令诸众生　　住于大乘中</p>
  <p id="a6g">若人教恒沙　　众生住罗汉</p>
  <p id="a6h">不如教一人　　住大乘为胜</p>
  <p id="a6i">若人少势力　　不堪发大乘</p>
  <p id="a6j">次当教令住　　辟支声闻乘</p>
  <p id="a6k">若人不堪住　　辟支声闻乘</p>
  <p id="a6l">应教此众生　　令行福因缘</p>
  <p id="a6m">不任住三乘　　不堪人天乐</p>
  <p id="a6n">常以今世事　　随而利益之</p>
  <p id="a6o">若有诸众生　　不受菩萨利</p>
  <p id="a6p">于此不应舍　　应生大慈悲</p>
  <p id="a6q">汝云何言菩萨得不杂心生不贪心。<a id="a-6r"></a>若菩萨不贪众生则为舍离。<a id="a-6s"></a>何能度耶。<a id="a-6t"></a>答曰。<a id="a-6u"></a>应随顺菩萨道行舍心。<a id="a-6v"></a>何以故。<a id="a-6w"></a>是人因舍心生广快心。<a id="a-6x"></a>作是念。<a id="a-6y"></a>我若舍是众闹。<a id="a-6z"></a>当得禅定因禅定生妙广快法。<a id="a-70"></a>得是法已其后则能利益众生。<a id="a-71"></a>胜今千万倍。<a id="a-72"></a>是故为多利益众生少时舍心权舍众闹。<a id="a-73"></a>当得禅定五神通等利益众生。<a id="a-74"></a>菩萨何故作如是方便。<a id="a-75"></a>菩萨为得大心而作是念。<a id="a-76"></a>大人乐大利益故不存小利。<a id="a-77"></a>是故我今当求大人之法随而修学。<a id="a-78"></a>应如是勤加精进为大利益。<a id="a-79"></a>所谓诸禅定神通灭苦解脱等。<a id="a-7A"></a>是故汝说非也。<a id="a-7B"></a>问曰。<a id="a-7C"></a>初地中已有直心等法。<a id="a-7D"></a>何故复说菩萨欲得二地生于十心。<a id="a-7E"></a>答曰。<a id="a-7F"></a>初地虽有此法未得深乐。<a id="a-7G"></a>未有坚固。<a id="a-7H"></a>在此地中心常喜乐转深坚固堪任施用。<a id="a-7I"></a>是故汝难非也。<a id="a-7J"></a>问曰。<a id="a-7K"></a>若深乐坚固此法者得何异事。<a id="a-7L"></a>答曰。</p>
  <p id="a7M">若其一时得　　深乐坚固心</p>
  <p id="a7N">更不复用功　　如使常随逐</p>
  <p id="a7O">如使一时生常随逐人。<a id="a-7P"></a>菩萨如是一时得深乐坚固心已即常随逐。<a id="a-7Q"></a>更不须用功而生若以少因缘便生。<a id="a-7R"></a>何以故。<a id="a-7S"></a>根深入故茎节相续。<a id="a-7T"></a>问曰。<a id="a-7U"></a>若菩萨得是十种心得何等果。<a id="a-7V"></a>答曰。</p>
  <p id="a7W">若得是诸心　　正住第二地</p>
  <p id="a7X">具三种离垢　　恶业及烦恼</p>
  <p id="a7Y">若菩萨得是直等十心。<a id="a-7Z"></a>即名住第二菩萨地。<a id="a-7a"></a>一离垢者。<a id="a-7b"></a>地名也。<a id="a-7c"></a>二离垢者。<a id="a-7d"></a>于此地中离十不善道罪业之垢。<a id="a-7e"></a>三离垢者。<a id="a-7f"></a>离贪欲嗔恚等诸烦恼垢故。<a id="a-7g"></a>名为离垢。<a id="a-7h"></a>复次离垢义者。</p>
  <p id="a7i">菩萨住此地　　自然不行恶</p>
  <p id="a7j">深乐善法故　　自然行善道</p>
  <p id="a7k">问曰。<a id="a-7l"></a>十不善道自然不作。<a id="a-7m"></a>自然行十善道。<a id="a-7n"></a>此二种道。<a id="a-7o"></a>几是身行。<a id="a-7p"></a>几是口行。<a id="a-7q"></a>几是意行。<a id="a-7r"></a>答曰。</p>
  <p id="a7s">身意二三种　　口四善亦尔</p>
  <p id="a7t">略说则如是　　此应当分别</p>
  <p id="a7u">不善身行有三种。<a id="a-7v"></a>所谓夺他命劫盗邪淫。<a id="a-7w"></a>不善口行四种妄语两舌恶口散乱语。<a id="a-7x"></a>不善意行三种。<a id="a-7y"></a>贪取嗔恼邪见。<a id="a-7z"></a>善身行亦有三种。<a id="a-80"></a>离夺命劫盗邪淫。<a id="a-81"></a>善口行亦四种。<a id="a-82"></a>离妄语两舌恶口散乱语。<a id="a-83"></a>善意行有三种。<a id="a-84"></a>不贪取不嗔恼正见。<a id="a-85"></a>身口意业道。<a id="a-86"></a>是善不善应须论议令人得解。<a id="a-87"></a>初夺命不善道者。<a id="a-88"></a>所谓有他众生知是众生故行恼害。<a id="a-89"></a>因是恼害则失寿命。<a id="a-8A"></a>起此身业是名初夺命不善道。<a id="a-8B"></a>离此事故。<a id="a-8C"></a>名为离夺命善行。<a id="a-8D"></a>劫盗者。<a id="a-8E"></a>所谓属他之物。<a id="a-8F"></a>知是物属他生劫盗心。<a id="a-8G"></a>手捉此物举离此处。<a id="a-8H"></a>若劫若盗计是我物生我所心。<a id="a-8I"></a>是名劫盗行。<a id="a-8J"></a>离此事者名为离劫盗善行。<a id="a-8K"></a>邪淫者。<a id="a-8L"></a>所有女人。<a id="a-8M"></a>若为父母所护。<a id="a-8N"></a>亲族所护。<a id="a-8O"></a>为姓所护。<a id="a-8P"></a>世法所护。<a id="a-8Q"></a>戒法所护。<a id="a-8R"></a>若他人妇知有鞭杖恼害等障碍。<a id="a-8S"></a>于此事中生贪欲心起于身业。<a id="a-8T"></a>或于自所有妻妾。<a id="a-8U"></a>若受戒若怀妊若乳儿若非道。<a id="a-8V"></a>是名邪淫。<a id="a-8W"></a>远离此事名为善身行。<a id="a-8X"></a>妄语者。<a id="a-8Y"></a>覆相覆心覆见覆忍覆欲知如是相而更异说。<a id="a-8Z"></a>是名妄语。<a id="a-8a"></a>远离此事名为远离妄语善行。<a id="a-8b"></a>两舌者。<a id="a-8c"></a>欲离别他。<a id="a-8d"></a>以此事向彼说。<a id="a-8e"></a>以彼事向此说。<a id="a-8f"></a>为离别他故。<a id="a-8g"></a>和合者令别离。<a id="a-8h"></a>别离者则随顺乐为别离。<a id="a-8i"></a>喜别离好别离。<a id="a-8j"></a>是名两舌。<a id="a-8k"></a>离如此事名为远离两舌善行。<a id="a-8l"></a>恶口者。<a id="a-8m"></a>世间所有恶语害语苦语粗语弊语令他嗔恼是名恶口。<a id="a-8n"></a>远离此事名为离恶口善行。<a id="a-8o"></a>散乱语者。<a id="a-8p"></a>非时语无利益语非法语无本末语无因缘语。<a id="a-8q"></a>是名散乱语。<a id="a-8r"></a>远离此事名为离散乱善行。<a id="a-8s"></a>贪取者。<a id="a-8t"></a>属他之物他所欲。<a id="a-8u"></a>他田坞他财物。<a id="a-8v"></a>心贪取愿欲得。<a id="a-8w"></a>于此事中不贪不妒不愿欲得是名不贪善行。<a id="a-8x"></a>嗔恼者。<a id="a-8y"></a>于他众生嗔恨心碍心发嗔恚。<a id="a-8z"></a>作是念。<a id="a-90"></a>何不打缚杀害是名嗔恼离如此事名为无嗔恼善行。<a id="a-91"></a>邪见者。<a id="a-92"></a>言无布施无有恩报。<a id="a-93"></a>善恶业无果报。<a id="a-94"></a>无今世无后世。<a id="a-95"></a>无父母无沙门无婆罗门。<a id="a-96"></a>能知此世后世。<a id="a-97"></a>了了通达自身作证。<a id="a-98"></a>是名邪见。<a id="a-99"></a>正见者。<a id="a-9A"></a>为有施者有恩报。<a id="a-9B"></a>有善恶业报有今世后世。<a id="a-9C"></a>世间有沙门婆罗门。<a id="a-9D"></a>知此世后世了了通达自身作证。<a id="a-9E"></a>是名正见善行。<a id="a-9F"></a>是菩萨如是入正见道。</p>
  <p id="a9G">善道不善道　　各二十分别</p>
  <p id="a9H">知何处起等　　十二种分别</p>
  <p id="a9I">菩萨于十不善道十善道等种种别相知二十种分别。<a id="a-9J"></a>又于是二十种分别善知从何处起等十二种分别。<a id="a-9K"></a>于此十不善道中有二十种分别。<a id="a-9L"></a>所谓不离夺他命罪。<a id="a-9M"></a>一是不善。<a id="a-9N"></a>二欲界系。<a id="a-9O"></a>三有漏。<a id="a-9P"></a>四非心数法。<a id="a-9Q"></a>五心不相应。<a id="a-9R"></a>六不随心行。<a id="a-9S"></a>七或共心生或不共心生。<a id="a-9T"></a>何等共心生。<a id="a-9U"></a>实有众生知是众生。<a id="a-9V"></a>以身业故夺其命。<a id="a-9W"></a>是名共心生。<a id="a-9X"></a>云何名不共心生。<a id="a-9Y"></a>若人欲杀众生捉持牵挽扑着地已然后能死。<a id="a-9Z"></a>是名不共心生。<a id="a-9a"></a>又身不动口不言。<a id="a-9b"></a>但生心我从今日当作杀众生者。<a id="a-9c"></a>如是夺他命罪。<a id="a-9d"></a>是名不共心生。<a id="a-9e"></a>又是不离夺他命者。<a id="a-9f"></a>若睡若觉常积习增长。<a id="a-9g"></a>亦名不共心生。<a id="a-9h"></a>八或色或非色。<a id="a-9i"></a>初共心生杀罪是色。<a id="a-9j"></a>第二杀罪第三第四非是色。<a id="a-9k"></a>九或作或非作。<a id="a-9l"></a>有色是作。<a id="a-9m"></a>余者无作。<a id="a-9n"></a>十或有缘或无缘。<a id="a-9o"></a>色是有缘余者是无缘。<a id="a-9p"></a>问曰。<a id="a-9q"></a>是心为有缘为无缘。<a id="a-9r"></a>答曰。<a id="a-9s"></a>非有缘。<a id="a-9t"></a>问曰。<a id="a-9u"></a>若心非有缘身不动口不言时但心生念我从今日当作杀众生者。<a id="a-9v"></a>如是罪业云何名为非缘。<a id="a-9w"></a>答曰。<a id="a-9x"></a>若杀罪是心则应有缘。<a id="a-9y"></a>今实杀罪非是心。<a id="a-9z"></a>若心是杀罪即是身业。<a id="a-A0"></a>而心实非身业。<a id="a-A1"></a>是故杀生罪不名有缘。<a id="a-A2"></a>但杀生罪共心在身中生。<a id="a-A3"></a>以是无作故言非缘。<a id="a-A4"></a>十一是业。<a id="a-A5"></a>十二非业相应。<a id="a-A6"></a>十三不随业行。<a id="a-A7"></a>十四或共业生或不共业生。<a id="a-A8"></a>如共心生无异。<a id="a-A9"></a>但除心与思共生为异。<a id="a-AA"></a>十五非先世业报。<a id="a-AB"></a>十六不可修。<a id="a-AC"></a>十七应善知。<a id="a-AD"></a>十八应以慧证不以身证。<a id="a-AE"></a>十九可断。<a id="a-AF"></a>二十可知见。<a id="a-AG"></a>不离劫盗罪。<a id="a-AH"></a>不离邪淫罪。<a id="a-AI"></a>不离妄语罪中。<a id="a-AJ"></a>但一共心生二不共心生。<a id="a-AK"></a>一有色二无色。<a id="a-AL"></a>一作二无作。<a id="a-AM"></a>一有缘二无缘。<a id="a-AN"></a>余如杀中说。<a id="a-AO"></a>不离两舌不离恶口亦如是。<a id="a-AP"></a>不离散乱语。<a id="a-AQ"></a>或不善或无记从不善心生。<a id="a-AR"></a>是不善从无记心生。<a id="a-AS"></a>是无记或欲界系。<a id="a-AT"></a>或色界系。<a id="a-AU"></a>欲界系者。<a id="a-AV"></a>以欲界身心。<a id="a-AW"></a>散乱语是欲界系。<a id="a-AX"></a>色界系亦如是。<a id="a-AY"></a>余如妄语中说。<a id="a-AZ"></a>贪取欲界系。<a id="a-Aa"></a>是有漏心数法。<a id="a-Ab"></a>非心相应。<a id="a-Ac"></a>非随心行。<a id="a-Ad"></a>心共生。<a id="a-Ae"></a>无色无作。<a id="a-Af"></a>有缘。<a id="a-Ag"></a>非业相应。<a id="a-Ah"></a>非随业行。<a id="a-Ai"></a>非共业生。<a id="a-Aj"></a>非先世业报。<a id="a-Ak"></a>除因报。<a id="a-Al"></a>非可修。<a id="a-Am"></a>应善知。<a id="a-An"></a>应以慧证。<a id="a-Ao"></a>身证。<a id="a-Ap"></a>可断。<a id="a-Aq"></a>可见知。<a id="a-Ar"></a>嗔恼。<a id="a-As"></a>或心相应。<a id="a-At"></a>或心不相应。<a id="a-Au"></a>缠所摄名心相应。<a id="a-Av"></a>使所摄名心不相应。<a id="a-Aw"></a>随心行不随心行亦如是。<a id="a-Ax"></a>共心生不共心生。<a id="a-Ay"></a>有觉众生与心共生。<a id="a-Az"></a>无觉众生不与心共生。<a id="a-B0"></a>如心相应。<a id="a-B1"></a>随心行共心生业相应。<a id="a-B2"></a>随业行共业生亦如是。<a id="a-B3"></a>如心不相应不随心行不共心生业不相应不随业行不与业共生亦如是。<a id="a-B4"></a>余分别如贪取中说。<a id="a-B5"></a>如嗔恼邪见亦如是。<a id="a-B6"></a>十善道中离夺他命是善性。<a id="a-B7"></a>或欲界系。<a id="a-B8"></a>或不系三界。<a id="a-B9"></a>欲界系者以欲界身离夺他命。<a id="a-BA"></a>是欲界系。<a id="a-BB"></a>非三界系者。<a id="a-BC"></a>学无学人八圣道所摄。<a id="a-BD"></a>离杀生正业。<a id="a-BE"></a>是或有漏或无漏。<a id="a-BF"></a>欲界系是有漏。<a id="a-BG"></a>非三界系是无漏。<a id="a-BH"></a>非心数法。<a id="a-BI"></a>非心相应。<a id="a-BJ"></a>非随心行。<a id="a-BK"></a>或共心生或不共心生。<a id="a-BL"></a>何等是共心生。<a id="a-BM"></a>如行人见虫而作是念。<a id="a-BN"></a>我当身业远离不伤害。<a id="a-BO"></a>是名离夺命善行共心生。<a id="a-BP"></a>何等是离杀生善不共心生。<a id="a-BQ"></a>有人身不动口不言但心念从今日不杀生。<a id="a-BR"></a>是名不共心生。<a id="a-BS"></a>又有人先远离杀生。<a id="a-BT"></a>若睡若觉心缘余事。<a id="a-BU"></a>于念念中不杀生。<a id="a-BV"></a>福常得增长。<a id="a-BW"></a>亦不共心生。<a id="a-BX"></a>或是色或非色。<a id="a-BY"></a>一是色二非色。<a id="a-BZ"></a>一是作二非作。<a id="a-Ba"></a>一有缘二无缘。<a id="a-Bb"></a>是业非业相应。<a id="a-Bc"></a>不随业行。<a id="a-Bd"></a>或共业生或不共业生。<a id="a-Be"></a>如共心生不共心生除心与思为异。<a id="a-Bf"></a>非先业报。<a id="a-Bg"></a>除因报。<a id="a-Bh"></a>可修可善知可以身证。<a id="a-Bi"></a>慧证或可断或不可断有漏则可断。<a id="a-Bj"></a>无漏不可断。<a id="a-Bk"></a>可知见亦如是。<a id="a-Bl"></a>离劫盗。<a id="a-Bm"></a>离邪淫。<a id="a-Bn"></a>离妄语。<a id="a-Bo"></a>离两舌。<a id="a-Bp"></a>离恶口亦如是。<a id="a-Bq"></a>离散乱语。<a id="a-Br"></a>或欲界系。<a id="a-Bs"></a>或色界系。<a id="a-Bt"></a>或不系三界。<a id="a-Bu"></a>欲界系者。<a id="a-Bv"></a>以欲界身心离散乱语。<a id="a-Bw"></a>色界系亦如是。<a id="a-Bx"></a>不系三界者。<a id="a-By"></a>如不杀中说。<a id="a-Bz"></a>或有漏或无漏。<a id="a-C0"></a>有漏者系。<a id="a-C1"></a>无漏者不系。<a id="a-C2"></a>余如离妄语中说。<a id="a-C3"></a>不贪取者是善性。<a id="a-C4"></a>或欲界系。<a id="a-C5"></a>或非系三界。<a id="a-C6"></a>欲界系者。<a id="a-C7"></a>欲界凡夫不贪取及贤圣不贪取善行。<a id="a-C8"></a>是欲界系。<a id="a-C9"></a>非三界系者。<a id="a-CA"></a>诸贤圣不贪取无漏善行。<a id="a-CB"></a>是或有漏或无漏。<a id="a-CC"></a>欲界系是有漏。<a id="a-CD"></a>不系三界是无漏。<a id="a-CE"></a>是心数法。<a id="a-CF"></a>心相应。<a id="a-CG"></a>随心行。<a id="a-CH"></a>共心生。<a id="a-CI"></a>无色无作。<a id="a-CJ"></a>有缘。<a id="a-CK"></a>非业。<a id="a-CL"></a>业相应。<a id="a-CM"></a>随业行。<a id="a-CN"></a>共业生。<a id="a-CO"></a>非先业报。<a id="a-CP"></a>除因报。<a id="a-CQ"></a>可修。<a id="a-CR"></a>可善知。<a id="a-CS"></a>可以身证。<a id="a-CT"></a>慧证。<a id="a-CU"></a>或可断。<a id="a-CV"></a>或不可断。<a id="a-CW"></a>有漏可断。<a id="a-CX"></a>无漏不可断。<a id="a-CY"></a>知见亦如是。<a id="a-CZ"></a>离嗔恼是善性。<a id="a-Ca"></a>或欲界系。<a id="a-Cb"></a>或色界系。<a id="a-Cc"></a>或无色界系。<a id="a-Cd"></a>或不系三界。<a id="a-Ce"></a>欲界系者。<a id="a-Cf"></a>欲界不嗔恼善根。<a id="a-Cg"></a>余二界亦如是。<a id="a-Ch"></a>不系者。<a id="a-Ci"></a>余不系是或有漏或无漏系三界者。<a id="a-Cj"></a>是有漏。<a id="a-Ck"></a>余是无漏。<a id="a-Cl"></a>心数法。<a id="a-Cm"></a>或心相应。<a id="a-Cn"></a>或心不相应。<a id="a-Co"></a>与缠相违不嗔善根与心相应。<a id="a-Cp"></a>与使相违不嗔善根与心不相应。<a id="a-Cq"></a>随心行共心生亦如是。<a id="a-Cr"></a>无色无作。<a id="a-Cs"></a>或有缘或无缘。<a id="a-Ct"></a>心相应是有缘。<a id="a-Cu"></a>心不相应是无缘。<a id="a-Cv"></a>非业或与业相应。<a id="a-Cw"></a>或不与业相应。<a id="a-Cx"></a>或随业行或不随业行。<a id="a-Cy"></a>或共业生。<a id="a-Cz"></a>或不共业生。<a id="a-D0"></a>亦如心说非业。<a id="a-D1"></a>报除因报。<a id="a-D2"></a>可以身证慧证。<a id="a-D3"></a>或可断或不可断。<a id="a-D4"></a>有漏可断。<a id="a-D5"></a>无漏不可断。<a id="a-D6"></a>可知见亦如是。<a id="a-D7"></a>正见是善性。<a id="a-D8"></a>或欲界系。<a id="a-D9"></a>或色界系。<a id="a-DA"></a>或无色界系。<a id="a-DB"></a>或非三界系。<a id="a-DC"></a>欲界系者。<a id="a-DD"></a>若凡夫若贤圣。<a id="a-DE"></a>欲界念相应正见。<a id="a-DF"></a>是色无色界亦如是。<a id="a-DG"></a>不系三界者。<a id="a-DH"></a>贤圣无漏正见。<a id="a-DI"></a>或有漏或无漏。<a id="a-DJ"></a>三界系是有漏。<a id="a-DK"></a>不系是无漏。<a id="a-DL"></a>心数法。<a id="a-DM"></a>心相应。<a id="a-DN"></a>随心行。<a id="a-DO"></a>共心生。<a id="a-DP"></a>无色无作。<a id="a-DQ"></a>有缘。<a id="a-DR"></a>非业。<a id="a-DS"></a>业相应。<a id="a-DT"></a>随业行。<a id="a-DU"></a>共业生。<a id="a-DV"></a>非先业报。<a id="a-DW"></a>除因报。<a id="a-DX"></a>可以身证。<a id="a-DY"></a>慧证。<a id="a-DZ"></a>或可断。<a id="a-Da"></a>或不可断。<a id="a-Db"></a>有漏可断。<a id="a-Dc"></a>无漏不可断。<a id="a-Dd"></a>可见可知亦如是。<a id="a-De"></a>是名善等二十种分别。<a id="a-Df"></a>从何起等十二论者。<a id="a-Dg"></a>一从何起。<a id="a-Dh"></a>二起谁。<a id="a-Di"></a>三从何因起。<a id="a-Dj"></a>四与谁作因。<a id="a-Dk"></a>五何缘。<a id="a-Dl"></a>六与谁作缘。<a id="a-Dm"></a>七何所缘。<a id="a-Dn"></a>八与谁作缘。<a id="a-Do"></a>九何增上。<a id="a-Dp"></a>十与谁作增上。<a id="a-Dq"></a>十一何失。<a id="a-Dr"></a>十二何果杀罪。<a id="a-Ds"></a>从何起者。<a id="a-Dt"></a>从三不善根起。<a id="a-Du"></a>又从邪念起。<a id="a-Dv"></a>又随以何心夺众生命。<a id="a-Dw"></a>从是心起。<a id="a-Dx"></a>起谁者。<a id="a-Dy"></a>从杀罪边所有诸法。<a id="a-Dz"></a>已生今生当生。<a id="a-E0"></a>是因缘亦如是。<a id="a-E1"></a>何所缘者。<a id="a-E2"></a>缘众生。<a id="a-E3"></a>又因何心夺众生命。<a id="a-E4"></a>亦缘此心。<a id="a-E5"></a>与谁作缘者。<a id="a-E6"></a>因杀罪边所有诸法。<a id="a-E7"></a>若已生若今生若当生。<a id="a-E8"></a>是法缘于杀生罪。<a id="a-E9"></a>何失者。<a id="a-EA"></a>今世恶名人所不信等。<a id="a-EB"></a>何果者。<a id="a-EC"></a>堕地狱畜生饿鬼阿修罗等及余恶处。<a id="a-ED"></a>受苦恼报。<a id="a-EE"></a>增上与谁增上者。<a id="a-EF"></a>如从何处起中说。<a id="a-EG"></a>劫盗邪淫妄语两舌恶口散乱语贪取嗔恼邪见亦如是。<a id="a-EH"></a>但所缘有异。<a id="a-EI"></a>劫盗罪缘所用物。<a id="a-EJ"></a>邪淫缘众生。<a id="a-EK"></a>妄语两舌恶口散乱语缘于名字。<a id="a-EL"></a>贪取缘所用物。<a id="a-EM"></a>嗔恼缘众生。<a id="a-EN"></a>邪见缘名字。<a id="a-EO"></a>余残亦如上。<a id="a-EP"></a>不杀生从三善根起。<a id="a-EQ"></a>又从正念起。<a id="a-ER"></a>又随以何心离杀生。<a id="a-ES"></a>从是心起。<a id="a-ET"></a>起谁者。<a id="a-EU"></a>从是法所有诸法。<a id="a-EV"></a>若已生若今生若当生。<a id="a-EW"></a>是因缘亦如是。<a id="a-EX"></a>所缘者。<a id="a-EY"></a>缘于众生。<a id="a-EZ"></a>与谁作缘者。<a id="a-Ea"></a>因是不杀生边所有诸法。<a id="a-Eb"></a>若已生若今生若当生。<a id="a-Ec"></a>缘于不杀生。<a id="a-Ed"></a>增上者。<a id="a-Ee"></a>诸善根增上。<a id="a-Ef"></a>正念亦增上。<a id="a-Eg"></a>随以何心不杀生。<a id="a-Eh"></a>是心亦增上。<a id="a-Ei"></a>与谁作增上者。<a id="a-Ej"></a>于是不杀生边所有诸法。<a id="a-Ek"></a>若已生若今生若当生。<a id="a-El"></a>何利益者。<a id="a-Em"></a>与杀罪相违是名为利。<a id="a-En"></a>何果者。<a id="a-Eo"></a>与杀生相违名为果。<a id="a-Ep"></a>不劫盗邪淫妄语两舌恶口散乱语不贪不恚正见亦如是。<a id="a-Eq"></a>但所缘有异。<a id="a-Er"></a>不劫盗缘所用物。<a id="a-Es"></a>不邪淫缘众生。<a id="a-Et"></a>不妄语不两舌不恶口不散乱语缘名字。<a id="a-Eu"></a>不贪取缘所用物。<a id="a-Ev"></a>不嗔恼缘众生。<a id="a-Ew"></a>正见或缘名字或缘义。<a id="a-Ex"></a>有漏缘于名字。<a id="a-Ey"></a>无漏缘于义。<a id="a-Ez"></a>是菩萨于善等论及起等十二论。<a id="a-F0"></a>行十善道。<a id="a-F1"></a>应如是分别知。<a id="a-F2"></a>又知。</p>
  <p id="aF3">七种不善处　　以贪嗔痴生</p>
  <p id="aF4">及四门分别　　业众生各二</p>
  <p id="aF5">是菩萨知七不善业道以贪嗔痴生。<a id="a-F6"></a>而分别于世。<a id="a-F7"></a>又知七种不善业中四门分别。<a id="a-F8"></a>是杀罪或从贪生。<a id="a-F9"></a>或从嗔生。<a id="a-FA"></a>或从痴生。<a id="a-FB"></a>从贪生者。<a id="a-FC"></a>若人见众生。<a id="a-FD"></a>生贪着心。<a id="a-FE"></a>从是因缘。<a id="a-FF"></a>受用好色声香味触。<a id="a-FG"></a>或须齿角毛皮筋肉骨髓等。<a id="a-FH"></a>是人生如是贪心故夺他命。<a id="a-FI"></a>是名从贪生杀罪。<a id="a-FJ"></a>若人嗔心不喜杀众生。<a id="a-FK"></a>是名从嗔生。<a id="a-FL"></a>若人邪见不知后世善恶业杀众生。<a id="a-FM"></a>是名从痴生杀罪。<a id="a-FN"></a>或以为福德故。<a id="a-FO"></a>或使欲度苦故而杀。<a id="a-FP"></a>如西方安息国等。<a id="a-FQ"></a>复有取福德因缘故杀。<a id="a-FR"></a>以是杀业因缘故。<a id="a-FS"></a>欲得生天。<a id="a-FT"></a>如东天竺人于天寺中杀生。<a id="a-FU"></a>以此事故欲生天上。<a id="a-FV"></a>是名从痴生。<a id="a-FW"></a>复有人以贪心故取他物。<a id="a-FX"></a>作是念。<a id="a-FY"></a>以我当随意得好色声香味触。<a id="a-FZ"></a>是名从贪生。<a id="a-Fa"></a>复有人以嗔心不喜彼人故劫盗财物。<a id="a-Fb"></a>欲令其恼。<a id="a-Fc"></a>是名从嗔生。<a id="a-Fd"></a>复有人邪见不知果报。<a id="a-Fe"></a>劫盗他物。<a id="a-Ff"></a>是名从痴生。<a id="a-Fg"></a>如诸婆罗门说世间财宝皆是我物。<a id="a-Fh"></a>我力弱故诸小人等以非法取用。<a id="a-Fi"></a>若我取者。<a id="a-Fj"></a>自取其物无有过罪。<a id="a-Fk"></a>以如是心劫盗他物者。<a id="a-Fl"></a>是亦从痴生。<a id="a-Fm"></a>若人贪着色因缘故而邪淫。<a id="a-Fn"></a>是名从贪生。<a id="a-Fo"></a>若人嗔不喜作是念。<a id="a-Fp"></a>是人犯我母妇姊妹女等。<a id="a-Fq"></a>我亦还以淫事污彼母妇姊妹女等。<a id="a-Fr"></a>是名从嗔生邪淫。<a id="a-Fs"></a>若人邪见不知果报而故犯者。<a id="a-Ft"></a>是名从痴生。<a id="a-Fu"></a>如有人言。<a id="a-Fv"></a>人中无有邪淫。<a id="a-Fw"></a>何以故。<a id="a-Fx"></a>女人皆为男子故生。<a id="a-Fy"></a>如余所用物。<a id="a-Fz"></a>如有所须。<a id="a-G0"></a>若与从事无邪淫罪。<a id="a-G1"></a>以是心作淫欲者。<a id="a-G2"></a>是名从痴生。<a id="a-G3"></a>如劫盗罪妄语亦如是。<a id="a-G4"></a>为贪财故妄语。<a id="a-G5"></a>是名从贪生。<a id="a-G6"></a>为欲诳彼令得苦恼。<a id="a-G7"></a>是名从嗔生。<a id="a-G8"></a>邪见不知业果报故妄语。<a id="a-G9"></a>是名从痴生。<a id="a-GA"></a>两舌恶口散乱语亦如是。<a id="a-GB"></a>三不善道则是根本。<a id="a-GC"></a>从是分别生七种身口业果。<a id="a-GD"></a>问曰。<a id="a-GE"></a>不离杀生皆是杀生罪不。<a id="a-GF"></a>若杀生罪皆是不离杀生耶。<a id="a-GG"></a>答曰。<a id="a-GH"></a>有不离杀生即是杀生罪。<a id="a-GI"></a>有不离杀生非杀生罪。<a id="a-GJ"></a>何等是不离杀生即是杀生罪。<a id="a-GK"></a>若有众生知是众生故杀夺命起身业。<a id="a-GL"></a>是名不离杀生亦是杀生罪。<a id="a-GM"></a>何等是不离杀生非杀生罪。<a id="a-GN"></a>此人先虽作杀因缘而众生不死又身不动口不说。<a id="a-GO"></a>但心念我从今日当杀众生。<a id="a-GP"></a>是名不离杀生非杀生罪。<a id="a-GQ"></a>是二门分别。<a id="a-GR"></a>为四种分别。<a id="a-GS"></a>所谓善不善各二种。</p>
  <p id="aGT">不但善不善　　身心二种业</p>
  <p id="aGU">亦复应当知　　更有余分别</p>
  <p id="aGV">除身杀生劫盗邪淫。<a id="a-GW"></a>余残打缚闭系鞭杖牵挽等。<a id="a-GX"></a>但不死而已。<a id="a-GY"></a>如是不善身业非夺命等所摄。<a id="a-GZ"></a>善中迎送合掌礼拜恭敬问讯洗浴按摩布施等善身业非不杀生等所摄。<a id="a-Ga"></a>意业中除贪取嗔恼邪见余所有不守摄心诸结使等不善法。<a id="a-Gb"></a>又意业中除不贪取不嗔恼正见余善守摄心信戒闻定舍慧等善法。</p>
  <p id="aGc">七业亦业道　　三业道非业</p>
  <p id="aGd">杀生劫盗邪淫妄语两舌恶口散乱语七。<a id="a-Ge"></a>是业即业道。<a id="a-Gf"></a>贪取嗔恼邪见。<a id="a-Gg"></a>是业道非业。<a id="a-Gh"></a>此三事相应思是业。<a id="a-Gi"></a>问曰。<a id="a-Gj"></a>前七事何故亦是业亦是业道。<a id="a-Gk"></a>答曰。<a id="a-Gl"></a>习行是七事转增故。<a id="a-Gm"></a>至地狱畜生饿鬼。<a id="a-Gn"></a>以是故名为业道。<a id="a-Go"></a>是七能作故名业。<a id="a-Gp"></a>三是业道非业者。<a id="a-Gq"></a>是不善业根本。<a id="a-Gr"></a>以是故名三业道非业。<a id="a-Gs"></a>善中亦如是。<a id="a-Gt"></a>所谓离杀生劫盗邪淫妄语两舌恶口散乱语亦业亦业道。<a id="a-Gu"></a>余三不贪取不嗔恼正见是业道非业。<a id="a-Gv"></a>此三相应思是业。<a id="a-Gw"></a>问曰。<a id="a-Gx"></a>前七事何故是业亦业道。<a id="a-Gy"></a>答曰。<a id="a-Gz"></a>常修习此事故。<a id="a-H0"></a>能至人天好处名为道。<a id="a-H1"></a>是七能作故名为业。<a id="a-H2"></a>问曰。<a id="a-H3"></a>余三何故但业道非业耶。<a id="a-H4"></a>答曰。<a id="a-H5"></a>三是诸善业根本。<a id="a-H6"></a>诸善业从中行故。<a id="a-H7"></a>名为业道非业。<a id="a-H8"></a>复次。</p>
  <p id="aH9">戒法即是业　　业或戒非戒</p>
  <p id="aHA">业及于业道　　有四种分别</p>
  <p id="aHB">身口业是戒。<a id="a-HC"></a>意业是业非戒。<a id="a-HD"></a>业及于业道四种分别者。<a id="a-HE"></a>有业非业道。<a id="a-HF"></a>有业道非业。<a id="a-HG"></a>有业亦是业道。<a id="a-HH"></a>有非业非业道。<a id="a-HI"></a>业非业道者。<a id="a-HJ"></a>三种不善身业。<a id="a-HK"></a>业道所不摄。<a id="a-HL"></a>所谓手拳鞭杖等。<a id="a-HM"></a>及三种善身业。<a id="a-HN"></a>业道所不摄。<a id="a-HO"></a>所谓迎逆敬礼等。<a id="a-HP"></a>是二善不善业。<a id="a-HQ"></a>非业道所摄。<a id="a-HR"></a>或有人言。<a id="a-HS"></a>亦是业道。<a id="a-HT"></a>何以故。<a id="a-HU"></a>是二业或时至善恶处故。<a id="a-HV"></a>名为业道。<a id="a-HW"></a>以不定故不说业道。<a id="a-HX"></a>业道非业者。<a id="a-HY"></a>后三不善及三善是烦恼性故非业。<a id="a-HZ"></a>能起业故名为业道。<a id="a-Ha"></a>三善是善根性故非业。<a id="a-Hb"></a>能起善业故名为业道。<a id="a-Hc"></a>亦业亦业道者。<a id="a-Hd"></a>所谓杀生不杀生等七事。<a id="a-He"></a>是非业非业道者余法是。<a id="a-Hf"></a>复次。</p>
  <p id="aHg">菩萨初地边　　以三种清净</p>
  <p id="aHh">安住十善道　　则生决定心</p>
  <p id="aHi">是菩萨于第二地中了了分别知如是十善十不善道。<a id="a-Hj"></a>知已以三种清净住十善道。<a id="a-Hk"></a>所谓自不杀生不教他杀。<a id="a-Hl"></a>于杀生罪心不喜悦。<a id="a-Hm"></a>乃至正见亦如是。<a id="a-Hn"></a>问曰。<a id="a-Ho"></a>菩萨初地中已住十善道。<a id="a-Hp"></a>此中何故重说。<a id="a-Hq"></a>答曰。<a id="a-Hr"></a>初地中。<a id="a-Hs"></a>非不住十善道。<a id="a-Ht"></a>但此中转胜增长。<a id="a-Hu"></a>以三种清净故。<a id="a-Hv"></a>先初住中虽作阎浮提王不能行此三种清净。<a id="a-Hw"></a>是故此中说三种清净。<a id="a-Hx"></a>菩萨住是二地。<a id="a-Hy"></a>知如是分别诸业。<a id="a-Hz"></a>生决定心。</p>
  <p id="aI0">世所有恶道　　皆十不善生</p>
  <p id="aI1">世所有善道　　因于十善生</p>
  <p id="aI2">世间所有恶道者。<a id="a-I3"></a>所谓三种地狱道。<a id="a-I4"></a>热地狱冷地狱。<a id="a-I5"></a>黑地狱。<a id="a-I6"></a>三种畜生道。<a id="a-I7"></a>水行畜生。<a id="a-I8"></a>陆行畜生。<a id="a-I9"></a>空行畜生。<a id="a-IA"></a>种种鬼道。<a id="a-IB"></a>有饥饿鬼者食不净鬼者火口者阿修罗夜叉等。<a id="a-IC"></a>皆由行十不善道。<a id="a-ID"></a>有上中下因缘故。<a id="a-IE"></a>出世间所有善道若天若人。<a id="a-IF"></a>皆由行十善道生。<a id="a-IG"></a>三界所摄。<a id="a-IH"></a>天有二十八。<a id="a-II"></a>人者四天下人是。<a id="a-IJ"></a>如是决定知已。<a id="a-IK"></a>作是念。<a id="a-IL"></a>我欲自生善处。<a id="a-IM"></a>亦令众生生于善处。</p>
  <p id="aIN">是故我自应　　住于十善道</p>
  <p id="aIO">亦令余众生　　即住此善道</p>
  <p id="aIP">若生善处若生恶处。<a id="a-IQ"></a>皆属十善十不善道。<a id="a-IR"></a>我知是世间诸业因缘有无有定主。<a id="a-IS"></a>是故我应先自行十善道。<a id="a-IT"></a>然后令诸众生亦住十善道。<a id="a-IU"></a>问曰。<a id="a-IV"></a>何以故。<a id="a-IW"></a>要先自住十善道后乃令他住耶。<a id="a-IX"></a>答曰。</p>
  <p id="aIY">行于恶业者　　令他善不易</p>
  <p id="aIZ">自不行善故　　他则不信受</p>
  <p id="aIa">若恶人自不行善。<a id="a-Ib"></a>欲令他行善者则为甚难。<a id="a-Ic"></a>何以故。<a id="a-Id"></a>是人自不行善。<a id="a-Ie"></a>他人不信受其语。<a id="a-If"></a>如偈说。</p>
  <p id="aIg">若人自不善　　不能令他善</p>
  <p id="aIh">若自不寂灭　　不能令他寂</p>
  <p id="aIi">以是故汝当　　先自行善寂</p>
  <p id="aIj">然后教他人　　令行善寂灭</p>
  <p id="aIk">是菩萨当如是行善法。</p>
  <p id="aIl">从阿鼻地狱　　乃至于有顶</p>
  <p id="aIm">分别十业果　　及其受报处</p>
  <p id="aIn">当如是正知。<a id="a-Io"></a>下从阿鼻地狱。<a id="a-Ip"></a>上至非有想非无想处。<a id="a-Iq"></a>皆是善不善种种业受果报处。<a id="a-Ir"></a>于中习行上十不善道故生阿鼻地狱。<a id="a-Is"></a>小减生大炙地狱。<a id="a-It"></a>小减生小炙地狱。<a id="a-Iu"></a>小减生大叫唤地狱。<a id="a-Iv"></a>小减生小叫唤地狱。<a id="a-Iw"></a>小减生僧伽陀地狱。<a id="a-Ix"></a>小减生大陌地狱。<a id="a-Iy"></a>小减生黑绳地狱。<a id="a-Iz"></a>小减生活地狱。<a id="a-J0"></a>小减生剑林等小眷属地狱中。<a id="a-J1"></a>亦应如是转小分别。<a id="a-J2"></a>行中十不善道生畜生中。<a id="a-J3"></a>畜生中亦应转少分别。<a id="a-J4"></a>行下不善道生饿鬼中。<a id="a-J5"></a>如是总相说。<a id="a-J6"></a>是中应广分别差别。<a id="a-J7"></a>有诸阿修罗夜叉生鬼道中。<a id="a-J8"></a>有诸龙王生畜生中。<a id="a-J9"></a>所受快乐或与诸天同。<a id="a-JA"></a>是诸众生以不善因缘故生。<a id="a-JB"></a>生已受善业果报。<a id="a-JC"></a>行最下十善道生阎浮提人中在贫穷下贱家。<a id="a-JD"></a>所谓栴陀罗边地工巧小人等。<a id="a-JE"></a>转胜生居士家。<a id="a-JF"></a>转胜生婆罗门家。<a id="a-JG"></a>转胜生刹利家。<a id="a-JH"></a>转胜生大臣家。<a id="a-JI"></a>转胜生国王家。<a id="a-JJ"></a>于十善道转复胜者生瞿陀尼。<a id="a-JK"></a>转胜生弗婆提。<a id="a-JL"></a>转胜生郁单越。<a id="a-JM"></a>转胜生四天王处。<a id="a-JN"></a>转胜生忉利天炎摩天兜率陀天化乐天。<a id="a-JO"></a>习行上十善道生他化自在天。<a id="a-JP"></a>于是中亦应种种分别小大差别。<a id="a-JQ"></a>如人中小王大王阎浮提王转轮圣王。<a id="a-JR"></a>四天王处有四天王。<a id="a-JS"></a>忉利天中有释提桓因。<a id="a-JT"></a>炎摩天上有须炎摩天王。<a id="a-JU"></a>兜率陀天上有珊兜率陀天王。<a id="a-JV"></a>化乐天上有善化天王。<a id="a-JW"></a>他化自在天上有他化自在天王。<a id="a-JX"></a>过是以上。<a id="a-JY"></a>要行禅定思得生上界。<a id="a-JZ"></a>问曰。<a id="a-Ja"></a>若以禅定思得生上界者。<a id="a-Jb"></a>何以故。<a id="a-Jc"></a>说乃至非有想非无想处皆以十善道故得生。<a id="a-Jd"></a>答曰。<a id="a-Je"></a>虽修禅定生色界无色界。<a id="a-Jf"></a>要当先坚住十善道然后得修禅定。<a id="a-Jg"></a>以是故。<a id="a-Jh"></a>彼处以十善业道为大利益。<a id="a-Ji"></a>以是故。<a id="a-Jj"></a>说乃至非有想非无想处皆以十善道因缘故得生。<a id="a-Jk"></a>所以者何。<a id="a-Jl"></a>先行清净十善道离欲。<a id="a-Jm"></a>修初禅下思得生梵众天。<a id="a-Jn"></a>修初禅中思生梵辅天。<a id="a-Jo"></a>修初禅上思故得生大梵天。<a id="a-Jp"></a>修二禅下思生少光天。<a id="a-Jq"></a>修二禅中思得生无量光天。<a id="a-Jr"></a>修二禅上思得生妙光天。<a id="a-Js"></a>修三禅下思得生小净天。<a id="a-Jt"></a>修三禅中思故得生无量净天。<a id="a-Ju"></a>修三禅上思得生遍净天。<a id="a-Jv"></a>修四禅下思故生阿那婆伽天。<a id="a-Jw"></a>修四禅中思故生福生天。<a id="a-Jx"></a>修四禅上思故生广果天修无想定中思得生无想天。<a id="a-Jy"></a>以无漏熏修四禅下思故生不广天。<a id="a-Jz"></a>以无漏熏修四禅胜思故生不热天。<a id="a-K0"></a>以无漏熏修四禅胜思故生喜见天。<a id="a-K1"></a>以无漏熏修四禅胜思故生妙见天。<a id="a-K2"></a>以无漏熏修四禅最上思故生阿迦腻吒天。<a id="a-K3"></a>修虚空处定相应思得生空处天。<a id="a-K4"></a>修识处定相应思得生识处天。<a id="a-K5"></a>修无所有处定相应思得生无所有处天。<a id="a-K6"></a>修非有想非无想处定相应思得生非有想非无想处天。<a id="a-K7"></a>是名生死世间众生往来之处。</p>
 </body>
</html>