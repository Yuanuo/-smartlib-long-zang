<!doctype html>
<html id="z3IBVRNy1" data-ver="1034">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">十住毗婆沙论卷第七</h1>
  <h2 id="a2">知家过患品第十六</h2>
  <p id="a3">菩萨如是学。<a id="a-4"></a>应知家过恶。<a id="a-5"></a>何以故。<a id="a-6"></a>若知过恶或舍家入道。<a id="a-7"></a>又化余人令知家过出家入道。<a id="a-8"></a>问曰。<a id="a-9"></a>家过云何。<a id="a-A"></a>答曰。<a id="a-B"></a>如经中说。<a id="a-C"></a>佛告郁迦罗。<a id="a-D"></a>家是破诸善根。<a id="a-E"></a>家是深棘刺林难得自出。<a id="a-F"></a>家是坏清白法。<a id="a-G"></a>家是诸恶觉观住处。<a id="a-H"></a>家是弊恶不调凡夫住处。<a id="a-I"></a>家是一切不善所行住处。<a id="a-J"></a>家是恶人所聚会处。<a id="a-K"></a>家是贪欲嗔恚愚痴住处。<a id="a-L"></a>家是一切苦恼住处。<a id="a-M"></a>家是消尽先世诸善根处。<a id="a-N"></a>凡夫住此家中不应作而作不应说而说。<a id="a-O"></a>不应行而行。<a id="a-P"></a>在此中住。<a id="a-Q"></a>轻慢父母及诸师长。<a id="a-R"></a>不敬诸尊福田沙门婆罗门家是贪爱忧悲苦恼众患因缘。<a id="a-S"></a>家是恶口骂詈苦切刀杖系缚考掠割截之所住处。<a id="a-T"></a>未种善根不种已种能坏。<a id="a-U"></a>能令凡夫在此贪欲因缘而堕恶道。<a id="a-V"></a>嗔恚因缘愚痴因缘而堕恶道怖畏因缘而堕恶道。<a id="a-W"></a>家是不持戒品。<a id="a-X"></a>舍离定品。<a id="a-Y"></a>不观慧品。<a id="a-Z"></a>不得解脱品。<a id="a-a"></a>不生解脱知见品。<a id="a-b"></a>于此家中生。<a id="a-c"></a>父母爱兄弟妻子眷属车马。<a id="a-d"></a>增长贪求无有厌足。<a id="a-e"></a>家是难满如海吞流。<a id="a-f"></a>家是无足如火焚薪。<a id="a-g"></a>家是无息觉观相续如空中风。<a id="a-h"></a>家是后有恶如美食有毒。<a id="a-i"></a>家是苦性如怨诈亲。<a id="a-j"></a>家是障碍能妨圣道。<a id="a-k"></a>家是斗乱种种因缘共相违诤。<a id="a-l"></a>家是多嗔呵责好丑。<a id="a-m"></a>家是无常虽久失坏。<a id="a-n"></a>家是众苦求衣食等方便守护。<a id="a-o"></a>家是多疑处犹如怨贼。<a id="a-p"></a>家是无我颠倒贪着假名为有。<a id="a-q"></a>家是技人虽以种种文饰庄严现为贵人。<a id="a-r"></a>须臾不久庄严还作贫贱。<a id="a-s"></a>家是变异会必离散。<a id="a-t"></a>家如幻假借和合无有实事。<a id="a-u"></a>家如梦一切富贵久则还失。<a id="a-v"></a>家如朝露须臾灭失。<a id="a-w"></a>家如蜜渧其味甚少。<a id="a-x"></a>家如棘丛受五欲味恶刺伤人。<a id="a-y"></a>家是针嘴虫。<a id="a-z"></a>不善觉观常唼食人。<a id="a-10"></a>家污净命多行欺诳。<a id="a-11"></a>家是忧愁心多浊乱。<a id="a-12"></a>家是众共王贼水火恶亲所坏。<a id="a-13"></a>家是多病多诸错谬如是长者在家菩萨。<a id="a-14"></a>应当如是善知家过。<a id="a-15"></a>复次。</p>
  <p id="a16">菩萨应当知　　在家之过恶</p>
  <p id="a17">亲近于布施　　持戒善好喜</p>
  <p id="a18">若见诸乞人　　应生五三想</p>
  <p id="a19">在家菩萨应如是知家过患。<a id="a-1A"></a>当行布施持戒善好。<a id="a-1B"></a>布施名舍贪心。<a id="a-1C"></a>持戒名身口业清净。<a id="a-1D"></a>善名善摄诸根。<a id="a-1E"></a>好喜名同心欢乐。<a id="a-1F"></a>五三想名见乞儿应生五三想。<a id="a-1G"></a>初三者善知识想转身大富想。<a id="a-1H"></a>裨助菩提想。<a id="a-1I"></a>又有三想。<a id="a-1J"></a>折伏悭贪想。<a id="a-1K"></a>舍一切想。<a id="a-1L"></a>贪求一切智慧想。<a id="a-1M"></a>又有三想。<a id="a-1N"></a>随如来教想。<a id="a-1O"></a>不求果报想。<a id="a-1P"></a>降伏魔想。<a id="a-1Q"></a>又有三想。<a id="a-1R"></a>见来求者生眷属想。<a id="a-1S"></a>不舍摄法想。<a id="a-1T"></a>舍邪受想。<a id="a-1U"></a>又有三想。<a id="a-1V"></a>离欲想。<a id="a-1W"></a>修慈想。<a id="a-1X"></a>无痴想。<a id="a-1Y"></a>今当解第五三想。<a id="a-1Z"></a>菩萨因来求者。<a id="a-1a"></a>令三毒折薄舍所施物生离欲想。<a id="a-1b"></a>于求者与乐因缘故。<a id="a-1c"></a>嗔恨心薄名修慈想。<a id="a-1d"></a>是布施回向无上道则痴心薄。<a id="a-1e"></a>是名不痴想。<a id="a-1f"></a>余想义应如是知。<a id="a-1g"></a>复次。</p>
  <p id="a1h">菩萨因求者　　具六波罗蜜</p>
  <p id="a1i">以是因缘故　　见求应大喜</p>
  <p id="a1j">六波罗蜜者。<a id="a-1k"></a>布施持戒忍辱精进禅定智慧。<a id="a-1l"></a>以因求者能得具足。<a id="a-1m"></a>以是利故。<a id="a-1n"></a>菩萨遥见求者心大欢喜作是念。<a id="a-1o"></a>行福田自然而至。<a id="a-1p"></a>我因此人得具足六波罗蜜。<a id="a-1q"></a>所以者何。<a id="a-1r"></a>若于所施物心不贪惜。<a id="a-1s"></a>是名檀波罗蜜。<a id="a-1t"></a>为阿耨多罗三藐三菩提施与。<a id="a-1u"></a>是名尸罗波罗蜜。<a id="a-1v"></a>若不嗔乞者是名羼提波罗蜜。<a id="a-1w"></a>当行施时不虑空匮心不退没。<a id="a-1x"></a>是名毗梨耶波罗蜜。<a id="a-1y"></a>若与乞者若自与时心定不悔。<a id="a-1z"></a>是名禅波罗蜜。<a id="a-20"></a>以不得一切法而行布施不求果报。<a id="a-21"></a>如贤圣无所著。<a id="a-22"></a>以是布施回向阿耨多罗三藐三菩提。<a id="a-23"></a>是名般若波罗蜜。<a id="a-24"></a>复次。</p>
  <p id="a25">所施物果报　　种种皆能知</p>
  <p id="a26">悭惜在家者　　亦知种种过</p>
  <p id="a27">所施物所获功德利物。<a id="a-28"></a>悭惜在家所有过恶菩萨于此皆悉了知。<a id="a-29"></a>问曰。<a id="a-2A"></a>若施得何功德。<a id="a-2B"></a>若惜在家有何过咎。<a id="a-2C"></a>答曰。<a id="a-2D"></a>菩萨以真智慧如是知。<a id="a-2E"></a>施与已是我物。<a id="a-2F"></a>在家者非我物。<a id="a-2G"></a>物施已则坚牢。<a id="a-2H"></a>在家者不坚牢。<a id="a-2I"></a>物施已后世乐。<a id="a-2J"></a>在家少时乐。<a id="a-2K"></a>物施已不忧守护。<a id="a-2L"></a>在家者有守护。<a id="a-2M"></a>苦物施已爱心薄。<a id="a-2N"></a>在家者增长爱。<a id="a-2O"></a>物施已无我所。<a id="a-2P"></a>在家者是我所。<a id="a-2Q"></a>物施已无所属。<a id="a-2R"></a>在家者有所属。<a id="a-2S"></a>物施已无所畏。<a id="a-2T"></a>在家者多所畏。<a id="a-2U"></a>物施已助菩提道。<a id="a-2V"></a>在家者助魔道。<a id="a-2W"></a>物施已无有尽。<a id="a-2X"></a>在家则有尽。<a id="a-2Y"></a>物施已从得乐。<a id="a-2Z"></a>在家从得苦。<a id="a-2a"></a>施已舍烦恼。<a id="a-2b"></a>在家增烦恼。<a id="a-2c"></a>施已得大富乐。<a id="a-2d"></a>在家不得大富乐。<a id="a-2e"></a>施已大人业。<a id="a-2f"></a>在家小人业。<a id="a-2g"></a>施已诸佛所叹。<a id="a-2h"></a>在家愚痴所赞。<a id="a-2i"></a>复次。</p>
  <p id="a2j">于妻子眷属　　及与善知识</p>
  <p id="a2k">财施及畜生　　应生幻化想</p>
  <p id="a2l">一切诸行业　　是则为幻师</p>
  <p id="a2m">在家菩萨。<a id="a-2n"></a>于妻子等应生幻化想。<a id="a-2o"></a>如幻化事但诳人目。<a id="a-2p"></a>行业是幻主。<a id="a-2q"></a>妻子等事不久则灭。<a id="a-2r"></a>如经说。<a id="a-2s"></a>佛告诸比丘。<a id="a-2t"></a>诸行如幻化诳惑愚人无有实事。<a id="a-2u"></a>当知因业故有业尽则灭。<a id="a-2v"></a>是故如幻作是念。</p>
  <p id="a2w">我非彼所有　　彼非我所有</p>
  <p id="a2x">彼我皆属业　　随业因缘有</p>
  <p id="a2y">如是正思惟　　不应起恶业</p>
  <p id="a2z">父母妻子亲里知识奴婢僮客等。<a id="a-30"></a>不能为我作救作归作趣。<a id="a-31"></a>非我非我所。<a id="a-32"></a>五阴十二入十八界。<a id="a-33"></a>尚非我非我所。<a id="a-34"></a>何况父母妻子等。<a id="a-35"></a>我亦不能为彼作救作归作趣。<a id="a-36"></a>我亦属业随业所受。<a id="a-37"></a>彼亦属业随业所受。<a id="a-38"></a>好恶果报如是三种筹量。<a id="a-39"></a>一有义趣。<a id="a-3A"></a>二见经说。<a id="a-3B"></a>三见现事。<a id="a-3C"></a>不应为父母妻子等起身口意毫厘恶业。<a id="a-3D"></a>复次。</p>
  <p id="a3E">菩萨于妻所　　应生三三想</p>
  <p id="a3F">亦复有三三　　又复有三三</p>
  <p id="a3G">在家菩萨应生三想。<a id="a-3H"></a>所谓三者。<a id="a-3I"></a>妻是无常想失想坏想。<a id="a-3J"></a>又有三想。<a id="a-3K"></a>是戏笑伴非后世伴。<a id="a-3L"></a>是共食伴非受业果报伴。<a id="a-3M"></a>是乐时伴非苦时伴。<a id="a-3N"></a>又有三想。<a id="a-3O"></a>是不净想臭秽想可厌想。<a id="a-3P"></a>又有三想。<a id="a-3Q"></a>是怨家想恼害想相违想。<a id="a-3R"></a>又有三想。<a id="a-3S"></a>罗刹想毗舍阇鬼想丑陋想。<a id="a-3T"></a>又有三想。<a id="a-3U"></a>入地狱想入畜生想入饿鬼想。<a id="a-3V"></a>又有三想。<a id="a-3W"></a>重担想减想属畏想。<a id="a-3X"></a>又有三想。<a id="a-3Y"></a>非我想无定属想假借想。<a id="a-3Z"></a>又有三想。<a id="a-3a"></a>因起身恶业想起口恶业想起意恶业想。<a id="a-3b"></a>又有三想。<a id="a-3c"></a>欲觉处想嗔觉处想恼觉处想。<a id="a-3d"></a>又有三想。<a id="a-3e"></a>枷杻相锁械相缚系相。<a id="a-3f"></a>复有三相。<a id="a-3g"></a>遮持戒相。<a id="a-3h"></a>遮禅定相。<a id="a-3i"></a>遮智慧相。<a id="a-3j"></a>复有三相坑相罗网相围合相。<a id="a-3k"></a>复有三相。<a id="a-3l"></a>灾害相疾病相衰恼相。<a id="a-3m"></a>复有三相。<a id="a-3n"></a>罪相黑耳相灾雹相。<a id="a-3o"></a>复有三相。<a id="a-3p"></a>病相老相死相。<a id="a-3q"></a>复有三相。<a id="a-3r"></a>魔相魔处相畏相。<a id="a-3s"></a>复有三相。<a id="a-3t"></a>忧愁相懊恼相啼哭相。<a id="a-3u"></a>复有三相。<a id="a-3v"></a>大豺狼相大摩竭鱼相大猫狸相。<a id="a-3w"></a>复有三相。<a id="a-3x"></a>黑毒蛇相鳣鱼相夺势力相。<a id="a-3y"></a>复有三相。<a id="a-3z"></a>无救相无归相无舍相。<a id="a-40"></a>复有三相。<a id="a-41"></a>失相退相疲极相。<a id="a-42"></a>复有三相贼相狱卒相地狱卒相。<a id="a-43"></a>复有三相。<a id="a-44"></a>留相缚相结相。<a id="a-45"></a>复有三相。<a id="a-46"></a>泥相流相[漂*寸]相。<a id="a-47"></a>复有三相。<a id="a-48"></a>械相锁相[米*离]粘相。<a id="a-49"></a>复有三相。<a id="a-4A"></a>猛火聚相刀轮相草炬相。<a id="a-4B"></a>复有三相。<a id="a-4C"></a>无利相刺棘相恶毒相。<a id="a-4D"></a>复有三相。<a id="a-4E"></a>陵上相覆映相贪着相。<a id="a-4F"></a>复有三相。<a id="a-4G"></a>恨相鞭杖相刀槊相。<a id="a-4H"></a>复有三相。<a id="a-4I"></a>忿恚相诤讼相打棒相。<a id="a-4J"></a>复有三相。<a id="a-4K"></a>怨憎会相离爱相闹相。<a id="a-4L"></a>取要言之。<a id="a-4M"></a>是以一切臭恶不净相。<a id="a-4N"></a>一切衰浊相。<a id="a-4O"></a>是一切不善根相。<a id="a-4P"></a>是故在家菩萨。<a id="a-4Q"></a>于妻子见如是相。<a id="a-4R"></a>应生厌离心出家修善为善。<a id="a-4S"></a>若不能出家。<a id="a-4T"></a>不应于妻起诸恶业。<a id="a-4U"></a>复次。</p>
  <p id="a4V">若于子偏爱　　即以智力舍</p>
  <p id="a4W">因子行平等　　普慈诸众生</p>
  <p id="a4X">在家菩萨。<a id="a-4Y"></a>若自知于子爱心偏多。<a id="a-4Z"></a>即以智力思惟舍离。<a id="a-4a"></a>智力者应如是念。<a id="a-4b"></a>菩萨平等心。<a id="a-4c"></a>乃有阿耨多罗三藐三菩提。<a id="a-4d"></a>高下心者则无菩提。<a id="a-4e"></a>是阿耨多罗三藐三菩提。<a id="a-4f"></a>从一相无相得。<a id="a-4g"></a>不从别异相得。<a id="a-4h"></a>我今求阿耨多罗三藐三菩提。<a id="a-4i"></a>若于子所爱心偏多即有高下不名平等。<a id="a-4j"></a>即是别相非是一相。<a id="a-4k"></a>若如是者去阿耨多罗三藐三菩提。<a id="a-4l"></a>则为甚远。<a id="a-4m"></a>是故我不应于子偏生爱心。<a id="a-4n"></a>尔时于子应生三相。<a id="a-4o"></a>一于我为贼佛说等慈破令不等。<a id="a-4p"></a>爱心偏多故。<a id="a-4q"></a>二为贼害因是子故。<a id="a-4r"></a>破诸善根遮正智命。<a id="a-4s"></a>三我因是子逆道中行不行顺道。<a id="a-4t"></a>即时因子于诸众生等行慈心应作是念。<a id="a-4u"></a>子从余处来我亦从余处来。<a id="a-4v"></a>子至异处我去异处。<a id="a-4w"></a>我不知彼去处。<a id="a-4x"></a>彼不知我去处。<a id="a-4y"></a>彼不知我来处。<a id="a-4z"></a>我不知彼来处。<a id="a-50"></a>是子非我所有。<a id="a-51"></a>何为无故横生爱缚。<a id="a-52"></a>如说。</p>
  <p id="a53">彼我不相知　　所来所去处</p>
  <p id="a54">彼我云何亲　　而生我所心</p>
  <p id="a55">复次无始生死中。<a id="a-56"></a>一切众生曾为我子。<a id="a-57"></a>我亦曾为彼子。<a id="a-58"></a>有为法中无有决定此是我子彼是他子。<a id="a-59"></a>何以故。<a id="a-5A"></a>众生于六道中转轮互为父子。<a id="a-5B"></a>如说。</p>
  <p id="a5C">无明蔽慧眼　　数数生死中</p>
  <p id="a5D">往来多所作　　更互为父子</p>
  <p id="a5E">贪着世间乐　　不知有胜事</p>
  <p id="a5F">怨数为知识　　知识数为怨</p>
  <p id="a5G">是故我方便莫生憎爱心。<a id="a-5H"></a>何以故。<a id="a-5I"></a>若有善知识。<a id="a-5J"></a>常种种求利益。<a id="a-5K"></a>若有怨贼。<a id="a-5L"></a>常种种生无益相。<a id="a-5M"></a>有此憎爱心则不得通达诸法平等想。<a id="a-5N"></a>心高下者死后生邪处。<a id="a-5O"></a>正行者生正行处。<a id="a-5P"></a>是故我不应行邪行。<a id="a-5Q"></a>于众生行平等。<a id="a-5R"></a>当得平等萨婆若。</p>
  <p data-pb></p>
  <h2 id="a5S">入寺品第十七</h2>
  <p id="a5T">如是在家菩萨。<a id="a-5U"></a>不应于诸事中生贪着心我我所心。<a id="a-5V"></a>何以故。<a id="a-5W"></a>随所贪着难舍之物法应施与。<a id="a-5X"></a>若能施与则除此过。<a id="a-5Y"></a>菩萨如是无有贪着悭惜之心可以处家。<a id="a-5Z"></a>问曰。<a id="a-5a"></a>在家菩萨。<a id="a-5b"></a>或有贪惜爱着之物有来求者。<a id="a-5c"></a>此应云何。<a id="a-5d"></a>答曰。</p>
  <p id="a5e">于所贪着物　　有来求索者</p>
  <p id="a5f">当自劝喻心　　即施勿悭惜</p>
  <p id="a5g">菩萨所贪惜物。<a id="a-5h"></a>若有乞人急从求索。<a id="a-5i"></a>汝以此物施与我者速得成佛。<a id="a-5j"></a>菩萨即时应自劝喻而施与之。<a id="a-5k"></a>如是思惟。<a id="a-5l"></a>若我今者不舍此物。<a id="a-5m"></a>此物必当远离于我。<a id="a-5n"></a>设至死时不随我去。<a id="a-5o"></a>此物则是远离之相。<a id="a-5p"></a>今为阿耨多罗三藐三菩提。<a id="a-5q"></a>具足檀波罗蜜故施与。<a id="a-5r"></a>后至死时心无有悔。<a id="a-5s"></a>经说。<a id="a-5t"></a>不悔心死必生善处。<a id="a-5u"></a>是得大利云何不舍。<a id="a-5v"></a>如是自劝犹贪惜者应辞谢乞者言。</p>
  <p id="a5w">我今是新学　　善根未成就</p>
  <p id="a5x">心未得自在　　愿后当相与</p>
  <p id="a5y">应辞谢乞者言。<a id="a-5z"></a>勿生嗔恨。<a id="a-60"></a>我新发意善根未具。<a id="a-61"></a>于菩萨行法未得势力。<a id="a-62"></a>是以未能舍于此物。<a id="a-63"></a>后得势力善根成就。<a id="a-64"></a>心得坚固当以相与。<a id="a-65"></a>复次。</p>
  <p id="a66">若众不和合　　断于经法事</p>
  <p id="a67">菩萨应随力　　方便令不绝</p>
  <p id="a68">众僧或以事缘诤竞乖散法事有废。<a id="a-69"></a>在家菩萨应勤心方便彼此之间心无所偏。<a id="a-6A"></a>若以财物若以言说礼敬求请令还和合。<a id="a-6B"></a>或以乏少衣食因缘。<a id="a-6C"></a>或邪见者横作障碍。<a id="a-6D"></a>或说法者欲求利养。<a id="a-6E"></a>或听法者心不恭敬。<a id="a-6F"></a>在家菩萨于此事中随宜方便。<a id="a-6G"></a>若以财物若以言说下意求请使法事不废。<a id="a-6H"></a>法事不废者。<a id="a-6I"></a>是为然佛法灯供养十方三世诸佛。<a id="a-6J"></a>复次。</p>
  <p id="a6K">斋日受八戒　　亲近净戒者</p>
  <p id="a6L">以戒善因缘　　深心行爱敬</p>
  <p id="a6M">斋日者。<a id="a-6N"></a>月八日十四日十五日二十三日二十九日三十日。<a id="a-6O"></a>及遮三忌。<a id="a-6P"></a>三忌者。<a id="a-6Q"></a>十五日为一忌。<a id="a-6R"></a>从冬至后四十五日。<a id="a-6S"></a>此诸恶日多有鬼神侵克纵暴。<a id="a-6T"></a>世人为守护日故过中不食。<a id="a-6U"></a>佛因教令受一日戒。<a id="a-6V"></a>既得福德。<a id="a-6W"></a>诸天来下观察世间见之欢喜则便护念。<a id="a-6X"></a>在家菩萨于诸小事犹尚增益。<a id="a-6Y"></a>何况先有此斋而不随顺。<a id="a-6Z"></a>是故应行一日斋法。<a id="a-6a"></a>既得自利亦能利人。<a id="a-6b"></a>问曰。<a id="a-6c"></a>斋法云何。<a id="a-6d"></a>答曰。<a id="a-6e"></a>应作是言。<a id="a-6f"></a>如诸圣人常离杀生。<a id="a-6g"></a>弃舍刀杖常无嗔恚。<a id="a-6h"></a>有惭愧心慈悲众生。<a id="a-6i"></a>我某甲今一日一夜远离杀生。<a id="a-6j"></a>弃舍刀杖无有嗔恚。<a id="a-6k"></a>有惭愧心慈悲众生。<a id="a-6l"></a>以如是法随学圣人。<a id="a-6m"></a>如诸圣人常离不与取。<a id="a-6n"></a>身行清净受而知足。<a id="a-6o"></a>我今一日一夜远离劫盗不与取。<a id="a-6p"></a>求受清净自活。<a id="a-6q"></a>以如是法随学圣人。<a id="a-6r"></a>如诸圣人常断淫泆远离世乐。<a id="a-6s"></a>我今一日一夜除断淫泆远离世乐净修梵行。<a id="a-6t"></a>以如是法随学圣人。<a id="a-6u"></a>如诸圣人。<a id="a-6v"></a>常离妄语。<a id="a-6w"></a>真实语正直语。<a id="a-6x"></a>我今一日一夜远离妄语。<a id="a-6y"></a>真实语正直语。<a id="a-6z"></a>以如是法随学圣人。<a id="a-70"></a>如诸圣人常远离酒。<a id="a-71"></a>酒是放逸处。<a id="a-72"></a>我今一日一夜远离于酒。<a id="a-73"></a>以如是法随学圣人。<a id="a-74"></a>如诸圣人常远离歌舞作乐花香璎珞严身之具。<a id="a-75"></a>我今一日一夜远离歌舞作乐华香璎珞严身之具。<a id="a-76"></a>以如是法随学圣人。<a id="a-77"></a>如诸圣人常远离高广大床处在小榻草蓐为座。<a id="a-78"></a>我今一日一夜。<a id="a-79"></a>远离高广大床。<a id="a-7A"></a>处在小榻。<a id="a-7B"></a>草蓐为座。<a id="a-7C"></a>以如是法随学圣人。<a id="a-7D"></a>如诸圣人常过中不食。<a id="a-7E"></a>远离非时行非时食。<a id="a-7F"></a>我今一日一夜过中不食远离非时行非时食。<a id="a-7G"></a>以如是法随学圣人。<a id="a-7H"></a>如说。</p>
  <p id="a7I">杀盗淫妄语　　饮酒及华香</p>
  <p id="a7J">璎珞歌舞等　　高床过中食</p>
  <p id="a7K">圣人所舍离　　我今亦如是</p>
  <p id="a7L">以此福因缘　　一切共成佛</p>
  <p id="a7M">亲近持净戒比丘者。<a id="a-7N"></a>在家菩萨应亲近诸比丘尽能护持清净禁戒成就功德防远众恶者。<a id="a-7O"></a>以戒善因缘者。<a id="a-7P"></a>又应亲近持戒比丘身口业净心行直善无众恶者。<a id="a-7Q"></a>深心爱敬者于上直心善行持戒比丘成就诸功德者。<a id="a-7R"></a>应生最上恭敬深心爱乐。<a id="a-7S"></a>问曰。<a id="a-7T"></a>在家菩萨若于持戒比丘成就功德生爱敬心者。<a id="a-7U"></a>应于破戒比丘生轻恚心耶。<a id="a-7V"></a>答曰。</p>
  <p id="a7W">若见破戒者　　不应起轻恚</p>
  <p id="a7X">在家菩萨若见破戒杂行比丘威仪不具所行秽浊覆藏瑕疵无有梵行自称梵行。<a id="a-7Y"></a>于此比丘不应轻慢有嗔恚心。<a id="a-7Z"></a>问曰。<a id="a-7a"></a>若不嗔恨应生何心。<a id="a-7b"></a>答曰。</p>
  <p id="a7c">应生怜愍心　　诃责诸烦恼</p>
  <p id="a7d">在家菩萨若见破戒比丘不应生嗔恨轻慢应生怜愍利益之心。<a id="a-7e"></a>作是念。<a id="a-7f"></a>咄哉此人遇佛妙法。<a id="a-7g"></a>得离地狱畜生饿鬼色无色界边地生处。<a id="a-7h"></a>诸根具足不聋哑不顽钝。<a id="a-7i"></a>值佛妙法别识好丑。<a id="a-7j"></a>心存正见解知义理。<a id="a-7k"></a>人身难得如大海中有一眼鳖头入板孔。<a id="a-7l"></a>生在人中倍难于此。<a id="a-7m"></a>既闻佛法能灭诸恶度诸苦恼得至正智。<a id="a-7n"></a>舍诸资生所有多少。<a id="a-7o"></a>永割亲族无所顾恋。<a id="a-7p"></a>若生凡庶或在种姓。<a id="a-7q"></a>信佛语故能舍出家。<a id="a-7r"></a>常闻破戒之罪。<a id="a-7s"></a>所谓自贱其身智所诃责。<a id="a-7t"></a>恶名流布常怀疑悔。<a id="a-7u"></a>死堕恶道得闻此事而犹破戒。<a id="a-7v"></a>行十善道乃得人身。<a id="a-7w"></a>而不能如法善用以自利益。<a id="a-7x"></a>咄哉三毒其力甚恶。<a id="a-7y"></a>常陵众生难得舍离。<a id="a-7z"></a>诸佛种种呵骂烦恼恶贼恶行如实有理。<a id="a-80"></a>如是思惟不应轻贱破戒之人。<a id="a-81"></a>又作是念。<a id="a-82"></a>若我不能都离嗔恚轻慢心者。<a id="a-83"></a>应自思惟。<a id="a-84"></a>佛法无量犹如大海。<a id="a-85"></a>或有开通而我不知。<a id="a-86"></a>如大乘决定王经中。<a id="a-87"></a>佛告阿难。<a id="a-88"></a>或有比丘。<a id="a-89"></a>根钝闇塞心不明了。<a id="a-8A"></a>不达诸法相。<a id="a-8B"></a>常念有想无想法中而取有想。<a id="a-8C"></a>生男女想生罪碍想生垢想生净想。<a id="a-8D"></a>生如是想者。<a id="a-8E"></a>名为钝根。<a id="a-8F"></a>心不明了则为有罪。<a id="a-8G"></a>阿难。<a id="a-8H"></a>若人一切法中不能善解名为不了。<a id="a-8I"></a>一切诸法从初以来。<a id="a-8J"></a>本体性相常不可得。<a id="a-8K"></a>是人不知如是之事。<a id="a-8L"></a>生是诸想则与外道无有差别。<a id="a-8M"></a>阿难。<a id="a-8N"></a>我所说法皆有开通明了清净。<a id="a-8O"></a>此中无罪亦无罪者。<a id="a-8P"></a>阿难。<a id="a-8Q"></a>罪名疑悔愚痴闇冥。<a id="a-8R"></a>罪者名生众生想我想命想人想。<a id="a-8S"></a>皆因身见名为罪者。<a id="a-8T"></a>于我法中无如此人。<a id="a-8U"></a>若我法中定实有我众生命人身见等者。<a id="a-8V"></a>不言我法有开非是不开。<a id="a-8W"></a>我法从本已来常清净明了。<a id="a-8X"></a>复次阿难。<a id="a-8Y"></a>若决定有罪有受罪者则身即是神即堕常见则无佛道。<a id="a-8Z"></a>若身异于神即堕断见亦无佛道。<a id="a-8a"></a>如是六十二见皆可是菩提但是事不然。<a id="a-8b"></a>是故阿难。<a id="a-8c"></a>我于大众中师子吼说而无所畏言。<a id="a-8d"></a>我法有开非不有开。<a id="a-8e"></a>从本已来常清净明了。<a id="a-8f"></a>阿难。<a id="a-8g"></a>若罪定有。<a id="a-8h"></a>则毕竟无涅槃。<a id="a-8i"></a>我则不言我法有开。<a id="a-8j"></a>阿难。<a id="a-8k"></a>我法实从本已来清净明了。<a id="a-8l"></a>是故我弟子降心安隐无有疑悔。<a id="a-8m"></a>无诸罪恶清净行道。<a id="a-8n"></a>菩萨应如是思惟不应嗔恚破戒者。<a id="a-8o"></a>又作是念。<a id="a-8p"></a>是戒必定得住阿耨多罗三藐三菩提。<a id="a-8q"></a>何以故。<a id="a-8r"></a>曾闻必定菩萨有起罪者。<a id="a-8s"></a>如过去十万劫。<a id="a-8t"></a>有菩萨诽谤漏尽阿罗汉。<a id="a-8u"></a>名为阿罗汉。<a id="a-8v"></a>又闻必定菩萨于此劫前三十一劫。<a id="a-8w"></a>以矛刺须陀洹。<a id="a-8x"></a>又此贤劫中。<a id="a-8y"></a>闻有菩萨诽谤劬楼孙佛言何有秃人而当得道。<a id="a-8z"></a>如是等众生难可得知。<a id="a-90"></a>是故我于此事何用知为。<a id="a-91"></a>得失好恶彼自作自受何豫于我。<a id="a-92"></a>我今若欲实知彼事。<a id="a-93"></a>或自伤害筹量众生。<a id="a-94"></a>佛所不许。<a id="a-95"></a>如经中说。<a id="a-96"></a>佛告阿难。<a id="a-97"></a>若人筹量于他即自伤身。<a id="a-98"></a>唯我可得筹量。<a id="a-99"></a>众生与我等者亦应筹量。<a id="a-9A"></a>如说。</p>
  <p id="a9B">有瓶盖亦空　　无盖亦复空</p>
  <p id="a9C">有瓶盖亦满　　无盖亦复满</p>
  <p id="a9D">当知诸世间　　有此四种人</p>
  <p id="a9E">威仪及功德　　有无亦如是</p>
  <p id="a9F">若非一切智　　何能筹量人</p>
  <p id="a9G">宁以见威仪　　而便知其德</p>
  <p id="a9H">正智有善心　　名为贤人相</p>
  <p id="a9I">但见外威仪　　何由知其内</p>
  <p id="a9J">内有功德慧　　外现无威仪</p>
  <p id="a9K">游行无知者　　如以灰覆火</p>
  <p id="a9L">若以外量内　　而生轻贱心</p>
  <p id="a9M">败身及善根　　命终堕恶道</p>
  <p id="a9N">外诈现威仪　　游行似贤圣</p>
  <p id="a9O">但有口言说　　如雷而无雨</p>
  <p id="a9P">诸心所行处　　错谬难得知</p>
  <p id="a9Q">是故诸众生　　不可妄度量</p>
  <p id="a9R">唯有一切智　　悉知诸心心</p>
  <p id="a9S">微密所行处　　是故量众生</p>
  <p id="a9T">佛言与我等　　乃能量众生</p>
  <p id="a9U">若佛如是说　　谁能筹量人</p>
  <p id="a9V">若见外威仪　　称量其内德</p>
  <p id="a9W">自败其善根　　如水自崩岸</p>
  <p id="a9X">若于此错谬　　则起大业障</p>
  <p id="a9Y">是故于此人　　不应起轻贱</p>
  <p id="a9Z">是故在家菩萨不应于破戒人起轻慢嗔恚。<a id="a-9a"></a>又持戒破戒白衣之人不与同住。<a id="a-9b"></a>何由得知。<a id="a-9c"></a>我若欲于此事分别明了者则起罪障。<a id="a-9d"></a>罪障因缘故于千万劫受诸苦分。<a id="a-9e"></a>如无行经中说。<a id="a-9f"></a>又大乘经中。<a id="a-9g"></a>佛告郁伽罗长者。<a id="a-9h"></a>如是在家菩萨应于破戒比丘生怜愍心。<a id="a-9i"></a>是人垢行恶行不善。<a id="a-9j"></a>何以故。<a id="a-9k"></a>是人披如来善寂灭圣主法衣。<a id="a-9l"></a>自不善软不能调伏诸根行败坏行。<a id="a-9m"></a>又佛经中说。<a id="a-9n"></a>不轻未学。<a id="a-9o"></a>此非人罪是烦恼罪。<a id="a-9p"></a>此人以是烦恼起不善事。<a id="a-9q"></a>又佛法有开。<a id="a-9r"></a>是人或能自除过罪。<a id="a-9s"></a>正念因缘得入法位。<a id="a-9t"></a>若入必定在于阿耨多罗三藐三菩提。<a id="a-9u"></a>又如佛言。<a id="a-9v"></a>唯有智慧可破烦恼。<a id="a-9w"></a>又复说言。<a id="a-9x"></a>不应妄称量人。<a id="a-9y"></a>若称量者则为自伤。<a id="a-9z"></a>唯佛智慧乃能明了。<a id="a-A0"></a>如此事者非我所知。<a id="a-A1"></a>即于破戒人中不生嗔恚轻慢之心。<a id="a-A2"></a>复次。</p>
  <p id="aA3">菩萨若入寺　　应行诸威仪</p>
  <p id="aA4">恭敬而礼拜　　供养诸比丘</p>
  <p id="aA5">是在家菩萨若入佛寺。<a id="a-A6"></a>初欲入时于寺门外五体投地。<a id="a-A7"></a>应作是念。<a id="a-A8"></a>此是善人住处。<a id="a-A9"></a>是空行者住处。<a id="a-AA"></a>无想行者住处。<a id="a-AB"></a>无愿行者住处。<a id="a-AC"></a>此是行慈悲喜舍者住处。<a id="a-AD"></a>此是正行正念者住处。<a id="a-AE"></a>若见诸比丘威仪具足视瞻安详摄持衣钵坐卧行止寤寐饮食言说寂默容仪进止皆可观察。<a id="a-AF"></a>若见比丘修行四念圣所行处持戒清净诵读经法精思坐禅。<a id="a-AG"></a>见已恭肃敬心礼拜亲近问讯。<a id="a-AH"></a>应作是念。</p>
  <p id="aAI">若我恒沙劫　　常于天祠中</p>
  <p id="aAJ">大施不休废　　不如一出家</p>
  <p id="aAK">是菩萨尔时应作是念我如法求财。<a id="a-AL"></a>于恒河沙等劫常行大施。<a id="a-AM"></a>是诸施福犹尚不如发心出家。<a id="a-AN"></a>何况有实。<a id="a-AO"></a>何以故。<a id="a-AP"></a>在家则有无量过恶。<a id="a-AQ"></a>出家能成无量功德。<a id="a-AR"></a>在家则溃闹。<a id="a-AS"></a>出家则闲静。<a id="a-AT"></a>在家则属垢。<a id="a-AU"></a>出家则无属。<a id="a-AV"></a>在家是恶行处。<a id="a-AW"></a>出家是善行处。<a id="a-AX"></a>在家则染诸尘垢。<a id="a-AY"></a>出家则离诸尘垢。<a id="a-AZ"></a>在家则没五欲泥。<a id="a-Aa"></a>出家则出五欲泥。<a id="a-Ab"></a>在家难得净命。<a id="a-Ac"></a>出家易得净命。<a id="a-Ad"></a>在家则多怨贼。<a id="a-Ae"></a>出家则无怨贼。<a id="a-Af"></a>在家则多恼碍。<a id="a-Ag"></a>出家则无恼碍。<a id="a-Ah"></a>在家是忧处。<a id="a-Ai"></a>出家是喜处。<a id="a-Aj"></a>在家是恶道门。<a id="a-Ak"></a>出家是利益门。<a id="a-Al"></a>在家是系缚。<a id="a-Am"></a>出家是解脱。<a id="a-An"></a>在家则杂畏。<a id="a-Ao"></a>出家则无畏。<a id="a-Ap"></a>在家有鞭杖。<a id="a-Aq"></a>出家无鞭杖。<a id="a-Ar"></a>在家有刀槊。<a id="a-As"></a>出家无刀槊。<a id="a-At"></a>在家有悔热。<a id="a-Au"></a>出家无悔热。<a id="a-Av"></a>在家多求故苦。<a id="a-Aw"></a>出家无求故乐。<a id="a-Ax"></a>在家则戏调。<a id="a-Ay"></a>出家则寂灭。<a id="a-Az"></a>在家是可愍。<a id="a-B0"></a>出家无可愍。<a id="a-B1"></a>在家则愁悴。<a id="a-B2"></a>出家无愁悴。<a id="a-B3"></a>在家则卑下。<a id="a-B4"></a>出家则高显。<a id="a-B5"></a>在家则炽然。<a id="a-B6"></a>出家则寂灭。<a id="a-B7"></a>在家则为他。<a id="a-B8"></a>出家则自为。<a id="a-B9"></a>在家少势力。<a id="a-BA"></a>出家多势力。<a id="a-BB"></a>在家随顺垢门。<a id="a-BC"></a>出家随顺净门。<a id="a-BD"></a>在家增刺棘。<a id="a-BE"></a>出家破刺棘。<a id="a-BF"></a>在家成就小法。<a id="a-BG"></a>出家成就大法。<a id="a-BH"></a>在家作不善。<a id="a-BI"></a>出家则修善。<a id="a-BJ"></a>在家则有悔。<a id="a-BK"></a>出家则无悔。<a id="a-BL"></a>在家增泪乳血海。<a id="a-BM"></a>出家竭泪乳血海。<a id="a-BN"></a>在家则为诸佛辟支佛声闻所呵贱。<a id="a-BO"></a>出家则为诸佛辟支佛声闻所称叹。<a id="a-BP"></a>在家则不知足。<a id="a-BQ"></a>出家则知足。<a id="a-BR"></a>在家则魔喜。<a id="a-BS"></a>出家则魔忧。<a id="a-BT"></a>在家后有衰。<a id="a-BU"></a>出家后无衰。<a id="a-BV"></a>在家则易破。<a id="a-BW"></a>出家则难破。<a id="a-BX"></a>在家是奴仆。<a id="a-BY"></a>出家则为主。<a id="a-BZ"></a>在家永在生死。<a id="a-Ba"></a>出家究竟涅槃。<a id="a-Bb"></a>在家则堕坑。<a id="a-Bc"></a>出家则出坑。<a id="a-Bd"></a>在家则黑闇。<a id="a-Be"></a>出家则明显。<a id="a-Bf"></a>在家不能降伏诸根。<a id="a-Bg"></a>出家则能降伏诸根。<a id="a-Bh"></a>在家则傲诞。<a id="a-Bi"></a>出家则谦逊。<a id="a-Bj"></a>在家则鄙陋。<a id="a-Bk"></a>出家则尊贵。<a id="a-Bl"></a>在家有所由。<a id="a-Bm"></a>出家无所由。<a id="a-Bn"></a>在家则多务。<a id="a-Bo"></a>出家则小务。<a id="a-Bp"></a>在家则果小。<a id="a-Bq"></a>出家则果大。<a id="a-Br"></a>在家则谄曲。<a id="a-Bs"></a>出家则质直。<a id="a-Bt"></a>在家则多忧。<a id="a-Bu"></a>出家则多喜。<a id="a-Bv"></a>在家如箭在身。<a id="a-Bw"></a>出家如身离箭。<a id="a-Bx"></a>在家则有病。<a id="a-By"></a>出家则病愈。<a id="a-Bz"></a>在家行恶法故速老。<a id="a-C0"></a>出家行善法故少壮。<a id="a-C1"></a>在家放逸为死。<a id="a-C2"></a>出家有智慧命。<a id="a-C3"></a>在家则欺诳。<a id="a-C4"></a>出家则真实。<a id="a-C5"></a>在家则多求。<a id="a-C6"></a>出家则少求。<a id="a-C7"></a>在家则饮杂毒浆。<a id="a-C8"></a>出家则饮甘露浆。<a id="a-C9"></a>在家多侵害。<a id="a-CA"></a>出家无侵害。<a id="a-CB"></a>在家则衰耗。<a id="a-CC"></a>出家无衰耗。<a id="a-CD"></a>在家如毒树果。<a id="a-CE"></a>出家如甘露果。<a id="a-CF"></a>在家则怨憎和合。<a id="a-CG"></a>出家则离怨憎会苦。<a id="a-CH"></a>在家则爱别离苦。<a id="a-CI"></a>出家则亲爱和合。<a id="a-CJ"></a>在家则痴重。<a id="a-CK"></a>出家则痴轻。<a id="a-CL"></a>在家则失净行。<a id="a-CM"></a>出家则得净行。<a id="a-CN"></a>在家则破深心。<a id="a-CO"></a>出家则成深心。<a id="a-CP"></a>在家则无救。<a id="a-CQ"></a>出家则有救。<a id="a-CR"></a>在家则孤穷。<a id="a-CS"></a>出家不孤穷。<a id="a-CT"></a>在家则无舍。<a id="a-CU"></a>出家则有舍。<a id="a-CV"></a>在家则无归。<a id="a-CW"></a>出家则有归。<a id="a-CX"></a>在家则多嗔。<a id="a-CY"></a>出家则多慈。<a id="a-CZ"></a>在家则重担。<a id="a-Ca"></a>出家则舍担。<a id="a-Cb"></a>在家则事务无尽。<a id="a-Cc"></a>出家则无有事务。<a id="a-Cd"></a>在家则罪会。<a id="a-Ce"></a>出家则福会。<a id="a-Cf"></a>在家则苦恼。<a id="a-Cg"></a>出家则无苦恼。<a id="a-Ch"></a>在家则有热。<a id="a-Ci"></a>出家则无热。<a id="a-Cj"></a>在家则有诤。<a id="a-Ck"></a>出家则无诤。<a id="a-Cl"></a>在家则染着。<a id="a-Cm"></a>出家无染着。<a id="a-Cn"></a>在家有我慢。<a id="a-Co"></a>出家无我慢。<a id="a-Cp"></a>在家贵财物。<a id="a-Cq"></a>出家贵功德。<a id="a-Cr"></a>在家有灾害。<a id="a-Cs"></a>出家灭灾害。<a id="a-Ct"></a>在家则减失。<a id="a-Cu"></a>出家则增益。<a id="a-Cv"></a>在家则易得。<a id="a-Cw"></a>出家则难遇。<a id="a-Cx"></a>千万劫中时乃一得。<a id="a-Cy"></a>在家则易行。<a id="a-Cz"></a>出家则难行。<a id="a-D0"></a>在家则顺流。<a id="a-D1"></a>出家则逆流。<a id="a-D2"></a>在家则漂流。<a id="a-D3"></a>出家则乘筏。<a id="a-D4"></a>在家则为烦恼所[漂*寸]。<a id="a-D5"></a>出家则有桥梁自度。<a id="a-D6"></a>在家是此岸。<a id="a-D7"></a>出家是彼岸。<a id="a-D8"></a>在家则缠缚。<a id="a-D9"></a>出家离缠缚。<a id="a-DA"></a>在家怀结恨。<a id="a-DB"></a>出家离结恨。<a id="a-DC"></a>在家随官法。<a id="a-DD"></a>出家随佛法。<a id="a-DE"></a>在家有事故。<a id="a-DF"></a>出家无事故。<a id="a-DG"></a>在家有苦果。<a id="a-DH"></a>出家有乐果。<a id="a-DI"></a>在家则轻躁。<a id="a-DJ"></a>出家则威重。<a id="a-DK"></a>在家伴易得。<a id="a-DL"></a>出家伴难得。<a id="a-DM"></a>在家以妇为伴。<a id="a-DN"></a>出家坚心为伴。<a id="a-DO"></a>在家则入围。<a id="a-DP"></a>出家则解围。<a id="a-DQ"></a>在家则以侵恼他为贵。<a id="a-DR"></a>出家则以利益他为贵。<a id="a-DS"></a>在家则贵财施。<a id="a-DT"></a>出家则贵法施。<a id="a-DU"></a>在家则持魔幢。<a id="a-DV"></a>出家则持佛憧。<a id="a-DW"></a>在家有归处。<a id="a-DX"></a>出家坏诸归处。<a id="a-DY"></a>在家增长身。<a id="a-DZ"></a>出家则离身。<a id="a-Da"></a>在家入深榛。<a id="a-Db"></a>出家出深榛。<a id="a-Dc"></a>复次。</p>
  <p id="aDd">又于出家者　　心应深贪慕</p>
  <p id="aDe">是在家菩萨。<a id="a-Df"></a>如是思惟出家功德。<a id="a-Dg"></a>于出家者心应贪慕。<a id="a-Dh"></a>我何时当得出家得有如是功德。<a id="a-Di"></a>我何时当得出家次第具行沙门法。<a id="a-Dj"></a>则说戒布萨安居自恣次第而坐。<a id="a-Dk"></a>我何时当得圣人所著戒定慧解脱解脱知见熏修法衣。<a id="a-Dl"></a>何时当得持圣人相。<a id="a-Dm"></a>何时当得闲林静住。<a id="a-Dn"></a>何时当得持钵乞食得与不得。<a id="a-Do"></a>若多若少若美若恶若冷若热次第而受趣以支身如涂疮膏车。<a id="a-Dp"></a>何时当得于世八法心无忧喜。<a id="a-Dq"></a>何时当得关闭六情如絷狗鹿鱼蛇猴鸟。<a id="a-Dr"></a>狗乐聚落鹿乐山泽。<a id="a-Ds"></a>鱼乐池沼蛇好穴处。<a id="a-Dt"></a>猴乐深林鸟依虚空。<a id="a-Du"></a>眼耳鼻舌身意常乐色声香味触法。<a id="a-Dv"></a>非是凡夫浅智弱志所能降伏。<a id="a-Dw"></a>唯有智慧坚心正念。<a id="a-Dx"></a>乃能摧伏六情寇贼不令为患自在无畏。<a id="a-Dy"></a>何时当得乐欲坐禅诵读经法乐断烦恼乐修善法乐着弊衣。<a id="a-Dz"></a>趣足障体。<a id="a-E0"></a>念昔在俗多行放逸。<a id="a-E1"></a>今得自利又利他故。<a id="a-E2"></a>当勤精进。<a id="a-E3"></a>何时当得随顺菩萨所行道法。<a id="a-E4"></a>何时当得亦为世间作无上福田。<a id="a-E5"></a>何时当得离恩爱奴。<a id="a-E6"></a>何时当得脱是家狱。<a id="a-E7"></a>如说。</p>
  <p id="aE8">礼敬诸塔寺　　因佛生三心</p>
  <p id="aE9">是在家菩萨既已慕尚出家。<a id="a-EA"></a>若入塔寺敬礼佛时。<a id="a-EB"></a>应生三心。<a id="a-EC"></a>何等为三。<a id="a-ED"></a>我当何时得于天龙夜叉乾闼婆阿修罗迦楼罗摩睺罗伽人非人中受诸供养。<a id="a-EE"></a>何时当得神力舍利流布世间利益众生。<a id="a-EF"></a>我今深心行大精进。<a id="a-EG"></a>当得阿耨多罗三藐三菩提。<a id="a-EH"></a>我作佛已入无余涅槃。<a id="a-EI"></a>复次。</p>
  <p id="aEJ">诣诸比丘时　　随所行奉事</p>
  <p id="aEK">默然顺所诲　　济乏无所惜</p>
  <p id="aEL">是在家菩萨敬礼塔已。<a id="a-EM"></a>求造诸比丘说法者。<a id="a-EN"></a>所持律者。<a id="a-EO"></a>读修多罗者。<a id="a-EP"></a>读摩多罗迦者。<a id="a-EQ"></a>读菩萨藏者。<a id="a-ER"></a>作阿练若者。<a id="a-ES"></a>着纳衣者。<a id="a-ET"></a>乞食者。<a id="a-EU"></a>一食者。<a id="a-EV"></a>常坐者。<a id="a-EW"></a>过中不饮浆者。<a id="a-EX"></a>但三衣者。<a id="a-EY"></a>着褐衣者。<a id="a-EZ"></a>随敷坐者。<a id="a-Ea"></a>在树下者。<a id="a-Eb"></a>在冢间者。<a id="a-Ec"></a>在空地者。<a id="a-Ed"></a>少欲者。<a id="a-Ee"></a>知足者。<a id="a-Ef"></a>远离者。<a id="a-Eg"></a>坐禅者。<a id="a-Eh"></a>劝化者。<a id="a-Ei"></a>应各随诸比丘所行奉事。<a id="a-Ej"></a>若至读阿毗昙者所。<a id="a-Ek"></a>随其所说诸法性相相应不相应等请问所疑。<a id="a-El"></a>问已习学。<a id="a-Em"></a>若遇持律者。<a id="a-En"></a>应当请问起罪因缘罪之轻重灭罪之法及阿波陀那事。<a id="a-Eo"></a>问已修学行。<a id="a-Ep"></a>若遇读修多罗者。<a id="a-Eq"></a>应当请问诸阿含诸部中义习学多闻。<a id="a-Er"></a>若遇读摩多罗迦应利众经忧陀那波罗延法句者。<a id="a-Es"></a>应当学习如是等经。<a id="a-Et"></a>若遇读菩萨藏者。<a id="a-Eu"></a>应当请问六波罗蜜及方便事问已修学。<a id="a-Ev"></a>若遇阿练若。<a id="a-Ew"></a>应学其远离法。<a id="a-Ex"></a>若遇坐禅者。<a id="a-Ey"></a>应学其坐禅法。<a id="a-Ez"></a>余诸比丘亦应如是随其所行请问修学无所违逆。<a id="a-F0"></a>摄护口者诣诸比丘应善摄口安详默然。<a id="a-F1"></a>观时观土随事思惟心不错乱少于语言。<a id="a-F2"></a>又于说法者所。<a id="a-F3"></a>诸比丘等随所乏少。<a id="a-F4"></a>若衣若钵若尼师坛。<a id="a-F5"></a>资生之物随力而施无所匮惜。<a id="a-F6"></a>所以者何。<a id="a-F7"></a>菩萨尚应施诸恶人。<a id="a-F8"></a>何况比丘有功德者。<a id="a-F9"></a>乃至身肉犹当不惜。<a id="a-FA"></a>况复外物。<a id="a-FB"></a>助道因缘。<a id="a-FC"></a>复次。</p>
  <p id="aFD">若行布施时　　莫生他烦恼</p>
  <p id="aFE">行布施时若与一人。<a id="a-FF"></a>一人不得便生恚恼。<a id="a-FG"></a>应善筹量而行布施。<a id="a-FH"></a>勿使他人生于恚恼。<a id="a-FI"></a>何以故。</p>
  <p id="aFJ">将护凡夫心　　应胜阿罗汉</p>
  <p id="aFK">是在家菩萨。<a id="a-FL"></a>施诸比丘衣服饮食医药卧具供养迎送敬礼亲近。<a id="a-FM"></a>将护凡夫心。<a id="a-FN"></a>应胜将护阿罗汉。<a id="a-FO"></a>何以故。<a id="a-FP"></a>诸阿罗汉于利衰毁誉称讥苦乐心无有异。<a id="a-FQ"></a>凡夫有爱恚悭嫉故能起罪业。<a id="a-FR"></a>以是罪业堕在地狱畜生饿鬼。<a id="a-FS"></a>是故应深将护凡夫。<a id="a-FT"></a>菩萨事者。<a id="a-FU"></a>皆为利益一切众生布施。<a id="a-FV"></a>非为自乐不为自得后世果报。<a id="a-FW"></a>非如市易。<a id="a-FX"></a>复次。</p>
  <p id="aFY">因以财施故　　可以法施摄</p>
  <p id="aFZ">随所欲利益　　教发无上心</p>
  <p id="aFa">是在家菩萨为自利故随所利益。<a id="a-Fb"></a>比丘若以衣施。<a id="a-Fc"></a>若以钵施。<a id="a-Fd"></a>如是等种种余财物施。<a id="a-Fe"></a>如是比丘未入法位未得道果。<a id="a-Ff"></a>应劝令发阿耨多罗三藐三菩提愿。<a id="a-Fg"></a>何以故。<a id="a-Fh"></a>因财施摄故得以法施摄。<a id="a-Fi"></a>或于所施檀越有爱敬心信受其语。<a id="a-Fj"></a>复次。</p>
  <p id="aFk">为欲护持法　　舍命而不惜</p>
  <p id="aFl">疗治病比丘　　乃至以身施</p>
  <p id="aFm">是在家菩萨为欲护持法故。<a id="a-Fn"></a>乃至自舍身命。<a id="a-Fo"></a>勤行精进摧破六十二种外道及诸魔民憎嫉佛法者。<a id="a-Fp"></a>佛弟子中或有邪行诡异佛法。<a id="a-Fq"></a>如是之人如法摧破。<a id="a-Fr"></a>名为护持法。<a id="a-Fs"></a>又应于诸多闻说法者。<a id="a-Ft"></a>加信敬心四事供养。<a id="a-Fu"></a>亦名护持法。<a id="a-Fv"></a>若自读诵解说书写修多罗毗尼阿毗昙摩多罗迦菩萨藏者。<a id="a-Fw"></a>亦教他人读诵解说书写。<a id="a-Fx"></a>以是因缘法得久住利益一切。<a id="a-Fy"></a>在家出家称扬叹说法久住利。<a id="a-Fz"></a>若法疾灭说有过恶。<a id="a-G0"></a>又念如来久远已来。<a id="a-G1"></a>行菩萨道行诸难行乃得是法。<a id="a-G2"></a>以是因缘于诸在家出家。<a id="a-G3"></a>勤心精进示教利喜。<a id="a-G4"></a>若令得道。<a id="a-G5"></a>若令入阿惟越致。<a id="a-G6"></a>略说护法因缘。<a id="a-G7"></a>令得一切安乐之具。<a id="a-G8"></a>亦复自能如说修行。<a id="a-G9"></a>皆名护持法。<a id="a-GA"></a>复次是在家菩萨法。<a id="a-GB"></a>若有病比丘应须疗治。<a id="a-GC"></a>是菩萨乃至舍身为治其病而不爱惜是最为要。<a id="a-GD"></a>出家之人应于在家求此要事。<a id="a-GE"></a>所谓身自瞻视疾病供给医药。<a id="a-GF"></a>复次。</p>
  <p id="aGG">决定心布施　　施已而无悔</p>
  <p id="aGH">是菩萨若为护持正法。<a id="a-GI"></a>若为瞻视病人。<a id="a-GJ"></a>应时供施心无有悔。<a id="a-GK"></a>是名清净施。<a id="a-GL"></a>若不求果报。<a id="a-GM"></a>不分别是应受是不应受。<a id="a-GN"></a>但以怜愍利益心与。<a id="a-GO"></a>是名清净施。<a id="a-GP"></a>如说。</p>
  <p id="aGQ">若人悲心施　　是名清净施</p>
  <p id="aGR">不言是福田　　不言非福田</p>
  <p id="aGS">若人行布施　　无所为故与</p>
  <p id="aGT">若人为果报　　是名为出息</p>
  <p id="aGU">是故说施已　　心无有悔恨</p>
  <p id="aGV">乃至微小福　　皆向无上道</p>
  <p id="aGW">以是布施因缘所得福德。<a id="a-GX"></a>皆应回向阿耨多罗三藐三菩提。<a id="a-GY"></a>不求今世后世利乐及小乘果。<a id="a-GZ"></a>但为众生求阿耨多罗三藐三菩提。<a id="a-Ga"></a>如我先说在家菩萨余行当说者今已说竟。<a id="a-Gb"></a>皆于大乘经中处处抄集。<a id="a-Gc"></a>随顺经法菩萨住是行中。<a id="a-Gd"></a>疾得阿耨多罗三藐三菩提。<a id="a-Ge"></a>第二地中多说出家菩萨所行。<a id="a-Gf"></a>在家出家菩萨共行今当复说。</p>
 </body>
</html>