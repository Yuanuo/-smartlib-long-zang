<!doctype html>
<html id="z3IBVTOyt" data-ver="1600">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">十二门论</h1>
  <h2 id="a2">观因缘门第一</h2>
  <p id="a3">说曰。<a id="a-4"></a>今当略解摩诃衍义。<a id="a-5"></a>问曰。<a id="a-6"></a>解摩诃衍者。<a id="a-7"></a>有何义利。<a id="a-8"></a>答曰。<a id="a-9"></a>摩诃衍者。<a id="a-A"></a>是十方三世诸佛甚深法藏。<a id="a-B"></a>为大功德利根者说。<a id="a-C"></a>末世众生薄福钝根。<a id="a-D"></a>虽寻经文不能通达。<a id="a-E"></a>我愍此等欲令开悟。<a id="a-F"></a>又欲光阐如来无上大法。<a id="a-G"></a>是故略解摩诃衍义。<a id="a-H"></a>问曰。<a id="a-I"></a>摩诃衍无量无边不可称数。<a id="a-J"></a>直是佛语尚不可尽。<a id="a-K"></a>况复解释演散其义。<a id="a-L"></a>答曰以是义故。<a id="a-M"></a>我初言略解。<a id="a-N"></a>问曰。<a id="a-O"></a>何故名为摩诃衍。<a id="a-P"></a>答曰。<a id="a-Q"></a>摩诃衍者。<a id="a-R"></a>于二乘为上故。<a id="a-S"></a>名大乘。<a id="a-T"></a>诸佛最大是乘能至。<a id="a-U"></a>故名为大。<a id="a-V"></a>诸佛大人乘是乘故。<a id="a-W"></a>故名为大。<a id="a-X"></a>又能灭除众生大苦。<a id="a-Y"></a>与大利益事故名为大。<a id="a-Z"></a>又观世音。<a id="a-a"></a>得大势。<a id="a-b"></a>文殊师利。<a id="a-c"></a>弥勒菩萨等。<a id="a-d"></a>是诸大士之所乘故。<a id="a-e"></a>故名为大。<a id="a-f"></a>又以此乘。<a id="a-g"></a>能尽一切诸法边底。<a id="a-h"></a>故名为大。<a id="a-i"></a>又如般若经中。<a id="a-j"></a>佛自说摩诃衍义无量无边。<a id="a-k"></a>以是因缘故名为大。<a id="a-l"></a>大分深义所谓空也。<a id="a-m"></a>若能通达是义。<a id="a-n"></a>即通达大乘。<a id="a-o"></a>具足六波罗蜜无所障碍。<a id="a-p"></a>是故我今但解释空。<a id="a-q"></a>解释空者。<a id="a-r"></a>当以十二门入于空义。<a id="a-s"></a>初是因缘门所谓。</p>
  <p id="at">众缘所生法　　是即无自性</p>
  <p id="au">若无自性者　　云何有是法</p>
  <p id="av">众缘所生法有二种一者内二者外。<a id="a-w"></a>众缘亦有二种。<a id="a-x"></a>一者内。<a id="a-y"></a>二者外。<a id="a-z"></a>外因缘者。<a id="a-10"></a>如泥团转绳陶师等和合故有瓶生。<a id="a-11"></a>又如缕绳机杼识师等和合故有叠生。<a id="a-12"></a>又如治地筑基梁椽泥草人功等和合故有舍生。<a id="a-13"></a>又如酪器钻摇人功等和合故有酥生。<a id="a-14"></a>又如种子地水火风虚空时节人功等和合故有芽生。<a id="a-15"></a>当知外缘等法皆亦如是。<a id="a-16"></a>内因缘者。<a id="a-17"></a>所谓无明行识名色六入触受爱取有生老死。<a id="a-18"></a>各各先因而后生。<a id="a-19"></a>如是内外诸法。<a id="a-1A"></a>皆从众缘生。<a id="a-1B"></a>从众缘生故。<a id="a-1C"></a>即非是无性耶。<a id="a-1D"></a>若法自性无他性亦无。<a id="a-1E"></a>自他亦无。<a id="a-1F"></a>何以故。<a id="a-1G"></a>因他性故无自性。<a id="a-1H"></a>若谓以他性故有者。<a id="a-1I"></a>则牛以马性有。<a id="a-1J"></a>马以牛性有。<a id="a-1K"></a>梨以柰性有。<a id="a-1L"></a>柰以梨性有。<a id="a-1M"></a>余皆应尔。<a id="a-1N"></a>而实不然。<a id="a-1O"></a>若谓不以他性故有。<a id="a-1P"></a>但因他故有者。<a id="a-1Q"></a>是亦不然。<a id="a-1R"></a>何以故。<a id="a-1S"></a>若以蒲故有席者。<a id="a-1T"></a>则蒲席一体。<a id="a-1U"></a>不名为他。<a id="a-1V"></a>若谓蒲于席为他者。<a id="a-1W"></a>不得言以蒲故有席。<a id="a-1X"></a>又蒲亦无自性。<a id="a-1Y"></a>何以故。<a id="a-1Z"></a>蒲亦从众缘出。<a id="a-1a"></a>故无自性。<a id="a-1b"></a>无自性故。<a id="a-1c"></a>不得言以蒲性故有席。<a id="a-1d"></a>是故席不应以蒲为体。<a id="a-1e"></a>余瓶酥等外因缘生法。<a id="a-1f"></a>皆亦如是不可得。<a id="a-1g"></a>内因缘生法皆亦如是不可得。<a id="a-1h"></a>如七十论中说。</p>
  <p id="a1i">缘法实无生　　若谓为有生</p>
  <p id="a1j">为在一心中　　为在多心中</p>
  <p id="a1k">是十二因缘法。<a id="a-1l"></a>实自无生。<a id="a-1m"></a>若谓有生。<a id="a-1n"></a>为一心中有。<a id="a-1o"></a>为众心中有。<a id="a-1p"></a>若一心中有者。<a id="a-1q"></a>因果即一时共生。<a id="a-1r"></a>又因果一时有。<a id="a-1s"></a>是事不然。<a id="a-1t"></a>何以故。<a id="a-1u"></a>凡物先因后果故。<a id="a-1v"></a>若众心中有者。<a id="a-1w"></a>十二因缘法。<a id="a-1x"></a>则各各别异。<a id="a-1y"></a>先分共心灭已。<a id="a-1z"></a>后分谁为因缘灭。<a id="a-20"></a>法无所有何得为因。<a id="a-21"></a>十二因缘法若先有者。<a id="a-22"></a>应若一心若多心。<a id="a-23"></a>二俱不然。<a id="a-24"></a>是故众缘皆空。<a id="a-25"></a>缘空故从缘生法亦空。<a id="a-26"></a>是故当知。<a id="a-27"></a>一切有为法皆空。<a id="a-28"></a>有为法尚空。<a id="a-29"></a>何况我耶。<a id="a-2A"></a>因五阴十二入十八界有为法故说有我。<a id="a-2B"></a>如因可然故说有然。<a id="a-2C"></a>若阴入界空。<a id="a-2D"></a>更无有法可说为我。<a id="a-2E"></a>如无可然不可说然。<a id="a-2F"></a>如经说。<a id="a-2G"></a>佛告诸比丘。<a id="a-2H"></a>因我故有我所。<a id="a-2I"></a>若无我则无我所。<a id="a-2J"></a>如是有为法空故。<a id="a-2K"></a>当知无为涅槃法亦空。<a id="a-2L"></a>何以故。<a id="a-2M"></a>此五阴灭。<a id="a-2N"></a>更不生余五阴。<a id="a-2O"></a>是名涅槃。<a id="a-2P"></a>五阴本来自空。<a id="a-2Q"></a>何所灭故说名涅槃。<a id="a-2R"></a>又我亦复空。<a id="a-2S"></a>谁得涅槃。<a id="a-2T"></a>复次无生法名涅槃。<a id="a-2U"></a>若生法成者。<a id="a-2V"></a>无生法亦应成。<a id="a-2W"></a>生法不成。<a id="a-2X"></a>先已说因缘。<a id="a-2Y"></a>后当复说。<a id="a-2Z"></a>是故生法不成。<a id="a-2a"></a>因生法故名无生。<a id="a-2b"></a>若生法不成。<a id="a-2c"></a>无生法云何成。<a id="a-2d"></a>是故有为无为。<a id="a-2e"></a>及我皆空。</p>
  <p data-pb></p>
  <h2 id="a2f">观有果无果门第二</h2>
  <p id="a2g">复次诸法不生。<a id="a-2h"></a>何以故。</p>
  <p id="a2i">先有则不生　　先无亦不生</p>
  <p id="a2j">有无亦不生　　谁当有生者</p>
  <p id="a2k">若果因中先有。<a id="a-2l"></a>则不应生。<a id="a-2m"></a>先无亦不应生。<a id="a-2n"></a>先有无亦不应生。<a id="a-2o"></a>何以故。<a id="a-2p"></a>若果因中先有而生。<a id="a-2q"></a>是则无穷。<a id="a-2r"></a>如果先未生而生者。<a id="a-2s"></a>今生已复应更生。<a id="a-2t"></a>何以故。<a id="a-2u"></a>因中常有故。<a id="a-2v"></a>从是有边复应更生。<a id="a-2w"></a>是则无穷。<a id="a-2x"></a>若谓生已更不生。<a id="a-2y"></a>未生而生者。<a id="a-2z"></a>是中无有生理。<a id="a-30"></a>是故先有而生。<a id="a-31"></a>是事不然。<a id="a-32"></a>复次若因中先有果。<a id="a-33"></a>而谓未生而生。<a id="a-34"></a>生已不生者。<a id="a-35"></a>是亦二俱有。<a id="a-36"></a>而一生一不生。<a id="a-37"></a>无有是处。<a id="a-38"></a>复次若未生定有者。<a id="a-39"></a>生已则应无。<a id="a-3A"></a>何以故。<a id="a-3B"></a>生未生共相违故。<a id="a-3C"></a>生未生相违故。<a id="a-3D"></a>是二作相亦相违。<a id="a-3E"></a>复次有与无相违。<a id="a-3F"></a>无与有相违。<a id="a-3G"></a>若生已亦有。<a id="a-3H"></a>未生时亦有者。<a id="a-3I"></a>则生未生不应有异。<a id="a-3J"></a>何以故。<a id="a-3K"></a>若有生。<a id="a-3L"></a>生已亦有。<a id="a-3M"></a>未生亦有。<a id="a-3N"></a>如是生未生有何差别。<a id="a-3O"></a>生未生无差别。<a id="a-3P"></a>是事不然。<a id="a-3Q"></a>是故有不生。<a id="a-3R"></a>复次有已先成。<a id="a-3S"></a>何用更生。<a id="a-3T"></a>如作已不应作。<a id="a-3U"></a>成已不应成。<a id="a-3V"></a>是故有法不应生。<a id="a-3W"></a>复次若有生因中未生时。<a id="a-3X"></a>果应可见而实不可见。<a id="a-3Y"></a>如泥中瓶蒲中席。<a id="a-3Z"></a>应可见而实不可见。<a id="a-3a"></a>是故有不生。<a id="a-3b"></a>问曰。<a id="a-3c"></a>果虽先有。<a id="a-3d"></a>以未变故不见。<a id="a-3e"></a>答曰。<a id="a-3f"></a>若瓶未生时。<a id="a-3g"></a>瓶体未变故不见者。<a id="a-3h"></a>以何相知。<a id="a-3i"></a>言泥中先有瓶。<a id="a-3j"></a>为以瓶相有瓶。<a id="a-3k"></a>为以牛相马相故有瓶耶。<a id="a-3l"></a>若泥中无瓶相者。<a id="a-3m"></a>亦无牛相马相。<a id="a-3n"></a>是岂不名无耶。<a id="a-3o"></a>是故汝说因中先有果而生者。<a id="a-3p"></a>是事不然。<a id="a-3q"></a>复次变法即是果者。<a id="a-3r"></a>即应因中先有变。<a id="a-3s"></a>何以故。<a id="a-3t"></a>汝法因中先有果故。<a id="a-3u"></a>若瓶等先有变亦先有。<a id="a-3v"></a>应当可见而实不可得。<a id="a-3w"></a>是故汝言未变故不见。<a id="a-3x"></a>是事不然。<a id="a-3y"></a>若谓未变不名为果。<a id="a-3z"></a>则果毕竟不可得。<a id="a-40"></a>何以故。<a id="a-41"></a>是变先无后亦应无。<a id="a-42"></a>故瓶等果毕竟不可得。<a id="a-43"></a>若谓变已是果者。<a id="a-44"></a>则因中先无。<a id="a-45"></a>如是则不定。<a id="a-46"></a>或因中先有果。<a id="a-47"></a>或先无果。<a id="a-48"></a>问曰。<a id="a-49"></a>先有变但不可得见。<a id="a-4A"></a>凡物自有。<a id="a-4B"></a>有而不可得者。<a id="a-4C"></a>如物或有近而不可知。<a id="a-4D"></a>或有远而不可知。<a id="a-4E"></a>或根坏故不可知。<a id="a-4F"></a>或心不住故不可知。<a id="a-4G"></a>障故不可知。<a id="a-4H"></a>同故不可知。<a id="a-4I"></a>胜故不可知。<a id="a-4J"></a>微细故不可知。<a id="a-4K"></a>近而不可知者。<a id="a-4L"></a>如眼中药。<a id="a-4M"></a>远而不可知者。<a id="a-4N"></a>如鸟飞虚空高翔远逝。<a id="a-4O"></a>根坏故不可知者。<a id="a-4P"></a>如盲不见色。<a id="a-4Q"></a>聋不闻声。<a id="a-4R"></a>鼻塞不闻香。<a id="a-4S"></a>口爽不知味。<a id="a-4T"></a>身顽不知触。<a id="a-4U"></a>心狂不知实。<a id="a-4V"></a>心不住故不可知者。<a id="a-4W"></a>如心在色等则不知声。<a id="a-4X"></a>障故不可知者。<a id="a-4Y"></a>如地障大水壁障外物。<a id="a-4Z"></a>同故不可知者。<a id="a-4a"></a>如黑上墨点。<a id="a-4b"></a>胜故不可知者如有钟鼓音不闻捎拂声。<a id="a-4c"></a>细微故不可知者。<a id="a-4d"></a>如微尘等不现。<a id="a-4e"></a>如是诸法虽有。<a id="a-4f"></a>以八因缘故不可知。<a id="a-4g"></a>汝说因中变不可得。<a id="a-4h"></a>瓶等不可得者。<a id="a-4i"></a>是事不然。<a id="a-4j"></a>何以故。<a id="a-4k"></a>是事虽有。<a id="a-4l"></a>以八因缘故不可得。<a id="a-4m"></a>答曰。<a id="a-4n"></a>变法及瓶等果。<a id="a-4o"></a>不同八因缘不可得。<a id="a-4p"></a>何以故。<a id="a-4q"></a>若变法及瓶等果。<a id="a-4r"></a>极近不可得者。<a id="a-4s"></a>小远应可得。<a id="a-4t"></a>极远不可得者。<a id="a-4u"></a>小近应可得。<a id="a-4v"></a>若根坏不可得者。<a id="a-4w"></a>根净应可得。<a id="a-4x"></a>若心不住不可得者。<a id="a-4y"></a>心住应可得。<a id="a-4z"></a>若障不可得者。<a id="a-50"></a>变法及瓶法无障应可得。<a id="a-51"></a>若同不可得者。<a id="a-52"></a>异时应可得。<a id="a-53"></a>若胜不可得者。<a id="a-54"></a>胜止应可得。<a id="a-55"></a>若细微不可得者。<a id="a-56"></a>而瓶等果粗应可得。<a id="a-57"></a>若瓶细故不可得者。<a id="a-58"></a>生已亦应不可得。<a id="a-59"></a>何以故。<a id="a-5A"></a>生已未生细相一故。<a id="a-5B"></a>生已未生俱定有故。<a id="a-5C"></a>问曰。<a id="a-5D"></a>未生时细生已转粗。<a id="a-5E"></a>是故生已可得。<a id="a-5F"></a>未生不可得。<a id="a-5G"></a>答曰。<a id="a-5H"></a>若尔者。<a id="a-5I"></a>因中则无果。<a id="a-5J"></a>何以故。<a id="a-5K"></a>因中无粗故。<a id="a-5L"></a>又因中先无粗。<a id="a-5M"></a>若因中先有粗者。<a id="a-5N"></a>则不应言细故不可得。<a id="a-5O"></a>今果是粗。<a id="a-5P"></a>汝言细故不可得。<a id="a-5Q"></a>是粗不名为果。<a id="a-5R"></a>今果毕竟不应可得。<a id="a-5S"></a>而果实可得。<a id="a-5T"></a>是故不以细故不可得。<a id="a-5U"></a>如是有法。<a id="a-5V"></a>因中先有果。<a id="a-5W"></a>以八因缘故不可得。<a id="a-5X"></a>先因中有果。<a id="a-5Y"></a>是事不然。<a id="a-5Z"></a>复次若因中先有果生者。<a id="a-5a"></a>是则因因相坏。<a id="a-5b"></a>果果相坏。<a id="a-5c"></a>何以故。<a id="a-5d"></a>如叠在缕。<a id="a-5e"></a>如果在器。<a id="a-5f"></a>但是住处不名为因。<a id="a-5g"></a>何以故。<a id="a-5h"></a>缕器非叠果因故。<a id="a-5i"></a>若因坏果亦坏。<a id="a-5j"></a>是故缕等非叠等因。<a id="a-5k"></a>因无故果亦无。<a id="a-5l"></a>何以故。<a id="a-5m"></a>因因故有果成。<a id="a-5n"></a>因不成果云何成。<a id="a-5o"></a>复次若不作不名果。<a id="a-5p"></a>缕等因不能作叠等果。<a id="a-5q"></a>何以故。<a id="a-5r"></a>如缕等不以叠等住故能作叠等果。<a id="a-5s"></a>如是则无因无果。<a id="a-5t"></a>若因果俱无。<a id="a-5u"></a>则不应求因中若先有果若先无果。<a id="a-5v"></a>复次若因中有果而不可得。<a id="a-5w"></a>应有相现。<a id="a-5x"></a>如闻香知有华。<a id="a-5y"></a>闻声知有鸟。<a id="a-5z"></a>闻笑知有人。<a id="a-60"></a>见烟知有火。<a id="a-61"></a>见鹄知有池。<a id="a-62"></a>如是因中若先有果。<a id="a-63"></a>应有相现。<a id="a-64"></a>今果体亦不可得。<a id="a-65"></a>相亦不可得。<a id="a-66"></a>如是当知。<a id="a-67"></a>因中先无果。<a id="a-68"></a>复次若因中先有果生。<a id="a-69"></a>则不应言因缕有叠因蒲有席。<a id="a-6A"></a>若因不作他亦不作。<a id="a-6B"></a>如叠非缕所作。<a id="a-6C"></a>可从蒲作耶。<a id="a-6D"></a>若缕不作蒲亦不作。<a id="a-6E"></a>可得言无所从作耶。<a id="a-6F"></a>若无所从作。<a id="a-6G"></a>则不名为果。<a id="a-6H"></a>若果无因亦无。<a id="a-6I"></a>如先说。<a id="a-6J"></a>是故从因中先有果生。<a id="a-6K"></a>是则不然。<a id="a-6L"></a>复次若果无所从作。<a id="a-6M"></a>则为是常。<a id="a-6N"></a>如涅槃性。<a id="a-6O"></a>若果是常。<a id="a-6P"></a>诸有为法则皆是常。<a id="a-6Q"></a>何以故。<a id="a-6R"></a>一切有为法皆是果故。<a id="a-6S"></a>若一切法皆常。<a id="a-6T"></a>则无无常。<a id="a-6U"></a>若无无常亦无有常。<a id="a-6V"></a>何以故。<a id="a-6W"></a>因常有无常。<a id="a-6X"></a>因无常有常。<a id="a-6Y"></a>是故常无常二俱无者。<a id="a-6Z"></a>是事不然。<a id="a-6a"></a>是故不得言因中先有果生。<a id="a-6b"></a>复次若因中先有果生。<a id="a-6c"></a>则果更与异果作因。<a id="a-6d"></a>如叠与着为因。<a id="a-6e"></a>如席与障为因。<a id="a-6f"></a>如车与载为因。<a id="a-6g"></a>而实不与异果作因。<a id="a-6h"></a>是故不得言因中先有果生。<a id="a-6i"></a>若谓如地先有香。<a id="a-6j"></a>不以水洒香则不发。<a id="a-6k"></a>果亦如是。<a id="a-6l"></a>若未有缘会。<a id="a-6m"></a>则不能作因。<a id="a-6n"></a>是事不然。<a id="a-6o"></a>何以故。<a id="a-6p"></a>如汝所说。<a id="a-6q"></a>可了时名果。<a id="a-6r"></a>瓶等物非果。<a id="a-6s"></a>何以故。<a id="a-6t"></a>可了是作。<a id="a-6u"></a>瓶等先有非作。<a id="a-6v"></a>是则以作为果。<a id="a-6w"></a>是故因中先有果生。<a id="a-6x"></a>是事不然。<a id="a-6y"></a>复次了因但能显发。<a id="a-6z"></a>不能生物。<a id="a-70"></a>如为照闇中瓶故然灯亦能照余卧具等物。<a id="a-71"></a>为作瓶故和合众缘不能生余卧具等物是故当知。<a id="a-72"></a>非先因中有果生。<a id="a-73"></a>复次若因中先有果生。<a id="a-74"></a>则不应有今作当作差别。<a id="a-75"></a>而汝受今作当作。<a id="a-76"></a>是故非先因中有果生。<a id="a-77"></a>若谓因中先无果而果生者。<a id="a-78"></a>是亦不然。<a id="a-79"></a>何以故。<a id="a-7A"></a>若无而生者。<a id="a-7B"></a>应有第二头第三手生。<a id="a-7C"></a>何以故。<a id="a-7D"></a>无而生故。<a id="a-7E"></a>问曰。<a id="a-7F"></a>瓶等物有因缘。<a id="a-7G"></a>第二头第三手无因缘。<a id="a-7H"></a>云何得生。<a id="a-7I"></a>是故汝说不然。<a id="a-7J"></a>答曰。<a id="a-7K"></a>第二头第三手及瓶等果。<a id="a-7L"></a>因中俱无。<a id="a-7M"></a>如泥团中无瓶。<a id="a-7N"></a>石中亦无瓶。<a id="a-7O"></a>何故名泥团为瓶因。<a id="a-7P"></a>不名石为瓶因。<a id="a-7Q"></a>何故名乳为酪因。<a id="a-7R"></a>缕为叠因。<a id="a-7S"></a>不名蒲为因。<a id="a-7T"></a>复次若因中先无果而果生者。<a id="a-7U"></a>则一一物应生一切物。<a id="a-7V"></a>如指端。<a id="a-7W"></a>应生车马饮食等。<a id="a-7X"></a>如是缕不应但出叠。<a id="a-7Y"></a>亦应出车马饮食等物何以故。<a id="a-7Z"></a>若无而能生者。<a id="a-7a"></a>何故缕但能生叠而不生车马饮食等物。<a id="a-7b"></a>以俱无故。<a id="a-7c"></a>若因中先无果而果生者。<a id="a-7d"></a>则诸因不应各各有力能生果。<a id="a-7e"></a>如须油者要从麻取不笮于沙。<a id="a-7f"></a>若俱无者。<a id="a-7g"></a>何故麻中求而不笮沙。<a id="a-7h"></a>若谓曾见麻出油。<a id="a-7i"></a>不见从沙出。<a id="a-7j"></a>是故麻中求而不笮沙。<a id="a-7k"></a>是事不然。<a id="a-7l"></a>何以故。<a id="a-7m"></a>若生相成者。<a id="a-7n"></a>应言余时见麻出油不见沙出。<a id="a-7o"></a>是故于麻中求不取沙。<a id="a-7p"></a>而一切法生相不成故。<a id="a-7q"></a>不得言余时见麻出油故麻中求不取于沙。<a id="a-7r"></a>复次我今不但破一事。<a id="a-7s"></a>皆总破一切因果。<a id="a-7t"></a>若因中先有果生。<a id="a-7u"></a>先无果生。<a id="a-7v"></a>先有果无果生。<a id="a-7w"></a>是三生皆不成。<a id="a-7x"></a>是故汝言余时见麻出油。<a id="a-7y"></a>则堕同疑因。<a id="a-7z"></a>复次若先因中无果而果生者。<a id="a-80"></a>诸因相则不成。<a id="a-81"></a>何以故。<a id="a-82"></a>诸因若无。<a id="a-83"></a>法何能作何能成。<a id="a-84"></a>若无作无成。<a id="a-85"></a>云何名为因。<a id="a-86"></a>如是作者不得有所作。<a id="a-87"></a>使作者亦不得有所作。<a id="a-88"></a>若谓因中先有果。<a id="a-89"></a>则不应有作作者作法别异。<a id="a-8A"></a>何以故。<a id="a-8B"></a>若先有果。<a id="a-8C"></a>何须复作。<a id="a-8D"></a>是故汝说作作者作法诸因皆不可得。<a id="a-8E"></a>因中先无果者。<a id="a-8F"></a>是亦不然。<a id="a-8G"></a>何以故。<a id="a-8H"></a>若人受作作者分别有因果。<a id="a-8I"></a>应作是难。<a id="a-8J"></a>我说作作者及因果皆空。<a id="a-8K"></a>若汝破作作者及因果。<a id="a-8L"></a>则成我法。<a id="a-8M"></a>不名为难。<a id="a-8N"></a>是故因中先无果而果生。<a id="a-8O"></a>是事不然。<a id="a-8P"></a>复次若人受因中先有果。<a id="a-8Q"></a>应作是难。<a id="a-8R"></a>我不说因中先有果故。<a id="a-8S"></a>不受此难亦不受因中先无果。<a id="a-8T"></a>若谓因中先亦有果亦无果而果生。<a id="a-8U"></a>是亦不然。<a id="a-8V"></a>何以故。<a id="a-8W"></a>有无性相违故。<a id="a-8X"></a>性相违者。<a id="a-8Y"></a>云何一处。<a id="a-8Z"></a>如明闇苦乐去住缚解不得同处。<a id="a-8a"></a>是故因中先有果先无果。<a id="a-8b"></a>二俱不生。<a id="a-8c"></a>复次因中先有果先无果。<a id="a-8d"></a>上有无中已破。<a id="a-8e"></a>是故先因中有果亦不生。<a id="a-8f"></a>无果亦不生。<a id="a-8g"></a>有无亦不生。<a id="a-8h"></a>理极于此。<a id="a-8i"></a>一切处推求不可得。<a id="a-8j"></a>是故果毕竟不生。<a id="a-8k"></a>果毕竟不生故。<a id="a-8l"></a>则一切有为法皆空。<a id="a-8m"></a>何以故。<a id="a-8n"></a>一切有为法。<a id="a-8o"></a>皆是因是果。<a id="a-8p"></a>有为空故无为亦空。<a id="a-8q"></a>有为无为尚空。<a id="a-8r"></a>何况我耶。</p>
  <p data-pb></p>
  <h2 id="a8s">观缘门第三</h2>
  <p id="a8t">复次诸法缘不成。<a id="a-8u"></a>何以故。</p>
  <p id="a8v">广略众缘法　　是中无有果</p>
  <p id="a8w">缘中若无果　　云何从缘生</p>
  <p id="a8x">瓶等果一一缘中无。<a id="a-8y"></a>和合中亦无。<a id="a-8z"></a>若二门中无。<a id="a-90"></a>云何言从缘生。<a id="a-91"></a>问曰。<a id="a-92"></a>云何名为诸缘。<a id="a-93"></a>答曰。</p>
  <p id="a94">四缘生诸法　　更无第五缘</p>
  <p id="a95">因缘次第缘　　缘缘增上缘</p>
  <p id="a96">四缘者。<a id="a-97"></a>因缘。<a id="a-98"></a>次第缘。<a id="a-99"></a>缘缘。<a id="a-9A"></a>增上缘。<a id="a-9B"></a>因缘者。<a id="a-9C"></a>随所从生法。<a id="a-9D"></a>若已从生今从生当从生。<a id="a-9E"></a>是法名因缘。<a id="a-9F"></a>次第缘者。<a id="a-9G"></a>前法已灭次第生。<a id="a-9H"></a>是名次第缘。<a id="a-9I"></a>缘缘者。<a id="a-9J"></a>随所念法。<a id="a-9K"></a>若起身业。<a id="a-9L"></a>若起口业。<a id="a-9M"></a>若起心心数法。<a id="a-9N"></a>是名缘缘。<a id="a-9O"></a>增上缘者。<a id="a-9P"></a>以有此法故彼法得生。<a id="a-9Q"></a>此法于彼法为增上缘。<a id="a-9R"></a>如是四缘。<a id="a-9S"></a>皆因中无果。<a id="a-9T"></a>若因中有果者。<a id="a-9U"></a>应离诸缘而有果。<a id="a-9V"></a>而实离缘无果。<a id="a-9W"></a>若缘中有果者。<a id="a-9X"></a>应离因而有果。<a id="a-9Y"></a>而实离因无果。<a id="a-9Z"></a>若于缘及因有果者应可得。<a id="a-9a"></a>以理推求而不可得。<a id="a-9b"></a>是故二处俱无。<a id="a-9c"></a>如是一一中无。<a id="a-9d"></a>和合中亦无。<a id="a-9e"></a>云何得言果从缘生。<a id="a-9f"></a>复次。</p>
  <p id="a9g">若果缘中无　　而从缘中出</p>
  <p id="a9h">是果何不从　　非缘中而出</p>
  <p id="a9i">若谓果缘中无而从缘生者。<a id="a-9j"></a>何故不从非缘生。<a id="a-9k"></a>二俱无故。<a id="a-9l"></a>是故无有因缘能生果者。<a id="a-9m"></a>果不生故缘亦不生。<a id="a-9n"></a>何以故。<a id="a-9o"></a>以先缘后果故。<a id="a-9p"></a>缘果无故一切有为法空。<a id="a-9q"></a>有为法空故无为法亦空。<a id="a-9r"></a>有为无为空故。<a id="a-9s"></a>云何有我耶。</p>
  <p data-pb></p>
  <h2 id="a9t">观相门第四</h2>
  <p id="a9u">复次一切法空何以故。</p>
  <p id="a9v">有为及无为　　二法俱无相</p>
  <p id="a9w">以无有相故　　二法则皆空</p>
  <p id="a9x">有为法不以相成。<a id="a-9y"></a>问曰何等是有为相。<a id="a-9z"></a>答曰。<a id="a-A0"></a>万物各有有为相。<a id="a-A1"></a>如牛以角峰垂[古*頁]尾端有毛。<a id="a-A2"></a>是为牛相。<a id="a-A3"></a>如瓶以底平腹大颈细唇粗。<a id="a-A4"></a>是为瓶相。<a id="a-A5"></a>如车以轮轴辕轭。<a id="a-A6"></a>是为车相。<a id="a-A7"></a>如人以头目腹脊肩臂手足。<a id="a-A8"></a>是为人相。<a id="a-A9"></a>如是生住灭。<a id="a-AA"></a>若是有为法相者。<a id="a-AB"></a>为是有为。<a id="a-AC"></a>为是无为。<a id="a-AD"></a>问曰若是有为有何过。<a id="a-AE"></a>答曰。</p>
  <p id="aAF">若生是有为　　复应有三相</p>
  <p id="aAG">若生是无为　　何名有为相</p>
  <p id="aAH">若生是有为者。<a id="a-AI"></a>即应有三相。<a id="a-AJ"></a>是三相复应有三相。<a id="a-AK"></a>如是展转则为无穷。<a id="a-AL"></a>住灭亦尔。<a id="a-AM"></a>若生是无为者。<a id="a-AN"></a>云何无为与有为作相。<a id="a-AO"></a>离生住灭谁能知是生。<a id="a-AP"></a>复次分别生住灭故有生。<a id="a-AQ"></a>无为不可分别是故无生。<a id="a-AR"></a>住灭亦尔。<a id="a-AS"></a>生住灭空故有为法空。<a id="a-AT"></a>有为法空故无为法亦空。<a id="a-AU"></a>因有为故有无为。<a id="a-AV"></a>有为无为法空故一切法皆空。<a id="a-AW"></a>问曰。<a id="a-AX"></a>汝说三相复有三相是故无穷。<a id="a-AY"></a>生不应是有为者。<a id="a-AZ"></a>今当说。</p>
  <p id="aAa">生生之所生　　生于彼本生</p>
  <p id="aAb">本生之所生　　还生于生生</p>
  <p id="aAc">法生时通自体七法共生。<a id="a-Ad"></a>一法。<a id="a-Ae"></a>二生。<a id="a-Af"></a>三住。<a id="a-Ag"></a>四灭。<a id="a-Ah"></a>五生生。<a id="a-Ai"></a>六住住。<a id="a-Aj"></a>七灭灭。<a id="a-Ak"></a>是七法中。<a id="a-Al"></a>本生除自体。<a id="a-Am"></a>能生六法。<a id="a-An"></a>生生能生本生。<a id="a-Ao"></a>本生还生生生。<a id="a-Ap"></a>是故三相虽是有为而非无穷。<a id="a-Aq"></a>住灭亦如是。<a id="a-Ar"></a>答曰。</p>
  <p id="aAs">若谓是生生　　还能生本生</p>
  <p id="aAt">生生从本生　　何能生本生</p>
  <p id="aAu">若谓生生能生本生。<a id="a-Av"></a>本生不生生生。<a id="a-Aw"></a>生生何能生本生。</p>
  <p id="aAx">若谓是本生　　能生彼生生</p>
  <p id="aAy">本生从彼生　　何能生生生</p>
  <p id="aAz">若谓本生能生生生。<a id="a-B0"></a>生生生已还生本生。<a id="a-B1"></a>是事不然。<a id="a-B2"></a>何以故。<a id="a-B3"></a>生生法应生本生。<a id="a-B4"></a>是故名生生。<a id="a-B5"></a>而本生实自未生。<a id="a-B6"></a>云何能生生生。<a id="a-B7"></a>若谓生生生时能生本生者是事亦不然。<a id="a-B8"></a>何以故。</p>
  <p id="aB9">是生生生时　　或能生本生</p>
  <p id="aBA">生生尚未生　　何能生本生</p>
  <p id="aBB">是生生生时。<a id="a-BC"></a>或能生本生。<a id="a-BD"></a>而是生生自体未生。<a id="a-BE"></a>不能生本生。<a id="a-BF"></a>若谓是生生生时能自生亦生彼。<a id="a-BG"></a>如灯然时能自照亦照彼。<a id="a-BH"></a>是事不然何以故。</p>
  <p id="aBI">灯中自无闇　　住处亦无闇</p>
  <p id="aBJ">破闇乃名照　　灯为何所照</p>
  <p id="aBK">灯体自无闇。<a id="a-BL"></a>明所住处亦无闇。<a id="a-BM"></a>若灯中无闇。<a id="a-BN"></a>住处亦无闇。<a id="a-BO"></a>云何言灯自照亦能照彼。<a id="a-BP"></a>破闇故名为照。<a id="a-BQ"></a>灯不自破闇。<a id="a-BR"></a>亦不破彼闇。<a id="a-BS"></a>是故灯不自照。<a id="a-BT"></a>亦不照彼。<a id="a-BU"></a>是故汝先说灯自照亦照彼。<a id="a-BV"></a>生亦如是自生亦生彼者。<a id="a-BW"></a>是事不然。<a id="a-BX"></a>问曰。<a id="a-BY"></a>若灯然时能破闇。<a id="a-BZ"></a>是故灯中无闇。<a id="a-Ba"></a>住处亦无闇。<a id="a-Bb"></a>答曰。</p>
  <p id="aBc">云何灯然时　　而能破于闇</p>
  <p id="aBd">此灯初然时　　不能及于闇</p>
  <p id="aBe">若灯然时不能到闇。<a id="a-Bf"></a>若不到闇不应言破闇。<a id="a-Bg"></a>复次。</p>
  <p id="aBh">灯若不及闇　　而能破闇者</p>
  <p id="aBi">灯在于此间　　则破一切闇</p>
  <p id="aBj">若谓灯虽不到闇。<a id="a-Bk"></a>而力能破闇者。<a id="a-Bl"></a>此处然灯应破一切世间闇。<a id="a-Bm"></a>俱不及故。<a id="a-Bn"></a>而实此间然灯。<a id="a-Bo"></a>不能破一切世间闇。<a id="a-Bp"></a>是故汝说灯虽不及闇。<a id="a-Bq"></a>而力能破闇者。<a id="a-Br"></a>是事不然。<a id="a-Bs"></a>复次。</p>
  <p id="aBt">若灯能自照　　亦能照于彼</p>
  <p id="aBu">闇亦应如是　　自蔽亦蔽彼</p>
  <p id="aBv">若谓灯能自照亦照彼。<a id="a-Bw"></a>闇与灯相违。<a id="a-Bx"></a>亦应自蔽亦蔽彼。<a id="a-By"></a>若闇与灯相违。<a id="a-Bz"></a>不能自蔽亦不蔽彼。<a id="a-C0"></a>而言灯能自照亦照彼者。<a id="a-C1"></a>是事不然。<a id="a-C2"></a>是故汝喻非也。<a id="a-C3"></a>如生能自生亦生彼者。<a id="a-C4"></a>今当更说。</p>
  <p id="aC5">此生若未生　　云何能自生</p>
  <p id="aC6">若生已自生　　已生何用生</p>
  <p id="aC7">此生未生时。<a id="a-C8"></a>应若生已生。<a id="a-C9"></a>若未生生。<a id="a-CA"></a>若未生而生。<a id="a-CB"></a>未生名未有。<a id="a-CC"></a>云何能自生。<a id="a-CD"></a>若谓生已而生生已即是生。<a id="a-CE"></a>何须更生。<a id="a-CF"></a>生已更无生作已更无作。<a id="a-CG"></a>是故生不自生。<a id="a-CH"></a>若生不自生。<a id="a-CI"></a>云何生彼。<a id="a-CJ"></a>汝说自生亦生彼。<a id="a-CK"></a>是事不然。<a id="a-CL"></a>住灭亦如是。<a id="a-CM"></a>是故生住灭是有为相。<a id="a-CN"></a>是事不然。<a id="a-CO"></a>生住灭有为相不成故有为法空。<a id="a-CP"></a>有为法空故无为法亦空。<a id="a-CQ"></a>何以故。<a id="a-CR"></a>灭有为名无为涅槃。<a id="a-CS"></a>是故涅槃亦空。<a id="a-CT"></a>复次无生无住无灭。<a id="a-CU"></a>名无为相。<a id="a-CV"></a>无生住灭则无法。<a id="a-CW"></a>无法不应作相。<a id="a-CX"></a>若谓无相是涅槃相。<a id="a-CY"></a>是事不然。<a id="a-CZ"></a>若无相是涅槃相。<a id="a-Ca"></a>以何相故。<a id="a-Cb"></a>知是无相。<a id="a-Cc"></a>若以有相知是无相。<a id="a-Cd"></a>云何名无相。<a id="a-Ce"></a>若以无相知是无相。<a id="a-Cf"></a>无相是无。<a id="a-Cg"></a>无则不可知。<a id="a-Ch"></a>若谓如众衣皆有相唯一衣无相正以无相为相故。<a id="a-Ci"></a>人言取无相衣。<a id="a-Cj"></a>如是可知无相衣可取。<a id="a-Ck"></a>如是生住灭是有为相。<a id="a-Cl"></a>无生住灭处当知是无为相。<a id="a-Cm"></a>是故无相是涅槃者。<a id="a-Cn"></a>是事不然。<a id="a-Co"></a>何以故。<a id="a-Cp"></a>生住灭种种因缘皆空。<a id="a-Cq"></a>不得有有为相。<a id="a-Cr"></a>云何因此知无为。<a id="a-Cs"></a>汝得何有为决定相。<a id="a-Ct"></a>知无相处是无为。<a id="a-Cu"></a>是故汝说众相衣中无相衣喻涅槃无相者。<a id="a-Cv"></a>是事不然。<a id="a-Cw"></a>又衣喻后第五门中广说。<a id="a-Cx"></a>是故有为法皆空。<a id="a-Cy"></a>有为法空故无为法亦空。<a id="a-Cz"></a>有为无为法空故我亦空。<a id="a-D0"></a>三事空故一切法皆空。</p>
  <p data-pb></p>
  <h2 id="aD1">观有相无相门第五</h2>
  <p id="aD2">复次一切法空。<a id="a-D3"></a>何以故。</p>
  <p id="aD4">有相相不相　　无相亦不相</p>
  <p id="aD5">离彼相不相　　相为何所相</p>
  <p id="aD6">有相事中相不相。<a id="a-D7"></a>何以故。<a id="a-D8"></a>若法先有相。<a id="a-D9"></a>更何用相为。<a id="a-DA"></a>复次若有相事中相得相者。<a id="a-DB"></a>则有二相过。<a id="a-DC"></a>一者先有相。<a id="a-DD"></a>二者相来相。<a id="a-DE"></a>是相是故有相事中相无所相。<a id="a-DF"></a>无相事中相亦无所相。<a id="a-DG"></a>何法名无相。<a id="a-DH"></a>而以有相相。<a id="a-DI"></a>如象有双牙。<a id="a-DJ"></a>垂一鼻。<a id="a-DK"></a>头有三隆。<a id="a-DL"></a>耳如箕。<a id="a-DM"></a>脊如弯弓。<a id="a-DN"></a>腹大而垂。<a id="a-DO"></a>尾端有毛。<a id="a-DP"></a>四脚粗圆。<a id="a-DQ"></a>是为象相。<a id="a-DR"></a>若离是相。<a id="a-DS"></a>更无有象可以相相。<a id="a-DT"></a>如马竖耳垂[髟/公/心]。<a id="a-DU"></a>四脚同蹄。<a id="a-DV"></a>尾通有毛。<a id="a-DW"></a>若离是相。<a id="a-DX"></a>更无有马可以相相。<a id="a-DY"></a>如是有相中相无所相。<a id="a-DZ"></a>无相中相亦无所相。<a id="a-Da"></a>离有相无相。<a id="a-Db"></a>更无第三法可以相相。<a id="a-Dc"></a>是故相无所相。<a id="a-Dd"></a>相无所相故。<a id="a-De"></a>可相法亦不成。<a id="a-Df"></a>何以故。<a id="a-Dg"></a>以相故知是事名可相。<a id="a-Dh"></a>以是因缘故相可相俱空。<a id="a-Di"></a>相可相空故万物亦空。<a id="a-Dj"></a>何以故。<a id="a-Dk"></a>离相可相更无有物。<a id="a-Dl"></a>物无故非物亦无。<a id="a-Dm"></a>以物灭故名无物。<a id="a-Dn"></a>若无物者何所灭。<a id="a-Do"></a>故名为无物。<a id="a-Dp"></a>物无物空故一切有为法皆空。<a id="a-Dq"></a>有为法空故无为法亦空。<a id="a-Dr"></a>有为无为空故我亦空。</p>
  <p data-pb></p>
  <h2 id="aDs">观一异门第六</h2>
  <p id="aDt">复次一切法空。<a id="a-Du"></a>何以故。</p>
  <p id="aDv">相及与可相　　一异不可得</p>
  <p id="aDw">若无有一异　　是二云何成</p>
  <p id="aDx">是相可相。<a id="a-Dy"></a>若一不可得。<a id="a-Dz"></a>异亦不可得。<a id="a-E0"></a>若一异不可得。<a id="a-E1"></a>是二则不成。<a id="a-E2"></a>是故相可相皆空。<a id="a-E3"></a>相可相空故一切法皆空。<a id="a-E4"></a>问曰。<a id="a-E5"></a>相可相常成。<a id="a-E6"></a>何故不成。<a id="a-E7"></a>汝说相可相一异不可得。<a id="a-E8"></a>今当说凡物或相即是可相。<a id="a-E9"></a>或相异可相。<a id="a-EA"></a>或少分是相。<a id="a-EB"></a>余是可相。<a id="a-EC"></a>如识相是识离所用识更无识。<a id="a-ED"></a>如受相是受离所用受更无受。<a id="a-EE"></a>如是等相即是可相。<a id="a-EF"></a>如佛说。<a id="a-EG"></a>灭爱名涅槃。<a id="a-EH"></a>爱是有为有漏法。<a id="a-EI"></a>灭是无为无漏法。<a id="a-EJ"></a>如信者有三相。<a id="a-EK"></a>乐亲近善人。<a id="a-EL"></a>乐欲听法乐行布施。<a id="a-EM"></a>是三事身口业故。<a id="a-EN"></a>色阴所摄信是心数法故。<a id="a-EO"></a>行阴所摄。<a id="a-EP"></a>是名相与可相异。<a id="a-EQ"></a>如正见是道相。<a id="a-ER"></a>于道是少分。<a id="a-ES"></a>又生住灭是有为相于有为法是少分。<a id="a-ET"></a>如是于可相中少分名相。<a id="a-EU"></a>是故或相即可相。<a id="a-EV"></a>或相异可相。<a id="a-EW"></a>或可相少分为相。<a id="a-EX"></a>汝言一异不成故。<a id="a-EY"></a>相可相不成者。<a id="a-EZ"></a>是事不然。<a id="a-Ea"></a>答曰。<a id="a-Eb"></a>汝说或相是可相如识等。<a id="a-Ec"></a>是事不然。<a id="a-Ed"></a>何以故。<a id="a-Ee"></a>以相故可知名可相所用者名为相。<a id="a-Ef"></a>凡物不能自知。<a id="a-Eg"></a>如指不能自触。<a id="a-Eh"></a>如眼不能自见。<a id="a-Ei"></a>是故汝说识即是相可相。<a id="a-Ej"></a>是事不然。<a id="a-Ek"></a>复次若相即是可相者。<a id="a-El"></a>不应分别是相是可相。<a id="a-Em"></a>若分别是相是可相者。<a id="a-En"></a>不应言相即是可相。<a id="a-Eo"></a>复次若相即是可相者。<a id="a-Ep"></a>因果则一。<a id="a-Eq"></a>何以故相是因可相是果。<a id="a-Er"></a>是二则一。<a id="a-Es"></a>而实不一。<a id="a-Et"></a>是故相即是可相。<a id="a-Eu"></a>是事不然。<a id="a-Ev"></a>汝说相异可相者。<a id="a-Ew"></a>是亦不然。<a id="a-Ex"></a>汝说灭爱是涅槃相。<a id="a-Ey"></a>不说爱是涅槃相。<a id="a-Ez"></a>若说爱是涅槃相。<a id="a-F0"></a>应言相可相异。<a id="a-F1"></a>若言灭爱是涅槃相者。<a id="a-F2"></a>则不得言相可相异。<a id="a-F3"></a>又汝说信者有三相俱不异。<a id="a-F4"></a>信若无信则无此三事。<a id="a-F5"></a>是故不得相可相异又相可相异者。<a id="a-F6"></a>相更复应有相。<a id="a-F7"></a>则为无穷。<a id="a-F8"></a>是事不然。<a id="a-F9"></a>是故相可相不得异。<a id="a-FA"></a>问曰。<a id="a-FB"></a>如灯能自照亦能照彼。<a id="a-FC"></a>如是相能自相亦能相彼。<a id="a-FD"></a>答曰。<a id="a-FE"></a>汝说灯喻三有为相中已破。<a id="a-FF"></a>又自违先说。<a id="a-FG"></a>汝上言相可相异。<a id="a-FH"></a>而今言相自能相亦能相彼。<a id="a-FI"></a>是事不然。<a id="a-FJ"></a>又汝说可相中少分是相者。<a id="a-FK"></a>是事不然。<a id="a-FL"></a>何以故。<a id="a-FM"></a>此义或在一中。<a id="a-FN"></a>或在异中。<a id="a-FO"></a>一异义先已破故。<a id="a-FP"></a>当知少分相亦破。<a id="a-FQ"></a>如是种种因缘相可相。<a id="a-FR"></a>一不可得异不可得。<a id="a-FS"></a>更无第三法成相可相。<a id="a-FT"></a>是故相可相俱空。<a id="a-FU"></a>是二空故。<a id="a-FV"></a>一切法皆空。</p>
  <p data-pb></p>
  <h2 id="aFW">观有无门第七</h2>
  <p id="aFX">复次一切法空。<a id="a-FY"></a>何以故。<a id="a-FZ"></a>有无一时不可得。<a id="a-Fa"></a>非一时亦不可得。<a id="a-Fb"></a>如说。</p>
  <p id="aFc">有无一时无　　离无有亦无</p>
  <p id="aFd">不离无有有　　有则应常无</p>
  <p id="aFe">有无性相违。<a id="a-Ff"></a>一法中不应共有。<a id="a-Fg"></a>如生时无死。<a id="a-Fh"></a>死时无生。<a id="a-Fi"></a>是事中论中已说。<a id="a-Fj"></a>若谓离无有有无过者。<a id="a-Fk"></a>是事不然。<a id="a-Fl"></a>何以故。<a id="a-Fm"></a>离无云何有有。<a id="a-Fn"></a>如先说法生时通自体七法共生。<a id="a-Fo"></a>如阿毗昙中说。<a id="a-Fp"></a>有与无常共生。<a id="a-Fq"></a>无常是灭相故名无。<a id="a-Fr"></a>是故离无有则不生。<a id="a-Fs"></a>若不离无常有有生者。<a id="a-Ft"></a>有则常无。<a id="a-Fu"></a>若有常无者。<a id="a-Fv"></a>初无有住。<a id="a-Fw"></a>常是坏故。<a id="a-Fx"></a>而实有住。<a id="a-Fy"></a>是故有不常无。<a id="a-Fz"></a>若离无常有有生者。<a id="a-G0"></a>是亦不然。<a id="a-G1"></a>何以故。<a id="a-G2"></a>离无常有实不生。<a id="a-G3"></a>问曰。<a id="a-G4"></a>有生时已有无常而未发。<a id="a-G5"></a>灭时乃发坏是有。<a id="a-G6"></a>如是生住灭老。<a id="a-G7"></a>得皆待时而发。<a id="a-G8"></a>有起时生为用令有生。<a id="a-G9"></a>生灭中间住为用持是有。<a id="a-GA"></a>灭时无常为用灭是有。<a id="a-GB"></a>老变生至住变住至灭。<a id="a-GC"></a>无常则坏得常。<a id="a-GD"></a>令四事成就。<a id="a-GE"></a>是故法虽与无常共生有非常无。<a id="a-GF"></a>答曰。<a id="a-GG"></a>汝说无常是灭相与有共生。<a id="a-GH"></a>生时有应坏。<a id="a-GI"></a>坏时有应生。<a id="a-GJ"></a>复次生灭俱无。<a id="a-GK"></a>何以故。<a id="a-GL"></a>灭时不应有生。<a id="a-GM"></a>生时不应有灭。<a id="a-GN"></a>生灭相违故。<a id="a-GO"></a>复次汝法无常与住共生。<a id="a-GP"></a>有坏时应无住。<a id="a-GQ"></a>若住则无坏。<a id="a-GR"></a>何以故。<a id="a-GS"></a>住坏相违故。<a id="a-GT"></a>老时无住住时无老。<a id="a-GU"></a>是故汝说生住灭老无常得本来共生。<a id="a-GV"></a>是则错乱。<a id="a-GW"></a>何以故。<a id="a-GX"></a>是有若与无常共生。<a id="a-GY"></a>无常是坏相。<a id="a-GZ"></a>凡物生时无坏相。<a id="a-Ga"></a>住时亦无坏相。<a id="a-Gb"></a>尔时非是无无常相耶。<a id="a-Gc"></a>如能识故名识。<a id="a-Gd"></a>不能识则无识相。<a id="a-Ge"></a>能受故名受。<a id="a-Gf"></a>不能受则无受相能念故名念。<a id="a-Gg"></a>不能念则无念相。<a id="a-Gh"></a>起是生相。<a id="a-Gi"></a>不起则非生相。<a id="a-Gj"></a>摄持是住相。<a id="a-Gk"></a>不摄持则非住相。<a id="a-Gl"></a>转变是老相。<a id="a-Gm"></a>不转变则非老相。<a id="a-Gn"></a>寿命灭是死相。<a id="a-Go"></a>寿命不灭则非死相。<a id="a-Gp"></a>如是坏是无常相。<a id="a-Gq"></a>离坏非无常相。<a id="a-Gr"></a>若生住时虽有无常不能坏有。<a id="a-Gs"></a>后能坏有者何用共生为。<a id="a-Gt"></a>如是应随有坏时乃有无常。<a id="a-Gu"></a>是故无常虽共生。<a id="a-Gv"></a>后乃坏有者。<a id="a-Gw"></a>是事不然。<a id="a-Gx"></a>如是有无共不成。<a id="a-Gy"></a>不共亦不成。<a id="a-Gz"></a>是故有无空。<a id="a-H0"></a>有无空故一切有为空。<a id="a-H1"></a>一切有为空故无为亦空。<a id="a-H2"></a>有为无为空故众生亦空。</p>
  <p data-pb></p>
  <h2 id="aH3">观性门第八</h2>
  <p id="aH4">复次一切法空。<a id="a-H5"></a>何以故。<a id="a-H6"></a>诸法无性故。<a id="a-H7"></a>如说。</p>
  <p id="aH8">见有变异相　　诸法无有性</p>
  <p id="aH9">无性法亦无　　诸法皆空故</p>
  <p id="aHA">诸法若有性。<a id="a-HB"></a>则不应变异。<a id="a-HC"></a>而见一切法皆变异。<a id="a-HD"></a>是故当知诸法无性。<a id="a-HE"></a>复次若诸法有定性。<a id="a-HF"></a>则不应从众缘生。<a id="a-HG"></a>若性从众缘生者。<a id="a-HH"></a>性即是作法。<a id="a-HI"></a>不作法不因待他名为性。<a id="a-HJ"></a>是故一切法空。<a id="a-HK"></a>问曰。<a id="a-HL"></a>若一切法空。<a id="a-HM"></a>则无生无灭。<a id="a-HN"></a>若无生灭。<a id="a-HO"></a>则无苦谛。<a id="a-HP"></a>若无苦谛。<a id="a-HQ"></a>则无集谛。<a id="a-HR"></a>若无苦集谛。<a id="a-HS"></a>则无灭谛。<a id="a-HT"></a>若无苦灭则无至苦灭道。<a id="a-HU"></a>若诸法空无性。<a id="a-HV"></a>则无四圣谛。<a id="a-HW"></a>无四圣谛故。<a id="a-HX"></a>亦无四沙门果。<a id="a-HY"></a>无四沙门果故。<a id="a-HZ"></a>则无贤圣。<a id="a-Ha"></a>是事无故。<a id="a-Hb"></a>佛法僧亦无。<a id="a-Hc"></a>世间法皆亦无。<a id="a-Hd"></a>是事不然。<a id="a-He"></a>是故诸法不应尽空。<a id="a-Hf"></a>答曰。<a id="a-Hg"></a>有二谛。<a id="a-Hh"></a>一世谛。<a id="a-Hi"></a>二第一义谛。<a id="a-Hj"></a>因世谛。<a id="a-Hk"></a>得说第一义谛。<a id="a-Hl"></a>若不因世谛。<a id="a-Hm"></a>则不得说第一义谛。<a id="a-Hn"></a>若不得第一义谛。<a id="a-Ho"></a>则不得涅槃。<a id="a-Hp"></a>若人不知二谛。<a id="a-Hq"></a>则不知自利他利共利。<a id="a-Hr"></a>如是若知世谛。<a id="a-Hs"></a>则知第一义谛。<a id="a-Ht"></a>知第一义谛。<a id="a-Hu"></a>则知世谛。<a id="a-Hv"></a>汝今闻说世谛。<a id="a-Hw"></a>谓是第一义谛。<a id="a-Hx"></a>是故堕在失处。<a id="a-Hy"></a>诸佛因缘法名为甚深第一义。<a id="a-Hz"></a>是因缘法无自性故我说是空。<a id="a-I0"></a>若诸法不从众缘生。<a id="a-I1"></a>则应各有定性五阴。<a id="a-I2"></a>不应有生灭相五阴。<a id="a-I3"></a>不生不灭即无无常。<a id="a-I4"></a>若无无常。<a id="a-I5"></a>则无苦圣谛。<a id="a-I6"></a>若无苦圣谛。<a id="a-I7"></a>则无因缘生法集圣谛。<a id="a-I8"></a>诸法若有定性。<a id="a-I9"></a>则无苦灭圣谛。<a id="a-IA"></a>何以故。<a id="a-IB"></a>性无变异故。<a id="a-IC"></a>若无苦灭圣谛。<a id="a-ID"></a>则无至苦灭道。<a id="a-IE"></a>是故若人不受空。<a id="a-IF"></a>则无四圣谛。<a id="a-IG"></a>若无四圣谛。<a id="a-IH"></a>则无得四圣谛。<a id="a-II"></a>若无得四圣谛。<a id="a-IJ"></a>则无知苦断集证灭修道。<a id="a-IK"></a>是事无故。<a id="a-IL"></a>则无四沙门果。<a id="a-IM"></a>无四沙门果故。<a id="a-IN"></a>则无得向者。<a id="a-IO"></a>若无得向者则无佛。<a id="a-IP"></a>破因缘法故则无法。<a id="a-IQ"></a>以无果故则无僧。<a id="a-IR"></a>若无佛法僧。<a id="a-IS"></a>则无三宝。<a id="a-IT"></a>若无三宝。<a id="a-IU"></a>则坏世俗法。<a id="a-IV"></a>此则不然。<a id="a-IW"></a>是故一切法空。<a id="a-IX"></a>复次若诸法有定性。<a id="a-IY"></a>则无生无灭无罪无福。<a id="a-IZ"></a>无罪福果报。<a id="a-Ia"></a>世间常是一相。<a id="a-Ib"></a>是故当知诸法无性。<a id="a-Ic"></a>若谓诸法无自性从他性有者。<a id="a-Id"></a>是亦不然。<a id="a-Ie"></a>何以故。<a id="a-If"></a>若无自性。<a id="a-Ig"></a>云何从他性有。<a id="a-Ih"></a>因自性有他性故。<a id="a-Ii"></a>又他性即亦是自性。<a id="a-Ij"></a>何以故。<a id="a-Ik"></a>他性即是他自性故。<a id="a-Il"></a>若自性不成。<a id="a-Im"></a>他性亦不成。<a id="a-In"></a>若自性他性不成。<a id="a-Io"></a>离自性他性何处更有法。<a id="a-Ip"></a>若有不成无亦不成。<a id="a-Iq"></a>是故今推求无自性无他性。<a id="a-Ir"></a>无有无无故。<a id="a-Is"></a>一切有为法空。<a id="a-It"></a>有为法空故无为法亦空。<a id="a-Iu"></a>有为无为尚空。<a id="a-Iv"></a>何况我耶。</p>
  <p data-pb></p>
  <h2 id="aIw">观因果门第九</h2>
  <p id="aIx">复次一切法空。<a id="a-Iy"></a>何以故。<a id="a-Iz"></a>诸法自无性。<a id="a-J0"></a>亦不从余处来。<a id="a-J1"></a>如说。</p>
  <p id="aJ2">果于众缘中　　毕竟不可得</p>
  <p id="aJ3">亦不余处来　　云何而有果</p>
  <p id="aJ4">众缘若一一中。<a id="a-J5"></a>若和合中俱无果如先说。<a id="a-J6"></a>又是果不从余处来。<a id="a-J7"></a>若余处来者。<a id="a-J8"></a>则不从因缘生。<a id="a-J9"></a>亦无众缘和合功。<a id="a-JA"></a>若果众缘中无。<a id="a-JB"></a>亦不从余处来者。<a id="a-JC"></a>是即为空。<a id="a-JD"></a>果空故一切有为法空。<a id="a-JE"></a>有为法空故无为法亦空。<a id="a-JF"></a>有为无为尚空。<a id="a-JG"></a>何况我耶。</p>
  <p data-pb></p>
  <h2 id="aJH">观作者门第十</h2>
  <p id="aJI">复次一切法空。<a id="a-JJ"></a>何以故。<a id="a-JK"></a>自作他作。<a id="a-JL"></a>共作无因作。<a id="a-JM"></a>不可得故。<a id="a-JN"></a>如说。</p>
  <p id="aJO">自作及他作　　共作无因作</p>
  <p id="aJP">如是不可得　　是则无有苦</p>
  <p id="aJQ">苦自作不然。<a id="a-JR"></a>何以故。<a id="a-JS"></a>若自作即自作其体。<a id="a-JT"></a>不得以是事即作是事。<a id="a-JU"></a>如识不能自识。<a id="a-JV"></a>指不能自触。<a id="a-JW"></a>是故不得言自作。<a id="a-JX"></a>他作亦不然。<a id="a-JY"></a>他何能作苦。<a id="a-JZ"></a>问曰。<a id="a-Ja"></a>众缘名为他。<a id="a-Jb"></a>众缘作苦故。<a id="a-Jc"></a>名为他作。<a id="a-Jd"></a>云何言不从他作。<a id="a-Je"></a>答曰。<a id="a-Jf"></a>若众缘名为他者。<a id="a-Jg"></a>苦则是众缘作。<a id="a-Jh"></a>是苦从众缘生。<a id="a-Ji"></a>则是众缘性。<a id="a-Jj"></a>若即是众缘性。<a id="a-Jk"></a>云何名为他。<a id="a-Jl"></a>如泥瓶泥不名为他。<a id="a-Jm"></a>又如金钏金不名为他。<a id="a-Jn"></a>苦亦如是。<a id="a-Jo"></a>从众缘生故。<a id="a-Jp"></a>众缘不得名为他。<a id="a-Jq"></a>复次是众缘。<a id="a-Jr"></a>亦不自性有故。<a id="a-Js"></a>不得自在。<a id="a-Jt"></a>是故不得言从众缘生果。<a id="a-Ju"></a>如中论中说。</p>
  <p id="aJv">果从众缘生　　是缘不自在</p>
  <p id="aJw">若缘不自在　　云何缘生果</p>
  <p id="aJx">如是苦不得从他作。<a id="a-Jy"></a>自作他作亦不然。<a id="a-Jz"></a>有二过故。<a id="a-K0"></a>若说自作苦他作苦。<a id="a-K1"></a>则有自作他作过。<a id="a-K2"></a>是故共作苦亦不然。<a id="a-K3"></a>若苦无因生亦不然有无量过故。<a id="a-K4"></a>如经说。<a id="a-K5"></a>裸形迦葉问佛。<a id="a-K6"></a>苦自作耶。<a id="a-K7"></a>佛默然不答。<a id="a-K8"></a>世尊。<a id="a-K9"></a>若苦不自作者。<a id="a-KA"></a>是他作耶。<a id="a-KB"></a>佛亦不答。<a id="a-KC"></a>世尊若尔者。<a id="a-KD"></a>苦自作他作耶。<a id="a-KE"></a>佛亦不答。<a id="a-KF"></a>世尊。<a id="a-KG"></a>若尔者。<a id="a-KH"></a>苦无因无缘作耶。<a id="a-KI"></a>佛亦不答。<a id="a-KJ"></a>如是四问。<a id="a-KK"></a>佛皆不答者。<a id="a-KL"></a>当知苦则是空。<a id="a-KM"></a>问曰。<a id="a-KN"></a>佛说是经。<a id="a-KO"></a>不说苦是空。<a id="a-KP"></a>随可度众生故作是说。<a id="a-KQ"></a>是裸形迦葉谓人是苦因。<a id="a-KR"></a>有我者说。<a id="a-KS"></a>好丑皆神所作。<a id="a-KT"></a>神常清净无有苦恼。<a id="a-KU"></a>所知所解悉皆是神。<a id="a-KV"></a>神作好丑苦乐。<a id="a-KW"></a>还受种种身。<a id="a-KX"></a>以是邪见故问佛。<a id="a-KY"></a>苦自作耶。<a id="a-KZ"></a>是故佛不答。<a id="a-Ka"></a>苦实非是我作。<a id="a-Kb"></a>若我是苦因。<a id="a-Kc"></a>因我生苦。<a id="a-Kd"></a>我即无常。<a id="a-Ke"></a>何以故。<a id="a-Kf"></a>若法是因及从因生法皆亦无常。<a id="a-Kg"></a>若我无常。<a id="a-Kh"></a>则罪福果报皆悉断灭。<a id="a-Ki"></a>修梵行福报是亦应空若我是苦因则无解脱。<a id="a-Kj"></a>何以故。<a id="a-Kk"></a>我若作苦离苦无我。<a id="a-Kl"></a>能作苦者以无身故。<a id="a-Km"></a>若无身而能作苦者。<a id="a-Kn"></a>得解脱者亦应是苦。<a id="a-Ko"></a>如是则无解脱。<a id="a-Kp"></a>而实有解脱。<a id="a-Kq"></a>是故苦自作不然。<a id="a-Kr"></a>他作苦亦不然。<a id="a-Ks"></a>离苦何有人而作苦与他。<a id="a-Kt"></a>复次若他作苦者。<a id="a-Ku"></a>则为是自在天作如此邪见问故。<a id="a-Kv"></a>佛亦不答。<a id="a-Kw"></a>而实不从自在天作。<a id="a-Kx"></a>何以故。<a id="a-Ky"></a>性相违故。<a id="a-Kz"></a>如牛子还是牛。<a id="a-L0"></a>若万物从自在天生。<a id="a-L1"></a>皆应似自在天。<a id="a-L2"></a>是其子故。<a id="a-L3"></a>复次若自在天作众生者。<a id="a-L4"></a>不应以苦与子。<a id="a-L5"></a>是故不应言自在天作苦。<a id="a-L6"></a>问曰。<a id="a-L7"></a>众生从自在天生。<a id="a-L8"></a>苦乐亦从自在所生。<a id="a-L9"></a>以不识乐因故与其苦。<a id="a-LA"></a>答曰。<a id="a-LB"></a>若众生是自在天子者。<a id="a-LC"></a>唯应以乐遮苦。<a id="a-LD"></a>不应与苦。<a id="a-LE"></a>亦应但供养自在天则灭苦得乐。<a id="a-LF"></a>而实不尔。<a id="a-LG"></a>但自行苦乐因缘而自受报。<a id="a-LH"></a>非自在天作。<a id="a-LI"></a>复次彼若自在者。<a id="a-LJ"></a>不应有所须。<a id="a-LK"></a>有所须自作不名自在。<a id="a-LL"></a>若无所须何用变化作万物如小儿戏。<a id="a-LM"></a>复次若自在作众生者。<a id="a-LN"></a>谁复作是自在。<a id="a-LO"></a>若自在自作则不然。<a id="a-LP"></a>如物不能自作。<a id="a-LQ"></a>若更有作者。<a id="a-LR"></a>则不名自在。<a id="a-LS"></a>复次若自在是作者。<a id="a-LT"></a>则于作中无有障碍。<a id="a-LU"></a>念即能作。<a id="a-LV"></a>如自在经说。<a id="a-LW"></a>自在欲作万物。<a id="a-LX"></a>行诸苦行即生诸腹行虫。<a id="a-LY"></a>复行苦行生诸飞鸟。<a id="a-LZ"></a>复行苦行生诸人天。<a id="a-La"></a>若行苦行初生毒虫。<a id="a-Lb"></a>次生飞鸟。<a id="a-Lc"></a>后生人天。<a id="a-Ld"></a>当知众生从业因缘生。<a id="a-Le"></a>不从苦行有。<a id="a-Lf"></a>复次若自在作万物者。<a id="a-Lg"></a>为住何处而作万物。<a id="a-Lh"></a>是住处为是自在作。<a id="a-Li"></a>为是他作。<a id="a-Lj"></a>若自在作者。<a id="a-Lk"></a>为住何处作。<a id="a-Ll"></a>若住余处作。<a id="a-Lm"></a>余处复谁作。<a id="a-Ln"></a>如是则无穷。<a id="a-Lo"></a>若他作者则有二自在。<a id="a-Lp"></a>是事不然。<a id="a-Lq"></a>是故世间万物。<a id="a-Lr"></a>非自在所作。<a id="a-Ls"></a>复次若自在作者。<a id="a-Lt"></a>何故苦行供养于他。<a id="a-Lu"></a>欲令欢喜从求所愿。<a id="a-Lv"></a>若苦行求他。<a id="a-Lw"></a>当知不自在。<a id="a-Lx"></a>复次若自在作万物。<a id="a-Ly"></a>初作便定不应有变。<a id="a-Lz"></a>马则常马人则常人。<a id="a-M0"></a>而今随业有变。<a id="a-M1"></a>当知非自在所作。<a id="a-M2"></a>复次若自在所作者即无罪福。<a id="a-M3"></a>善恶好丑皆从自在作故。<a id="a-M4"></a>而实有罪福。<a id="a-M5"></a>是故非自在所作。<a id="a-M6"></a>复次若众生从自在生者。<a id="a-M7"></a>皆应敬爱如子爱父。<a id="a-M8"></a>而实不尔。<a id="a-M9"></a>有憎有爱。<a id="a-MA"></a>是故当知非自在所作。<a id="a-MB"></a>复次若自在作者。<a id="a-MC"></a>何故不尽作乐人尽作苦人。<a id="a-MD"></a>而有苦者乐者。<a id="a-ME"></a>当知从憎爱生故不自在。<a id="a-MF"></a>不自在故非自在所作。<a id="a-MG"></a>复次若自在作者。<a id="a-MH"></a>众生皆不应有所作。<a id="a-MI"></a>而众生方便各有所作。<a id="a-MJ"></a>是故当知非自在所作。<a id="a-MK"></a>复次若自在作者。<a id="a-ML"></a>善恶苦乐事不作而自来。<a id="a-MM"></a>如是坏世间法。<a id="a-MN"></a>持戒修梵行皆无所益。<a id="a-MO"></a>而实不尔。<a id="a-MP"></a>是故当知非自在所作。<a id="a-MQ"></a>复次若福业因缘故于众生中大。<a id="a-MR"></a>余众生行福业者亦复应大。<a id="a-MS"></a>何以贵自在。<a id="a-MT"></a>若无因缘而自在者。<a id="a-MU"></a>一切众生亦应自在。<a id="a-MV"></a>而实不尔。<a id="a-MW"></a>当知非自在所作。<a id="a-MX"></a>若自在从他而得。<a id="a-MY"></a>则他复从他。<a id="a-MZ"></a>如是则无穷。<a id="a-Ma"></a>无穷则无因。<a id="a-Mb"></a>如是等种种因缘。<a id="a-Mc"></a>当知万物非自在生。<a id="a-Md"></a>亦无有自在。<a id="a-Me"></a>如是邪见问他作故。<a id="a-Mf"></a>佛亦不答。<a id="a-Mg"></a>共作亦不然。<a id="a-Mh"></a>有二过故。<a id="a-Mi"></a>众因缘和合生故。<a id="a-Mj"></a>不从无因生。<a id="a-Mk"></a>佛亦不答。<a id="a-Ml"></a>是故此经。<a id="a-Mm"></a>但破四种邪见。<a id="a-Mn"></a>不说苦为空。<a id="a-Mo"></a>答曰。<a id="a-Mp"></a>佛虽如是说。<a id="a-Mq"></a>从众因缘生苦。<a id="a-Mr"></a>破四种邪见即是说空。<a id="a-Ms"></a>说苦从众因缘生。<a id="a-Mt"></a>即是说空义。<a id="a-Mu"></a>何以故。<a id="a-Mv"></a>若从众因缘生则无自性。<a id="a-Mw"></a>无自性即是空。<a id="a-Mx"></a>如苦空。<a id="a-My"></a>当知有为无为及众生。<a id="a-Mz"></a>一切皆空。</p>
  <p data-pb></p>
  <h2 id="aN0">观三时门第十一</h2>
  <p id="aN1">复次一切法空。<a id="a-N2"></a>何以故。<a id="a-N3"></a>因与有因法。<a id="a-N4"></a>前时后时一时生不可得故。<a id="a-N5"></a>如说。</p>
  <p id="aN6">若法先后共　　是皆不成者</p>
  <p id="aN7">是法从因生　　云何当有成</p>
  <p id="aN8">先因后有因。<a id="a-N9"></a>是事不然。<a id="a-NA"></a>何以故。<a id="a-NB"></a>若先因后从因生者。<a id="a-NC"></a>先因时则无有因。<a id="a-ND"></a>与谁为因。<a id="a-NE"></a>若先有因后因者。<a id="a-NF"></a>无因时有因已成。<a id="a-NG"></a>何用因为。<a id="a-NH"></a>若因有因一时。<a id="a-NI"></a>是亦无因。<a id="a-NJ"></a>如牛角一时生左右不相因。<a id="a-NK"></a>如是因非是果因。<a id="a-NL"></a>果非是因果。<a id="a-NM"></a>一时生故。<a id="a-NN"></a>是故三时因果皆不可得。<a id="a-NO"></a>问曰。<a id="a-NP"></a>汝破因果法。<a id="a-NQ"></a>三时中亦不成。<a id="a-NR"></a>若先有破后有可破。<a id="a-NS"></a>则未有可破。<a id="a-NT"></a>是破破谁。<a id="a-NU"></a>若先有可破而后有破。<a id="a-NV"></a>可破已成。<a id="a-NW"></a>何用破为。<a id="a-NX"></a>若破可破一时。<a id="a-NY"></a>是亦无因。<a id="a-NZ"></a>如牛角一时生左右不相因故。<a id="a-Na"></a>如是破不因可破。<a id="a-Nb"></a>可破不因破。<a id="a-Nc"></a>答曰。<a id="a-Nd"></a>汝破可破中亦有是过。<a id="a-Ne"></a>若诸法空则无破无可破。<a id="a-Nf"></a>我今说空则成我所说。<a id="a-Ng"></a>若我说破可破定有者。<a id="a-Nh"></a>应作是难。<a id="a-Ni"></a>我不说破可破定有故。<a id="a-Nj"></a>不应作是难。<a id="a-Nk"></a>问曰。<a id="a-Nl"></a>眼见先时因如陶师作瓶。<a id="a-Nm"></a>亦有后时因。<a id="a-Nn"></a>如因弟子有师。<a id="a-No"></a>如教化弟子已后时识知是弟子。<a id="a-Np"></a>亦有一时因。<a id="a-Nq"></a>如灯与明。<a id="a-Nr"></a>若说前时因后时因一时因不可得。<a id="a-Ns"></a>是事不然。<a id="a-Nt"></a>答曰。<a id="a-Nu"></a>如陶师作瓶。<a id="a-Nv"></a>是喻不然。<a id="a-Nw"></a>何以故。<a id="a-Nx"></a>若未有瓶。<a id="a-Ny"></a>陶师与谁作因。<a id="a-Nz"></a>如陶师一切前因皆不可得。<a id="a-O0"></a>后时因亦如是不可得。<a id="a-O1"></a>若未有弟子谁为是师。<a id="a-O2"></a>是故后时因亦不可得。<a id="a-O3"></a>若说一时因如灯明。<a id="a-O4"></a>是亦同疑因。<a id="a-O5"></a>灯明一时生云何相因。<a id="a-O6"></a>如是因缘空故。<a id="a-O7"></a>当知一切有为法无为法众生皆空。</p>
  <p data-pb></p>
  <h2 id="aO8">观生门第十二</h2>
  <p id="aO9">复次一切法空。<a id="a-OA"></a>何以故。<a id="a-OB"></a>生不生生时不可得故。<a id="a-OC"></a>今生已不生。<a id="a-OD"></a>不生亦不生。<a id="a-OE"></a>生时亦不生。<a id="a-OF"></a>如说。</p>
  <p id="aOG">生果则不生　　不生亦不生</p>
  <p id="aOH">离是生不生　　生时亦不生</p>
  <p id="aOI">生名果起出。<a id="a-OJ"></a>未生名未起未出未有。<a id="a-OK"></a>生时名始起未成。<a id="a-OL"></a>是中生果不生者。<a id="a-OM"></a>是生生已不生何以故。<a id="a-ON"></a>有无穷过故。<a id="a-OO"></a>作已更作故。<a id="a-OP"></a>若生生已生第二生。<a id="a-OQ"></a>第二生生已生第三生。<a id="a-OR"></a>第三生生已生第四生。<a id="a-OS"></a>如初生生已有第二生。<a id="a-OT"></a>如是生则无穷。<a id="a-OU"></a>是事不然。<a id="a-OV"></a>是故生不生复次若谓生生已生所用生生是生不生而生。<a id="a-OW"></a>是事不然。<a id="a-OX"></a>何以故。<a id="a-OY"></a>初生不生而生。<a id="a-OZ"></a>是则二种生。<a id="a-Oa"></a>生已而生。<a id="a-Ob"></a>不生而生故。<a id="a-Oc"></a>汝先定说而今不定。<a id="a-Od"></a>如作已不应作。<a id="a-Oe"></a>烧已不应烧。<a id="a-Of"></a>证已不应证。<a id="a-Og"></a>如是生已不应更生。<a id="a-Oh"></a>是故生法不生不生法亦不生。<a id="a-Oi"></a>何以故。<a id="a-Oj"></a>不与生合故。<a id="a-Ok"></a>又一切不生有生过故。<a id="a-Ol"></a>若不生法生。<a id="a-Om"></a>则离生有生。<a id="a-On"></a>是则不生。<a id="a-Oo"></a>若离生有生则离作有作。<a id="a-Op"></a>离去有去。<a id="a-Oq"></a>离食有食。<a id="a-Or"></a>如是则坏世俗法。<a id="a-Os"></a>是事不然。<a id="a-Ot"></a>是故不生法不生。<a id="a-Ou"></a>复次若不生法生。<a id="a-Ov"></a>一切不生法皆应生。<a id="a-Ow"></a>一切凡夫。<a id="a-Ox"></a>未生阿耨多罗三藐三菩提皆应生。<a id="a-Oy"></a>不坏法阿罗汉烦恼不生而生。<a id="a-Oz"></a>兔马等角不生而生。<a id="a-P0"></a>是事不然。<a id="a-P1"></a>是故不应说不生而生。<a id="a-P2"></a>问曰。<a id="a-P3"></a>不生而生者。<a id="a-P4"></a>如有因缘和合时方、<a id="a-P5"></a>作者、<a id="a-P6"></a>方便．具足。<a id="a-P7"></a>是则不生而生。<a id="a-P8"></a>非一切不生而生。<a id="a-P9"></a>是故不应以一切不生而生为难。<a id="a-PA"></a>答曰。<a id="a-PB"></a>若法生时。<a id="a-PC"></a>方．作者．方便。<a id="a-PD"></a>众缘和合生。<a id="a-PE"></a>是中先定有不生。<a id="a-PF"></a>先无亦不生。<a id="a-PG"></a>又有无亦不生。<a id="a-PH"></a>是三种求生不可得如先说。<a id="a-PI"></a>是故不生法不生。<a id="a-PJ"></a>生时亦不生。<a id="a-PK"></a>何以故。<a id="a-PL"></a>有生生过。<a id="a-PM"></a>不生而生过故。<a id="a-PN"></a>生时法生分不生如先说。<a id="a-PO"></a>未生分亦不生如前说。<a id="a-PP"></a>复次若离生有生时。<a id="a-PQ"></a>则应生时生。<a id="a-PR"></a>而实离生无生时。<a id="a-PS"></a>是故生时亦不生复次若人说生时生。<a id="a-PT"></a>则有二生。<a id="a-PU"></a>一以生时为生。<a id="a-PV"></a>二以生时生。<a id="a-PW"></a>无有二法。<a id="a-PX"></a>云何言有二生。<a id="a-PY"></a>是故生时亦不生。<a id="a-PZ"></a>复次未有生无生时。<a id="a-Pa"></a>生于何处行。<a id="a-Pb"></a>生若无行处则无生时生。<a id="a-Pc"></a>是故生时亦不生。<a id="a-Pd"></a>如是生不生生时皆不成。<a id="a-Pe"></a>生法不成故无生住灭亦如是。<a id="a-Pf"></a>生住灭不成故。<a id="a-Pg"></a>则有为法亦不成。<a id="a-Ph"></a>有为法不成故。<a id="a-Pi"></a>无为法亦不成。<a id="a-Pj"></a>有为无为法不成故。<a id="a-Pk"></a>众生亦不成。<a id="a-Pl"></a>是故当知。<a id="a-Pm"></a>一切法无生。<a id="a-Pn"></a>毕竟空寂故。</p>
 </body>
</html>