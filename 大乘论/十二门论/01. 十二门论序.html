<!doctype html>
<html id="z3IBVTKyr" data-ver="70">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">十二门论序</h1>
  <h2 id="a2">释僧叡述</h2>
  <p id="a3">十二门论者。<a id="a-4"></a>盖是实相之折中。<a id="a-5"></a>道场之要轨也。<a id="a-6"></a>十二门者。<a id="a-7"></a>总众枝之大数也。<a id="a-8"></a>门者开通无滞之称也。<a id="a-9"></a>论之者。<a id="a-A"></a>欲以穷其源尽其理也。<a id="a-B"></a>若一理之不尽。<a id="a-C"></a>则众异纷然。<a id="a-D"></a>有或趣之乖。<a id="a-E"></a>一源之不穷。<a id="a-F"></a>则众涂扶疏。<a id="a-G"></a>有殊致之迹。<a id="a-H"></a>殊致之不夷。<a id="a-I"></a>乖趣之不泯。<a id="a-J"></a>大士之忧也。<a id="a-K"></a>是以龙树菩萨。<a id="a-L"></a>开出者之由路。<a id="a-M"></a>作十二门以正之。<a id="a-N"></a>正之以十二。<a id="a-O"></a>则有无兼畅。<a id="a-P"></a>事无不尽。<a id="a-Q"></a>事尽于有无。<a id="a-R"></a>则忘功于造化。<a id="a-S"></a>理极于虚位。<a id="a-T"></a>则丧我于二际。<a id="a-U"></a>然则丧我在乎落筌。<a id="a-V"></a>筌忘存乎遗寄。<a id="a-W"></a>筌我兼忘。<a id="a-X"></a>始可以几乎实矣。<a id="a-Y"></a>几乎实矣。<a id="a-Z"></a>则虚实两冥。<a id="a-a"></a>得失无际。<a id="a-b"></a>冥而无际。<a id="a-c"></a>则能忘造次于两玄。<a id="a-d"></a>泯颠沛于一致。<a id="a-e"></a>整归驾于道场。<a id="a-f"></a>毕趣心于佛地。<a id="a-g"></a>恢恢焉。<a id="a-h"></a>真可谓运虚刃于无间。<a id="a-i"></a>奏希声于宇内。<a id="a-j"></a>济溺丧于玄津。<a id="a-k"></a>出有无于域外者矣。<a id="a-l"></a>遇哉后之学者。<a id="a-m"></a>夷路既坦。<a id="a-n"></a>幽涂既开。<a id="a-o"></a>真得振和鸾于北冥。<a id="a-p"></a>驰白牛以南回。<a id="a-q"></a>悟大觉于梦境。<a id="a-r"></a>即百化以安归。<a id="a-s"></a>夫如是者慧。<a id="a-t"></a>复知曜灵之方盛。<a id="a-u"></a>玄陆之未希也哉。<a id="a-v"></a>睿以鄙倍之浅识犹敢朋。<a id="a-w"></a>用诚虚关。<a id="a-x"></a>希怀宗极。<a id="a-y"></a>庶日用之有宜。<a id="a-z"></a>冀岁计之能殖。<a id="a-10"></a>况才之美者乎。<a id="a-11"></a>不胜敬仰之至。<a id="a-12"></a>敢以钝辞[打-丁+豆]思。<a id="a-13"></a>序而申之。<a id="a-14"></a>并目品义题之于首。<a id="a-15"></a>岂其能益也。<a id="a-16"></a>庶以此心。<a id="a-17"></a>开疾进之路耳。</p>
 </body>
</html>