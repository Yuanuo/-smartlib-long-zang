<!doctype html>
<html id="z3IBVLFvQ" data-ver="1022">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第三十六</h1>
  <h2 id="a2">本地分中菩萨地初持瑜伽处自他利品第三之二</h2>
  <p id="a3">云何菩萨因摄果摄自利利他。<a id="a-4"></a>略说应知三因三果。<a id="a-5"></a>何等为三。<a id="a-6"></a>一者异熟因异熟果。<a id="a-7"></a>二者福因福果。<a id="a-8"></a>三者智因智果。<a id="a-9"></a>云何异熟。<a id="a-A"></a>谓略有八。<a id="a-B"></a>一者寿量具足。<a id="a-C"></a>二者形色具足。<a id="a-D"></a>三者族姓具足。<a id="a-E"></a>四者自在具足。<a id="a-F"></a>五者信言具足。<a id="a-G"></a>六者大势具足。<a id="a-H"></a>七者人性具足。<a id="a-I"></a>八者大力具足。<a id="a-J"></a>若诸菩萨长寿久住。<a id="a-K"></a>是名菩萨寿量具足。<a id="a-L"></a>形色端严众所乐见颜容殊妙。<a id="a-M"></a>是名菩萨形色具足。<a id="a-N"></a>生豪贵家。<a id="a-O"></a>是名菩萨族姓具足。<a id="a-P"></a>得大财位有大朋翼具大僚属。<a id="a-Q"></a>是名菩萨自在具足。<a id="a-R"></a>众所信奉断讼取则。<a id="a-S"></a>不行谄诳伪斗秤等。<a id="a-T"></a>所受寄物终不差违。<a id="a-U"></a>于诸有情言无虚妄。<a id="a-V"></a>以是缘故凡有所说无不信受。<a id="a-W"></a>是名菩萨信言具足。<a id="a-X"></a>有大名称流闻世间。<a id="a-Y"></a>所谓具足勇健精进刚毅敏捷。<a id="a-Z"></a>审悉善戒。<a id="a-a"></a>种种伎艺工巧业处展转妙解出过余人。<a id="a-b"></a>由此因缘世所珍敬。<a id="a-c"></a>为诸大众供养恭敬尊重赞叹。<a id="a-d"></a>是名菩萨大势具足。<a id="a-e"></a>具丈夫分成就男根。<a id="a-f"></a>是名菩萨人性具足。<a id="a-g"></a>为性少疾或全无病有大堪能。<a id="a-h"></a>是名菩萨大力具足。<a id="a-i"></a>云何异熟因。<a id="a-j"></a>谓诸菩萨于诸众生不加伤害。<a id="a-k"></a>远离一切伤害意乐。<a id="a-l"></a>是名菩萨寿量具足因。<a id="a-m"></a>惠施光明鲜净衣物。<a id="a-n"></a>是名菩萨形色具足因。<a id="a-o"></a>于诸众生舍离憍慢。<a id="a-p"></a>是名菩萨族姓具足因。<a id="a-q"></a>于资生具有所匮乏游行乞丐诸众生所。<a id="a-r"></a>随欲惠施。<a id="a-s"></a>是名菩萨自在具足因。<a id="a-t"></a>所言诚谛亦不好习乖离粗犷不相应语。<a id="a-u"></a>是名菩萨信言具足因。<a id="a-v"></a>摄持当来种种功德。<a id="a-w"></a>于自身中发弘誓愿。<a id="a-x"></a>供养三宝及诸尊长。<a id="a-y"></a>是名菩萨大势具足因。<a id="a-z"></a>乐丈夫体厌妇女身深见过患。<a id="a-10"></a>由二因缘施他人性。<a id="a-11"></a>一者女人乐女身者。<a id="a-12"></a>劝令厌离解脱女身。<a id="a-13"></a>二者丈夫将失男根。<a id="a-14"></a>方便护摄令不失坏。<a id="a-15"></a>及说正法令得男身。<a id="a-16"></a>是名菩萨人性具足因。<a id="a-17"></a>于诸众生以身供事。<a id="a-18"></a>随其所作如法事业皆往营助。<a id="a-19"></a>如己力能以其正法不以卒暴。<a id="a-1A"></a>用能增长身心势力饼饭糜等种种饮食。<a id="a-1B"></a>施诸众生。<a id="a-1C"></a>是名菩萨大力具足因。<a id="a-1D"></a>当知前说八种异熟。<a id="a-1E"></a>以此所说八种为因。<a id="a-1F"></a>又此诸因略由三缘而得增长。<a id="a-1G"></a>能感圆满增上广大异熟令起。<a id="a-1H"></a>何等三缘。<a id="a-1I"></a>一心清净。<a id="a-1J"></a>二加行清净。<a id="a-1K"></a>三田清净。<a id="a-1L"></a>若于无上正等菩提清净意乐。<a id="a-1M"></a>用彼善根决定回向。<a id="a-1N"></a>猛利意乐纯厚广大净信修行。<a id="a-1O"></a>见同法者深生欢喜。<a id="a-1P"></a>日夜刹那于多随法随寻随伺。<a id="a-1Q"></a>名心清净。<a id="a-1R"></a>即于其中长时数习。<a id="a-1S"></a>无间所作常委所作。<a id="a-1T"></a>他于此善若未受行赞美令受。<a id="a-1U"></a>若已受行赞美令喜。<a id="a-1V"></a>即于如是所有善根安处建立。<a id="a-1W"></a>名加行清净。<a id="a-1X"></a>当知略说能正发起如是加行。<a id="a-1Y"></a>及正安住此加行果。<a id="a-1Z"></a>名田清净。<a id="a-1a"></a>云何异熟果。<a id="a-1b"></a>谓诸菩萨寿量具足故。<a id="a-1c"></a>能于长时修习善品。<a id="a-1d"></a>依自他利积集增长无量善根。<a id="a-1e"></a>是名菩萨寿量具足果。<a id="a-1f"></a>若诸菩萨形色具足故。<a id="a-1g"></a>大众爱乐。<a id="a-1h"></a>众爱乐故咸共归仰。<a id="a-1i"></a>如是形色可爱乐故。<a id="a-1j"></a>一切大众咸归仰。<a id="a-1k"></a>故凡所发言无不听用。<a id="a-1l"></a>是名菩萨形色具足果。<a id="a-1m"></a>若诸菩萨族姓具足故。<a id="a-1n"></a>大众尊敬供养称赞。<a id="a-1o"></a>众所尊敬供养称赞故。<a id="a-1p"></a>于彼彼事劝诸众生。<a id="a-1q"></a>精勤修学无不敬用速疾修行无违无犯。<a id="a-1r"></a>是名菩萨族姓具足果。<a id="a-1s"></a>若诸菩萨自在具足故。<a id="a-1t"></a>能以布施摄诸众生速令成熟。<a id="a-1u"></a>是名菩萨自在具足果。<a id="a-1v"></a>若诸菩萨信言具足故。<a id="a-1w"></a>能以爱语利行同事。<a id="a-1x"></a>摄诸众生速令成熟。<a id="a-1y"></a>是名菩萨信言具足果。<a id="a-1z"></a>若诸菩萨大势具足故。<a id="a-20"></a>于诸众生种种事业。<a id="a-21"></a>皆能营助施布恩德。<a id="a-22"></a>由此恩德感众生心。<a id="a-23"></a>彼知恩故咸来归仰。<a id="a-24"></a>所出言教速疾随转恭敬信用。<a id="a-25"></a>是名菩萨大势具足果。<a id="a-26"></a>若诸菩萨人性具足故成就男根。<a id="a-27"></a>堪为一切胜功德器。<a id="a-28"></a>能于一切所作事业。<a id="a-29"></a>思择一切所知境界。<a id="a-2A"></a>都无所畏无碍而行。<a id="a-2B"></a>一切有情于一切时。<a id="a-2C"></a>皆来臻赴同共集会。<a id="a-2D"></a>屏处露处言论同止受用饮食皆无嫌碍。<a id="a-2E"></a>是名菩萨人性具足果。<a id="a-2F"></a>若诸菩萨大力具足故。<a id="a-2G"></a>于能引摄善法加行及能饶益有情加行。<a id="a-2H"></a>皆无厌倦。<a id="a-2I"></a>勇猛精进坚固精进速证通慧。<a id="a-2J"></a>是名菩萨大力具足果。<a id="a-2K"></a>若诸菩萨成就如是八种异熟。<a id="a-2L"></a>具八种果。<a id="a-2M"></a>能善饶益一切有情。<a id="a-2N"></a>随顺生起一切佛法。<a id="a-2O"></a>菩萨安住异熟果中。<a id="a-2P"></a>于诸有情种种众多利益事业自有力能。<a id="a-2Q"></a>及善安处所化有情。<a id="a-2R"></a>彼于自事随顺而作。<a id="a-2S"></a>如是乃名随其所欲所作成办。<a id="a-2T"></a>若诸菩萨自有力能。<a id="a-2U"></a>不善安处所化有情。<a id="a-2V"></a>彼于自事不随顺作。<a id="a-2W"></a>如是于他所作利益。<a id="a-2X"></a>不名炽盛不名随顺。<a id="a-2Y"></a>由是因缘不名能作他利益事。<a id="a-2Z"></a>若诸菩萨自无力能。<a id="a-2a"></a>而善安处所化有情。<a id="a-2b"></a>彼于自事随顺而作。<a id="a-2c"></a>如是于他所作利益。<a id="a-2d"></a>不名炽盛不名随顺。<a id="a-2e"></a>由是因缘不名能作他利益事。<a id="a-2f"></a>是故菩萨要具二事。<a id="a-2g"></a>方于有情所作利益。<a id="a-2h"></a>名为炽盛名为随顺。<a id="a-2i"></a>由是因缘乃名能作他利益事。<a id="a-2j"></a>如是菩萨住异熟果。<a id="a-2k"></a>自能成熟一切佛法。<a id="a-2l"></a>亦能令他于三乘道随其所应速得成熟。<a id="a-2m"></a>又能令自速证无上正等菩提。<a id="a-2n"></a>亦能令他已成熟者速得解脱。<a id="a-2o"></a>由诸菩萨安住八种异熟果中。<a id="a-2p"></a>能使有情利益安乐。<a id="a-2q"></a>是故一切有情所处空无义利无始生死。<a id="a-2r"></a>菩萨处之能令不空有大义利。</p>
  <p id="a2s">云何为福。<a id="a-2t"></a>云何为智。<a id="a-2u"></a>谓略说福即是三种波罗蜜多。<a id="a-2v"></a>一施波罗蜜多。<a id="a-2w"></a>二戒波罗蜜多。<a id="a-2x"></a>三忍波罗蜜多。<a id="a-2y"></a>智唯一种波罗蜜多。<a id="a-2z"></a>谓慧波罗蜜多。<a id="a-30"></a>精进静虑波罗蜜多应知通二分。<a id="a-31"></a>一者福分。<a id="a-32"></a>二者智分。<a id="a-33"></a>若依精进修行布施。<a id="a-34"></a>受护净戒。<a id="a-35"></a>及修慈等四种无量。<a id="a-36"></a>如是等类所有精进名为福分。<a id="a-37"></a>若依精进习闻思修所成三慧。<a id="a-38"></a>修蕴善巧修界善巧。<a id="a-39"></a>修处善巧修缘起善巧。<a id="a-3A"></a>修处非处善巧。<a id="a-3B"></a>修能观察。<a id="a-3C"></a>苦为真苦集为真集。<a id="a-3D"></a>灭为真灭道为真道。<a id="a-3E"></a>及于一切善不善法有罪无罪。<a id="a-3F"></a>若劣若胜。<a id="a-3G"></a>若黑若白。<a id="a-3H"></a>并广分别缘生法中。<a id="a-3I"></a>皆能如实思择观察。<a id="a-3J"></a>如是等类所有精进名为智分。<a id="a-3K"></a>若依静虑修习慈等四种无量。<a id="a-3L"></a>如是等类所有静虑名为福分。<a id="a-3M"></a>若依静虑能修如前精进中说蕴善巧等。<a id="a-3N"></a>如是等类所有静虑名为智分。<a id="a-3O"></a>如是福智略有六种。<a id="a-3P"></a>一一分别应知无量。<a id="a-3Q"></a>云何福因。<a id="a-3R"></a>云何智因。<a id="a-3S"></a>略说应知福因智因总有三种。<a id="a-3T"></a>一者于福于智能得能住能增长欲。<a id="a-3U"></a>二者于福于智善能随顺无违背缘。<a id="a-3V"></a>三者于福于智先已串习。<a id="a-3W"></a>此中随顺无违背缘者。<a id="a-3X"></a>谓颠倒缘不现在前不会遇性。<a id="a-3Y"></a>不颠倒缘正现在前正会遇性。<a id="a-3Z"></a>若遇恶友倒说福智。<a id="a-3a"></a>或倒作意颠倒而取。<a id="a-3b"></a>名颠倒缘现前会遇。<a id="a-3c"></a>与此相违所有白品当知名为不颠倒缘现前会遇。<a id="a-3d"></a>若于福智能得能住。<a id="a-3e"></a>及能增长勤修习障远离不起。<a id="a-3f"></a>当知是名无违背缘。<a id="a-3g"></a>若诸菩萨于此三种福智因中。<a id="a-3h"></a>随有所阙当知不能生福生智。<a id="a-3i"></a>云何福果。<a id="a-3j"></a>云何智果。<a id="a-3k"></a>谓诸菩萨依止福故虽复长时流转生死。<a id="a-3l"></a>不为极苦之所损恼。<a id="a-3m"></a>又随所欲能摄众生为作义利。<a id="a-3n"></a>依止智故所摄受福是正非邪。<a id="a-3o"></a>又能起作种种无量善巧事业。<a id="a-3p"></a>乃至究竟当证无上正等菩提。<a id="a-3q"></a>如是略说福果智果。<a id="a-3r"></a>如其所应当知四种品类差别复有无量。</p>
  <p id="a3s">应知此中若异熟体。<a id="a-3t"></a>若异熟因。<a id="a-3u"></a>若异熟果。<a id="a-3v"></a>如是一切皆依于福从福所生。<a id="a-3w"></a>福复依智从智所起。<a id="a-3x"></a>是故二种于证无上正等菩提虽俱是胜。<a id="a-3y"></a>而于其中福为最胜智为无上。<a id="a-3z"></a>若诸菩萨于福于智随阙一种。<a id="a-40"></a>决定不能证于无上正等菩提。<a id="a-41"></a>是名菩萨因摄果摄自利利他。</p>
  <p id="a42">云何菩萨现法后法自利利他。<a id="a-43"></a>谓诸菩萨以如正理工巧业处士夫作用。<a id="a-44"></a>积集财物。<a id="a-45"></a>即于如是所集财物知量受用。<a id="a-46"></a>又先所造可爱果业异熟果熟。<a id="a-47"></a>于现法中受用彼果。<a id="a-48"></a>又诸菩萨于诸静虑善回转者。<a id="a-49"></a>为欲获得现法乐住。<a id="a-4A"></a>于现法中依此静虑。<a id="a-4B"></a>不为成立利他事故依此静虑。<a id="a-4C"></a>又诸如来现法涅槃所有世间。<a id="a-4D"></a>及出世间一切能得现法涅槃诸有为法。<a id="a-4E"></a>是名菩萨现法自利。<a id="a-4F"></a>如诸菩萨现法自利。<a id="a-4G"></a>如是菩萨所化有情。<a id="a-4H"></a>由此获得现法利益。<a id="a-4I"></a>当知即是现法利他。<a id="a-4J"></a>若于欲界能获他世财宝具足自体具足。<a id="a-4K"></a>及能当生静虑无色。<a id="a-4L"></a>若生静虑及无色中。<a id="a-4M"></a>能获他世财宝具足自体具足。<a id="a-4N"></a>若现法中与忧苦俱数数思择修习善因。<a id="a-4O"></a>是名菩萨修习后法自利利他。<a id="a-4P"></a>若诸菩萨于现法中与喜乐俱修习当来财宝具足自体具足所有善因。<a id="a-4Q"></a>及非退分静虑无色一切等至。<a id="a-4R"></a>是名菩萨现法后法自利利他。</p>
  <p id="a4S">云何毕竟及不毕竟自利利他。<a id="a-4T"></a>谓于欲界财宝具足自体具足。<a id="a-4U"></a>若因若果。<a id="a-4V"></a>及诸异生世间清净若因若果。<a id="a-4W"></a>是不毕竟自利利他。<a id="a-4X"></a>若诸烦恼一切永断。<a id="a-4Y"></a>若诸所有八支圣道。<a id="a-4Z"></a>若此为依获得一切世间善法。<a id="a-4a"></a>是名毕竟自利利他。<a id="a-4b"></a>由三因缘应知毕竟及不毕竟。<a id="a-4c"></a>一由自性故。<a id="a-4d"></a>二由退不退故。<a id="a-4e"></a>三由受用果有尽无尽故。<a id="a-4f"></a>由自性故者。<a id="a-4g"></a>究竟涅槃名为毕竟。<a id="a-4h"></a>一切有为名不毕竟。<a id="a-4i"></a>由退不退及受用果有尽无尽故者。<a id="a-4j"></a>八支圣道无有退故。<a id="a-4k"></a>及受用果无有尽故。<a id="a-4l"></a>名为毕竟。<a id="a-4m"></a>其余一切善有漏法。<a id="a-4n"></a>由有退故。<a id="a-4o"></a>及受用果有终尽故。<a id="a-4p"></a>名不毕竟。</p>
  <p id="a4q">如是菩萨十种自利利他。<a id="a-4r"></a>若略若广。<a id="a-4s"></a>菩萨随力随能当勤修学。<a id="a-4t"></a>除此无有若过若增。<a id="a-4u"></a>过去未来所有一切已学当学自利利他。<a id="a-4v"></a>亦皆唯有如此十种自利利他。<a id="a-4w"></a>除此无有若过若增。</p>
  <p data-pb></p>
  <h2 id="a4x">本地分中菩萨地初持瑜伽处真实义品第四</h2>
  <p id="a4y">云何真实义。<a id="a-4z"></a>谓略有二种。<a id="a-50"></a>一者依如所有性诸法真实性。<a id="a-51"></a>二者依尽所有性诸法一切性。<a id="a-52"></a>如是诸法真实性一切性。<a id="a-53"></a>应知总名真实义。<a id="a-54"></a>此真实义品类差别复有四种。<a id="a-55"></a>一者世间极成真实。<a id="a-56"></a>二者道理极成真实。<a id="a-57"></a>三者烦恼障净智所行真实。<a id="a-58"></a>四者所知障净智所行真实。</p>
  <p id="a59">云何世间极成真实。<a id="a-5A"></a>谓一切世间于彼彼事随顺假立。<a id="a-5B"></a>世俗串习悟入觉慧所见同性。<a id="a-5C"></a>谓地唯是地非是火等。<a id="a-5D"></a>如地如是。<a id="a-5E"></a>水火风。<a id="a-5F"></a>色声香味触。<a id="a-5G"></a>饮食衣乘。<a id="a-5H"></a>诸庄严具。<a id="a-5I"></a>资产什物。<a id="a-5J"></a>涂香华鬘歌舞伎乐种种光明。<a id="a-5K"></a>男女承事。<a id="a-5L"></a>田园邸店宅舍等事当知亦尔。<a id="a-5M"></a>苦唯是苦非是乐等。<a id="a-5N"></a>乐唯是乐非是苦等。<a id="a-5O"></a>以要言之。<a id="a-5P"></a>此即如此非不如此。<a id="a-5Q"></a>是即如是非不如是。<a id="a-5R"></a>决定胜解所行境事。<a id="a-5S"></a>一切世间从其本际展转传来。<a id="a-5T"></a>想自分别共所成立。<a id="a-5U"></a>不由思惟筹量观察然后方取。<a id="a-5V"></a>是名世间极成真实。</p>
  <p id="a5W">云何道理极成真实。<a id="a-5X"></a>谓诸智者有道理义。<a id="a-5Y"></a>诸聪睿者诸黠慧者。<a id="a-5Z"></a>能寻思者能伺察者。<a id="a-5a"></a>住寻伺地者具自辩才者。<a id="a-5b"></a>居异生位者随观察行者。<a id="a-5c"></a>依止现比及至教量极善思择决定智所行所智事。<a id="a-5d"></a>由证成道理所建立所施设义。<a id="a-5e"></a>是名道理极成真实。</p>
  <p id="a5f">云何烦恼障净智所行真实。<a id="a-5g"></a>谓一切声闻独觉。<a id="a-5h"></a>若无漏智。<a id="a-5i"></a>若能引无漏智。<a id="a-5j"></a>若无漏后得世间智所行境界。<a id="a-5k"></a>是名烦恼障净智所行真实。<a id="a-5l"></a>由缘此为境。<a id="a-5m"></a>从烦恼障智得清净。<a id="a-5n"></a>于当来世无障碍住。<a id="a-5o"></a>是故说名烦恼障净智所行真实。<a id="a-5p"></a>此复云何。<a id="a-5q"></a>谓四圣谛。<a id="a-5r"></a>一苦圣谛。<a id="a-5s"></a>二集圣谛。<a id="a-5t"></a>三灭圣谛。<a id="a-5u"></a>四道圣谛。<a id="a-5v"></a>即于如是四圣谛义。<a id="a-5w"></a>极善思择证入现观。<a id="a-5x"></a>入现观已如实智生。<a id="a-5y"></a>此谛现观。<a id="a-5z"></a>声闻独觉能观唯有诸蕴可得。<a id="a-60"></a>除诸蕴外我不可得。<a id="a-61"></a>数习缘生诸行生灭相应慧故。<a id="a-62"></a>数习异蕴补特伽罗无性见故。<a id="a-63"></a>发生如是圣谛现观。</p>
  <p id="a64">云何所知障净智所行真实。<a id="a-65"></a>谓于所知能碍智故名所知障。<a id="a-66"></a>从所知障得解脱智所行境界。<a id="a-67"></a>当知是名所知障净智所行真实。<a id="a-68"></a>此复云何。<a id="a-69"></a>谓诸菩萨诸佛世尊入法无我。<a id="a-6A"></a>入已善净于一切法离言自性假说自性。<a id="a-6B"></a>平等平等无分别智所行境界。<a id="a-6C"></a>如是境界为最第一真如无上所知边际。<a id="a-6D"></a>齐此一切正法思择皆悉退还不能越度。</p>
  <p id="a6E">又安立此真实义相。<a id="a-6F"></a>当知即是无二所显。<a id="a-6G"></a>所言二者。<a id="a-6H"></a>谓有非有。<a id="a-6I"></a>此中有者。<a id="a-6J"></a>谓所安立假说自性。<a id="a-6K"></a>即是世间长时所执。<a id="a-6L"></a>亦是世间一切分别戏论根本。<a id="a-6M"></a>或谓为色受想行识。<a id="a-6N"></a>或谓眼耳鼻舌身意。<a id="a-6O"></a>或复谓为地水火风。<a id="a-6P"></a>或谓色声香味触法。<a id="a-6Q"></a>或谓为善不善无记。<a id="a-6R"></a>或谓生灭。<a id="a-6S"></a>或谓缘生。<a id="a-6T"></a>或谓过去未来现在。<a id="a-6U"></a>或谓有为或谓无为。<a id="a-6V"></a>或谓此世或谓他世。<a id="a-6W"></a>或谓日月。<a id="a-6X"></a>或复谓为所见所闻所觉所知。<a id="a-6Y"></a>所求所得意随寻伺。<a id="a-6Z"></a>最后乃至或谓涅槃。<a id="a-6a"></a>如是等类是诸世间共了诸法假说自性。<a id="a-6b"></a>是名为有。<a id="a-6c"></a>言非有者。<a id="a-6d"></a>谓即诸色假说自性。<a id="a-6e"></a>乃至涅槃假说自性。<a id="a-6f"></a>无事无相假说所依。<a id="a-6g"></a>一切都无假立言说。<a id="a-6h"></a>依彼转者皆无所有。<a id="a-6i"></a>是名非有。<a id="a-6j"></a>先所说有今说非有。<a id="a-6k"></a>有及非有二俱远离法相所摄真实性事。<a id="a-6l"></a>是名无二。<a id="a-6m"></a>由无二故说名中道。<a id="a-6n"></a>远离二边亦名无上。<a id="a-6o"></a>佛世尊智于此真实已善清净。<a id="a-6p"></a>诸菩萨智于此真实学道所显。<a id="a-6q"></a>又即此慧是诸菩萨能得无上正等菩提广大方便。<a id="a-6r"></a>何以故。<a id="a-6s"></a>以诸菩萨处于生死。<a id="a-6t"></a>彼彼生中修空胜解。<a id="a-6u"></a>善能成熟一切佛法及诸有情。<a id="a-6v"></a>又能如实了知生死。<a id="a-6w"></a>不于生死以无常等行深心厌离。<a id="a-6x"></a>若诸菩萨不能如实了知生死。<a id="a-6y"></a>则不能于贪嗔痴等一切烦恼深心弃舍。<a id="a-6z"></a>不能弃舍诸烦恼故。<a id="a-70"></a>便杂染心受诸生死。<a id="a-71"></a>由杂染心受生死故。<a id="a-72"></a>不能成熟一切佛法及诸有情。<a id="a-73"></a>若诸菩萨于其生死以无常等行深心厌离。<a id="a-74"></a>是则速疾入般涅槃。<a id="a-75"></a>彼若速疾入般涅槃。<a id="a-76"></a>尚不能成熟一切佛法及诸有情。<a id="a-77"></a>况能证无上正等菩提。<a id="a-78"></a>又诸菩萨由习如是空胜解故。<a id="a-79"></a>则于涅槃不深怖畏。<a id="a-7A"></a>亦于涅槃不多愿乐。<a id="a-7B"></a>若诸菩萨深怖涅槃。<a id="a-7C"></a>即便于彼涅槃资粮不能圆满。<a id="a-7D"></a>由于涅槃深怖畏故不见涅槃胜利功德。<a id="a-7E"></a>由不见故便于涅槃远离一切清净胜解。<a id="a-7F"></a>若诸菩萨于其涅槃多住愿乐。<a id="a-7G"></a>是则速疾入般涅槃。<a id="a-7H"></a>彼若速疾入般涅槃。<a id="a-7I"></a>则便不能成熟佛法及诸有情。</p>
  <p id="a7J">当知此中若不如实了知生死。<a id="a-7K"></a>即杂染心流转生死。<a id="a-7L"></a>若于生死深心厌离。<a id="a-7M"></a>即便速疾入般涅槃。<a id="a-7N"></a>若于涅槃深心怖畏即于能证涅槃资粮不能圆满。<a id="a-7O"></a>若于涅槃多住愿乐。<a id="a-7P"></a>即便速疾入般涅槃。<a id="a-7Q"></a>是诸菩萨于证无上正等菩提无大方便。<a id="a-7R"></a>若能如实了知生死。<a id="a-7S"></a>即无染心流转生死。<a id="a-7T"></a>若于生死不以无常等行深心厌离。<a id="a-7U"></a>即不速疾入般涅槃。<a id="a-7V"></a>若于涅槃不深怖畏。<a id="a-7W"></a>即能圆满涅槃资粮。<a id="a-7X"></a>虽于涅槃见有微妙胜利功德。<a id="a-7Y"></a>而不深愿速证涅槃。<a id="a-7Z"></a>是诸菩萨于证无上正等菩提有大方便。<a id="a-7a"></a>是大方便依止最胜空性胜解。<a id="a-7b"></a>是故菩萨修习学道所摄最胜空性胜解。<a id="a-7c"></a>名为能证如来妙智广大方便。</p>
  <p id="a7d">又诸菩萨由能深入法无我智。<a id="a-7e"></a>于一切法离言自性。<a id="a-7f"></a>如实知已达无少法及少品类可起分别。<a id="a-7g"></a>唯取其事唯取真如。<a id="a-7h"></a>不作是念。<a id="a-7i"></a>此是唯事是唯真如。<a id="a-7j"></a>但行于义。<a id="a-7k"></a>如是菩萨行胜义故。<a id="a-7l"></a>于一切法平等。<a id="a-7m"></a>平等以真如慧如实观察。<a id="a-7n"></a>于一切处具平等见具平等心得最胜舍。<a id="a-7o"></a>依止此舍于诸明处一切善巧勤修习时。<a id="a-7p"></a>虽复遭遇一切劬劳一切苦难。<a id="a-7q"></a>而不退转。<a id="a-7r"></a>速疾能令身无劳倦。<a id="a-7s"></a>心无劳倦。<a id="a-7t"></a>于诸善巧速能成办得大念力。<a id="a-7u"></a>不因善巧而自贡高。<a id="a-7v"></a>亦于他所无有秘吝。<a id="a-7w"></a>于诸善巧心无怯弱。<a id="a-7x"></a>有所堪能所行无碍。<a id="a-7y"></a>具足坚固甲胄加行。<a id="a-7z"></a>是诸菩萨于生死中如如流转遭大苦难。<a id="a-80"></a>如是如是于其无上正等菩提堪能增长。<a id="a-81"></a>如如获得尊贵殊胜。<a id="a-82"></a>如是如是于诸有情憍慢渐减。<a id="a-83"></a>如如证得智慧殊胜。<a id="a-84"></a>如是如是倍于他所难诘诤讼諠杂语论本惑随惑犯禁现行。<a id="a-85"></a>能数观察深心弃舍。<a id="a-86"></a>如如功德展转增长。<a id="a-87"></a>如是如是转覆自善不求他知。<a id="a-88"></a>亦不希求利养恭敬。<a id="a-89"></a>如是等类菩萨所有众多胜利。<a id="a-8A"></a>是菩提分随顺菩提皆依彼智。<a id="a-8B"></a>是故一切已得菩提当得今得。<a id="a-8C"></a>皆依彼智。<a id="a-8D"></a>除此更无若劣若胜。</p>
  <p id="a8E">又诸菩萨乘御如是无戏论理。<a id="a-8F"></a>获得如是众多胜利。<a id="a-8G"></a>为自成熟诸佛法故。<a id="a-8H"></a>为成熟他三乘法故。<a id="a-8I"></a>修行正行。<a id="a-8J"></a>彼于如是修正行时。<a id="a-8K"></a>于自身财远离贪爱。<a id="a-8L"></a>于诸众生学离贪爱能舍身财。<a id="a-8M"></a>唯为利益诸众生故。<a id="a-8N"></a>又能防护极善防护。<a id="a-8O"></a>由身语等修学律仪。<a id="a-8P"></a>性不乐恶性极贤善。<a id="a-8Q"></a>又能忍他一切侵恼。<a id="a-8R"></a>于行恶者能学堪忍性薄嗔忿不侵恼他。<a id="a-8S"></a>又能勤修一切明处令其善巧。<a id="a-8T"></a>为断众生一切疑难。<a id="a-8U"></a>为惠众生诸饶益事。<a id="a-8V"></a>为自摄受一切智因。<a id="a-8W"></a>又能于内安住其心令心善定。<a id="a-8X"></a>于心安住常勤修学。<a id="a-8Y"></a>为净修治四种梵住。<a id="a-8Z"></a>为能游戏五种神通。<a id="a-8a"></a>为能成立利众生事。<a id="a-8b"></a>为欲除遣精勤修学一切善巧所生劳倦。<a id="a-8c"></a>又性黠慧成极真智。<a id="a-8d"></a>为极真智常勤修学。<a id="a-8e"></a>为自当来般涅槃故修习大乘。<a id="a-8f"></a>又诸菩萨即于如是修正行时。<a id="a-8g"></a>于具功德诸有情所。<a id="a-8h"></a>常乐现前供养恭敬。<a id="a-8i"></a>于具过失诸有情所。<a id="a-8j"></a>常乐现前发起最胜悲心愍心。<a id="a-8k"></a>随能随力令彼除断所有过失。<a id="a-8l"></a>于己有怨诸有情所常起慈心。<a id="a-8m"></a>随能随力无谄无诳。<a id="a-8n"></a>作彼种种利益安乐。<a id="a-8o"></a>令彼怨者意乐加行所有过失及怨嫌心自然除断。<a id="a-8p"></a>于己有恩诸有情所。<a id="a-8q"></a>善知恩故若等若增现前酬报。<a id="a-8r"></a>随能随力如法令其意望满足。<a id="a-8s"></a>虽无力能彼若求请。<a id="a-8t"></a>即于彼彼所作事业。<a id="a-8u"></a>示现殷重精勤营务。<a id="a-8v"></a>终不顿止彼所希求。<a id="a-8w"></a>云何令彼知我无力非无欲乐。<a id="a-8x"></a>如是等类当知名为菩萨乘御无戏论理。<a id="a-8y"></a>依极真智修正加行。</p>
  <p id="a8z">以何道理应知诸法离言自性。<a id="a-90"></a>谓一切法假立自相。<a id="a-91"></a>或说为色或说为受。<a id="a-92"></a>如前广说。<a id="a-93"></a>乃至涅槃当知一切唯假建立非有自性。<a id="a-94"></a>亦非离彼别有自性。<a id="a-95"></a>是言所行是言境界。<a id="a-96"></a>如是诸法非有自性如言所说。<a id="a-97"></a>亦非一切都无所有。<a id="a-98"></a>如是非有。<a id="a-99"></a>亦非一切都无所有。<a id="a-9A"></a>云何而有。<a id="a-9B"></a>谓离增益实无妄执。<a id="a-9C"></a>及离损减实有妄执。<a id="a-9D"></a>如是而有。<a id="a-9E"></a>即是诸法胜义自性。<a id="a-9F"></a>当知唯是无分别智所行境界。<a id="a-9G"></a>若于诸法诸事随起言说。<a id="a-9H"></a>即于彼法彼事有自性者。<a id="a-9I"></a>如是一法一事应有众多自性。<a id="a-9J"></a>何以故。<a id="a-9K"></a>以于一法一事制立众多假说而诠表故。<a id="a-9L"></a>亦非众多假说诠表决定可得。<a id="a-9M"></a>谓随一假说于彼法彼事有体有分有其自性。<a id="a-9N"></a>非余假说。<a id="a-9O"></a>是故一切假说若具不具。<a id="a-9P"></a>于一切法于一切事皆非有体有分有其自性。<a id="a-9Q"></a>又如前说色等诸法。<a id="a-9R"></a>若随假说有自性者。<a id="a-9S"></a>要先有事然后随欲制立假说。<a id="a-9T"></a>先未制立彼假说时。<a id="a-9U"></a>彼法彼事应无自性。<a id="a-9V"></a>若无自性无事制立假说诠表。<a id="a-9W"></a>不应道理假说诠表既无所有。<a id="a-9X"></a>彼法彼事随其假说而有自性。<a id="a-9Y"></a>不应道理。<a id="a-9Z"></a>又若诸色未立假说诠表。<a id="a-9a"></a>已前先有色性。<a id="a-9b"></a>后依色性制立假说摄取色者。<a id="a-9c"></a>是则离色假说诠表。<a id="a-9d"></a>于色想法于色想事应起色觉。<a id="a-9e"></a>而实不起。<a id="a-9f"></a>由此因缘由此道理。<a id="a-9g"></a>当知诸法离言自性。<a id="a-9h"></a>如说其色。<a id="a-9i"></a>如是受等如前所说。<a id="a-9j"></a>乃至涅槃应知亦尔。<a id="a-9k"></a>有二种人。<a id="a-9l"></a>于佛所说法毗奈耶。<a id="a-9m"></a>俱为失坏。<a id="a-9n"></a>一者于色等法于色等事。<a id="a-9o"></a>谓有假说自性自相。<a id="a-9p"></a>于实无事起增益执。<a id="a-9q"></a>二者于假说相处于假说相依离言自性胜义法性。<a id="a-9r"></a>谓一切种皆无所有。<a id="a-9s"></a>于实有事起损减执。<a id="a-9t"></a>于实无事起增益执。<a id="a-9u"></a>妄立法者所有过失已具如前显了开示。<a id="a-9v"></a>于色等法实无事中。<a id="a-9w"></a>起增益执有过失故。<a id="a-9x"></a>于佛所说法毗奈耶甚为失坏。<a id="a-9y"></a>于色等法实有唯事起损减执。<a id="a-9z"></a>坏诸法者所有过失。<a id="a-A0"></a>由是过失。<a id="a-A1"></a>于佛所说法毗奈耶甚为失坏。<a id="a-A2"></a>我今当说。<a id="a-A3"></a>谓若于彼色等诸法实有唯事起损减执。<a id="a-A4"></a>即无真实亦无虚假。<a id="a-A5"></a>如是二种皆不应理。<a id="a-A6"></a>譬如要有色等诸蕴方有假立补特伽罗。<a id="a-A7"></a>非无实事而有假立补特伽罗。<a id="a-A8"></a>如是要有色等诸法实有唯事。<a id="a-A9"></a>方可得有色等诸法假说所表。<a id="a-AA"></a>非无唯事而有色等假说所表。<a id="a-AB"></a>若唯有假无有实事。<a id="a-AC"></a>既无依处假亦无有。<a id="a-AD"></a>是则名为坏诸法者。<a id="a-AE"></a>如有一类闻说难解大乘相应空性相应未极显了密意趣义甚深经典。<a id="a-AF"></a>不能如实解所说义。<a id="a-AG"></a>起不如理虚妄分别。<a id="a-AH"></a>由不巧便所引寻思。<a id="a-AI"></a>起如是见立如是论。<a id="a-AJ"></a>一切唯假是为真实。<a id="a-AK"></a>若作是观名为正观。<a id="a-AL"></a>彼于虚假所依处所实有唯事。<a id="a-AM"></a>拨为非有。<a id="a-AN"></a>是则一切虚假皆无。<a id="a-AO"></a>何当得有一切唯假是为真实。<a id="a-AP"></a>由此道理彼于真实及以虚假二种俱谤都无所有。<a id="a-AQ"></a>由谤真实及虚假故。<a id="a-AR"></a>当知是名最极无者。<a id="a-AS"></a>如是无者一切有智同梵行者不应共语不应共住。<a id="a-AT"></a>如是无者能自败坏。<a id="a-AU"></a>亦坏世间随彼见者。<a id="a-AV"></a>世尊依彼密意说言。<a id="a-AW"></a>宁如一类起我见者。<a id="a-AX"></a>不如一类恶取空者。<a id="a-AY"></a>何以故。<a id="a-AZ"></a>起我见者。<a id="a-Aa"></a>唯于所知境界迷惑。<a id="a-Ab"></a>不谤一切所知境界。<a id="a-Ac"></a>不由此因堕诸恶趣。<a id="a-Ad"></a>于他求法求苦解脱。<a id="a-Ae"></a>不为虚诳不作稽留。<a id="a-Af"></a>于法于谛亦能建立。<a id="a-Ag"></a>于诸学处不生慢缓。<a id="a-Ah"></a>恶取空者亦于所知境界迷惑。<a id="a-Ai"></a>亦谤一切所知境界。<a id="a-Aj"></a>由此因故堕诸恶越。<a id="a-Ak"></a>于他求法求苦解脱。<a id="a-Al"></a>能为虚诳亦作稽留。<a id="a-Am"></a>于法于谛不能建立。<a id="a-An"></a>于诸学处极生慢缓。<a id="a-Ao"></a>如是损减实有事者。<a id="a-Ap"></a>于佛所说法毗奈耶甚为失坏。</p>
  <p id="aAq">云何名为恶取空者。<a id="a-Ar"></a>谓有沙门或婆罗门。<a id="a-As"></a>由彼故空亦不信受。<a id="a-At"></a>于此而空亦不信受。<a id="a-Au"></a>如是名为恶取空者。<a id="a-Av"></a>何以故。<a id="a-Aw"></a>由彼故空彼实是无。<a id="a-Ax"></a>于此而空此实是有。<a id="a-Ay"></a>由此道理可说为空。<a id="a-Az"></a>若说一切都无所有。<a id="a-B0"></a>何处何者何故名空。<a id="a-B1"></a>亦不应言由此于此即说为空。<a id="a-B2"></a>是故名为恶取空者。<a id="a-B3"></a>云何复名善取空者。<a id="a-B4"></a>谓由于此彼无所有。<a id="a-B5"></a>即由彼故正观为空。<a id="a-B6"></a>复由于此余实是有。<a id="a-B7"></a>即由余故如实知有。<a id="a-B8"></a>如是名为悟入空性如实无倒。<a id="a-B9"></a>谓于如前所说一切色等想事。<a id="a-BA"></a>所说色等假说性法。<a id="a-BB"></a>都无所有。<a id="a-BC"></a>是故于此色等想事。<a id="a-BD"></a>由彼色等假说性法。<a id="a-BE"></a>说之为空。<a id="a-BF"></a>于此一切色等想事何者为余。<a id="a-BG"></a>谓即色等假说所依。<a id="a-BH"></a>如是二种皆如实知。<a id="a-BI"></a>谓于此中实有唯事。<a id="a-BJ"></a>于唯事中亦有唯假。<a id="a-BK"></a>不于实无起增益执。<a id="a-BL"></a>不于实有起损减执。<a id="a-BM"></a>不增不减不取不舍。<a id="a-BN"></a>如实了知如实真如离言自性。<a id="a-BO"></a>如是名为善取空者。<a id="a-BP"></a>于空法性能以正慧妙善通达。<a id="a-BQ"></a>如是随顺证成道理。<a id="a-BR"></a>应知诸法离言自性。</p>
  <p id="aBS">复由至教。<a id="a-BT"></a>应知诸法离言自性。<a id="a-BU"></a>如佛世尊转有经中为显此义而说颂曰。</p>
  <p id="aBV">以彼彼诸名　　诠彼彼诸法</p>
  <p id="aBW">此中无有彼　　是诸法法性</p>
  <p id="aBX">云何此颂显如是义。<a id="a-BY"></a>谓于色等想法。<a id="a-BZ"></a>建立色等法名。<a id="a-Ba"></a>即以如是色等法名诠表。<a id="a-Bb"></a>随说色等想法。<a id="a-Bc"></a>或说为色或说为受或说为想。<a id="a-Bd"></a>广说乃至说为涅槃。<a id="a-Be"></a>于此一切色等想法色等自性。<a id="a-Bf"></a>都无所有。<a id="a-Bg"></a>亦无有余色等性法。<a id="a-Bh"></a>而于其中色等想法离言义性。<a id="a-Bi"></a>真实是有。<a id="a-Bj"></a>当知即是胜义自性亦是法性。<a id="a-Bk"></a>又佛世尊义品中说。</p>
  <p id="aBl">世间诸世俗　　牟尼皆不着</p>
  <p id="aBm">无著孰能取　　见闻而不爱</p>
  <p id="aBn">云何此颂显如是义。<a id="a-Bo"></a>谓于世间色等想事所有色等种种假说。<a id="a-Bp"></a>名诸世俗。<a id="a-Bq"></a>如彼假说于此想事有其自性。<a id="a-Br"></a>如是世俗牟尼不着。<a id="a-Bs"></a>何以故。<a id="a-Bt"></a>以无增益损减见故。<a id="a-Bu"></a>无有现前颠倒见故。<a id="a-Bv"></a>由此道理名为不着。<a id="a-Bw"></a>如是无著谁复能取。<a id="a-Bx"></a>由无见故于事不取增益损减。<a id="a-By"></a>于所知境能正观察。<a id="a-Bz"></a>故名为见。<a id="a-C0"></a>听闻所知境界言说。<a id="a-C1"></a>故名为闻。<a id="a-C2"></a>依此见闻贪爱不生亦不增长。<a id="a-C3"></a>唯于彼缘毕竟断灭。<a id="a-C4"></a>安住上舍故名不爱。<a id="a-C5"></a>又佛世尊为彼散他迦多衍那作如是说。<a id="a-C6"></a>散他苾刍。<a id="a-C7"></a>不依于地而修静虑。<a id="a-C8"></a>不依于水不依于火不依于风。<a id="a-C9"></a>不依空处不依识处。<a id="a-CA"></a>不依无所有处不依非想非非想处。<a id="a-CB"></a>不依此世他世。<a id="a-CC"></a>不依日月光轮。<a id="a-CD"></a>不依见闻觉知。<a id="a-CE"></a>不依所求所得。<a id="a-CF"></a>不依意随寻伺。<a id="a-CG"></a>不依一切而修静虑。<a id="a-CH"></a>云何修习静虑苾刍。<a id="a-CI"></a>不依于地而修静虑。<a id="a-CJ"></a>广说乃至不依一切而修静虑。<a id="a-CK"></a>散他苾刍。<a id="a-CL"></a>或有于地除遣地想。<a id="a-CM"></a>或有于水除遣水想。<a id="a-CN"></a>广说乃至或于一切除一切想。<a id="a-CO"></a>如是修习静虑苾刍。<a id="a-CP"></a>不依于地而修静虑。<a id="a-CQ"></a>广说乃至不依一切而修静虑。<a id="a-CR"></a>如是修习静虑苾刍。<a id="a-CS"></a>为因陀罗为伊舍那。<a id="a-CT"></a>为诸世主并诸天众。<a id="a-CU"></a>遥为作礼而赞颂曰。</p>
  <p id="aCV">敬礼吉祥士　　敬礼士中尊</p>
  <p id="aCW">我今不知汝　　依何修静虑</p>
  <p id="aCX">云何此经显如是义。<a id="a-CY"></a>谓于一切地等想事。<a id="a-CZ"></a>诸地等名施设假立。<a id="a-Ca"></a>名地等想。<a id="a-Cb"></a>即此诸想于彼所有色等想事。<a id="a-Cc"></a>或起增益或起损减。<a id="a-Cd"></a>若于彼事起能增益有体自性执。<a id="a-Ce"></a>名增益想。<a id="a-Cf"></a>起能损减唯事胜义执。<a id="a-Cg"></a>名损减想。<a id="a-Ch"></a>彼于此想能正除遣能断能舍。<a id="a-Ci"></a>故名除遣。<a id="a-Cj"></a>如是等类无量圣言。<a id="a-Ck"></a>名为至教。<a id="a-Cl"></a>由此如来最胜至教。<a id="a-Cm"></a>应知诸法离言自性。</p>
  <p id="aCn">问若如是者。<a id="a-Co"></a>何因缘故于一切法离言自性而起言说。<a id="a-Cp"></a>答若不起言说。<a id="a-Cq"></a>则不能为他说一切法离言自性。<a id="a-Cr"></a>他亦不能闻如是义。<a id="a-Cs"></a>若无有闻则不能知此一切法离言自性。<a id="a-Ct"></a>为欲令他闻知诸法离言自性。<a id="a-Cu"></a>是故于此离言自性而起言说。</p>
  <p id="aCv">又诸愚夫由于如是所显真如不了知故。<a id="a-Cw"></a>从是因缘八分别转能生三事。<a id="a-Cx"></a>能起一切有情世间及器世间。<a id="a-Cy"></a>云何名为八种分别。<a id="a-Cz"></a>一者自性分别。<a id="a-D0"></a>二者差别分别。<a id="a-D1"></a>三者总执分别。<a id="a-D2"></a>四者我分别。<a id="a-D3"></a>五者我所分别。<a id="a-D4"></a>六者爱分别。<a id="a-D5"></a>七者非爱分别。<a id="a-D6"></a>八者彼俱相违分别。<a id="a-D7"></a>云何如是八种分别能生三事。<a id="a-D8"></a>谓若自性分别。<a id="a-D9"></a>若差别分别。<a id="a-DA"></a>若总执分别。<a id="a-DB"></a>此三分别能生分别戏论所依分别戏论所缘事。<a id="a-DC"></a>谓色等想事为依缘故。<a id="a-DD"></a>名想言说所摄。<a id="a-DE"></a>名想言说所显分别戏论。<a id="a-DF"></a>即于此事分别计度。<a id="a-DG"></a>非一众多品类差别。<a id="a-DH"></a>若我分别若我所分别。<a id="a-DI"></a>此二分别能生一切余见根本。<a id="a-DJ"></a>及慢根本萨迦耶见。<a id="a-DK"></a>及能生一切余慢根本所有我慢。<a id="a-DL"></a>若爱分别。<a id="a-DM"></a>若非爱分别。<a id="a-DN"></a>若彼俱相违分别。<a id="a-DO"></a>如其所应能生贪欲嗔恚愚痴。<a id="a-DP"></a>是名八种分别能生如是三事。<a id="a-DQ"></a>谓分别戏论所依缘事。<a id="a-DR"></a>见我慢事。<a id="a-DS"></a>贪嗔痴事。<a id="a-DT"></a>当知此中分别戏论所依缘事为所依止。<a id="a-DU"></a>生萨迦耶见及以我慢。<a id="a-DV"></a>萨迦耶见我慢为依生贪嗔痴。<a id="a-DW"></a>由此三事普能显现一切世间流转品法。<a id="a-DX"></a>云何名为自性分别。<a id="a-DY"></a>谓于一切色等想事。<a id="a-DZ"></a>分别色等种种自性所有寻思。<a id="a-Da"></a>如是名为自性分别。<a id="a-Db"></a>云何名为差别分别。<a id="a-Dc"></a>谓即于彼色等想事。<a id="a-Dd"></a>谓此有色谓此无色。<a id="a-De"></a>谓此有见谓此无见。<a id="a-Df"></a>谓此有对谓此无对谓此有漏谓此无漏。<a id="a-Dg"></a>谓此有为谓此无为。<a id="a-Dh"></a>谓此是善谓此不善。<a id="a-Di"></a>谓此无记。<a id="a-Dj"></a>谓此过去谓此未来谓此现在。<a id="a-Dk"></a>由如是等无量品类差别道理。<a id="a-Dl"></a>即于自性分别依处。<a id="a-Dm"></a>分别种种彼差别义。<a id="a-Dn"></a>如是名为差别分别。<a id="a-Do"></a>云何名为总执分别。<a id="a-Dp"></a>谓即于彼色等想事我及有情命者生者等。<a id="a-Dq"></a>假想施设所引分别。<a id="a-Dr"></a>于总多法总执为因分别而转。<a id="a-Ds"></a>于舍军林饮食衣乘等。<a id="a-Dt"></a>假想施设所引分别。<a id="a-Du"></a>如是名为总执分别。<a id="a-Dv"></a>云何名为我我所分别。<a id="a-Dw"></a>谓若诸事有漏有取。<a id="a-Dx"></a>长时数习我我所执之所积聚。<a id="a-Dy"></a>由宿串习彼邪执故。<a id="a-Dz"></a>自见处事为缘所生虚妄分别。<a id="a-E0"></a>如是名为我我所分别。<a id="a-E1"></a>云何名为爱分别。<a id="a-E2"></a>谓缘净妙可意事境所生分别。<a id="a-E3"></a>云何名为非爱分别。<a id="a-E4"></a>谓缘不净妙不可意事境所生分别。<a id="a-E5"></a>云何名为彼俱相违分别。<a id="a-E6"></a>谓缘净妙不净妙可意不可意俱离事境。<a id="a-E7"></a>所生分别。<a id="a-E8"></a>此中所说略有二种。<a id="a-E9"></a>一者分别自性。<a id="a-EA"></a>二者分别所依分别所缘事。<a id="a-EB"></a>如是二种无始世来应知展转更互为因。<a id="a-EC"></a>谓过去世分别为因。<a id="a-ED"></a>能生现在分别所依及所缘事。<a id="a-EE"></a>现在分别所依缘事既得生已。<a id="a-EF"></a>复能为因生现在世由彼依缘所起分别。<a id="a-EG"></a>于今分别不了知故。<a id="a-EH"></a>复生当来所依缘事。<a id="a-EI"></a>彼当生故决定当生依彼缘彼所起分别。</p>
  <p id="aEJ">云何了知如是分别。<a id="a-EK"></a>谓由四种寻思四种如实智故。<a id="a-EL"></a>云何名为四种寻思。<a id="a-EM"></a>一者名寻思。<a id="a-EN"></a>二者事寻思。<a id="a-EO"></a>三者自性假立寻思。<a id="a-EP"></a>四者差别假立寻思。<a id="a-EQ"></a>名寻想者。<a id="a-ER"></a>谓诸菩萨于名唯见名。<a id="a-ES"></a>是名名寻思。<a id="a-ET"></a>事寻思者。<a id="a-EU"></a>谓诸菩萨于事唯见事。<a id="a-EV"></a>是名事寻思。<a id="a-EW"></a>自性假立寻思者。<a id="a-EX"></a>谓诸菩萨于自性假立唯见自性假立。<a id="a-EY"></a>是名自性假立寻思。<a id="a-EZ"></a>差别假立寻思者谓诸菩萨于差别假立唯见差别假立。<a id="a-Ea"></a>是名差别假立寻思。<a id="a-Eb"></a>此诸菩萨于彼名事。<a id="a-Ec"></a>或离相观或合相观。<a id="a-Ed"></a>依止名事合相观故。<a id="a-Ee"></a>通达二种自性假立差别假立。<a id="a-Ef"></a>云何名为四如实智。<a id="a-Eg"></a>一者名寻思所引如实智。<a id="a-Eh"></a>二者事寻思所引如实智。<a id="a-Ei"></a>三者自性假立寻思所引如实智。<a id="a-Ej"></a>四者差别假立寻思所引如实智。<a id="a-Ek"></a>云何名寻思所引如实智。<a id="a-El"></a>谓诸菩萨于名寻思唯有名已。<a id="a-Em"></a>即于此名如实了知。<a id="a-En"></a>谓如是名为如是义于事立假。<a id="a-Eo"></a>为令世间起想起见起言说故。<a id="a-Ep"></a>若于一切色等想事不假建立色等名者。<a id="a-Eq"></a>无有能于色等想事起色等想。<a id="a-Er"></a>若无有想则无有能起增益执。<a id="a-Es"></a>若无有执则无言说。<a id="a-Et"></a>若能如是如实了知。<a id="a-Eu"></a>是名名寻思所引如实智。<a id="a-Ev"></a>云何事寻思所引如实智。<a id="a-Ew"></a>谓诸菩萨于事寻思唯有事已。<a id="a-Ex"></a>观见一切色等想事。<a id="a-Ey"></a>性离言说不可言说。<a id="a-Ez"></a>若能如是如实了知。<a id="a-F0"></a>是名事寻思所引如实智。<a id="a-F1"></a>云何自性假立寻思所引如实智。<a id="a-F2"></a>谓诸菩萨于自性假立寻思。<a id="a-F3"></a>唯有自性假立已。<a id="a-F4"></a>如实通达了知色等想事中所有自性假立。<a id="a-F5"></a>非彼事自性而似彼事自性显现。<a id="a-F6"></a>又能了知彼事自性犹如变化影像。<a id="a-F7"></a>向应光影。<a id="a-F8"></a>水月焰水梦幻。<a id="a-F9"></a>相似显现而非彼体。<a id="a-FA"></a>若能如是如实了知最甚深义所行境界。<a id="a-FB"></a>是名自性假立寻思所引如实智。<a id="a-FC"></a>云何差别假立寻思所引如实智。<a id="a-FD"></a>谓诸菩萨于差别假立寻思。<a id="a-FE"></a>唯有差别假立已。<a id="a-FF"></a>如实通达了知色等想事中差别假立不二之义。<a id="a-FG"></a>谓彼诸事非有性非无性。<a id="a-FH"></a>可言说性不成实故非有性。<a id="a-FI"></a>离言说性实成立故非无性。<a id="a-FJ"></a>如是由胜义谛故非有色。<a id="a-FK"></a>于中无有诸色法故由世俗谛故非无色。<a id="a-FL"></a>于中说有诸色法故。<a id="a-FM"></a>如有性无性有色无色。<a id="a-FN"></a>如是有见无见等差别假立门。<a id="a-FO"></a>由如是道理一切皆应了知。<a id="a-FP"></a>若能如是如实了知差别假立不二之义。<a id="a-FQ"></a>是名差别假立寻思所引如实智。<a id="a-FR"></a>愚夫于此四如实智有所阙故不现前故。<a id="a-FS"></a>便有八种邪分别转。<a id="a-FT"></a>能生三事。<a id="a-FU"></a>能起一切有情世间及器世间。<a id="a-FV"></a>谓由如是邪分别故起诸杂染。<a id="a-FW"></a>起杂染故流转生死。<a id="a-FX"></a>于生死中常流转故。<a id="a-FY"></a>恒有无量随逐生死种种生老病死等苦流转不息。</p>
  <p id="aFZ">菩萨依此四如实智。<a id="a-Fa"></a>能正了知八种分别。<a id="a-Fb"></a>于现法中正了知故。<a id="a-Fc"></a>令当来世戏论所摄所依缘事不复生起。<a id="a-Fd"></a>不生起故于当来世从彼依缘所起分别亦不复生。<a id="a-Fe"></a>如是分别及依缘事二俱灭故。<a id="a-Ff"></a>当知一切戏论皆灭。<a id="a-Fg"></a>菩萨如是戏论灭故。<a id="a-Fh"></a>能证大乘大般涅槃。<a id="a-Fi"></a>于现法中胜真实义所行处智极清净故。<a id="a-Fj"></a>普能获得一切自在。<a id="a-Fk"></a>谓诸菩萨于种种化获得能化神通自在。<a id="a-Fl"></a>于种种变获得能变神通自在。<a id="a-Fm"></a>普于一切所知境智皆得自在。<a id="a-Fn"></a>若欲久住随其所乐自在能住。<a id="a-Fo"></a>若欲终殁不待害缘自在能殁。<a id="a-Fp"></a>由诸菩萨得如是等无量自在。<a id="a-Fq"></a>于诸有情最胜无上。<a id="a-Fr"></a>菩萨如是普于一切得自在故。<a id="a-Fs"></a>获得五种最上胜利。<a id="a-Ft"></a>一者获得心极寂静。<a id="a-Fu"></a>由住最静故不由烦恼寂静故。<a id="a-Fv"></a>二者能于一切明处无所挂碍。<a id="a-Fw"></a>清净鲜白妙智见转。<a id="a-Fx"></a>三者为利诸有情故。<a id="a-Fy"></a>流转生死无有厌倦。<a id="a-Fz"></a>四者善入一切如来密意言义。<a id="a-G0"></a>五者所得大乘胜解。<a id="a-G1"></a>不可引夺不从他缘。<a id="a-G2"></a>当知如是五种胜利有五种业。<a id="a-G3"></a>一者菩萨成就最胜现法乐住。<a id="a-G4"></a>能灭一切为趣菩提精勤加行所生身心种种劳倦。<a id="a-G5"></a>当知是名心极寂静胜利之业。<a id="a-G6"></a>二者菩萨普能成熟一切佛法。<a id="a-G7"></a>当知是名于诸明处无碍清白微妙智见胜利之业。<a id="a-G8"></a>三者菩萨普能成熟一切有情。<a id="a-G9"></a>当知是名流转生死无有厌倦胜利之业。<a id="a-GA"></a>四者菩萨能正除遣所化有情随所生起一切疑惑。<a id="a-GB"></a>护持如来妙正法眼令得久住。<a id="a-GC"></a>于能隐没如来圣教像似正法。<a id="a-GD"></a>能知能显能正除灭。<a id="a-GE"></a>当知是名善入如来密意言义胜利之业。<a id="a-GF"></a>五者菩萨能摧一切外道异论。<a id="a-GG"></a>精进坚牢正愿无动。<a id="a-GH"></a>当知是名大乘胜解不可引夺不从他缘胜利之业。<a id="a-GI"></a>如是菩萨所有一切菩萨所作。<a id="a-GJ"></a>皆为如是五胜利业之所摄受。</p>
  <p id="aGK">云何一切菩萨所作。<a id="a-GL"></a>谓自安乐而无杂染。<a id="a-GM"></a>普能成熟一切佛法。<a id="a-GN"></a>普能成熟一切有情。<a id="a-GO"></a>护持如来无上正法摧伏他论。<a id="a-GP"></a>精进勇猛正愿无动。</p>
  <p id="aGQ">当知如是四真实义。<a id="a-GR"></a>初二下劣。<a id="a-GS"></a>第三处中。<a id="a-GT"></a>第四最胜。</p>
 </body>
</html>