<!doctype html>
<html id="z3IBVNwwO" data-ver="1255">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第九十六</h1>
  <h2 id="a2">摄事分中契经事缘起食谛界择摄第三之四</h2>
  <p id="a3">复次总嗢拖南曰。</p>
  <p id="a4">总义等光等　　受等最为后</p>
  <p id="a5">别嗢拖南曰。</p>
  <p id="a6">总义自类别　　似转后三求</p>
  <p id="a7">当知诸界略有二种。<a id="a-8"></a>一住自性界。<a id="a-9"></a>二习增长界。<a id="a-A"></a>住自性界者。<a id="a-B"></a>谓十八界堕自相续。<a id="a-C"></a>各各决定差别种子。<a id="a-D"></a>习增长界者。<a id="a-E"></a>谓则诸法或是其善或是不善。<a id="a-F"></a>于余生中先已数习令彼现行故。<a id="a-G"></a>于今时种子强盛依附相续。<a id="a-H"></a>由是为因。<a id="a-I"></a>暂遇小缘。<a id="a-J"></a>便能现起定不可转。</p>
  <p id="aK">复次以要言之。<a id="a-L"></a>虽界种类十八可得。<a id="a-M"></a>然一一界业趣有情种种品类有差别故。<a id="a-N"></a>当知无量。<a id="a-O"></a>譬如世间大恶叉聚。<a id="a-P"></a>于此聚中有多品类。<a id="a-Q"></a>种类一故。<a id="a-R"></a>虽说为一。<a id="a-S"></a>而有无量。<a id="a-T"></a>如是于其一一界中。<a id="a-U"></a>各有无量品类差别。<a id="a-V"></a>种类一故。<a id="a-W"></a>虽各说一。<a id="a-X"></a>而实无量。</p>
  <p id="aY">复次如是诸界。<a id="a-Z"></a>由胜解力之所集成。<a id="a-a"></a>先恶胜解集成恶界。<a id="a-b"></a>先善胜解集成善界。<a id="a-c"></a>随所集成。<a id="a-d"></a>还与如是相似有情同法而转。<a id="a-e"></a>谓相往来。<a id="a-f"></a>同聚同住。<a id="a-g"></a>同见同意。<a id="a-h"></a>胜解相似。<a id="a-i"></a>由是故言有情诸界共相滋润。<a id="a-j"></a>相似而转。</p>
  <p id="ak">复次由梵行求增上力故。<a id="a-l"></a>先说起信。<a id="a-m"></a>次于尸罗受学而转。<a id="a-n"></a>次于现行所有过罪。<a id="a-o"></a>观自观他而生羞耻。<a id="a-p"></a>次于善法无间修习。<a id="a-q"></a>发勤精进。<a id="a-r"></a>于久所作及久所说。<a id="a-s"></a>能无忘失。<a id="a-t"></a>是二为依令心得定。<a id="a-u"></a>由心定故。<a id="a-v"></a>得如实智。<a id="a-w"></a>如是且说信增上力。<a id="a-x"></a>渐次修习三种所学。<a id="a-y"></a>一增上戒。<a id="a-z"></a>二增上心。<a id="a-10"></a>三增上慧。<a id="a-11"></a>如是三学胜资粮道。<a id="a-12"></a>谓世正见好行慧舍。<a id="a-13"></a>易养易满。<a id="a-14"></a>少欲喜足。<a id="a-15"></a>及四摄事。<a id="a-16"></a>其易养等句义差别。<a id="a-17"></a>如声闻地已说其相。<a id="a-18"></a>如是当知。<a id="a-19"></a>名梵行求已得圆满。<a id="a-1A"></a>成就如是梵行求者。<a id="a-1B"></a>还与此界诸有情类共相滋润相似而转。<a id="a-1C"></a>离此界者。<a id="a-1D"></a>还与远离此界有情共相滋润相似而转。<a id="a-1E"></a>当知此中。<a id="a-1F"></a>果依于因。<a id="a-1G"></a>非因依果故。<a id="a-1H"></a>无明界所随六处诸界为缘所依别故。<a id="a-1I"></a>起无明触种种品类。<a id="a-1J"></a>其无明触种种品类以为缘故。<a id="a-1K"></a>起无明触所生诸受种种品类。<a id="a-1L"></a>其无明触所生诸受种种品类以为缘故。<a id="a-1M"></a>起无明触所生诸受为缘贪爱。<a id="a-1N"></a>爱为缘故。<a id="a-1O"></a>而有其取。<a id="a-1P"></a>广说乃至。<a id="a-1Q"></a>大苦蕴集。<a id="a-1R"></a>当知是名依有求故建立诸界。<a id="a-1S"></a>又无明界所随六处诸界为缘。<a id="a-1T"></a>起无明触。<a id="a-1U"></a>此无明触以为缘故。<a id="a-1V"></a>于诸境界起不如理执取相好所有诸想。<a id="a-1W"></a>此想为缘于诸境界发起希欲。<a id="a-1X"></a>希欲为缘起彼随法多随寻思。<a id="a-1Y"></a>由彼随法多随寻思以为缘故。<a id="a-1Z"></a>发起思慕愁忧所作身心热恼。<a id="a-1a"></a>身心热恼以为缘故。<a id="a-1b"></a>于诸境界种种品类思求差别。<a id="a-1c"></a>皆可了知。<a id="a-1d"></a>如是当知。<a id="a-1e"></a>依欲求故。<a id="a-1f"></a>安立诸界。</p>
  <p id="a1g">复次嗢拖南曰。</p>
  <p id="a1h">三七界相摄　　见想与希奇</p>
  <p id="a1i">差别性安立　　寂静愚夫后</p>
  <p id="a1j">界有三种。<a id="a-1k"></a>一者色界。<a id="a-1l"></a>二无色界。<a id="a-1m"></a>三者灭界。<a id="a-1n"></a>复有七界。<a id="a-1o"></a>一光明界。<a id="a-1p"></a>二清净界。<a id="a-1q"></a>三空处界。<a id="a-1r"></a>四识处界。<a id="a-1s"></a>五无所有处界。<a id="a-1t"></a>六非想非非想处界。<a id="a-1u"></a>七灭界。<a id="a-1v"></a>当知此中。<a id="a-1w"></a>由其色界摄光明界及清净界。<a id="a-1x"></a>由无色界摄四无色。<a id="a-1y"></a>由其灭界还摄灭界又诸色贪由见由受所显发故。<a id="a-1z"></a>遍于一切色界地中。<a id="a-20"></a>安立光明及清净界。<a id="a-21"></a>又于如是七界遍知。<a id="a-22"></a>应当了知。<a id="a-23"></a>于得方便。<a id="a-24"></a>应当了知。<a id="a-25"></a>即于其得应当了知。<a id="a-26"></a>于得所为应当了知。<a id="a-27"></a>如是诸界所有遍知。<a id="a-28"></a>由四因缘。<a id="a-29"></a>应当了知。<a id="a-2A"></a>谓有相违所治能治而相待故。<a id="a-2B"></a>狭小无量而相待故。<a id="a-2C"></a>有及非有而相待故。<a id="a-2D"></a>有上无上而相待故。<a id="a-2E"></a>黑闇为缘施设光明。<a id="a-2F"></a>不净为缘施设清净。<a id="a-2G"></a>色趣为缘施设虚空。<a id="a-2H"></a>如是名为有相违故。<a id="a-2I"></a>待彼所治施设能治。<a id="a-2J"></a>由待彼故。<a id="a-2K"></a>能于此中正觉慧转。<a id="a-2L"></a>由缘有量狭小境识以为缘故。<a id="a-2M"></a>施设识无边处。<a id="a-2N"></a>由少所有以为缘故。<a id="a-2O"></a>施设无所有处。<a id="a-2P"></a>由一切有最胜现前以为缘故。<a id="a-2Q"></a>施设非想非非想处。<a id="a-2R"></a>为有无上。<a id="a-2S"></a>由萨迦耶所有相应诸烦恼断以为缘故。<a id="a-2T"></a>施设灭界为灭无上。<a id="a-2U"></a>当知有顶是有无上。<a id="a-2V"></a>灭于诸法皆是无上。<a id="a-2W"></a>又有想定名为有行。<a id="a-2X"></a>于七界中。<a id="a-2Y"></a>次第乃至无所有处。<a id="a-2Z"></a>一切皆是有想定故。<a id="a-2a"></a>皆由行定随顺获得。<a id="a-2b"></a>谓取明相光明想。<a id="a-2c"></a>俱修三摩地随顺获得光明想定。<a id="a-2d"></a>如是由取清净。<a id="a-2e"></a>虚空。<a id="a-2f"></a>识无边想。<a id="a-2g"></a>无所有想。<a id="a-2h"></a>当知亦尔。<a id="a-2i"></a>非想非非想处。<a id="a-2j"></a>由无相作意方便。<a id="a-2k"></a>趣入想极细故。<a id="a-2l"></a>取为第一。<a id="a-2m"></a>诸有寂静起胜解时。<a id="a-2n"></a>随顺获得第一有定。<a id="a-2o"></a>于一切相不思惟故。<a id="a-2p"></a>于无相界正思惟故。<a id="a-2q"></a>萨迦耶灭由无相故。<a id="a-2r"></a>随顺获得灭定灭界。<a id="a-2s"></a>如是二种。<a id="a-2t"></a>不由行定随顺获得。<a id="a-2u"></a>又由永害色无色界所有贪故。<a id="a-2v"></a>不下屈故。<a id="a-2w"></a>不高举故。<a id="a-2x"></a>解脱住故。<a id="a-2y"></a>住解脱故。<a id="a-2z"></a>如是诸定。<a id="a-30"></a>得随所欲有力调柔自在而转。<a id="a-31"></a>如是名为随得诸界。<a id="a-32"></a>又此诸界能随获得八解脱定。<a id="a-33"></a>当知初界能随获得第一第二二解脱定。<a id="a-34"></a>其第二界能随获得第三解脱胜静虑定。<a id="a-35"></a>其余五界如其次第能随获得五解脱定。</p>
  <p id="a36">复次诸外道辈欲令弟子于三处中得升进故。<a id="a-37"></a>略说法要。<a id="a-38"></a>谓有一类。<a id="a-39"></a>于劣欲界为令获得人中快乐。<a id="a-3A"></a>乃至他化自在天生。<a id="a-3B"></a>宣说能感彼果诸行。<a id="a-3C"></a>复有一类。<a id="a-3D"></a>于中色界为令获得梵世间等众同分生。<a id="a-3E"></a>宣说能感彼果诸行。<a id="a-3F"></a>复有一类。<a id="a-3G"></a>于妙无色。<a id="a-3H"></a>为令获得乃至非想非非想处众同分生。<a id="a-3I"></a>宣说能感彼果诸行。<a id="a-3J"></a>如是彼说劣界为缘。<a id="a-3K"></a>名为劣语。<a id="a-3L"></a>中界为缘。<a id="a-3M"></a>名为中语。<a id="a-3N"></a>妙界为缘。<a id="a-3O"></a>名为妙语。<a id="a-3P"></a>彼诸弟子闻是法已。<a id="a-3Q"></a>还起如是差别想解。<a id="a-3R"></a>如是想解。<a id="a-3S"></a>亦名劣想中想妙想。<a id="a-3T"></a>如如其想如是如是。<a id="a-3U"></a>发生忍乐。<a id="a-3V"></a>如是忍乐发生劣见中见妙见。<a id="a-3W"></a>彼由如是诸忍乐见。<a id="a-3X"></a>便于彼彼差别生处。<a id="a-3Y"></a>信解忍可。<a id="a-3Z"></a>执为最胜。<a id="a-3a"></a>造作增长彼相应业。<a id="a-3b"></a>如是信解。<a id="a-3c"></a>名为劣愿。<a id="a-3d"></a>中愿。<a id="a-3e"></a>妙愿。<a id="a-3f"></a>当知此二说者行者。<a id="a-3g"></a>亦说名为劣中妙品补特伽罗。<a id="a-3h"></a>又彼说者及以行者。<a id="a-3i"></a>亦传为他宣说如是劣中妙法。<a id="a-3j"></a>彼亦获得如是类生。<a id="a-3k"></a>又即此生前后相待有差别故。<a id="a-3l"></a>安立诸界劣中妙别。<a id="a-3m"></a>如是三种。<a id="a-3n"></a>若待涅槃一切皆是劣界所摄。<a id="a-3o"></a>若诸如来。<a id="a-3p"></a>由胜义故。<a id="a-3q"></a>妙界为缘。<a id="a-3r"></a>但说妙语。<a id="a-3s"></a>余法差别如应当知。<a id="a-3t"></a>若诸圣者所有行趣。<a id="a-3u"></a>应知皆为现法涅槃。<a id="a-3v"></a>先有外道。<a id="a-3w"></a>彼命终已来生此间。<a id="a-3x"></a>因增长故。<a id="a-3y"></a>众缘和合。<a id="a-3z"></a>于善说法毗柰耶中。<a id="a-40"></a>暂得出家。<a id="a-41"></a>彼由先世外道妄见所迷乱故。<a id="a-42"></a>集成今时大无明界。<a id="a-43"></a>由此为因。<a id="a-44"></a>于其涅槃及大师所。<a id="a-45"></a>生起疑惑。<a id="a-46"></a>退失正法及毗柰耶。<a id="a-47"></a>还归外道诸恶说法。<a id="a-48"></a>彼由先世数习因力。<a id="a-49"></a>还复宣说如是劣语。<a id="a-4A"></a>乃至广说。<a id="a-4B"></a>如前所说。<a id="a-4C"></a>一切应知。</p>
  <p id="a4D">复次于外道处外道弟子各别见趣广施设中。<a id="a-4E"></a>略有三种由忍见依差别可得。<a id="a-4F"></a>依此正法能令永舍缠及随眠。<a id="a-4G"></a>由缠舍故。<a id="a-4H"></a>彼亦随舍。<a id="a-4I"></a>余亦无执。<a id="a-4J"></a>了知由彼于现法中与他违诤忿竞而住。<a id="a-4K"></a>能引自他一切无义。<a id="a-4L"></a>既知是已。<a id="a-4M"></a>舍彼随眠。<a id="a-4N"></a>由舍此故。<a id="a-4O"></a>所余随眠。<a id="a-4P"></a>及余因此所有诸缠。<a id="a-4Q"></a>毕竟无执。<a id="a-4R"></a>于外道处各别见趣广施设者。<a id="a-4S"></a>谓执世间若常无常。<a id="a-4T"></a>广说乃至。<a id="a-4U"></a>如来灭后非有非无于中。<a id="a-4V"></a>一类外道弟子。<a id="a-4W"></a>为性迟钝。<a id="a-4X"></a>如如自师。<a id="a-4Y"></a>或他教导。<a id="a-4Z"></a>如是如是。<a id="a-4a"></a>不审思量。<a id="a-4b"></a>取执坚着唯此谛实余皆愚妄。<a id="a-4c"></a>彼于一切各别见趣。<a id="a-4d"></a>悉皆忍受。<a id="a-4e"></a>是名第一由忍见依。<a id="a-4f"></a>复有一类外道弟子。<a id="a-4g"></a>性是中根而非迟钝。<a id="a-4h"></a>不能自然于法猛利推寻观察。<a id="a-4i"></a>亦不随言便生信解。<a id="a-4j"></a>而于展转相违见趣。<a id="a-4k"></a>随喜乐一。<a id="a-4l"></a>彼于一类见趣忍受。<a id="a-4m"></a>于余一类而不忍受。<a id="a-4n"></a>是名第二由忍见依。<a id="a-4o"></a>复有一类外道弟子。<a id="a-4p"></a>性是利根。<a id="a-4q"></a>彼能自然于法猛利推寻观察。<a id="a-4r"></a>由诸见趣恶施设故。<a id="a-4s"></a>彼见一切皆不应理。<a id="a-4t"></a>见已一切都不喜乐。<a id="a-4u"></a>由是因缘。<a id="a-4v"></a>于诸见趣皆不忍受。<a id="a-4w"></a>此复有二补特伽罗。<a id="a-4x"></a>一邪见行。<a id="a-4y"></a>性无堪能无求解意。<a id="a-4z"></a>二正见行。<a id="a-50"></a>性有堪能有求解意。<a id="a-51"></a>此中第一一切不忍补特伽罗。<a id="a-52"></a>即由如是非理比量。<a id="a-53"></a>于善说法毗柰耶中。<a id="a-54"></a>不审思量。<a id="a-55"></a>执为非理。<a id="a-56"></a>诽谤贤圣。<a id="a-57"></a>起无有见。<a id="a-58"></a>又于一切各别见趣。<a id="a-59"></a>皆不忍受。<a id="a-5A"></a>方便令彼无所依仗。<a id="a-5B"></a>亦令灭坏无所宗承。<a id="a-5C"></a>而妄分别计度。<a id="a-5D"></a>显示无所依仗所引见趣。<a id="a-5E"></a>常与一切各别见者。<a id="a-5F"></a>共兴违诤。<a id="a-5G"></a>互相恼害。<a id="a-5H"></a>是名第三由忍见依。<a id="a-5I"></a>此中第二一切不忍补特伽罗。<a id="a-5J"></a>于前一切不忍者。<a id="a-5K"></a>见亦不喜乐。<a id="a-5L"></a>住求解心。<a id="a-5M"></a>往诣他所谓善说法毗柰耶中佛。<a id="a-5N"></a>佛弟子。<a id="a-5O"></a>如实显已言。<a id="a-5P"></a>我一切皆不忍受。<a id="a-5Q"></a>佛佛弟子。<a id="a-5R"></a>了知彼人有求解意。<a id="a-5S"></a>觉慧猛利具堪任性。<a id="a-5T"></a>即以其心念彼心已。<a id="a-5U"></a>遂依于前补特伽罗而反诘曰。<a id="a-5V"></a>汝即于此都不忍见亦不忍耶。<a id="a-5W"></a>彼便如实唯然而答。<a id="a-5X"></a>如来遂举此正法中诸弟子众。<a id="a-5Y"></a>赞励于彼告言。<a id="a-5Z"></a>汝与多人相似。<a id="a-5a"></a>我等一切于诸见趣。<a id="a-5b"></a>并不忍见皆不忍受。<a id="a-5c"></a>汝若尔者如此人。<a id="a-5d"></a>众缠与随眠一切见依。<a id="a-5e"></a>皆永断故。<a id="a-5f"></a>于当来世诸见杂染无所堪能。<a id="a-5g"></a>汝今与彼竟无差别。<a id="a-5h"></a>如是辈流极为鲜少。<a id="a-5i"></a>汝于此少。<a id="a-5j"></a>转更为少。<a id="a-5k"></a>若于一切缠及随眠。<a id="a-5l"></a>都不忍见能永断者。<a id="a-5m"></a>彼于一切毕竟无执。<a id="a-5n"></a>如是如来。<a id="a-5o"></a>如来弟子。<a id="a-5p"></a>方便令彼外道弟子于正智见发生希欲。<a id="a-5q"></a>窃作是念。<a id="a-5r"></a>我竟不知如来弟子能断如是缠及随眠。<a id="a-5s"></a>如来知彼于正智见生希欲已。<a id="a-5t"></a>更复策发彼希欲心。<a id="a-5u"></a>其遂承受。<a id="a-5v"></a>如来为欲令彼依止思择修习二对治力。<a id="a-5w"></a>永断一切缠及随眠。<a id="a-5x"></a>宣说法要。<a id="a-5y"></a>令其获得无倒智见。<a id="a-5z"></a>如余安住此正法者。<a id="a-60"></a>能舍一切缠及随眠。<a id="a-61"></a>所谓思择彼诸见依。<a id="a-62"></a>能令展转互相乖背。<a id="a-63"></a>由是因缘。<a id="a-64"></a>违诤恼害。<a id="a-65"></a>能引自他一切无义。<a id="a-66"></a>诸圣弟子于彼一切。<a id="a-67"></a>皆无执取。<a id="a-68"></a>设有来问。<a id="a-69"></a>亦不记别。<a id="a-6A"></a>观察如是诸过患已。<a id="a-6B"></a>依思择力舍离诸缠。<a id="a-6C"></a>由此因缘。<a id="a-6D"></a>于彼见依能永捐弃。<a id="a-6E"></a>于余见依由正见故。<a id="a-6F"></a>亦令无有。<a id="a-6G"></a>如是为欲永断诸缠拔随眠故。<a id="a-6H"></a>修循身念。<a id="a-6I"></a>于有色身观无常性。<a id="a-6J"></a>于身染着净修其心。<a id="a-6K"></a>于随自身诸受分位。<a id="a-6L"></a>由无常门观无常性。<a id="a-6M"></a>如实了知诸名色故。<a id="a-6N"></a>便于诸漏心得解脱。<a id="a-6O"></a>观身坏已当来诸受皆悉断灭。<a id="a-6P"></a>又于其身住当坏想。<a id="a-6Q"></a>乃至命在常能领受离系诸受。<a id="a-6R"></a>如是名为依修习力舍离随眠。<a id="a-6S"></a>当知此中。<a id="a-6T"></a>贪恚痴等。<a id="a-6U"></a>令当来世生等诸苦和合系缚。<a id="a-6V"></a>亦令现法起业杂染。<a id="a-6W"></a>亦令欣求未来染事。<a id="a-6X"></a>执取过去已所舍事。<a id="a-6Y"></a>耽着现在正现前事。<a id="a-6Z"></a>意佷名违。<a id="a-6a"></a>言佷名诤。<a id="a-6b"></a>由三损恼。<a id="a-6c"></a>说名为害。<a id="a-6d"></a>观无常等。<a id="a-6e"></a>如声闻地已说其相。</p>
  <p id="a6f">复次不净慈悲修所对治欲贪恚害未永断故。<a id="a-6g"></a>诸依止中彼品粗重。<a id="a-6h"></a>犹如种子能生彼故。<a id="a-6i"></a>如其所应说名欲贪及恚害界。<a id="a-6j"></a>由有此故。<a id="a-6k"></a>顺欲恚害境现前时。<a id="a-6l"></a>依不如理作意思惟。<a id="a-6m"></a>于三种境。<a id="a-6n"></a>能取非理相好想生。<a id="a-6o"></a>此想生已由坚执故。<a id="a-6p"></a>当知发起二种过患。<a id="a-6q"></a>一者现法。<a id="a-6r"></a>二者后法。<a id="a-6s"></a>此中云何名为坚执。<a id="a-6t"></a>云何名为现法过患。<a id="a-6u"></a>云何名为后法过患。<a id="a-6v"></a>若由己生想增上力。<a id="a-6w"></a>如前相似欣欲分别。<a id="a-6x"></a>所有热恼寻求生起。<a id="a-6y"></a>由是因缘。<a id="a-6z"></a>名坚执想。<a id="a-70"></a>又寻求时。<a id="a-71"></a>于其三处。<a id="a-72"></a>于诸有情。<a id="a-73"></a>发起邪行。<a id="a-74"></a>由此为因。<a id="a-75"></a>或有堪能。<a id="a-76"></a>能生现法所有忧苦。<a id="a-77"></a>由此因缘。<a id="a-78"></a>说名有苦。<a id="a-79"></a>或无堪能。<a id="a-7A"></a>然即由彼现在前故。<a id="a-7B"></a>名有匮乏。<a id="a-7C"></a>又此有苦及有匮乏。<a id="a-7D"></a>用二为缘。<a id="a-7E"></a>一者用他手块刀杖及粗言等为增上缘。<a id="a-7F"></a>由是缘故。<a id="a-7G"></a>名有灾害。<a id="a-7H"></a>二者用内杂染而住为增上缘。<a id="a-7I"></a>由是缘故。<a id="a-7J"></a>名有烧恼。<a id="a-7K"></a>如是名为现法过患。<a id="a-7L"></a>即由此因于当来世生诸恶趣。<a id="a-7M"></a>如是名为后法过患。<a id="a-7N"></a>又若于其所受学处。<a id="a-7O"></a>有坚固执当知于彼如干苇舍。<a id="a-7P"></a>所依止中所有能依如虫。<a id="a-7Q"></a>善法由邪想火掷置其中。<a id="a-7R"></a>能焚灭故。<a id="a-7S"></a>当知即此补特伽罗所有如虫。<a id="a-7T"></a>一切善法。<a id="a-7U"></a>皆被烧害。<a id="a-7V"></a>与此相违。<a id="a-7W"></a>无坚执故。<a id="a-7X"></a>当知退失功德善法。<a id="a-7Y"></a>与此相违。<a id="a-7Z"></a>如其所应。<a id="a-7a"></a>当知出离无恚无害想等差别。<a id="a-7b"></a>又于是中闻思修慧。<a id="a-7c"></a>能令黑品无坚固执。<a id="a-7d"></a>能令白品有坚固执。<a id="a-7e"></a>若此三种妙慧有阙。<a id="a-7f"></a>能令黑品有坚固执。<a id="a-7g"></a>能令白品无坚固执。</p>
  <p id="a7h">复次如来有二甚希奇法。<a id="a-7i"></a>一者显示一切诸法皆无有我。<a id="a-7j"></a>二者显示一切有情自作他作皆无失坏。<a id="a-7k"></a>此中略有二种有情。<a id="a-7l"></a>一在家品。<a id="a-7m"></a>二出家品。<a id="a-7n"></a>在家有情。<a id="a-7o"></a>为求财宝初兴加行。<a id="a-7p"></a>名发起界。<a id="a-7q"></a>即于此中若未获得由顺精进。<a id="a-7r"></a>障碍因缘诸心勇悍即望于彼。<a id="a-7s"></a>名势力界。<a id="a-7t"></a>若已获得由蚊虻等所有灾害顺精进。<a id="a-7u"></a>障不能令转。<a id="a-7v"></a>名任持界。<a id="a-7w"></a>即此诸界从自方所至余方所。<a id="a-7x"></a>从未摈舍至已摈舍。<a id="a-7y"></a>名出离界。<a id="a-7z"></a>即彼有情为财宝故。<a id="a-80"></a>俱于二处。<a id="a-81"></a>由起无间殷重加行无缓加行。<a id="a-82"></a>名勇猛界。<a id="a-83"></a>出家有情先乐出家。<a id="a-84"></a>求出家故。<a id="a-85"></a>生决定欲。<a id="a-86"></a>名发起界。<a id="a-87"></a>依出家品。<a id="a-88"></a>于所应得广大善法。<a id="a-89"></a>无有怯劣。<a id="a-8A"></a>名势力界。<a id="a-8B"></a>种种淋漏所生众苦。<a id="a-8C"></a>发勤精进所生众苦。<a id="a-8D"></a>界相违等所生众苦。<a id="a-8E"></a>不能败坏。<a id="a-8F"></a>名任持界。<a id="a-8G"></a>若于下劣不生喜足。<a id="a-8H"></a>名出离界。<a id="a-8I"></a>乃至命在常修无间殷重加行。<a id="a-8J"></a>名勇猛界。<a id="a-8K"></a>如是一切应当了知。<a id="a-8L"></a>谓彼诸界及尽所有诸品类界。</p>
  <p id="a8M">复次于诸界中。<a id="a-8N"></a>略有二种界差别性。<a id="a-8O"></a>云何为二。<a id="a-8P"></a>一者他类差别性。<a id="a-8Q"></a>二者自类差别性。<a id="a-8R"></a>他类差别性者。<a id="a-8S"></a>谓眼界异。<a id="a-8T"></a>色界异。<a id="a-8U"></a>眼识界异。<a id="a-8V"></a>如是乃至。<a id="a-8W"></a>意识界异。<a id="a-8X"></a>自类差别性者。<a id="a-8Y"></a>谓即彼界或顺苦受。<a id="a-8Z"></a>或顺乐受。<a id="a-8a"></a>或顺不苦不乐受。<a id="a-8b"></a>由是为缘。<a id="a-8c"></a>能生三受。</p>
  <p id="a8d">复次由四因缘。<a id="a-8e"></a>当知建立三种三界二出离界。<a id="a-8f"></a>云何为四。<a id="a-8g"></a>一者外不出离而出离故。<a id="a-8h"></a>二者内不出离而出离故。<a id="a-8i"></a>三者非毕竟出离而出离故。<a id="a-8j"></a>四者无增上慢故。<a id="a-8k"></a>当知此中。<a id="a-8l"></a>用外五妙欲贪为缘建立欲界。<a id="a-8m"></a>即由此界出离义故。<a id="a-8n"></a>建立色界最初静虑。<a id="a-8o"></a>由寻喜乐出离义故。<a id="a-8p"></a>建立此上三种静虑。<a id="a-8q"></a>由色有对种种性想出离义故。<a id="a-8r"></a>建立空无边处所摄无色界。<a id="a-8s"></a>由空识无所有想出离义故。<a id="a-8t"></a>建立此上所摄无色界。<a id="a-8u"></a>如是外处不出离出离义故。<a id="a-8v"></a>当知建立三界差别。<a id="a-8w"></a>又色界中具足六处。<a id="a-8x"></a>内处圆满。<a id="a-8y"></a>无色界中五有色处皆已超越。<a id="a-8z"></a>唯余意处。<a id="a-90"></a>于灭界中一切六处皆已超越。<a id="a-91"></a>如是内处不出离出离义故。<a id="a-92"></a>当知建立余三种界。<a id="a-93"></a>又色界中非是毕竟出离。<a id="a-94"></a>欲界无色界中望于色界。<a id="a-95"></a>当知亦尔。<a id="a-96"></a>若诸有为皆悉寂灭。<a id="a-97"></a>当知是名毕竟出离。<a id="a-98"></a>如是非毕竟出离出离义故。<a id="a-99"></a>当知建立三界差别。<a id="a-9A"></a>无增上慢者。<a id="a-9B"></a>谓由遍知当知建立五种六种诸出离界。<a id="a-9C"></a>如三摩呬多地已办其相。</p>
  <p id="a9D">复次若诸苾刍。<a id="a-9E"></a>专乐寂静勤修止观。<a id="a-9F"></a>略由五相。<a id="a-9G"></a>当知其心名得解脱。<a id="a-9H"></a>一者奢摩他熏修其心。<a id="a-9I"></a>依毗钵舍那解脱奢摩他品诸随烦恼。<a id="a-9J"></a>二者毗钵舍那熏修其心。<a id="a-9K"></a>依奢摩他解脱毗钵舍那品诸随烦恼。<a id="a-9L"></a>三者二种等运离心随惑。<a id="a-9M"></a>解脱一切见道所断所有诸行。<a id="a-9N"></a>四者即由此故解脱一切修道所断所有诸行。<a id="a-9O"></a>住有余依般涅槃界。<a id="a-9P"></a>五者解脱一切苦依诸行。<a id="a-9Q"></a>住无余依般涅槃界。<a id="a-9R"></a>于善说法毗柰耶中。<a id="a-9S"></a>略有二种师及弟子甚希奇法。<a id="a-9T"></a>一平等见随起言说。<a id="a-9U"></a>二最胜见随起言说。<a id="a-9V"></a>如是二种。<a id="a-9W"></a>外道法中都不可得。<a id="a-9X"></a>所作差别故。<a id="a-9Y"></a>远离涅槃故。</p>
  <p id="a9Z">复次世间愚夫略有二种愚夫之相一乐习行能引自他无义利行。<a id="a-9a"></a>二于四处不得善巧。<a id="a-9b"></a>当知能引无义利行有四种相。<a id="a-9c"></a>云何为四。<a id="a-9d"></a>谓能生起四种苦故。<a id="a-9e"></a>一他差别苦。<a id="a-9f"></a>二内差别苦。<a id="a-9g"></a>三时差别苦。<a id="a-9h"></a>四身差别苦。<a id="a-9i"></a>他差别苦者。<a id="a-9j"></a>或有疫厉谓非人作。<a id="a-9k"></a>或有灾害。<a id="a-9l"></a>谓人所作。<a id="a-9m"></a>或有已遭。<a id="a-9n"></a>或恐当遭于所未遭而生怖畏。<a id="a-9o"></a>如是名为由他增上所生众苦。<a id="a-9p"></a>内差别苦者。<a id="a-9q"></a>谓界相违疾病因缘。<a id="a-9r"></a>名为灾患。<a id="a-9s"></a>所爱变坏所欲匮乏生染恼心。<a id="a-9t"></a>名为扰恼。<a id="a-9u"></a>如是名为由内增上所生众苦。<a id="a-9v"></a>此复如前应知。<a id="a-9w"></a>或有已所遭苦。<a id="a-9x"></a>或恐当遭生怖畏苦。<a id="a-9y"></a>时差别苦者。<a id="a-9z"></a>谓即如是诸品类苦过去已有。<a id="a-A0"></a>未来当有。<a id="a-A1"></a>现在今有。<a id="a-A2"></a>如是总名时差别苦。<a id="a-A3"></a>身差别苦者。<a id="a-A4"></a>谓自习行邪行为因。<a id="a-A5"></a>能令己苦。<a id="a-A6"></a>由是因缘。<a id="a-A7"></a>他虽正行亦能令苦。<a id="a-A8"></a>如是名为身差别苦。<a id="a-A9"></a>当知此中前三名。<a id="a-AA"></a>为唯能引自无义利行。<a id="a-AB"></a>从一名为亦能引他无义利行。<a id="a-AC"></a>云何四处不得善巧。<a id="a-AD"></a>谓于诸界诸处缘起处非处中。<a id="a-AE"></a>皆不了达。<a id="a-AF"></a>与上相违。<a id="a-AG"></a>当知即是聪慧二相。<a id="a-AH"></a>又由无色意处所依所缘自类流转差别。<a id="a-AI"></a>当知建立有十八界。<a id="a-AJ"></a>由五色处。<a id="a-AK"></a>安立运转驱役所依体性差别。<a id="a-AL"></a>当知建立有余六界。<a id="a-AM"></a>安立所依体性差别。<a id="a-AN"></a>谓地等四。<a id="a-AO"></a>运转所依体性差别。<a id="a-AP"></a>即是空界。<a id="a-AQ"></a>驱役所依体性差别。<a id="a-AR"></a>即是识界。<a id="a-AS"></a>由染净品想及寻思所依义故。<a id="a-AT"></a>当知建立有余六界。<a id="a-AU"></a>谓欲恚害并彼对治。<a id="a-AV"></a>贪嗔痴缚所依义故。<a id="a-AW"></a>当知建立有余六界谓苦乐忧喜舍无明。<a id="a-AX"></a>若有非理作意思惟。<a id="a-AY"></a>即便生起邪想寻思。<a id="a-AZ"></a>若有如理作意思惟。<a id="a-Aa"></a>即便生起正想寻思。<a id="a-Ab"></a>又由三界染净二品遍行义故。<a id="a-Ac"></a>当知建立有余四界。<a id="a-Ad"></a>谓名所摄受等四蕴。<a id="a-Ae"></a>又由所染所净清净即此不净。<a id="a-Af"></a>清净增上如前所说。<a id="a-Ag"></a>外不出离。<a id="a-Ah"></a>出离义故。<a id="a-Ai"></a>当知建立有余三界。<a id="a-Aj"></a>谓欲界色界无色界。<a id="a-Ak"></a>如前所说。<a id="a-Al"></a>内不出离。<a id="a-Am"></a>出离义故。<a id="a-An"></a>当知建立有余三界。<a id="a-Ao"></a>谓色界无色界灭界。<a id="a-Ap"></a>又即由此内外二事出离增上。<a id="a-Aq"></a>听闻正法或不正法。<a id="a-Ar"></a>如理思惟。<a id="a-As"></a>或不如理思惟。<a id="a-At"></a>依处三种言事差别义故。<a id="a-Au"></a>当知建立有余三界。<a id="a-Av"></a>谓过去界未来界现在界。<a id="a-Aw"></a>又由所知诸苦烦恼多中少义。<a id="a-Ax"></a>当知建立有余三界。<a id="a-Ay"></a>谓劣界中界妙界。<a id="a-Az"></a>若有上苦及上烦恼。<a id="a-B0"></a>是名劣界。<a id="a-B1"></a>若有中苦及中烦恼。<a id="a-B2"></a>是名中界。<a id="a-B3"></a>若有少苦及少烦恼。<a id="a-B4"></a>是名妙界。<a id="a-B5"></a>如是遍知劣中妙界。<a id="a-B6"></a>又由远离此因缘义。<a id="a-B7"></a>及由修习此对治义。<a id="a-B8"></a>当知建立有余三界。<a id="a-B9"></a>谓善界不善界无记界。<a id="a-BA"></a>又由修善清净差别缺缚义故。<a id="a-BB"></a>无缚义故。<a id="a-BC"></a>具缚义故。<a id="a-BD"></a>当知建立有余三界。<a id="a-BE"></a>谓学界无学界非学非无学界。<a id="a-BF"></a>又即由彼有学无学与诸愚夫。<a id="a-BG"></a>若共不共世出世法成就义故。<a id="a-BH"></a>当知建立有余二界。<a id="a-BI"></a>谓有漏界无漏界。<a id="a-BJ"></a>又即由彼世出世间若常无常有上无上差别义故。<a id="a-BK"></a>当知建立有余二界。<a id="a-BL"></a>谓有为界无为界。<a id="a-BM"></a>一切皆为趣向涅槃。<a id="a-BN"></a>悉以涅槃为其后际。<a id="a-BO"></a>熟修梵行。<a id="a-BP"></a>是故过此无复立界。<a id="a-BQ"></a>诸处缘起及处非处所有善巧。<a id="a-BR"></a>如声闻地已辨其相。<a id="a-BS"></a>又若略说处及非处善巧相者。<a id="a-BT"></a>谓或依止趣五趣行。<a id="a-BU"></a>或复依止趣涅槃行。<a id="a-BV"></a>此一切行略有三种。<a id="a-BW"></a>谓劣中胜。<a id="a-BX"></a>趣恶趣行说名为劣。<a id="a-BY"></a>趣善趣行说名为中。<a id="a-BZ"></a>趣涅槃行说名为胜。<a id="a-Ba"></a>所以者何。<a id="a-Bb"></a>趣善趣行此最为极。<a id="a-Bc"></a>更无余行。<a id="a-Bd"></a>唯此能感所有世间最极圆满。<a id="a-Be"></a>谓能感得转轮王身。<a id="a-Bf"></a>或帝释身。<a id="a-Bg"></a>或魔罗身。<a id="a-Bh"></a>或大梵身。<a id="a-Bi"></a>彼无第二。<a id="a-Bj"></a>更无有余补特伽罗或男或女与其等者。<a id="a-Bk"></a>趣涅槃行当知能证一切有情最胜法性。<a id="a-Bl"></a>谓声闻菩提。<a id="a-Bm"></a>独觉菩提。<a id="a-Bn"></a>无上菩提。<a id="a-Bo"></a>诸佛如来于彼一切最为殊胜。<a id="a-Bp"></a>一切三千大千世界补特伽罗无与等者。<a id="a-Bq"></a>又余所有安住菩提劣功德者。<a id="a-Br"></a>于诸世间得增上位尚为殊胜。<a id="a-Bs"></a>何况如来。<a id="a-Bt"></a>彼复云何。<a id="a-Bu"></a>谓于是处正见具足补特伽罗。<a id="a-Bv"></a>不能现行。<a id="a-Bw"></a>诸异生类堪任现行。<a id="a-Bx"></a>当知一切如经广说。</p>
  <p id="aBy">复次嗢拖南曰。</p>
  <p id="aBz">自性与因缘　　见染数取越</p>
  <p id="aC0">转差别道理　　寂静后观察</p>
  <p id="aC1">诸受自性应当了知。<a id="a-C2"></a>诸受因缘应当了知。<a id="a-C3"></a>于受正见应当了知。<a id="a-C4"></a>于受杂染应当了知。<a id="a-C5"></a>于能受受补特伽罗思择不思择二力差别。<a id="a-C6"></a>应当了知。<a id="a-C7"></a>如是于受解脱。<a id="a-C8"></a>不解脱流转品别。<a id="a-C9"></a>应当了知。<a id="a-CA"></a>诸有所受皆苦道理。<a id="a-CB"></a>应当了知。<a id="a-CC"></a>诸受寂静止息差别。<a id="a-CD"></a>应当了知。<a id="a-CE"></a>于受观察一切受相。<a id="a-CF"></a>应当了知。<a id="a-CG"></a>略说三受。<a id="a-CH"></a>是受自性。</p>
  <p id="aCI">三品类触是受因缘。<a id="a-CJ"></a>又诸乐受变坏法故。<a id="a-CK"></a>贪依处故。<a id="a-CL"></a>贪是当来众苦因故。<a id="a-CM"></a>由此应观乐受为苦。<a id="a-CN"></a>若诸苦受现在前时。<a id="a-CO"></a>恼害性故。<a id="a-CP"></a>如中毒箭而未得拔。<a id="a-CQ"></a>由此应观苦受如箭。<a id="a-CR"></a>非苦乐受已灭坏者。<a id="a-CS"></a>是无常故。<a id="a-CT"></a>正现前者。<a id="a-CU"></a>是灭法故。<a id="a-CV"></a>于二更续能随顺故。<a id="a-CW"></a>由此应观。<a id="a-CX"></a>非苦乐受性是无常性是灭法。</p>
  <p id="aCY">如是于受所生正见。<a id="a-CZ"></a>能随悟入诸有所受皆悉是苦。</p>
  <p id="aCa">于乐受中有贪随眠。<a id="a-Cb"></a>于苦受中有嗔随眠。<a id="a-Cc"></a>于非苦乐无明随眠。<a id="a-Cd"></a>是名于受所起杂染。<a id="a-Ce"></a>难于乐等所有诸受现前分位。<a id="a-Cf"></a>一切未断烦恼随眠之所随眠。<a id="a-Cg"></a>然由缘彼各别所行诸缠。<a id="a-Ch"></a>生起此后睡眠烦恼随缚。<a id="a-Ci"></a>即名于彼相续随眠。<a id="a-Cj"></a>为欲永害诸随眠故。<a id="a-Ck"></a>熟修梵行。<a id="a-Cl"></a>非唯为遣诸缠因缘。</p>
  <p id="aCm">无思择力补特伽罗。<a id="a-Cn"></a>受苦受时心极忧悴。<a id="a-Co"></a>即此苦受若身若心现前领纳。<a id="a-Cp"></a>所余乐受非苦乐受。<a id="a-Cq"></a>由未断故。<a id="a-Cr"></a>而说相应。<a id="a-Cs"></a>是故名为现见圆满冥闇受坑难得其底。<a id="a-Ct"></a>有思择力补特伽罗。<a id="a-Cu"></a>应知一切与上相违。</p>
  <p id="aCv">又于诸受心未解脱补特伽罗。<a id="a-Cw"></a>但于苦受圆满领纳。<a id="a-Cx"></a>犹如一人中二毒箭。<a id="a-Cy"></a>二毒箭者即喻三受。<a id="a-Cz"></a>或染心领纳。<a id="a-D0"></a>谓由贪嗔痴。<a id="a-D1"></a>或相应领纳。<a id="a-D2"></a>谓由生等苦。<a id="a-D3"></a>如是彼由现法所有上品苦故。<a id="a-D4"></a>及由现法诸杂染故。<a id="a-D5"></a>亦由后法所有苦故。<a id="a-D6"></a>由是诸处受其染恼。<a id="a-D7"></a>心解脱者。<a id="a-D8"></a>应知一切与上相违。<a id="a-D9"></a>此差别者。<a id="a-DA"></a>具领三受。<a id="a-DB"></a>又若有受于依止中生已破坏消散不住。<a id="a-DC"></a>速归迁谢不经多时。<a id="a-DD"></a>相似相续而流转者。<a id="a-DE"></a>应观此受犹若旋风。<a id="a-DF"></a>若有诸受少时经停相似相续不速变坏而流转者。<a id="a-DG"></a>应观此受如客舍中羁旅色类。<a id="a-DH"></a>又彼诸受自性所依染净品别。<a id="a-DI"></a>当知名受品类差别。<a id="a-DJ"></a>有味受者诸世间受。<a id="a-DK"></a>无味受者诸出世受。<a id="a-DL"></a>依耽嗜受者于妙五欲诸染污受。<a id="a-DM"></a>依出离受者。<a id="a-DN"></a>即是一切出离远离所生诸善定不定地俱行诸受。</p>
  <p id="aDO">又诸苦受一切众生现知是苦。<a id="a-DP"></a>不假成立。<a id="a-DQ"></a>所余二受。<a id="a-DR"></a>由二因缘。<a id="a-DS"></a>应知是苦。<a id="a-DT"></a>非苦乐受。<a id="a-DU"></a>及能随顺此受诸行。<a id="a-DV"></a>由无常故。<a id="a-DW"></a>应知是苦。<a id="a-DX"></a>所有乐受。<a id="a-DY"></a>及能随顺此受诸行。<a id="a-DZ"></a>变坏法故。<a id="a-Da"></a>应知是苦。<a id="a-Db"></a>由此道理。<a id="a-Dc"></a>当知诸受皆悉是苦。</p>
  <p id="aDd">又彼诸受应知略有三种寂静。<a id="a-De"></a>一由依止上定地故。<a id="a-Df"></a>下地诸受皆得寂静。<a id="a-Dg"></a>二由暂时不现行故。<a id="a-Dh"></a>而得寂静。<a id="a-Di"></a>三由当来究竟不转。<a id="a-Dj"></a>而得寂静。<a id="a-Dk"></a>当知此中暂时不行。<a id="a-Dl"></a>名为寂静。<a id="a-Dm"></a>令其究竟成不行法。<a id="a-Dn"></a>名为止息。<a id="a-Do"></a>乐言论者。<a id="a-Dp"></a>广生言论。<a id="a-Dq"></a>染污乐欲展转发起种种论。<a id="a-Dr"></a>说名为语言。<a id="a-Ds"></a>即此语言若正证入初静虑定。<a id="a-Dt"></a>即便寂静。<a id="a-Du"></a>又粗寻伺能发语言。<a id="a-Dv"></a>诸未得定。<a id="a-Dw"></a>或有已得还从定起能发语言。<a id="a-Dx"></a>非正在定。<a id="a-Dy"></a>正在定者。<a id="a-Dz"></a>虽有微细寻伺随转。<a id="a-E0"></a>而不能发所有语言。<a id="a-E1"></a>是故此位说名一切语言寂静。<a id="a-E2"></a>是名第二义门差别。<a id="a-E3"></a>又瑜伽师。<a id="a-E4"></a>于贪嗔痴深见过患。<a id="a-E5"></a>安住领纳贪嗔痴等离系诸受。<a id="a-E6"></a>数数遍知数数断灭贪嗔痴等故。<a id="a-E7"></a>说其心于贪嗔痴离染解脱。</p>
  <p id="aE8">又由七行。<a id="a-E9"></a>于诸受中观受七相。<a id="a-EA"></a>谓观诸受自性故。<a id="a-EB"></a>现在流转还灭因缘故。<a id="a-EC"></a>当来流转因缘故。<a id="a-ED"></a>当来还灭因缘故。<a id="a-EE"></a>杂染因缘故。<a id="a-EF"></a>清净因缘故。<a id="a-EG"></a>及清净故。</p>
  <p id="aEH">复次嗢拖南曰。</p>
  <p id="aEI">受生起劣等　　诸受相差别</p>
  <p id="aEJ">见等为最胜　　知差别问记</p>
  <p id="aEK">一切有情应断诸受。<a id="a-EL"></a>略由三缘而得生起。<a id="a-EM"></a>一者欲缘。<a id="a-EN"></a>谓于未来世。<a id="a-EO"></a>二者寻缘。<a id="a-EP"></a>谓于过去世。<a id="a-EQ"></a>三者触缘。<a id="a-ER"></a>谓于现在世现前境界。<a id="a-ES"></a>云何名为一切有情。<a id="a-ET"></a>谓有情众略有八种。<a id="a-EU"></a>一在家众。<a id="a-EV"></a>二出家众。<a id="a-EW"></a>三于诸欲未离贪众。<a id="a-EX"></a>四于诸欲已离贪众。<a id="a-EY"></a>五于初静虑未离贪众。<a id="a-EZ"></a>六于初静虑已离贪众。<a id="a-Ea"></a>七从此已上乃至非想非非想处未得离贪诸外道众能入世间定。<a id="a-Eb"></a>具足于邪见乃至邪解脱智者。<a id="a-Ec"></a>八住内法众能入世间定。<a id="a-Ed"></a>具足于正见乃至正解脱智者。<a id="a-Ee"></a>及住内法众能入出世定者。<a id="a-Ef"></a>由此八众依能领纳诸受遍知。<a id="a-Eg"></a>应知普摄诸有情众。<a id="a-Eh"></a>又在家众或出家众于诸欲中未离贪者。<a id="a-Ei"></a>由三因缘。<a id="a-Ej"></a>诸染污受而得生起。<a id="a-Ek"></a>一由染着力。<a id="a-El"></a>二由作意力。<a id="a-Em"></a>三由境界力。<a id="a-En"></a>当知此中诸在家者。<a id="a-Eo"></a>追求诸欲。<a id="a-Ep"></a>为受用故。<a id="a-Eq"></a>发生欲乐。<a id="a-Er"></a>由染着力。<a id="a-Es"></a>即此非理思惟先时曾所领受。<a id="a-Et"></a>由作意力。<a id="a-Eu"></a>于现前境现在受用。<a id="a-Ev"></a>由境界力。<a id="a-Ew"></a>应知如是补特伽罗欲寻触缘。<a id="a-Ex"></a>由现行故。<a id="a-Ey"></a>皆不寂静。<a id="a-Ez"></a>以此为缘发生三受。<a id="a-F0"></a>又由最初染污欲寻触现行故。<a id="a-F1"></a>领纳彼缘所生诸受。<a id="a-F2"></a>若彼生已染着不舍。<a id="a-F3"></a>亦不除遣。<a id="a-F4"></a>如是彼受长时相续随转不绝不得寂静。<a id="a-F5"></a>不寂静缘长时相续领纳诸受。<a id="a-F6"></a>又彼欲等由其最初长时相续恒现行故。<a id="a-F7"></a>彼缘彼品所有烦恼堕在相续未永断故。<a id="a-F8"></a>即说名为不寂静缘。<a id="a-F9"></a>是名第二义门差别。<a id="a-FA"></a>若诸出家未离贪者。<a id="a-FB"></a>由于诸欲能弃舍故。<a id="a-FC"></a>其染着力所摄受欲。<a id="a-FD"></a>虽得寂静。<a id="a-FE"></a>作意境界力所摄受若寻若触而未寂静。<a id="a-FF"></a>由是因缘。<a id="a-FG"></a>彼于独处于寻对治。<a id="a-FH"></a>未善修故。<a id="a-FI"></a>一切离欲皆未作故。<a id="a-FJ"></a>于曾受境。<a id="a-FK"></a>非理作意。<a id="a-FL"></a>寻思现行。<a id="a-FM"></a>于诸胜妙现前境界。<a id="a-FN"></a>有触现行。<a id="a-FO"></a>若于寻思深见过失。<a id="a-FP"></a>于彼对治已善修故。<a id="a-FQ"></a>一切离欲未尽作故。<a id="a-FR"></a>欲如前说。<a id="a-FS"></a>已得寂静。<a id="a-FT"></a>由是因缘。<a id="a-FU"></a>寻亦寂静。<a id="a-FV"></a>唯触独一未得寂静。<a id="a-FW"></a>若胜妙境现在前时。<a id="a-FX"></a>诸染污触便复生起。<a id="a-FY"></a>若于诸欲已离贪者。<a id="a-FZ"></a>当知一切皆得寂静。<a id="a-Fa"></a>是名一种义门差别。<a id="a-Fb"></a>复有一类。<a id="a-Fc"></a>于诸欲中未离贪者。<a id="a-Fd"></a>由于诸欲所有贪欲未永断故。<a id="a-Fe"></a>诸寻染触未永断故。<a id="a-Ff"></a>由是一切皆未寂静。<a id="a-Fg"></a>若于诸欲贪欲。<a id="a-Fh"></a>已断证初静虑。<a id="a-Fi"></a>欲已寂静。<a id="a-Fj"></a>寻未寂静。<a id="a-Fk"></a>于初静虑已离贪者。<a id="a-Fl"></a>乃至非想非非想处未离贪者。<a id="a-Fm"></a>二已寂静触未寂静。<a id="a-Fn"></a>超过有顶一切寂静。<a id="a-Fo"></a>是名第二义门差别。<a id="a-Fp"></a>若诸外道能入世间定。<a id="a-Fq"></a>具足于邪见乃至邪解脱智者。<a id="a-Fr"></a>由彼为缘生起诸受。<a id="a-Fs"></a>于彼染着。<a id="a-Ft"></a>又由彼品烦恼随缚。<a id="a-Fu"></a>即由如是不寂静缘。<a id="a-Fv"></a>诸受生起。<a id="a-Fw"></a>若住内法能入世间定。<a id="a-Fx"></a>具足于正见乃至正解脱智者。<a id="a-Fy"></a>由彼为缘。<a id="a-Fz"></a>生起诸受。<a id="a-G0"></a>于彼染着。<a id="a-G1"></a>又由彼品烦恼随缚。<a id="a-G2"></a>即由如是不寂静缘。<a id="a-G3"></a>诸受生起。<a id="a-G4"></a>又住内法。<a id="a-G5"></a>能入出世定者。<a id="a-G6"></a>若依向道转。<a id="a-G7"></a>自事未究竟。<a id="a-G8"></a>所有诸欲未得为得。<a id="a-G9"></a>未证为证。<a id="a-GA"></a>未触为触。<a id="a-GB"></a>作是希望。<a id="a-GC"></a>我于是处何时当得。<a id="a-GD"></a>广说如前。<a id="a-GE"></a>彼未寂静。<a id="a-GF"></a>由是为缘。<a id="a-GG"></a>彼于尔时诸受生起。<a id="a-GH"></a>若于自事已得究竟彼欲寂静。<a id="a-GI"></a>由寂静缘。<a id="a-GJ"></a>便有第一寂静无上诸受生起。<a id="a-GK"></a>彼于一切所有诸受出离方便。<a id="a-GL"></a>如实了知。<a id="a-GM"></a>是故如前于第一义诸沙门中。<a id="a-GN"></a>许为沙门。<a id="a-GO"></a>诸梵志中许为梵志。<a id="a-GP"></a>若不了知。<a id="a-GQ"></a>于彼一切皆不忍许。<a id="a-GR"></a>当知此中一切诸受无有差别。<a id="a-GS"></a>皆触为缘。<a id="a-GT"></a>又即此缘欲。<a id="a-GU"></a>亦为缘寻。<a id="a-GV"></a>亦为缘境界。<a id="a-GW"></a>愚痴所摄无明亦为其缘。<a id="a-GX"></a>如是一切不正思惟。<a id="a-GY"></a>及堕相续彼品烦恼以为其集。<a id="a-GZ"></a>由此灭故。<a id="a-Ga"></a>彼亦随灭。<a id="a-Gb"></a>正见等道当知说名能趣灭行。</p>
  <p id="aGc">复次于远离喜身作证住诸圣弟子。<a id="a-Gd"></a>能断五法。<a id="a-Ge"></a>能修五法。<a id="a-Gf"></a>令得圆满。<a id="a-Gg"></a>应知如前三摩呬多地广办其相。<a id="a-Gh"></a>又喜乐舍劣中胜品。<a id="a-Gi"></a>谓在欲界及四静虑。<a id="a-Gj"></a>如其所应。<a id="a-Gk"></a>当知其相。<a id="a-Gl"></a>又在第四静虑地。<a id="a-Gm"></a>舍一切过患。<a id="a-Gn"></a>皆远离故。<a id="a-Go"></a>名善清净。<a id="a-Gp"></a>若此上舍复可立为胜无爱味。</p>
  <p id="aGq">复次由十种相。<a id="a-Gr"></a>当知诸受所有差别。<a id="a-Gs"></a>一胜义差别。<a id="a-Gt"></a>二流转所依差别。<a id="a-Gu"></a>三自相差别。<a id="a-Gv"></a>四尽所有性差别。<a id="a-Gw"></a>五自相品类差别。<a id="a-Gx"></a>六流转门差别。<a id="a-Gy"></a>七杂染门差别。<a id="a-Gz"></a>八所治能治差别。<a id="a-H0"></a>九时差别。<a id="a-H1"></a>十刹那展转生起差别。<a id="a-H2"></a>此中或有无开觉者。<a id="a-H3"></a>作如是言。<a id="a-H4"></a>受唯有二。<a id="a-H5"></a>一苦。<a id="a-H6"></a>二乐。<a id="a-H7"></a>虽复说有不苦不乐。<a id="a-H8"></a>然唯苦乐。<a id="a-H9"></a>无性所显。<a id="a-HA"></a>是故世尊。<a id="a-HB"></a>即依如是苦乐寂静。<a id="a-HC"></a>假设为有。<a id="a-HD"></a>世尊为欲开晓彼故。<a id="a-HE"></a>说如是言。<a id="a-HF"></a>乐有二种。<a id="a-HG"></a>所谓欲乐及远离乐。<a id="a-HH"></a>此远离乐复有三种。<a id="a-HI"></a>一者劣乐。<a id="a-HJ"></a>二者中乐。<a id="a-HK"></a>三者胜乐。<a id="a-HL"></a>劣乐者。<a id="a-HM"></a>谓无所有处已下。<a id="a-HN"></a>中乐者。<a id="a-HO"></a>谓第一有。<a id="a-HP"></a>胜乐者。<a id="a-HQ"></a>谓想受灭。<a id="a-HR"></a>既有是理。<a id="a-HS"></a>乐受亦得说为寂静。<a id="a-HT"></a>谓在初二三静虑中。<a id="a-HU"></a>非苦乐受亦名寂静。<a id="a-HV"></a>谓在第四静虑已上乃至有顶。<a id="a-HW"></a>一切受无亦名寂静。<a id="a-HX"></a>谓在灭定。<a id="a-HY"></a>然佛世尊。<a id="a-HZ"></a>约第一义说有三种最寂静乐。<a id="a-Ha"></a>谓诸苾刍心于其贪离染解脱。<a id="a-Hb"></a>如于其贪于嗔于痴。<a id="a-Hc"></a>当知亦尔。<a id="a-Hd"></a>如是一切总为三乐。<a id="a-He"></a>一者应远离乐。<a id="a-Hf"></a>二者应修习有上住乐。<a id="a-Hg"></a>三者最极究竟解脱无上住乐。<a id="a-Hh"></a>应远离乐者。<a id="a-Hi"></a>谓诸欲乐。<a id="a-Hj"></a>应修习乐者。<a id="a-Hk"></a>谓初静虑乃至有顶诸所有乐。<a id="a-Hl"></a>有上住乐者。<a id="a-Hm"></a>谓灭尽定。<a id="a-Hn"></a>此亦名为应修习乐。<a id="a-Ho"></a>最极究竟解脱无上住乐者。<a id="a-Hp"></a>谓如前说三最胜乐。<a id="a-Hq"></a>非据受乐说。<a id="a-Hr"></a>灭尽定以为有乐。<a id="a-Hs"></a>然断受乐说名为乐。<a id="a-Ht"></a>又胜住乐与乐相似。<a id="a-Hu"></a>又即依此有乐可得说名为乐。<a id="a-Hv"></a>谓如有一。<a id="a-Hw"></a>从此定起有所领受。<a id="a-Hx"></a>作如是言。<a id="a-Hy"></a>我已多住如是如是色类最胜寂静乐住。<a id="a-Hz"></a>由依此故。<a id="a-I0"></a>说名有乐。</p>
  <p id="aI1">复次若有苾刍。<a id="a-I2"></a>依止如是色类见闻及乐想有。<a id="a-I3"></a>无间随得诸漏永尽。<a id="a-I4"></a>当知此见名最胜见。<a id="a-I5"></a>乃至此有名最胜有。<a id="a-I6"></a>从无我见。<a id="a-I7"></a>不更寻求其余胜见。<a id="a-I8"></a>谓无常见。<a id="a-I9"></a>即此无间随得漏尽。<a id="a-IA"></a>是故此见名最胜见。<a id="a-IB"></a>依止此见。<a id="a-IC"></a>复由四门。<a id="a-ID"></a>方能随得诸漏永尽。<a id="a-IE"></a>一或从他听闻正法。<a id="a-IF"></a>二或依四现法乐住。<a id="a-IG"></a>三或依止三种想定。<a id="a-IH"></a>谓从空无边处乃至无所有处。<a id="a-II"></a>四或天有或在人有。<a id="a-IJ"></a>是故此闻于其余闻。<a id="a-IK"></a>此乐于其余乐。<a id="a-IL"></a>此想于其余想。<a id="a-IM"></a>此有于其余有。<a id="a-IN"></a>说为最胜。</p>
  <p id="aIO">复次由遍了知应遍知事。<a id="a-IP"></a>于其苦谛得遍解脱。<a id="a-IQ"></a>于其集谛得胜解脱。<a id="a-IR"></a>于其灭谛能正作证。<a id="a-IS"></a>于其道谛能正修习。<a id="a-IT"></a>正于苦边能随得者。<a id="a-IU"></a>谓于苦谛得遍解脱。<a id="a-IV"></a>于诸漏尽能随得者。<a id="a-IW"></a>谓于集谛得胜解脱。<a id="a-IX"></a>应厌应离应解脱者。<a id="a-IY"></a>谓于灭谛能正作证。<a id="a-IZ"></a>于无常等随观住者。<a id="a-Ia"></a>谓于道谛能正修习。<a id="a-Ib"></a>又由十相应当了知境事差别。<a id="a-Ic"></a>一者已生诸行系属命根住因差别。<a id="a-Id"></a>二者有色无色诸行展转相依住立流转差别。<a id="a-Ie"></a>三者无色诸行无常法性入门差别。<a id="a-If"></a>四者心诸杂染依处差别。<a id="a-Ig"></a>五者一切诸行一切品类总皆是苦差别。<a id="a-Ih"></a>六者净不净业果受用门差别。<a id="a-Ii"></a>七者有喜乐识所行边际差别。<a id="a-Ij"></a>八者爱恚依处差别。<a id="a-Ik"></a>九者喜乐执藏有情生处安住边际差别。<a id="a-Il"></a>十者堕往恶趣依处边际差别。<a id="a-Im"></a>又清净品应得应修事增上故。<a id="a-In"></a>当知有余十种差别。<a id="a-Io"></a>一者善法无间修习增上无逸差别。<a id="a-Ip"></a>二者心慧解脱依止差别。<a id="a-Iq"></a>三者胜三摩地边际差别。<a id="a-Ir"></a>四者于一切境系缚其心边际差别。<a id="a-Is"></a>五者解脱方便差别。<a id="a-It"></a>六者解脱差别。<a id="a-Iu"></a>七者等觉真义差别。<a id="a-Iv"></a>八者现等觉后于三学中受学差别。<a id="a-Iw"></a>九者正学已学现法乐住差别。<a id="a-Ix"></a>十者证圣神通广行差别。</p>
  <p id="aIy">复次即依如上所说差别。<a id="a-Iz"></a>应生问论。<a id="a-J0"></a>摽举者。<a id="a-J1"></a>谓由未了义理。<a id="a-J2"></a>记别者。<a id="a-J3"></a>谓由已了义理。<a id="a-J4"></a>当知此中由四因缘。<a id="a-J5"></a>能请问者不应与言。<a id="a-J6"></a>由四因缘。<a id="a-J7"></a>能记别者不应与言。<a id="a-J8"></a>前四种者。<a id="a-J9"></a>一于现量。<a id="a-JA"></a>二于应理。<a id="a-JB"></a>三于其因。<a id="a-JC"></a>四于非因。<a id="a-JD"></a>谓等示现时而不领解。<a id="a-JE"></a>比度分别正施设时。<a id="a-JF"></a>而不领解。<a id="a-JG"></a>汝自修行自然当了。<a id="a-JH"></a>而不领解。<a id="a-JI"></a>正智论者。<a id="a-JJ"></a>亲自演说由此至教。<a id="a-JK"></a>亦不领解。<a id="a-JL"></a>是故于此能请问者。<a id="a-JM"></a>不应与言。<a id="a-JN"></a>后四种者。<a id="a-JO"></a>谓一切行皆是无常。<a id="a-JP"></a>一切诸法皆无有我。<a id="a-JQ"></a>一切生处皆不可乐。<a id="a-JR"></a>净不净业终无失坏。<a id="a-JS"></a>是一向记。<a id="a-JT"></a>故思造业当受于苦。<a id="a-JU"></a>此非一向。<a id="a-JV"></a>获得于舍。<a id="a-JW"></a>于现法中定般涅槃。<a id="a-JX"></a>亦非一向。<a id="a-JY"></a>若有问言造作业已往善趣不。<a id="a-JZ"></a>应反诘云汝问何业。<a id="a-Ja"></a>若有问言修习道已得涅槃不。<a id="a-Jb"></a>应反诘云汝问何道。<a id="a-Jc"></a>为是世间。<a id="a-Jd"></a>为出世间。<a id="a-Je"></a>置记论者。<a id="a-Jf"></a>谓依一切所有见趣。<a id="a-Jg"></a>如是四种正答问者。<a id="a-Jh"></a>名善能记。<a id="a-Ji"></a>应可与言。<a id="a-Jj"></a>与此相违。<a id="a-Jk"></a>不应与言。</p>
  <p id="aJl">复次诸佛如来有二记别。<a id="a-Jm"></a>一共外道。<a id="a-Jn"></a>二者不共。<a id="a-Jo"></a>共外道者。<a id="a-Jp"></a>记诸弟子当生处等。<a id="a-Jq"></a>言不共者。<a id="a-Jr"></a>终不记别。<a id="a-Js"></a>有生者。<a id="a-Jt"></a>等有二识火炽然所依。<a id="a-Ju"></a>一微细爱。<a id="a-Jv"></a>二粗名色。<a id="a-Jw"></a>欲色二界爱所生识名色为依。<a id="a-Jx"></a>爱若止息乃至寿量其识相续随转而住。<a id="a-Jy"></a>若无色界爱所生识。<a id="a-Jz"></a>但缘其名而得住立。<a id="a-K0"></a>爱若断灭乃至寿量其识相续随转而住。<a id="a-K1"></a>又于色界此爱为依生中有识。<a id="a-K2"></a>即爱为依令于中有般涅槃者暂尔安住。<a id="a-K3"></a>此爱若断即于尔时其识谢灭。<a id="a-K4"></a>复有二种意所生身。<a id="a-K5"></a>一者色界意所生身。<a id="a-K6"></a>二无色界意所生身。<a id="a-K7"></a>谓由定地意门方便。<a id="a-K8"></a>而能集成。<a id="a-K9"></a>二生身故。<a id="a-KA"></a>又诸如来略有二种善避他论。<a id="a-KB"></a>一者能避定不应记作不定论。<a id="a-KC"></a>二者能避决定应记作不定论。<a id="a-KD"></a>如说喜乐色等义别如是。<a id="a-KE"></a>喜乐取等义别应知亦尔。</p>
 </body>
</html>