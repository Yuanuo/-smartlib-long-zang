<!doctype html>
<html id="z3IBVLvvV" data-ver="899">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第四十一</h1>
  <h2 id="a2">本地分中菩萨地初持瑜伽处戒品第十之二</h2>
  <p id="a3">如是菩萨安住菩萨净戒律仪。<a id="a-4"></a>于有违犯及无违犯是染非染软中上品。<a id="a-5"></a>应当了知。<a id="a-6"></a>若诸菩萨安住菩萨净戒律仪。<a id="a-7"></a>于日日中若于如来或为如来造制多所。<a id="a-8"></a>若于正法或为正法造经卷所。<a id="a-9"></a>谓诸菩萨素怛缆藏摩怛理迦。<a id="a-A"></a>若于僧伽。<a id="a-B"></a>谓十方界已入大地诸菩萨众。<a id="a-C"></a>若不以其或少或多诸供养具而为供养。<a id="a-D"></a>下至以身一拜礼敬。<a id="a-E"></a>下至以语一四句颂赞佛法僧真实功德。<a id="a-F"></a>下至以心一清净信随念三宝真实功德。<a id="a-G"></a>空度日夜。<a id="a-H"></a>是名有犯有所违越。<a id="a-I"></a>若不恭敬懒惰懈怠而违犯者。<a id="a-J"></a>是染违犯。<a id="a-K"></a>若误失念而违犯者。<a id="a-L"></a>非染违犯。<a id="a-M"></a>无违犯者。<a id="a-N"></a>谓心狂乱。<a id="a-O"></a>若已证入净意乐地常无违犯。<a id="a-P"></a>由得清净意乐菩萨。<a id="a-Q"></a>譬如已得证净苾刍恒时法尔于佛法僧以胜供具承事供养。<a id="a-R"></a>若诸菩萨安住菩萨净戒律仪。<a id="a-S"></a>有其大欲而无喜足。<a id="a-T"></a>于诸利养及以恭敬生着不舍。<a id="a-U"></a>是名有犯有所违越。<a id="a-V"></a>是染违犯。<a id="a-W"></a>无违犯者。<a id="a-X"></a>谓为断彼生起乐欲。<a id="a-Y"></a>发勤精进摄彼对治。<a id="a-Z"></a>虽勤遮遏而为猛利性惑所蔽。<a id="a-a"></a>数起现行。<a id="a-b"></a>若诸菩萨安住菩萨净戒律仪。<a id="a-c"></a>见诸耆长有德可敬同法者来。<a id="a-d"></a>憍慢所制怀嫌恨心怀恚恼心。<a id="a-e"></a>不起承迎不推胜座。<a id="a-f"></a>若有他来语言谈论庆慰请问。<a id="a-g"></a>憍慢所制怀嫌恨心怀恚恼心。<a id="a-h"></a>不称正理发言酬对。<a id="a-i"></a>是名有犯有所违越。<a id="a-j"></a>是染违犯。<a id="a-k"></a>非憍慢制无嫌恨心无恚恼心。<a id="a-l"></a>但由懒惰懈怠忘念无记之心。<a id="a-m"></a>是名有犯有所违越。<a id="a-n"></a>非染违犯。<a id="a-o"></a>无违犯者。<a id="a-p"></a>谓遭重病。<a id="a-q"></a>或心狂乱。<a id="a-r"></a>或自睡眠。<a id="a-s"></a>他生觉想而来亲附。<a id="a-t"></a>语言谈论庆慰请问。<a id="a-u"></a>或自为他宣说诸法论义决择。<a id="a-v"></a>或复与余谈论庆慰。<a id="a-w"></a>或他说法论义决择属耳而听。<a id="a-x"></a>或有违犯说正法者。<a id="a-y"></a>为欲将护说法者心。<a id="a-z"></a>或欲方便调彼伏彼出不善处安立善处。<a id="a-10"></a>或护僧制。<a id="a-11"></a>或为将护多有情心而不酬对皆无违犯。</p>
  <p id="a12">若诸菩萨安住菩萨净戒律仪。<a id="a-13"></a>他来延请。<a id="a-14"></a>或往居家或往余寺。<a id="a-15"></a>奉施饮食及衣服等诸资生具。<a id="a-16"></a>憍慢所制怀嫌恨心怀恚恼心。<a id="a-17"></a>不至其所不受所请。<a id="a-18"></a>是名有犯有所违越。<a id="a-19"></a>是染违犯。<a id="a-1A"></a>若由懒惰懈怠忘念无记之心。<a id="a-1B"></a>不至其所不受所请。<a id="a-1C"></a>是名有犯有所违越。<a id="a-1D"></a>非染违犯。<a id="a-1E"></a>无违犯者。<a id="a-1F"></a>或有疾病。<a id="a-1G"></a>或无气力。<a id="a-1H"></a>或心狂乱。<a id="a-1I"></a>或处悬远。<a id="a-1J"></a>或道有怖。<a id="a-1K"></a>或欲方便调彼伏彼出不善处安立善处。<a id="a-1L"></a>或余先请。<a id="a-1M"></a>或为无间修诸善法欲护善品令无暂废。<a id="a-1N"></a>或为引摄未曾有义。<a id="a-1O"></a>或为所闻法义无退。<a id="a-1P"></a>如为所闻法义无退。<a id="a-1Q"></a>论义决择当知亦尔。<a id="a-1R"></a>或复知彼怀损恼心诈来延请。<a id="a-1S"></a>或为护他多嫌恨心。<a id="a-1T"></a>或护僧制不至其所不受所请。<a id="a-1U"></a>皆无违犯。</p>
  <p id="a1V">若诸菩萨安住菩萨净戒律仪。<a id="a-1W"></a>他持种种生色可染末尼真珠琉璃等宝。<a id="a-1X"></a>及持种种众多上妙财利供具。<a id="a-1Y"></a>殷勤奉施。<a id="a-1Z"></a>由嫌恨心或恚恼心违拒不受。<a id="a-1a"></a>是名有犯有所违越。<a id="a-1b"></a>是染违犯。<a id="a-1c"></a>舍有情故。<a id="a-1d"></a>若由懒惰懈怠忘念无记之心违拒不受。<a id="a-1e"></a>是名有犯有所违越。<a id="a-1f"></a>非染违犯。<a id="a-1g"></a>无违犯者。<a id="a-1h"></a>或心狂乱。<a id="a-1i"></a>或观受已心生染着。<a id="a-1j"></a>或观后时彼定追悔。<a id="a-1k"></a>或复知彼于施迷乱。<a id="a-1l"></a>或知施主随舍随受由是因缘定当贫匮。<a id="a-1m"></a>或知此物是僧伽物窣堵波物。<a id="a-1n"></a>或知此物劫盗他得。<a id="a-1o"></a>或知此物由是因缘多生过患。<a id="a-1p"></a>或杀或缚或罚或黜或嫌或责。<a id="a-1q"></a>违拒不受。<a id="a-1r"></a>皆无违犯。</p>
  <p id="a1s">若诸菩萨安住菩萨净戒律仪。<a id="a-1t"></a>他来求法。<a id="a-1u"></a>怀嫌恨心怀恚恼心。<a id="a-1v"></a>嫉妒变异不施其法。<a id="a-1w"></a>是名有犯有所违越。<a id="a-1x"></a>是染违犯。<a id="a-1y"></a>若由懒惰懈怠忘念无记之心不施其法。<a id="a-1z"></a>是名有犯有所违越非染违犯。<a id="a-20"></a>无违犯者。<a id="a-21"></a>谓诸外道伺求过短。<a id="a-22"></a>或有重病或心狂乱。<a id="a-23"></a>或欲方便调彼伏彼出不善处安立善处。<a id="a-24"></a>或于是法未善通利。<a id="a-25"></a>或复见彼不生恭敬无有羞愧以恶威仪而来听受。<a id="a-26"></a>或复知彼是钝根性于广法教得法究竟深生怖畏。<a id="a-27"></a>当生邪见增长邪执衰损恼坏。<a id="a-28"></a>或复知彼法至其手转布非人。<a id="a-29"></a>而不施与皆无违犯。</p>
  <p id="a2A">若诸菩萨安住菩萨净戒律仪。<a id="a-2B"></a>于诸暴恶犯戒有情。<a id="a-2C"></a>怀嫌恨心怀恚恼心由彼暴恶犯戒为缘。<a id="a-2D"></a>方便弃舍不作饶益。<a id="a-2E"></a>是名有犯有所违越。<a id="a-2F"></a>是染违犯。<a id="a-2G"></a>若由懒惰懈怠弃舍。<a id="a-2H"></a>由忘念故。<a id="a-2I"></a>不作饶益。<a id="a-2J"></a>是名有犯有所违越。<a id="a-2K"></a>非染违犯。<a id="a-2L"></a>何以故。<a id="a-2M"></a>非诸菩萨于净持戒身语意业寂静现行。<a id="a-2N"></a>诸有情所起怜愍心欲作饶益。<a id="a-2O"></a>如于暴恶犯戒有情于诸苦因而现转者。<a id="a-2P"></a>无违犯者。<a id="a-2Q"></a>谓心狂乱。<a id="a-2R"></a>或欲方便调彼伏彼。<a id="a-2S"></a>广说如前。<a id="a-2T"></a>或为将护多有情心。<a id="a-2U"></a>或护僧制方便弃舍不作饶益。<a id="a-2V"></a>皆无违犯。</p>
  <p id="a2W">若诸菩萨安住菩萨净戒律仪。<a id="a-2X"></a>如薄伽梵。<a id="a-2Y"></a>于别解脱毗奈耶中。<a id="a-2Z"></a>将护他故建立遮罪。<a id="a-2a"></a>制诸声闻令不造作。<a id="a-2b"></a>诸有情类未净信者令生净信。<a id="a-2c"></a>已净信者令倍增长。<a id="a-2d"></a>于中菩萨与诸声闻。<a id="a-2e"></a>应等修学无有差别。<a id="a-2f"></a>何以故。<a id="a-2g"></a>以诸声闻自利为胜。<a id="a-2h"></a>尚不弃舍将护他行。<a id="a-2i"></a>为令有情未信者信。<a id="a-2j"></a>信者增长学所学处。<a id="a-2k"></a>何况菩萨利他为胜。<a id="a-2l"></a>若诸菩萨安住菩萨净戒律仪。<a id="a-2m"></a>如薄伽梵。<a id="a-2n"></a>于别解脱毗奈耶中。<a id="a-2o"></a>为令声闻少事少业少悕望住建立遮罪。<a id="a-2p"></a>制诸声闻令不造作。<a id="a-2q"></a>于中菩萨与诸声闻不应等学。<a id="a-2r"></a>何以故。<a id="a-2s"></a>以诸声闻自利为胜不顾利他。<a id="a-2t"></a>于利他中少事少业少悕望住可名为妙。<a id="a-2u"></a>非诸菩萨利他为胜。<a id="a-2v"></a>不顾自利于利他中少事少业少悕望住得名为妙如是菩萨为利他故。<a id="a-2w"></a>从非亲里长者居士婆罗门等及恣施家。<a id="a-2x"></a>应求百千种种衣服。<a id="a-2y"></a>观彼有情有力无力。<a id="a-2z"></a>随其所施如应而受。<a id="a-30"></a>如说求衣求钵亦尔。<a id="a-31"></a>如求衣钵。<a id="a-32"></a>如是自求种种丝缕令非亲里为织作衣。<a id="a-33"></a>为利他故应畜种种憍世耶衣诸坐卧具。<a id="a-34"></a>事各至百。<a id="a-35"></a>生色可染百千俱胝。<a id="a-36"></a>复过是数亦应取积。<a id="a-37"></a>如是等中少事少业少悕望住制止遮罪。<a id="a-38"></a>菩萨不与声闻共学。<a id="a-39"></a>安住净戒律仪菩萨。<a id="a-3A"></a>于利他中怀嫌恨心怀恚恼心。<a id="a-3B"></a>少事少业少悕望住。<a id="a-3C"></a>是名有犯有所违越。<a id="a-3D"></a>是染违犯。<a id="a-3E"></a>若有懒惰懈怠忘念无记之心。<a id="a-3F"></a>少事少业少悕望住。<a id="a-3G"></a>是名有犯有所违越。<a id="a-3H"></a>非染违犯。</p>
  <p id="a3I">若诸菩萨安住菩萨净戒律仪。<a id="a-3J"></a>善权方便为利他故。<a id="a-3K"></a>于诸性罪少分现行。<a id="a-3L"></a>由是因缘于菩萨戒无所违犯生多功德。<a id="a-3M"></a>谓如菩萨见劫盗贼为贪财故欲杀多生。<a id="a-3N"></a>或复欲害大德声闻独觉菩萨。<a id="a-3O"></a>或复欲造多无间业。<a id="a-3P"></a>见是事已发心思惟。<a id="a-3Q"></a>我若断彼恶众生命堕那落迦。<a id="a-3R"></a>如其不断。<a id="a-3S"></a>无间业成当受大苦。<a id="a-3T"></a>我宁杀彼堕那落迦。<a id="a-3U"></a>终不令其受无间苦。<a id="a-3V"></a>如是菩萨意乐思惟。<a id="a-3W"></a>于彼众生或以善心或无记心。<a id="a-3X"></a>知此事已为当来故深生惭愧。<a id="a-3Y"></a>以怜愍心而断彼命。<a id="a-3Z"></a>由是因缘于菩萨戒无所违犯生多功德。<a id="a-3a"></a>又如菩萨见有增上增上宰官上品暴恶于诸有情无有慈愍专行逼恼。<a id="a-3b"></a>菩萨见已起怜愍心。<a id="a-3c"></a>发生利益安乐意乐。<a id="a-3d"></a>随力所能若废若黜增上等位。<a id="a-3e"></a>由是因缘于菩萨戒无所违犯生多功德。<a id="a-3f"></a>又如菩萨见劫盗贼夺他财物。<a id="a-3g"></a>若僧伽物窣堵波物。<a id="a-3h"></a>取多物已执为己有纵情受用。<a id="a-3i"></a>菩萨见已起怜愍心。<a id="a-3j"></a>于彼有情发生利益安乐意乐。<a id="a-3k"></a>随力所能逼而夺取。<a id="a-3l"></a>勿令受用如是财故。<a id="a-3m"></a>当受长夜无义无利。<a id="a-3n"></a>由此因缘所夺财宝。<a id="a-3o"></a>若僧伽物还复僧伽。<a id="a-3p"></a>窣堵波物还窣堵波。<a id="a-3q"></a>若有情物还复有情。<a id="a-3r"></a>又见众主或园林主。<a id="a-3s"></a>取僧伽物窣堵波物言是己有纵情受用。<a id="a-3t"></a>菩萨见已思择彼恶起怜愍心。<a id="a-3u"></a>勿令因此邪受用业当受长夜无义无利。<a id="a-3v"></a>随力所能废其所主。<a id="a-3w"></a>菩萨如是虽不与取。<a id="a-3x"></a>而无违犯生多功德。<a id="a-3y"></a>又如菩萨处在居家。<a id="a-3z"></a>见有母邑现无系属习淫欲法继心菩萨求非梵行。<a id="a-40"></a>菩萨见已作意思惟。<a id="a-41"></a>勿令心恚多生非福。<a id="a-42"></a>若随其欲便得自在。<a id="a-43"></a>方便安处令种善根。<a id="a-44"></a>亦当令其舍不善业。<a id="a-45"></a>住慈愍心行非梵行。<a id="a-46"></a>虽习如是秽染之法。<a id="a-47"></a>而无所犯多生功德。<a id="a-48"></a>出家菩萨为护声闻圣所教诫令不坏灭。<a id="a-49"></a>一切不应行非梵行。<a id="a-4A"></a>又如菩萨为多有情解脱命难囹圄缚难刖手足难劓鼻刵耳剜眼等难。<a id="a-4B"></a>虽诸菩萨为自命难亦不正知说于妄语。<a id="a-4C"></a>然为救脱彼有情故。<a id="a-4D"></a>知而思择故说妄语。<a id="a-4E"></a>以要言之。<a id="a-4F"></a>菩萨唯观有情义利非无义利。<a id="a-4G"></a>自无染心唯为饶益诸有情故。<a id="a-4H"></a>覆想正知而说异语。<a id="a-4I"></a>说是语时于菩萨戒无所违犯生多功德。<a id="a-4J"></a>又如菩萨。<a id="a-4K"></a>见诸有情为恶朋友之所摄受亲爱不舍。<a id="a-4L"></a>菩萨见已起怜愍心。<a id="a-4M"></a>发生利益安乐意乐。<a id="a-4N"></a>随能随力说离间语。<a id="a-4O"></a>令离恶友舍相亲爱。<a id="a-4P"></a>勿令有情由近恶友当受长夜无义无利。<a id="a-4Q"></a>菩萨如是以饶益心说离间语。<a id="a-4R"></a>乖离他爱无所违犯生多功德。<a id="a-4S"></a>又如菩萨见诸有情为行越路非理而行。<a id="a-4T"></a>出粗恶语猛利诃摈。<a id="a-4U"></a>方便令其出不善处安立善处。<a id="a-4V"></a>菩萨如是以饶益心。<a id="a-4W"></a>于诸有情出粗恶语。<a id="a-4X"></a>无所违犯生多功德。<a id="a-4Y"></a>又如菩萨见诸有情信乐倡伎吟咏歌讽。<a id="a-4Z"></a>或有信乐王贼饮食淫荡街衢无义之论。<a id="a-4a"></a>菩萨于中皆悉善巧。<a id="a-4b"></a>于彼有情起怜愍心。<a id="a-4c"></a>发生利益安乐意乐。<a id="a-4d"></a>现前为作绮语。<a id="a-4e"></a>相应种种倡伎吟咏歌讽王贼饮食淫衢等论。<a id="a-4f"></a>令彼有情欢喜。<a id="a-4g"></a>引摄自在随属。<a id="a-4h"></a>方便奖导出不善处安立善处。<a id="a-4i"></a>菩萨如是现行绮语。<a id="a-4j"></a>无所违犯生多功德。</p>
  <p id="a4k">若诸菩萨安住菩萨净戒律仪。<a id="a-4l"></a>生起诡诈虚谈现相。<a id="a-4m"></a>方便研求假利求利。<a id="a-4n"></a>味邪命法无有羞耻坚持不舍。<a id="a-4o"></a>是名有犯有所违越。<a id="a-4p"></a>是染违犯。<a id="a-4q"></a>无违犯者。<a id="a-4r"></a>若为除遣生起乐欲发勤精进。<a id="a-4s"></a>烦恼炽盛蔽抑其心时时现起。</p>
  <p id="a4t">若诸菩萨安住菩萨净戒律仪。<a id="a-4u"></a>为掉所动心不寂静不乐寂静。<a id="a-4v"></a>高声嬉戏諠哗纷聒。<a id="a-4w"></a>轻躁腾跃望他欢笑。<a id="a-4x"></a>如此诸缘。<a id="a-4y"></a>是名有犯有所违越。<a id="a-4z"></a>是染违犯。<a id="a-50"></a>若忘念起。<a id="a-51"></a>非染违犯。<a id="a-52"></a>无违犯者。<a id="a-53"></a>若为除遣生起乐欲。<a id="a-54"></a>广说如前。<a id="a-55"></a>若欲方便解他所生嫌恨令息。<a id="a-56"></a>若欲遣他所生愁恼若他性好如上诸事。<a id="a-57"></a>方便摄受敬慎将护。<a id="a-58"></a>随彼而转。<a id="a-59"></a>若他有情猜阻菩萨。<a id="a-5A"></a>内怀嫌恨恶谋憎背。<a id="a-5B"></a>外现欢颜表内清净。<a id="a-5C"></a>如是一切皆无违犯。<a id="a-5D"></a>若诸菩萨安住菩萨净戒律仪。<a id="a-5E"></a>起如是见立如是论。<a id="a-5F"></a>菩萨不应忻乐涅槃。<a id="a-5G"></a>应于涅槃而生厌背。<a id="a-5H"></a>于诸烦恼及随烦恼。<a id="a-5I"></a>不应怖畏而求断灭。<a id="a-5J"></a>不应一向心生厌离。<a id="a-5K"></a>以诸菩萨三无数劫流转生死求大菩提。<a id="a-5L"></a>若作此说。<a id="a-5M"></a>是名有犯有所违越。<a id="a-5N"></a>是染违犯。<a id="a-5O"></a>何以故。<a id="a-5P"></a>如诸声闻于其涅槃忻乐亲近。<a id="a-5Q"></a>于诸烦恼及随烦恼深心厌离。<a id="a-5R"></a>如是菩萨于大涅槃忻乐亲近。<a id="a-5S"></a>于诸烦恼及随烦恼深心厌离。<a id="a-5T"></a>其倍过彼百千俱胝。<a id="a-5U"></a>以诸声闻唯为一身证得义利勤修正行。<a id="a-5V"></a>菩萨普为一切有情证得义利。<a id="a-5W"></a>勤修正行。<a id="a-5X"></a>是故菩萨当勤修集无杂染心。<a id="a-5Y"></a>于有漏事随顺而行。<a id="a-5Z"></a>成就胜出诸阿罗汉无杂染法。</p>
  <p id="a5a">若诸菩萨安住菩萨净戒律仪。<a id="a-5b"></a>于自能发不信重言。<a id="a-5c"></a>所谓恶声恶称恶誉不护不雪。<a id="a-5d"></a>其事若实而不避护。<a id="a-5e"></a>是名有犯有所违越。<a id="a-5f"></a>是染违犯。<a id="a-5g"></a>若事不实而不清雪。<a id="a-5h"></a>是名有犯有所违越。<a id="a-5i"></a>非染违犯。<a id="a-5j"></a>无违犯者。<a id="a-5k"></a>若他外道若他憎嫉若自出家。<a id="a-5l"></a>因行乞行因修善行谤声流布。<a id="a-5m"></a>若忿蔽者若心倒者谤声流布。<a id="a-5n"></a>皆无违犯。</p>
  <p id="a5o">若诸菩萨安住菩萨净戒律仪。<a id="a-5p"></a>见诸有情应以种种辛楚加行猛利加行而得义利护其忧恼而不现行。<a id="a-5q"></a>是名有犯有所违越。<a id="a-5r"></a>非染违犯。<a id="a-5s"></a>无违犯者。<a id="a-5t"></a>观由此缘于现法中少得义利多生忧恼。</p>
  <p id="a5u">若诸菩萨安住菩萨净戒律仪。<a id="a-5v"></a>他骂报骂他嗔报嗔。<a id="a-5w"></a>他打报打他弄报弄。<a id="a-5x"></a>是名有犯有所违越。<a id="a-5y"></a>是染违犯。</p>
  <p id="a5z">若诸菩萨安住菩萨净戒律仪。<a id="a-60"></a>于他有情有所侵犯。<a id="a-61"></a>或自不为彼疑侵犯。<a id="a-62"></a>由嫌嫉心由慢所执。<a id="a-63"></a>不如理谢而生轻舍。<a id="a-64"></a>是名有犯有所违越。<a id="a-65"></a>是染违犯。<a id="a-66"></a>若由懒惰懈怠放逸。<a id="a-67"></a>不谢轻舍。<a id="a-68"></a>是名有犯有所违越。<a id="a-69"></a>非染违犯。<a id="a-6A"></a>无违犯者。<a id="a-6B"></a>若欲方便调彼伏彼出不善处安立善处。<a id="a-6C"></a>若是外道。<a id="a-6D"></a>若彼悕望要因现行非法有罪方受悔谢。<a id="a-6E"></a>若彼有情性好斗诤。<a id="a-6F"></a>因悔谢时倍增愤怒。<a id="a-6G"></a>若复知彼为性堪忍体无嫌恨。<a id="a-6H"></a>若必了他因谢侵犯深生羞耻。<a id="a-6I"></a>而不悔谢。<a id="a-6J"></a>皆无违犯。<a id="a-6K"></a>若诸菩萨安住菩萨净戒律仪。<a id="a-6L"></a>他所侵犯。<a id="a-6M"></a>彼还如法平等悔谢。<a id="a-6N"></a>怀嫌恨心欲损恼彼不受其谢。<a id="a-6O"></a>是名有犯有所违越。<a id="a-6P"></a>是染违犯。<a id="a-6Q"></a>虽复于彼无嫌恨心不欲损恼。<a id="a-6R"></a>然由禀性不能堪忍故不受谢。<a id="a-6S"></a>亦名有犯有所违越。<a id="a-6T"></a>是染违犯。<a id="a-6U"></a>无违犯者。<a id="a-6V"></a>若欲方便调彼伏彼。<a id="a-6W"></a>广说一切如前应知。<a id="a-6X"></a>若不如法不平等谢。<a id="a-6Y"></a>不受彼谢亦无违犯。</p>
  <p id="a6Z">若诸菩萨安住菩萨净戒律仪。<a id="a-6a"></a>于他怀忿相续坚持生已不舍。<a id="a-6b"></a>是名有犯有所违越。<a id="a-6c"></a>是染违犯。<a id="a-6d"></a>无违犯者。<a id="a-6e"></a>为断彼故生起乐欲。<a id="a-6f"></a>广说如前。</p>
  <p id="a6g">若诸菩萨安住菩萨净戒律仪。<a id="a-6h"></a>贪着供事增上力故。<a id="a-6i"></a>以爱染心管御徒众。<a id="a-6j"></a>是名有犯有所违越。<a id="a-6k"></a>是染违犯。<a id="a-6l"></a>无违犯者。<a id="a-6m"></a>不贪供侍无爱染心管御徒众。<a id="a-6n"></a>若诸菩萨安住菩萨净戒律仪。<a id="a-6o"></a>懒惰懈怠耽睡眠乐卧乐倚乐。<a id="a-6p"></a>非时非量。<a id="a-6q"></a>是名有犯有所违越。<a id="a-6r"></a>是染违犯。<a id="a-6s"></a>无违犯者。<a id="a-6t"></a>若遭疾病若无气力行路疲极。<a id="a-6u"></a>若为断彼生起乐欲。<a id="a-6v"></a>广说一切如前应知。</p>
  <p id="a6w">若诸菩萨安住菩萨净戒律仪。<a id="a-6x"></a>怀爱染心谈说世事虚度时日。<a id="a-6y"></a>是名有犯有所违越。<a id="a-6z"></a>是染违犯。<a id="a-70"></a>若由忘念虚度时日。<a id="a-71"></a>是名有犯有所违越。<a id="a-72"></a>非染违犯。<a id="a-73"></a>无违犯者。<a id="a-74"></a>见他谈说护彼意故。<a id="a-75"></a>安住正念须臾而听。<a id="a-76"></a>若事希奇或暂问他或答他问。<a id="a-77"></a>无所违犯。</p>
  <p id="a78">若诸菩萨安住菩萨净戒律仪。<a id="a-79"></a>为令心住欲定其心。<a id="a-7A"></a>心怀嫌恨憍慢所持。<a id="a-7B"></a>不诣师所求请教授。<a id="a-7C"></a>是名有犯有所违越。<a id="a-7D"></a>是染违犯。<a id="a-7E"></a>懒惰懈怠而不请者。<a id="a-7F"></a>非染违犯。<a id="a-7G"></a>无违犯者。<a id="a-7H"></a>若遇疾病若无气力。<a id="a-7I"></a>若知其师颠倒教授。<a id="a-7J"></a>若自多闻自有智力能令心定。<a id="a-7K"></a>若先已得所应教授而不请者。<a id="a-7L"></a>无所违犯。</p>
  <p id="a7M">若诸菩萨安住菩萨净戒律仪。<a id="a-7N"></a>起贪欲盖忍受不舍。<a id="a-7O"></a>是名有犯有所违越。<a id="a-7P"></a>是染违犯。<a id="a-7Q"></a>无违犯者。<a id="a-7R"></a>若为断彼生起乐欲发勤精进。<a id="a-7S"></a>烦恼猛利蔽抑心故时时现行。<a id="a-7T"></a>如贪欲盖如是。<a id="a-7U"></a>嗔恚惛沉睡眠掉举恶作。<a id="a-7V"></a>及与疑盖当知亦尔。<a id="a-7W"></a>若诸菩萨安住菩萨净戒律仪。<a id="a-7X"></a>贪味静虑于味静虑见为功德。<a id="a-7Y"></a>是名有犯有所违越。<a id="a-7Z"></a>是染违犯。<a id="a-7a"></a>无违犯者。<a id="a-7b"></a>若为断彼生起乐欲。<a id="a-7c"></a>广说如前。</p>
  <p id="a7d">若诸菩萨安住菩萨净戒律仪。<a id="a-7e"></a>起如是见立如是论。<a id="a-7f"></a>菩萨不应听声闻乘相应法教。<a id="a-7g"></a>不应受持不应修学。<a id="a-7h"></a>菩萨何用于声闻乘相应法教听闻受持精勤修学。<a id="a-7i"></a>是名有犯有所违越。<a id="a-7j"></a>是染违犯。<a id="a-7k"></a>何以故。<a id="a-7l"></a>菩萨尚于外道书论精勤研究。<a id="a-7m"></a>况于佛语。<a id="a-7n"></a>无违犯者。<a id="a-7o"></a>为令一向习小法者舍彼欲故。<a id="a-7p"></a>作如是说。</p>
  <p id="a7q">若诸菩萨安住菩萨净戒律仪。<a id="a-7r"></a>于菩萨藏未精研究。<a id="a-7s"></a>于菩萨藏一切弃舍。<a id="a-7t"></a>于声闻藏一向修学。<a id="a-7u"></a>是名有犯有所违越。<a id="a-7v"></a>非染违犯。</p>
  <p id="a7w">若诸菩萨安住菩萨净戒律仪。<a id="a-7x"></a>现有佛教于佛教中未精研究。<a id="a-7y"></a>于异道论及诸外论精勤修学。<a id="a-7z"></a>是名有犯有所违越。<a id="a-80"></a>是染违犯。<a id="a-81"></a>无违犯者。<a id="a-82"></a>若上聪敏若能速受。<a id="a-83"></a>若经久时能不忘失。<a id="a-84"></a>若于其义能思能达。<a id="a-85"></a>若于佛教如理观察。<a id="a-86"></a>成就俱行无动觉者。<a id="a-87"></a>于日日中常以二分修学佛语。<a id="a-88"></a>一分学外。<a id="a-89"></a>则无违犯。<a id="a-8A"></a>若诸菩萨安住菩萨净戒律仪。<a id="a-8B"></a>越菩萨法。<a id="a-8C"></a>于异道论及诸外论研求善巧。<a id="a-8D"></a>深心宝玩爱乐味着。<a id="a-8E"></a>非如辛药而习近之。<a id="a-8F"></a>是名有犯有所违越。<a id="a-8G"></a>是染违犯。</p>
  <p id="a8H">若诸菩萨安住菩萨净戒律仪。<a id="a-8I"></a>闻菩萨藏。<a id="a-8J"></a>于甚深处最胜甚深真实法义诸佛菩萨难思神力。<a id="a-8K"></a>不生信解憎背毁谤。<a id="a-8L"></a>不能引义不能引法非如来说。<a id="a-8M"></a>不能利益安乐有情。<a id="a-8N"></a>是名有犯有所违越。<a id="a-8O"></a>是染违犯。<a id="a-8P"></a>如是毁谤或由自内非理作意。<a id="a-8Q"></a>或随顺他而作是说。</p>
  <p id="a8R">若诸菩萨安住菩萨净戒律仪。<a id="a-8S"></a>若闻甚深最甚深处心不信解。<a id="a-8T"></a>菩萨尔时应强信受。<a id="a-8U"></a>应无谄曲应如是学。<a id="a-8V"></a>我为非善盲无慧目。<a id="a-8W"></a>于如来眼随所宣说于诸如来密意语言而生诽谤。<a id="a-8X"></a>菩萨如是自处无知仰推如来于诸佛法无不现知。<a id="a-8Y"></a>等随观见。<a id="a-8Z"></a>如是正行无所违犯。<a id="a-8a"></a>虽无信解然不诽谤。</p>
  <p id="a8b">若诸菩萨安住菩萨净戒律仪。<a id="a-8c"></a>于他人所有。<a id="a-8d"></a>染爱心有嗔恚心。<a id="a-8e"></a>自赞毁他。<a id="a-8f"></a>是名有犯有所违越。<a id="a-8g"></a>是染违犯。<a id="a-8h"></a>无违犯者。<a id="a-8i"></a>若为摧伏诸恶外道。<a id="a-8j"></a>若为住持如来圣教。<a id="a-8k"></a>若欲方便调彼伏彼。<a id="a-8l"></a>广说如前。<a id="a-8m"></a>或欲令其未净信者发生净信。<a id="a-8n"></a>已净信者倍复增长。</p>
  <p id="a8o">若诸菩萨安住菩萨净戒律仪。<a id="a-8p"></a>闻说正法论议决择。<a id="a-8q"></a>憍慢所制怀嫌恨心怀恚恼心而不往听。<a id="a-8r"></a>是名有犯有所违越。<a id="a-8s"></a>是染违犯。<a id="a-8t"></a>若为懒惰懈怠所蔽而不往听。<a id="a-8u"></a>非染违犯。<a id="a-8v"></a>无违犯者。<a id="a-8w"></a>若不觉知。<a id="a-8x"></a>若有疾病。<a id="a-8y"></a>若无气力。<a id="a-8z"></a>若知倒说。<a id="a-90"></a>若为护彼说法者心。<a id="a-91"></a>若正了知彼所说义。<a id="a-92"></a>是数所闻所持所了。<a id="a-93"></a>若已多闻具足闻持其闻积集。<a id="a-94"></a>若欲无间于境住心。<a id="a-95"></a>若勤引发菩萨胜定。<a id="a-96"></a>若自了知上品愚钝其慧钝浊。<a id="a-97"></a>于所闻法难受难持难于所缘摄心令定。<a id="a-98"></a>不往听者。<a id="a-99"></a>皆无违犯。</p>
  <p id="a9A">若诸菩萨安住菩萨净戒律仪。<a id="a-9B"></a>于说法师故思轻毁。<a id="a-9C"></a>不深恭敬嗤笑调弄。<a id="a-9D"></a>但依于文不依于义。<a id="a-9E"></a>是名有犯有所违越。<a id="a-9F"></a>是染违犯。</p>
  <p id="a9G">若诸菩萨安住菩萨净戒律仪。<a id="a-9H"></a>于诸有情所应作事。<a id="a-9I"></a>怀嫌恨心怀恚恼心不为助伴。<a id="a-9J"></a>谓于能办所应作事。<a id="a-9K"></a>或于道路若往若来。<a id="a-9L"></a>或于正说事业加行。<a id="a-9M"></a>或于掌护所有财宝。<a id="a-9N"></a>或于和好乖离诤讼。<a id="a-9O"></a>或于吉会或于福业不为助伴。<a id="a-9P"></a>是名有犯有所违越。<a id="a-9Q"></a>是染违犯。<a id="a-9R"></a>若为懒惰懈怠所蔽不为助伴。<a id="a-9S"></a>非染违犯。<a id="a-9T"></a>无违犯者。<a id="a-9U"></a>若有疹疾若无气力。<a id="a-9V"></a>若了知彼自能成办。<a id="a-9W"></a>若知求者自有依怙。<a id="a-9X"></a>若知所作能引非义能引非法。<a id="a-9Y"></a>若欲方便调彼伏彼。<a id="a-9Z"></a>广说如前。<a id="a-9a"></a>若先许余为作助伴。<a id="a-9b"></a>若转请他有力者助。<a id="a-9c"></a>若于善品正勤修习不欲暂废。<a id="a-9d"></a>若性愚钝于所闻法难受难持。<a id="a-9e"></a>如前广说。<a id="a-9f"></a>若为将护多有情意。<a id="a-9g"></a>若护僧制不为助伴。<a id="a-9h"></a>皆无违犯。</p>
  <p id="a9i">若诸菩萨安住菩萨净戒律仪。<a id="a-9j"></a>见诸有情遭重疾病。<a id="a-9k"></a>怀嫌恨心怀恚恼心不往供事。<a id="a-9l"></a>是名有犯有所违越。<a id="a-9m"></a>是染违犯。<a id="a-9n"></a>若为懒惰懈怠所蔽不往供事。<a id="a-9o"></a>非染违犯。<a id="a-9p"></a>无违犯者。<a id="a-9q"></a>若自有病若无气力。<a id="a-9r"></a>若转请他有力随顺令往供事。<a id="a-9s"></a>若知病者有依有怙。<a id="a-9t"></a>若知病者自有势力能自供事。<a id="a-9u"></a>若了知彼长病所触堪自支持。<a id="a-9v"></a>若为勤修广大无上殊胜善品。<a id="a-9w"></a>若欲护持所修善品令无间缺。<a id="a-9x"></a>若自了知上品愚钝其慧钝浊于所闻法难受难持。<a id="a-9y"></a>难于所缘摄心令定。<a id="a-9z"></a>若先许余为作供事。<a id="a-A0"></a>如于病者。<a id="a-A1"></a>于有苦者为作助伴。<a id="a-A2"></a>欲除其苦当知亦尔。</p>
  <p id="aA3">若诸菩萨安住菩萨净戒律仪。<a id="a-A4"></a>见诸有情为求现法后法事故广行非理。<a id="a-A5"></a>怀嫌恨心怀恚恼心。<a id="a-A6"></a>不为宣说如实正理。<a id="a-A7"></a>是名有犯有所违越。<a id="a-A8"></a>是染违犯。<a id="a-A9"></a>若由懒惰懈怠所蔽不为宣说。<a id="a-AA"></a>非染违犯。<a id="a-AB"></a>无违犯者。<a id="a-AC"></a>若自无知若无气力。<a id="a-AD"></a>若转请他有力者说。<a id="a-AE"></a>若即彼人自有智力。<a id="a-AF"></a>若彼有余善友摄受。<a id="a-AG"></a>若欲方便调彼伏彼。<a id="a-AH"></a>广说如前。<a id="a-AI"></a>若知为说如实正理起嫌恨心若发恶言若颠倒受若无爱敬。<a id="a-AJ"></a>若复知彼性弊[怡-台+龍]悷。<a id="a-AK"></a>不为宣说。<a id="a-AL"></a>皆无违犯。</p>
  <p id="aAM">若诸菩萨安住菩萨净戒律仪。<a id="a-AN"></a>于先有恩诸有情所。<a id="a-AO"></a>不知恩惠不了恩惠。<a id="a-AP"></a>怀嫌恨心不欲现前如应酬报。<a id="a-AQ"></a>是名有犯有所违越。<a id="a-AR"></a>是染违犯。<a id="a-AS"></a>若为懒惰懈怠所蔽不现酬报。<a id="a-AT"></a>非染违犯。<a id="a-AU"></a>无违犯者。<a id="a-AV"></a>勤加功用无力无能不获酬报。<a id="a-AW"></a>若欲方便调彼伏彼。<a id="a-AX"></a>广说如前。<a id="a-AY"></a>若欲报恩而彼不受。<a id="a-AZ"></a>皆无违犯。</p>
  <p id="aAa">若诸菩萨安住菩萨净戒律仪。<a id="a-Ab"></a>见诸有情堕在丧失财宝眷属禄位难处。<a id="a-Ac"></a>多生愁恼。<a id="a-Ad"></a>怀嫌恨心不往开解。<a id="a-Ae"></a>是名有犯有所违越。<a id="a-Af"></a>是染违犯。<a id="a-Ag"></a>若为懒惰懈怠所蔽不往开解。<a id="a-Ah"></a>非染违犯。<a id="a-Ai"></a>无违犯者。<a id="a-Aj"></a>应知如前。<a id="a-Ak"></a>于他事业不为助伴。</p>
  <p id="aAl">若诸菩萨安住菩萨净戒律仪。<a id="a-Am"></a>有饮食等资生众具。<a id="a-An"></a>见有求者来正悕求饮食等事。<a id="a-Ao"></a>怀嫌恨心怀恚恼心而不给施。<a id="a-Ap"></a>是名有犯有所违越。<a id="a-Aq"></a>是染违犯。<a id="a-Ar"></a>若由懒惰懈怠放逸不能施与。<a id="a-As"></a>非染违犯。<a id="a-At"></a>无违犯者。<a id="a-Au"></a>若现无有可施财物。<a id="a-Av"></a>若彼悕求不如法物所不宜物。<a id="a-Aw"></a>若欲方便调彼伏彼。<a id="a-Ax"></a>广说如前。<a id="a-Ay"></a>若来求者王所匪宜将护王意。<a id="a-Az"></a>若护僧制而不惠施皆无违犯。</p>
  <p id="aB0">若诸菩萨安住菩萨净戒律仪。<a id="a-B1"></a>摄受徒众怀嫌恨心。<a id="a-B2"></a>而不随时无倒教授无倒教诫。<a id="a-B3"></a>知众匮乏。<a id="a-B4"></a>而不为彼从诸净信长者居士婆罗门等。<a id="a-B5"></a>如法追求衣服饮食诸坐卧具病缘医药资身什物随时供给。<a id="a-B6"></a>是名有犯有所违越。<a id="a-B7"></a>是染违犯。<a id="a-B8"></a>若由懒惰懈怠放逸。<a id="a-B9"></a>不往教授。<a id="a-BA"></a>不往教诚。<a id="a-BB"></a>不为追求如法众具。<a id="a-BC"></a>非染违犯。<a id="a-BD"></a>无违犯者。<a id="a-BE"></a>若欲方便调彼伏彼。<a id="a-BF"></a>广说如前。<a id="a-BG"></a>若护僧制若有疹疾。<a id="a-BH"></a>若无气力不任加行。<a id="a-BI"></a>若转请余有势力者。<a id="a-BJ"></a>若知徒众世所共知有大福德。<a id="a-BK"></a>各自有力求衣服等资身众具。<a id="a-BL"></a>若随所应教授教诫。<a id="a-BM"></a>皆已无倒教授教诫。<a id="a-BN"></a>若知众内有本外道为窃法故。<a id="a-BO"></a>来入众中无所堪能不可调伏。<a id="a-BP"></a>皆无违犯。</p>
  <p id="aBQ">若诸菩萨安住菩萨净戒律仪。<a id="a-BR"></a>怀嫌恨心于他有情不随心转。<a id="a-BS"></a>是名有犯有所违越。<a id="a-BT"></a>是染违犯。<a id="a-BU"></a>若由懒惰懈怠放逸不随其转。<a id="a-BV"></a>非染违犯。<a id="a-BW"></a>无违犯者。<a id="a-BX"></a>若彼所爱非彼所宜。<a id="a-BY"></a>若有疾病若无气力不任加行。<a id="a-BZ"></a>若护僧制。<a id="a-Ba"></a>若彼所爱虽彼所宜。<a id="a-Bb"></a>而于多众非宜非爱。<a id="a-Bc"></a>若为降伏诸恶外道。<a id="a-Bd"></a>若欲方便调彼伏彼。<a id="a-Be"></a>广说如前不随心转。<a id="a-Bf"></a>皆无违犯。</p>
  <p id="aBg">若诸菩萨安住菩萨净戒律仪。<a id="a-Bh"></a>怀嫌恨心。<a id="a-Bi"></a>他实有德不欲显扬。<a id="a-Bj"></a>他实有誉不欲称美。<a id="a-Bk"></a>他实妙说不赞善哉。<a id="a-Bl"></a>是名有犯有所违越。<a id="a-Bm"></a>是染违犯。<a id="a-Bn"></a>若由懒惰懈怠放逸不显扬等。<a id="a-Bo"></a>非染违犯。<a id="a-Bp"></a>无违犯者。<a id="a-Bq"></a>若知其人性好少欲。<a id="a-Br"></a>将护彼意。<a id="a-Bs"></a>若有疾病若无气力。<a id="a-Bt"></a>若欲方便调彼伏彼。<a id="a-Bu"></a>广说如前。<a id="a-Bv"></a>若护僧制。<a id="a-Bw"></a>若知由此显扬等缘起彼杂染憍举无义。<a id="a-Bx"></a>为遮此过。<a id="a-By"></a>若知彼德虽似功德而非实德。<a id="a-Bz"></a>若知彼誉虽似善誉而非实誉。<a id="a-C0"></a>若知彼说虽似妙说而实非妙。<a id="a-C1"></a>若为降伏诸恶外道。<a id="a-C2"></a>若为待他言论究竟。<a id="a-C3"></a>不显扬等。<a id="a-C4"></a>皆无违犯。</p>
  <p id="aC5">若诸菩萨安住菩萨净戒律仪。<a id="a-C6"></a>见诸有情应可诃责。<a id="a-C7"></a>应可治罚应可驱摈。<a id="a-C8"></a>怀染污心而不诃责。<a id="a-C9"></a>或虽诃责而不治罚如法教诫。<a id="a-CA"></a>或虽治罚如法教诫。<a id="a-CB"></a>而不驱摈。<a id="a-CC"></a>是名有犯有所违越。<a id="a-CD"></a>是染违犯。<a id="a-CE"></a>若由懒惰懈怠放逸。<a id="a-CF"></a>而不诃责乃至驱摈。<a id="a-CG"></a>非染违犯。<a id="a-CH"></a>无违犯者。<a id="a-CI"></a>若了知彼不可疗治。<a id="a-CJ"></a>不可与语。<a id="a-CK"></a>喜出粗言多生嫌恨。<a id="a-CL"></a>故应弃舍。<a id="a-CM"></a>若观待时。<a id="a-CN"></a>若观因此斗讼诤竞。<a id="a-CO"></a>若观因此令僧諠杂令僧破坏。<a id="a-CP"></a>知彼有情不怀谄曲成就增上猛利惭愧。<a id="a-CQ"></a>疾疾还净。<a id="a-CR"></a>而不诃责乃至驱摈。<a id="a-CS"></a>皆无违犯若诸菩萨安住菩萨净戒律仪。<a id="a-CT"></a>具足成就种种神通变现威力。<a id="a-CU"></a>于诸有情应恐怖者能恐怖之。<a id="a-CV"></a>应引摄者能引摄之。<a id="a-CW"></a>避信施故不现神通恐怖引摄。<a id="a-CX"></a>是名有犯有所违越。<a id="a-CY"></a>非染违犯。<a id="a-CZ"></a>无违犯者。<a id="a-Ca"></a>若知此中诸有情类多着僻执。<a id="a-Cb"></a>是恶外道诽谤贤圣。<a id="a-Cc"></a>成就邪见。<a id="a-Cd"></a>不现神通恐怖引摄。<a id="a-Ce"></a>无有违犯。</p>
  <p id="aCf">又一切处无违犯者。<a id="a-Cg"></a>谓若彼心增上狂乱。<a id="a-Ch"></a>若重苦受之所逼切。<a id="a-Ci"></a>若未曾受净戒律仪。<a id="a-Cj"></a>当知一切皆无违犯。</p>
  <p id="aCk">复次如是所起诸事菩萨学处。<a id="a-Cl"></a>佛于彼彼素怛缆中随机散说。<a id="a-Cm"></a>谓依律仪戒摄善法戒饶益有情戒。<a id="a-Cn"></a>今于此菩萨藏摩呾履迦综集而说。<a id="a-Co"></a>菩萨于中应起尊重住极恭敬专精修学。<a id="a-Cp"></a>是诸菩萨从他正受戒律仪已。<a id="a-Cq"></a>由善清净求学意乐菩提意乐饶益一切有情意乐。<a id="a-Cr"></a>生起最极尊重恭敬。<a id="a-Cs"></a>从初专精不应违犯。<a id="a-Ct"></a>设有违犯即应如法疾疾悔除令得还净。<a id="a-Cu"></a>又此菩萨一切违犯。<a id="a-Cv"></a>当知皆是恶作所摄。<a id="a-Cw"></a>应向有力于语表义能觉能受小乘大乘补特伽罗。<a id="a-Cx"></a>发露悔灭。<a id="a-Cy"></a>若诸菩萨以上品缠违犯。<a id="a-Cz"></a>如上他胜处法失戒律仪。<a id="a-D0"></a>应当更受。<a id="a-D1"></a>若中品缠违犯。<a id="a-D2"></a>如上他胜处法应对于三补特伽罗。<a id="a-D3"></a>或过是数。<a id="a-D4"></a>应如发露除恶作法。<a id="a-D5"></a>先当称述所犯事名。<a id="a-D6"></a>应作是说。<a id="a-D7"></a>长老专志。<a id="a-D8"></a>或言大德。<a id="a-D9"></a>我如是名违越菩萨毗奈耶法。<a id="a-DA"></a>如所称事犯恶作罪。<a id="a-DB"></a>余如苾刍发露悔灭恶作罪法。<a id="a-DC"></a>应如是说。<a id="a-DD"></a>若下品缠违犯。<a id="a-DE"></a>如上他胜处法及余违犯。<a id="a-DF"></a>应对于一补特伽罗发露。<a id="a-DG"></a>悔法当知如前。<a id="a-DH"></a>若无随顺补特伽罗可对发露悔除所犯。<a id="a-DI"></a>尔时菩萨以净意乐起自誓心。<a id="a-DJ"></a>我当决定防护当来终不重犯。<a id="a-DK"></a>如是于犯还出还净。<a id="a-DL"></a>又诸菩萨欲受菩萨净戒律仪。<a id="a-DM"></a>若不会遇具足功德补特伽罗。<a id="a-DN"></a>尔时应对如来像前自受菩萨净戒律仪。<a id="a-DO"></a>应如是受。<a id="a-DP"></a>遍袒右肩右膝着地。<a id="a-DQ"></a>或蹲跪坐作如是言。<a id="a-DR"></a>我如是名。<a id="a-DS"></a>仰启十方一切如来已入大地诸菩萨众。<a id="a-DT"></a>我今欲于十方世界佛菩萨所。<a id="a-DU"></a>誓受一切菩萨学处。<a id="a-DV"></a>誓受一切菩萨净戒。<a id="a-DW"></a>谓律仪戒摄善法戒饶益有情戒。<a id="a-DX"></a>如是学处如是净戒。<a id="a-DY"></a>过去一切菩萨已具。<a id="a-DZ"></a>未来一切菩萨当具。<a id="a-Da"></a>普于十方现在一切菩萨今具。<a id="a-Db"></a>于是学处于是净戒。<a id="a-Dc"></a>过去一切菩萨已学。<a id="a-Dd"></a>未来一切菩萨当学。<a id="a-De"></a>普于十方现在一切菩萨今学。<a id="a-Df"></a>第二第三亦如是说。<a id="a-Dg"></a>说已应起。<a id="a-Dh"></a>所余一切如前应知。</p>
  <p id="aDi">又于菩萨犯戒道中。<a id="a-Dj"></a>无无余犯。<a id="a-Dk"></a>如世尊说。<a id="a-Dl"></a>是诸菩萨多分应与嗔所起犯。<a id="a-Dm"></a>非贪所起。<a id="a-Dn"></a>当知此中所说密意。<a id="a-Do"></a>谓诸菩萨爱诸有情。<a id="a-Dp"></a>怜诸有情增上力故。<a id="a-Dq"></a>凡有所作一切皆是菩萨所作。<a id="a-Dr"></a>非非所作。<a id="a-Ds"></a>非作所作可得成犯。<a id="a-Dt"></a>若诸菩萨憎诸有情嫉诸有情。<a id="a-Du"></a>不能修行自他利行。<a id="a-Dv"></a>作诸菩萨所不应作。<a id="a-Dw"></a>作不应作可得成犯。<a id="a-Dx"></a>又诸菩萨软中上犯。<a id="a-Dy"></a>如摄事分应当了知。</p>
  <p id="aDz">如是菩萨依止一切自毗奈耶。<a id="a-E0"></a>勤学所学。<a id="a-E1"></a>便得成就三种圆满安乐而住。<a id="a-E2"></a>一者成就加行圆满。<a id="a-E3"></a>二者成就意乐圆满。<a id="a-E4"></a>三者成就宿因圆满。<a id="a-E5"></a>云何名为加行圆满。<a id="a-E6"></a>谓诸菩萨于净戒中行无缺犯。<a id="a-E7"></a>于身语意清净现行。<a id="a-E8"></a>不数毁犯发露自恶。<a id="a-E9"></a>如是名为加行圆满。<a id="a-EA"></a>云何名为意乐圆满。<a id="a-EB"></a>谓诸菩萨为法出家不为活命。<a id="a-EC"></a>求大菩提非为不求。<a id="a-ED"></a>为求沙门为求涅槃非为不求。<a id="a-EE"></a>如是求者不住懈怠下劣精进。<a id="a-EF"></a>不杂众多恶不善法杂染后有有诸炽然众苦异熟。<a id="a-EG"></a>当来所有生老病死。<a id="a-EH"></a>如是名为意乐圆满。<a id="a-EI"></a>云何名为宿因圆满。<a id="a-EJ"></a>谓诸菩萨昔余生中修福修善。<a id="a-EK"></a>故于今世种种衣服饮食卧具病缘医药资身什物。<a id="a-EL"></a>自无匮乏。<a id="a-EM"></a>复能于他广行惠施。<a id="a-EN"></a>如是名为宿因圆满。<a id="a-EO"></a>菩萨如是依毗奈耶勤学所学。<a id="a-EP"></a>成就如是三种圆满安乐而住。<a id="a-EQ"></a>与此相违当知成就三种衰损危苦而住。</p>
  <p id="aER">如是略广宣说菩萨若在家品若出家品一切戒已。<a id="a-ES"></a>自斯已后即于如是一切戒中。<a id="a-ET"></a>分出所余难行戒等差别之相。<a id="a-EU"></a>应当了知。</p>
 </body>
</html>