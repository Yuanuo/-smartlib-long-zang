<!doctype html>
<html id="z3IBVMPvm" data-ver="990">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第五十八</h1>
  <h2 id="a2">摄决择分中有寻有伺等三地之一</h2>
  <p id="a3">如是已说五识身相应地意地决择。<a id="a-4"></a>有寻有伺等三地决择我今当说。</p>
  <p id="a5">问何故焰摩名为法王。<a id="a-6"></a>为能损害诸众生故。<a id="a-7"></a>为能饶益诸众生故。<a id="a-8"></a>若由损害众生。<a id="a-9"></a>名为法王。<a id="a-A"></a>不应道理。<a id="a-B"></a>若由饶益众生。<a id="a-C"></a>今应当说云何饶益。<a id="a-D"></a>答由能饶益不由损害。<a id="a-E"></a>何以故。<a id="a-F"></a>若诸众生执到王所。<a id="a-G"></a>令忆念故遂为现彼相似之身。<a id="a-H"></a>告言。<a id="a-I"></a>汝等自所作业当受其果。<a id="a-J"></a>由是因缘彼诸众生各自了知自所作业还自受果。<a id="a-K"></a>便于焰摩使者众生业力增上所生。<a id="a-L"></a>犹如变化非众生所。<a id="a-M"></a>无反害心无嗔恚心不怀怨恨。<a id="a-N"></a>乃由此故感那落迦。<a id="a-O"></a>新业更不积集。<a id="a-P"></a>故业尽已脱那落迦趣。<a id="a-Q"></a>是故焰摩由能饶益诸众生故。<a id="a-R"></a>名为法王。<a id="a-S"></a>若诸众生生那落迦忆宿命者。<a id="a-T"></a>焰摩法王更不教诲。<a id="a-U"></a>若有生已不忆宿命。<a id="a-V"></a>王便教诲。<a id="a-W"></a>略有三种补特伽罗生那落迦。<a id="a-X"></a>不忆宿命。<a id="a-Y"></a>一极愚痴。<a id="a-Z"></a>谓生边地不解观察。<a id="a-a"></a>随诸恶转。<a id="a-b"></a>二极放逸。<a id="a-c"></a>谓受欲者于诸欲中增上耽着不解观察。<a id="a-d"></a>随诸恶转。<a id="a-e"></a>三极邪见。<a id="a-f"></a>谓成就一切诽谤邪见不解观察。<a id="a-g"></a>随诸恶转。<a id="a-h"></a>由彼不能自然忆念故令忆念。</p>
  <p id="ai">复次二因缘故大海水碱。<a id="a-j"></a>一生彼众生福增上故。<a id="a-k"></a>二陆地众生一分非福增上故。<a id="a-l"></a>所以者何。<a id="a-m"></a>由水碱故非人所涉。<a id="a-n"></a>生彼无量微细众生不被采害。<a id="a-o"></a>又大海中种种珍宝差别可得。<a id="a-p"></a>由水碱故陆地众生一分难得。</p>
  <p id="aq">复次烦恼杂染决择。<a id="a-r"></a>我今当说。<a id="a-s"></a>如先所说烦恼杂染义。<a id="a-t"></a>当知此烦恼由五种相建立差别。<a id="a-u"></a>何等为五。<a id="a-v"></a>一自性故。<a id="a-w"></a>二自性差别故。<a id="a-x"></a>三染净差别故。<a id="a-y"></a>四迷断差别故。<a id="a-z"></a>五对治差别故。</p>
  <p id="a10">云何自性。<a id="a-11"></a>略有二种。<a id="a-12"></a>一见性烦恼。<a id="a-13"></a>二非见性烦恼。</p>
  <p id="a14">云何自性差别。<a id="a-15"></a>略有十种。<a id="a-16"></a>见性烦恼五种差别。<a id="a-17"></a>非见性者亦有五种。<a id="a-18"></a>总此十种名为烦恼自性差别。<a id="a-19"></a>见性五者。<a id="a-1A"></a>谓萨迦耶见。<a id="a-1B"></a>边执见。<a id="a-1C"></a>邪见。<a id="a-1D"></a>见取。<a id="a-1E"></a>戒禁取。<a id="a-1F"></a>非见性五者。<a id="a-1G"></a>谓贪。<a id="a-1H"></a>恚。<a id="a-1I"></a>慢。<a id="a-1J"></a>无明。<a id="a-1K"></a>疑。<a id="a-1L"></a>萨迦耶见者。<a id="a-1M"></a>于五取蕴心执增益见我我所名萨迦耶见。<a id="a-1N"></a>此复二种。<a id="a-1O"></a>一者俱生。<a id="a-1P"></a>二分别起。<a id="a-1Q"></a>俱生者。<a id="a-1R"></a>一切愚夫异生乃至禽兽并皆现行。<a id="a-1S"></a>分别起者。<a id="a-1T"></a>诸外道等计度而起。</p>
  <p id="a1U">边执见者。<a id="a-1V"></a>于五取蕴萨迦耶见增上力故。<a id="a-1W"></a>心执增益见我断常。<a id="a-1X"></a>名边执见。<a id="a-1Y"></a>常见所摄边执见者。<a id="a-1Z"></a>谓六十二诸见趣中。<a id="a-1a"></a>计度前际诸遍常论一分常论。<a id="a-1b"></a>及计后际诸有想论无想论非想非非想论。<a id="a-1c"></a>断见所摄边执见者。<a id="a-1d"></a>谓诸沙门若婆罗门七事断论。<a id="a-1e"></a>此边执见唯分别起无有俱生。<a id="a-1f"></a>唯除即此先世已来串习随逐边执见等。<a id="a-1g"></a>若有分别若无分别差别之相。<a id="a-1h"></a>如本地分已广分别。<a id="a-1i"></a>邪见者。<a id="a-1j"></a>一切倒见于所知事颠倒而转。<a id="a-1k"></a>皆名邪见。<a id="a-1l"></a>当知此见略有二种。<a id="a-1m"></a>一者增益。<a id="a-1n"></a>二者损减。<a id="a-1o"></a>萨迦耶见。<a id="a-1p"></a>边执见。<a id="a-1q"></a>见取。<a id="a-1r"></a>戒禁取。<a id="a-1s"></a>此四见等一切。<a id="a-1t"></a>皆名增益邪见。<a id="a-1u"></a>谤因谤用谤果坏实事等。<a id="a-1v"></a>心执增益所有诸见一切。<a id="a-1w"></a>皆名损减邪见。<a id="a-1x"></a>无施无爱亦无祠祀。<a id="a-1y"></a>是名谤因。<a id="a-1z"></a>无有妙行亦无恶行。<a id="a-20"></a>是名谤用。<a id="a-21"></a>无有妙行恶行诸业果及异熟。<a id="a-22"></a>是名谤果。<a id="a-23"></a>无父无母无化生有情。<a id="a-24"></a>亦无世间真阿罗汉诸漏永尽。<a id="a-25"></a>乃至广说。<a id="a-26"></a>如是一切名坏实事。<a id="a-27"></a>又此邪见即计前际诸无因论。<a id="a-28"></a>边无边论。<a id="a-29"></a>不死矫乱论。<a id="a-2A"></a>及计后际现法涅槃等论。<a id="a-2B"></a>所有沙门若婆罗门。<a id="a-2C"></a>当知如是萨迦耶见以为根本。<a id="a-2D"></a>六十二见三见所摄。<a id="a-2E"></a>谓常见所摄诸边执见。<a id="a-2F"></a>断见所摄诸边执见及诸邪见。<a id="a-2G"></a>见取者。<a id="a-2H"></a>于六十二诸见趣等。<a id="a-2I"></a>一一别计为最为上为胜为妙。<a id="a-2J"></a>威势取执随起言说。<a id="a-2K"></a>唯此谛实余皆虚妄。<a id="a-2L"></a>由此见故能得清净解脱出离。<a id="a-2M"></a>是名见取。</p>
  <p id="a2N">戒禁取者。<a id="a-2O"></a>谓所受持随顺见取。<a id="a-2P"></a>见取眷属见取随法。<a id="a-2Q"></a>若戒若禁于所受持诸戒禁中。<a id="a-2R"></a>妄计为最为上为胜为妙。<a id="a-2S"></a>威势执取随起言说。<a id="a-2T"></a>唯此谛实余皆虚妄。<a id="a-2U"></a>由此戒禁能得清净解脱出离。<a id="a-2V"></a>是名戒禁取。</p>
  <p id="a2W">贪者。<a id="a-2X"></a>谓能耽着心所为性。<a id="a-2Y"></a>此复四种。<a id="a-2Z"></a>谓着诸见欲色无色。</p>
  <p id="a2a">恚者。<a id="a-2b"></a>谓能损害心所为性。<a id="a-2c"></a>此复四种。<a id="a-2d"></a>谓于损己他。<a id="a-2e"></a>见他有情所。<a id="a-2f"></a>及于所爱不饶益所。<a id="a-2g"></a>于所不爱作饶益所。<a id="a-2h"></a>所有嗔恚。</p>
  <p id="a2i">慢者。<a id="a-2j"></a>谓令心举心所为性。<a id="a-2k"></a>此复四种。<a id="a-2l"></a>谓于诸见。<a id="a-2m"></a>于诸有情。<a id="a-2n"></a>于受用欲。<a id="a-2o"></a>于诸后有处起。<a id="a-2p"></a>又此慢略有二种。<a id="a-2q"></a>一惑乱慢。<a id="a-2r"></a>二不惑乱慢。<a id="a-2s"></a>于有情处慢者。<a id="a-2t"></a>谓三慢类。<a id="a-2u"></a>已如前说。<a id="a-2v"></a>于受用欲处慢者。<a id="a-2w"></a>谓由大财大族大徒众等现在前故心遂高举。<a id="a-2x"></a>于后有处慢者。<a id="a-2y"></a>谓由计我当有不有。<a id="a-2z"></a>广说乃至我当非想非非想等。<a id="a-30"></a>若动不动戏论造作诸爱趣中。<a id="a-31"></a>现前转故心遂高举。<a id="a-32"></a>不惑乱慢者。<a id="a-33"></a>谓于下劣计己为胜。<a id="a-34"></a>于等计等而生憍慢。<a id="a-35"></a>惑乱慢者。<a id="a-36"></a>谓余六慢。<a id="a-37"></a>又由受用鄙劣资具自谓富乐。<a id="a-38"></a>名惑乱慢。<a id="a-39"></a>若由受用胜妙资具自谓富乐。<a id="a-3A"></a>名不惑乱慢。<a id="a-3B"></a>又由邪行谓后有胜。<a id="a-3C"></a>名惑乱慢。<a id="a-3D"></a>若由正行谓后有胜。<a id="a-3E"></a>名不惑乱慢。</p>
  <p id="a3F">无明者。<a id="a-3G"></a>谓于所知真实觉悟能覆能障心所为性。<a id="a-3H"></a>此略四种。<a id="a-3I"></a>一无解愚。<a id="a-3J"></a>二放逸愚。<a id="a-3K"></a>三染污愚。<a id="a-3L"></a>四不染污愚。<a id="a-3M"></a>若于不见闻觉知所知义中所有无智。<a id="a-3N"></a>名无解愚。<a id="a-3O"></a>若于见闻觉知所知义中。<a id="a-3P"></a>散乱失念所有无智。<a id="a-3Q"></a>名放逸愚。<a id="a-3R"></a>于颠倒心所有无智。<a id="a-3S"></a>名染污愚。<a id="a-3T"></a>不颠倒心所有无智。<a id="a-3U"></a>名不染污愚。<a id="a-3V"></a>又此无明总有二种。<a id="a-3W"></a>一烦恼相应无明。<a id="a-3X"></a>二独行无明。<a id="a-3Y"></a>非无愚痴而起诸惑。<a id="a-3Z"></a>是故贪等余惑相应所有无明。<a id="a-3a"></a>名烦恼相应无明。<a id="a-3b"></a>若无贪等诸烦恼缠。<a id="a-3c"></a>但于苦等诸谛境中。<a id="a-3d"></a>由不如理作意力故。<a id="a-3e"></a>钝慧士夫补特伽罗诸不如实简择覆障缠裹闇昧等心所性。<a id="a-3f"></a>名独行无明。</p>
  <p id="a3g">疑者。<a id="a-3h"></a>犹豫二分不决定心所为性。<a id="a-3i"></a>当知此疑略由五相差别建立。<a id="a-3j"></a>谓于他世作用因果诸谛宝中。<a id="a-3k"></a>心怀犹豫。</p>
  <p id="a3l">如是所说十种烦恼。<a id="a-3m"></a>亦缘事转亦缘烦恼。<a id="a-3n"></a>谓十烦恼皆与自地一切烦恼展转相缘。<a id="a-3o"></a>亦缘自地诸有漏事。<a id="a-3p"></a>下地烦恼能缘上地烦恼及事。<a id="a-3q"></a>非上地惑能缘下地烦恼及事。<a id="a-3r"></a>如是烦恼展转相缘及下地惑能缘上地。<a id="a-3s"></a>于此处所余决择文更不复现。</p>
  <p id="a3t">复次俱生萨迦耶见唯无记性。<a id="a-3u"></a>数现行故。<a id="a-3v"></a>非极损恼自他处故。<a id="a-3w"></a>若分别起萨迦耶见由坚执故与前相违。<a id="a-3x"></a>在欲界者唯不善性。<a id="a-3y"></a>若在上地。<a id="a-3z"></a>奢摩他力所制持故。<a id="a-40"></a>多白净法所摄受故。<a id="a-41"></a>成无记性。<a id="a-42"></a>由染污故体是隐没。<a id="a-43"></a>所余烦恼由此道理随应当知。<a id="a-44"></a>欲界烦恼为诸恶行安足处故。<a id="a-45"></a>多不善性。<a id="a-46"></a>又不善者。<a id="a-47"></a>具三因缘能往恶趣。<a id="a-48"></a>余则不定。<a id="a-49"></a>何等为三。<a id="a-4A"></a>谓极多修习殷重无间计为功德。<a id="a-4B"></a>不见其失不见其患。<a id="a-4C"></a>纵情而起。<a id="a-4D"></a>是初因缘。<a id="a-4E"></a>用此烦恼以为依处。<a id="a-4F"></a>由身语意于诸恶行作及增长。<a id="a-4G"></a>是第二因缘。<a id="a-4H"></a>由此烦恼断他善品授不善品。<a id="a-4I"></a>是第三因缘。<a id="a-4J"></a>除先所作能往恶趣顺后受业。<a id="a-4K"></a>又十烦恼。<a id="a-4L"></a>七唯意地。<a id="a-4M"></a>贪恚无明亦通五识。<a id="a-4N"></a>又于欲界四见及慢喜舍相应。<a id="a-4O"></a>贪乐喜舍相应。<a id="a-4P"></a>恚苦忧舍相应。<a id="a-4Q"></a>邪见喜忧舍相应。<a id="a-4R"></a>疑忧舍相应。<a id="a-4S"></a>无明一切五根相应。<a id="a-4T"></a>此据多分相应道理。<a id="a-4U"></a>其余深细后当广说。<a id="a-4V"></a>于上诸地随所有根。<a id="a-4W"></a>即与彼地烦恼相应。<a id="a-4X"></a>又十烦恼见所断者。<a id="a-4Y"></a>名曰无事。<a id="a-4Z"></a>彼所缘事非成实故。<a id="a-4a"></a>所余烦恼有事。<a id="a-4b"></a>无事彼相违故。<a id="a-4c"></a>又贪与慢缘有漏一分可意事生。<a id="a-4d"></a>恚缘一分非可意生。<a id="a-4e"></a>是故此三烦恼一分所生名取。<a id="a-4f"></a>一分所余烦恼通缘内外若爱非爱。<a id="a-4g"></a>及俱相违有漏事生。<a id="a-4h"></a>是故说彼名曰遍行。<a id="a-4i"></a>取一切事若有随顺如是烦恼烦恼俱行烦恼品类。<a id="a-4j"></a>名随烦恼。</p>
  <p id="a4k">云何名随烦恼。<a id="a-4l"></a>略由四相差别建立。<a id="a-4m"></a>一通一切不善心起。<a id="a-4n"></a>二通一切染污心起。<a id="a-4o"></a>三于各别不善心起。<a id="a-4p"></a>四善不善无记心起。<a id="a-4q"></a>非一切处非一切时。<a id="a-4r"></a>谓无惭无愧名通一切不善心起。<a id="a-4s"></a>随烦恼放逸掉举。<a id="a-4t"></a>惛沈不信。<a id="a-4u"></a>懈怠邪欲。<a id="a-4v"></a>邪胜解邪念。<a id="a-4w"></a>散乱不正知。<a id="a-4x"></a>此十随烦恼通一切染污心起。<a id="a-4y"></a>通一切处三界所系。<a id="a-4z"></a>忿恨覆恼嫉悭诳谄憍害。<a id="a-50"></a>此十随烦恼各别不善心起。<a id="a-51"></a>若一生时必无第二。<a id="a-52"></a>如是十种皆欲界系。<a id="a-53"></a>除诳谄憍。<a id="a-54"></a>由诳及谄至初静虑憍通三界。<a id="a-55"></a>此并前二若在上地唯无记性。<a id="a-56"></a>寻伺恶作睡眠。<a id="a-57"></a>此四随烦恼通善不善无记心起。<a id="a-58"></a>非一切处非一切时。<a id="a-59"></a>若有极久寻求伺察。<a id="a-5A"></a>便令身疲念失心亦劳损。<a id="a-5B"></a>是故寻伺名随烦恼。<a id="a-5C"></a>此二乃至初静虑地。<a id="a-5D"></a>恶作睡眠唯在欲界。<a id="a-5E"></a>又有定地诸随烦恼。<a id="a-5F"></a>谓寻伺诳谄。<a id="a-5G"></a>惛沉掉举。<a id="a-5H"></a>憍放逸懈怠等。<a id="a-5I"></a>初静虑地有初四种。<a id="a-5J"></a>余通一切地。<a id="a-5K"></a>若杂事中世尊所说诸随烦恼。<a id="a-5L"></a>广说乃至愁叹忧苦随扰恼等。<a id="a-5M"></a>及摄事分广所分别。<a id="a-5N"></a>如是一切诸随烦恼。<a id="a-5O"></a>皆是此中四相差别。<a id="a-5P"></a>随其所应相摄应知。</p>
  <p id="a5Q">复次诸随烦恼若在欲界略于十二处转。<a id="a-5R"></a>何等十二。<a id="a-5S"></a>谓执着恶行处。<a id="a-5T"></a>斗讼诤竞处。<a id="a-5U"></a>毁犯尸罗处。<a id="a-5V"></a>受学随转非善人法处。<a id="a-5W"></a>邪命处。<a id="a-5X"></a>耽着诸欲处。<a id="a-5Y"></a>如所闻法义心谛思惟处。<a id="a-5Z"></a>于所思义内心寂止方便持心处。<a id="a-5a"></a>展转受用财法处。<a id="a-5b"></a>不相杂住处。<a id="a-5c"></a>远离卧具房舍处。<a id="a-5d"></a>众苦所集处。<a id="a-5e"></a>此十二处以为依止。<a id="a-5f"></a>如先所说贪着。<a id="a-5g"></a>乃至随扰恼等诸随烦恼差别而转。<a id="a-5h"></a>谓贪着嗔恚愚痴依初处转。<a id="a-5i"></a>忿等乃至谄依第二处转。<a id="a-5j"></a>无惭无愧依第三处转。<a id="a-5k"></a>诳等乃至谋害依第四处转。<a id="a-5l"></a>矫诈等乃至恶作依第五处转。<a id="a-5m"></a>不忍耽嗜等乃至不平等贪着依第六处转。<a id="a-5n"></a>萨迦耶见有见无有见依第七处转。<a id="a-5o"></a>贪欲等乃至不作意依第八处转。<a id="a-5p"></a>顾悦缠绵依第九处转。<a id="a-5q"></a>不质直。<a id="a-5r"></a>性不柔和性不随同分转性依第十处转。<a id="a-5s"></a>欲寻思等乃至家生系属寻思依第十一处转。<a id="a-5t"></a>愁叹等依第十二处转。</p>
  <p id="a5u">复次此五见是慧性故互不相应。<a id="a-5v"></a>自性自性不相应故。<a id="a-5w"></a>贪恚慢疑更相违故互不相应。<a id="a-5x"></a>贪染令心卑下。<a id="a-5y"></a>憍慢令心高举是故贪慢更互相违。</p>
  <p id="a5z">复次如所说诸随烦恼。<a id="a-60"></a>当知皆是烦恼品类。<a id="a-61"></a>且如放逸是一切烦恼品类。<a id="a-62"></a>所以者何。<a id="a-63"></a>于染爱时多生放逸。<a id="a-64"></a>乃至疑时亦有放逸。<a id="a-65"></a>贪着悭吝憍高掉举等。<a id="a-66"></a>皆贪品类皆贪等流。<a id="a-67"></a>忿恨恼嫉害等是嗔品类是嗔等流。<a id="a-68"></a>诳谄是邪见品类邪见等流。<a id="a-69"></a>覆是谄品类。<a id="a-6A"></a>当知即彼品类等流。<a id="a-6B"></a>余随烦恼是痴品类是痴等流。<a id="a-6C"></a>唯除寻伺当知寻伺。<a id="a-6D"></a>慧思为性犹如诸见。<a id="a-6E"></a>若慧依止意言而生。<a id="a-6F"></a>于所缘境慞惶推究。<a id="a-6G"></a>虽慧为性而名寻伺。<a id="a-6H"></a>于诸境界遽务推求。<a id="a-6I"></a>依止意言粗慧名寻。<a id="a-6J"></a>即于此境不甚遽务而随究察。<a id="a-6K"></a>依止意言细慧名伺。<a id="a-6L"></a>是名建立烦恼杂染自性差别。</p>
  <p id="a6M">云何建立烦恼杂染染净差别。<a id="a-6N"></a>谓如所说本随二惑。<a id="a-6O"></a>略二缘故染恼有情。<a id="a-6P"></a>一由缠故。<a id="a-6Q"></a>二随眠故。<a id="a-6R"></a>现行现起烦恼名缠。<a id="a-6S"></a>即此种子未断未害。<a id="a-6T"></a>名曰随眠亦名粗重。<a id="a-6U"></a>又不觉位名曰随眠。<a id="a-6V"></a>若在觉位说名为缠。<a id="a-6W"></a>若诸具缚补特伽罗生在欲界。<a id="a-6X"></a>成就三界烦恼随眠。<a id="a-6Y"></a>若生色界所有异生。<a id="a-6Z"></a>成就欲界被奢摩他之所损伏烦恼随眠。<a id="a-6a"></a>成就色界及无色界所未损伏烦恼随眠。<a id="a-6b"></a>若生无色所有异生。<a id="a-6c"></a>成就欲界及与色界被奢摩他之所损伏烦恼随眠。<a id="a-6d"></a>成就无色所未损伏烦恼随眠。<a id="a-6e"></a>如界道理随地亦尔。<a id="a-6f"></a>诸烦恼缠未离自地烦恼欲者自地现起。<a id="a-6g"></a>已离欲者即不现起。<a id="a-6h"></a>若在下地。<a id="a-6i"></a>上地诸缠亦得成就。<a id="a-6j"></a>非在上地得说成就下地诸缠。</p>
  <p id="a6k">问具一切缚补特伽罗。<a id="a-6l"></a>诸烦恼缠起灭未舍是诸烦恼于何事系。<a id="a-6m"></a>过去耶未来耶现在耶。<a id="a-6n"></a>答过去已系故不名系。<a id="a-6o"></a>但于现在由此种类烦恼随眠。<a id="a-6p"></a>说名为系。<a id="a-6q"></a>若诸烦恼正起现前亦由缠故。<a id="a-6r"></a>说名为系。<a id="a-6s"></a>于未来世随眠及缠以当系故。<a id="a-6t"></a>亦不名系。<a id="a-6u"></a>如此种类。<a id="a-6v"></a>当知诸余烦恼亦尔。<a id="a-6w"></a>如具缚者不具缚者亦复如是。<a id="a-6x"></a>差别者。<a id="a-6y"></a>所余烦恼说名为系。<a id="a-6z"></a>问诸修行者伏烦恼缠当云何伏。<a id="a-70"></a>答以修三种对治力故伏烦恼缠。<a id="a-71"></a>一了知烦恼自性过患。<a id="a-72"></a>二思惟对治所缘境相。<a id="a-73"></a>三以胜善品滋心相续。<a id="a-74"></a>当知此是永断正见前行之道。<a id="a-75"></a>问诸修行者断烦恼时。<a id="a-76"></a>为舍缠耶舍随眠耶。<a id="a-77"></a>由断何故说名为断。<a id="a-78"></a>答但舍随眠。<a id="a-79"></a>以烦恼缠先已舍故。<a id="a-7A"></a>断随眠故说名为断。<a id="a-7B"></a>何以故。<a id="a-7C"></a>虽缠已断未断随眠。<a id="a-7D"></a>诸烦恼缠数复现起。<a id="a-7E"></a>若随眠断。<a id="a-7F"></a>缠与随眠毕竟不起。<a id="a-7G"></a>问为断过去为断未来为断现在。<a id="a-7H"></a>答非断去来今。<a id="a-7I"></a>然说断三世。<a id="a-7J"></a>何以故。<a id="a-7K"></a>若在过去有随眠心。<a id="a-7L"></a>任运灭故其性已断。<a id="a-7M"></a>复何所断。<a id="a-7N"></a>若在未来有随眠心。<a id="a-7O"></a>性未生故体既是无。<a id="a-7P"></a>当性所断。<a id="a-7Q"></a>若在现在有随眠心。<a id="a-7R"></a>此刹那后性必不住。<a id="a-7S"></a>更何须断。<a id="a-7T"></a>又有随眠离随眠心二不和合。<a id="a-7U"></a>是故现在亦非所断。<a id="a-7V"></a>然从他音内正作意二因缘故。<a id="a-7W"></a>正见相应。<a id="a-7X"></a>随所治惑能治心生。<a id="a-7Y"></a>诸有随眠所治心灭。<a id="a-7Z"></a>此心生时彼心灭时平等平等。<a id="a-7a"></a>对治生灭道理应知。<a id="a-7b"></a>正见相应能对治心。<a id="a-7c"></a>于现在世无有随眠。<a id="a-7d"></a>于过去世亦无随眠。<a id="a-7e"></a>此刹那后离随眠心。<a id="a-7f"></a>在未来世亦无随眠。<a id="a-7g"></a>从此已后于已转依已断随眠身相续中。<a id="a-7h"></a>所有后得世间所摄善无记心去来今位皆离随眠。<a id="a-7i"></a>是故三世皆得说断。<a id="a-7j"></a>是名烦恼杂染染净差别。</p>
  <p id="a7k">云何建立烦恼杂染迷断差别。<a id="a-7l"></a>当知略说有十五种。<a id="a-7m"></a>谓欲界系见苦集灭道谛所断及修所断诸漏有五。<a id="a-7n"></a>如欲界系。<a id="a-7o"></a>色无色系各五亦尔。<a id="a-7p"></a>欲界迷苦有十烦恼。<a id="a-7q"></a>迷集有八。<a id="a-7r"></a>除萨迦耶及边执见。<a id="a-7s"></a>如迷集谛灭道亦尔。<a id="a-7t"></a>上界诸谛并除嗔恚。<a id="a-7u"></a>随迷次第如欲界说。</p>
  <p id="a7v">云何迷苦有十随眠。<a id="a-7w"></a>略五取蕴总名为苦。<a id="a-7x"></a>愚夫于此五取蕴中起二十句萨迦耶见。<a id="a-7y"></a>五句见我。<a id="a-7z"></a>余见我所。<a id="a-80"></a>是名迷苦萨迦耶见。<a id="a-81"></a>即用如是萨迦耶见以为依止。<a id="a-82"></a>于五取蕴见我断常。<a id="a-83"></a>故边执见亦迷于苦。<a id="a-84"></a>又诸邪见谓无施等乃至妙行恶行业果及与异熟。<a id="a-85"></a>是迷苦谛。<a id="a-86"></a>又有邪见拨无父母化生有情。<a id="a-87"></a>如是邪见一分迷苦。<a id="a-88"></a>一分迷集。<a id="a-89"></a>又诸外道诽谤苦谛起大邪见。<a id="a-8A"></a>彼谓沙门乔答摩种。<a id="a-8B"></a>为诸弟子施设苦谛。<a id="a-8C"></a>此定无有。<a id="a-8D"></a>如是邪见亦迷苦谛。<a id="a-8E"></a>又有诸见妄计自在世主释梵及余物类。<a id="a-8F"></a>为常为恒无有变易。<a id="a-8G"></a>如是邪见亦迷苦谛。<a id="a-8H"></a>又有诸见计边无边。<a id="a-8I"></a>如是亦名迷苦邪见。<a id="a-8J"></a>又有沙门若婆罗门不死矫乱邪见。<a id="a-8K"></a>一分亦迷苦谛。<a id="a-8L"></a>若有见取。<a id="a-8M"></a>妄取迷苦所有诸见以为第一。<a id="a-8N"></a>谓能清净解脱出离。<a id="a-8O"></a>如是名为迷苦见取。<a id="a-8P"></a>若有妄取随顺此见此见随法所受戒禁。<a id="a-8Q"></a>以为第一能得清净解脱出离。<a id="a-8R"></a>此戒禁取是迷苦谛。<a id="a-8S"></a>若有外道于此诸见不定信受。<a id="a-8T"></a>亦不一向诽谤如来所立苦谛。<a id="a-8U"></a>但于苦谛心怀犹豫。<a id="a-8V"></a>此及所余于苦犹豫是迷苦疑。<a id="a-8W"></a>若于如是自所起见。<a id="a-8X"></a>宝爱坚着如此见贪。<a id="a-8Y"></a>是迷苦贪。<a id="a-8Z"></a>若于异分他所起见。<a id="a-8a"></a>心怀违损是迷苦恚。<a id="a-8b"></a>若恃此见心生高举。<a id="a-8c"></a>是迷苦慢。<a id="a-8d"></a>若有无智与此诸见及疑贪等烦恼相应。<a id="a-8e"></a>若唯于苦独行无智。<a id="a-8f"></a>如是并名迷苦无明。<a id="a-8g"></a>此十烦恼皆迷苦谛见苦所断。</p>
  <p id="a8h">云何迷集有八随眠。<a id="a-8i"></a>谓诸沙门若婆罗门谤因邪见。<a id="a-8j"></a>又有沙门若婆罗门。<a id="a-8k"></a>计自在等是一切物生者化者及与作者。<a id="a-8l"></a>此恶因论所有邪见。<a id="a-8m"></a>又有邪见。<a id="a-8n"></a>无施无爱亦无祠祀。<a id="a-8o"></a>无有妙行亦无恶行。<a id="a-8p"></a>又有邪见不死矫乱。<a id="a-8q"></a>外道沙门若婆罗门所起一分。<a id="a-8r"></a>又有邪见诽谤集谛。<a id="a-8s"></a>谓诸外道作如是计。<a id="a-8t"></a>如彼沙门乔答摩种为诸弟子所说集谛。<a id="a-8u"></a>此定无有。<a id="a-8v"></a>如是等见是迷集谛所起邪见。<a id="a-8w"></a>若有见取取彼诸见以为第一能得清净解脱出离。<a id="a-8x"></a>是迷集谛所起见取。<a id="a-8y"></a>若于随顺此见诸法所受戒禁。<a id="a-8z"></a>取为第一能得清净。<a id="a-90"></a>广说如前。<a id="a-91"></a>是迷集谛戒禁取。<a id="a-92"></a>余疑贪等如前应知。<a id="a-93"></a>如是八种烦恼随眠。<a id="a-94"></a>迷于集谛见集所断。</p>
  <p id="a95">云何迷灭有八随眠。<a id="a-96"></a>谓诸沙门若婆罗门。<a id="a-97"></a>计边无边不死矫乱诸见一分。<a id="a-98"></a>又有沙门若婆罗门。<a id="a-99"></a>谓说现法涅槃论者所有邪见。<a id="a-9A"></a>又有邪见拨无世间真阿罗汉。<a id="a-9B"></a>乃至广说。<a id="a-9C"></a>彼阿罗汉二德所显。<a id="a-9D"></a>谓断及智。<a id="a-9E"></a>此中但取谤断邪见。<a id="a-9F"></a>又有邪见诽谤灭谛。<a id="a-9G"></a>谓诸外道广说如前。<a id="a-9H"></a>又有横计诸邪解脱所有邪见。<a id="a-9I"></a>如是诸见是迷灭谛所起邪见。<a id="a-9J"></a>若有见取取彼诸见以为第一。<a id="a-9K"></a>广说如前。<a id="a-9L"></a>是迷灭谛所起见取。<a id="a-9M"></a>若于随顺彼见诸法所受戒禁。<a id="a-9N"></a>取为第一。<a id="a-9O"></a>广说如前。<a id="a-9P"></a>是迷灭谛戒禁取。<a id="a-9Q"></a>所余贪等如前应知。<a id="a-9R"></a>唯除嗔恚。<a id="a-9S"></a>谓于灭谛起怖畏心起损害心起恚恼心。<a id="a-9T"></a>如是嗔恚迷于灭谛。<a id="a-9U"></a>余如前说。<a id="a-9V"></a>如是八种烦恼随眠。<a id="a-9W"></a>迷于灭谛见灭所断。</p>
  <p id="a9X">云何迷道有八随眠。<a id="a-9Y"></a>谓拨无世间真阿罗汉。<a id="a-9Z"></a>乃至广说。<a id="a-9a"></a>此中所有诽谤。<a id="a-9b"></a>一切智为导首有为无漏。<a id="a-9c"></a>当知此见是迷道谛所起邪见。<a id="a-9d"></a>又诸沙门若婆罗门不死矫乱邪见一分亦迷于道。<a id="a-9e"></a>又诸外道谤道邪见。<a id="a-9f"></a>彼谓沙门乔答摩种为诸弟子说出离道。<a id="a-9g"></a>实非出离。<a id="a-9h"></a>由此不能尽出离苦。<a id="a-9i"></a>佛所施设无我之见。<a id="a-9j"></a>及所受持戒禁随法。<a id="a-9k"></a>是恶邪道非正妙道。<a id="a-9l"></a>如是亦名迷道邪见。<a id="a-9m"></a>又彼外道作如是计。<a id="a-9n"></a>我等所行若行若道是真行道。<a id="a-9o"></a>能尽能出一切诸苦。<a id="a-9p"></a>如是亦名迷道邪见。<a id="a-9q"></a>若有见取取彼邪见以为第一能得清净解脱出离。<a id="a-9r"></a>如是名为迷道见取。<a id="a-9s"></a>若于随顺彼见诸法所受戒禁。<a id="a-9t"></a>取为第一能得清净解脱出离。<a id="a-9u"></a>是名迷道戒禁取。<a id="a-9v"></a>所余贪等迷道烦恼。<a id="a-9w"></a>如迷灭谛道理应知。<a id="a-9x"></a>如是八种烦恼随眠。<a id="a-9y"></a>迷于道谛见道所断。</p>
  <p id="a9z">如是已说见断诸漏。<a id="a-A0"></a>云何修道所断诸漏。<a id="a-A1"></a>谓欲界嗔恚。<a id="a-A2"></a>三界三种贪慢无明。<a id="a-A3"></a>由彼长时修习正道方能得断。<a id="a-A4"></a>是故名为修道所断。<a id="a-A5"></a>又彼烦恼界界地地皆有三品。<a id="a-A6"></a>谓下中上。<a id="a-A7"></a>能断之道亦有三品。<a id="a-A8"></a>下品之道能断上品修断诸漏。<a id="a-A9"></a>中能断中。<a id="a-AA"></a>上道断下。<a id="a-AB"></a>又彼修道所断诸漏。<a id="a-AC"></a>于有漏事任运而转。<a id="a-AD"></a>长时坚固于自所迷事难可解脱。<a id="a-AE"></a>是名建立烦恼杂染迷断差别。</p>
  <p id="aAF">复次即如所说见修所断诸漏烦恼。<a id="a-AG"></a>当知略有五种所缘。<a id="a-AH"></a>一缘邪分别所起事境。<a id="a-AI"></a>二缘见境。<a id="a-AJ"></a>三缘戒禁境。<a id="a-AK"></a>四缘自分别所起名境。<a id="a-AL"></a>五缘任运坚固事境。<a id="a-AM"></a>此中若缘苦集事境所有诸漏。<a id="a-AN"></a>是缘邪分别所起事境。<a id="a-AO"></a>见取贪等见断诸漏除疑。<a id="a-AP"></a>是缘见境。<a id="a-AQ"></a>戒禁取。<a id="a-AR"></a>是缘戒禁境。<a id="a-AS"></a>缘灭道境及缘不同分界境所有诸漏。<a id="a-AT"></a>是缘自分别所起名境。<a id="a-AU"></a>何以故。<a id="a-AV"></a>非此烦恼能缘灭道。<a id="a-AW"></a>亦不能缘不同分界。<a id="a-AX"></a>非无所缘故。<a id="a-AY"></a>修所断漏。<a id="a-AZ"></a>是缘自任运坚固事境。</p>
  <p id="aAa">云何建立烦恼杂染对治差别。<a id="a-Ab"></a>谓略四种。<a id="a-Ac"></a>一相续成熟对治。<a id="a-Ad"></a>二近断对治。<a id="a-Ae"></a>三一分断对治。<a id="a-Af"></a>四具分断对治。<a id="a-Ag"></a>如声闻地已具说。<a id="a-Ah"></a>十三种资粮道。<a id="a-Ai"></a>名相续成熟对治。<a id="a-Aj"></a>如声闻地已具说。<a id="a-Ak"></a>暖顶忍世第一法决择分善根。<a id="a-Al"></a>名近断对治。<a id="a-Am"></a>见道名一分断对治。<a id="a-An"></a>修道名具分断对治。<a id="a-Ao"></a>问升见道圣者智行有何相由几心故见道究竟。<a id="a-Ap"></a>云何当舍见所断惑。<a id="a-Aq"></a>顿耶渐耶。<a id="a-Ar"></a>答升见道者所有智行远离众相。<a id="a-As"></a>尔时圣智虽缘于苦。<a id="a-At"></a>然于苦事不起分别谓此为苦取相而转。<a id="a-Au"></a>如于苦谛。<a id="a-Av"></a>于集灭道亦复如是。<a id="a-Aw"></a>尔时即于先世俗智所观谛中一切想相。<a id="a-Ax"></a>皆得解脱。<a id="a-Ay"></a>绝戏论智。<a id="a-Az"></a>但于其义缘真如理离相而转。<a id="a-B0"></a>其于尔时智行如是。<a id="a-B1"></a>建立见道由二道理。<a id="a-B2"></a>一广布圣教道理。<a id="a-B3"></a>有戏论建立。<a id="a-B4"></a>二内证胜义道理。<a id="a-B5"></a>离戏论建立。<a id="a-B6"></a>依初建立增上力故。<a id="a-B7"></a>说法智品有四种心。<a id="a-B8"></a>种类智品亦有四心。<a id="a-B9"></a>随尔所时八种心转。<a id="a-BA"></a>即尔所时总说名一无间所入纯奢摩他所显之心。<a id="a-BB"></a>如是总说有九种心。<a id="a-BC"></a>见道究竟。<a id="a-BD"></a>随尔所时如所施设苦谛之相了别究竟。<a id="a-BE"></a>即尔所时说名一心。<a id="a-BF"></a>第二建立增上力故说有一心。<a id="a-BG"></a>谓唯依一证真如智相应心类。<a id="a-BH"></a>见道究竟。<a id="a-BI"></a>此中亦有奢摩他道。<a id="a-BJ"></a>如前应知。<a id="a-BK"></a>又立二分见道所断烦恼随眠。<a id="a-BL"></a>一随逐清净色。<a id="a-BM"></a>二随逐心心所。<a id="a-BN"></a>由见道中止观双运故。<a id="a-BO"></a>圣弟子俱时能舍止观二道所断随眠。<a id="a-BP"></a>第一观所断。<a id="a-BQ"></a>第二止所断。<a id="a-BR"></a>是故见道说名究竟。<a id="a-BS"></a>若言观品所摄诸智见断随眠随逐生者。<a id="a-BT"></a>应不得名对治体性。<a id="a-BU"></a>由此因缘薄伽梵说。<a id="a-BV"></a>随信行者随法行者入见道时。<a id="a-BW"></a>名为第六。<a id="a-BX"></a>行无相行补特伽罗。<a id="a-BY"></a>非信胜解。<a id="a-BZ"></a>见得。<a id="a-Ba"></a>身证。<a id="a-Bb"></a>慧脱。<a id="a-Bc"></a>俱脱五得其名。<a id="a-Bd"></a>由彼于灭住寂静想。<a id="a-Be"></a>是故说彼名住无相。<a id="a-Bf"></a>譬如良医拔毒箭者。<a id="a-Bg"></a>知痈熟已利刀先剖。<a id="a-Bh"></a>脓虽渐出犹未顿尽。<a id="a-Bi"></a>后更广开周回[(ㄇ@人)/齊]搦。<a id="a-Bj"></a>脓出漉尽未能甚净。<a id="a-Bk"></a>疮门尚开为令敛故。<a id="a-Bl"></a>或以腻团或以腻帛而帖塞之。<a id="a-Bm"></a>如是渐次肌肉得敛。<a id="a-Bn"></a>令义易了故作此喻。<a id="a-Bo"></a>此中义者如已熟痈。<a id="a-Bp"></a>当知随顺见道所断诸漏处事亦尔。<a id="a-Bq"></a>如利刀剖。<a id="a-Br"></a>当知毗钵舍那品所摄见道亦尔。<a id="a-Bs"></a>如周[(ㄇ@人)/齊]搦。<a id="a-Bt"></a>当知奢摩他品所摄见道亦尔。<a id="a-Bu"></a>如脓。<a id="a-Bv"></a>当知一切见道所断随眠漏亦尔。<a id="a-Bw"></a>如疮未净未敛。<a id="a-Bx"></a>当知修道所断诸漏漏事亦尔。<a id="a-By"></a>如腻团帛。<a id="a-Bz"></a>当知修道亦尔。<a id="a-C0"></a>若诸异生离欲界欲或色界欲。<a id="a-C1"></a>但由修道无有见道。<a id="a-C2"></a>彼于欲界得离欲时。<a id="a-C3"></a>贪欲嗔恚及彼随法邻近憍慢。<a id="a-C4"></a>若诸烦恼相应无明不现行故皆说名断。<a id="a-C5"></a>非如见道所断萨迦耶见等由彼诸惑住此身中。<a id="a-C6"></a>从定起已有时现行。<a id="a-C7"></a>非生上者彼复现起。<a id="a-C8"></a>如是异生离色界欲。<a id="a-C9"></a>如其所应除嗔恚余烦恼当知亦尔。<a id="a-CA"></a>自地所有见断诸漏。<a id="a-CB"></a>若定若起若生。<a id="a-CC"></a>于一切时若遇生缘便现在前。<a id="a-CD"></a>复次略有二种粗重。<a id="a-CE"></a>一漏粗重。<a id="a-CF"></a>二有漏粗重。<a id="a-CG"></a>漏粗重者。<a id="a-CH"></a>阿罗汉等修道所断烦恼断时皆悉永离。<a id="a-CI"></a>此谓有随眠者有识身中不安隐性无堪能性。<a id="a-CJ"></a>有漏粗重者。<a id="a-CK"></a>随眠断时从漏所生漏所熏发。<a id="a-CL"></a>本所得性不安隐性。<a id="a-CM"></a>苦依附性与彼相似无堪能性。<a id="a-CN"></a>皆得微薄。<a id="a-CO"></a>又此有漏粗重名烦恼习。<a id="a-CP"></a>阿罗汉独觉所未能断。<a id="a-CQ"></a>唯有如来能究竟断。<a id="a-CR"></a>是故说彼名永断习气不共佛法。<a id="a-CS"></a>是名烦恼杂染由五种相差别建立。</p>
  <p id="aCT">问如世尊言。<a id="a-CU"></a>妄分别贪名士夫欲。<a id="a-CV"></a>以何因缘唯烦恼欲说名为欲非事欲耶。<a id="a-CW"></a>答以烦恼欲性染污故。<a id="a-CX"></a>又唯烦恼欲能欲事欲故。<a id="a-CY"></a>又烦恼欲发动事欲。<a id="a-CZ"></a>令生种种杂染过患。<a id="a-Ca"></a>谓诸所有妄分别贪未断未知故。<a id="a-Cb"></a>先为欲爱之所烧恼。<a id="a-Cc"></a>欲爱烧故追求诸欲。<a id="a-Cd"></a>追求欲故便受种种身心疲苦。<a id="a-Ce"></a>虽设功劳。<a id="a-Cf"></a>若不称遂。<a id="a-Cg"></a>便谓我今唐捐其功。<a id="a-Ch"></a>乃受劬劳无果之苦。<a id="a-Ci"></a>设得称遂便深恋着。<a id="a-Cj"></a>守掌因缘受防护苦。<a id="a-Ck"></a>若受用时贪火所烧。<a id="a-Cl"></a>于内便受不寂静苦。<a id="a-Cm"></a>若彼失坏受愁忧苦。<a id="a-Cn"></a>由随念故受追忆苦。<a id="a-Co"></a>又由是因发起身语及意恶行。<a id="a-Cp"></a>又出家者弃舍欲时。<a id="a-Cq"></a>虽复舍离烦恼欲。<a id="a-Cr"></a>因欲复还起。<a id="a-Cs"></a>又唯烦恼欲因缘故。<a id="a-Ct"></a>能招欲界生老病死恶趣等苦。<a id="a-Cu"></a>如是等辈杂染过患。<a id="a-Cv"></a>皆烦恼欲以为因缘。<a id="a-Cw"></a>是故世尊唯烦恼欲说名为欲非于事欲。</p>
  <p id="aCx">问能生欲贪虚妄分别凡有几种。<a id="a-Cy"></a>答略有八种。<a id="a-Cz"></a>一引发分别。<a id="a-D0"></a>二觉悟分别。<a id="a-D1"></a>三合结分别四有相分别五亲昵分别。<a id="a-D2"></a>六喜乐分别。<a id="a-D3"></a>七侵逼分别。<a id="a-D4"></a>八极亲昵分别。<a id="a-D5"></a>如梵问经言。</p>
  <p id="aD6">引发与觉悟　　及余和合结</p>
  <p id="aD7">有相若亲昵　　亦多种喜乐</p>
  <p id="aD8">侵逼极亲昵　　名虚妄分别</p>
  <p id="aD9">能生于欲贪　　智者当远离</p>
  <p id="aDA">引发分别者。<a id="a-DB"></a>谓舍善方便心相续已。<a id="a-DC"></a>于诸欲中发生作意。<a id="a-DD"></a>觉悟分别者。<a id="a-DE"></a>谓于不和合不现前境。<a id="a-DF"></a>由贪欲缠之所缠缚。<a id="a-DG"></a>合结分别者。<a id="a-DH"></a>谓贪欲缠所缠缚故追求诸欲。<a id="a-DI"></a>有相分别者。<a id="a-DJ"></a>谓于和合现前境界。<a id="a-DK"></a>执取其相执取随好。<a id="a-DL"></a>亲昵分别者。<a id="a-DM"></a>谓于和合现前境界。<a id="a-DN"></a>由贪欲缠之所缠缚。<a id="a-DO"></a>喜乐分别者。<a id="a-DP"></a>谓由如是贪欲缠故。<a id="a-DQ"></a>希求无量所受欲具。<a id="a-DR"></a>侵逼分别者。<a id="a-DS"></a>谓由一向见其功德而受诸欲倍更希求。<a id="a-DT"></a>乐亲昵分别者。<a id="a-DU"></a>谓为最极诸贪欲缠之所缠缚。<a id="a-DV"></a>问何故欲界诸烦恼中。<a id="a-DW"></a>唯显示贪以为欲相。<a id="a-DX"></a>答若由是因显示贪爱为集谛相。<a id="a-DY"></a>即以此因当知此相。<a id="a-DZ"></a>问何故显示分别俱贪以为欲相。<a id="a-Da"></a>答若此因缘令贪现前发起于贪。<a id="a-Db"></a>若此因缘受用事欲。<a id="a-Dc"></a>总显为一妄分别贪。<a id="a-Dd"></a>又有一分弃舍诸欲而出家者仍于诸欲起妄分别。<a id="a-De"></a>为令了知虚妄分别亦是欲已寻复弃舍故。<a id="a-Df"></a>显分别亦是欲相。<a id="a-Dg"></a>问何故唯说贪爱为集谛相。<a id="a-Dh"></a>答由二因缘。<a id="a-Di"></a>一者贪爱是愿不愿所依处故。<a id="a-Dj"></a>二者贪爱遍生起故。<a id="a-Dk"></a>所以者何。<a id="a-Dl"></a>由彼贪爱于身财等所应期愿。<a id="a-Dm"></a>为现摄受故便起期愿。<a id="a-Dn"></a>于非愿处对治善中为非所愿。<a id="a-Do"></a>现摄方便故便起不愿。<a id="a-Dp"></a>由此愿不愿故生死流转无有断绝。<a id="a-Dq"></a>当知遍起复有三种。<a id="a-Dr"></a>一者位遍。<a id="a-Ds"></a>依一切受差别转故。<a id="a-Dt"></a>谓由五门喜和合故。<a id="a-Du"></a>喜不离故。<a id="a-Dv"></a>喜不合故。<a id="a-Dw"></a>喜乖离故。<a id="a-Dx"></a>常随自身而藏爱故。<a id="a-Dy"></a>二者时遍。<a id="a-Dz"></a>谓缘去来今三世境故。<a id="a-E0"></a>三者境遍。<a id="a-E1"></a>谓缘现法后法内身而起。<a id="a-E2"></a>亦缘已得未得境界而起。<a id="a-E3"></a>问何故唯说离贪嗔痴心得离欲。<a id="a-E4"></a>不说离色受等烦恼事耶。<a id="a-E5"></a>答由离于此亦离彼故。<a id="a-E6"></a>又诸烦恼性染污故。<a id="a-E7"></a>又即由此多过患故。<a id="a-E8"></a>所以者何。<a id="a-E9"></a>若于其事起诸过患。<a id="a-EA"></a>当知皆是烦恼所作。<a id="a-EB"></a>是诸过患如前蕴善巧中观察不善所有过患。<a id="a-EC"></a>又可避故。<a id="a-ED"></a>所以者何。<a id="a-EE"></a>于诸事中一切烦恼皆可避脱。<a id="a-EF"></a>非一切事。<a id="a-EG"></a>又由修习不净观等诸世俗道。<a id="a-EH"></a>虽厌其事入离欲地。<a id="a-EI"></a>然离欲地烦恼随逐。<a id="a-EJ"></a>烦恼于心未得离欲。<a id="a-EK"></a>由此道理唯离烦恼。<a id="a-EL"></a>心善离欲非离其事。<a id="a-EM"></a>于此处所余决择文更不复现。<a id="a-EN"></a>问何因缘故于诸经中。<a id="a-EO"></a>从余烦恼简取我我所见我慢执着随眠。<a id="a-EP"></a>说为染污烦恼品耶。<a id="a-EQ"></a>答由三因故。<a id="a-ER"></a>一向邪行故。<a id="a-ES"></a>谓我我所见二种故。<a id="a-ET"></a>所以者何。<a id="a-EU"></a>依止身见以为根本。<a id="a-EV"></a>便能生起六十二见。<a id="a-EW"></a>依托此故于非解脱计为解脱而起邪行。<a id="a-EX"></a>二背正行故。<a id="a-EY"></a>谓我慢执着二种。<a id="a-EZ"></a>所以者何。<a id="a-Ea"></a>依止我慢执着故。<a id="a-Eb"></a>于此正法毗柰耶中所有善友。<a id="a-Ec"></a>所谓诸佛及佛弟子真善丈夫。<a id="a-Ed"></a>不往请问云何为善云何不善。<a id="a-Ee"></a>设彼来问亦不如实显发自己。<a id="a-Ef"></a>三退胜位故。<a id="a-Eg"></a>谓随眠一种。<a id="a-Eh"></a>所以者何。<a id="a-Ei"></a>虽到有顶。<a id="a-Ej"></a>下地随眠所随逐故复还退堕。<a id="a-Ek"></a>复有差别。<a id="a-El"></a>谓通达所知于灭作证。<a id="a-Em"></a>有二种法极为障碍。<a id="a-En"></a>一邪行因缘。<a id="a-Eo"></a>二苦生因缘。<a id="a-Ep"></a>邪行因缘者。<a id="a-Eq"></a>谓六十二见。<a id="a-Er"></a>因此执故于诸有情由身语意起诸邪行。<a id="a-Es"></a>苦生因缘者。<a id="a-Et"></a>谓不断随眠故。<a id="a-Eu"></a>又此二业有二因缘。<a id="a-Ev"></a>邪行因缘因缘者。<a id="a-Ew"></a>谓计我我所萨迦耶见。<a id="a-Ex"></a>苦生因缘因缘者。<a id="a-Ey"></a>谓初后两位不起正行。<a id="a-Ez"></a>由我慢故初不闻正法。<a id="a-F0"></a>由增上慢故后不修正行。<a id="a-F1"></a>复有差别。<a id="a-F2"></a>谓于善说法毗柰耶中。<a id="a-F3"></a>有四种法为最为上。<a id="a-F4"></a>胜极胜妙不共外道。<a id="a-F5"></a>何等为四。<a id="a-F6"></a>一者于谛简择。<a id="a-F7"></a>二者于己同梵行所修可乐法。<a id="a-F8"></a>三者于异论所不生憎嫉。<a id="a-F9"></a>四于清净品能不退失。<a id="a-FA"></a>于恶说法毗柰耶中有四种法。<a id="a-FB"></a>于此四法极为障碍。<a id="a-FC"></a>一计我我所萨迦耶见。<a id="a-FD"></a>二我慢。<a id="a-FE"></a>三妄执谛取。<a id="a-FF"></a>四不断随眠。<a id="a-FG"></a>由此因缘虽到有顶必还堕落。<a id="a-FH"></a>又有二执。<a id="a-FI"></a>一根境执。<a id="a-FJ"></a>谓执我我所。<a id="a-FK"></a>二展转有情执。<a id="a-FL"></a>谓我慢。<a id="a-FM"></a>计我为胜等。<a id="a-FN"></a>问自有贪爱为众苦因。<a id="a-FO"></a>何故余处世尊复说欲为苦因。<a id="a-FP"></a>答以是现法苦因缘故。<a id="a-FQ"></a>所以者何。<a id="a-FR"></a>若于有情有欲有贪或有亲昵。<a id="a-FS"></a>彼若变异便生忧恼等苦。<a id="a-FT"></a>问何故五盖说名为龟。<a id="a-FU"></a>答五支相似故。<a id="a-FV"></a>能障修习如理作意故。<a id="a-FW"></a>问何缘故忿说名母驼。<a id="a-FX"></a>答似彼性故。<a id="a-FY"></a>由恶语者于他言词不能堪忍增上力故。<a id="a-FZ"></a>能障得彼教授教诫。<a id="a-Fa"></a>问何故悭嫉说名凝血。<a id="a-Fb"></a>答由于虚薄无味利养而现行故。<a id="a-Fc"></a>能障可爱乐法故。<a id="a-Fd"></a>问何故诸欲说名屠机上肉。<a id="a-Fe"></a>答系属主宰无定实故。<a id="a-Ff"></a>能障无间修善法故。<a id="a-Fg"></a>问何故无明说名浪耆。<a id="a-Fh"></a>答似彼性故。<a id="a-Fi"></a>障闻智故。<a id="a-Fj"></a>问何缘故疑说名岐路。<a id="a-Fk"></a>答似彼性故。<a id="a-Fl"></a>障思智故。<a id="a-Fm"></a>问何故我慢说名轮围。<a id="a-Fn"></a>答似彼性故。<a id="a-Fo"></a>障修智故。<a id="a-Fp"></a>问更有所余能发恶行无量烦恼何故简取贪嗔痴立不善根。<a id="a-Fq"></a>答发业因缘略有三种。<a id="a-Fr"></a>谓爱味因缘故。<a id="a-Fs"></a>损他因缘故。<a id="a-Ft"></a>执着建立邪法因缘故。<a id="a-Fu"></a>此贪嗔痴于上因缘如应配释。</p>
  <p id="aFv">中嗢拖南曰。</p>
  <p id="aFw">欲爱离欲　　计我等欲　　龟驼母等</p>
  <p id="aFx">及贪嗔等</p>
 </body>
</html>