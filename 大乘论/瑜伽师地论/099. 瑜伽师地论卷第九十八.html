<!doctype html>
<html id="z3IBVNzwQ" data-ver="1290">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第九十八</h1>
  <h2 id="a2">摄事分中契经事菩提分法择摄第四之二</h2>
  <p id="a3">复次嗢拖南曰。</p>
  <p id="a4">邪师住雪山　　劝勉系属净</p>
  <p id="a5">渐次戒圆满　　穗成就为后</p>
  <p id="a6">有诸外道。<a id="a-7"></a>于弟子众自立为师。<a id="a-8"></a>专求利养。<a id="a-9"></a>专求恭敬。<a id="a-A"></a>专求自利。<a id="a-B"></a>遇缘和合。<a id="a-C"></a>有族姓子投其出家。<a id="a-D"></a>因而谓曰。<a id="a-E"></a>汝之与我先无一切资身众具可共受用。<a id="a-F"></a>汝应为我往诣他处褒赞我德掩藏我失。<a id="a-G"></a>我亦为汝行如是事。<a id="a-H"></a>我等二人迭相依护。<a id="a-I"></a>当于诸王若与王等。<a id="a-J"></a>乃至一切大商主边多获利养及以恭敬。<a id="a-K"></a>若作是言诸外道师。<a id="a-L"></a>名专自利。<a id="a-M"></a>然其弟子便发抗言。<a id="a-N"></a>勿为此见。<a id="a-O"></a>如是护者未名自护。<a id="a-P"></a>往恶趣失。<a id="a-Q"></a>若防此失乃名自护。<a id="a-R"></a>是故汝应如前自护。<a id="a-S"></a>我亦当自别为余护。<a id="a-T"></a>我既不能护汝。<a id="a-U"></a>汝亦不须护我。<a id="a-V"></a>于此义中。<a id="a-W"></a>当知弟子是如理语者。<a id="a-X"></a>是聪慧者。<a id="a-Y"></a>重当来故。<a id="a-Z"></a>应知其师是非理语者。<a id="a-a"></a>是愚痴者。<a id="a-b"></a>重现在故。<a id="a-c"></a>复有杂染触恼于他。<a id="a-d"></a>由杂染故。<a id="a-e"></a>不能自护。<a id="a-f"></a>因此恼他。<a id="a-g"></a>不名护他。<a id="a-h"></a>此中如前由亲近等断诸烦恼。<a id="a-i"></a>名当自护。<a id="a-j"></a>从此已后由断为因不恼他等。<a id="a-k"></a>名当护他。<a id="a-l"></a>应知此中无嗔无害。<a id="a-m"></a>是无恼义。<a id="a-n"></a>无缘而起利乐二心。<a id="a-o"></a>无缘而起慈悲二心。<a id="a-p"></a>当知如此是哀愍义。<a id="a-q"></a>由哀愍故。<a id="a-r"></a>不恼于他。<a id="a-s"></a>是故当知一切哀愍与彼相违。</p>
  <p id="at">复次应知雪山喻佛善说法毗柰耶。<a id="a-u"></a>此中略有三分可得。<a id="a-v"></a>一无学地。<a id="a-w"></a>二有学地。<a id="a-x"></a>三异生地。<a id="a-y"></a>猿猴喻彼非理作意诸相应心。<a id="a-z"></a>猎人喻魔。<a id="a-10"></a>于无学地俱不能行。<a id="a-11"></a>于有学地乃至不还。<a id="a-12"></a>唯有非理作意相应猿猴喻心独一能往。<a id="a-13"></a>非猎人喻魔所能行。<a id="a-14"></a>于异生地二俱能行。<a id="a-15"></a>又诸愚夫要观余境。<a id="a-16"></a>能出余境。<a id="a-17"></a>追求余境。<a id="a-18"></a>余境所缚。<a id="a-19"></a>是故于境不得解脱。</p>
  <p id="a1A">复次由于正法听闻受持观察义理。<a id="a-1B"></a>法随法行。<a id="a-1C"></a>如其次第应知劝化安立四义。<a id="a-1D"></a>复有三法。<a id="a-1E"></a>尚能断余一切胜妙淫欲贪缠。<a id="a-1F"></a>况乎鄙劣诸欲贪缠。<a id="a-1G"></a>何等为三。<a id="a-1H"></a>一精进力。<a id="a-1I"></a>二不放逸力。<a id="a-1J"></a>三对治力。<a id="a-1K"></a>由精进力其已生者令不坚住。<a id="a-1L"></a>由余二力。<a id="a-1M"></a>其未生者令不得生。<a id="a-1N"></a>如是行者勤修正行。<a id="a-1O"></a>为欲断除已生恶故。<a id="a-1P"></a>及未生者令不生故。</p>
  <p id="a1Q">复次于四念住殷重修习。<a id="a-1R"></a>如声闻地应知其相。<a id="a-1S"></a>系属魔者。<a id="a-1T"></a>谓在欲界。<a id="a-1U"></a>此不还果即能超度。<a id="a-1V"></a>系属死者。<a id="a-1W"></a>谓从欲界乃至有顶。<a id="a-1X"></a>此阿罗汉乃能超度。<a id="a-1Y"></a>言不清净诸有情者。<a id="a-1Z"></a>谓诸异生。<a id="a-1a"></a>言清净者。<a id="a-1b"></a>谓诸有学。<a id="a-1c"></a>言鲜白者。<a id="a-1d"></a>谓诸无学。<a id="a-1e"></a>复有三种证净。<a id="a-1f"></a>未清净者能令清净。<a id="a-1g"></a>已清净者能令鲜白。<a id="a-1h"></a>当知此中。<a id="a-1i"></a>上诸有学说名清净。<a id="a-1j"></a>下诸有学名不清净。<a id="a-1k"></a>彼由修道未清净故。<a id="a-1l"></a>余如前说。</p>
  <p id="a1m">复次修四念住应知略有五种渐次。<a id="a-1n"></a>一信增上力清净出家。<a id="a-1o"></a>二戒律仪。<a id="a-1p"></a>三根律仪。<a id="a-1q"></a>四乐远离。<a id="a-1r"></a>五盖清净。<a id="a-1s"></a>诸在家者虽复数数修诸念住。<a id="a-1t"></a>护得净信。<a id="a-1u"></a>诸盖清净。<a id="a-1v"></a>然阙学处。<a id="a-1w"></a>当知所修不得圆满。</p>
  <p id="a1x">复次由三因缘。<a id="a-1y"></a>具戒苾刍当知禁戒净命圆满。<a id="a-1z"></a>云何为三。<a id="a-20"></a>一所行圆满。<a id="a-21"></a>二摄取圆满。<a id="a-22"></a>三受用圆满。<a id="a-23"></a>所行圆满者。<a id="a-24"></a>谓从买卖乃至害缚断截挝打揣摩等事。<a id="a-25"></a>皆悉远离。<a id="a-26"></a>摄取圆满者。<a id="a-27"></a>谓于摄取象马等事。<a id="a-28"></a>乃至摄取生谷等事。<a id="a-29"></a>皆悉远离。<a id="a-2A"></a>受用圆满者。<a id="a-2B"></a>谓衣仅蔽身食才充腹便生喜足。<a id="a-2C"></a>于余长物非时食等皆悉远离。</p>
  <p id="a2D">复次身等四法如四大路。<a id="a-2E"></a>于彼所生非理作意。<a id="a-2F"></a>如邪祈愿稻谷麦穗。<a id="a-2G"></a>于彼所生如理作意。<a id="a-2H"></a>如正祈愿稻谷麦穗。<a id="a-2I"></a>当知欲界是不定地。<a id="a-2J"></a>犹如其皮。<a id="a-2K"></a>色无色界俱是定地。<a id="a-2L"></a>犹如其肉。<a id="a-2M"></a>无明如血。<a id="a-2N"></a>于三界中由三种漏。<a id="a-2O"></a>有淋漏义。</p>
  <p id="a2P">复次如先所说所有贪等种种无量恶不善法。<a id="a-2Q"></a>由二因缘。<a id="a-2R"></a>若成就者。<a id="a-2S"></a>不能修习四种念住。<a id="a-2T"></a>非是一切泛成就者。<a id="a-2U"></a>云何为二。<a id="a-2V"></a>一有贪等缠现前故。<a id="a-2W"></a>二于此缠不见过故。<a id="a-2X"></a>缠现在前杂染心故。<a id="a-2Y"></a>不能修习。<a id="a-2Z"></a>虽暂远离性染着故。<a id="a-2a"></a>非无恋故。<a id="a-2b"></a>于能随顺贪等诸法。<a id="a-2c"></a>其心散动。<a id="a-2d"></a>常逐漂沦。<a id="a-2e"></a>种种寻思恒随扰乱。<a id="a-2f"></a>是故不能修习念住。<a id="a-2g"></a>若不尔者诸有其性不深染着。<a id="a-2h"></a>皆应不能修习念住。<a id="a-2i"></a>若如是者无容有能修四念住。</p>
  <p id="a2j">复次嗢拖南曰。</p>
  <p id="a2k">勇力修等持　　异门神足后</p>
  <p id="a2l">应知建立四种正断。<a id="a-2m"></a>如声闻地已广分别。<a id="a-2n"></a>此中宣说勇第五句。<a id="a-2o"></a>云何名勇。<a id="a-2p"></a>谓如前说堪能忍受。<a id="a-2q"></a>发勤精进。<a id="a-2r"></a>所生众苦。<a id="a-2s"></a>诸淋漏苦。<a id="a-2t"></a>界不平苦。<a id="a-2u"></a>他粗恶言损恼等事所生众苦。<a id="a-2v"></a>非此因缘退舍修习正断加行故。<a id="a-2w"></a>名为勇。</p>
  <p id="a2x">复次应知建立四种神足。<a id="a-2y"></a>如声闻地已广分别。<a id="a-2z"></a>若略说者。<a id="a-30"></a>由四种力持心令定。<a id="a-31"></a>是故建立四种神足。<a id="a-32"></a>云何为四。<a id="a-33"></a>一净意乐力。<a id="a-34"></a>二勤务力。<a id="a-35"></a>三心喜乐力。<a id="a-36"></a>四正智力。<a id="a-37"></a>当知此中。<a id="a-38"></a>由第一力。<a id="a-39"></a>于三摩地。<a id="a-3A"></a>发生乐欲。<a id="a-3B"></a>为证得故。<a id="a-3C"></a>修习勤务。<a id="a-3D"></a>由第二力。<a id="a-3E"></a>最初住心令其安定。<a id="a-3F"></a>由第三力。<a id="a-3G"></a>已住定心无复散动。<a id="a-3H"></a>不令于外更复飘转。<a id="a-3I"></a>由第四力。<a id="a-3J"></a>观察等持所治烦恼。<a id="a-3K"></a>于断未断如实了知。<a id="a-3L"></a>又于等持入住出相。<a id="a-3M"></a>能善了别。<a id="a-3N"></a>如是复于奢摩他等所有诸相。<a id="a-3O"></a>若奢摩他毗钵舍那诸随烦恼。<a id="a-3P"></a>及随烦恼能对治等。<a id="a-3Q"></a>皆如实知。<a id="a-3R"></a>乐等持者。<a id="a-3S"></a>于等持中。<a id="a-3T"></a>但有尔所等持作事。<a id="a-3U"></a>除此更无若过若增。</p>
  <p id="a3V">复次由五因缘。<a id="a-3W"></a>当知神足略修习相。<a id="a-3X"></a>一由远离奢摩他品随烦恼故。<a id="a-3Y"></a>二由远离毗钵舍那品随烦恼故。<a id="a-3Z"></a>三于毗钵舍那品所缘境界系缚心故。<a id="a-3a"></a>四于奢摩他品所缘境界系缚心故。<a id="a-3b"></a>五俱于二品所缘境界系缚心故。<a id="a-3c"></a>应知此中。<a id="a-3d"></a>奢摩他品随烦恼者。<a id="a-3e"></a>谓懈怠俱行欲等。<a id="a-3f"></a>及惛沉睡眠俱行欲等。<a id="a-3g"></a>当知懈怠俱行欲等。<a id="a-3h"></a>是惛沉睡眠俱行欲等所依止性。<a id="a-3i"></a>毗钵舍那品随烦恼者。<a id="a-3j"></a>谓掉举俱行欲等。<a id="a-3k"></a>及妙欲散动俱行欲等。<a id="a-3l"></a>当知掉举俱行欲等。<a id="a-3m"></a>是妙欲散动俱行欲等所依正性。<a id="a-3n"></a>又于此中由懈怠俱行欲等。<a id="a-3o"></a>于奢摩他品。<a id="a-3p"></a>令住杂染。<a id="a-3q"></a>然不能令诸奢摩他皆悉灭没。<a id="a-3r"></a>由惛沉睡眠俱行欲等。<a id="a-3s"></a>于奢摩他品。<a id="a-3t"></a>令住杂染。<a id="a-3u"></a>亦复能令诸奢摩他皆悉灭没。<a id="a-3v"></a>由掉举俱行欲等。<a id="a-3w"></a>于毗钵舍那品。<a id="a-3x"></a>令住杂染。<a id="a-3y"></a>而不能令毗钵舍那一切灭没。<a id="a-3z"></a>妙欲散动俱行欲等。<a id="a-40"></a>于毗钵舍那品。<a id="a-41"></a>令住杂染。<a id="a-42"></a>亦令一切毗钵舍那皆悉灭没。<a id="a-43"></a>毗钵舍那品所缘境者。<a id="a-44"></a>谓前后想。<a id="a-45"></a>此想分别。<a id="a-46"></a>如声闻地应知其相。<a id="a-47"></a>奢摩他品所缘境者。<a id="a-48"></a>谓上下想。<a id="a-49"></a>此亦如前应知其相。<a id="a-4A"></a>俱品所缘境者。<a id="a-4B"></a>谓光明想。<a id="a-4C"></a>彼于俱品由动摇故。<a id="a-4D"></a>有诸光影俱行心。<a id="a-4E"></a>修又非如欲等与余懈怠相应。<a id="a-4F"></a>说名懈怠俱行。<a id="a-4G"></a>精进亦尔。<a id="a-4H"></a>得有懈怠共相应义。<a id="a-4I"></a>然即精进堕在慢缓。<a id="a-4J"></a>不正发勤精进相续。<a id="a-4K"></a>说名懈怠俱行。<a id="a-4L"></a>又此五相当知总摄一切种修。<a id="a-4M"></a>乐等持者。<a id="a-4N"></a>由此等持速得成满。</p>
  <p id="a4O">复次于五解脱处。<a id="a-4P"></a>如其所应当知欲等增上四种三摩地。<a id="a-4Q"></a>若有苾刍。<a id="a-4R"></a>依净意乐及猛利欲。<a id="a-4S"></a>为欲证得最胜通慧。<a id="a-4T"></a>从诸如来及佛弟子。<a id="a-4U"></a>殷重恭敬。<a id="a-4V"></a>听闻正法。<a id="a-4W"></a>从闻无间渐次证得胜三摩地。<a id="a-4X"></a>当知是名欲增上三摩地。<a id="a-4Y"></a>复有苾刍。<a id="a-4Z"></a>如所闻法如所得法。<a id="a-4a"></a>起大功用。<a id="a-4b"></a>发大精进。<a id="a-4c"></a>或正为他宣说开示。<a id="a-4d"></a>或以胜妙音词读诵。<a id="a-4e"></a>从此无间渐次因缘能随获得胜三摩地。<a id="a-4f"></a>当知是名精进增上三摩地。<a id="a-4g"></a>复有苾刍。<a id="a-4h"></a>于诸贤善三摩地相善取。<a id="a-4i"></a>思惟观青瘀等乃至骨锁以为边际。<a id="a-4j"></a>由此所缘。<a id="a-4k"></a>次第生起胜三摩地。<a id="a-4l"></a>当知是名心增上三摩地。<a id="a-4m"></a>复有苾刍。<a id="a-4n"></a>如所闻法如所得法。<a id="a-4o"></a>独处空闲。<a id="a-4p"></a>思惟筹量。<a id="a-4q"></a>审谛观察。<a id="a-4r"></a>由此因缘。<a id="a-4s"></a>渐次生起胜三摩地。<a id="a-4t"></a>当知是名观增上三摩地。</p>
  <p id="a4u">复有差别。<a id="a-4v"></a>谓由四门起三摩地。<a id="a-4w"></a>一由如前从他生起猛利乐欲闻正法门。<a id="a-4x"></a>二由从他获得无倒教授教诫。<a id="a-4y"></a>无间殷重发起加行。<a id="a-4z"></a>未入根本胜三摩地。<a id="a-50"></a>为欲趣入正教授门。<a id="a-51"></a>三由已入根本胜三摩地。<a id="a-52"></a>为欲转得所余上位胜三摩地心喜乐门。<a id="a-53"></a>四由多闻闻持自能于法如理观察平等观门。<a id="a-54"></a>当知此中。<a id="a-55"></a>由第一门起欲增上三摩地。<a id="a-56"></a>由第二门起精进增上三摩地。<a id="a-57"></a>由第三门起心增上三摩地。<a id="a-58"></a>由第四门起观增上三摩地。<a id="a-59"></a>所余分别义。<a id="a-5A"></a>及分别断行。<a id="a-5B"></a>如声闻地应知其相。</p>
  <p id="a5C">复次修诸神足以为依止。<a id="a-5D"></a>能正引发诸圣神通。<a id="a-5E"></a>无有外道修诸神足能正引发诸圣神通。<a id="a-5F"></a>又诸圣者引发所有最胜神通。<a id="a-5G"></a>随所愿乐延诸寿行。<a id="a-5H"></a>或住一劫或一劫余。<a id="a-5I"></a>谓过一劫不净种性补特伽罗。<a id="a-5J"></a>名为物类。<a id="a-5K"></a>当知此类唯住内法。<a id="a-5L"></a>又诸圣者变化神通。<a id="a-5M"></a>于其四事不能变化。<a id="a-5N"></a>一者根。<a id="a-5O"></a>二者心。<a id="a-5P"></a>三者心所有法。<a id="a-5Q"></a>四者业及业异熟。<a id="a-5R"></a>又诸圣者变性神通。<a id="a-5S"></a>不能转变顺乐受业令自性改成顺苦受。<a id="a-5T"></a>如顺乐受望顺苦受。<a id="a-5U"></a>顺苦受业望顺乐受。<a id="a-5V"></a>应知亦尔。<a id="a-5W"></a>若业能顺非苦乐受。<a id="a-5X"></a>当知毕竟顺非苦乐。<a id="a-5Y"></a>又诸圣者住持神通。<a id="a-5Z"></a>不能住持顺非苦乐受业令成无受。<a id="a-5a"></a>余亦如是。<a id="a-5b"></a>又诸圣者变时神通。<a id="a-5c"></a>不能转变顺现法受业令成顺后法受业。<a id="a-5d"></a>及顺后法受业令成顺现法受业。</p>
  <p id="a5e">复次嗢拖南曰。</p>
  <p id="a5f">安立所行境　　慧根为最胜</p>
  <p id="a5g">当知后安住　　外异生品等</p>
  <p id="a5h">略由六处增上义故。<a id="a-5i"></a>当知建立二十二根。<a id="a-5j"></a>何等为六。<a id="a-5k"></a>一能取境界增上义故。<a id="a-5l"></a>二继嗣家族增上义故。<a id="a-5m"></a>三活命因缘各别事业加行士用增上义故。<a id="a-5n"></a>四受用先世诸业所作爱不爱果。<a id="a-5o"></a>及造新业增上义故。<a id="a-5p"></a>五趣向世间离欲增上义故。<a id="a-5q"></a>六趣向出世离欲增上义故。<a id="a-5r"></a>当知此中。<a id="a-5s"></a>眼根最初意根为后。<a id="a-5t"></a>如是六根。<a id="a-5u"></a>于取境界有增上义。<a id="a-5v"></a>男女二根于能继嗣家族子孙。<a id="a-5w"></a>有增上义。<a id="a-5x"></a>命根一种于爱命者活命因缘各别事业加行士用。<a id="a-5y"></a>有增上义。<a id="a-5z"></a>乐最为初舍为其后。<a id="a-60"></a>如是五根。<a id="a-61"></a>于其受用先业所作爱不爱果及造新业。<a id="a-62"></a>有增上义。<a id="a-63"></a>信为最初慧为其后。<a id="a-64"></a>如是五根。<a id="a-65"></a>于能趣向世间离欲。<a id="a-66"></a>有增上义。<a id="a-67"></a>未知当知已知具知三无漏根。<a id="a-68"></a>于能趣向出世离欲最极究竟。<a id="a-69"></a>有增上义。<a id="a-6A"></a>一切世间所现见义。<a id="a-6B"></a>其唯此量。<a id="a-6C"></a>当知是义能究竟者。<a id="a-6D"></a>无出于此二十二根。<a id="a-6E"></a>故一切根二十二摄。</p>
  <p id="a6F">复次或有一类。<a id="a-6G"></a>作是思惟。<a id="a-6H"></a>若无内我托六根门行六境界。<a id="a-6I"></a>如是六根各别所行。<a id="a-6J"></a>各别境界。<a id="a-6K"></a>然此六根唯能领受自所行境。<a id="a-6L"></a>谁能领受如是六根所行境性。<a id="a-6M"></a>当知此由不能了达缘起道理故。<a id="a-6N"></a>于诸行起邪分别。<a id="a-6O"></a>缘起理者。<a id="a-6P"></a>谓若有时修瑜伽师。<a id="a-6Q"></a>于内六根如理攀缘。<a id="a-6R"></a>精勤加行。<a id="a-6S"></a>修四念住。<a id="a-6T"></a>即于尔时此四念住领受六根所行境性。<a id="a-6U"></a>即此于彼由清净故。<a id="a-6V"></a>名为出离。<a id="a-6W"></a>又即勤修四念住故。<a id="a-6X"></a>初达谛理得七觉支。<a id="a-6Y"></a>即于尔时此诸觉支真故实故。<a id="a-6Z"></a>领受念住所行境性。<a id="a-6a"></a>又由修习觉支因缘。<a id="a-6b"></a>起于明脱。<a id="a-6c"></a>即于尔时如是明脱。<a id="a-6d"></a>领受觉支已善修习。<a id="a-6e"></a>从此已后不复应修所行境性。<a id="a-6f"></a>如实已断一切烦恼。<a id="a-6g"></a>即于尔时于诸烦恼断灭涅槃。<a id="a-6h"></a>离增上慢。<a id="a-6i"></a>即由远离增上慢故。<a id="a-6j"></a>此现实有究竟明脱。<a id="a-6k"></a>如实领受已得明脱所行境性。<a id="a-6l"></a>由此出离一切所有有为法故。<a id="a-6m"></a>当知明脱亦得出离。<a id="a-6n"></a>于涅槃中。<a id="a-6o"></a>能取所取二种施设皆无所有。<a id="a-6p"></a>一切戏论永灭离故。<a id="a-6q"></a>是故乃至诸有为法可得展转问答施设能取所取言论差别。<a id="a-6r"></a>究竟涅槃无为法中一切问答言论差别。<a id="a-6s"></a>皆不如理。<a id="a-6t"></a>是故当知于无我中。<a id="a-6u"></a>应正显示唯有杂染唯有清净。</p>
  <p id="a6v">复次若有黠慧诸根猛利种类士夫补特伽罗。<a id="a-6w"></a>由思择力如理作意。<a id="a-6x"></a>思惟诸法。<a id="a-6y"></a>乃于涅槃得正信解。<a id="a-6z"></a>由此增上发勤精进。<a id="a-70"></a>此增上故。<a id="a-71"></a>能于身等所缘境界。<a id="a-72"></a>安住正念。<a id="a-73"></a>此增上故。<a id="a-74"></a>能于所缘令心一趣。<a id="a-75"></a>此增上故。<a id="a-76"></a>于一切法如实了知。<a id="a-77"></a>如实观见。<a id="a-78"></a>由是因缘。<a id="a-79"></a>能到究竟。<a id="a-7A"></a>是故此慧若初若后多有所作故。<a id="a-7B"></a>说慧根最为殊胜。</p>
  <p id="a7C">复次若依诸佛无上菩提。<a id="a-7D"></a>所得正信乃至正慧。<a id="a-7E"></a>于此世间亦无有者。<a id="a-7F"></a>当知此住外异生品。<a id="a-7G"></a>即于此法唯有世间。<a id="a-7H"></a>无出世者。<a id="a-7I"></a>当知此住内异生品。<a id="a-7J"></a>非外异生。<a id="a-7K"></a>若于此法有出世者。<a id="a-7L"></a>当知一切别住。<a id="a-7M"></a>余品非彼品类。</p>
  <p id="a7N">复次嗢拖南曰。</p>
  <p id="a7O">思择觉慧等　　国等及诸王</p>
  <p id="a7P">阿罗汉有学　　质直最为后</p>
  <p id="a7Q">略于一切现法后法诸恶行中。<a id="a-7R"></a>深见过已。<a id="a-7S"></a>能正思择息诸恶行。<a id="a-7T"></a>修诸善行。<a id="a-7U"></a>名思择力。<a id="a-7V"></a>当知此力能成二事。<a id="a-7W"></a>一者能往人天善趣。<a id="a-7X"></a>二者能往现法涅槃。<a id="a-7Y"></a>又此能与修习力摄。<a id="a-7Z"></a>修诸念住为所依止。<a id="a-7a"></a>由此为依。<a id="a-7b"></a>能正修习四念住等菩提分法。<a id="a-7c"></a>当知此修名修习力。<a id="a-7d"></a>又思择力能与三处羞耻为伴。<a id="a-7e"></a>何等名为三处羞耻。<a id="a-7f"></a>一者他处羞耻。<a id="a-7g"></a>谓作是思。<a id="a-7h"></a>若我作恶。<a id="a-7i"></a>当为世间有他心智诸佛世尊若圣弟子若诸天众信佛教者共所呵毁。<a id="a-7j"></a>是名第一处思择力。<a id="a-7k"></a>二者自处羞耻。<a id="a-7l"></a>谓作是思。<a id="a-7m"></a>若我作恶。<a id="a-7n"></a>定当为己深所呵毁。<a id="a-7o"></a>何有善人为斯恶行。<a id="a-7p"></a>是名第二处增上力。<a id="a-7q"></a>三者法处羞耻。<a id="a-7r"></a>谓作是思。<a id="a-7s"></a>我若作恶。<a id="a-7t"></a>便为障碍。<a id="a-7u"></a>于善说法毗奈耶中所修梵行。<a id="a-7v"></a>此法若有。<a id="a-7w"></a>便坏梵行。<a id="a-7x"></a>是名第三处思择力。<a id="a-7y"></a>如是羞耻。<a id="a-7z"></a>当知三处以为增上。<a id="a-80"></a>一世增上。<a id="a-81"></a>二自增上。<a id="a-82"></a>三法增上。</p>
  <p id="a83">复次由自利行及利他行为增上故。<a id="a-84"></a>当知建立有四种力。<a id="a-85"></a>一觉慧力。<a id="a-86"></a>二精进力。<a id="a-87"></a>三无罪力。<a id="a-88"></a>四摄受力。<a id="a-89"></a>能往现法涅槃。<a id="a-8A"></a>名为自义。<a id="a-8B"></a>能往人天善趣。<a id="a-8C"></a>亦名自义。<a id="a-8D"></a>当知此中。<a id="a-8E"></a>依第一自义。<a id="a-8F"></a>建立觉慧精进二力。<a id="a-8G"></a>由是二力。<a id="a-8H"></a>能有方便发起正勤。<a id="a-8I"></a>依第二自义。<a id="a-8J"></a>立无罪力。<a id="a-8K"></a>由此三力。<a id="a-8L"></a>一切自义皆得究竟。<a id="a-8M"></a>乐利他者他义。<a id="a-8N"></a>有余由此增上立摄受力。<a id="a-8O"></a>当知摄事如菩萨地已辩其相。</p>
  <p id="a8P">复次依国及王。<a id="a-8Q"></a>若男若女。<a id="a-8R"></a>若夫若妻。<a id="a-8S"></a>若愚若智。<a id="a-8T"></a>若处居家。<a id="a-8U"></a>若出家众。<a id="a-8V"></a>当知建立有十种力。<a id="a-8W"></a>谓诸国王有自在力。<a id="a-8X"></a>如是等力广说如经。</p>
  <p id="a8Y">复次诸阿罗汉。<a id="a-8Z"></a>成就八力。<a id="a-8a"></a>如实领受。<a id="a-8b"></a>贪嗔痴等永尽无余。<a id="a-8c"></a>不造诸恶。<a id="a-8d"></a>修习诸善。<a id="a-8e"></a>谓心趣向远离出离般涅槃故。<a id="a-8f"></a>厌背后有。<a id="a-8g"></a>厌背因缘不造恶业。<a id="a-8h"></a>又见诸欲犹如一分热炭火故。<a id="a-8i"></a>厌背诸欲厌背因缘不造恶业。<a id="a-8j"></a>由此二力不造诸恶。<a id="a-8k"></a>不造恶故。<a id="a-8l"></a>复由六门修习诸善。<a id="a-8m"></a>谓念住。<a id="a-8n"></a>正断。<a id="a-8o"></a>神足。<a id="a-8p"></a>根力。<a id="a-8q"></a>觉支。<a id="a-8r"></a>道支。</p>
  <p id="a8s">复次诸佛如来。<a id="a-8t"></a>依自利行及利他行。<a id="a-8u"></a>为欲显己与诸弟子有差别故。<a id="a-8v"></a>说如是言。<a id="a-8w"></a>诸有学者成就五力。<a id="a-8x"></a>唯有如来成就十力。<a id="a-8y"></a>若有成就有学五力。<a id="a-8z"></a>行自利行诸圣弟子。<a id="a-90"></a>获得最上阿罗汉果。<a id="a-91"></a>从此无间一切自义皆得究竟。<a id="a-92"></a>如来获得阿罗汉已。<a id="a-93"></a>成就十力。<a id="a-94"></a>行利他行。<a id="a-95"></a>即用利他以为自义。<a id="a-96"></a>设于是时一切所化其事究竟。<a id="a-97"></a>入无余依般涅槃界。<a id="a-98"></a>当知尔时于所作事方得圆满。<a id="a-99"></a>若所修行阿罗汉行。<a id="a-9A"></a>若为利他即自义行。<a id="a-9B"></a>此二因缘于诸弟子皆为殊胜。<a id="a-9C"></a>如来十力如菩萨地已广分别。</p>
  <p id="a9D">复次若有自爱无谄无诳。<a id="a-9E"></a>其性质直补特伽罗。<a id="a-9F"></a>为证自义有四种相。<a id="a-9G"></a>若依恶说法毗奈耶。<a id="a-9H"></a>便有稽留。<a id="a-9I"></a>要依善说法毗奈耶。<a id="a-9J"></a>乃无稽留。<a id="a-9K"></a>云何四相。<a id="a-9L"></a>一说正法教。<a id="a-9M"></a>二教授教诫。<a id="a-9N"></a>三如理通达。<a id="a-9O"></a>四得真实证。<a id="a-9P"></a>所闻正法是诸胜解所依止处。<a id="a-9Q"></a>由能远离无因恶因。<a id="a-9R"></a>开示称理正因义故。<a id="a-9S"></a>诸有无倒教授教诫善能随顺断加行教文义所摄无颠倒法。<a id="a-9T"></a>能令证得如前胜解所依处法。<a id="a-9U"></a>若有自爱诸善男子。<a id="a-9V"></a>已调相续有所堪能。<a id="a-9W"></a>来入内法毗奈耶中。<a id="a-9X"></a>得正宣说。<a id="a-9Y"></a>得正开悟。<a id="a-9Z"></a>便能速疾趣向胜进。<a id="a-9a"></a>如理通达所应通达。<a id="a-9b"></a>亦能实证真所应证。<a id="a-9c"></a>谓四念住以为依止。<a id="a-9d"></a>于有为法诸聪慧者共许为有。<a id="a-9e"></a>或许为无。<a id="a-9f"></a>皆正了知。<a id="a-9g"></a>于无为法乃至有顶皆是有上。<a id="a-9h"></a>能正了知是为有上。<a id="a-9i"></a>涅槃无上如实了知是为无上。<a id="a-9j"></a>如是名为如理通达。<a id="a-9k"></a>又四念住以为依止。<a id="a-9l"></a>由静定心。<a id="a-9m"></a>于七觉支正修习已。<a id="a-9n"></a>于明解脱究竟作证。<a id="a-9o"></a>如是名为得真实证。<a id="a-9p"></a>若彼自爱诸善男子。<a id="a-9q"></a>趣入恶说法毗奈耶。<a id="a-9r"></a>于是四处皆不能得故。<a id="a-9s"></a>名稽留。</p>
  <p id="a9t">复次嗢拖南曰。</p>
  <p id="a9u">立差别　　食渐次　　安乐住　　修居后</p>
  <p id="a9v">由奢摩他毗钵舍那俱品差别。<a id="a-9w"></a>建立觉支如声闻地应知其相。</p>
  <p id="a9x">复次自性差别故。<a id="a-9y"></a>及所缘因缘相差别故。<a id="a-9z"></a>应知七觉支十四种差别。<a id="a-A0"></a>所缘因缘相广分别义。<a id="a-A1"></a>如三摩呬多地及声闻地应知其相。</p>
  <p id="aA2">复次于能随顺觉支法中。<a id="a-A3"></a>略有二种无倒作意。<a id="a-A4"></a>当知总与觉支为食。<a id="a-A5"></a>何等为二。<a id="a-A6"></a>一正作意。<a id="a-A7"></a>二数作意。<a id="a-A8"></a>与此相违当知非食。</p>
  <p id="aA9">复次于初中后随阙一支。<a id="a-AA"></a>令如实觉不得圆满。<a id="a-AB"></a>如其色类所依能依流转安立。<a id="a-AC"></a>随其生起渐次而说。<a id="a-AD"></a>当知此中。<a id="a-AE"></a>念为所依。<a id="a-AF"></a>择法能依。<a id="a-AG"></a>余随所应当知亦尔。</p>
  <p id="aAH">复次若有苾刍。<a id="a-AI"></a>于诸觉支方便修习。<a id="a-AJ"></a>由四因缘。<a id="a-AK"></a>令其不得安隐而住。<a id="a-AL"></a>何等名为四种因缘。<a id="a-AM"></a>一者一切烦恼品类粗重皆未离故。<a id="a-AN"></a>二者奢摩他品诸随烦恼现在前故。<a id="a-AO"></a>三者毗钵舍那品诸随烦恼现在前故。<a id="a-AP"></a>四者道未调善而乘驾故。<a id="a-AQ"></a>与此相违四种因缘。<a id="a-AR"></a>令其获得安隐而住。<a id="a-AS"></a>于此二种善巧苾刍。<a id="a-AT"></a>如实了达正知而住。<a id="a-AU"></a>由诸作意有加行故。<a id="a-AV"></a>精进太过。<a id="a-AW"></a>又后由前有增减故。<a id="a-AX"></a>运转不等。<a id="a-AY"></a>由此二缘。<a id="a-AZ"></a>当知名为道不调善。<a id="a-Aa"></a>与此相违二因缘故。<a id="a-Ab"></a>名道调善。<a id="a-Ac"></a>如转轮王于四洲渚得大自在所获七宝。<a id="a-Ad"></a>如是心王于四圣谛得大自在所获真净七觉支宝。<a id="a-Ae"></a>当知亦尔。<a id="a-Af"></a>谓于奢摩他毗钵舍那双品运转。<a id="a-Ag"></a>降伏一切烦恼胜怨。<a id="a-Ah"></a>由此义故。<a id="a-Ai"></a>初念觉支犹如轮宝。<a id="a-Aj"></a>所知境相其量无边。<a id="a-Ak"></a>能知智体亦随广大。<a id="a-Al"></a>由此义故。<a id="a-Am"></a>择法觉支犹如象宝。<a id="a-An"></a>依此速能乃至往彼所行所得殊异胜处。<a id="a-Ao"></a>由此义故。<a id="a-Ap"></a>精进觉支犹如马宝。<a id="a-Aq"></a>悦意无罪最为殊胜。<a id="a-Ar"></a>由此义故。<a id="a-As"></a>其喜觉支犹如女宝。<a id="a-At"></a>身心映彻有所堪能。<a id="a-Au"></a>由此义故。<a id="a-Av"></a>轻安觉支如神珠宝。<a id="a-Aw"></a>能办一切所欣求事。<a id="a-Ax"></a>由此义故。<a id="a-Ay"></a>其定觉支如藏臣宝。<a id="a-Az"></a>能摧一切染污法军。<a id="a-B0"></a>能率一切清净法军。<a id="a-B1"></a>能趣无相安隐住处。<a id="a-B2"></a>由此义故。<a id="a-B3"></a>其舍觉支如军将宝。</p>
  <p id="aB4">复次诸修行者。<a id="a-B5"></a>得七觉支。<a id="a-B6"></a>譬如大王有妙衣箧三时受用三分安住。<a id="a-B7"></a>彼七觉支当知亦尔。<a id="a-B8"></a>言三时者。<a id="a-B9"></a>谓初日分时。<a id="a-BA"></a>中日分时。<a id="a-BB"></a>后日分时。<a id="a-BC"></a>言三分者。<a id="a-BD"></a>谓奢摩他品。<a id="a-BE"></a>毗钵舍那品。<a id="a-BF"></a>及其俱品。<a id="a-BG"></a>于初分中住四觉支。<a id="a-BH"></a>第二分中住四觉支。<a id="a-BI"></a>第三分中具足安住七种觉支。<a id="a-BJ"></a>诸修行者。<a id="a-BK"></a>未曾安住唯一觉支又七觉支。<a id="a-BL"></a>于诸外道无怨憎故。<a id="a-BM"></a>无违竞故。<a id="a-BN"></a>恒怀利益意乐转故。<a id="a-BO"></a>一切烦恼皆离系故。<a id="a-BP"></a>说名无怨无敌无害无有灾患。<a id="a-BQ"></a>若修行者。<a id="a-BR"></a>于七觉分随时现前。<a id="a-BS"></a>随量现前。<a id="a-BT"></a>说名为住。<a id="a-BU"></a>若时退出。<a id="a-BV"></a>说名为灭。<a id="a-BW"></a>于是一切如实了知。<a id="a-BX"></a>彼由如是正知住故。<a id="a-BY"></a>名无罪住。<a id="a-BZ"></a>无有爱味。<a id="a-Ba"></a>心离味染。</p>
  <p id="aBb">复次二十一种想俱行修诸觉支者。<a id="a-Bc"></a>当知略由二因缘故。<a id="a-Bd"></a>一据相应俱行义。<a id="a-Be"></a>二据无间俱行义。<a id="a-Bf"></a>无常等想俱行修。<a id="a-Bg"></a>乃至死想俱行修者。<a id="a-Bh"></a>据相应义。<a id="a-Bi"></a>不净等想俱行修。<a id="a-Bj"></a>乃至观空想俱行修者。<a id="a-Bk"></a>据无间义。<a id="a-Bl"></a>悲等俱行修。<a id="a-Bm"></a>应知亦尔。<a id="a-Bn"></a>又于过去未来现在一切行中。<a id="a-Bo"></a>诸行爱染若懒堕懈怠若萨迦耶见虽已断灭。<a id="a-Bp"></a>习气随缚我慢现行。<a id="a-Bq"></a>若贪味爱。<a id="a-Br"></a>若于世间种种妙事欲乐贪爱。<a id="a-Bs"></a>若有所余烦恼随眠。<a id="a-Bt"></a>若希求利养。<a id="a-Bu"></a>若希求活命。<a id="a-Bv"></a>若诸欲爱。<a id="a-Bw"></a>若诸有爱。<a id="a-Bx"></a>若随虚妄分别所起四种欲贪。<a id="a-By"></a>一美色贪。<a id="a-Bz"></a>二形貌贪。<a id="a-C0"></a>三细触贪。<a id="a-C1"></a>四承事贪。<a id="a-C2"></a>如是能令生起所有非理过患。<a id="a-C3"></a>及令其心越路而转。<a id="a-C4"></a>对治彼故。<a id="a-C5"></a>随其所应有二十一想俱行修觉支差别。<a id="a-C6"></a>谓为对治四种障故。<a id="a-C7"></a>修无愿行想从无常想乃至一切世间不可乐想。<a id="a-C8"></a>为欲对治一种障故。<a id="a-C9"></a>修空行想苦无我想。<a id="a-CA"></a>为欲断灭所余烦恼随眠障故。<a id="a-CB"></a>修于三界无相行想。<a id="a-CC"></a>为欲对治希求利养及欲爱故。<a id="a-CD"></a>于诸欲中修过患想。<a id="a-CE"></a>为欲对治希求活命及有爱故。<a id="a-CF"></a>修习死想。<a id="a-CG"></a>为欲对治随逐虚妄分别所起四欲贪故。<a id="a-CH"></a>修不净想为初。<a id="a-CI"></a>乃至观空想为后。<a id="a-CJ"></a>又此一切从青瘀想乃至观空想。<a id="a-CK"></a>当知皆是不净想摄。<a id="a-CL"></a>又于此中青瘀想为初。<a id="a-CM"></a>膖胀想为后。<a id="a-CN"></a>对治美色贪。<a id="a-CO"></a>食啖想。<a id="a-CP"></a>分赤想。<a id="a-CQ"></a>分散想。<a id="a-CR"></a>对治形貌贪。<a id="a-CS"></a>骸骨想。<a id="a-CT"></a>骨锁想。<a id="a-CU"></a>对治细触贪。<a id="a-CV"></a>观无心识空有尸想。<a id="a-CW"></a>对治承事贪。<a id="a-CX"></a>又于此中修慈。<a id="a-CY"></a>最极至遍净等。<a id="a-CZ"></a>如三摩呬多地。<a id="a-Ca"></a>应知其相。</p>
  <p id="aCb">复次嗢拖南曰。</p>
  <p id="aCc">初内外力　　清净差别　　异门沙门</p>
  <p id="aCd">后婆罗门</p>
  <p id="aCe">若内若外一切力中。<a id="a-Cf"></a>为欲生起八支圣道有二种力。<a id="a-Cg"></a>于所余力最为殊胜。<a id="a-Ch"></a>云何为二。<a id="a-Ci"></a>一者于外力中善知识力最为殊胜。<a id="a-Cj"></a>二者于内力中正思惟力最为殊胜。<a id="a-Ck"></a>当知此中离诸障碍。<a id="a-Cl"></a>先修福业。<a id="a-Cm"></a>于衣食等无匮乏等。<a id="a-Cn"></a>名余外力。<a id="a-Co"></a>除正思惟相应想外余断支分。<a id="a-Cp"></a>名余内力。</p>
  <p id="aCq">外善知识者。<a id="a-Cr"></a>谓从彼闻无上正法。<a id="a-Cs"></a>由此故名从他闻音。<a id="a-Ct"></a>内正思惟者。<a id="a-Cu"></a>谓此无间能发正见。<a id="a-Cv"></a>为上首道。<a id="a-Cw"></a>复次彼正见等若在有学由无漏故。<a id="a-Cx"></a>说名清净。<a id="a-Cy"></a>若在无学相续净故。<a id="a-Cz"></a>说名鲜白。<a id="a-D0"></a>若在世间远离无量随外道见诸恶邪行。<a id="a-D1"></a>是故说名无有尘点。<a id="a-D2"></a>远离尘点所起后有诸业杂染。<a id="a-D3"></a>是故说名离随烦恼。<a id="a-D4"></a>略说一切八圣道支。<a id="a-D5"></a>二处所摄。<a id="a-D6"></a>一者世间。<a id="a-D7"></a>二出世间。<a id="a-D8"></a>其世间者。<a id="a-D9"></a>三漏四取所随缚故。<a id="a-DA"></a>不能尽苦。<a id="a-DB"></a>是善性故。<a id="a-DC"></a>能往善趣。<a id="a-DD"></a>出世间者。<a id="a-DE"></a>与彼相违能尽众苦。<a id="a-DF"></a>又正见等八圣道支。<a id="a-DG"></a>广分别义如声闻地及摄异门分。<a id="a-DH"></a>应知其相。<a id="a-DI"></a>七种定因具如三摩呬多地已说。</p>
  <p id="aDJ">复次正见为首八圣道支会正理故。<a id="a-DK"></a>说名为法。<a id="a-DL"></a>能灭一切诸烦恼故。<a id="a-DM"></a>名毗奈耶。<a id="a-DN"></a>去诸恶法极悬远故。<a id="a-DO"></a>一切圣贤共祖习故。<a id="a-DP"></a>说名为圣。<a id="a-DQ"></a>能随顺往诸善趣故。<a id="a-DR"></a>说名为善趣。<a id="a-DS"></a>涅槃故。<a id="a-DT"></a>说名应修。<a id="a-DU"></a>诸有智者所称赞故。<a id="a-DV"></a>说名善哉。<a id="a-DW"></a>与此相违。<a id="a-DX"></a>应知即是邪见为首八邪道支。<a id="a-DY"></a>所有差别堕在无明黑闇品故。<a id="a-DZ"></a>说名为黑。<a id="a-Da"></a>往恶趣故。<a id="a-Db"></a>说名无义。<a id="a-Dc"></a>不善性故。<a id="a-Dd"></a>说名下劣。<a id="a-De"></a>生现法中所有怖畏及怨憎故。<a id="a-Df"></a>说名有罪。<a id="a-Dg"></a>诸有智者所讥毁故。<a id="a-Dh"></a>所远离故。<a id="a-Di"></a>名应远离。</p>
  <p id="aDj">复次依第一义所有沙门。<a id="a-Dk"></a>安立如是八支圣道。<a id="a-Dl"></a>为沙门义。<a id="a-Dm"></a>为此义故。<a id="a-Dn"></a>于善说法毗奈耶中。<a id="a-Do"></a>假名出家受沙门性。<a id="a-Dp"></a>又此毕竟无失坏故。<a id="a-Dq"></a>名第一义。<a id="a-Dr"></a>其假名者即不如是。<a id="a-Ds"></a>诸有成就此第一义沙门性者。<a id="a-Dt"></a>当知亦名胜义沙门。<a id="a-Du"></a>又彼追求此沙门果贪嗔痴等毕竟断义。<a id="a-Dv"></a>是故说彼名沙门义。<a id="a-Dw"></a>此沙门义复有二种。<a id="a-Dx"></a>一无差别总相建立。<a id="a-Dy"></a>二若有所作。<a id="a-Dz"></a>若无所作行向住果差别建立。<a id="a-E0"></a>如是一切总有四种。<a id="a-E1"></a>一沙门性。<a id="a-E2"></a>二是沙门。<a id="a-E3"></a>三沙门义。<a id="a-E4"></a>四沙门果。<a id="a-E5"></a>有婆罗门差别道理。<a id="a-E6"></a>当知亦尔。</p>
  <p id="aE7">复次嗢拖南曰。</p>
  <p id="aE8">障随惑寻等　　果欲细身劳</p>
  <p id="aE9">学住及作意　　智无执为后</p>
  <p id="aEA">入出息念修习差别有十六行。<a id="a-EB"></a>广分别义如声闻地。<a id="a-EC"></a>应知其相。<a id="a-ED"></a>又勤修行诸瑜伽师。<a id="a-EE"></a>修习如是入出息念。<a id="a-EF"></a>尔时应知五障碍法。<a id="a-EG"></a>一者于其外缘其心散乱。<a id="a-EH"></a>二者入出息转有所艰难。<a id="a-EI"></a>三者掉举恶作缠现在前。<a id="a-EJ"></a>四者惛沉睡眠缠现在前。<a id="a-EK"></a>五者乐与道俗共相杂住。<a id="a-EL"></a>如者五法于未得定欲求心定。<a id="a-EM"></a>及得定已倍复增长。<a id="a-EN"></a>当知一切能为障碍。<a id="a-EO"></a>奢摩他品诸随烦恼所染污时。<a id="a-EP"></a>发身惛沈。<a id="a-EQ"></a>生心下劣。<a id="a-ER"></a>由正修习入出息念。<a id="a-ES"></a>身心轻安能令惛沉下劣俱行身心粗重皆悉远离。<a id="a-ET"></a>毗钵舍那品诸随烦恼所染污时。<a id="a-EU"></a>发生种种寻伺妄想。<a id="a-EV"></a>谓欲寻伺等不正寻伺。<a id="a-EW"></a>及无明分寻伺所起诸欲想等种种妄想。<a id="a-EX"></a>由正修习入出息念令寻伺等悉皆静息。<a id="a-EY"></a>为欲对治彼无明分诸妄想故。<a id="a-EZ"></a>纯修明分想令速得圆满。</p>
  <p id="aEa">复次正勤修习入出息念诸瑜伽师。<a id="a-Eb"></a>于缘过去诸行寻伺能令无间所生等持有间缺者。<a id="a-Ec"></a>速得损减。<a id="a-Ed"></a>于缘未来诸行寻伺能令无间所生等持有间缺者。<a id="a-Ee"></a>速得止息。<a id="a-Ef"></a>于缘现在诸行寻伺能令无间所生等持有间缺者。<a id="a-Eg"></a>速得寂静。<a id="a-Eh"></a>又若略说由能永断六种结故。<a id="a-Ei"></a>当知建立二种四种及以七种诸果胜利。<a id="a-Ej"></a>如经广说。<a id="a-Ek"></a>云何六结。<a id="a-El"></a>谓顺下分上分二结。<a id="a-Em"></a>见道修道所断二结。<a id="a-En"></a>若起若生二分位结。<a id="a-Eo"></a>如是别别当知总说有六种结。<a id="a-Ep"></a>如其次第建立二种四种七种诸果胜利。</p>
  <p id="aEq">复次入出息念修习差别略有二种。<a id="a-Er"></a>一者有上。<a id="a-Es"></a>二者无上。<a id="a-Et"></a>其有上者。<a id="a-Eu"></a>谓如有一独处空闲。<a id="a-Ev"></a>以静定心如理观察。<a id="a-Ew"></a>命根系属入息出息。<a id="a-Ex"></a>若我于入息后无有出息。<a id="a-Ey"></a>或出息后无入息者。<a id="a-Ez"></a>如是命根即应断灭。<a id="a-F0"></a>而于无常行中。<a id="a-F1"></a>有希奇事入息灭已。<a id="a-F2"></a>我命根住。<a id="a-F3"></a>乃复得至出息生时。<a id="a-F4"></a>出息灭已。<a id="a-F5"></a>我命根住。<a id="a-F6"></a>乃复得至入息生时。<a id="a-F7"></a>彼由攀缘如是事故。<a id="a-F8"></a>深心厌离于三世境所发爱恚。<a id="a-F9"></a>净修其心。<a id="a-FA"></a>是名有上十六行修。<a id="a-FB"></a>当知无上。</p>
  <p id="aFC">复次如是入息出息念住缘细风色为境界故。<a id="a-FD"></a>名微细住。<a id="a-FE"></a>隔绝一切乱寻伺故。<a id="a-FF"></a>名不流散。<a id="a-FG"></a>发生广大身心所有妙轻安故。<a id="a-FH"></a>名不可伏。</p>
  <p id="aFI">复次修习如是入出息念。<a id="a-FJ"></a>令身无劳善能除遣奢摩他品随烦恼故。<a id="a-FK"></a>令眼无劳善能除遣毗钵舍那品随烦恼故。<a id="a-FL"></a>由随观察涅槃乐故。<a id="a-FM"></a>名随观乐。<a id="a-FN"></a>由随领受第三静虑地中乐故。<a id="a-FO"></a>名领受乐。<a id="a-FP"></a>无染住故。<a id="a-FQ"></a>无恐畏故。<a id="a-FR"></a>名安乐住。</p>
  <p id="aFS">复次容有是处。<a id="a-FT"></a>或有一人。<a id="a-FU"></a>作如是念。<a id="a-FV"></a>如来与彼最极下劣得慧解脱阿罗汉果。<a id="a-FW"></a>无有差别。<a id="a-FX"></a>谓依解脱作是思惟。<a id="a-FY"></a>如来解脱与慧解脱阿罗汉果所有解脱。<a id="a-FZ"></a>无有差别。<a id="a-Fa"></a>颇复有人作如是念。<a id="a-Fb"></a>如来所有离诸盖住。<a id="a-Fc"></a>居内法中最极下劣若诸有学。<a id="a-Fd"></a>若诸异生。<a id="a-Fe"></a>由精进力。<a id="a-Ff"></a>于其五盖伏断而住。<a id="a-Fg"></a>名离盖住。<a id="a-Fh"></a>此离盖住彼离盖住。<a id="a-Fi"></a>为如解脱无有差别。<a id="a-Fj"></a>为有差别。<a id="a-Fk"></a>应知如是二离盖住极大差别。<a id="a-Fl"></a>谓诸有学虽现行故。<a id="a-Fm"></a>离盖住心与如来等。<a id="a-Fn"></a>然彼随眠未永断故。<a id="a-Fo"></a>诸盖数数间心相续。<a id="a-Fp"></a>数数作意励力除遣。<a id="a-Fq"></a>如来诸盖毕竟断故。<a id="a-Fr"></a>离诸盖住。<a id="a-Fs"></a>与彼所有离诸盖住。<a id="a-Ft"></a>极大差别。<a id="a-Fu"></a>非如解脱无有差别。</p>
  <p id="aFv">复次修瑜伽师。<a id="a-Fw"></a>入出息念为所依止修四念住。<a id="a-Fx"></a>如理作意以为依止。<a id="a-Fy"></a>于诸未断内心所有非理作意。<a id="a-Fz"></a>如实了知是为非理。<a id="a-G0"></a>于内所有如理作意。<a id="a-G1"></a>如实了知是为如理。<a id="a-G2"></a>既了知已于内所有非理作意。<a id="a-G3"></a>一向远离。<a id="a-G4"></a>于内所有如理作意。<a id="a-G5"></a>一向修习。<a id="a-G6"></a>为欲令彼永断灭故。<a id="a-G7"></a>又于此中身等四法如四大路。<a id="a-G8"></a>非理作意如尘土丘。<a id="a-G9"></a>不坚牢故。<a id="a-GA"></a>不真实故。<a id="a-GB"></a>迷乱心故。<a id="a-GC"></a>如理作意如四方来舆乘车车缘。<a id="a-GD"></a>身等四境界门转能损害彼如尘土丘非理作意。<a id="a-GE"></a>亦令一切相续清净。</p>
  <p id="aGF">复次精勤修习诸息念者。<a id="a-GG"></a>由正修习四种念住。<a id="a-GH"></a>无我等故。<a id="a-GI"></a>平等平等。<a id="a-GJ"></a>是身种类能取于身如理作意。<a id="a-GK"></a>如身无我作意亦尔。<a id="a-GL"></a>是故说彼为身一分。<a id="a-GM"></a>能修如是身念住者。<a id="a-GN"></a>都不可得。<a id="a-GO"></a>如身念住。<a id="a-GP"></a>广说乃至。<a id="a-GQ"></a>修法念住当知亦尔。<a id="a-GR"></a>如是诸佛修念住教。<a id="a-GS"></a>外道法中皆无所有。<a id="a-GT"></a>是故说此修念住教。<a id="a-GU"></a>名非一切外道所执。</p>
  <p id="aGV">复次嗢拖南曰。</p>
  <p id="aGW">初尊重尸罗　　清净戒圆满</p>
  <p id="aGX">现行学胜利　　学差别为后</p>
  <p id="aGY">学有三种。<a id="a-GZ"></a>谓增上戒学。<a id="a-Ga"></a>增上心学。<a id="a-Gb"></a>增上慧学。<a id="a-Gc"></a>建立如是三学差别。<a id="a-Gd"></a>如声闻地应知其相。<a id="a-Ge"></a>又略于此诸所学中。<a id="a-Gf"></a>所有邪行。<a id="a-Gg"></a>应正了知。<a id="a-Gh"></a>所有正行应正了知。<a id="a-Gi"></a>言邪行者。<a id="a-Gj"></a>谓如有一。<a id="a-Gk"></a>不尊重戒。<a id="a-Gl"></a>泛尔出家。<a id="a-Gm"></a>虽复出家不以净戒为其增上。<a id="a-Gn"></a>如于净戒。<a id="a-Go"></a>于定于慧应知亦尔。<a id="a-Gp"></a>彼可容有犯无余罪。<a id="a-Gq"></a>于彼世尊说。<a id="a-Gr"></a>其于诸沙门果证为无能者。<a id="a-Gs"></a>是故当知彼于三学一向毁犯。<a id="a-Gt"></a>言正行者。<a id="a-Gu"></a>有三正行。<a id="a-Gv"></a>谓下中上。<a id="a-Gw"></a>下正行者。<a id="a-Gx"></a>谓如有一。<a id="a-Gy"></a>尊重净戒。<a id="a-Gz"></a>亦以净戒为其增上。<a id="a-H0"></a>与前相违。<a id="a-H1"></a>于定于慧不生尊重。<a id="a-H2"></a>不为增上。<a id="a-H3"></a>此不容有犯无余罪。<a id="a-H4"></a>而容有犯小随小罪。<a id="a-H5"></a>于此如来不说其于沙门果证为无能者。<a id="a-H6"></a>中正行者。<a id="a-H7"></a>谓于戒定皆悉尊重。<a id="a-H8"></a>亦为增上。<a id="a-H9"></a>如尊重戒毁犯次第此中亦尔。<a id="a-HA"></a>是故当知乃至所有诸异生位。<a id="a-HB"></a>上正行者。<a id="a-HC"></a>谓已见谛于三种学皆悉尊重。<a id="a-HD"></a>此已获得沙门果证。<a id="a-HE"></a>不待思择有能无能。<a id="a-HF"></a>如是二行开为四种。<a id="a-HG"></a>即此四种合为二行。<a id="a-HH"></a>此二与四平等平等。<a id="a-HI"></a>当知此中。<a id="a-HJ"></a>若有定学必有戒学。<a id="a-HK"></a>若有慧学。<a id="a-HL"></a>必有定学。<a id="a-HM"></a>有戒学者不必定有定学慧学。<a id="a-HN"></a>若瑜伽师尊重诸学。<a id="a-HO"></a>当知是名所作圆满。<a id="a-HP"></a>其余但名所作一分。</p>
  <p id="aHQ">复次于性罪处能远离故。<a id="a-HR"></a>当知是名净戒圆满。<a id="a-HS"></a>于能密护诸根门等摄受净戒所有善法。<a id="a-HT"></a>无间受持相续转故。<a id="a-HU"></a>当知是名善法圆满。<a id="a-HV"></a>于遮罪处能远离故。<a id="a-HW"></a>当知是名别解脱圆满。<a id="a-HX"></a>又依圣所爱戒。<a id="a-HY"></a>若依蕴等五种善巧。<a id="a-HZ"></a>及依别解脱律仪。<a id="a-Ha"></a>受持世俗所有禁戒。<a id="a-Hb"></a>随其次第应知净戒圆满等第二门差别。</p>
  <p id="aHc">复次依净尸罗。<a id="a-Hd"></a>略有二种所学差别。<a id="a-He"></a>一者受持非止所摄所受尸罗所有如法身语现行所摄学处。<a id="a-Hf"></a>二者受持是止所摄所受尸罗所摄学处。<a id="a-Hg"></a>此复二种。<a id="a-Hh"></a>谓或有是毗奈耶所说。<a id="a-Hi"></a>非别解脱所说。<a id="a-Hj"></a>或有是毗奈耶所说。<a id="a-Hk"></a>亦是别解脱所说。<a id="a-Hl"></a>是故一切总略而言有三学处。<a id="a-Hm"></a>一增上现行。<a id="a-Hn"></a>二增上毗奈耶。<a id="a-Ho"></a>三增上别解脱。</p>
  <p id="aHp">复次学胜利住慧为上首。<a id="a-Hq"></a>解脱坚固念为增上。<a id="a-Hr"></a>修习三学速圆满等。<a id="a-Hs"></a>如摄释分广辩应知。</p>
  <p id="aHt">复次住具戒等。<a id="a-Hu"></a>如声闻地应知已辩。<a id="a-Hv"></a>又即净戒对治一切犯戒恶故。<a id="a-Hw"></a>密护根门所依处故。<a id="a-Hx"></a>说名律仪。<a id="a-Hy"></a>初善受故。<a id="a-Hz"></a>说名圆满。<a id="a-I0"></a>后善守故。<a id="a-I1"></a>说名清净。<a id="a-I2"></a>感爱果故。<a id="a-I3"></a>说名为善。<a id="a-I4"></a>无染污故。<a id="a-I5"></a>说名无罪。<a id="a-I6"></a>于诸有情能善随顺慈心定故。<a id="a-I7"></a>说名无害。<a id="a-I8"></a>于沙门性善随顺故。<a id="a-I9"></a>说名随顺趣。<a id="a-IA"></a>圣所爱澄清性故。<a id="a-IB"></a>名顺澄清。<a id="a-IC"></a>终不随顺戒禁取故。<a id="a-ID"></a>名不随顺。<a id="a-IE"></a>与同法者为同分故。<a id="a-IF"></a>名同色类。<a id="a-IG"></a>于正修习增上心慧为所依处。<a id="a-IH"></a>随顺转故。<a id="a-II"></a>名为顺转。<a id="a-IJ"></a>不恼于他饶益转故。<a id="a-IK"></a>又正远离自苦行故。<a id="a-IL"></a>名无热恼。<a id="a-IM"></a>于所受持无变悔故。<a id="a-IN"></a>名无烧恼。<a id="a-IO"></a>于诸毁犯不现行故。<a id="a-IP"></a>如法悔除己所犯故。<a id="a-IQ"></a>名无悔恼。<a id="a-IR"></a>如是名为增上戒学所有差别。<a id="a-IS"></a>三住为依当知增上心学慧学所有差别。<a id="a-IT"></a>谓由天住梵住差别。<a id="a-IU"></a>应知增上心学差别。<a id="a-IV"></a>由诸所有觉分等法圣住差别。<a id="a-IW"></a>应知增上慧学差别。<a id="a-IX"></a>谓四静虑四无色等。<a id="a-IY"></a>名为天住。<a id="a-IZ"></a>四无量定名为梵住。<a id="a-Ia"></a>四圣谛智。<a id="a-Ib"></a>四种念住。<a id="a-Ic"></a>乃至道支四种行迹。<a id="a-Id"></a>胜奢摩他毗钵舍那四法迹等。<a id="a-Ie"></a>当知一切皆名圣住。<a id="a-If"></a>又有四种若行若住无杂染法。<a id="a-Ig"></a>令修观者或于境界退出游行。<a id="a-Ih"></a>或于所缘安心静定。<a id="a-Ii"></a>离诸杂染安隐而住。<a id="a-Ij"></a>云何为四。<a id="a-Ik"></a>一于随顺喜受境界。<a id="a-Il"></a>诸杂染喜深心弃舍。<a id="a-Im"></a>二于随顺忧受境界。<a id="a-In"></a>诸染污忧深心弃舍。<a id="a-Io"></a>三于毗钵舍那品诸随烦恼净修其心。<a id="a-Ip"></a>四于奢摩他品诸随烦恼净修其心。<a id="a-Iq"></a>于是四种若行若住。<a id="a-Ir"></a>离诸杂染安隐住法。<a id="a-Is"></a>应知四种安足处所所依法迹。<a id="a-It"></a>如其所应当知即是无贪无嗔正念正定。</p>
  <p id="aIu">复次嗢拖南曰。</p>
  <p id="aIv">证净初安立　　有变异为先</p>
  <p id="aIw">天路喻明镜　　记别最居后</p>
  <p id="aIx">具足正见如来弟子。<a id="a-Iy"></a>略由二法能正摄受澄清性故。<a id="a-Iz"></a>应知建立四种证净。<a id="a-J0"></a>谓沙门义所摄信戒。<a id="a-J1"></a>于能说者。<a id="a-J2"></a>于沙门义。<a id="a-J3"></a>于同法者。<a id="a-J4"></a>于能证得沙门助伴。<a id="a-J5"></a>所有净信深固根本。<a id="a-J6"></a>于余生中亦不可引。<a id="a-J7"></a>无虚诳故。<a id="a-J8"></a>名澄清性及净尸罗。<a id="a-J9"></a>于其一切能往恶趣恶不善法。<a id="a-JA"></a>获得毕竟不作律仪。<a id="a-JB"></a>是故亦得名澄清性。<a id="a-JC"></a>应知此中。<a id="a-JD"></a>依止净信于善说法毗奈耶中。<a id="a-JE"></a>深生信解。<a id="a-JF"></a>由此净信澄清性故。<a id="a-JG"></a>设在余生。<a id="a-JH"></a>于佛善说法毗奈耶。<a id="a-JI"></a>毕竟无转。<a id="a-JJ"></a>又由怖畏诸恶道苦。<a id="a-JK"></a>受持净戒。<a id="a-JL"></a>对治恶行。<a id="a-JM"></a>由此摄受戒。<a id="a-JN"></a>澄清性设在余生。<a id="a-JO"></a>亦不造恶堕诸恶趣。<a id="a-JP"></a>毕竟无退。<a id="a-JQ"></a>乃至涅槃。<a id="a-JR"></a>由于善说法毗柰耶。<a id="a-JS"></a>毕竟无转所依处故。<a id="a-JT"></a>毕竟不往一切恶趣所依处故。<a id="a-JU"></a>其用最胜唯说信戒。<a id="a-JV"></a>为澄清性。<a id="a-JW"></a>非余精进念定等法。<a id="a-JX"></a>非澄清性。<a id="a-JY"></a>又此信戒是其增上戒定慧学所依止处。<a id="a-JZ"></a>由说信戒是清净故。<a id="a-Ja"></a>义显三学皆得清净。<a id="a-Jb"></a>由是因缘。<a id="a-Jc"></a>唯说是二以为证净。<a id="a-Jd"></a>是名第二义门差别。<a id="a-Je"></a>如是证净善能滋润一切堕界白净法故。<a id="a-Jf"></a>名滋润福。<a id="a-Jg"></a>能引殊胜诸圣道故。<a id="a-Jh"></a>名滋润善。<a id="a-Ji"></a>能引所余烦恼断故。<a id="a-Jj"></a>名能引乐。</p>
  <p id="aJk">复次一向决定能往善趣成就证净诸圣弟子。<a id="a-Jl"></a>犹有住于善趣。<a id="a-Jm"></a>三种诸大互违变异所起重苦怖畏。<a id="a-Jn"></a>然无恶趣所有怖畏。<a id="a-Jo"></a>云何三种重苦怖畏。<a id="a-Jp"></a>一者病苦。<a id="a-Jq"></a>二者老苦。<a id="a-Jr"></a>三者断截末摩死苦。<a id="a-Js"></a>是故说言其四大种可令变异。<a id="a-Jt"></a>非已成就四种证净诸圣弟子可有变异。</p>
  <p id="aJu">复次若第一义清净诸天。<a id="a-Jv"></a>说名最胜无有恼害。<a id="a-Jw"></a>由身语意毕竟无有恼害事故。<a id="a-Jx"></a>即依如是清净天性。<a id="a-Jy"></a>说四证净。<a id="a-Jz"></a>名为天路。<a id="a-K0"></a>又四证净为所依止诸圣弟子。<a id="a-K1"></a>依三种门修六随念。<a id="a-K2"></a>一者为断奢摩他品诸随烦恼所起染恼。<a id="a-K3"></a>二者为断毗钵舍那品诸随烦恼所起染恼。<a id="a-K4"></a>三者为断虽无染恼而于未来当可生起二随烦恼。<a id="a-K5"></a>当知此中惛沉睡眠名奢摩他品诸随烦恼。<a id="a-K6"></a>欣乐诸欲俱行掉举贪等过失所生不善欲寻伺等。<a id="a-K7"></a>令心流散诸杂染法。<a id="a-K8"></a>名毗钵舍那品诸随烦恼。<a id="a-K9"></a>又由胜义谛理所得随念。<a id="a-KA"></a>名义威勇。<a id="a-KB"></a>由世俗谛理所得随念。<a id="a-KC"></a>名法威勇。</p>
  <p id="aKD">复次譬如有人执持明镜为观自面净不净相。<a id="a-KE"></a>如是如来诸圣弟子。<a id="a-KF"></a>执持微妙证净明镜为如实观自身所有染净诸相。</p>
  <p id="aKG">复次若有成就四种证净。<a id="a-KH"></a>唯即依自四种证净为他记别。<a id="a-KI"></a>不依上位。<a id="a-KJ"></a>能顺欢喜所修随念。<a id="a-KK"></a>由此因缘。<a id="a-KL"></a>当知记别预流果证。<a id="a-KM"></a>未趣上位所修道故。<a id="a-KN"></a>若于上位能顺欢喜五种随念为他记别。<a id="a-KO"></a>由是因缘。<a id="a-KP"></a>当知记别一来果证。<a id="a-KQ"></a>由三摩地未成满故。<a id="a-KR"></a>于离欲道未圆满故。<a id="a-KS"></a>于彼诸天未现见故。<a id="a-KT"></a>为求离欲修习能顺欢喜诸法。<a id="a-KU"></a>由此欢喜为所依故。<a id="a-KV"></a>发生轻安。<a id="a-KW"></a>由轻安故。<a id="a-KX"></a>领受身乐。<a id="a-KY"></a>由受乐故。<a id="a-KZ"></a>心得正定。<a id="a-Ka"></a>而于静定未得成满。<a id="a-Kb"></a>若于上位六种随念为他记别。<a id="a-Kc"></a>由是因缘。<a id="a-Kd"></a>当知记别不还果证。<a id="a-Ke"></a>阿罗汉果唯出世道。<a id="a-Kf"></a>乃能趣证所有随念唯是世间。<a id="a-Kg"></a>是故不还果证已上。<a id="a-Kh"></a>更无如是随念记别。<a id="a-Ki"></a>又四证净预流果中。<a id="a-Kj"></a>唯说为净。<a id="a-Kk"></a>于余学果说圆满净。<a id="a-Kl"></a>于最上果说为第一圆满清净。</p>
  <p id="aKm">如是略引随顺此论境智相应诸经宗要摩呾理迦。<a id="a-Kn"></a>其余一切随此方隅皆当觉了。</p>
 </body>
</html>