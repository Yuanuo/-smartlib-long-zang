<!doctype html>
<html id="z3IBVNowI" data-ver="1368">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第九十</h1>
  <h2 id="a2">摄事分中契经事处择摄第二之二</h2>
  <p id="a3">复次嗢拖南曰。</p>
  <p id="a4">五二与十三　　四业为最后</p>
  <p id="a5">有二种业。<a id="a-6"></a>一者重业。<a id="a-7"></a>二者轻业。<a id="a-8"></a>复有二业。<a id="a-9"></a>一者增进业。<a id="a-A"></a>二者不增进业。<a id="a-B"></a>复有二业。<a id="a-C"></a>一者故思所造业。<a id="a-D"></a>二者非故思所造业。<a id="a-E"></a>复有二业。<a id="a-F"></a>一者定所受业。<a id="a-G"></a>二者不定所受业。<a id="a-H"></a>复有二业。<a id="a-I"></a>一者异熟已熟业。<a id="a-J"></a>二者异熟未熟业。</p>
  <p id="aK">有三种业。<a id="a-L"></a>谓善业。<a id="a-M"></a>不善业。<a id="a-N"></a>无记业。<a id="a-O"></a>复有三业。<a id="a-P"></a>谓顺乐受业。<a id="a-Q"></a>顺苦受业。<a id="a-R"></a>顺不苦不乐受业。<a id="a-S"></a>复有三业。<a id="a-T"></a>谓顺现法受业。<a id="a-U"></a>顺生受业。<a id="a-V"></a>顺后受业。<a id="a-W"></a>复有三业。<a id="a-X"></a>谓学业。<a id="a-Y"></a>无学业。<a id="a-Z"></a>非学非无学业。<a id="a-a"></a>复有三业。<a id="a-b"></a>谓见所断业。<a id="a-c"></a>修所断业。<a id="a-d"></a>无断业。<a id="a-e"></a>复有三业。<a id="a-f"></a>谓三曲业。<a id="a-g"></a>即身曲等。<a id="a-h"></a>复有三业。<a id="a-i"></a>谓三秽业。<a id="a-j"></a>即身秽等。<a id="a-k"></a>复有三业。<a id="a-l"></a>谓三浊业。<a id="a-m"></a>即身浊等。<a id="a-n"></a>复有三业。<a id="a-o"></a>谓三净业。<a id="a-p"></a>即身净等。<a id="a-q"></a>复有三业。<a id="a-r"></a>谓三默然业。<a id="a-s"></a>即身默然等。</p>
  <p id="at">有四种业。<a id="a-u"></a>一黑黑异熟业。<a id="a-v"></a>二白白异熟业。<a id="a-w"></a>三黑白黑白异熟业。<a id="a-x"></a>四不黑不白无异熟业。<a id="a-y"></a>能尽诸业。<a id="a-z"></a>当知此中由三因缘令业成重。<a id="a-10"></a>一由意乐故。<a id="a-11"></a>二由加行故。<a id="a-12"></a>三由田故。<a id="a-13"></a>由意乐者。<a id="a-14"></a>谓由猛利缠等所作。<a id="a-15"></a>于同法者见已欢喜。<a id="a-16"></a>于彼随法多随寻思。<a id="a-17"></a>多随伺察。<a id="a-18"></a>如是名为由意乐故令业成重。<a id="a-19"></a>由加行者。<a id="a-1A"></a>谓于彼业无间所作。<a id="a-1B"></a>殷重所作。<a id="a-1C"></a>长时积集。<a id="a-1D"></a>又于其中劝他令作。<a id="a-1E"></a>又即于彼称扬赞叹。<a id="a-1F"></a>如是名为由加行故令业成重。<a id="a-1G"></a>由田故者。<a id="a-1H"></a>谓诸有情于己有恩。<a id="a-1I"></a>若住正行及正行果。<a id="a-1J"></a>于彼发起善作恶作。<a id="a-1K"></a>当知此业说名为重。<a id="a-1L"></a>与彼相违。<a id="a-1M"></a>说名为轻。<a id="a-1N"></a>若业非是明了所作。<a id="a-1O"></a>或梦中作。<a id="a-1P"></a>或由无覆无记所作。<a id="a-1Q"></a>或不善作。<a id="a-1R"></a>寻复追悔对治摄受。<a id="a-1S"></a>又于一切清净相续所有诸业。<a id="a-1T"></a>如是皆名不增进业。<a id="a-1U"></a>当知异此名增进业。<a id="a-1V"></a>此中故思所造业者。<a id="a-1W"></a>谓先思量已。<a id="a-1X"></a>随寻思已。<a id="a-1Y"></a>随伺察已。<a id="a-1Z"></a>而有所作。<a id="a-1a"></a>复或错乱。<a id="a-1b"></a>或不错乱。<a id="a-1c"></a>其错乱者。<a id="a-1d"></a>谓于余处思欲杀害。<a id="a-1e"></a>或欲劫盗。<a id="a-1f"></a>或欲别离。<a id="a-1g"></a>或欲妄语及欺诳等。<a id="a-1h"></a>如是思已。<a id="a-1i"></a>即以此想别处成办。<a id="a-1j"></a>当知此中由意乐故。<a id="a-1k"></a>说名为重。<a id="a-1l"></a>不由事故说名为重。<a id="a-1m"></a>不错乱者。<a id="a-1n"></a>当知其相与此相违。<a id="a-1o"></a>若异此业。<a id="a-1p"></a>是即名为非故思造。<a id="a-1q"></a>定受业者。<a id="a-1r"></a>谓故思所起重业。<a id="a-1s"></a>不定受业者。<a id="a-1t"></a>谓故思所造轻业。<a id="a-1u"></a>异熟已熟业者。<a id="a-1v"></a>谓已与果业异熟。<a id="a-1w"></a>未熟业者。<a id="a-1x"></a>与此相违。<a id="a-1y"></a>若欲证得阿罗汉时。<a id="a-1z"></a>先所造作决定受业。<a id="a-20"></a>由异熟果现在前故。<a id="a-21"></a>能为障碍。<a id="a-22"></a>不由随逐身相续故。<a id="a-23"></a>所以者何。<a id="a-24"></a>但由彼业。<a id="a-25"></a>生不平等所依身故。<a id="a-26"></a>能为障碍。<a id="a-27"></a>令不能得阿罗汉果。<a id="a-28"></a>若无生受而有后受。<a id="a-29"></a>于所证得阿罗汉果。<a id="a-2A"></a>不能为障。<a id="a-2B"></a>然彼非不是定受业。<a id="a-2C"></a>何以故。<a id="a-2D"></a>由即依彼烦恼助伴及即依彼诸行相续。<a id="a-2E"></a>施设此业为定受故。</p>
  <p id="a2F">复次由二因缘。<a id="a-2G"></a>建立善业。<a id="a-2H"></a>一取爱果故。<a id="a-2I"></a>二于所缘境如实遍知。<a id="a-2J"></a>及彼果故。<a id="a-2K"></a>由二因缘。<a id="a-2L"></a>立不善业。<a id="a-2M"></a>一取非爱果故。<a id="a-2N"></a>二于所缘境邪执着故。<a id="a-2O"></a>于善不善二种行相。<a id="a-2P"></a>不可记故。<a id="a-2Q"></a>立无记业。<a id="a-2R"></a>顺乐受业者。<a id="a-2S"></a>谓初二三静虑地系。<a id="a-2T"></a>及欲界系所有善业。<a id="a-2U"></a>顺苦受业者。<a id="a-2V"></a>谓能招感恶趣生业。<a id="a-2W"></a>生于饿鬼乃傍生中。<a id="a-2X"></a>先业为因感得乐受。<a id="a-2Y"></a>当知此业亦得名为顺乐受业。<a id="a-2Z"></a>顺不苦不乐受业者。<a id="a-2a"></a>谓第四静虑。<a id="a-2b"></a>及上地等诸所有业。<a id="a-2c"></a>唯除那落迦于所余处。<a id="a-2d"></a>当知皆得苦乐杂受。<a id="a-2e"></a>即由彼业增上力故。<a id="a-2f"></a>令此依身苦乐杂住。<a id="a-2g"></a>不相妨碍。<a id="a-2h"></a>顺现法受业者。<a id="a-2i"></a>谓由如是相状意乐所作诸业。<a id="a-2j"></a>若由如是相状加行。<a id="a-2k"></a>谓事加行。<a id="a-2l"></a>或身加行。<a id="a-2m"></a>或语加行所作诸业。<a id="a-2n"></a>若由如是相状。<a id="a-2o"></a>良田所作诸业。<a id="a-2p"></a>于现法中异熟成熟。<a id="a-2q"></a>如是名为顺现法受业。<a id="a-2r"></a>若所作业。<a id="a-2s"></a>于现法中异熟未熟。<a id="a-2t"></a>于次生中。<a id="a-2u"></a>当生异熟。<a id="a-2v"></a>如是名为顺生受业。<a id="a-2w"></a>若所作业。<a id="a-2x"></a>现法次生异熟未熟。<a id="a-2y"></a>从此已后异熟方熟。<a id="a-2z"></a>当知是名顺后受业。<a id="a-30"></a>有学业者。<a id="a-31"></a>谓圣弟子于时时间依增上戒。<a id="a-32"></a>依增上心。<a id="a-33"></a>依增上慧。<a id="a-34"></a>修学无漏。<a id="a-35"></a>及此后得善有漏业。<a id="a-36"></a>名有学业。<a id="a-37"></a>无学业者。<a id="a-38"></a>谓于一切阿罗汉等身相续中。<a id="a-39"></a>随应诸业。<a id="a-3A"></a>此余诸业。<a id="a-3B"></a>是名非学非无学业。<a id="a-3C"></a>若见所断烦恼相应。<a id="a-3D"></a>若此所发思等诸业。<a id="a-3E"></a>一切能往诸恶趣业。<a id="a-3F"></a>此等皆名见所断业。<a id="a-3G"></a>若修所断烦恼相应。<a id="a-3H"></a>及此所发思等诸业。<a id="a-3I"></a>如是皆名修所断业。<a id="a-3J"></a>无断业者。<a id="a-3K"></a>所谓一切有学无学出世间业。<a id="a-3L"></a>当知此中由三种相。<a id="a-3M"></a>故思所造诸不善业。<a id="a-3N"></a>即于现法作增长已。<a id="a-3O"></a>还复除断。<a id="a-3P"></a>何等为三。<a id="a-3Q"></a>一现法断故。<a id="a-3R"></a>二生断故。<a id="a-3S"></a>三后断故。<a id="a-3T"></a>现法断者。<a id="a-3U"></a>谓如有一。<a id="a-3V"></a>于现法中故思造业。<a id="a-3W"></a>作增长已。<a id="a-3X"></a>寻复厌离。<a id="a-3Y"></a>于其所作受厌离故。<a id="a-3Z"></a>此是异生未得离欲。<a id="a-3a"></a>住此命终。<a id="a-3b"></a>而未能令于次生位。<a id="a-3c"></a>不造彼业。<a id="a-3d"></a>不受异熟。<a id="a-3e"></a>亦未能令于其后位。<a id="a-3f"></a>无有是事。<a id="a-3g"></a>于现法中。<a id="a-3h"></a>亦未一向能令不造。<a id="a-3i"></a>生断故者。<a id="a-3j"></a>谓复有一。<a id="a-3k"></a>受厌离已。<a id="a-3l"></a>虽是异生。<a id="a-3m"></a>而于欲界已得离欲。<a id="a-3n"></a>住此命终彼于现法更不造作。<a id="a-3o"></a>尚于次生不受异熟。<a id="a-3p"></a>况复生已当有所作。<a id="a-3q"></a>然未解脱后位作业。<a id="a-3r"></a>及受异熟。<a id="a-3s"></a>后断故者。<a id="a-3t"></a>谓复有一。<a id="a-3u"></a>虽是有学。<a id="a-3v"></a>而于欲界未得离欲。<a id="a-3w"></a>受厌离已。<a id="a-3x"></a>获得最初或复第二沙门果。<a id="a-3y"></a>证彼作是念。<a id="a-3z"></a>凡我所有由多粗重。<a id="a-40"></a>由多热恼。<a id="a-41"></a>唯应弃舍可厌贱。<a id="a-42"></a>身所作恶业。<a id="a-43"></a>愿于现法一切皆受。<a id="a-44"></a>或我所有现法受业。<a id="a-45"></a>若苦若乐。<a id="a-46"></a>皆愿与彼俱时而受。<a id="a-47"></a>勿复令我当于生位。<a id="a-48"></a>或于后位受彼异熟。<a id="a-49"></a>如是正心发誓愿已。<a id="a-4A"></a>为断彼故。<a id="a-4B"></a>复修无量。<a id="a-4C"></a>以奢摩他品定所摄正起加行。<a id="a-4D"></a>为令能起彼业因缘究竟尽故。<a id="a-4E"></a>及为进趣离欲爱故。<a id="a-4F"></a>当知此中或嗔意乐。<a id="a-4G"></a>或害意乐。<a id="a-4H"></a>或嫉妒性。<a id="a-4I"></a>或可爱事。<a id="a-4J"></a>深生染着。<a id="a-4K"></a>由此为因。<a id="a-4L"></a>于诸有情发起邪行。<a id="a-4M"></a>谓身语意所发恶业。<a id="a-4N"></a>种种恶事。<a id="a-4O"></a>若有为欲对治如是能起四种恶业因缘修四无量胜三摩地。<a id="a-4P"></a>彼乃至于少男少女无处无容。<a id="a-4Q"></a>暂更发起作恶业思。<a id="a-4R"></a>是故彼修如是加行。<a id="a-4S"></a>能尽所有恶业因缘。<a id="a-4T"></a>当知如是正修加行。<a id="a-4U"></a>由二因缘。<a id="a-4V"></a>于其所作。<a id="a-4W"></a>及所增长一切恶业。<a id="a-4X"></a>皆能摧伏。<a id="a-4Y"></a>谓由修习无量定故。<a id="a-4Z"></a>所以者何。<a id="a-4a"></a>所作恶业。<a id="a-4b"></a>但于有量有情境界。<a id="a-4c"></a>欲不饶益意乐所起。<a id="a-4d"></a>所修无量。<a id="a-4e"></a>乃于无量有情境界。<a id="a-4f"></a>欲作饶益意乐所起。<a id="a-4g"></a>又能发起不善业心。<a id="a-4h"></a>下劣界摄。<a id="a-4i"></a>是所对治。<a id="a-4j"></a>所修无量俱行之心。<a id="a-4k"></a>胜妙界摄。<a id="a-4l"></a>是能对治。<a id="a-4m"></a>又心是胜诸所造业。<a id="a-4n"></a>皆属于心故。<a id="a-4o"></a>说世间并是心胤。<a id="a-4p"></a>系属心故。<a id="a-4q"></a>依心转故。<a id="a-4r"></a>如是行者先发正愿为所依止。<a id="a-4s"></a>后善修习无量心定。<a id="a-4t"></a>当于进趣离欲爱时便能获得住不还果。<a id="a-4u"></a>若但于此暂生喜足。<a id="a-4v"></a>于现法中不求上进。<a id="a-4w"></a>彼现法中尚不造业。<a id="a-4x"></a>况于生位或于后位。<a id="a-4y"></a>又定不能当受生位后位异熟。<a id="a-4z"></a>又正法外堕邪见者。<a id="a-50"></a>行邪道者所有一切善不善业。<a id="a-51"></a>邪见所起。<a id="a-52"></a>邪见增上力所生故。<a id="a-53"></a>皆名曲业。<a id="a-54"></a>猛利贪嗔所起诸业。<a id="a-55"></a>皆名秽业。<a id="a-56"></a>猛利痴者。<a id="a-57"></a>上品钝根忘失念者。<a id="a-58"></a>极闇钝者。<a id="a-59"></a>痴所起业。<a id="a-5A"></a>皆是浊业。<a id="a-5B"></a>一切能往善趣妙行。<a id="a-5C"></a>皆名净业。<a id="a-5D"></a>一切能往涅槃妙行。<a id="a-5E"></a>名默然业。<a id="a-5F"></a>复次能感各别处所那落迦恶业。<a id="a-5G"></a>名黑黑异熟业。<a id="a-5H"></a>能感各别处所天趣善业。<a id="a-5I"></a>名白白异熟业。<a id="a-5J"></a>能感余处所有诸业。<a id="a-5K"></a>名黑白黑白异熟业。<a id="a-5L"></a>于是处所。<a id="a-5M"></a>有二业果现前可得。<a id="a-5N"></a>是故总说以为一业。<a id="a-5O"></a>若出世间诸无漏业。<a id="a-5P"></a>皆名不黑不白无异熟业。<a id="a-5Q"></a>能尽诸业。<a id="a-5R"></a>若已尽业。<a id="a-5S"></a>若当尽业。<a id="a-5T"></a>二种总名能尽诸业。<a id="a-5U"></a>令未生者当不生故。<a id="a-5V"></a>令已生者得离系故。<a id="a-5W"></a>由约可爱因果异熟故。<a id="a-5X"></a>说不白。<a id="a-5Y"></a>当知各别处所天趣一向白者。<a id="a-5Z"></a>谓过他化自在天处。<a id="a-5a"></a>有欲界中魔王所都。<a id="a-5b"></a>众魔宫殿。<a id="a-5c"></a>及上梵世乃至非想非非想处所有善业。<a id="a-5d"></a>总说为一。<a id="a-5e"></a>由彼处所眼所见色。<a id="a-5f"></a>乃至意所知法。<a id="a-5g"></a>一向可爱相续。<a id="a-5h"></a>殊胜增上义故。<a id="a-5i"></a>意门引发意成义故。<a id="a-5j"></a>各别处所那落迦有四。<a id="a-5k"></a>一大那落迦。<a id="a-5l"></a>二别那落迦。<a id="a-5m"></a>三寒那落迦。<a id="a-5n"></a>四边那落迦。<a id="a-5o"></a>于此处所。<a id="a-5p"></a>各别纯受顺乐受业诸果异熟。<a id="a-5q"></a>各别纯受顺苦受业诸果异熟。<a id="a-5r"></a>是故说名各别处所。<a id="a-5s"></a>又于魔宫初二静虑。<a id="a-5t"></a>纯受悦乐。<a id="a-5u"></a>若于第三静虑已上。<a id="a-5v"></a>纯受喜乐。<a id="a-5w"></a>言喜乐者。<a id="a-5x"></a>令心调柔。<a id="a-5y"></a>令心安适。<a id="a-5z"></a>与喜相似。<a id="a-60"></a>故名为喜。<a id="a-61"></a>非是喜受与乐相似。<a id="a-62"></a>说名为乐。<a id="a-63"></a>非是乐受。<a id="a-64"></a>六触处门恒所领受者。<a id="a-65"></a>当知即彼名六触处。<a id="a-66"></a>及各别处所。<a id="a-67"></a>因果相属道理义故。</p>
  <p id="a68">复次嗢拖南曰。</p>
  <p id="a69">无智智与定　　殊胜障学等</p>
  <p id="a6A">着无我圣道　　二海不同分</p>
  <p id="a6B">若诸邪见。<a id="a-6C"></a>若诸我见。<a id="a-6D"></a>若即无明。<a id="a-6E"></a>依前所说三有情众无智为根故。<a id="a-6F"></a>得生起。<a id="a-6G"></a>若能断此无义根本一切众中能起一切。<a id="a-6H"></a>杂染一法。<a id="a-6I"></a>当知彼能正记所解。<a id="a-6J"></a>此中第一所起杂染。<a id="a-6K"></a>损减实事。<a id="a-6L"></a>第二杂染。<a id="a-6M"></a>增益虚事。<a id="a-6N"></a>第三杂染。<a id="a-6O"></a>于其如实显了方便。<a id="a-6P"></a>能作愚痴。<a id="a-6Q"></a>于彼二因有愚痴故。<a id="a-6R"></a>或起增益。<a id="a-6S"></a>或起损减。</p>
  <p id="a6T">复次有二种如实智。<a id="a-6U"></a>一者如理作意所发。<a id="a-6V"></a>二者三摩地所发。<a id="a-6W"></a>当知此中由正闻思所成作意。<a id="a-6X"></a>听闻正法增上力故。<a id="a-6Y"></a>于五种受分位。<a id="a-6Z"></a>转变所起过患。<a id="a-6a"></a>如实了知。<a id="a-6b"></a>又即于此分位。<a id="a-6c"></a>转变如理思惟。<a id="a-6d"></a>名不定地如实正智。<a id="a-6e"></a>此为依止能随入修。<a id="a-6f"></a>云何名为分位转变所起过患。<a id="a-6g"></a>谓苦乐位诸无常性。<a id="a-6h"></a>苦分位中有自性苦性。<a id="a-6i"></a>乐分位中有变坏法性。<a id="a-6j"></a>云何名为分位转变。<a id="a-6k"></a>谓乐分位与苦分位。<a id="a-6l"></a>有别异性。<a id="a-6m"></a>若苦分位与乐分位。<a id="a-6n"></a>有别异性如是。<a id="a-6o"></a>当知一切分位展转别异。<a id="a-6p"></a>于此别异如实观见。<a id="a-6q"></a>于此分位。<a id="a-6r"></a>住无常想。<a id="a-6s"></a>如实观见别异过患。<a id="a-6t"></a>知所有受皆是苦已。<a id="a-6u"></a>住于苦想有如是想。<a id="a-6v"></a>有如是见能证清净。<a id="a-6w"></a>是故亦得名如实智。<a id="a-6x"></a>依定所发如实智者。<a id="a-6y"></a>谓即依彼行相转时。<a id="a-6z"></a>轻安所摄。<a id="a-70"></a>清净无扰。<a id="a-71"></a>寂静而转。<a id="a-72"></a>当知此行与前差别。<a id="a-73"></a>又无常性是一切行共相。<a id="a-74"></a>苦性是一切有漏法共相。<a id="a-75"></a>二如实智为依止故。<a id="a-76"></a>当知如实能正显了彼法二相。</p>
  <p id="a77">复次住内法者。<a id="a-78"></a>未得定心。<a id="a-79"></a>尚与外道定心差别。<a id="a-7A"></a>由智胜故。<a id="a-7B"></a>何况定心。<a id="a-7C"></a>何以故。<a id="a-7D"></a>彼诸外道。<a id="a-7E"></a>虽得定心乃至极远证得非想非非想定。<a id="a-7F"></a>然犹未能于六触处以其五转。<a id="a-7G"></a>如实了知。<a id="a-7H"></a>心正离欲。<a id="a-7I"></a>证得解脱。<a id="a-7J"></a>是故彼与此正法律。<a id="a-7K"></a>犹如地空相去极远。<a id="a-7L"></a>住内法者。<a id="a-7M"></a>虽未得定。<a id="a-7N"></a>但由信闻无我胜解。<a id="a-7O"></a>便能证得三摩地心。<a id="a-7P"></a>于六触处能断能知。<a id="a-7Q"></a>心得离欲。<a id="a-7R"></a>及证解脱。<a id="a-7S"></a>是故当知于正法律。<a id="a-7T"></a>彼有失坏。<a id="a-7U"></a>此无失坏。<a id="a-7V"></a>唯正胜解相续转时。<a id="a-7W"></a>于六境界依止六根。<a id="a-7X"></a>略有五种寂静妙行。<a id="a-7Y"></a>谓深于彼见过患故。<a id="a-7Z"></a>名为善调。<a id="a-7a"></a>于不应役诸境界中。<a id="a-7b"></a>而不役故。<a id="a-7c"></a>名为善覆。<a id="a-7d"></a>于所应役诸境界中。<a id="a-7e"></a>或于率尔现前境上。<a id="a-7f"></a>善住念故。<a id="a-7g"></a>名为善守。<a id="a-7h"></a>一切烦恼皆能断故。<a id="a-7i"></a>名为善护。<a id="a-7j"></a>已善修习圆满道故。<a id="a-7k"></a>名为善修。</p>
  <p id="a7l">复次于二处所。<a id="a-7m"></a>如来证得胜安立智。<a id="a-7n"></a>能正显说超诸苦乐。<a id="a-7o"></a>非不证得胜安立智。<a id="a-7p"></a>于中若有作如是解。<a id="a-7q"></a>此大沙门乔答摩种。<a id="a-7r"></a>无知无解。<a id="a-7s"></a>于诸世间一向安乐。<a id="a-7t"></a>为令弟子谓此安乐间杂众苦。<a id="a-7u"></a>深怖畏故。<a id="a-7v"></a>为超苦乐间杂依附诸世间故。<a id="a-7w"></a>为欲超过诸苦乐故。<a id="a-7x"></a>宣说法要。<a id="a-7y"></a>当知此解是为邪想。<a id="a-7z"></a>是邪分别。<a id="a-80"></a>是大邪见然其如来善知世间或一向乐。<a id="a-81"></a>或一向苦。<a id="a-82"></a>或杂苦乐。<a id="a-83"></a>然彼一切皆是无常。<a id="a-84"></a>是故为令诸弟子众超过一切无常世间。<a id="a-85"></a>超过苦乐。<a id="a-86"></a>说正法要。<a id="a-87"></a>由三种相。<a id="a-88"></a>应正了知诸可意事。<a id="a-89"></a>谓未来世诸可爱事。<a id="a-8A"></a>名所追求。<a id="a-8B"></a>若过去世诸可爱事。<a id="a-8C"></a>名所寻思。<a id="a-8D"></a>若现在世可爱外境。<a id="a-8E"></a>名所受用。<a id="a-8F"></a>若现在世可爱内受。<a id="a-8G"></a>名所耽着。<a id="a-8H"></a>当知此中堕于三世有四行相。<a id="a-8I"></a>一于未来。<a id="a-8J"></a>一于过去。<a id="a-8K"></a>二于现在。<a id="a-8L"></a>于此行相能随悟入。<a id="a-8M"></a>是悦意相。<a id="a-8N"></a>意所乐相。<a id="a-8O"></a>可爱色相。<a id="a-8P"></a>平安色相。<a id="a-8Q"></a>如其所应当知。<a id="a-8R"></a>即是可欣可乐可爱可意四种行相。</p>
  <p id="a8S">复次勤修定者。<a id="a-8T"></a>略由二门二时二地所有诸欲。<a id="a-8U"></a>于所引发三种等持。<a id="a-8V"></a>能为障碍。<a id="a-8W"></a>为欲断除如是障碍。<a id="a-8X"></a>正勤修习五种对治。<a id="a-8Y"></a>当知此中先所受用过去诸欲。<a id="a-8Z"></a>于远离处。<a id="a-8a"></a>由寻思门。<a id="a-8b"></a>令心飘荡。<a id="a-8c"></a>复有现在居家所有利养恭敬俱行诸欲。<a id="a-8d"></a>由寻思门。<a id="a-8e"></a>令心散乱。<a id="a-8f"></a>此中利养恭敬俱行所有诸欲。<a id="a-8g"></a>于其行时令心飘荡。<a id="a-8h"></a>先所受用居家诸欲。<a id="a-8i"></a>于其住时令心散乱。<a id="a-8j"></a>即此诸欲于异生地能为障碍。<a id="a-8k"></a>于有学地亦为障碍。<a id="a-8l"></a>又于异生所修无量俱行等持。<a id="a-8m"></a>能为障碍。<a id="a-8n"></a>亦于有学能善通达一切智事广大等持。<a id="a-8o"></a>能为障碍。<a id="a-8p"></a>亦于无学极善修习究竟等持。<a id="a-8q"></a>能为障碍。<a id="a-8r"></a>当知如是诸所生起一切等持。<a id="a-8s"></a>皆与喜俱。<a id="a-8t"></a>此中第一于诸有情利益安乐意乐门中。<a id="a-8u"></a>与喜俱行。<a id="a-8v"></a>第二领受有学解脱喜故。<a id="a-8w"></a>与喜俱行。<a id="a-8x"></a>第三领受无学解脱喜故。<a id="a-8y"></a>与喜俱行。<a id="a-8z"></a>彼由眼等所识色等所缘别故。<a id="a-90"></a>复有六种。<a id="a-91"></a>又此等持具诸相故。<a id="a-92"></a>名为圆满。<a id="a-93"></a>又此等持究竟边际。<a id="a-94"></a>谓能往趣世间离欲。<a id="a-95"></a>或能往趣出世离欲。<a id="a-96"></a>过此更无能趣清净等持可得。<a id="a-97"></a>是故说此无有缺减。<a id="a-98"></a>若欲速证沙门果者。<a id="a-99"></a>于身命等无所顾恋。<a id="a-9A"></a>恒常无间殷重加行。<a id="a-9B"></a>炽然精进。<a id="a-9C"></a>于诸欲中了知自相。<a id="a-9D"></a>坚守正念。<a id="a-9E"></a>了知过患。<a id="a-9F"></a>无希望等。<a id="a-9G"></a>正知现前。<a id="a-9H"></a>正念正知为所依故。<a id="a-9I"></a>方便勤修四无放逸。<a id="a-9J"></a>谓于昼分若行若坐。<a id="a-9K"></a>于诸障法净修其心。<a id="a-9L"></a>乃至广说。<a id="a-9M"></a>如是发起勇猛精进。<a id="a-9N"></a>于其所证无所怯劣。<a id="a-9O"></a>由九种相安住其心。<a id="a-9P"></a>一向修习奢摩他定。<a id="a-9Q"></a>身得轻安。<a id="a-9R"></a>无爱味等故无染污。<a id="a-9S"></a>不为惛沈及以睡眠二随烦恼之所扰乱。<a id="a-9T"></a>一向念住为所依止。<a id="a-9U"></a>精勤修习毗钵舍那。<a id="a-9V"></a>坚守正念。<a id="a-9W"></a>远离掉举随烦恼故。<a id="a-9X"></a>无有愚痴。<a id="a-9Y"></a>已入止观双运转道。<a id="a-9Z"></a>其心正定。<a id="a-9a"></a>即此二分一境随行。<a id="a-9b"></a>为断彼障。<a id="a-9c"></a>修习如是五种对治为依止故。<a id="a-9d"></a>能于彼障遍知永断。<a id="a-9e"></a>于三等持。<a id="a-9f"></a>依六境事所有差别。<a id="a-9g"></a>喜俱行定圆满能引。<a id="a-9h"></a>由二因缘。<a id="a-9i"></a>诸佛世尊为诸弟子宣说自己能引导法。<a id="a-9j"></a>一于黑品所有过失。<a id="a-9k"></a>令生解故。<a id="a-9l"></a>二于白品所有功德。<a id="a-9m"></a>令生解故。</p>
  <p id="a9n">复次于此正法毗奈耶中。<a id="a-9o"></a>略有二种补特伽罗。<a id="a-9p"></a>一已得意。<a id="a-9q"></a>二未得意。<a id="a-9r"></a>已得意者。<a id="a-9s"></a>复有二种。<a id="a-9t"></a>一已见谛已得有学心解脱意。<a id="a-9u"></a>二阿罗汉已得无学心解脱意。<a id="a-9v"></a>未得意者。<a id="a-9w"></a>谓于三学创修事业有学异生。<a id="a-9x"></a>彼全未得一切二种心解脱意。<a id="a-9y"></a>是故希求异生体后有余依灭。<a id="a-9z"></a>及自体后无余依灭涅槃界时。<a id="a-A0"></a>于三学中多修学住。<a id="a-A1"></a>若诸无学虽已证得心解脱意。<a id="a-A2"></a>而或失念。<a id="a-A3"></a>行纵逸时。<a id="a-A4"></a>便有退失现法乐住。<a id="a-A5"></a>彼虽于此现法乐住。<a id="a-A6"></a>或退不退。<a id="a-A7"></a>然无堪能退失解脱。<a id="a-A8"></a>若有修行不放逸者。<a id="a-A9"></a>一切皆为证得解脱。<a id="a-AA"></a>然已证得解脱无退。<a id="a-AB"></a>修不放逸复何所用。<a id="a-AC"></a>若为证得现法乐住。<a id="a-AD"></a>勤作功用。<a id="a-AE"></a>如造工业。<a id="a-AF"></a>非不放逸。<a id="a-AG"></a>若诸有学先已证得心解脱意。<a id="a-AH"></a>彼亦决定趣三菩提。<a id="a-AI"></a>于所修道。<a id="a-AJ"></a>不由他缘。<a id="a-AK"></a>自然能修无放逸行。<a id="a-AL"></a>于现法中。<a id="a-AM"></a>犹未毕竟息放逸故。<a id="a-AN"></a>若有一切未得意者。<a id="a-AO"></a>彼应决定修不放逸。<a id="a-AP"></a>又由三相办所应作。<a id="a-AQ"></a>一由诸根所集成故。<a id="a-AR"></a>资粮圆满。<a id="a-AS"></a>二由习近随顺如法诸卧具故。<a id="a-AT"></a>心得安住。<a id="a-AU"></a>三由依止亲近善士。<a id="a-AV"></a>闻他法音如理作意众因缘故。<a id="a-AW"></a>乃至获得二心解脱。<a id="a-AX"></a>又即于此应不放逸所作转时。<a id="a-AY"></a>由二种相。<a id="a-AZ"></a>应知于彼六处寂灭。<a id="a-Aa"></a>有增上慢。<a id="a-Ab"></a>无增上慢。<a id="a-Ac"></a>谓于未灭起邪分别。<a id="a-Ad"></a>妄执为灭。<a id="a-Ae"></a>由所缘故。<a id="a-Af"></a>及于未得起邪分别。<a id="a-Ag"></a>妄执为得。<a id="a-Ah"></a>彼虽如是起邪分别。<a id="a-Ai"></a>谓灭解脱。<a id="a-Aj"></a>而未能令身坏已后寿命永尽。<a id="a-Ak"></a>六处永灭。<a id="a-Al"></a>亦不能离诸境界想。<a id="a-Am"></a>又彼由于六处寂灭。<a id="a-An"></a>若缘若证邪领受故。<a id="a-Ao"></a>有如是事。<a id="a-Ap"></a>此二种相应知说名有增上慢。<a id="a-Aq"></a>与此根违。<a id="a-Ar"></a>当知说名无增上慢。</p>
  <p id="aAs">复次住内法者。<a id="a-At"></a>于二种着。<a id="a-Au"></a>应当了知二种过患。<a id="a-Av"></a>谓诸异生。<a id="a-Aw"></a>于二缘识及能依受。<a id="a-Ax"></a>不能了知无我性故。<a id="a-Ay"></a>未离欲者。<a id="a-Az"></a>于利养恭敬增上业缘所起诸受。<a id="a-B0"></a>有第一着。<a id="a-B1"></a>已离欲者于离诸欲缘所起诸受。<a id="a-B2"></a>有第二着。<a id="a-B3"></a>此着为因当来生起。<a id="a-B4"></a>说名为生。<a id="a-B5"></a>又诸外道由取着故。<a id="a-B6"></a>生诸系缚。<a id="a-B7"></a>系缚生故。<a id="a-B8"></a>能生一切恶不善法。<a id="a-B9"></a>当知是名第一过患。<a id="a-BA"></a>又由此着增上力故。<a id="a-BB"></a>当于正法毗奈耶没。<a id="a-BC"></a>及当来世生等众苦差别而生。<a id="a-BD"></a>于现法中此增上力为因缘故。<a id="a-BE"></a>不般涅槃。<a id="a-BF"></a>当知是名第二过患。<a id="a-BG"></a>与此相违。<a id="a-BH"></a>应知即是白品差别。</p>
  <p id="aBI">复次由四因缘。<a id="a-BJ"></a>于法无我能到究竟。<a id="a-BK"></a>谓一切法皆无我者。<a id="a-BL"></a>除识自性。<a id="a-BM"></a>识诸因缘。<a id="a-BN"></a>识诸助伴。<a id="a-BO"></a>其余所有不可得故。<a id="a-BP"></a>又识自性是无常故。<a id="a-BQ"></a>又此因缘是无常故。<a id="a-BR"></a>又此助伴是无常故。</p>
  <p id="aBS">复次由八圣支道法故。<a id="a-BT"></a>及此果故显发正法及毗奈耶。<a id="a-BU"></a>由五种相。<a id="a-BV"></a>当知八圣支道法最胜无罪。<a id="a-BW"></a>谓于现法烦恼有无。<a id="a-BX"></a>善分别故。<a id="a-BY"></a>名为现见。<a id="a-BZ"></a>能令烦恼得离系故。<a id="a-Ba"></a>名无炽然。<a id="a-Bb"></a>若行若住若坐若卧。<a id="a-Bc"></a>一切时中。<a id="a-Bd"></a>皆可修习易修习故。<a id="a-Be"></a>名为应时导。<a id="a-Bf"></a>涅槃故。<a id="a-Bg"></a>名为引导。<a id="a-Bh"></a>不共一切诸外道故。<a id="a-Bi"></a>名唯。<a id="a-Bj"></a>此见远离信他欣乐行相。<a id="a-Bk"></a>周遍寻思。<a id="a-Bl"></a>随闻所起见。<a id="a-Bm"></a>审察忍唯自证。<a id="a-Bn"></a>故名内所证。<a id="a-Bo"></a>此道果法亦有五相。<a id="a-Bp"></a>当知已如摄异门分分别其相。</p>
  <p id="aBq">复次海有二种。<a id="a-Br"></a>一者水海。<a id="a-Bs"></a>二生死海。<a id="a-Bt"></a>由三种相。<a id="a-Bu"></a>当知水海与生死海而不同分。<a id="a-Bv"></a>何等为三。<a id="a-Bw"></a>一者自性不同分故。<a id="a-Bx"></a>二者沦没不同分故。<a id="a-By"></a>三者超渡。<a id="a-Bz"></a>不同分故。<a id="a-C0"></a>此中自性不同分者。<a id="a-C1"></a>谓水大海。<a id="a-C2"></a>用色一分为自性故。<a id="a-C3"></a>有边有量。<a id="a-C4"></a>生死大海。<a id="a-C5"></a>用一切行为自性故。<a id="a-C6"></a>无边无量。<a id="a-C7"></a>此中沦没不同分者。<a id="a-C8"></a>谓若所有沦没。<a id="a-C9"></a>若由此沦没。<a id="a-CA"></a>若如是沦没。<a id="a-CB"></a>皆不同分。<a id="a-CC"></a>谓水大海。<a id="a-CD"></a>或傍生趣或有人趣。<a id="a-CE"></a>于中沦没。<a id="a-CF"></a>生死大海。<a id="a-CG"></a>诸天世间亦常沦没。<a id="a-CH"></a>又水大海唯由身故。<a id="a-CI"></a>于中沦没。<a id="a-CJ"></a>不由语故。<a id="a-CK"></a>不由意故。<a id="a-CL"></a>不由贪故。<a id="a-CM"></a>不由嗔故。<a id="a-CN"></a>不由痴故。<a id="a-CO"></a>不由生等众苦法故。<a id="a-CP"></a>于中沦没。<a id="a-CQ"></a>此中宣说诸业。<a id="a-CR"></a>烦恼。<a id="a-CS"></a>彼果三分。<a id="a-CT"></a>如其次第。<a id="a-CU"></a>应知彼相。<a id="a-CV"></a>生死大海。<a id="a-CW"></a>亦由身故。<a id="a-CX"></a>乃至亦由生等苦故。<a id="a-CY"></a>于中沦没。<a id="a-CZ"></a>诸出家者。<a id="a-Ca"></a>由妄寻思。<a id="a-Cb"></a>由妄观察。<a id="a-Cc"></a>由自所起诸邪分别。<a id="a-Cd"></a>发起种种不正寻思。<a id="a-Ce"></a>令心扰乱。<a id="a-Cf"></a>于生死海。<a id="a-Cg"></a>恒常沦没。<a id="a-Ch"></a>又余外道。<a id="a-Ci"></a>诸烦恼系所缠系故。<a id="a-Cj"></a>于生死海。<a id="a-Ck"></a>恒常沦没。<a id="a-Cl"></a>诸在家者。<a id="a-Cm"></a>恒常无间众苦逼切。<a id="a-Cn"></a>烦恼烧然。<a id="a-Co"></a>而不能厌。<a id="a-Cp"></a>故名沦没。<a id="a-Cq"></a>其余依止诸业烦恼。<a id="a-Cr"></a>于诸生处往还无绝。<a id="a-Cs"></a>故名沦没。<a id="a-Ct"></a>其水大海唯堕其中。<a id="a-Cu"></a>暂时衰损。<a id="a-Cv"></a>或傍生趣。<a id="a-Cw"></a>由业烦恼一分势力。<a id="a-Cx"></a>而生其中。<a id="a-Cy"></a>暂时沦没。<a id="a-Cz"></a>而非究竟。<a id="a-D0"></a>当知是名没不同分。<a id="a-D1"></a>此中超渡不同分者。<a id="a-D2"></a>谓水大海。<a id="a-D3"></a>未离欲贪诸异生类。<a id="a-D4"></a>尚能越渡。<a id="a-D5"></a>何况其余。<a id="a-D6"></a>生死大海。<a id="a-D7"></a>三分建立。<a id="a-D8"></a>未离欲者。<a id="a-D9"></a>由五可爱境差别故。<a id="a-DA"></a>已离欲者。<a id="a-DB"></a>由意所识可爱诸法境差别故。<a id="a-DC"></a>诸有学者。<a id="a-DD"></a>由内六处有差别故。<a id="a-DE"></a>其未离欲诸异生类。<a id="a-DF"></a>于五可爱境界大海。<a id="a-DG"></a>未能超渡。<a id="a-DH"></a>其已离欲诸异生类。<a id="a-DI"></a>于内各别六处大海。<a id="a-DJ"></a>未能超渡。<a id="a-DK"></a>由彼于此未超渡故。<a id="a-DL"></a>于前二种境界大海。<a id="a-DM"></a>亦未超渡。<a id="a-DN"></a>其有学者。<a id="a-DO"></a>普于六处遍知为苦。<a id="a-DP"></a>即于所缘修习正道。<a id="a-DQ"></a>彼由安住如是住故。<a id="a-DR"></a>于未离欲已离欲地二种境界所有心意所缘境相。<a id="a-DS"></a>明了现前。<a id="a-DT"></a>又由猛利观察作意。<a id="a-DU"></a>于先所见等随忆念。<a id="a-DV"></a>由此因缘。<a id="a-DW"></a>于彼速疾以慧通达。<a id="a-DX"></a>亦能除遣。<a id="a-DY"></a>又彼于其六处大海。<a id="a-DZ"></a>速能超渡。<a id="a-Da"></a>能超渡故。<a id="a-Db"></a>于前二种境界大海。<a id="a-Dc"></a>毕竟超渡。<a id="a-Dd"></a>及能超渡能发弃舍所学烦恼。<a id="a-De"></a>能发寻思乱心烦恼。<a id="a-Df"></a>能发耽着世间利养恭敬烦恼。<a id="a-Dg"></a>能发一切恶行烦恼。</p>
  <p id="aDh">嗢拖南曰。</p>
  <p id="aDi">道师不同分　　王国二世间</p>
  <p id="aDj">有为遮身行　　坚执三空性</p>
  <p id="aDk">略有二种道不同分。<a id="a-Dl"></a>一自性不同分。<a id="a-Dm"></a>二行相不同分。<a id="a-Dn"></a>若趣苦集行。<a id="a-Do"></a>若趣苦灭行。<a id="a-Dp"></a>是名自性不同分。<a id="a-Dq"></a>当知初一能趣杂染。<a id="a-Dr"></a>第二能趣清净。<a id="a-Ds"></a>是名此中不同分义。<a id="a-Dt"></a>即此趣灭行。<a id="a-Du"></a>或有有为共相行转。<a id="a-Dv"></a>或有有为无为共相行转。<a id="a-Dw"></a>是名行相不同分。<a id="a-Dx"></a>当知此中若诸有为共相行相。<a id="a-Dy"></a>彼望道果名不同分。<a id="a-Dz"></a>若有为无为共相行相。<a id="a-E0"></a>彼望道果亦名同分。<a id="a-E1"></a>何以故。<a id="a-E2"></a>道果涅槃。<a id="a-E3"></a>常无我故。</p>
  <p id="aE4">复次于正法内。<a id="a-E5"></a>略有五种师假立句。<a id="a-E6"></a>诸外道师所制论中。<a id="a-E7"></a>都不可得。<a id="a-E8"></a>谓趣诸取行。<a id="a-E9"></a>趣诸取尽行。<a id="a-EA"></a>若一切法遍知永断。<a id="a-EB"></a>作苦边际。<a id="a-EC"></a>若于五相受建立处。<a id="a-ED"></a>一一相中。<a id="a-EE"></a>不依四相萨迦耶见。<a id="a-EF"></a>用彼为依。<a id="a-EG"></a>能害四种行相憍慢。<a id="a-EH"></a>若慢为因有三过患。<a id="a-EI"></a>离慢为因。<a id="a-EJ"></a>有三胜利。<a id="a-EK"></a>当知此中怀憍慢者。<a id="a-EL"></a>于涅槃界其心退还。<a id="a-EM"></a>由怖畏故。<a id="a-EN"></a>是名第一过患。<a id="a-EO"></a>于诸恶行恒现行中。<a id="a-EP"></a>及于可爱诸杂染事。<a id="a-EQ"></a>其心趣入。<a id="a-ER"></a>是名第二过患。<a id="a-ES"></a>于涅槃界深生怖畏增上力故。<a id="a-ET"></a>便能生起当来生等生死重病。<a id="a-EU"></a>如由怖畏增上力故如是。<a id="a-EV"></a>亦由于诸恶行。<a id="a-EW"></a>及于可爱诸杂染事。<a id="a-EX"></a>其心趣入增上力故。<a id="a-EY"></a>堪能生起当来生等生死重病。<a id="a-EZ"></a>如生等病。<a id="a-Ea"></a>眼等处痈。<a id="a-Eb"></a>贪等毒箭。<a id="a-Ec"></a>当知亦尔。<a id="a-Ed"></a>是名第三过患。<a id="a-Ee"></a>与此相违。<a id="a-Ef"></a>当知即是离慢为因三种胜利。<a id="a-Eg"></a>若随缘起增上力故。<a id="a-Eh"></a>于现法中。<a id="a-Ei"></a>后有种子或增或减。<a id="a-Ej"></a>由此为因。<a id="a-Ek"></a>当来后有或生不生。<a id="a-El"></a>以能摄受种子烦恼。<a id="a-Em"></a>或有集起或灭没故。<a id="a-En"></a>一切世间及出世间所有法教。<a id="a-Eo"></a>如实建立。<a id="a-Ep"></a>唯于内法有此大师。<a id="a-Eq"></a>为诸弟子正所宣说。<a id="a-Er"></a>师假立句。<a id="a-Es"></a>真实可得。<a id="a-Et"></a>非诸外道。</p>
  <p id="aEu">复次于欲界中诸器世间。<a id="a-Ev"></a>当知譬如王所王国。<a id="a-Ew"></a>有情世间。<a id="a-Ex"></a>譬如臣民。<a id="a-Ey"></a>彼恶天魔。<a id="a-Ez"></a>譬如君主。</p>
  <p id="aF0">复次有二世间。<a id="a-F1"></a>一有情世间。<a id="a-F2"></a>二器世间。<a id="a-F3"></a>其器世间。<a id="a-F4"></a>为火灾等之所坏灭。<a id="a-F5"></a>有情世间。<a id="a-F6"></a>刹那刹那各各内身任运坏灭。</p>
  <p id="aF7">复次空有二种。<a id="a-F8"></a>一者有为。<a id="a-F9"></a>二者无为。<a id="a-FA"></a>此中有为空。<a id="a-FB"></a>无常恒久久安住不变易法。<a id="a-FC"></a>及我我所。<a id="a-FD"></a>若诸无为唯空。<a id="a-FE"></a>无有我及我所。<a id="a-FF"></a>又此空性离诸因缘。<a id="a-FG"></a>法性所摄。<a id="a-FH"></a>法尔道理为所依趣。<a id="a-FI"></a>此或如是或异或非。<a id="a-FJ"></a>遍一切处无不同归法尔道理。</p>
  <p id="aFK">复次如来不遮能得一切世间边际。<a id="a-FL"></a>唯遮身行随往能得世间边际。<a id="a-FM"></a>此中当依胜义道理。<a id="a-FN"></a>应知世间。<a id="a-FO"></a>若得世间边际方便。<a id="a-FP"></a>及世边际。<a id="a-FQ"></a>谓于方处有世间想。<a id="a-FR"></a>假名施设增上力故。<a id="a-FS"></a>即由世间若智若想增上力故。<a id="a-FT"></a>说有世间。<a id="a-FU"></a>若想若智增上力故。<a id="a-FV"></a>于诸世间广起言说。<a id="a-FW"></a>由或见闻或觉或知增上力故。<a id="a-FX"></a>于六触处。<a id="a-FY"></a>由其五转。<a id="a-FZ"></a>起如实智。<a id="a-Fa"></a>名得世间边际方便。<a id="a-Fb"></a>未来诸行因永尽故。<a id="a-Fc"></a>名为能到世间边际。<a id="a-Fd"></a>于世因果。<a id="a-Fe"></a>如实知故。<a id="a-Ff"></a>名世间解。<a id="a-Fg"></a>能正任持最后身故。<a id="a-Fh"></a>名善运转世间边际。<a id="a-Fi"></a>于现法中。<a id="a-Fj"></a>一切境界爱永尽故。<a id="a-Fk"></a>具恒住故。<a id="a-Fl"></a>说名能超世间爱者。<a id="a-Fm"></a>由如是等所说行相。<a id="a-Fn"></a>当知名得世间边际。</p>
  <p id="aFo">复次非善说法毗奈耶中诸出家者。<a id="a-Fp"></a>随有一恶不善。<a id="a-Fq"></a>寻思未生。<a id="a-Fr"></a>生时一向能为梵行障碍。<a id="a-Fs"></a>如彼生已坚执不舍。<a id="a-Ft"></a>此中不行最为殊胜。<a id="a-Fu"></a>设有行者。<a id="a-Fv"></a>不应坚执。<a id="a-Fw"></a>于相续中。<a id="a-Fx"></a>不应为作居住依止。<a id="a-Fy"></a>何以故。<a id="a-Fz"></a>刹那杂染。<a id="a-G0"></a>不能倾动所修梵行。<a id="a-G1"></a>要当相续能倾动故。</p>
  <p id="aG2">复次当知略有二种空住。<a id="a-G3"></a>一者尊胜空住。<a id="a-G4"></a>二者引彼空住。<a id="a-G5"></a>诸阿罗汉观无我住。<a id="a-G6"></a>如是名为尊胜空住。<a id="a-G7"></a>由阿罗汉法尔尊胜。<a id="a-G8"></a>观无我住。<a id="a-G9"></a>于诸住中最为尊胜。<a id="a-GA"></a>如是或尊胜所住。<a id="a-GB"></a>或即住尊胜。<a id="a-GC"></a>由此因缘。<a id="a-GD"></a>是故说名尊胜空住。<a id="a-GE"></a>引彼空住者。<a id="a-GF"></a>谓如有一。<a id="a-GG"></a>若行若住。<a id="a-GH"></a>如实了知烦恼有无。<a id="a-GI"></a>知有烦恼。<a id="a-GJ"></a>便修断行。<a id="a-GK"></a>知无烦恼。<a id="a-GL"></a>便生欢喜。<a id="a-GM"></a>生欢喜故。<a id="a-GN"></a>乃至令心证三摩地。<a id="a-GO"></a>由心证得三摩地故。<a id="a-GP"></a>如实观察诸法无我。<a id="a-GQ"></a>昼夜随学曾无懈废。<a id="a-GR"></a>如是名为引彼空住。<a id="a-GS"></a>当知此中于内烦恼。<a id="a-GT"></a>如实了知。<a id="a-GU"></a>有知为有。<a id="a-GV"></a>无知为无。<a id="a-GW"></a>是名空性。</p>
  <p id="aGX">复次正见圆满。<a id="a-GY"></a>已见谛迹诸圣弟子。<a id="a-GZ"></a>皆能如实越彼邪空。<a id="a-Ga"></a>亦能如实入正不空。<a id="a-Gb"></a>以世间道及出世道。<a id="a-Gc"></a>修习空性。<a id="a-Gd"></a>其义云何。<a id="a-Ge"></a>谓于此处彼非有故。<a id="a-Gf"></a>正观为空。<a id="a-Gg"></a>若于此处所余有故。<a id="a-Gh"></a>如实知有。<a id="a-Gi"></a>譬如客舍于一时间无诸人物。<a id="a-Gj"></a>说名为空。<a id="a-Gk"></a>于一时间有诸人物。<a id="a-Gl"></a>说名不空。<a id="a-Gm"></a>或即此舍由无一类。<a id="a-Gn"></a>说名为空。<a id="a-Go"></a>谓无材木。<a id="a-Gp"></a>或无覆苫。<a id="a-Gq"></a>或无门户。<a id="a-Gr"></a>或无关键。<a id="a-Gs"></a>或随一分无所有故。<a id="a-Gt"></a>然非此舍即舍体空。<a id="a-Gu"></a>如是自体所依止身。<a id="a-Gv"></a>亦名受趣。<a id="a-Gw"></a>亦名想趣。<a id="a-Gx"></a>亦名思趣。<a id="a-Gy"></a>然此自体所依止身。<a id="a-Gz"></a>于一时间。<a id="a-H0"></a>由无一类或受或想。<a id="a-H1"></a>或复思等一切烦恼随烦恼等。<a id="a-H2"></a>说名为空。<a id="a-H3"></a>于一时间由有一类。<a id="a-H4"></a>说名不空。<a id="a-H5"></a>或即自体所依止身。<a id="a-H6"></a>于一时间。<a id="a-H7"></a>由无一类或眼或耳或鼻或舌或身一分。<a id="a-H8"></a>或意一分。<a id="a-H9"></a>说名为空。<a id="a-HA"></a>然非自体所依止身。<a id="a-HB"></a>即自身体一切皆空。<a id="a-HC"></a>当知此中总略义者。<a id="a-HD"></a>若观诸法所有自性毕竟皆空。<a id="a-HE"></a>是名于空颠倒趣入。<a id="a-HF"></a>亦名违越佛所善说法毗奈耶。<a id="a-HG"></a>若观诸法由自相故。<a id="a-HH"></a>一类是有。<a id="a-HI"></a>一类非有。<a id="a-HJ"></a>此有非有毕竟远离。<a id="a-HK"></a>又观有性于一时间。<a id="a-HL"></a>一分远离。<a id="a-HM"></a>于一时间。<a id="a-HN"></a>一分不离。<a id="a-HO"></a>如是名为于彼空性无有颠倒。<a id="a-HP"></a>如实趣入。<a id="a-HQ"></a>以世间道修空性者。<a id="a-HR"></a>谓圣弟子住远离处。<a id="a-HS"></a>先于城邑聚落人想。<a id="a-HT"></a>作意思惟。<a id="a-HU"></a>次复思惟阿练若想。<a id="a-HV"></a>彼即观察于自身中此想为空。<a id="a-HW"></a>谓人邑等想。<a id="a-HX"></a>此想不空。<a id="a-HY"></a>谓阿练若想。<a id="a-HZ"></a>又余不空。<a id="a-Ha"></a>谓阿练若想为缘阿练若想相应诸受思等。<a id="a-Hb"></a>或即此想由一类故。<a id="a-Hc"></a>观之为空。<a id="a-Hd"></a>谓无粗重不寂静住。<a id="a-He"></a>及炽然等。<a id="a-Hf"></a>由一类故。<a id="a-Hg"></a>观为不空。<a id="a-Hh"></a>谓有微细极寂静住。<a id="a-Hi"></a>离炽然等。<a id="a-Hj"></a>又即于彼能取山林卉木禽兽等阿练若差别相想。<a id="a-Hk"></a>无复思惟。<a id="a-Hl"></a>但思惟地无别相想。<a id="a-Hm"></a>又即于彼能取险恶高下不平。<a id="a-Hn"></a>多诸刺棘瓦砾等地差别相想。<a id="a-Ho"></a>无复思惟。<a id="a-Hp"></a>但思惟地平坦细滑。<a id="a-Hq"></a>犹如掌中无别相想。<a id="a-Hr"></a>从此次第除色想等。<a id="a-Hs"></a>渐次思惟空处。<a id="a-Ht"></a>识处。<a id="a-Hu"></a>无所有处差别相想。<a id="a-Hv"></a>后于非想非非想处所有相想作意思惟。<a id="a-Hw"></a>于一切处如前所说。<a id="a-Hx"></a>历观空性。<a id="a-Hy"></a>观诸下地有粗想等。<a id="a-Hz"></a>观诸上地有静想等。<a id="a-I0"></a>如是名为诸圣弟子。<a id="a-I1"></a>以世间道。<a id="a-I2"></a>修习空性。<a id="a-I3"></a>当知为趣乃至上极无所有处。<a id="a-I4"></a>渐次离欲。<a id="a-I5"></a>自斯已后修圣道行。<a id="a-I6"></a>渐次除去无常行等。<a id="a-I7"></a>能趣非想非非想处。<a id="a-I8"></a>毕竟离欲。<a id="a-I9"></a>彼于尔时自观身中空无诸想。<a id="a-IA"></a>谓一切漏一向寂静。<a id="a-IB"></a>永离炽然。<a id="a-IC"></a>又观身中有法不空。<a id="a-ID"></a>谓此依止为缘。<a id="a-IE"></a>六处展转互相任持。<a id="a-IF"></a>乃至寿住为缘诸清净法。<a id="a-IG"></a>无有坏灭。<a id="a-IH"></a>当知世尊于昔修习菩萨行位。<a id="a-II"></a>多修空住故。<a id="a-IJ"></a>能速证阿耨多罗三藐三菩提。<a id="a-IK"></a>非如思惟无常苦住。<a id="a-IL"></a>是故今者证得上妙菩提住已由昔串习随转力故。<a id="a-IM"></a>多依空住。</p>
  <p id="aIN">复次有二种空。<a id="a-IO"></a>一者应所证空。<a id="a-IP"></a>二者应所修空。<a id="a-IQ"></a>若诸苾刍乐依杂住。<a id="a-IR"></a>于此二种。<a id="a-IS"></a>不能成办。<a id="a-IT"></a>应所证空不能证故。<a id="a-IU"></a>应所修空不能修故。<a id="a-IV"></a>因于二种不成办故。<a id="a-IW"></a>当知退失四种妙乐。<a id="a-IX"></a>谓于一切摄受恶事遽务众苦。<a id="a-IY"></a>皆悉解脱妙出离乐。<a id="a-IZ"></a>解脱贪欲嗔恚等事初静虑中妙远离乐。<a id="a-Ia"></a>寻伺止息妙寂静乐。<a id="a-Ib"></a>二解脱摄无所造作无恐怖。<a id="a-Ic"></a>摄妙等觉乐。<a id="a-Id"></a>二解脱者。<a id="a-Ie"></a>一时爱心解脱。<a id="a-If"></a>二不动心解脱。<a id="a-Ig"></a>若阿罗汉根性钝故。<a id="a-Ih"></a>于世间定是其退法。<a id="a-Ii"></a>未能解脱所有定障故。<a id="a-Ij"></a>名时爱心解脱。<a id="a-Ik"></a>以退法故。<a id="a-Il"></a>时时退失。<a id="a-Im"></a>时时现前故。<a id="a-In"></a>说名时。<a id="a-Io"></a>于现法乐喜欲证住故。<a id="a-Ip"></a>说名爱。<a id="a-Iq"></a>不动心解脱者。<a id="a-Ir"></a>谓阿罗汉根性利故。<a id="a-Is"></a>是不退法。<a id="a-It"></a>一切皆以无漏道力。<a id="a-Iu"></a>而得解脱。<a id="a-Iv"></a>于一切种都无退失。<a id="a-Iw"></a>当知此中决定义。<a id="a-Ix"></a>是三昧耶义。<a id="a-Iy"></a>余如前说。<a id="a-Iz"></a>无所造作无恐怖者。<a id="a-J0"></a>当知无有异类可得。<a id="a-J1"></a>令阿罗汉心。<a id="a-J2"></a>于中染彼变异故。<a id="a-J3"></a>生愁叹等。<a id="a-J4"></a>应所证空。<a id="a-J5"></a>略有二种。<a id="a-J6"></a>一者外空。<a id="a-J7"></a>二者内空。<a id="a-J8"></a>外空者。<a id="a-J9"></a>谓超过一切五种色想。<a id="a-JA"></a>则五妙欲之所引发。<a id="a-JB"></a>于离欲贪正能作证。<a id="a-JC"></a>内空者。<a id="a-JD"></a>谓于内诸行。<a id="a-JE"></a>断增上慢。<a id="a-JF"></a>正能作证。<a id="a-JG"></a>应所修空。<a id="a-JH"></a>亦有二种。<a id="a-JI"></a>一于内外诸境界中。<a id="a-JJ"></a>修无我见。<a id="a-JK"></a>二即于彼修无常见。<a id="a-JL"></a>此四种空。<a id="a-JM"></a>当知四行为所依止。<a id="a-JN"></a>外空以内住心增上缘力。<a id="a-JO"></a>离所生乐。<a id="a-JP"></a>滋润其身。<a id="a-JQ"></a>为所依止。<a id="a-JR"></a>及我慢遍知内空。<a id="a-JS"></a>以内外空。<a id="a-JT"></a>于内外法。<a id="a-JU"></a>修无我见。<a id="a-JV"></a>为所依止。<a id="a-JW"></a>无我见以即于彼修无常见。<a id="a-JX"></a>为所依止。<a id="a-JY"></a>无常见以闻正法如理作意。<a id="a-JZ"></a>为所依止。<a id="a-Ja"></a>又于此中。<a id="a-Jb"></a>若诸苾刍为离欲贪。<a id="a-Jc"></a>精勤修学。<a id="a-Jd"></a>观察作意增上力故。<a id="a-Je"></a>于欲界系诸不净相。<a id="a-Jf"></a>勉励思惟。<a id="a-Jg"></a>彼于外空未作证故。<a id="a-Jh"></a>于其正道未善修故。<a id="a-Ji"></a>趣染习故。<a id="a-Jj"></a>于外空性。<a id="a-Jk"></a>心不证入。<a id="a-Jl"></a>不爱乐故。<a id="a-Jm"></a>便于其中。<a id="a-Jn"></a>由我慢门。<a id="a-Jo"></a>心不流散。<a id="a-Jp"></a>等随观察。<a id="a-Jq"></a>以寂静相。<a id="a-Jr"></a>思惟内空。<a id="a-Js"></a>彼由我慢未永断故。<a id="a-Jt"></a>于其正道。<a id="a-Ju"></a>未善修故。<a id="a-Jv"></a>亦于此中。<a id="a-Jw"></a>心不证入。<a id="a-Jx"></a>遂于内外一切行中。<a id="a-Jy"></a>修无我见。<a id="a-Jz"></a>于无我见。<a id="a-K0"></a>未善修故。<a id="a-K1"></a>亦于其中。<a id="a-K2"></a>心不证入。<a id="a-K3"></a>乃于内外一切行中。<a id="a-K4"></a>修无常见。<a id="a-K5"></a>令心不动。<a id="a-K6"></a>于诸行中。<a id="a-K7"></a>见无常故。<a id="a-K8"></a>一切种动皆无所有故。<a id="a-K9"></a>无常见名不动界。<a id="a-KA"></a>由于是处心无不胜解故。<a id="a-KB"></a>以正慧如实通达。<a id="a-KC"></a>或缘不净。<a id="a-KD"></a>或缘慈悲。<a id="a-KE"></a>或缘息念所有境界。<a id="a-KF"></a>或缘诸行无常境界。<a id="a-KG"></a>于三摩地。<a id="a-KH"></a>极多修习为因缘故。<a id="a-KI"></a>令心调柔。<a id="a-KJ"></a>由是渐次于一切处皆能证入。<a id="a-KK"></a>由此因缘于所证空能证圆满。<a id="a-KL"></a>因于所证得圆满故。<a id="a-KM"></a>其心解脱一切能顺下上分结。<a id="a-KN"></a>由此因缘于所修空能修圆满。<a id="a-KO"></a>因于所修得圆满故。<a id="a-KP"></a>成就无学正见等法。<a id="a-KQ"></a>若于是时。<a id="a-KR"></a>乃至于空。<a id="a-KS"></a>未能证入。<a id="a-KT"></a>当知此时是异生位。<a id="a-KU"></a>若时证入。<a id="a-KV"></a>是有学位。<a id="a-KW"></a>若时修习已得圆满是无学位。<a id="a-KX"></a>为令此修得圆满故。<a id="a-KY"></a>勤修正行。<a id="a-KZ"></a>令心证入。<a id="a-Ka"></a>以善寻思而正寻思。<a id="a-Kb"></a>则于其中能善知量。<a id="a-Kc"></a>离诸杂染而起言说。<a id="a-Kd"></a>于经行处能正经行。<a id="a-Ke"></a>于所坐处能正安坐。<a id="a-Kf"></a>于如是等一切处所。<a id="a-Kg"></a>皆善知量。<a id="a-Kh"></a>如是行时。<a id="a-Ki"></a>清净为先。<a id="a-Kj"></a>于其住时。<a id="a-Kk"></a>亦得清净。<a id="a-Kl"></a>其间能以观察作意。<a id="a-Km"></a>数数观察现行烦恼。<a id="a-Kn"></a>净修治心。<a id="a-Ko"></a>如是能趣一向成就诸白净法。<a id="a-Kp"></a>一切魔怨所不能夺。<a id="a-Kq"></a>及彼一切恶不善法四种杂染谓后有因性故。<a id="a-Kr"></a>现法身心遍烧恼故。<a id="a-Ks"></a>恶趣因性故。<a id="a-Kt"></a>生等众苦因性故。<a id="a-Ku"></a>言说有二。<a id="a-Kv"></a>一者随逐音声胜解言说。<a id="a-Kw"></a>二者随逐法随法行言说。<a id="a-Kx"></a>第一言说。<a id="a-Ky"></a>是于正法受持读诵。<a id="a-Kz"></a>请问征核之所发起。<a id="a-L0"></a>第二言说。<a id="a-L1"></a>是于所缘令心安住究竟解脱。<a id="a-L2"></a>施设教授之所发起。<a id="a-L3"></a>若为是义如来出世。<a id="a-L4"></a>诸弟子众随入圣教。<a id="a-L5"></a>应勤修习如是善法。<a id="a-L6"></a>若于彼法毗奈耶中。<a id="a-L7"></a>无一切种所修梵行。<a id="a-L8"></a>当知亦无修梵行者。<a id="a-L9"></a>以于其中无梵行故。<a id="a-LA"></a>称梵行者皆修邪行。<a id="a-LB"></a>师弟展转。<a id="a-LC"></a>互相触恼。<a id="a-LD"></a>各自许有尊卑体式。<a id="a-LE"></a>于正法中。<a id="a-LF"></a>二俱可得。<a id="a-LG"></a>若有弃舍大果大利应所证空。<a id="a-LH"></a>应所修空。<a id="a-LI"></a>为极下劣。<a id="a-LJ"></a>有大罪过。<a id="a-LK"></a>利养恭敬爱味所漂。<a id="a-LL"></a>多习邪行。<a id="a-LM"></a>当知彼为大梵行灾之所触恼。<a id="a-LN"></a>彼由如是耽嗜爱着利养恭敬。<a id="a-LO"></a>自逼恼故。<a id="a-LP"></a>于能随顺解脱言教。<a id="a-LQ"></a>不欲听闻。<a id="a-LR"></a>虽为宣说。<a id="a-LS"></a>不能属耳。<a id="a-LT"></a>或为贪着利养恭敬增上力故。<a id="a-LU"></a>而强听闻。<a id="a-LV"></a>无心求解。<a id="a-LW"></a>不欲修行不为究竟善自调伏。<a id="a-LX"></a>乃至不为证般涅槃。<a id="a-LY"></a>由如是事。<a id="a-LZ"></a>憎恶大师。<a id="a-La"></a>行不平等。<a id="a-Lb"></a>以于广大现前恩德。<a id="a-Lc"></a>不能报故。<a id="a-Ld"></a>当知此中总略义者。<a id="a-Le"></a>谓善说法毗奈耶中。<a id="a-Lf"></a>既出家已。<a id="a-Lg"></a>由四因缘。<a id="a-Lh"></a>如于自己正所应行。<a id="a-Li"></a>而不能行。<a id="a-Lj"></a>如于大师圣教。<a id="a-Lk"></a>出家正所应行。<a id="a-Ll"></a>亦不能行。<a id="a-Lm"></a>谓乐相杂住故。<a id="a-Ln"></a>随顺随逐音声。<a id="a-Lo"></a>胜解言说故。<a id="a-Lp"></a>耽着利养恭敬故。<a id="a-Lq"></a>由此耽着增上缘力。<a id="a-Lr"></a>听闻正法。<a id="a-Ls"></a>不修自利利他行故。<a id="a-Lt"></a>又佛世尊不欲自显能善御众。<a id="a-Lu"></a>而摄徒众。<a id="a-Lv"></a>唯深哀愍诸有情故。<a id="a-Lw"></a>由是因缘。<a id="a-Lx"></a>于行邪行。<a id="a-Ly"></a>弟子众中。<a id="a-Lz"></a>能无护惜分明示语。<a id="a-M0"></a>宁使弟子由此分明粗利益语。<a id="a-M1"></a>现舍正法及毗奈耶。<a id="a-M2"></a>当获利益。<a id="a-M3"></a>勿令住此广兴邪行。</p>
 </body>
</html>