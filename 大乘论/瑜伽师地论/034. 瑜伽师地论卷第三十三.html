<!doctype html>
<html id="z3IBVLBvN" data-ver="841">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第三十三</h1>
  <h2 id="a2">本地分中声闻地第四瑜伽处之一</h2>
  <p id="a3">复次此嗢拖南曰。</p>
  <p id="a4">七作意离欲　　及诸定广辩</p>
  <p id="a5">二定五神通　　生差别诸相</p>
  <p id="a6">观察于诸谛　　如实而通达</p>
  <p id="a7">广分别于修　　究竟为其后</p>
  <p id="a8">已得作意诸瑜伽师。<a id="a-9"></a>已入如是少分乐断。<a id="a-A"></a>从此已后唯有二趣更无所余。<a id="a-B"></a>何等为二。<a id="a-C"></a>一者世间。<a id="a-D"></a>二出世间。<a id="a-E"></a>彼初修业诸瑜伽师。<a id="a-F"></a>由此作意或念我当往世间趣。<a id="a-G"></a>或念我当往出世趣。<a id="a-H"></a>复多修习如是作意。<a id="a-I"></a>如如于此极多修习。<a id="a-J"></a>如是如是所有轻安心一境性。<a id="a-K"></a>经历彼彼日夜等位转复增广。<a id="a-L"></a>若此作意坚固相续强盛而转。<a id="a-M"></a>发起清净所缘胜解。<a id="a-N"></a>于奢摩他品及毗钵舍那品善取其相。<a id="a-O"></a>彼于尔时或乐往世间道发起加行。<a id="a-P"></a>或乐往出世道发起加行。</p>
  <p id="aQ">问此中几种补特伽罗。<a id="a-R"></a>即于现法乐往世间道发起加行。<a id="a-S"></a>非出世道。<a id="a-T"></a>答略有四种补特伽罗。<a id="a-U"></a>何等为四。<a id="a-V"></a>一一切外道。<a id="a-W"></a>二于正法中根性羸劣先修止行。<a id="a-X"></a>三根性虽利善根未熟。<a id="a-Y"></a>四一切菩萨乐当来世证大菩提非于现法。<a id="a-Z"></a>如是四种补特伽罗。<a id="a-a"></a>于现法中乐往世间道发起加行。<a id="a-b"></a>此乐往世间道发起加行者。<a id="a-c"></a>复有二种。<a id="a-d"></a>一者具缚。<a id="a-e"></a>谓诸异生。<a id="a-f"></a>二不具缚。<a id="a-g"></a>谓诸有学。<a id="a-h"></a>此复云何。<a id="a-i"></a>谓先于欲界观为粗性。<a id="a-j"></a>于初静虑若定若生观为静性。<a id="a-k"></a>发起加行离欲界欲。<a id="a-l"></a>如是乃至发起加行离无所有处欲。<a id="a-m"></a>当知亦尔。<a id="a-n"></a>又依静虑等能引无想定等及发五神通等。</p>
  <p id="ao">又即依此若生若相皆当广说。<a id="a-p"></a>为离欲界欲勤修观行诸瑜伽师。<a id="a-q"></a>由七作意方能获得离欲界欲。<a id="a-r"></a>何等名为七种作意。<a id="a-s"></a>谓了相作意。<a id="a-t"></a>胜解作意。<a id="a-u"></a>远离作意。<a id="a-v"></a>摄乐作意。<a id="a-w"></a>观察作意。<a id="a-x"></a>加行究竟作意。<a id="a-y"></a>加行究竟果作意。<a id="a-z"></a>云何名为了相作意。<a id="a-10"></a>谓若作意能正觉了欲界粗相初静虑静相。<a id="a-11"></a>云何觉了欲界粗相。<a id="a-12"></a>谓正寻思欲界六事。<a id="a-13"></a>何等为六。<a id="a-14"></a>一义。<a id="a-15"></a>二事。<a id="a-16"></a>三相。<a id="a-17"></a>四品。<a id="a-18"></a>五时。<a id="a-19"></a>六理。<a id="a-1A"></a>云何寻思诸欲粗义。<a id="a-1B"></a>谓正寻思如是诸欲有多过患有多损恼。<a id="a-1C"></a>有多疫疠有多灾害。<a id="a-1D"></a>于诸欲中多过患义。<a id="a-1E"></a>广说乃至多灾害义。<a id="a-1F"></a>是名粗义。<a id="a-1G"></a>云何寻思诸欲粗事。<a id="a-1H"></a>谓正寻思于诸欲中有内贪欲。<a id="a-1I"></a>于诸欲中有外贪欲。<a id="a-1J"></a>云何寻思诸欲自相。<a id="a-1K"></a>谓正寻思此为烦恼欲此为事欲。<a id="a-1L"></a>此复三种。<a id="a-1M"></a>谓顺乐受处。<a id="a-1N"></a>顺苦受处。<a id="a-1O"></a>顺不苦不乐受处。<a id="a-1P"></a>顺乐受处是贪欲依处。<a id="a-1Q"></a>是想心倒依处。<a id="a-1R"></a>顺苦受处是嗔恚依处。<a id="a-1S"></a>是忿恨依处。<a id="a-1T"></a>顺不苦不乐受处是愚痴依处。<a id="a-1U"></a>是覆恼诳谄无惭无愧依处。<a id="a-1V"></a>是见倒依处。<a id="a-1W"></a>即正寻思如是诸欲极恶诸受之所随逐。<a id="a-1X"></a>极恶烦恼之所随逐。<a id="a-1Y"></a>是名寻思诸欲自相。<a id="a-1Z"></a>云何寻思诸欲共相。<a id="a-1a"></a>谓正寻思此一切欲。<a id="a-1b"></a>生苦老苦广说乃至求不得苦等所随逐等所随缚。<a id="a-1c"></a>诸受欲者于圆满欲驱迫而转。<a id="a-1d"></a>亦未解脱生等法故。<a id="a-1e"></a>虽彼诸欲胜妙圆满而暂时有。<a id="a-1f"></a>是名寻思诸欲共相。<a id="a-1g"></a>云何寻思诸欲粗品。<a id="a-1h"></a>谓正寻思如是诸欲皆堕黑品。<a id="a-1i"></a>犹如骨锁如凝血肉。<a id="a-1j"></a>如草炬火如一分炭火。<a id="a-1k"></a>如大毒蛇如梦所见。<a id="a-1l"></a>如假借得诸庄严具。<a id="a-1m"></a>如树端果。<a id="a-1n"></a>追求诸欲诸有情类。<a id="a-1o"></a>于诸欲中受追求所作苦。<a id="a-1p"></a>受防护所作苦。<a id="a-1q"></a>受亲爱失坏所作苦。<a id="a-1r"></a>受无厌足所作苦。<a id="a-1s"></a>受不自在所作苦。<a id="a-1t"></a>受恶行所作苦。<a id="a-1u"></a>如是一切如前应知。<a id="a-1v"></a>如世尊说。<a id="a-1w"></a>习近诸欲有五过患。<a id="a-1x"></a>谓彼诸欲极少滋味。<a id="a-1y"></a>多诸苦恼多诸过患。<a id="a-1z"></a>又彼诸欲于习近时。<a id="a-20"></a>能令无厌能令无足能令无满。<a id="a-21"></a>又彼诸欲常为诸佛及佛弟子。<a id="a-22"></a>贤善正行正至善士。<a id="a-23"></a>以无量门呵责毁呰。<a id="a-24"></a>又彼诸欲于习近时。<a id="a-25"></a>能令诸结积集增长。<a id="a-26"></a>又彼诸欲于习近时。<a id="a-27"></a>我说无有恶不善业而不作者。<a id="a-28"></a>如是诸欲令无厌足多所共有。<a id="a-29"></a>是非法行恶行之因增长欲爱。<a id="a-2A"></a>智者所离速趣消灭依托众缘。<a id="a-2B"></a>是诸放逸危亡之地。<a id="a-2C"></a>无常虚伪妄失之法。<a id="a-2D"></a>犹如幻化诳惑愚夫。<a id="a-2E"></a>若现法欲若后法欲。<a id="a-2F"></a>若天上欲若人中欲。<a id="a-2G"></a>一切皆是魔之所行魔之所住。<a id="a-2H"></a>于是处所能生无量依意所起恶不善法。<a id="a-2I"></a>所谓贪嗔及愤诤等。<a id="a-2J"></a>于圣弟子正修学时能为障碍。<a id="a-2K"></a>由如是等差别因缘。<a id="a-2L"></a>如是诸欲多分堕在黑品所摄。<a id="a-2M"></a>是名寻思诸欲粗品。<a id="a-2N"></a>云何寻思诸欲粗时。<a id="a-2O"></a>谓正寻思如是诸欲去来今世。<a id="a-2P"></a>于常常时于恒恒时。<a id="a-2Q"></a>多诸过患多诸损恼。<a id="a-2R"></a>多诸疫疠多诸灾害。<a id="a-2S"></a>是名寻思诸欲粗时。<a id="a-2T"></a>云何寻思诸欲粗理。<a id="a-2U"></a>谓正寻思如是诸欲。<a id="a-2V"></a>由大资粮由大追求由大劬劳。<a id="a-2W"></a>及由种种无量差别工巧业处。<a id="a-2X"></a>方能招集生起增长。<a id="a-2Y"></a>又彼诸欲虽善生起。<a id="a-2Z"></a>虽善增长。<a id="a-2a"></a>一切多为外摄受事。<a id="a-2b"></a>谓父母妻子奴婢作使亲友眷属。<a id="a-2c"></a>或为对治。<a id="a-2d"></a>自内有色粗重四大。<a id="a-2e"></a>糜饭长养常须覆蔽沐浴按摩。<a id="a-2f"></a>坏断离散消灭法身。<a id="a-2g"></a>随所生起种种苦恼。<a id="a-2h"></a>食能对治诸饥渴苦。<a id="a-2i"></a>衣能对治诸寒热苦。<a id="a-2j"></a>及能覆蔽可惭羞处。<a id="a-2k"></a>卧具能治诸劳睡苦。<a id="a-2l"></a>及能对治经行住苦。<a id="a-2m"></a>病缘医药能治病苦。<a id="a-2n"></a>是故诸欲唯能对治随所生起种种苦恼。<a id="a-2o"></a>不应染着而受用之。<a id="a-2p"></a>唯应正念。<a id="a-2q"></a>譬如重病所逼切人。<a id="a-2r"></a>为除病故服杂秽药。<a id="a-2s"></a>又彼诸欲有至教量证有粗相。<a id="a-2t"></a>又彼诸欲如是如是所有粗相。<a id="a-2u"></a>我亦于内现智见转。<a id="a-2v"></a>又彼诸欲有比度量知有粗相。<a id="a-2w"></a>又彼诸欲从无始来本性粗秽成就。<a id="a-2x"></a>法性难思。<a id="a-2y"></a>法性不应思议。<a id="a-2z"></a>不应分别。<a id="a-30"></a>是名寻思诸欲粗理。<a id="a-31"></a>如是名为由六种事觉了欲界诸欲粗相。<a id="a-32"></a>复能觉了初静虑中所有静相。<a id="a-33"></a>谓欲界中一切粗性。<a id="a-34"></a>于初静虑皆无所有。<a id="a-35"></a>由离欲界诸粗性故。<a id="a-36"></a>初静虑中说有静性。<a id="a-37"></a>是名觉了初静虑中所有静相。<a id="a-38"></a>即由如是定地作意。<a id="a-39"></a>于欲界中了为粗相。<a id="a-3A"></a>于初静虑了为静相。<a id="a-3B"></a>是故名为了相作意。<a id="a-3C"></a>即此作意当言犹为闻思间杂。<a id="a-3D"></a>彼既如是如理寻思。<a id="a-3E"></a>了知诸欲是其粗相。<a id="a-3F"></a>知初静虑是其静相。<a id="a-3G"></a>从此已后超过闻思唯用修行。<a id="a-3H"></a>于所缘相发起胜解。<a id="a-3I"></a>修奢摩他毗钵舍那。<a id="a-3J"></a>既修习已如所寻思。<a id="a-3K"></a>粗相静相数起胜解。<a id="a-3L"></a>如是名为胜解作意。<a id="a-3M"></a>即此胜解善修善习善多修习为因缘故。<a id="a-3N"></a>最初生起断烦恼道。<a id="a-3O"></a>即所生起断烦恼道俱行作意。<a id="a-3P"></a>此中说名远离作意。<a id="a-3Q"></a>由能最初断于欲界先所应断诸烦恼故。<a id="a-3R"></a>及能除遣彼烦恼品粗重性故。<a id="a-3S"></a>从是已后爱乐于断爱乐远离。<a id="a-3T"></a>于诸断中见胜功德。<a id="a-3U"></a>触证少分远离喜乐。<a id="a-3V"></a>于时时间欣乐作意而深庆悦。<a id="a-3W"></a>于时时间厌离作意而深厌患。<a id="a-3X"></a>为欲除遣惛沉睡眠掉举等故。<a id="a-3Y"></a>如是名为摄乐作意。<a id="a-3Z"></a>彼由如是乐断乐修。<a id="a-3a"></a>正修加行善品任持。<a id="a-3b"></a>欲界所系诸烦恼缠。<a id="a-3c"></a>若行若住不复现行。<a id="a-3d"></a>便作是念。<a id="a-3e"></a>我今为有于诸欲中贪欲烦恼不觉知耶。<a id="a-3f"></a>为无有耶。<a id="a-3g"></a>为审观察如是事故随于一种可爱净相作意思惟。<a id="a-3h"></a>犹未永断诸随眠。<a id="a-3i"></a>故思惟如是净妙相时。<a id="a-3j"></a>便复发起随习近心趣习近心临习近心。<a id="a-3k"></a>不能住舍。<a id="a-3l"></a>不能厌毁制伏违逆。<a id="a-3m"></a>彼作是念。<a id="a-3n"></a>我于诸欲犹未解脱其心。<a id="a-3o"></a>犹未正得解脱。<a id="a-3p"></a>我心仍为诸行制伏。<a id="a-3q"></a>如水被持。<a id="a-3r"></a>未为法性之所制伏。<a id="a-3s"></a>我今复应为欲永断余随眠故。<a id="a-3t"></a>正勒安住乐断乐修。<a id="a-3u"></a>如是名为观察作意。<a id="a-3v"></a>从此倍更乐断乐修修奢摩他毗钵舍那。<a id="a-3w"></a>郑重观察修习对治。<a id="a-3x"></a>时时观察先所已断。<a id="a-3y"></a>由是因缘从欲界系一切烦恼心得离系。<a id="a-3z"></a>此由暂时伏断方便。<a id="a-40"></a>非是毕竟永害种子。<a id="a-41"></a>当于尔时初静虑地前加行道已得究竟一切烦恼对治。<a id="a-42"></a>作意已得生起。<a id="a-43"></a>是名加行究竟作意。<a id="a-44"></a>从此无间由是因缘证入根本初静虑定。<a id="a-45"></a>即此根本初静虑定俱行作意。<a id="a-46"></a>名加行究竟果作意。<a id="a-47"></a>又于远离摄乐作意现在转时。<a id="a-48"></a>能适悦身离生喜乐。<a id="a-49"></a>于时时间微薄现前。<a id="a-4A"></a>加行究竟作意转时。<a id="a-4B"></a>即彼喜乐转复增广。<a id="a-4C"></a>于时时间深重现前。<a id="a-4D"></a>加行究竟果作意转时。<a id="a-4E"></a>离生喜乐遍诸身分。<a id="a-4F"></a>无不充满无有间隙。<a id="a-4G"></a>彼于尔时远离诸欲。<a id="a-4H"></a>远离一切恶不善法。<a id="a-4I"></a>有寻有伺离生喜乐。<a id="a-4J"></a>于初静虑圆满五支具足安住。<a id="a-4K"></a>名住欲界对治修果。<a id="a-4L"></a>名随证得离欲界欲。<a id="a-4M"></a>又了相作意。<a id="a-4N"></a>于所应断能正了知。<a id="a-4O"></a>于所应得能正了知。<a id="a-4P"></a>为断应断为得应得。<a id="a-4Q"></a>心生希愿胜解作意。<a id="a-4R"></a>为断为得正发加行。<a id="a-4S"></a>远离作意。<a id="a-4T"></a>能舍所有上品烦恼。<a id="a-4U"></a>摄乐作意。<a id="a-4V"></a>能舍所有中品烦恼。<a id="a-4W"></a>观察作意。<a id="a-4X"></a>能于所得离增上慢安住其心。<a id="a-4Y"></a>加行究竟作意能舍所有下品烦恼。<a id="a-4Z"></a>加行究竟果作意。<a id="a-4a"></a>能正领受彼诸作意善修习果。<a id="a-4b"></a>又若了相作意。<a id="a-4c"></a>若胜解作意。<a id="a-4d"></a>总名随顺作意厌坏对治俱行。<a id="a-4e"></a>若远离作意。<a id="a-4f"></a>若加行究竟作意。<a id="a-4g"></a>总名对治作意断对治俱行。<a id="a-4h"></a>若摄乐作意。<a id="a-4i"></a>名对治作意及顺清净作意。<a id="a-4j"></a>若观察作意。<a id="a-4k"></a>名顺观察作意。<a id="a-4l"></a>如是其余四种作意当知摄入六作意中。<a id="a-4m"></a>谓随顺作意。<a id="a-4n"></a>对治作意。<a id="a-4o"></a>顺清净作意。<a id="a-4p"></a>顺观察作意如初静虑定有七种作意。<a id="a-4q"></a>如是第二第三第四静虑定。<a id="a-4r"></a>及空无边处。<a id="a-4s"></a>识无边处。<a id="a-4t"></a>无所有处。<a id="a-4u"></a>非想非非想处定。<a id="a-4v"></a>当知各有七种作意。<a id="a-4w"></a>若于有寻有伺初静虑地觉了粗相。<a id="a-4x"></a>于无寻无伺第二静虑地觉了静相。<a id="a-4y"></a>为欲证入第二静虑。<a id="a-4z"></a>应知是名了相作意。<a id="a-50"></a>谓已证入初静虑定。<a id="a-51"></a>已得初静虑者。<a id="a-52"></a>于诸寻伺观为粗性能正了知。<a id="a-53"></a>若在定地。<a id="a-54"></a>于缘最初率尔而起。<a id="a-55"></a>匆务行境。<a id="a-56"></a>粗意言性。<a id="a-57"></a>是名为寻。<a id="a-58"></a>即于彼缘随彼而起随彼而行。<a id="a-59"></a>徐历行境。<a id="a-5A"></a>细意言性。<a id="a-5B"></a>是名为伺。<a id="a-5C"></a>又正了知如是寻伺是心法性。<a id="a-5D"></a>心生时生。<a id="a-5E"></a>共有相应同一缘转。<a id="a-5F"></a>又正了知如是寻伺依内而生外处所摄。<a id="a-5G"></a>又正了知如是一切过去未来现在所摄。<a id="a-5H"></a>从因而生。<a id="a-5I"></a>从缘而生。<a id="a-5J"></a>或增或减不久安住暂时而有率尔现前。<a id="a-5K"></a>令心躁扰令心散动不静行转。<a id="a-5L"></a>求上地时若住随逐。<a id="a-5M"></a>是故皆是黑品所摄随逐诸欲。<a id="a-5N"></a>离生喜乐少分胜利。<a id="a-5O"></a>随所在地自性。<a id="a-5P"></a>能令有如是相。<a id="a-5Q"></a>于常常时于恒恒时。<a id="a-5R"></a>有寻有伺心行所缘。<a id="a-5S"></a>躁扰而转不得寂静。<a id="a-5T"></a>以如是等种种行相。<a id="a-5U"></a>于诸寻伺觉了粗相。<a id="a-5V"></a>又正了知弟二静虑无寻无伺。<a id="a-5W"></a>如是一切所说粗相皆无所有。<a id="a-5X"></a>是故宣说第二静虑有其静相。<a id="a-5Y"></a>彼诸粗相皆远离故。<a id="a-5Z"></a>为欲证入第二静虑。<a id="a-5a"></a>随其所应其余作意如前应知。<a id="a-5b"></a>如是乃至为欲证入非想非非想处定。<a id="a-5c"></a>于地地中随其所应。<a id="a-5d"></a>当知皆有七种作意。<a id="a-5e"></a>又彼粗相遍在一切下地皆有。<a id="a-5f"></a>下从欲界展转上至无所有处。<a id="a-5g"></a>当知粗相略有二种。<a id="a-5h"></a>谓诸下地苦住增上。<a id="a-5i"></a>望上所住不寂静故。<a id="a-5j"></a>及诸寿量时分短促。<a id="a-5k"></a>望上寿量转减少故。<a id="a-5l"></a>此二粗相由前六事。<a id="a-5m"></a>如其所应当正寻思。<a id="a-5n"></a>随彼彼地乐离欲时。<a id="a-5o"></a>如其所应于次上地寻思静相。<a id="a-5p"></a>渐次乃至证得加行究竟果作意。</p>
  <p id="a5q">复次此中离欲者。<a id="a-5r"></a>欲有二种。<a id="a-5s"></a>一者烦恼欲。<a id="a-5t"></a>二者事欲。<a id="a-5u"></a>离有二种。<a id="a-5v"></a>一者相应离。<a id="a-5w"></a>二者境界离。<a id="a-5x"></a>离恶不善法者。<a id="a-5y"></a>烦恼欲因所生种种恶不善法。<a id="a-5z"></a>即身恶行语恶行等。<a id="a-60"></a>持杖持刀斗讼诤竞。<a id="a-61"></a>谄诳诈伪起妄语等。<a id="a-62"></a>由断彼故说名为离恶不善法。<a id="a-63"></a>有寻有伺者。<a id="a-64"></a>由于寻伺未见过失。<a id="a-65"></a>自地犹有对治欲界诸善寻伺。<a id="a-66"></a>是故说名有寻有伺。<a id="a-67"></a>所言离者。<a id="a-68"></a>谓已狱得加行究竟作意故。<a id="a-69"></a>所言生者。<a id="a-6A"></a>由此为因由此为缘。<a id="a-6B"></a>无间所生故名离生。<a id="a-6C"></a>言喜乐者。<a id="a-6D"></a>谓已获得所希求义。<a id="a-6E"></a>及于喜中未见过失。<a id="a-6F"></a>一切粗重已除遣故。<a id="a-6G"></a>及已获得广大轻安。<a id="a-6H"></a>身心调畅有堪能故。<a id="a-6I"></a>说名喜乐。<a id="a-6J"></a>所言初者。<a id="a-6K"></a>谓从欲界最初上进。<a id="a-6L"></a>创首获得依顺次数。<a id="a-6M"></a>说名为初。<a id="a-6N"></a>言静虑者。<a id="a-6O"></a>于一所缘系念寂静正审思虑。<a id="a-6P"></a>故名静虑。<a id="a-6Q"></a>言具足者。<a id="a-6R"></a>谓已获得加行究竟果作意故。<a id="a-6S"></a>言安住者。<a id="a-6T"></a>谓于后时由所修习多成办故。<a id="a-6U"></a>得随所乐得无艰难得无梗涩。<a id="a-6V"></a>于静虑定其心昼夜能正随顺。<a id="a-6W"></a>趣向临入随所欲乐。<a id="a-6X"></a>乃至七日七夜能正安住。<a id="a-6Y"></a>故名安住。<a id="a-6Z"></a>复次于有寻有伺三摩地相。<a id="a-6a"></a>心能弃舍。<a id="a-6b"></a>于无寻无伺三摩地相。<a id="a-6c"></a>系念安住。<a id="a-6d"></a>于诸匆务所行境界。<a id="a-6e"></a>能正远离。<a id="a-6f"></a>于不匆务所行境界安住。<a id="a-6g"></a>其心一味寂静极寂静转。<a id="a-6h"></a>是故说言寻伺寂静故。<a id="a-6i"></a>内等净故。<a id="a-6j"></a>又彼即于无寻无伺三摩地中。<a id="a-6k"></a>串修习故。<a id="a-6l"></a>超过寻伺有间缺位。<a id="a-6m"></a>能正获得无间缺位。<a id="a-6n"></a>是故说言心一趣故。<a id="a-6o"></a>无寻无伺者。<a id="a-6p"></a>一切寻伺悉皆断故。<a id="a-6q"></a>所言定者。<a id="a-6r"></a>谓已获得加行究竟作意故。<a id="a-6s"></a>所言生者。<a id="a-6t"></a>由此为因由此为缘无间所生故。<a id="a-6u"></a>名定生。<a id="a-6v"></a>言喜乐者。<a id="a-6w"></a>谓已获得所希求义。<a id="a-6x"></a>又于喜中未见过失有欣有喜。<a id="a-6y"></a>一切寻伺初静虑地诸烦恼品所有粗重皆远离。<a id="a-6z"></a>故能对治彼广大轻安。<a id="a-70"></a>身心调柔有堪能乐所随逐故。<a id="a-71"></a>名有喜乐。<a id="a-72"></a>依顺次数此为第二。<a id="a-73"></a>如是一切如前应知。<a id="a-74"></a>复次彼于喜相深见过失。<a id="a-75"></a>是故说言于喜离欲。<a id="a-76"></a>又于尔时远离二种乱心灾患。<a id="a-77"></a>能于离喜第三静虑摄持其心。<a id="a-78"></a>第二静虑已离寻伺。<a id="a-79"></a>今于此中复离于喜。<a id="a-7A"></a>是故说言安住于舍。<a id="a-7B"></a>如是二法能扰乱心障无间舍。<a id="a-7C"></a>初静虑中有寻伺故。<a id="a-7D"></a>令无间舍不自在转。<a id="a-7E"></a>第二静虑由有喜故。<a id="a-7F"></a>令无间舍不自在转。<a id="a-7G"></a>是故此舍初二静虑说名无有。<a id="a-7H"></a>由是因缘修静虑者。<a id="a-7I"></a>第三静虑方名有舍。<a id="a-7J"></a>由有舍故。<a id="a-7K"></a>如如安住所有正念。<a id="a-7L"></a>如是如是彼喜俱行想及作意不复现行。<a id="a-7M"></a>若复于此第三静虑不善修故。<a id="a-7N"></a>或时失念。<a id="a-7O"></a>彼喜俱行想及作意时复现行。<a id="a-7P"></a>寻即速疾以慧通达能正了知。<a id="a-7Q"></a>随所生起能不忍受。<a id="a-7R"></a>方便弃舍除遣变吐。<a id="a-7S"></a>心住上舍。<a id="a-7T"></a>是故说有正念正知。<a id="a-7U"></a>彼于尔时住如是舍。<a id="a-7V"></a>正念正知亲近修习。<a id="a-7W"></a>多修习故令心踊跃。<a id="a-7X"></a>俱行喜受便得除灭。<a id="a-7Y"></a>离喜寂静最极寂静。<a id="a-7Z"></a>与喜相违心受生起。<a id="a-7a"></a>彼于尔时色身意身领纳受乐及轻安乐。<a id="a-7b"></a>是故说言有身受乐。<a id="a-7c"></a>第三静虑已下诸地。<a id="a-7d"></a>无如是乐及无间舍。<a id="a-7e"></a>第三静虑已上诸地。<a id="a-7f"></a>此无间舍虽复可得而无有乐。<a id="a-7g"></a>下地乐舍俱无有故。<a id="a-7h"></a>上地有舍而无乐故。<a id="a-7i"></a>是故说言于是处所谓第三静虑。<a id="a-7j"></a>诸圣宣说谓依于此已得安住。<a id="a-7k"></a>补特伽罗。<a id="a-7l"></a>具足舍念及以正知。<a id="a-7m"></a>住身受乐。<a id="a-7n"></a>第三静虑具足安住。<a id="a-7o"></a>言诸圣者。<a id="a-7p"></a>谓佛世尊及佛弟子。</p>
  <p id="a7q">复次此中对治种类势相似故。<a id="a-7r"></a>略不宣说乐断对治。<a id="a-7s"></a>但说对治所作乐断。<a id="a-7t"></a>何等名为此中对治。<a id="a-7u"></a>所谓舍念及以正知。<a id="a-7v"></a>由即于此数修习故。<a id="a-7w"></a>便能弃舍令不出离第三静虑。<a id="a-7x"></a>第三静虑地中胜乐。<a id="a-7y"></a>是故说言由乐断故。<a id="a-7z"></a>修静虑者即于尔时所有苦乐皆得超越。<a id="a-80"></a>由是因缘若先所断若今所断。<a id="a-81"></a>总集说言乐断苦断。<a id="a-82"></a>先喜忧没。<a id="a-83"></a>谓入第四静虑定时乐受断故。<a id="a-84"></a>入第二静虑定时苦受断故。<a id="a-85"></a>入第三静虑定时喜受没故。<a id="a-86"></a>入初静虑定时忧受没故。<a id="a-87"></a>今于此中且约苦乐二受断故。<a id="a-88"></a>说有所余非苦乐受。<a id="a-89"></a>是故说言彼于尔时不苦不乐。<a id="a-8A"></a>从初静虑一切下地灾患已断。<a id="a-8B"></a>谓寻伺喜乐入息出息。<a id="a-8C"></a>由彼断故此中舍念清净鲜白。<a id="a-8D"></a>由是因缘正入第四静虑定时心住无动。<a id="a-8E"></a>一切动乱皆悉远离。<a id="a-8F"></a>是故说言舍念清净。<a id="a-8G"></a>第四等言如前所说初静虑等。<a id="a-8H"></a>应知其相。<a id="a-8I"></a>复次以于虚空起胜解故。<a id="a-8J"></a>所有青黄赤白等。<a id="a-8K"></a>相应显色想。<a id="a-8L"></a>由不显现故。<a id="a-8M"></a>及厌离欲故。<a id="a-8N"></a>皆能超越。<a id="a-8O"></a>是故说言色想出过故。<a id="a-8P"></a>由不显现超越彼想以为因故。<a id="a-8Q"></a>所有种种众多品类。<a id="a-8R"></a>因诸显色和合积集。<a id="a-8S"></a>有障碍想皆得除遣。<a id="a-8T"></a>是故说言有对想灭没故。<a id="a-8U"></a>由远离彼想以为因故。<a id="a-8V"></a>所有于彼种种聚中差别想转。<a id="a-8W"></a>谓饮食瓶衣乘庄严具城舍军园山林等想。<a id="a-8X"></a>于是一切不作意转。<a id="a-8Y"></a>是故说言种种想不作意故。<a id="a-8Z"></a>除遣如是有色有对种种想已。<a id="a-8a"></a>起无边相虚空胜解。<a id="a-8b"></a>是故说言入无边空。<a id="a-8c"></a>由已超过近分加行究竟作意。<a id="a-8d"></a>入上根本加行究竟果作意定。<a id="a-8e"></a>是故说言空无边处具足安住。<a id="a-8f"></a>当知此中依于近分乃至未入上根本定。<a id="a-8g"></a>唯缘虚空。<a id="a-8h"></a>若已得入上根本定。<a id="a-8i"></a>亦缘虚空。<a id="a-8j"></a>亦缘自地所有诸蕴。<a id="a-8k"></a>又近分中亦缘下地所有诸蕴。<a id="a-8l"></a>复次若由此识于无边空发起胜解。<a id="a-8m"></a>当知此识无边空相胜解相应。<a id="a-8n"></a>若有欲入识无边处。<a id="a-8o"></a>先舍虚空无边处想。<a id="a-8p"></a>即于彼识次起无边行相胜解。</p>
  <p id="a8q">尔时超过近分根本空无边处。<a id="a-8r"></a>是故说言超过一切空无边处入无边识。<a id="a-8s"></a>由彼超过识无边处所有近分乃至加行究竟作意。<a id="a-8t"></a>入上根本加行究竟果作意定。<a id="a-8u"></a>是故说言识无边处具足安住。<a id="a-8v"></a>复次从识无边处求上进时。<a id="a-8w"></a>离其识外更求余境都无所得。<a id="a-8x"></a>谓诸所有或色非色相应境性。<a id="a-8y"></a>彼求境界无所得时。<a id="a-8z"></a>超过近分及以根本识无边处。<a id="a-90"></a>发起都无余境胜解。<a id="a-91"></a>此则名为于无所有假想胜解。<a id="a-92"></a>即于如是假想胜解多修习故。<a id="a-93"></a>便能超过无所有处一切近分乃至加行究竟作意。<a id="a-94"></a>入彼根本加行究竟果作意定。<a id="a-95"></a>是故说言超过一切识无边处。<a id="a-96"></a>无少所有无所有处具足安住。<a id="a-97"></a>复次从无所有处求上进时。<a id="a-98"></a>由于无所有处想起粗想故。<a id="a-99"></a>便能弃舍无所有处想。<a id="a-9A"></a>由是因缘先入无所有处定时。<a id="a-9B"></a>超过一切有所有想。<a id="a-9C"></a>今复超过无所有想。<a id="a-9D"></a>是故说言非有想。<a id="a-9E"></a>谓或有所有想。<a id="a-9F"></a>或无所有想非无想。<a id="a-9G"></a>谓非如无想及灭尽定一切诸想皆悉灭尽。<a id="a-9H"></a>唯有微细想缘无相境转。<a id="a-9I"></a>是故说言非想非非想。<a id="a-9J"></a>即于此处起胜解时。<a id="a-9K"></a>超过一切近分根本无所有处。<a id="a-9L"></a>及非想非非想处近分乃至加行究竟作意。<a id="a-9M"></a>入彼根本加行究竟果作意定。<a id="a-9N"></a>是故说言超过一切无所有处。<a id="a-9O"></a>于非想非非想处具足安住。<a id="a-9P"></a>复次此中入静虑定时。<a id="a-9Q"></a>其身相状如处室中。<a id="a-9R"></a>入无色定。<a id="a-9S"></a>时其身相状如处虚空。<a id="a-9T"></a>当知此中由奢摩他相。<a id="a-9U"></a>安住上舍勤修加行。</p>
  <p id="a9V">复次依静虑等当知能入二无心定。<a id="a-9W"></a>一者无想定。<a id="a-9X"></a>二者灭尽定。<a id="a-9Y"></a>无想定者。<a id="a-9Z"></a>唯诸异生由弃背想作意方便能入。<a id="a-9a"></a>灭尽定者。<a id="a-9b"></a>唯诸圣者由止息想受作意方便能入。<a id="a-9c"></a>如是二定。<a id="a-9d"></a>由二作意方便能入。<a id="a-9e"></a>谓无想定。<a id="a-9f"></a>由弃背想作意以为上首。<a id="a-9g"></a>勤修加行渐次能入。<a id="a-9h"></a>若灭尽定。<a id="a-9i"></a>由从非想非非想处。<a id="a-9j"></a>欲求上进暂时止息所缘作意以为上首。<a id="a-9k"></a>勤修加行渐次能入。<a id="a-9l"></a>若诸异生作如是念。<a id="a-9m"></a>诸想如病诸想如痈诸想如箭。<a id="a-9n"></a>唯有无想寂静微妙摄受。<a id="a-9o"></a>如是背想作意。<a id="a-9p"></a>于所生起一切想中。<a id="a-9q"></a>精勤修习不念作意。<a id="a-9r"></a>由此修习为因缘故。<a id="a-9s"></a>加行道中是有心位。<a id="a-9t"></a>入定无间心不复转。<a id="a-9u"></a>如是出离想作意。<a id="a-9v"></a>为先已离遍净贪未离广果贪诸心心法灭。<a id="a-9w"></a>是名无想定。<a id="a-9x"></a>由是方便证得此定。<a id="a-9y"></a>若诸圣者已得非想非非想处。<a id="a-9z"></a>复欲暂时住寂静住。<a id="a-A0"></a>从非有想非无想处心求上进。<a id="a-A1"></a>心上进时求上所缘竟无所得。<a id="a-A2"></a>无所得故灭而不转。<a id="a-A3"></a>如是有学已离无所有处贪。<a id="a-A4"></a>或阿罗汉求暂住想作意。<a id="a-A5"></a>为先诸心心法灭。<a id="a-A6"></a>是名灭尽定。<a id="a-A7"></a>由是方便证得此定。<a id="a-A8"></a>复次依止静虑发五通等。</p>
  <p id="aA9">云何能发。<a id="a-AA"></a>谓静虑者。<a id="a-AB"></a>已得根本清净静虑。<a id="a-AC"></a>即以如是清净静虑为所依止。<a id="a-AD"></a>于五通增上正法。<a id="a-AE"></a>听闻受持令善究竟。<a id="a-AF"></a>谓于神境通。<a id="a-AG"></a>宿住通。<a id="a-AH"></a>天耳通。<a id="a-AI"></a>死生智通。<a id="a-AJ"></a>心差别通等。<a id="a-AK"></a>作意思惟。<a id="a-AL"></a>复由定地所起作意。<a id="a-AM"></a>了知于义了知于法。<a id="a-AN"></a>由了知义了知法故。<a id="a-AO"></a>如是如是修治其心。<a id="a-AP"></a>由此修习多修习故。<a id="a-AQ"></a>有时有分发生修果五神通等。<a id="a-AR"></a>又即如是了知于义了知于法。<a id="a-AS"></a>为欲引发诸神通等修十二想。<a id="a-AT"></a>何等十二。<a id="a-AU"></a>一轻举想。<a id="a-AV"></a>二柔软想。<a id="a-AW"></a>三空界想。<a id="a-AX"></a>四身心符顺想。<a id="a-AY"></a>五胜解想。<a id="a-AZ"></a>六先所受行次第随念想。<a id="a-Aa"></a>七种种品类集会音声想。<a id="a-Ab"></a>八光明色相想。<a id="a-Ac"></a>九烦恼所作色变异想。<a id="a-Ad"></a>十解脱想。<a id="a-Ae"></a>十一胜处想。<a id="a-Af"></a>十二遍处想。<a id="a-Ag"></a>轻举想者。<a id="a-Ah"></a>谓由此想于身发起轻举胜解。<a id="a-Ai"></a>如妒罗绵或如叠絮或似风轮。<a id="a-Aj"></a>发起如是轻胜解已。<a id="a-Ak"></a>由胜解作意于彼彼处飘转其身。<a id="a-Al"></a>谓从床上飘置几上。<a id="a-Am"></a>复从几上飘置床上。<a id="a-An"></a>如是从床飘置草座。<a id="a-Ao"></a>复从草座飘置于床。<a id="a-Ap"></a>柔软想者。<a id="a-Aq"></a>谓由此想于身发起柔软胜解。<a id="a-Ar"></a>或如绵囊或如毛毳或如熟练。<a id="a-As"></a>此柔软想长养摄受前轻举想。<a id="a-At"></a>于摄受时。<a id="a-Au"></a>令轻举想增长广大。<a id="a-Av"></a>空界想者。<a id="a-Aw"></a>谓由此想先于自身发起轻举柔软二胜解已。<a id="a-Ax"></a>随所欲往若于中间有诸色聚能为障碍。<a id="a-Ay"></a>尔时便起胜解作意。<a id="a-Az"></a>于彼色中作空胜解能无碍往。<a id="a-B0"></a>身心符顺想者。<a id="a-B1"></a>谓由此想或以其心符顺于身。<a id="a-B2"></a>或以其身符顺于心。<a id="a-B3"></a>由此令身转转轻举。<a id="a-B4"></a>转转柔软。<a id="a-B5"></a>转转堪任。<a id="a-B6"></a>转转光洁。<a id="a-B7"></a>随顺于心系属于心依心而转。<a id="a-B8"></a>胜解想者。<a id="a-B9"></a>谓由此想远作近解近作远解。<a id="a-BA"></a>粗作细解细作粗解。<a id="a-BB"></a>地作水解水作地解。<a id="a-BC"></a>如是一一差别大种展转相作。<a id="a-BD"></a>广如变化所作胜解。<a id="a-BE"></a>或色变化或声变化。<a id="a-BF"></a>由此五想修习成满。<a id="a-BG"></a>领受种种妙神境通。<a id="a-BH"></a>或从一身示现多身。<a id="a-BI"></a>谓由现化胜解想故。<a id="a-BJ"></a>或从多身示现一身。<a id="a-BK"></a>谓由隐化胜解想故。<a id="a-BL"></a>或以其身于诸墙壁垣城等类厚障隔事。<a id="a-BM"></a>直过无碍或于其地出没如水。<a id="a-BN"></a>或于其水断流往返履上如地。<a id="a-BO"></a>或如飞鸟结加趺坐腾扬虚空。<a id="a-BP"></a>或于广大威德势力日月光轮以手扪摸。<a id="a-BQ"></a>或以其身乃至梵世自在回转。<a id="a-BR"></a>当知如是种种神变。<a id="a-BS"></a>皆由轻举柔软空界身心符顺想所摄受胜解想故。<a id="a-BT"></a>随其所应一切能作。<a id="a-BU"></a>此中以身于其梵世。<a id="a-BV"></a>略有二种自在回转。<a id="a-BW"></a>一者往来自在回转。<a id="a-BX"></a>二于梵世诸四大种一分造色如其所乐随胜解力自在回转。<a id="a-BY"></a>先所受行次第随念想者。<a id="a-BZ"></a>谓由此想从童子位迄至于今。<a id="a-Ba"></a>随忆念转自在无碍。<a id="a-Bb"></a>随彼彼位若行若住若坐若卧。<a id="a-Bc"></a>广说一切先所受行。<a id="a-Bd"></a>随其粗略次第无越忆念了知。<a id="a-Be"></a>于此修习多修习故证得修果。<a id="a-Bf"></a>于无量种宿世所住。<a id="a-Bg"></a>广说乃至所有行相所有宣说皆能随念。<a id="a-Bh"></a>种种品类集会音声想者。<a id="a-Bi"></a>谓由此想遍于彼彼村邑聚落。<a id="a-Bj"></a>或长者众或邑义众或余大众。<a id="a-Bk"></a>或广长处或家或室。<a id="a-Bl"></a>种种品类诸众集会。<a id="a-Bm"></a>所出种种杂类音声。<a id="a-Bn"></a>名諠噪声。<a id="a-Bo"></a>或于大河众流激湍波浪音声。<a id="a-Bp"></a>善取其相。<a id="a-Bq"></a>以修所成定地作意。<a id="a-Br"></a>于诸天人若远若近圣非圣声。<a id="a-Bs"></a>力励听采。<a id="a-Bt"></a>于此修习多修习故。<a id="a-Bu"></a>证得修果清净天耳。<a id="a-Bv"></a>由是能闻人间天上若远若近一切音声。<a id="a-Bw"></a>光明色相想者。<a id="a-Bx"></a>谓于如前所说种种诸光明相。<a id="a-By"></a>极善取已。<a id="a-Bz"></a>即于彼相作意思惟。<a id="a-C0"></a>又于种种诸有情类善不善等业用差别。<a id="a-C1"></a>善取其相。<a id="a-C2"></a>即于彼相作意思惟。<a id="a-C3"></a>是名光明色相想。<a id="a-C4"></a>于此修习多修习故。<a id="a-C5"></a>证得修果死生智通。<a id="a-C6"></a>由是清净天眼通故。<a id="a-C7"></a>见诸有情广说乃至身坏已后往生善趣天世间中。<a id="a-C8"></a>烦恼所作色变异想者。<a id="a-C9"></a>谓由此想于贪恚痴忿恨覆恼诳谄悭嫉。<a id="a-CA"></a>及以憍害无惭无愧诸余烦恼。<a id="a-CB"></a>及随烦恼缠绕其心。<a id="a-CC"></a>诸有情类种种色位色相变异。<a id="a-CD"></a>解了分别。<a id="a-CE"></a>如是色类有贪欲者。<a id="a-CF"></a>有色分位色相变异。<a id="a-CG"></a>谓诸根躁扰诸根掉举言常含笑。<a id="a-CH"></a>如是色类有嗔恚者。<a id="a-CI"></a>有色分位色相变异。<a id="a-CJ"></a>谓面恒颦蹙语音謇涩言常变色。<a id="a-CK"></a>如是色类有愚痴者。<a id="a-CL"></a>有色分位色相变异。<a id="a-CM"></a>谓多分喑哑事义闇昧言不辩了语多下里。<a id="a-CN"></a>由如是等行相流类。<a id="a-CO"></a>广说乃至无惭愧等所缠绕者。<a id="a-CP"></a>有色分位色相变异。<a id="a-CQ"></a>善取其相。<a id="a-CR"></a>复于彼相作意思惟。<a id="a-CS"></a>于此修习多修习故。<a id="a-CT"></a>发生修果心差别智。<a id="a-CU"></a>由此智故于他有情。<a id="a-CV"></a>补特伽罗随所寻思随所伺察心意识等皆如实知。<a id="a-CW"></a>解脱胜处遍处想者。<a id="a-CX"></a>如前三摩呬多地应知修相。<a id="a-CY"></a>由于此想亲近修习多修习故。<a id="a-CZ"></a>能引最胜诸圣神通。<a id="a-Ca"></a>若变事通若化事通若胜解通。<a id="a-Cb"></a>及能引发无诤愿智四无碍解。<a id="a-Cc"></a>谓法无碍解。<a id="a-Cd"></a>义无碍解辞无碍解。<a id="a-Ce"></a>辩无碍解等种种功德。<a id="a-Cf"></a>又圣非圣二神境通有差别者。<a id="a-Cg"></a>谓圣神通随所变事。<a id="a-Ch"></a>随所化事。<a id="a-Ci"></a>随所胜解。<a id="a-Cj"></a>一切皆能如实成办。<a id="a-Ck"></a>无有改异堪任有用。<a id="a-Cl"></a>非圣神通不能如是。<a id="a-Cm"></a>犹如幻化唯可观见不堪受用。<a id="a-Cn"></a>当知如是十二种想。<a id="a-Co"></a>亲近修习多修习故。<a id="a-Cp"></a>随其所应便能引发五种神通。<a id="a-Cq"></a>及能引发不共。<a id="a-Cr"></a>异生如其所应诸圣功德。</p>
  <p id="aCs">复次此中于初静虑下中上品善修习已。<a id="a-Ct"></a>随其所应当生梵众天梵辅天大梵天众同分中。<a id="a-Cu"></a>于第二静虑下中上品善修习已。<a id="a-Cv"></a>随其所应当生少光天无量光天极光净天众同分中。<a id="a-Cw"></a>于第三静虑下中上品善修习已。<a id="a-Cx"></a>随其所应当生少净天无量净天遍净天众同分中。<a id="a-Cy"></a>于第四静虑下中上品善修习已。<a id="a-Cz"></a>随其所应当生无云天福生天广果天众同分中。<a id="a-D0"></a>若不还者。<a id="a-D1"></a>以无漏第四静虑。<a id="a-D2"></a>间杂熏修有漏第四静虑。<a id="a-D3"></a>即于此中下品中品上品上胜品上极品善修习已。<a id="a-D4"></a>随其所应当生五净居天众同分中。<a id="a-D5"></a>谓无烦无热善现善见色究竟天。<a id="a-D6"></a>若于空处识处无所有处非想非非想处下中上品。<a id="a-D7"></a>善修习已。<a id="a-D8"></a>当生空处识处无所有处非想非非想处随行天众同分中。<a id="a-D9"></a>由彼诸天无有形色。<a id="a-DA"></a>是故亦无处所差别。<a id="a-DB"></a>然住所作有其差别。<a id="a-DC"></a>于无想定善修习已。<a id="a-DD"></a>当生无想有情天众同分中。</p>
  <p id="aDE">复次此中云何应知离欲者相。<a id="a-DF"></a>谓离欲者。<a id="a-DG"></a>身业安住诸根无动。<a id="a-DH"></a>威仪进止无有躁扰。<a id="a-DI"></a>于一威仪能经时久不多惊惧。<a id="a-DJ"></a>终不数数易脱威仪。<a id="a-DK"></a>言词柔软言词寂静。<a id="a-DL"></a>不乐諠杂不乐众集。<a id="a-DM"></a>言语安详。<a id="a-DN"></a>眼见色已唯觉了色。<a id="a-DO"></a>不因觉了而起色贪。<a id="a-DP"></a>如是耳闻声已。<a id="a-DQ"></a>鼻嗅香已舌尝味已身觉触已。<a id="a-DR"></a>唯觉了声乃至其触。<a id="a-DS"></a>不因觉了而起声贪乃至触贪。<a id="a-DT"></a>能无所畏。<a id="a-DU"></a>觉慧幽深轻安广大身心隐密。<a id="a-DV"></a>无有贪婪无有愤发。<a id="a-DW"></a>能有堪忍。<a id="a-DX"></a>不为种种欲寻思等诸恶寻思扰乱其心。<a id="a-DY"></a>如是等类当知名为离欲者相。</p>
 </body>
</html>