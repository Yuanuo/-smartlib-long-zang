<!doctype html>
<html id="z3IBVNvwN" data-ver="1220">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第九十五</h1>
  <h2 id="a2">摄事分中契经事缘起食谛界择摄第三之三</h2>
  <p id="a3">复次嗢拖南曰。</p>
  <p id="a4">如理摄集谛　　得相处业障</p>
  <p id="a5">过黑异熟等　　大义后难得</p>
  <p id="a6">若于谛智增上如理。<a id="a-7"></a>及不如理。<a id="a-8"></a>不如实知。<a id="a-9"></a>不能尽漏。<a id="a-A"></a>与此相违。<a id="a-B"></a>如实知故。<a id="a-C"></a>能尽诸漏。<a id="a-D"></a>当知此中闻不正法。<a id="a-E"></a>不为寂静。<a id="a-F"></a>不为调伏。<a id="a-G"></a>不为涅槃。<a id="a-H"></a>所起诸智。<a id="a-I"></a>名不如理。<a id="a-J"></a>听闻正法。<a id="a-K"></a>与上相违。<a id="a-L"></a>当知如理。<a id="a-M"></a>又于此中。<a id="a-N"></a>住恶说法补特伽罗。<a id="a-O"></a>于此正法佛佛弟子真善丈夫。<a id="a-P"></a>不乐瞻仰。<a id="a-Q"></a>于别解脱尸罗律仪密护根门正知而住。<a id="a-R"></a>如是等类贤圣法中。<a id="a-S"></a>不自调伏。<a id="a-T"></a>不受学转。<a id="a-U"></a>于诸圣谛无闻思修照了通达。<a id="a-V"></a>又即于彼诸恶说法毗柰耶中。<a id="a-W"></a>闻不正法。<a id="a-X"></a>起邪胜解。<a id="a-Y"></a>于不如理生起如理颠倒妄想。<a id="a-Z"></a>于不如理不如实知是不如理。<a id="a-a"></a>又于听闻正法如理。<a id="a-b"></a>不如实知是其如理。<a id="a-c"></a>由不知故。<a id="a-d"></a>于诸所有恶说恶解有缚无脱。<a id="a-e"></a>不应思惟颠倒法中。<a id="a-f"></a>不能解了。<a id="a-g"></a>而故思惟。<a id="a-h"></a>于诸所有善说善解有脱无缚。<a id="a-i"></a>应可思惟无颠倒法。<a id="a-j"></a>所谓契经及应颂等乃至广说。<a id="a-k"></a>不能解了。<a id="a-l"></a>而不思惟。<a id="a-m"></a>如是亦名非理作意。<a id="a-n"></a>由此作意。<a id="a-o"></a>不欲寂静。<a id="a-p"></a>不为调伏。<a id="a-q"></a>不为涅槃故。<a id="a-r"></a>名非理。<a id="a-s"></a>又复听闻不正法故。<a id="a-t"></a>依三言事增上缘力。<a id="a-u"></a>显示过去未来现在计我品类。<a id="a-v"></a>即由如是增上力故。<a id="a-w"></a>于三世境起不如理作意思惟。<a id="a-x"></a>谓于过去分别计我或有或无。<a id="a-y"></a>未来现在当知亦尔。<a id="a-z"></a>彼既如是不如正理。<a id="a-10"></a>作意思惟。<a id="a-11"></a>或缘所取事。<a id="a-12"></a>或缘能取事。<a id="a-13"></a>此不如理作意思惟。<a id="a-14"></a>或即诸行分别有我。<a id="a-15"></a>或离诸行分别有我。<a id="a-16"></a>彼于所计得决定时。<a id="a-17"></a>若缘所取事分别为我。<a id="a-18"></a>或成常见。<a id="a-19"></a>由此见故。<a id="a-1A"></a>作是思惟。<a id="a-1B"></a>我有。<a id="a-1C"></a>其我于现法中是实是常。<a id="a-1D"></a>或成断见。<a id="a-1E"></a>由此见故。<a id="a-1F"></a>作是思惟。<a id="a-1G"></a>我无。<a id="a-1H"></a>其我于现法中是实是常。<a id="a-1I"></a>若缘能取事。<a id="a-1J"></a>计有我见分别为我。<a id="a-1K"></a>作是思惟。<a id="a-1L"></a>我今以我观察于我。<a id="a-1M"></a>或谓我我先有今无。<a id="a-1N"></a>作是思惟。<a id="a-1O"></a>我今以我观察无我。<a id="a-1P"></a>或复即缘能取之事。<a id="a-1Q"></a>计无我见。<a id="a-1R"></a>于现法中以其无我分别为我。<a id="a-1S"></a>作是思惟。<a id="a-1T"></a>我今以其无我随观昔曾有我。<a id="a-1U"></a>如是且说所取能取差别五相不如正理作意思惟五种见处。<a id="a-1V"></a>谓即三世所有诸行分别有我。<a id="a-1W"></a>又复由于不如正理比度作意。<a id="a-1X"></a>离于诸行分别有我。<a id="a-1Y"></a>彼谓如是所计实我或自能作感后有业。<a id="a-1Z"></a>名能作者。<a id="a-1a"></a>或他令作。<a id="a-1b"></a>名等作者。<a id="a-1c"></a>或自能起现法士用。<a id="a-1d"></a>名能起者。<a id="a-1e"></a>或他令起。<a id="a-1f"></a>名等起者。<a id="a-1g"></a>或自己作后有业故。<a id="a-1h"></a>或他令作后有业故。<a id="a-1i"></a>感果异熟。<a id="a-1j"></a>名能生者。<a id="a-1k"></a>或自能起现士用故。<a id="a-1l"></a>或他等起现士用故。<a id="a-1m"></a>得士用果。<a id="a-1n"></a>名等生者。<a id="a-1o"></a>或由自见。<a id="a-1p"></a>或由他见。<a id="a-1q"></a>随起言说。<a id="a-1r"></a>如是或由自闻觉知。<a id="a-1s"></a>或由他闻觉知。<a id="a-1t"></a>随起言说。<a id="a-1u"></a>名能说者。<a id="a-1v"></a>或于妻子及奴婢等所有家属。<a id="a-1w"></a>随其所应施设教敕令住其处。<a id="a-1x"></a>如是亦复名能说者。<a id="a-1y"></a>或复当来业果已生。<a id="a-1z"></a>名能受者。<a id="a-20"></a>或于现法诸士夫果已现等生。<a id="a-21"></a>名等受者。<a id="a-22"></a>或于过去彼彼生中。<a id="a-23"></a>造作种种善不善业。<a id="a-24"></a>今于现法领受种种彼果异熟。<a id="a-25"></a>名领受者。<a id="a-26"></a>或有乃至寿量减尽而便夭丧。<a id="a-27"></a>能舍此蕴。<a id="a-28"></a>能续余蕴。<a id="a-29"></a>若异此者既无有我。<a id="a-2A"></a>云何得成如上所说诸所作事。<a id="a-2B"></a>是名第六不如正理作意思惟所摄见处。<a id="a-2C"></a>如是诸见。<a id="a-2D"></a>且说皆以萨迦耶见。<a id="a-2E"></a>为其自性。<a id="a-2F"></a>能生其余。<a id="a-2G"></a>萨迦耶见以为根本所有见趣故。<a id="a-2H"></a>名见处。<a id="a-2I"></a>由能障碍能取真实微妙慧故。<a id="a-2J"></a>名见稠林。<a id="a-2K"></a>损善法故。<a id="a-2L"></a>名见旷野。<a id="a-2M"></a>劳役他故。<a id="a-2N"></a>名见厌背。<a id="a-2O"></a>欲求有求所行历故。<a id="a-2P"></a>名见行历。<a id="a-2Q"></a>诘责他论免脱己论而动摇故。<a id="a-2R"></a>名见动摇。<a id="a-2S"></a>能善结构后有苦故。<a id="a-2T"></a>名为见结。<a id="a-2U"></a>习行如是诸邪行者。<a id="a-2V"></a>于现法中未现前漏令起现前。<a id="a-2W"></a>既现前已。<a id="a-2X"></a>令依下品起其中品。<a id="a-2Y"></a>令依中品起其上品。<a id="a-2Z"></a>由此为因生起当来老病死等一切苦法。<a id="a-2a"></a>如是当知由于如理及不如理不实知故。<a id="a-2b"></a>造作苦谛集谛杂染。<a id="a-2c"></a>与此相违。<a id="a-2d"></a>听闻正法。<a id="a-2e"></a>起正胜解。<a id="a-2f"></a>于其如理。<a id="a-2g"></a>无不如理颠倒妄想。<a id="a-2h"></a>于其如理。<a id="a-2i"></a>如实了知是其如理。<a id="a-2j"></a>广说乃至。<a id="a-2k"></a>于应思惟。<a id="a-2l"></a>无颠倒法。<a id="a-2m"></a>能正思惟。<a id="a-2n"></a>由此因缘。<a id="a-2o"></a>于三世行并其所取及以能取。<a id="a-2p"></a>如实随观无我我所。<a id="a-2q"></a>当于圣谛入现观时。<a id="a-2r"></a>于见所断所有诸漏。<a id="a-2s"></a>皆得解脱。<a id="a-2t"></a>得此事已。<a id="a-2u"></a>于上修道所断诸漏。<a id="a-2v"></a>为令无余永断灭故。<a id="a-2w"></a>精勤修习四种因缘。<a id="a-2x"></a>何等为四。<a id="a-2y"></a>一善护身故。<a id="a-2z"></a>二善守根故。<a id="a-30"></a>三善住念故。<a id="a-31"></a>四如先所得出世间道。<a id="a-32"></a>以达世间出没妙慧多修习故。<a id="a-33"></a>善护身者。<a id="a-34"></a>谓正安住远避恶象。<a id="a-35"></a>乃至广说。<a id="a-36"></a>如声闻地。<a id="a-37"></a>由远避故。<a id="a-38"></a>于尽诸漏无有障碍。<a id="a-39"></a>善守根者。<a id="a-3A"></a>谓正安住于诸可爱现前境界非理净相。<a id="a-3B"></a>能正远离如理思惟彼不净相。<a id="a-3C"></a>善住念者。<a id="a-3D"></a>谓住四处。<a id="a-3E"></a>一者安住思择受用衣服等处。<a id="a-3F"></a>二者安住能正除遣处静现行恶寻思处。<a id="a-3G"></a>三者安住能正忍受发勤精进所生疲惓疏恶不正淋漏等苦。<a id="a-3H"></a>他粗恶言所生诸苦。<a id="a-3I"></a>界不平等所生苦处。<a id="a-3J"></a>四者安住于所修道依不放逸无杂住处。<a id="a-3K"></a>由正安住如是四处。<a id="a-3L"></a>名善住念。<a id="a-3M"></a>彼由如是善护身故。<a id="a-3N"></a>善守根故。<a id="a-3O"></a>善住念故。<a id="a-3P"></a>如先所得出世间道善修习故。<a id="a-3Q"></a>于修所断所有诸漏。<a id="a-3R"></a>皆能解脱。<a id="a-3S"></a>及随证得最极究竟。</p>
  <p id="a3T">复次若有说言此四圣谛唯是境界。<a id="a-3U"></a>或有其我。<a id="a-3V"></a>或有有情。<a id="a-3W"></a>缘此圣谛修诸善法。<a id="a-3X"></a>应告彼言。<a id="a-3Y"></a>勿作是说。<a id="a-3Z"></a>所以者何。<a id="a-3a"></a>诸有无量世出世间善法生起。<a id="a-3b"></a>一切皆归四圣谛摄。<a id="a-3c"></a>当知诸法略有二种。<a id="a-3d"></a>一能知智。<a id="a-3e"></a>二所知境。<a id="a-3f"></a>其能知智亦所知境。<a id="a-3g"></a>是故诸智俱行善法。<a id="a-3h"></a>无不摄在四圣谛中。<a id="a-3i"></a>彼复修习循身念故。<a id="a-3j"></a>观品止品所有善法。<a id="a-3k"></a>始修业地。<a id="a-3l"></a>已作办地。<a id="a-3m"></a>总得生起。<a id="a-3n"></a>云何名为修循身念。<a id="a-3o"></a>谓若有住始修业地。<a id="a-3p"></a>如理攀缘若内若外诸大种色。<a id="a-3q"></a>为境正念。<a id="a-3r"></a>或复由他爱与非爱增语有对触现行时。<a id="a-3s"></a>如理攀缘触受想行及与诸识。<a id="a-3t"></a>为境正念。<a id="a-3u"></a>或若有住已作办地。<a id="a-3v"></a>如理攀缘诸所造色。<a id="a-3w"></a>为境正念。<a id="a-3x"></a>或复如理攀缘作意及彼所生受想行识。<a id="a-3y"></a>为境正念。<a id="a-3z"></a>如是一切略摄。<a id="a-40"></a>名为修循身念。<a id="a-41"></a>当知此念或缘色身。<a id="a-42"></a>或缘名身。<a id="a-43"></a>云何名观。<a id="a-44"></a>云何生起观品善法。<a id="a-45"></a>谓于内外诸大种色及所余蕴。<a id="a-46"></a>正决择慧。<a id="a-47"></a>说名为观。<a id="a-48"></a>若有从初无倒修习分析聚想。<a id="a-49"></a>于外大种由观劫尽。<a id="a-4A"></a>修无常想。<a id="a-4B"></a>于内大种所合成身。<a id="a-4C"></a>由观唯食渐渐不净。<a id="a-4D"></a>修不净想。<a id="a-4E"></a>由观从爱所生长性及于后际。<a id="a-4F"></a>老死法性。<a id="a-4G"></a>修无常想及与苦想。<a id="a-4H"></a>若于此身一切愚夫不能如实了知体是无常苦故。<a id="a-4I"></a>或执为我。<a id="a-4J"></a>或执我所。<a id="a-4K"></a>即于此身具足多闻诸圣弟子。<a id="a-4L"></a>如实知故。<a id="a-4M"></a>无有所执。<a id="a-4N"></a>是即能修苦无我想。<a id="a-4O"></a>此无我想由于其身唯有界想。<a id="a-4P"></a>有此想故。<a id="a-4Q"></a>若复由他爱与非爱增语有对诸触现行。<a id="a-4R"></a>言非爱者。<a id="a-4S"></a>即是手足杖块等触。<a id="a-4T"></a>彼则于此及此为缘所有受等无色诸行。<a id="a-4U"></a>正观无常离爱离恚。<a id="a-4V"></a>唯观有界。<a id="a-4W"></a>心缘此身正安住故。<a id="a-4X"></a>如是亦名远离愚痴。<a id="a-4Y"></a>如是所有分析聚想。<a id="a-4Z"></a>于外大种修无常想。<a id="a-4a"></a>于内大种修不净想。<a id="a-4b"></a>若无常想。<a id="a-4c"></a>无常苦想。<a id="a-4d"></a>苦无我想。<a id="a-4e"></a>于所生起受等诸法。<a id="a-4f"></a>依大种身修无常想。<a id="a-4g"></a>离贪嗔痴。<a id="a-4h"></a>如是观品无量善法。<a id="a-4i"></a>始修业地由正修习循身念故。<a id="a-4j"></a>皆得生起。<a id="a-4k"></a>云何名止。<a id="a-4l"></a>云何生起止品善法。<a id="a-4m"></a>谓由修习循身念故。<a id="a-4n"></a>以观为依如理修止。<a id="a-4o"></a>又言。<a id="a-4p"></a>止者。<a id="a-4q"></a>谓于其内正安住心。<a id="a-4r"></a>止品善法者。<a id="a-4s"></a>谓得如是正思择力攀缘。<a id="a-4t"></a>锯喻沙门教授于怨家所正修忍辱。<a id="a-4u"></a>又即缘彼无倒修慈。<a id="a-4v"></a>既由忍慈所摄受故。<a id="a-4w"></a>戒得清净。<a id="a-4x"></a>观戒净故。<a id="a-4y"></a>作是思惟。<a id="a-4z"></a>我今已于大师圣教。<a id="a-50"></a>微有所作。<a id="a-51"></a>由是因缘。<a id="a-52"></a>无所忧悔。<a id="a-53"></a>无忧悔故。<a id="a-54"></a>深生欢喜。<a id="a-55"></a>广说乃至。<a id="a-56"></a>得三摩地。<a id="a-57"></a>彼于尔时由静定心。<a id="a-58"></a>乃至获得第四静虑。<a id="a-59"></a>此三摩地行拘执故。<a id="a-5A"></a>未能双运无功用转。<a id="a-5B"></a>未善清净。<a id="a-5C"></a>为欲令其善清净故。<a id="a-5D"></a>修如前说四支所摄不放逸行。<a id="a-5E"></a>发勤精进无有怯弱。<a id="a-5F"></a>乃至广说。<a id="a-5G"></a>彼于后时第四静虑清净鲜白。<a id="a-5H"></a>若复为其静定爱味。<a id="a-5I"></a>漂转其心。<a id="a-5J"></a>不能于定正舍而住。<a id="a-5K"></a>于灭涅槃不观寂静。<a id="a-5L"></a>彼乃依佛或法或僧深生厌耻。<a id="a-5M"></a>作是念言。<a id="a-5N"></a>我依如来大师佛宝。<a id="a-5O"></a>法毗奈耶善说法宝。<a id="a-5P"></a>无倒修习善行僧宝。<a id="a-5Q"></a>为无所得。<a id="a-5R"></a>非有所得。<a id="a-5S"></a>是其恶得非为善得。<a id="a-5T"></a>于萨迦耶爱藏而住。<a id="a-5U"></a>于灭涅槃不观寂静。<a id="a-5V"></a>彼由内心善调柔故。<a id="a-5W"></a>才生厌耻。<a id="a-5X"></a>便能安住引沙门义平等妙舍。<a id="a-5Y"></a>于灭涅槃能观寂静。<a id="a-5Z"></a>生起如是止品善法。<a id="a-5a"></a>所谓忍慈。<a id="a-5b"></a>尸罗清净。<a id="a-5c"></a>无悔。<a id="a-5d"></a>欢喜。<a id="a-5e"></a>广说乃至。<a id="a-5f"></a>得三摩地四支所摄不放逸行。<a id="a-5g"></a>引沙门义平等善舍。<a id="a-5h"></a>观灭涅槃寂静功德。<a id="a-5i"></a>彼于尔时。<a id="a-5j"></a>由二因缘。<a id="a-5k"></a>多有所作。<a id="a-5l"></a>一由其妙慧。<a id="a-5m"></a>于大师教为尽诸漏。<a id="a-5n"></a>能净修治第四静虑故。<a id="a-5o"></a>二于萨迦耶心增上舍故。<a id="a-5p"></a>齐此名为始修业地究竟成满。<a id="a-5q"></a>从是已后于所修习不生喜足。<a id="a-5r"></a>为欲趣入已作办地。<a id="a-5s"></a>修循身念。<a id="a-5t"></a>观造色身如草木泥。<a id="a-5u"></a>及彼所生余非色法。<a id="a-5v"></a>以如实慧通达缘起。<a id="a-5w"></a>能随趣入如实谛。<a id="a-5x"></a>智既得入已。<a id="a-5y"></a>依上修道。<a id="a-5z"></a>于去来今诸根境界。<a id="a-60"></a>能起厌患。<a id="a-61"></a>乃至解脱。<a id="a-62"></a>能如实知我已解脱。<a id="a-63"></a>如是名为已作办地。<a id="a-64"></a>修循身念所生善法。<a id="a-65"></a>谓观色身如草木泥。<a id="a-66"></a>想如是观察无色诸法。<a id="a-67"></a>真实妙慧通达缘起。<a id="a-68"></a>能随趣入四圣谛。<a id="a-69"></a>智于修道中。<a id="a-6A"></a>能起厌患。<a id="a-6B"></a>离欲。<a id="a-6C"></a>解脱。<a id="a-6D"></a>解脱智见。<a id="a-6E"></a>齐是名为于大师教以其妙慧所应作事皆已作讫。<a id="a-6F"></a>所以者何。<a id="a-6G"></a>一切自义皆已究竟。<a id="a-6H"></a>从此已后更无所作。<a id="a-6I"></a>非于作已复须分别。<a id="a-6J"></a>若有作已余时退失当更有作。<a id="a-6K"></a>此作虽作非毕竟作。<a id="a-6L"></a>如诸异生以世间道而得解脱。<a id="a-6M"></a>此中若先始修业地。<a id="a-6N"></a>有漏善法。<a id="a-6O"></a>若后所有已作办地。<a id="a-6P"></a>无漏善法。<a id="a-6Q"></a>如是一切随其所应。<a id="a-6R"></a>当知。<a id="a-6S"></a>皆入四圣谛摄。</p>
  <p id="a6T">复次由四因缘。<a id="a-6U"></a>应正了知集谛所摄百八爱行。<a id="a-6V"></a>一由内外差别故。<a id="a-6W"></a>二由所依差别故。<a id="a-6X"></a>三由自性差别故。<a id="a-6Y"></a>四由时分差别故。<a id="a-6Z"></a>云何名为内外差别。<a id="a-6a"></a>谓由内外六处为依。<a id="a-6b"></a>起诸爱行。<a id="a-6c"></a>云何名为所依差别。<a id="a-6d"></a>谓爱依止五种我慢。<a id="a-6e"></a>何等名为五种我慢。<a id="a-6f"></a>谓于我见未永断故。<a id="a-6g"></a>得有如是我慢现行。<a id="a-6h"></a>于其六处计我起慢。<a id="a-6i"></a>乃至未为衰老所损。<a id="a-6j"></a>诸行相似相续而转。<a id="a-6k"></a>作是思惟。<a id="a-6l"></a>是我如昔。<a id="a-6m"></a>彼若复为衰老所损。<a id="a-6n"></a>或于一时成就好色。<a id="a-6o"></a>或于一时成就恶色。<a id="a-6p"></a>或于一时成就大力安乐辩才。<a id="a-6q"></a>或于一时乃至无辩。<a id="a-6r"></a>彼若成就好色大力安乐辩时。<a id="a-6s"></a>作是思惟。<a id="a-6t"></a>我今美妙。<a id="a-6u"></a>若违于此作是思惟。<a id="a-6v"></a>我非美妙。<a id="a-6w"></a>若为衰老所损败时。<a id="a-6x"></a>作是思惟。<a id="a-6y"></a>我今变异。<a id="a-6z"></a>云何名为自性差别。<a id="a-70"></a>谓此五种我慢为依。<a id="a-71"></a>发起有爱及无有爱。<a id="a-72"></a>又彼有爱软中上品差别而转。<a id="a-73"></a>于其无有。<a id="a-74"></a>由审思择方能起爱。<a id="a-75"></a>非由意乐任运而住。<a id="a-76"></a>是故于中无有三品差别建立。<a id="a-77"></a>当知此中软有爱者。<a id="a-78"></a>谓于当来愿我当有。<a id="a-79"></a>即于六处愿我当有。<a id="a-7A"></a>即如是类愿我当有。<a id="a-7B"></a>于同类生有希求故。<a id="a-7C"></a>异如是类愿我当有。<a id="a-7D"></a>于异类生有希求故。<a id="a-7E"></a>若先自体是可爱者。<a id="a-7F"></a>愿彼相应故。<a id="a-7G"></a>造善业。<a id="a-7H"></a>作是思惟。<a id="a-7I"></a>愿我当有如是种类如今所有。<a id="a-7J"></a>若先自体不可爱者。<a id="a-7K"></a>愿彼离隔故。<a id="a-7L"></a>造善业。<a id="a-7M"></a>作是思惟。<a id="a-7N"></a>愿我当有如是种类异今所有。<a id="a-7O"></a>中有爱者。<a id="a-7P"></a>谓于无有不生希欲。<a id="a-7Q"></a>为治彼故。<a id="a-7R"></a>愿我得有。<a id="a-7S"></a>即于六处愿我得有。<a id="a-7T"></a>如前所说。<a id="a-7U"></a>即如是类愿我得有。<a id="a-7V"></a>异如是类愿我得有。<a id="a-7W"></a>如是一切应知。<a id="a-7X"></a>皆名中品有爱。<a id="a-7Y"></a>上有爱者。<a id="a-7Z"></a>谓即如是行相差别。<a id="a-7a"></a>作是念言。<a id="a-7b"></a>愿我定有。<a id="a-7c"></a>猛利思求四种相爱。<a id="a-7d"></a>应知说名上品有爱。<a id="a-7e"></a>此五种爱自性差别。<a id="a-7f"></a>由有所依内处别故。<a id="a-7g"></a>说十八种爱行差别。<a id="a-7h"></a>于其外处。<a id="a-7i"></a>当知亦尔。<a id="a-7j"></a>此差别者。<a id="a-7k"></a>谓如于彼内六处中。<a id="a-7l"></a>计我起慢如是。<a id="a-7m"></a>于色计为我所而起于慢。<a id="a-7n"></a>谓于此色我自在转。<a id="a-7o"></a>如是乃至。<a id="a-7p"></a>于诸法中计为我所而起于慢。<a id="a-7q"></a>谓于此法我自在转。<a id="a-7r"></a>余随所应。<a id="a-7s"></a>如前应知。<a id="a-7t"></a>如是十八并前爱行。<a id="a-7u"></a>合说总有三十六种爱行差别。<a id="a-7v"></a>云何名为时分差别。<a id="a-7w"></a>谓即如是三十六行各有过去未来现在三世差别。<a id="a-7x"></a>如是名为由四因缘有差别故。<a id="a-7y"></a>爱行合有一百八种。<a id="a-7z"></a>又于此中无差别相。<a id="a-80"></a>凡诸所有染污希求。<a id="a-81"></a>皆名为爱。<a id="a-82"></a>又即此爱集谛摄故。<a id="a-83"></a>说名为因。<a id="a-84"></a>津润性故。<a id="a-85"></a>顺生死流而漂转故。<a id="a-86"></a>名为流润。<a id="a-87"></a>于诸境界执着性故。<a id="a-88"></a>名为着境。<a id="a-89"></a>能与生已依五取蕴如痈病等所有众苦为因缘故。<a id="a-8A"></a>说名痈根。<a id="a-8B"></a>难制伏故。<a id="a-8C"></a>说名流溢。<a id="a-8D"></a>微细现行魔所缚故。<a id="a-8E"></a>说名纤缴。<a id="a-8F"></a>上至有顶高标出故。<a id="a-8G"></a>说名条干。<a id="a-8H"></a>令无饱故。<a id="a-8I"></a>说名枯竭。<a id="a-8J"></a>又即如是所说相爱缠众生故。<a id="a-8K"></a>说名为碍。<a id="a-8L"></a>由随眠故。<a id="a-8M"></a>说名为覆。<a id="a-8N"></a>即由如是缠及随眠成上品故。<a id="a-8O"></a>说名上耸。<a id="a-8P"></a>成其中品及软品故。<a id="a-8Q"></a>说名发起。<a id="a-8R"></a>若欲界爱于所知境令迷惑故。<a id="a-8S"></a>说为冥闇。<a id="a-8T"></a>若色界爱于所知境令迷惑故。<a id="a-8U"></a>说为昏昧。<a id="a-8V"></a>若无色爱于所知境令迷惑故。<a id="a-8W"></a>说为翳瞙。<a id="a-8X"></a>如有三人。<a id="a-8Y"></a>第一盲瞽。<a id="a-8Z"></a>第二闭目。<a id="a-8a"></a>第三翳瞙微覆其眼。<a id="a-8b"></a>此中第一全无所见。<a id="a-8c"></a>第二少分似有所见。<a id="a-8d"></a>第三虽见眼不净故。<a id="a-8e"></a>不睹真色。<a id="a-8f"></a>如是三爱随其次第。<a id="a-8g"></a>冥闇。<a id="a-8h"></a>昏昧。<a id="a-8i"></a>及与翳瞙。<a id="a-8j"></a>当知亦尔。</p>
  <p id="a8k">复次由五种相。<a id="a-8l"></a>转法轮者当知。<a id="a-8m"></a>名为善转法轮。<a id="a-8n"></a>一者世尊为菩萨时为得所得所缘境界。<a id="a-8o"></a>二者为得所得方便。<a id="a-8p"></a>三者证得自所应得。<a id="a-8q"></a>四者得已树他相续。<a id="a-8r"></a>令于自证深生信解。<a id="a-8s"></a>五者令他于他所证深生信解。<a id="a-8t"></a>当知此中。<a id="a-8u"></a>所缘境者。<a id="a-8v"></a>谓四圣谛。<a id="a-8w"></a>此四圣谛安立体相。<a id="a-8x"></a>如前应知。<a id="a-8y"></a>若略若广如声闻地。<a id="a-8z"></a>得方便者。<a id="a-90"></a>谓即于此四圣谛中。<a id="a-91"></a>三周正转十二相智。<a id="a-92"></a>最初转者。<a id="a-93"></a>谓昔菩萨入现观时。<a id="a-94"></a>如实了知是苦圣谛。<a id="a-95"></a>广说乃至。<a id="a-96"></a>是道圣谛。<a id="a-97"></a>于中所有现量圣智。<a id="a-98"></a>能断见道所断烦恼。<a id="a-99"></a>尔时说名生圣慧眼。<a id="a-9A"></a>即此由依去来今世有差别故。<a id="a-9B"></a>如其次第。<a id="a-9C"></a>名智明觉。<a id="a-9D"></a>第二转者。<a id="a-9E"></a>谓是有学以其妙慧。<a id="a-9F"></a>如实通达我当于后犹有所作。<a id="a-9G"></a>应当遍知未知苦谛。<a id="a-9H"></a>应当永断未断集谛。<a id="a-9I"></a>应当作证未证灭谛。<a id="a-9J"></a>应当修习未修道谛。<a id="a-9K"></a>如是亦有四种行相。<a id="a-9L"></a>如前应知。<a id="a-9M"></a>第三转者。<a id="a-9N"></a>谓是无学已得尽智无生智故。<a id="a-9O"></a>言所应作我皆已作。<a id="a-9P"></a>如是亦有四种行相。<a id="a-9Q"></a>如前应知。<a id="a-9R"></a>此差别者。<a id="a-9S"></a>谓前二转四种行相。<a id="a-9T"></a>是其有学真圣慧眼。<a id="a-9U"></a>最后一转。<a id="a-9V"></a>是其无学真圣慧眼。<a id="a-9W"></a>得所得者。<a id="a-9X"></a>谓得无上正等菩提。<a id="a-9Y"></a>树他相续令于自证生信解者。<a id="a-9Z"></a>谓如长老阿若憍陈。<a id="a-9a"></a>从世尊所闻正法已。<a id="a-9b"></a>最初悟解四圣谛法。<a id="a-9c"></a>又答问言。<a id="a-9d"></a>我已解法。<a id="a-9e"></a>从此已后如前所说。<a id="a-9f"></a>究竟行相。<a id="a-9g"></a>五皆证得阿罗汉果。<a id="a-9h"></a>生解脱处。<a id="a-9i"></a>最后令他于他所证生信解者。<a id="a-9j"></a>谓如长老阿若憍陈起世间心。<a id="a-9k"></a>我已解法。<a id="a-9l"></a>如来知已起世间心。<a id="a-9m"></a>阿若憍陈已解我法。<a id="a-9n"></a>地神知已举声传告。<a id="a-9o"></a>经于刹那瞚息须臾。<a id="a-9p"></a>其声展转乃至梵世。<a id="a-9q"></a>当知世尊转所解法。<a id="a-9r"></a>置于阿若憍陈身中。<a id="a-9s"></a>此复随转置余身中。<a id="a-9t"></a>彼复随转置余身中。<a id="a-9u"></a>以是展转随转义故。<a id="a-9v"></a>说名为轮。<a id="a-9w"></a>正见等法所成性故。<a id="a-9x"></a>说名法轮。<a id="a-9y"></a>如来应供是梵增语彼所转故。<a id="a-9z"></a>亦名梵轮。</p>
  <p id="aA0">复次于四圣谛未入现观能入现观。<a id="a-A1"></a>当知略有四种瑜伽。<a id="a-A2"></a>谓为证得所未得法。<a id="a-A3"></a>净信增上。<a id="a-A4"></a>发生厚欲。<a id="a-A5"></a>厚欲增上。<a id="a-A6"></a>精进炽然。<a id="a-A7"></a>炽然精进有善方便。<a id="a-A8"></a>言净信者。<a id="a-A9"></a>谓正信解。<a id="a-AA"></a>所言欲者。<a id="a-AB"></a>谓欲所得。<a id="a-AC"></a>精进如前略有五种。<a id="a-AD"></a>有势。<a id="a-AE"></a>有勤。<a id="a-AF"></a>有勇。<a id="a-AG"></a>坚猛不舍其轭。<a id="a-AH"></a>善方便者。<a id="a-AI"></a>谓为修习不放逸故。<a id="a-AJ"></a>无忘失相。<a id="a-AK"></a>说名为念。<a id="a-AL"></a>于诸放逸所有过患了别智相。<a id="a-AM"></a>说名正知。<a id="a-AN"></a>此二所摄。<a id="a-AO"></a>名不放逸。<a id="a-AP"></a>于诸染法防守心故。<a id="a-AQ"></a>常能修习诸善法故。</p>
  <p id="aAR">复次苦谛如诸疾病。<a id="a-AS"></a>集谛如起病因。<a id="a-AT"></a>灭谛如病生已而得除愈。<a id="a-AU"></a>道谛如病除已令后不生。<a id="a-AV"></a>诸有病者诣良医所。<a id="a-AW"></a>但应寻求尔所正法。<a id="a-AX"></a>诸有良医亦但应授尔所正法。<a id="a-AY"></a>是故更无第五圣谛。<a id="a-AZ"></a>诸佛如来拔大爱箭无上良医。<a id="a-Aa"></a>亦但宣说尔所正法。</p>
  <p id="aAb">复次背圣谛智不成现观诸有沙门若婆罗门。<a id="a-Ac"></a>当知略有十相过患。<a id="a-Ad"></a>谓有胜义诸沙门等意。<a id="a-Ae"></a>不许彼为沙门等。<a id="a-Af"></a>言亦不数为沙门等。<a id="a-Ag"></a>于诸后有生等众苦。<a id="a-Ah"></a>皆未解脱。<a id="a-Ai"></a>于诸恶趣亦未解脱。<a id="a-Aj"></a>堪能弃舍正所学处。<a id="a-Ak"></a>不堪能证诸出世间过人胜法。<a id="a-Al"></a>所谓圣道道果涅槃。<a id="a-Am"></a>向善趣故。<a id="a-An"></a>堪能寻访除学无学余外福田。<a id="a-Ao"></a>于超苦苦更不还果。<a id="a-Ap"></a>无所堪能。<a id="a-Aq"></a>于现法中究竟悟解。<a id="a-Ar"></a>解脱一切有余依苦。<a id="a-As"></a>无所堪能。<a id="a-At"></a>与此相违。<a id="a-Au"></a>当知即是不背谛智。<a id="a-Av"></a>成就现观。<a id="a-Aw"></a>所有沙门若婆罗门十相功德。</p>
  <p id="aAx">复次趣向谛智。<a id="a-Ay"></a>乐正觉者。<a id="a-Az"></a>应当了知。<a id="a-B0"></a>依四圣谛增上缘力。<a id="a-B1"></a>得所依处。<a id="a-B2"></a>得得方便。<a id="a-B3"></a>应知是处。<a id="a-B4"></a>于善说法毗奈耶中。<a id="a-B5"></a>净信出家名得依处。<a id="a-B6"></a>若四沙门果所摄受声闻菩提。<a id="a-B7"></a>若诸独觉所有菩提。<a id="a-B8"></a>若诸如来无上菩提。<a id="a-B9"></a>如是三种。<a id="a-BA"></a>当知名得如前所说三周正转。<a id="a-BB"></a>随其次第智见现观。<a id="a-BC"></a>名得方便。<a id="a-BD"></a>应知于入谛现观时。<a id="a-BE"></a>如实了知是苦圣谛。<a id="a-BF"></a>乃至广说。<a id="a-BG"></a>是道圣谛说。<a id="a-BH"></a>名智位。<a id="a-BI"></a>从此已后于诸谛中复有所作。<a id="a-BJ"></a>应当遍知。<a id="a-BK"></a>广说乃至。<a id="a-BL"></a>应当修习。<a id="a-BM"></a>由此观故。<a id="a-BN"></a>说名见位。<a id="a-BO"></a>于无学地如实解了我已遍知。<a id="a-BP"></a>我已永断。<a id="a-BQ"></a>我已作证。<a id="a-BR"></a>我已修习。<a id="a-BS"></a>名现观位。<a id="a-BT"></a>复有差别。<a id="a-BU"></a>谓诸无学尽无生智所摄一切极解脱智。<a id="a-BV"></a>说名智位。<a id="a-BW"></a>即此无学极解脱智所引正见。<a id="a-BX"></a>说名见位。<a id="a-BY"></a>从预流果乃至究竟。<a id="a-BZ"></a>当知所有一切学慧。<a id="a-Ba"></a>名现观位。</p>
  <p id="aBb">复次应知谛智略有六种作业及相。<a id="a-Bc"></a>谓此谛智是能永灭众苦前行。<a id="a-Bd"></a>如日将出先现明相。<a id="a-Be"></a>正尽苦者。<a id="a-Bf"></a>谓初见谛所断众苦作苦边者。<a id="a-Bg"></a>谓阿罗汉所断众苦。<a id="a-Bh"></a>又此谛智是能对治大无明闇。<a id="a-Bi"></a>如日光明能破世间所有大闇。<a id="a-Bj"></a>又如有一。<a id="a-Bk"></a>已证谛智永断三结。<a id="a-Bl"></a>从此无间由失念故。<a id="a-Bm"></a>暂为欲贪嗔恚所染。<a id="a-Bn"></a>彼于尔时。<a id="a-Bo"></a>依不放逸入初静虑。<a id="a-Bp"></a>由触谛智。<a id="a-Bq"></a>得不还果。<a id="a-Br"></a>如是渐次虽入非想非非想定。<a id="a-Bs"></a>而与外凡有其差别。<a id="a-Bt"></a>由已证得不退法故。<a id="a-Bu"></a>如是谛智有广大用。<a id="a-Bv"></a>有广大果。<a id="a-Bw"></a>此中所有过去诸行。<a id="a-Bx"></a>说名已生。<a id="a-By"></a>现在诸行。<a id="a-Bz"></a>说名正生。<a id="a-C0"></a>未来诸行。<a id="a-C1"></a>说名当生。<a id="a-C2"></a>如是一切总名集法。<a id="a-C3"></a>即此一切由无常灭。<a id="a-C4"></a>或有已灭。<a id="a-C5"></a>或有向灭。<a id="a-C6"></a>或有当灭。<a id="a-C7"></a>总名灭法。<a id="a-C8"></a>又于谛智已证得者。<a id="a-C9"></a>如大石楼已善雕饰。<a id="a-CA"></a>八方猛风不能倾动。<a id="a-CB"></a>一切异论不能移转。<a id="a-CC"></a>所有悟解不假他缘。<a id="a-CD"></a>不视他面。<a id="a-CE"></a>彼将何说。<a id="a-CF"></a>我当听受。<a id="a-CG"></a>不观他口。<a id="a-CH"></a>适出语已。<a id="a-CI"></a>寻我听闻思惟筹量。<a id="a-CJ"></a>审谛观察。<a id="a-CK"></a>诸他沙门婆罗门者。<a id="a-CL"></a>当知即是诸外道辈。<a id="a-CM"></a>又即一切四圣谛智渐次集成。<a id="a-CN"></a>名谛现观。<a id="a-CO"></a>非随阙一。<a id="a-CP"></a>此谛现观犹如肴膳。<a id="a-CQ"></a>诸圣弟子无上慧命。<a id="a-CR"></a>皆依此活。<a id="a-CS"></a>如受欲者食用肴膳。<a id="a-CT"></a>苦等谛智阙余三智。<a id="a-CU"></a>如睒弥叶。<a id="a-CV"></a>当知余似娑罗枝叶。<a id="a-CW"></a>四圣谛智渐次集成一切圆满。<a id="a-CX"></a>又诸谛智与喜乐俱觉真义故。<a id="a-CY"></a>能令身心极轻安故。<a id="a-CZ"></a>名谛现观。<a id="a-Ca"></a>生那落迦中。<a id="a-Cb"></a>略有二苦。<a id="a-Cc"></a>一烧燃苦。<a id="a-Cd"></a>二治罚苦。<a id="a-Ce"></a>由阙谛智。<a id="a-Cf"></a>获斯二苦。<a id="a-Cg"></a>此无量生猛利大苦。<a id="a-Ch"></a>向圣谛智。<a id="a-Ci"></a>皆能超越。<a id="a-Cj"></a>如是谛智。<a id="a-Ck"></a>假使因其烧燃治罚猛利大苦。<a id="a-Cl"></a>于现法中。<a id="a-Cm"></a>一身灭坏而可得者。<a id="a-Cn"></a>应生踊跃欢喜忍受。<a id="a-Co"></a>纵毁百身尚应欢喜。<a id="a-Cp"></a>况乃唯一。</p>
  <p id="aCq">复次若有为修圣谛现观。<a id="a-Cr"></a>当知略有四种障碍。<a id="a-Cs"></a>何等为四。<a id="a-Ct"></a>一者不信。<a id="a-Cu"></a>二者上慢。<a id="a-Cv"></a>三者待时。<a id="a-Cw"></a>四者放逸言。<a id="a-Cx"></a>不信者。<a id="a-Cy"></a>复有三种。<a id="a-Cz"></a>一于谛现观不生信解。<a id="a-D0"></a>二于僧善行不生信解。<a id="a-D1"></a>三于佛菩提不生信解。<a id="a-D2"></a>为欲断除初不信故。<a id="a-D3"></a>世尊自引现量所证圣谛现观。<a id="a-D4"></a>告诸弟子言。<a id="a-D5"></a>我已于四圣谛理。<a id="a-D6"></a>得现观故。<a id="a-D7"></a>证觉无上正等菩提。<a id="a-D8"></a>为欲断除第二不信故。<a id="a-D9"></a>复说言。<a id="a-DA"></a>我昔与汝辈长世久流转。<a id="a-DB"></a>由未正思惟觉悟于真谛。<a id="a-DC"></a>我今与汝等由正见通达。<a id="a-DD"></a>以通达为因。<a id="a-DE"></a>尽生死流转。<a id="a-DF"></a>彼因缘尽故。<a id="a-DG"></a>自今无后有。<a id="a-DH"></a>唯余最后身。<a id="a-DI"></a>任持令不灭。<a id="a-DJ"></a>第三不信于佛菩提。<a id="a-DK"></a>如是相转。<a id="a-DL"></a>谓若沙门乔答摩种是一切智。<a id="a-DM"></a>何故有问一类能记。<a id="a-DN"></a>一类不记。<a id="a-DO"></a>为欲断除如是不信。<a id="a-DP"></a>故复说言。<a id="a-DQ"></a>我所觉法无量无边。<a id="a-DR"></a>譬如大地诸草木叶。<a id="a-DS"></a>为他说者。<a id="a-DT"></a>少不足言。<a id="a-DU"></a>譬如手中升摄波叶。<a id="a-DV"></a>多分能引无义利故。<a id="a-DW"></a>少分能引有义利故。<a id="a-DX"></a>当知此中。<a id="a-DY"></a>非不知故而不记别。<a id="a-DZ"></a>但由能引无义利故。<a id="a-Da"></a>而不记别。<a id="a-Db"></a>言上慢者。<a id="a-Dc"></a>谓即于彼谛现观中。<a id="a-Dd"></a>起增上慢。<a id="a-De"></a>为欲断除如是上慢故。<a id="a-Df"></a>复说言。<a id="a-Dg"></a>如人在远以箭射箭。<a id="a-Dh"></a>筈筈无遗甚为希有。<a id="a-Di"></a>或复一毛析为百分。<a id="a-Dj"></a>以毛[矛*(替-曰+貝)]毛端端不落。<a id="a-Dk"></a>以极细故。<a id="a-Dl"></a>是事复难。<a id="a-Dm"></a>通达圣谛转难于彼。<a id="a-Dn"></a>所以者何。<a id="a-Do"></a>由即以其能取作意。<a id="a-Dp"></a>还即通达能取作意。<a id="a-Dq"></a>如是方有能缘所缘平等平等无漏智生。<a id="a-Dr"></a>通达谛理。<a id="a-Ds"></a>是故此事最细最难。<a id="a-Dt"></a>箭射箭筈。<a id="a-Du"></a>毛[矛*(替-曰+貝)]毛端。<a id="a-Dv"></a>则不如是。<a id="a-Dw"></a>言待时者。<a id="a-Dx"></a>谓于所作推待后时。<a id="a-Dy"></a>为欲断灭如是待时故。<a id="a-Dz"></a>世尊说无坠人身甚为难得。<a id="a-E0"></a>复引盲龟以况其事。<a id="a-E1"></a>云何放逸。<a id="a-E2"></a>谓略而言。<a id="a-E3"></a>若邪思惟。<a id="a-E4"></a>若邪寻思。<a id="a-E5"></a>若邪戏论。<a id="a-E6"></a>是名放逸。<a id="a-E7"></a>当知若于不应思处。<a id="a-E8"></a>而强思惟。<a id="a-E9"></a>名邪思惟。<a id="a-EA"></a>谓或思惟我于过去世为曾有邪。<a id="a-EB"></a>乃至广说。<a id="a-EC"></a>于未来世于内犹豫我为是谁。<a id="a-ED"></a>谁当是我。<a id="a-EE"></a>今此有情从何而来。<a id="a-EF"></a>于是没已当往何所。<a id="a-EG"></a>或思世间。<a id="a-EH"></a>谓世间常。<a id="a-EI"></a>乃至广说。<a id="a-EJ"></a>如是或谓世间有边。<a id="a-EK"></a>乃至广说。<a id="a-EL"></a>或思有情。<a id="a-EM"></a>谓命即身。<a id="a-EN"></a>乃至广说。<a id="a-EO"></a>或思有情业果异熟。<a id="a-EP"></a>谓妄思惟此作此受。<a id="a-EQ"></a>乃至广说。<a id="a-ER"></a>或复思惟诸静虑者静虑境界。<a id="a-ES"></a>或思诸佛诸佛境界。<a id="a-ET"></a>如来灭后若有若无。<a id="a-EU"></a>乃至广说。<a id="a-EV"></a>彼由世俗胜义善巧。<a id="a-EW"></a>于是一切二因缘故。<a id="a-EX"></a>不应思惟。<a id="a-EY"></a>一非思惟所缘境故。<a id="a-EZ"></a>二由其事无所有故。<a id="a-Ea"></a>若有思求非思境事。<a id="a-Eb"></a>或有思求无所有事。<a id="a-Ec"></a>如是一切皆无所得。<a id="a-Ed"></a>唯有令心转增迷乱。<a id="a-Ee"></a>若于此中。<a id="a-Ef"></a>不如正理。<a id="a-Eg"></a>强思惟者。<a id="a-Eh"></a>虽有一类由宿因力。<a id="a-Ei"></a>或起厌离。<a id="a-Ej"></a>或起厌离相应作意。<a id="a-Ek"></a>缘实境界。<a id="a-El"></a>于其中间暂尔现行。<a id="a-Em"></a>而复于彼见为过患。<a id="a-En"></a>生不实想。<a id="a-Eo"></a>如是思惟世间等法。<a id="a-Ep"></a>能引无义。<a id="a-Eq"></a>邪寻思者。<a id="a-Er"></a>当知即是欲等寻思。<a id="a-Es"></a>邪戏论者。<a id="a-Et"></a>复有六种。<a id="a-Eu"></a>谓颠倒戏论。<a id="a-Ev"></a>唐捐戏论。<a id="a-Ew"></a>诤竞戏论。<a id="a-Ex"></a>于他分别胜劣戏论。<a id="a-Ey"></a>分别工巧养命戏论。<a id="a-Ez"></a>耽染世间财食戏论。<a id="a-F0"></a>如是一切总名放逸。<a id="a-F1"></a>为欲断除此放逸故。<a id="a-F2"></a>如来亲自为教诲者。<a id="a-F3"></a>为堪受化补特伽罗闻已。<a id="a-F4"></a>速能断诸放逸。<a id="a-F5"></a>世尊弟子。<a id="a-F6"></a>为断如是圣谛现观四种障碍。<a id="a-F7"></a>由三行相。<a id="a-F8"></a>任持圣谛。<a id="a-F9"></a>何等为三。<a id="a-FA"></a>一由闻慧任持其文。<a id="a-FB"></a>二由思慧任持其义。<a id="a-FC"></a>三由修慧任持其证。<a id="a-FD"></a>此中闻慧如其所闻能正任持是苦圣谛。<a id="a-FE"></a>乃至广说。<a id="a-FF"></a>又由思慧任持其义。<a id="a-FG"></a>谓诸圣者。<a id="a-FH"></a>知其是谛故。<a id="a-FI"></a>名圣谛。<a id="a-FJ"></a>当知此中由二缘故。<a id="a-FK"></a>得名为谛。<a id="a-FL"></a>一法性故。<a id="a-FM"></a>由真实义。<a id="a-FN"></a>说名为谛。<a id="a-FO"></a>二胜解故。<a id="a-FP"></a>由即于此真实义中起谛胜解。<a id="a-FQ"></a>说名为谛。<a id="a-FR"></a>一切愚夫。<a id="a-FS"></a>但由法性得名为谛。<a id="a-FT"></a>非胜解故。<a id="a-FU"></a>若诸圣者。<a id="a-FV"></a>俱由二种得名为谛故。<a id="a-FW"></a>偏说此名为圣谛。<a id="a-FX"></a>又由修慧于诸谛中获得内证现量谛智。<a id="a-FY"></a>亦得证净。<a id="a-FZ"></a>由是因缘。<a id="a-Fa"></a>于诸谛实远离疑惑。<a id="a-Fb"></a>谛智证净更互相依。<a id="a-Fc"></a>若处有一必有第二。</p>
  <p id="aFd">复次若有沙门或婆罗门。<a id="a-Fe"></a>于圣谛智而未相应。<a id="a-Ff"></a>于诸圣谛未成现观。<a id="a-Fg"></a>当知略有四种过患。<a id="a-Fh"></a>何等为四。<a id="a-Fi"></a>谓于能往下分恶趣生本行中。<a id="a-Fj"></a>深起爱乐。<a id="a-Fk"></a>造作增长彼相应业。<a id="a-Fl"></a>由此颠坠生恶趣坑。<a id="a-Fm"></a>又于欲缠人天两趣众多烦恼常所烧煮生本行中。<a id="a-Fn"></a>深起爱乐。<a id="a-Fo"></a>造作增长彼相应业。<a id="a-Fp"></a>由此因缘。<a id="a-Fq"></a>既生彼已大生热恼。<a id="a-Fr"></a>常所烧然。<a id="a-Fs"></a>又于此上色无色缠所有相应。<a id="a-Ft"></a>如前所说无明昏闇。<a id="a-Fu"></a>及诸翳瞙生本行中。<a id="a-Fv"></a>广说乃至。<a id="a-Fw"></a>堕于生闇。<a id="a-Fx"></a>又由退失受用境界涅槃道故。<a id="a-Fy"></a>于其中间如生三种世界。<a id="a-Fz"></a>中间堕在三种妄见黑闇。<a id="a-G0"></a>一者常见。<a id="a-G1"></a>二者断见。<a id="a-G2"></a>三者现法涅槃见。<a id="a-G3"></a>由是因缘。<a id="a-G4"></a>坠堕三界。<a id="a-G5"></a>生黑闇处。<a id="a-G6"></a>摄受如是自妄见故。<a id="a-G7"></a>邪无明闇所覆障故。<a id="a-G8"></a>不如实观如前五支所摄受断。<a id="a-G9"></a>由是因缘。<a id="a-GA"></a>应知如实显示诸谛。</p>
  <p id="aGB">复次或有一类。<a id="a-GC"></a>于诸圣谛不得善巧。<a id="a-GD"></a>造作增长黑黑异熟业已。<a id="a-GE"></a>能感那落迦傍生鬼趣。<a id="a-GF"></a>由此业故。<a id="a-GG"></a>譬如掷杖根。<a id="a-GH"></a>堕那落迦中。<a id="a-GI"></a>堕傍生趣端。<a id="a-GJ"></a>堕饿鬼界。<a id="a-GK"></a>如是一类。<a id="a-GL"></a>造作增长黑白黑白异熟业已。<a id="a-GM"></a>由此杂业。<a id="a-GN"></a>譬如掷杖。<a id="a-GO"></a>或堕恶趣不清净处。<a id="a-GP"></a>或堕善趣少清净处。<a id="a-GQ"></a>如是一类。<a id="a-GR"></a>造作增长白白异熟业已。<a id="a-GS"></a>由此业故。<a id="a-GT"></a>生在五趣生死诸业所随逐处。<a id="a-GU"></a>寿尽业尽。<a id="a-GV"></a>即还从彼色无色界没已。<a id="a-GW"></a>退堕五趣生死。<a id="a-GX"></a>如五辐轮旋转不住。<a id="a-GY"></a>若有为他说世间道。<a id="a-GZ"></a>乃至虽能上升有顶。<a id="a-Ga"></a>当知此说非第一义令上升教。<a id="a-Gb"></a>何以故。<a id="a-Gc"></a>如是上升非毕竟故。<a id="a-Gd"></a>若诸如来所说圣谛相应言教。<a id="a-Ge"></a>当知此教是第一义令上升教。<a id="a-Gf"></a>何以故。<a id="a-Gg"></a>如是上升是毕竟故。<a id="a-Gh"></a>又若由得诸世俗智。<a id="a-Gi"></a>乃至有顶。<a id="a-Gj"></a>名聪慧者。<a id="a-Gk"></a>非第一义说名聪慧。<a id="a-Gl"></a>如前说故。<a id="a-Gm"></a>若由谛智名聪慧者。<a id="a-Gn"></a>是第一义名为聪慧。<a id="a-Go"></a>如前说故。</p>
  <p id="aGp">复次于其四种圣谛智中。<a id="a-Gq"></a>初圣谛智能入圣谛。<a id="a-Gr"></a>渐次现观。<a id="a-Gs"></a>譬如本足。<a id="a-Gt"></a>第二谛智。<a id="a-Gu"></a>譬如墙壁。<a id="a-Gv"></a>第三谛智。<a id="a-Gw"></a>如下层级。<a id="a-Gx"></a>第四谛智。<a id="a-Gy"></a>如上宝台。<a id="a-Gz"></a>又即如是四圣谛智。<a id="a-H0"></a>如四阶蹬。<a id="a-H1"></a>能令上升大智慧殿。<a id="a-H2"></a>又即如是四圣谛智。<a id="a-H3"></a>如四桄梯。<a id="a-H4"></a>能令蹬上解脱寂灭。<a id="a-H5"></a>当知此中有三种爱。<a id="a-H6"></a>譬如三枪。<a id="a-H7"></a>诸恶魔罗执持挠搅生死大海。<a id="a-H8"></a>令彼受生诸有情类随而回转。<a id="a-H9"></a>如是三种魔罗爱枪。<a id="a-HA"></a>不能令彼三种有情随而回转。<a id="a-HB"></a>一者劲锐。<a id="a-HC"></a>即是预流。<a id="a-HD"></a>二者处中。<a id="a-HE"></a>即余有学。<a id="a-HF"></a>三者逆流。<a id="a-HG"></a>道行圆满。<a id="a-HH"></a>随其所欲。<a id="a-HI"></a>皆能造作。<a id="a-HJ"></a>已见圣谛补特伽罗。<a id="a-HK"></a>永断所有慢所作苦。<a id="a-HL"></a>慢所成苦。<a id="a-HM"></a>由是因缘。<a id="a-HN"></a>诸苦少在多分已断。<a id="a-HO"></a>谓诸有学及阿罗汉。<a id="a-HP"></a>如慢所作所成众苦如是。<a id="a-HQ"></a>诸爱身语意业贪嗔痴等所生众苦。<a id="a-HR"></a>当知一切皆少分在多分已断。<a id="a-HS"></a>譬如砾石及大雪山。<a id="a-HT"></a>如是诸慢所作所成所有众苦。<a id="a-HU"></a>若余若断。<a id="a-HV"></a>当知亦尔。<a id="a-HW"></a>如大池沼其水盈满于中沾引二滴三滴。<a id="a-HX"></a>依大池沼水尚甚多。<a id="a-HY"></a>如是无色爱所生苦若余若断。<a id="a-HZ"></a>当知亦尔。<a id="a-Ha"></a>如大陂湖。<a id="a-Hb"></a>余如前说。<a id="a-Hc"></a>如是色界爱所生苦若余若断。<a id="a-Hd"></a>当知亦尔。<a id="a-He"></a>又如大海余如前说。<a id="a-Hf"></a>如是欲界爱所生苦若余若断。<a id="a-Hg"></a>当知亦尔。<a id="a-Hh"></a>又大雪山。<a id="a-Hi"></a>若诸金山。<a id="a-Hj"></a>若苏迷卢。<a id="a-Hk"></a>及大地喻。<a id="a-Hl"></a>又有六种砾石之喻。<a id="a-Hm"></a>又泥团喻。<a id="a-Hn"></a>余如前说。<a id="a-Ho"></a>如是身业语业意业贪嗔痴等所生众苦。<a id="a-Hp"></a>若余若断。<a id="a-Hq"></a>当知亦尔。<a id="a-Hr"></a>如是多苦已远离故。<a id="a-Hs"></a>少苦在故。<a id="a-Ht"></a>当知圣谛如实现观有大义利。<a id="a-Hu"></a>谓诸有学最极七生人天苦。<a id="a-Hv"></a>在诸恶趣苦。<a id="a-Hw"></a>皆已越度。<a id="a-Hx"></a>若诸无学唯有现法所依苦在。<a id="a-Hy"></a>余一切苦皆已越度。</p>
  <p id="aHz">复次若住是身入谛。<a id="a-I0"></a>现观。<a id="a-I1"></a>当知此身最为难得。<a id="a-I2"></a>又圣明眼见谛。<a id="a-I3"></a>有学转甚难得。<a id="a-I4"></a>又闻思修所成妙慧亦为难得。<a id="a-I5"></a>由此慧故。<a id="a-I6"></a>于善说法毗柰耶中。<a id="a-I7"></a>如其次第。<a id="a-I8"></a>解了胜了。<a id="a-I9"></a>及以决了。<a id="a-IA"></a>于解了时。<a id="a-IB"></a>能审分别。<a id="a-IC"></a>于胜了时。<a id="a-ID"></a>能生胜解。<a id="a-IE"></a>于决了时。<a id="a-IF"></a>于法入证。<a id="a-IG"></a>又谛现观所有资粮善有漏法。<a id="a-IH"></a>亦为难得。<a id="a-II"></a>谓于父母识恩养等诸善业道有暇圆满。<a id="a-IJ"></a>亦为难得。<a id="a-IK"></a>又有世间初正见等。<a id="a-IL"></a>乃至解脱智为后边十种正法。<a id="a-IM"></a>亦为难得。<a id="a-IN"></a>如是诸法。<a id="a-IO"></a>即是有学。<a id="a-IP"></a>即是无学。<a id="a-IQ"></a>当知此中。<a id="a-IR"></a>善知恩养所有士夫补特伽罗。<a id="a-IS"></a>如实了知一切父母皆应孝养。<a id="a-IT"></a>如是知已。<a id="a-IU"></a>于其父母勤修孝养。<a id="a-IV"></a>是名善识父母恩养。<a id="a-IW"></a>又乐己利所有士夫补特伽罗。<a id="a-IX"></a>于他有德一切沙门及婆罗门。<a id="a-IY"></a>如实了知是福田已。<a id="a-IZ"></a>如其所应。<a id="a-Ia"></a>勤修供养。<a id="a-Ib"></a>是名善知所有沙门若婆罗门。<a id="a-Ic"></a>又无贪堕所有士夫补特伽罗。<a id="a-Id"></a>于诸妻子及奴婢等一切亲属。<a id="a-Ie"></a>如实了知彼既以我为室为归。<a id="a-If"></a>我若有乐彼亦随乐。<a id="a-Ig"></a>我若有苦彼亦随苦。<a id="a-Ih"></a>如是知已。<a id="a-Ii"></a>于时时间。<a id="a-Ij"></a>正以饮食衣服给赐。<a id="a-Ik"></a>复以病缘医药摄受。<a id="a-Il"></a>于彼义利自然勇励而为施造。<a id="a-Im"></a>非于一切求彼忆念。<a id="a-In"></a>禀性忠平好等分布。<a id="a-Io"></a>亦不淫佚损费财宝。<a id="a-Ip"></a>不于非处生毗柰耶。<a id="a-Iq"></a>亦不非处而兴愤发。<a id="a-Ir"></a>于诸耆长及尊重处。<a id="a-Is"></a>正善随转。<a id="a-It"></a>如是名为善御家长善能造作自他义利。<a id="a-Iu"></a>诸所施为皆以正法。<a id="a-Iv"></a>不以非法。<a id="a-Iw"></a>于现法中他作恶行。<a id="a-Ix"></a>深见过失。<a id="a-Iy"></a>谓或杀或缚。<a id="a-Iz"></a>或罚或退。<a id="a-J0"></a>或被讥毁正思择已。<a id="a-J1"></a>终不现行。<a id="a-J2"></a>如是名为于此世罪深见怖畏。<a id="a-J3"></a>又正观见造恶行已。<a id="a-J4"></a>于其后世感恶趣苦。<a id="a-J5"></a>及感所余匮乏等苦。<a id="a-J6"></a>正思择已。<a id="a-J7"></a>终不现行。<a id="a-J8"></a>如是名为于他世罪深见怖畏。<a id="a-J9"></a>又时时间能正受学。<a id="a-JA"></a>施福业事。<a id="a-JB"></a>造作种种差别福行。<a id="a-JC"></a>所谓看病。<a id="a-JD"></a>事佛法僧躬为执当。<a id="a-JE"></a>如是等类名作福行。<a id="a-JF"></a>于一日夜乃至尽寿。<a id="a-JG"></a>所有尸罗能正受学。<a id="a-JH"></a>如是总名惠施作福受斋学戒。<a id="a-JI"></a>十业道者。<a id="a-JJ"></a>谓二三等差别。<a id="a-JK"></a>宣说乃至。<a id="a-JL"></a>为令由闻思慧于彼相应所有作意正多修习。<a id="a-JM"></a>又诸有情生恶趣已。<a id="a-JN"></a>难可解脱。<a id="a-JO"></a>生善趣已。<a id="a-JP"></a>速疾乖离。<a id="a-JQ"></a>当知是名有暇圆满甚为难得。<a id="a-JR"></a>又见谛故无有差别正见生起。<a id="a-JS"></a>于过去世名已生起。<a id="a-JT"></a>于现在世名今生起。<a id="a-JU"></a>于未来世名当生起。<a id="a-JV"></a>如前所说。<a id="a-JW"></a>若习若修若多修习。<a id="a-JX"></a>其义应知。<a id="a-JY"></a>若世间正见应随防护。<a id="a-JZ"></a>若有学正见并其断果应随触证。<a id="a-Ja"></a>若无学正见。<a id="a-Jb"></a>并自离系果。<a id="a-Jc"></a>应随作证。<a id="a-Jd"></a>如说正见如是。<a id="a-Je"></a>乃至解脱智。<a id="a-Jf"></a>应知亦尔。</p>
 </body>
</html>