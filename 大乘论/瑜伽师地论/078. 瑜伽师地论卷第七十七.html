<!doctype html>
<html id="z3IBVMvw5" data-ver="1059">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第七十七</h1>
  <h2 id="a2">摄决择分中菩萨地之六</h2>
  <p id="a3">复次依法假安立。<a id="a-4"></a>分别解说瑜伽所摄奢摩他毗钵舍那道。<a id="a-5"></a>当知如解深密经中。<a id="a-6"></a>慈氏菩萨白佛言。<a id="a-7"></a>世尊。<a id="a-8"></a>菩萨何依何住。<a id="a-9"></a>于大乘中修奢摩他毗钵舍那。<a id="a-A"></a>佛告慈氏菩萨曰。<a id="a-B"></a>善男子。<a id="a-C"></a>当知菩萨法假安立。<a id="a-D"></a>及不舍无上正等觉愿为依为住。<a id="a-E"></a>于大乘中修奢摩他毗钵舍那。<a id="a-F"></a>世尊如说四种所缘境事。<a id="a-G"></a>一有分别影像所缘境事。<a id="a-H"></a>二无分别影像所缘境事。<a id="a-I"></a>三事边际所缘境事。<a id="a-J"></a>四所作成办所缘境事。<a id="a-K"></a>于此四中几是奢摩他所缘境事。<a id="a-L"></a>几是毗钵舍那所缘境事。<a id="a-M"></a>几是俱所缘境事。<a id="a-N"></a>善男子。<a id="a-O"></a>一是奢摩他所缘境事。<a id="a-P"></a>谓无分别影像。<a id="a-Q"></a>一是毗钵舍那所缘境事。<a id="a-R"></a>谓有分别影像。<a id="a-S"></a>二是俱所缘境事。<a id="a-T"></a>谓事边际。<a id="a-U"></a>所作成办。</p>
  <p id="aV">世尊。<a id="a-W"></a>云何菩萨依此四种奢摩他毗钵舍那所缘境事。<a id="a-X"></a>能求奢摩他。<a id="a-Y"></a>能善毗钵舍那。<a id="a-Z"></a>善男子。<a id="a-a"></a>如我为诸菩萨所说法假安立。<a id="a-b"></a>所谓契经应诵。<a id="a-c"></a>记别讽诵。<a id="a-d"></a>自说因缘。<a id="a-e"></a>譬喻本事。<a id="a-f"></a>本生方广。<a id="a-g"></a>希法论议。<a id="a-h"></a>菩萨于此善听善受。<a id="a-i"></a>言善通利意善寻思见善通达。<a id="a-j"></a>即于如所善思惟法。<a id="a-k"></a>独处空闲。<a id="a-l"></a>作意思惟。<a id="a-m"></a>复即于此能思惟心。<a id="a-n"></a>内心相续作意思惟。<a id="a-o"></a>如是正行多安住故。<a id="a-p"></a>起身轻安及心轻安。<a id="a-q"></a>是名奢摩他。<a id="a-r"></a>如是菩萨能求奢摩他。<a id="a-s"></a>彼由获得身心轻安为所依故。<a id="a-t"></a>即于如所善思惟法内三摩地所行影像。<a id="a-u"></a>观察胜解舍离心相。<a id="a-v"></a>即于如是三摩地影像所知义中。<a id="a-w"></a>能正思择最极思择。<a id="a-x"></a>周遍寻思周遍伺察。<a id="a-y"></a>若忍若乐若慧若见若观。<a id="a-z"></a>是名毗钵舍那。<a id="a-10"></a>如是菩萨能善毗钵舍那。</p>
  <p id="a11">世尊。<a id="a-12"></a>若诸菩萨缘心为境内思惟心。<a id="a-13"></a>乃至未得身心轻安所有作意。<a id="a-14"></a>当名何等。<a id="a-15"></a>善男子。<a id="a-16"></a>非奢摩他作意。<a id="a-17"></a>是随顺奢摩他胜解相应作意。<a id="a-18"></a>世尊若诸菩萨乃至未得身心轻安。<a id="a-19"></a>于如所思所有诸法内三摩地所缘影像。<a id="a-1A"></a>作意思惟。<a id="a-1B"></a>如是作意当名何等。<a id="a-1C"></a>善男子。<a id="a-1D"></a>非毗钵舍那作意。<a id="a-1E"></a>是随顺毗钵舍那胜解相应作意。</p>
  <p id="a1F">世尊。<a id="a-1G"></a>奢摩他道与毗钵舍那道。<a id="a-1H"></a>当言有异。<a id="a-1I"></a>当言无异。<a id="a-1J"></a>善男子。<a id="a-1K"></a>当言非有异非无异。<a id="a-1L"></a>何故非有异。<a id="a-1M"></a>以毗钵舍那所缘境心为所缘故。<a id="a-1N"></a>何故非无异。<a id="a-1O"></a>有分别影像非所缘故。</p>
  <p id="a1P">世尊。<a id="a-1Q"></a>诸毗钵舍那三摩地所行影像。<a id="a-1R"></a>彼与此心当言有异。<a id="a-1S"></a>当言无异。<a id="a-1T"></a>善男子当言无异。<a id="a-1U"></a>何以故。<a id="a-1V"></a>由彼影像唯是识故。<a id="a-1W"></a>善男子。<a id="a-1X"></a>我说识所缘唯识所现故。<a id="a-1Y"></a>世尊。<a id="a-1Z"></a>若彼所行影像。<a id="a-1a"></a>即与此心无有异者。<a id="a-1b"></a>云何此心还见此心。<a id="a-1c"></a>善男子。<a id="a-1d"></a>此中无有少法能见少法。<a id="a-1e"></a>然即此心如是生时。<a id="a-1f"></a>即有如是影像显现。<a id="a-1g"></a>善男子。<a id="a-1h"></a>如依善莹清净镜面以质为缘还见本质。<a id="a-1i"></a>而谓我今见于影像。<a id="a-1j"></a>及谓离质别有所行影像显现。<a id="a-1k"></a>如是此心生时。<a id="a-1l"></a>相似有异。<a id="a-1m"></a>三摩地所行影像显现。<a id="a-1n"></a>世尊。<a id="a-1o"></a>若诸有情自性而住缘色等心所行影像。<a id="a-1p"></a>彼与此心亦无异耶。<a id="a-1q"></a>善男子。<a id="a-1r"></a>亦无有异。<a id="a-1s"></a>而诸愚夫由颠倒觉于诸影像不能如实知唯是识。<a id="a-1t"></a>作颠倒解。<a id="a-1u"></a>世尊。<a id="a-1v"></a>齐何当言菩萨一向修毗钵舍那。<a id="a-1w"></a>善男子。<a id="a-1x"></a>若相续作意唯思惟心相。<a id="a-1y"></a>世尊。<a id="a-1z"></a>齐何当言菩萨一向修奢摩他。<a id="a-20"></a>善男子。<a id="a-21"></a>若相续作意。<a id="a-22"></a>唯思惟无间心。<a id="a-23"></a>世尊。<a id="a-24"></a>齐何当言菩萨奢摩他毗钵舍那和合俱转。<a id="a-25"></a>善男子。<a id="a-26"></a>若正思惟心一境性。<a id="a-27"></a>世尊。<a id="a-28"></a>云何心相。<a id="a-29"></a>善男子。<a id="a-2A"></a>谓三摩地所行有分别影像。<a id="a-2B"></a>毗钵舍那所缘。<a id="a-2C"></a>世尊。<a id="a-2D"></a>云何无间心。<a id="a-2E"></a>善男子。<a id="a-2F"></a>谓缘彼影像心。<a id="a-2G"></a>奢摩他所缘。<a id="a-2H"></a>世尊。<a id="a-2I"></a>云何心一境性。<a id="a-2J"></a>善男子。<a id="a-2K"></a>谓通达三摩地所行影像唯是其识。<a id="a-2L"></a>或通达此已。<a id="a-2M"></a>复思惟如性。<a id="a-2N"></a>世尊。<a id="a-2O"></a>毗钵舍那凡有几种。<a id="a-2P"></a>善男子。<a id="a-2Q"></a>略有三种。<a id="a-2R"></a>一者有相毗钵舍那。<a id="a-2S"></a>二者寻求毗钵舍那。<a id="a-2T"></a>三者伺察毗钵舍那。<a id="a-2U"></a>云何有相毗钵舍那。<a id="a-2V"></a>谓纯思惟三摩地所行有分别影像毗钵舍那。<a id="a-2W"></a>云何寻求毗钵舍那。<a id="a-2X"></a>谓由慧故。<a id="a-2Y"></a>遍于彼彼未善解了一切法中。<a id="a-2Z"></a>为善了故作意思惟毗钵舍那。<a id="a-2a"></a>云何伺察毗钵舍那。<a id="a-2b"></a>谓由慧故。<a id="a-2c"></a>遍于彼彼已善解了一切法中。<a id="a-2d"></a>为善证得极解脱故作意思惟毗钵舍那。</p>
  <p id="a2e">世尊。<a id="a-2f"></a>是奢摩他凡有几种。<a id="a-2g"></a>善男子。<a id="a-2h"></a>即由随彼。<a id="a-2i"></a>无间心故。<a id="a-2j"></a>当知此中亦有三种。<a id="a-2k"></a>复有八种。<a id="a-2l"></a>谓初静虑乃至非想非非想处。<a id="a-2m"></a>各有一种奢摩他故。<a id="a-2n"></a>复有四种。<a id="a-2o"></a>谓慈悲喜舍四无量中。<a id="a-2p"></a>各有一种奢摩他故。</p>
  <p id="a2q">世尊。<a id="a-2r"></a>如说依法奢摩他毗钵舍那。<a id="a-2s"></a>复说不依法奢摩他毗钵舍那。<a id="a-2t"></a>云何名依法。<a id="a-2u"></a>云何复名不依法。<a id="a-2v"></a>善男子。<a id="a-2w"></a>若随所受所思法相。<a id="a-2x"></a>而于其义得奢摩他毗钵舍那。<a id="a-2y"></a>名依法。<a id="a-2z"></a>若不待于所受所思所有法相。<a id="a-30"></a>但依止他教诫教授。<a id="a-31"></a>而于其义得奢摩他毗钵舍那。<a id="a-32"></a>谓观青瘀及脓烂等。<a id="a-33"></a>或一切行皆是无常。<a id="a-34"></a>或诸行苦。<a id="a-35"></a>或一切法皆无有我。<a id="a-36"></a>或复涅槃毕竟寂静。<a id="a-37"></a>如是等类奢摩他毗钵舍那名不依法。<a id="a-38"></a>由依止法得奢摩他毗钵舍那故。<a id="a-39"></a>我施设随法行菩萨是利根性。<a id="a-3A"></a>由不依法得奢摩他毗钵舍那故。<a id="a-3B"></a>我施设随信行菩萨。<a id="a-3C"></a>是钝根性。<a id="a-3D"></a>世尊。<a id="a-3E"></a>如说缘别法奢摩他毗钵舍那。<a id="a-3F"></a>复说缘总法奢摩他毗钵舍那。<a id="a-3G"></a>云何名缘别法奢摩他毗钵舍那。<a id="a-3H"></a>云何复名缘总法奢摩他毗钵舍那。<a id="a-3I"></a>善男子。<a id="a-3J"></a>若诸菩萨缘于各别契经等法。<a id="a-3K"></a>于如所受所思惟法。<a id="a-3L"></a>修奢摩他毗钵舍那。<a id="a-3M"></a>是名缘别法奢摩他毗钵舍那。<a id="a-3N"></a>若诸菩萨即缘一切契经等法。<a id="a-3O"></a>集为一团一积一分一聚。<a id="a-3P"></a>作意思惟。<a id="a-3Q"></a>此一切法随顺真如。<a id="a-3R"></a>趣向真如。<a id="a-3S"></a>临入真如。<a id="a-3T"></a>随顺菩提。<a id="a-3U"></a>随顺涅槃。<a id="a-3V"></a>随顺转依。<a id="a-3W"></a>及趣向彼。<a id="a-3X"></a>若临入彼。<a id="a-3Y"></a>此一切法宣说无量无数善法。<a id="a-3Z"></a>如是思惟修奢摩他毗钵舍那。<a id="a-3a"></a>是名缘总法奢摩他毗钵舍那。</p>
  <p id="a3b">世尊。<a id="a-3c"></a>如说缘小总法奢摩他毗钵舍那。<a id="a-3d"></a>复说缘大总法奢摩他毗钵舍那。<a id="a-3e"></a>又说缘无量总法奢摩他毗钵舍那。<a id="a-3f"></a>云何名缘小总法奢摩他毗钵舍那。<a id="a-3g"></a>云何名缘大总法奢摩他毗钵舍那。<a id="a-3h"></a>云何复名缘无量总法奢摩他毗钵舍那。<a id="a-3i"></a>善男子。<a id="a-3j"></a>若缘各别契经乃至各别论义。<a id="a-3k"></a>为一团等。<a id="a-3l"></a>作意思惟。<a id="a-3m"></a>当知是名缘小总法奢摩他毗钵舍那。<a id="a-3n"></a>若缘乃至所受所思契经等法。<a id="a-3o"></a>为一团等。<a id="a-3p"></a>作意思惟。<a id="a-3q"></a>非缘各别。<a id="a-3r"></a>当知是名缘大总法奢摩他毗钵舍那。<a id="a-3s"></a>若缘无量如来法教。<a id="a-3t"></a>无量法句文字。<a id="a-3u"></a>无量后后慧所照了。<a id="a-3v"></a>为一团等。<a id="a-3w"></a>作意思惟。<a id="a-3x"></a>非缘乃至所受所思。<a id="a-3y"></a>当知是名缘无量总法奢摩他毗钵舍那。</p>
  <p id="a3z">世尊。<a id="a-40"></a>菩萨齐何名得缘总法奢摩他毗钵舍那。<a id="a-41"></a>善男子。<a id="a-42"></a>由五缘故。<a id="a-43"></a>当知名得。<a id="a-44"></a>一者于思惟时刹那刹那融消一切粗重所依。<a id="a-45"></a>二者离种种想得乐法乐。<a id="a-46"></a>三者解了十方无差别相无量法光。<a id="a-47"></a>四者所作成满。<a id="a-48"></a>相应净分。<a id="a-49"></a>无分别相恒现在前。<a id="a-4A"></a>五者为令法身得成满故。<a id="a-4B"></a>摄受后后转胜妙因。</p>
  <p id="a4C">世尊。<a id="a-4D"></a>此缘总法奢摩他毗钵舍那。<a id="a-4E"></a>当知从何名为通达。<a id="a-4F"></a>从何名得。<a id="a-4G"></a>善男子。<a id="a-4H"></a>从初极喜地名为通达。<a id="a-4I"></a>从第三发光地乃名为得。<a id="a-4J"></a>善男子。<a id="a-4K"></a>初业菩萨亦于是中随学作意。<a id="a-4L"></a>虽未可叹。<a id="a-4M"></a>不应懈废。<a id="a-4N"></a>世尊。<a id="a-4O"></a>是奢摩他毗钵舍那云何名有寻有伺三摩地。<a id="a-4P"></a>云何名无寻唯伺三摩地。<a id="a-4Q"></a>云何名无寻无伺三摩地。<a id="a-4R"></a>善男子。<a id="a-4S"></a>于如所取寻伺法相。<a id="a-4T"></a>若有粗显领受观察诸奢摩他毗钵舍那。<a id="a-4U"></a>是名有寻有伺三摩地。<a id="a-4V"></a>若于彼相虽无鹿显领受观察。<a id="a-4W"></a>而有微细彼光明念领受观察诸奢摩他毗钵舍那。<a id="a-4X"></a>是名无寻唯伺三摩地。<a id="a-4Y"></a>若即于彼一切法相。<a id="a-4Z"></a>都无作意领受观察诸奢摩他毗钵舍那。<a id="a-4a"></a>是名无寻无伺三摩地。<a id="a-4b"></a>复次善男子。<a id="a-4c"></a>若有寻求奢摩他毗钵舍那。<a id="a-4d"></a>是名有寻有伺三摩地。<a id="a-4e"></a>若有伺察奢摩他毗钵舍那。<a id="a-4f"></a>是名无寻唯伺三摩地。<a id="a-4g"></a>若缘总法奢摩他毗钵舍那。<a id="a-4h"></a>是名无寻无伺三摩地。</p>
  <p id="a4i">世尊。<a id="a-4j"></a>云何止相。<a id="a-4k"></a>云何举相。<a id="a-4l"></a>云何舍相。<a id="a-4m"></a>善男子。<a id="a-4n"></a>若心掉举或恐掉举时。<a id="a-4o"></a>诸可厌法作意。<a id="a-4p"></a>及彼无间心作意。<a id="a-4q"></a>是名止相。<a id="a-4r"></a>若心沉没或恐沉没时。<a id="a-4s"></a>诸可欣法作意。<a id="a-4t"></a>及彼心相作意。<a id="a-4u"></a>是名举相。<a id="a-4v"></a>若于一向止道。<a id="a-4w"></a>或于一向观道。<a id="a-4x"></a>或于双运转道。<a id="a-4y"></a>二随烦恼所染污时。<a id="a-4z"></a>诸无功用作意。<a id="a-50"></a>及心任运转中所有作意。<a id="a-51"></a>是名舍相。</p>
  <p id="a52">世尊。<a id="a-53"></a>修奢摩他毗钵舍那诸菩萨众知法知义。<a id="a-54"></a>云何知法。<a id="a-55"></a>云何知义。<a id="a-56"></a>善男子。<a id="a-57"></a>彼诸菩萨由五种相了知于法。<a id="a-58"></a>一者知名。<a id="a-59"></a>二者知句。<a id="a-5A"></a>三者知文。<a id="a-5B"></a>四者知别。<a id="a-5C"></a>五者知总。<a id="a-5D"></a>云何为名。<a id="a-5E"></a>谓于一切染净法中。<a id="a-5F"></a>所立自性想假施设。<a id="a-5G"></a>云何为句。<a id="a-5H"></a>谓即于彼名聚集中。<a id="a-5I"></a>能随宣说诸染净义。<a id="a-5J"></a>依持建立。<a id="a-5K"></a>云何为文。<a id="a-5L"></a>谓即彼二所依止字。<a id="a-5M"></a>云何于彼各别了知。<a id="a-5N"></a>谓由各别所缘作意。<a id="a-5O"></a>云何于彼总合了知。<a id="a-5P"></a>谓由总合所缘作意。<a id="a-5Q"></a>如是一切总略为一。<a id="a-5R"></a>名为知法。<a id="a-5S"></a>如是名为菩萨知法。<a id="a-5T"></a>善男子。<a id="a-5U"></a>彼诸菩萨由十种相。<a id="a-5V"></a>了知于义。<a id="a-5W"></a>一者知尽所有性。<a id="a-5X"></a>二者知如所有性。<a id="a-5Y"></a>三者知能取义。<a id="a-5Z"></a>四者知所取义。<a id="a-5a"></a>五者知建立义。<a id="a-5b"></a>六者知受用义。<a id="a-5c"></a>七者知颠倒义。<a id="a-5d"></a>八者知无倒义。<a id="a-5e"></a>九者知杂染义。<a id="a-5f"></a>十者知清净义。<a id="a-5g"></a>善男子。<a id="a-5h"></a>尽所有性者。<a id="a-5i"></a>谓诸杂染清净法中所有一切品别边际。<a id="a-5j"></a>是名此中尽所有性。<a id="a-5k"></a>如五数蕴。<a id="a-5l"></a>六数内处。<a id="a-5m"></a>六数外处。<a id="a-5n"></a>如是一切。<a id="a-5o"></a>如所有性者。<a id="a-5p"></a>谓即一切染净法中所有真如。<a id="a-5q"></a>是名此中如所有性。<a id="a-5r"></a>此复七种。<a id="a-5s"></a>一者流转真如。<a id="a-5t"></a>谓一切行无先后性。<a id="a-5u"></a>二者相真如。<a id="a-5v"></a>谓一切法补特伽罗无我性。<a id="a-5w"></a>及法无我性。<a id="a-5x"></a>三者了别真如。<a id="a-5y"></a>谓一切行唯是识性。<a id="a-5z"></a>四者安立真如。<a id="a-60"></a>谓我所说诸苦圣谛。<a id="a-61"></a>五者邪行真如。<a id="a-62"></a>谓我所说诸集圣谛。<a id="a-63"></a>六者清净真如。<a id="a-64"></a>谓我所说诸灭圣谛。<a id="a-65"></a>七者正行真如。<a id="a-66"></a>谓我所说诸道圣谛。<a id="a-67"></a>当知此中由流转真如。<a id="a-68"></a>安立真如。<a id="a-69"></a>邪行真如故。<a id="a-6A"></a>一切有情平等平等。<a id="a-6B"></a>由相真如了别真如故。<a id="a-6C"></a>一切诸法平等平等。<a id="a-6D"></a>由清净真如故。<a id="a-6E"></a>一切声闻菩提。<a id="a-6F"></a>独觉菩提。<a id="a-6G"></a>阿耨多罗三藐三菩提。<a id="a-6H"></a>平等平等。<a id="a-6I"></a>由正行真如故。<a id="a-6J"></a>听闻正法缘总境界胜奢摩他毗钵舍那所摄受慧平等平等。<a id="a-6K"></a>能取义者。<a id="a-6L"></a>谓内五色处。<a id="a-6M"></a>若心意识及诸心法。<a id="a-6N"></a>所取义者。<a id="a-6O"></a>谓外六处。<a id="a-6P"></a>又能取义亦所取义。<a id="a-6Q"></a>建立义者。<a id="a-6R"></a>谓器世界。<a id="a-6S"></a>于中可得建立一切诸有情界。<a id="a-6T"></a>谓一村田。<a id="a-6U"></a>若百村田。<a id="a-6V"></a>若千村田。<a id="a-6W"></a>若百千村田。<a id="a-6X"></a>或一大地至海边际。<a id="a-6Y"></a>此百此千。<a id="a-6Z"></a>若此百千。<a id="a-6a"></a>或一赡部洲。<a id="a-6b"></a>此百此千。<a id="a-6c"></a>若此百千。<a id="a-6d"></a>或一四大洲。<a id="a-6e"></a>此百此千。<a id="a-6f"></a>若此百千。<a id="a-6g"></a>或一小千世界。<a id="a-6h"></a>此百此千。<a id="a-6i"></a>若此百千。<a id="a-6j"></a>或一中千世界。<a id="a-6k"></a>此百此千。<a id="a-6l"></a>若此百千。<a id="a-6m"></a>或一三千大千世界。<a id="a-6n"></a>此百此千。<a id="a-6o"></a>若此百千。<a id="a-6p"></a>或此拘胝。<a id="a-6q"></a>此百拘胝。<a id="a-6r"></a>此千拘胝。<a id="a-6s"></a>此百千拘胝。<a id="a-6t"></a>或此无数。<a id="a-6u"></a>此百无数。<a id="a-6v"></a>此千无数。<a id="a-6w"></a>此百千无数。<a id="a-6x"></a>或三千大千世界无数。<a id="a-6y"></a>百千微尘量等。<a id="a-6z"></a>于十方面无量无数诸器世界。<a id="a-70"></a>受用义者。<a id="a-71"></a>谓我所说诸有情类。<a id="a-72"></a>为受用故。<a id="a-73"></a>摄受资具颠倒义者。<a id="a-74"></a>谓即于彼能取等义。<a id="a-75"></a>无常计常想倒心倒见倒。<a id="a-76"></a>苦计为乐。<a id="a-77"></a>不净计净。<a id="a-78"></a>无我计我想倒心倒见倒。<a id="a-79"></a>无倒义者。<a id="a-7A"></a>与上相违能对治彼应知其相。<a id="a-7B"></a>杂染义者。<a id="a-7C"></a>谓三界中三种杂染。<a id="a-7D"></a>一者烦恼杂染。<a id="a-7E"></a>二者业杂染。<a id="a-7F"></a>三者生杂染。<a id="a-7G"></a>清净义者。<a id="a-7H"></a>谓即如是三种杂染所有离系菩提分法。<a id="a-7I"></a>善男子。<a id="a-7J"></a>如是十种当知。<a id="a-7K"></a>普摄一切诸义。<a id="a-7L"></a>复次善男子。<a id="a-7M"></a>彼诸菩萨。<a id="a-7N"></a>由能了知五种义故。<a id="a-7O"></a>名为知义。<a id="a-7P"></a>何等五义。<a id="a-7Q"></a>一者遍知事。<a id="a-7R"></a>二者遍知义。<a id="a-7S"></a>三者遍知。<a id="a-7T"></a>四者得遍知果。<a id="a-7U"></a>五者于此觉了。<a id="a-7V"></a>善男子。<a id="a-7W"></a>遍知事者。<a id="a-7X"></a>当知即是一切所知。<a id="a-7Y"></a>谓或诸蕴。<a id="a-7Z"></a>或诸内处。<a id="a-7a"></a>或诸外处。<a id="a-7b"></a>如是一切。<a id="a-7c"></a>遍知义者。<a id="a-7d"></a>乃至所有品类差别所应知境。<a id="a-7e"></a>或世俗故。<a id="a-7f"></a>或胜义故。<a id="a-7g"></a>或功德故。<a id="a-7h"></a>或过失故。<a id="a-7i"></a>缘故。<a id="a-7j"></a>世故。<a id="a-7k"></a>或生或住或坏相故。<a id="a-7l"></a>或如病等故。<a id="a-7m"></a>或苦集等故。<a id="a-7n"></a>或真如实际法界等故。<a id="a-7o"></a>或广略故。<a id="a-7p"></a>或一向记故。<a id="a-7q"></a>或分别记故。<a id="a-7r"></a>或反问记故。<a id="a-7s"></a>或置记故。<a id="a-7t"></a>或隐密故。<a id="a-7u"></a>或显了故。<a id="a-7v"></a>如是等类。<a id="a-7w"></a>当知一切名遍知义。<a id="a-7x"></a>言遍知者。<a id="a-7y"></a>当知即是能取前二菩提分法。<a id="a-7z"></a>谓诸念住或正断等。<a id="a-80"></a>得遍知果者。<a id="a-81"></a>谓贪恚痴断毗柰耶。<a id="a-82"></a>及贪恚痴一切永断诸沙门果。<a id="a-83"></a>及我所说声闻如来。<a id="a-84"></a>若共不共。<a id="a-85"></a>世出世间所有功德。<a id="a-86"></a>于彼作证。<a id="a-87"></a>于此觉了者。<a id="a-88"></a>谓即于此作证法中。<a id="a-89"></a>诸解脱智广为他说宣扬开示。<a id="a-8A"></a>善男子。<a id="a-8B"></a>如是五义当知普摄一切诸义。</p>
  <p id="a8C">复次善男子。<a id="a-8D"></a>彼诸菩萨由能了知四种义故。<a id="a-8E"></a>名为知义。<a id="a-8F"></a>何等四义。<a id="a-8G"></a>一者心执受义。<a id="a-8H"></a>二者领纳义。<a id="a-8I"></a>三者了别义。<a id="a-8J"></a>四者杂染清净义。<a id="a-8K"></a>善男子。<a id="a-8L"></a>如是四义当知普摄一切诸义复次善男子。<a id="a-8M"></a>彼诸菩萨由能了知三种义故。<a id="a-8N"></a>名为知义。<a id="a-8O"></a>何等三义。<a id="a-8P"></a>一者文义。<a id="a-8Q"></a>二者义义。<a id="a-8R"></a>三者界义。<a id="a-8S"></a>善男子言文义者。<a id="a-8T"></a>谓名身等义义者。<a id="a-8U"></a>当知复有十种。<a id="a-8V"></a>一者真实相。<a id="a-8W"></a>二者遍知相。<a id="a-8X"></a>三者永断相。<a id="a-8Y"></a>四者作证相。<a id="a-8Z"></a>五者修习相。<a id="a-8a"></a>六者即彼真实相等品差别相。<a id="a-8b"></a>七者所依能依相属相。<a id="a-8c"></a>八者即遍知等障碍法相。<a id="a-8d"></a>九者即彼随顺法相。<a id="a-8e"></a>十者不遍知等及遍知等过患功德相。<a id="a-8f"></a>言界义者。<a id="a-8g"></a>谓五种界。<a id="a-8h"></a>一者器世界。<a id="a-8i"></a>二者有情界。<a id="a-8j"></a>三者法界。<a id="a-8k"></a>四者所调伏界。<a id="a-8l"></a>五者调伏加行界。<a id="a-8m"></a>善男子。<a id="a-8n"></a>如是五义当知普摄一切诸义。</p>
  <p id="a8o">世尊。<a id="a-8p"></a>若闻所成慧。<a id="a-8q"></a>了知其义。<a id="a-8r"></a>若思所成慧了知其义。<a id="a-8s"></a>若奢摩他毗钵舍那修所成慧了知其义。<a id="a-8t"></a>此何差别。<a id="a-8u"></a>善男子。<a id="a-8v"></a>闻所成慧依止于文。<a id="a-8w"></a>但如其说未善意趣。<a id="a-8x"></a>未现在前随顺解脱。<a id="a-8y"></a>未能领受成解脱义。<a id="a-8z"></a>思所成慧亦依于文。<a id="a-90"></a>不唯如说亦善意趣。<a id="a-91"></a>未现在前。<a id="a-92"></a>转顺解脱。<a id="a-93"></a>未能领受成解脱义。<a id="a-94"></a>若诸菩萨修所成慧。<a id="a-95"></a>亦依于文亦不依文。<a id="a-96"></a>亦如其说亦不如说。<a id="a-97"></a>能善意趣。<a id="a-98"></a>所知事同分三摩地所行影像现前。<a id="a-99"></a>极顺解脱已。<a id="a-9A"></a>能领受成解脱义。<a id="a-9B"></a>善男子。<a id="a-9C"></a>是名三种知义差别。</p>
  <p id="a9D">世尊。<a id="a-9E"></a>修奢摩他毗钵舍那诸菩萨众知法知义。<a id="a-9F"></a>云何为智。<a id="a-9G"></a>云何为见。<a id="a-9H"></a>善男子。<a id="a-9I"></a>我无量门宣说智见二种差别。<a id="a-9J"></a>今当为汝略说其相。<a id="a-9K"></a>若缘总法修奢摩他毗钵舍那所有妙慧。<a id="a-9L"></a>是名为智。<a id="a-9M"></a>若缘别法修奢摩他毗钵舍那所有妙慧。<a id="a-9N"></a>是名为见。</p>
  <p id="a9O">世尊。<a id="a-9P"></a>修奢摩他毗钵舍那诸菩萨众。<a id="a-9Q"></a>由何作意何等。<a id="a-9R"></a>云何除遣诸相。<a id="a-9S"></a>善男子。<a id="a-9T"></a>由真如作意。<a id="a-9U"></a>除遣法相及与义相。<a id="a-9V"></a>若于其名及名自性。<a id="a-9W"></a>无所得时。<a id="a-9X"></a>亦不观彼所依之相。<a id="a-9Y"></a>如是除遣。<a id="a-9Z"></a>如于其名。<a id="a-9a"></a>于句于文于一切义。<a id="a-9b"></a>当知亦尔。<a id="a-9c"></a>乃至于界及界自性。<a id="a-9d"></a>无所得时。<a id="a-9e"></a>亦不观彼所依之相。<a id="a-9f"></a>如是除遣。</p>
  <p id="a9g">世尊。<a id="a-9h"></a>诸所了知真如义相。<a id="a-9i"></a>此真如相亦可遣不。<a id="a-9j"></a>善男子。<a id="a-9k"></a>于所了知真如义中。<a id="a-9l"></a>都无有相。<a id="a-9m"></a>亦无所得。<a id="a-9n"></a>当何所遣。<a id="a-9o"></a>善男子。<a id="a-9p"></a>我说了知真如义时。<a id="a-9q"></a>能伏一切法义之相。<a id="a-9r"></a>非此了达余所能伏。<a id="a-9s"></a>世尊。<a id="a-9t"></a>如世尊说浊水器喻。<a id="a-9u"></a>不净镜喻。<a id="a-9v"></a>挠泉池喻。<a id="a-9w"></a>不任观察自面影相。<a id="a-9x"></a>若堪任者。<a id="a-9y"></a>与上相违。<a id="a-9z"></a>如是若有不善修心。<a id="a-A0"></a>则不堪任如实观察所有真如。<a id="a-A1"></a>若善修心堪任观察。<a id="a-A2"></a>此说何等能观察心。<a id="a-A3"></a>依何真如而作是说。<a id="a-A4"></a>善男子。<a id="a-A5"></a>此说三种能观察心。<a id="a-A6"></a>谓闻所成能观察心。<a id="a-A7"></a>若思所成能观察心。<a id="a-A8"></a>若修所成能观察心。<a id="a-A9"></a>依了别真如作如是说。</p>
  <p id="aAA">世尊。<a id="a-AB"></a>如是了知法义菩萨。<a id="a-AC"></a>为遣诸相。<a id="a-AD"></a>勤修加行。<a id="a-AE"></a>有几种相难可除遣。<a id="a-AF"></a>谁能除遣。<a id="a-AG"></a>善男子。<a id="a-AH"></a>有十种相。<a id="a-AI"></a>空能除遣。<a id="a-AJ"></a>何等为十。<a id="a-AK"></a>一者了知法义故。<a id="a-AL"></a>有种种文字相。<a id="a-AM"></a>此由一切法空能正除遣。<a id="a-AN"></a>二者了知安立真如义故。<a id="a-AO"></a>有生灭住异性相续随转相。<a id="a-AP"></a>此由相空及无先后空。<a id="a-AQ"></a>能正除遣。<a id="a-AR"></a>三者了知能取义故。<a id="a-AS"></a>有顾恋身相及我慢相。<a id="a-AT"></a>此由内空及无所得空。<a id="a-AU"></a>能正除遣。<a id="a-AV"></a>四者了知所取义故。<a id="a-AW"></a>有顾恋财相。<a id="a-AX"></a>此由外空能正除遣。<a id="a-AY"></a>五者了知受用义。<a id="a-AZ"></a>男女承事资具相应故。<a id="a-Aa"></a>有内安乐相外净妙相。<a id="a-Ab"></a>此由内外空及本性空能正除遣。<a id="a-Ac"></a>六者了知建立义故。<a id="a-Ad"></a>有无量相。<a id="a-Ae"></a>此由大空能正除遣。<a id="a-Af"></a>七者了知无色故。<a id="a-Ag"></a>有内寂静解脱相。<a id="a-Ah"></a>此由有为空能正除遣。<a id="a-Ai"></a>八者了知相真如义故。<a id="a-Aj"></a>有补特伽罗无我相。<a id="a-Ak"></a>法无我相。<a id="a-Al"></a>若唯识相及胜义相。<a id="a-Am"></a>此由毕竟空。<a id="a-An"></a>无性空。<a id="a-Ao"></a>无性自性空。<a id="a-Ap"></a>及胜义空。<a id="a-Aq"></a>能正除遣。<a id="a-Ar"></a>九者了知清净真如义故。<a id="a-As"></a>有无为相无变异相。<a id="a-At"></a>此由无为空无变异空。<a id="a-Au"></a>能正除遣。<a id="a-Av"></a>十者即于彼相对治空性作意思惟故。<a id="a-Aw"></a>有空性相。<a id="a-Ax"></a>此由空空能正除遣。<a id="a-Ay"></a>世尊。<a id="a-Az"></a>除遣如是十种相时。<a id="a-B0"></a>除遣何等。<a id="a-B1"></a>从何等相而得解脱。<a id="a-B2"></a>善男子。<a id="a-B3"></a>除遣三摩地所行影像相。<a id="a-B4"></a>从杂染缚相而得解脱。<a id="a-B5"></a>彼亦除遣。<a id="a-B6"></a>善男子。<a id="a-B7"></a>当知就胜说如是空治如是相。<a id="a-B8"></a>非不一一治一切相。<a id="a-B9"></a>譬如无明非不能生乃至老死诸杂染法。<a id="a-BA"></a>就胜但说能生于行。<a id="a-BB"></a>由是诸行亲近缘故。<a id="a-BC"></a>此中道理。<a id="a-BD"></a>当知亦尔。</p>
  <p id="aBE">世尊。<a id="a-BF"></a>此中何等空。<a id="a-BG"></a>是总空性相。<a id="a-BH"></a>若诸菩萨了知是已。<a id="a-BI"></a>无有失坏。<a id="a-BJ"></a>于空性相离增上慢。<a id="a-BK"></a>尔时世尊叹慈氏菩萨曰。<a id="a-BL"></a>善哉善哉。<a id="a-BM"></a>善男子。<a id="a-BN"></a>汝今乃能请问如来如是深义。<a id="a-BO"></a>令诸菩萨于空性相无有夫坏。<a id="a-BP"></a>何以故。<a id="a-BQ"></a>善男子。<a id="a-BR"></a>若诸菩萨于空性相有失坏者。<a id="a-BS"></a>便为失坏一切大乘。<a id="a-BT"></a>是故汝应谛听谛听。<a id="a-BU"></a>当为汝说总空性相。<a id="a-BV"></a>善男子。<a id="a-BW"></a>若于依他起相及圆成实相中一切品类杂染清净遍计所执相毕竟远离性。<a id="a-BX"></a>及于此中都无所得。<a id="a-BY"></a>如是名为于大乘中总空性相。<a id="a-BZ"></a>世尊。<a id="a-Ba"></a>此奢摩他毗钵舍那。<a id="a-Bb"></a>能摄几种胜三摩地。<a id="a-Bc"></a>善男子。<a id="a-Bd"></a>如我所说。<a id="a-Be"></a>无量声闻菩萨如来有无量种胜三摩地。<a id="a-Bf"></a>当知一切皆此所摄。<a id="a-Bg"></a>世尊。<a id="a-Bh"></a>此奢摩他毗钵舍那。<a id="a-Bi"></a>以何为因。<a id="a-Bj"></a>善男子。<a id="a-Bk"></a>清净尸罗清净闻思所成正见以为其因。<a id="a-Bl"></a>世尊。<a id="a-Bm"></a>此奢摩他毗钵舍那以何为果。<a id="a-Bn"></a>善男子。<a id="a-Bo"></a>善清净心善清净慧以为其果。<a id="a-Bp"></a>复次善男子。<a id="a-Bq"></a>一切声闻及如来等所有世间及出世间一切善法。<a id="a-Br"></a>当知皆是此奢摩他毗钵舍那所得之果。<a id="a-Bs"></a>世尊。<a id="a-Bt"></a>此奢摩他毗钵舍那能作何业。<a id="a-Bu"></a>善男子。<a id="a-Bv"></a>此能解脱二缚为业。<a id="a-Bw"></a>所谓相缚及粗重缚。<a id="a-Bx"></a>世尊。<a id="a-By"></a>如佛所说五种系中。<a id="a-Bz"></a>几是奢摩他障。<a id="a-C0"></a>几是毗钵舍那障。<a id="a-C1"></a>几是俱障。<a id="a-C2"></a>善男子。<a id="a-C3"></a>顾恋身财是奢摩他障。<a id="a-C4"></a>于诸圣教不得随欲是毗钵舍那障。<a id="a-C5"></a>乐相杂住于少喜足当知俱障。<a id="a-C6"></a>由第一故不能造修。<a id="a-C7"></a>由第二故所修加行不到究竟。<a id="a-C8"></a>世尊。<a id="a-C9"></a>于五盖中几是奢摩他障。<a id="a-CA"></a>几是毗钵舍那障。<a id="a-CB"></a>几是俱障。<a id="a-CC"></a>善男子。<a id="a-CD"></a>掉举恶作是奢摩他障。<a id="a-CE"></a>惛沉睡眠疑是毗钵舍那障。<a id="a-CF"></a>贪欲嗔恚当知俱障。<a id="a-CG"></a>世尊。<a id="a-CH"></a>齐何名得奢摩他道圆满清净。<a id="a-CI"></a>善男子。<a id="a-CJ"></a>乃至所有惛沉睡眠正善除遣。<a id="a-CK"></a>齐是名得奢摩他道圆满清净。<a id="a-CL"></a>世尊。<a id="a-CM"></a>齐何名得毗钵舍那道圆满清净。<a id="a-CN"></a>善男子。<a id="a-CO"></a>乃至所有掉举恶作正善除遣。<a id="a-CP"></a>齐是名得毗钵舍那道圆满清净。<a id="a-CQ"></a>世尊。<a id="a-CR"></a>若诸菩萨于奢摩他毗钵舍那现在前时。<a id="a-CS"></a>应知几种心散动法。<a id="a-CT"></a>善男子。<a id="a-CU"></a>应知五种。<a id="a-CV"></a>一者作意散动。<a id="a-CW"></a>二者外心散动。<a id="a-CX"></a>三者内心散动。<a id="a-CY"></a>四者相散动。<a id="a-CZ"></a>五者粗重散动。<a id="a-Ca"></a>善男子。<a id="a-Cb"></a>若诸菩萨舍于大乘相应作意。<a id="a-Cc"></a>堕在声闻独觉相应诸作意中。<a id="a-Cd"></a>当知是名作意散动。<a id="a-Ce"></a>若于其外五种妙欲诸杂乱相所有寻思随烦恼中。<a id="a-Cf"></a>及于其外所缘境中。<a id="a-Cg"></a>纵心流散。<a id="a-Ch"></a>当知是名外心散动。<a id="a-Ci"></a>若由惛沈及以睡眠。<a id="a-Cj"></a>或由沉没。<a id="a-Ck"></a>或由爱味三摩钵底。<a id="a-Cl"></a>或由随一三摩钵底诸随烦恼之所染污。<a id="a-Cm"></a>当知是名内心散动。<a id="a-Cn"></a>若依外相。<a id="a-Co"></a>于内等持所行诸相作意思惟。<a id="a-Cp"></a>名相散动。<a id="a-Cq"></a>若内作意为缘生起所有诸受。<a id="a-Cr"></a>由粗重身计我起慢。<a id="a-Cs"></a>当知是名粗重散动。<a id="a-Ct"></a>世尊。<a id="a-Cu"></a>此奢摩他毗钵舍那。<a id="a-Cv"></a>从初菩萨地乃至如来地。<a id="a-Cw"></a>能对治何障。<a id="a-Cx"></a>善男子。<a id="a-Cy"></a>此奢摩他毗钵舍那。<a id="a-Cz"></a>于初地中。<a id="a-D0"></a>对治恶趣烦恼业生杂染障。<a id="a-D1"></a>第二地中。<a id="a-D2"></a>对治微细误犯现行障。<a id="a-D3"></a>第三地中。<a id="a-D4"></a>对治欲贪障。<a id="a-D5"></a>第四地中。<a id="a-D6"></a>对治定爱及法爱障。<a id="a-D7"></a>第五地中。<a id="a-D8"></a>对治生死涅槃一向背趣障。<a id="a-D9"></a>第六地中对治相多现行障。<a id="a-DA"></a>第七地中。<a id="a-DB"></a>对治细相现行障。<a id="a-DC"></a>第八地中。<a id="a-DD"></a>对治于无相作功用。<a id="a-DE"></a>及于有相不得自在障。<a id="a-DF"></a>第九地中。<a id="a-DG"></a>对治于一切种善巧言词不得自在障。<a id="a-DH"></a>第十地中。<a id="a-DI"></a>对治不得圆满法身证得障。<a id="a-DJ"></a>善男子。<a id="a-DK"></a>此奢摩他毗钵舍那。<a id="a-DL"></a>于如来地。<a id="a-DM"></a>对治极微细最极微细烦恼障及所知障。<a id="a-DN"></a>由能永害如是障故。<a id="a-DO"></a>究竟证得无著无碍一切智见。<a id="a-DP"></a>依于所作成满所缘。<a id="a-DQ"></a>建立最极清净法身。</p>
  <p id="aDR">世尊。<a id="a-DS"></a>云何菩萨依奢摩他毗钵舍那勤修行故。<a id="a-DT"></a>证得阿耨多罗三藐三菩提。<a id="a-DU"></a>善男子。<a id="a-DV"></a>若诸菩萨已得奢摩他毗钵舍那。<a id="a-DW"></a>依七真如。<a id="a-DX"></a>于如所闻所思法中。<a id="a-DY"></a>由胜定心。<a id="a-DZ"></a>于善审定。<a id="a-Da"></a>于善思量。<a id="a-Db"></a>于善安立。<a id="a-Dc"></a>真如性中内正思惟彼于真如正思惟故。<a id="a-Dd"></a>心于一切细相现行。<a id="a-De"></a>尚能弃舍。<a id="a-Df"></a>何况粗相。<a id="a-Dg"></a>善男子。<a id="a-Dh"></a>言细相者。<a id="a-Di"></a>谓心所执受相。<a id="a-Dj"></a>或领纳相。<a id="a-Dk"></a>或了别相。<a id="a-Dl"></a>或杂染清净相。<a id="a-Dm"></a>或内相。<a id="a-Dn"></a>或外相。<a id="a-Do"></a>或内外相。<a id="a-Dp"></a>或谓我当修行一切利有情相。<a id="a-Dq"></a>或正智相。<a id="a-Dr"></a>或真如相。<a id="a-Ds"></a>或苦集灭道相。<a id="a-Dt"></a>或有为相。<a id="a-Du"></a>或无为相。<a id="a-Dv"></a>或有常相。<a id="a-Dw"></a>或无常相。<a id="a-Dx"></a>或苦有变异性相。<a id="a-Dy"></a>或苦无变异性相。<a id="a-Dz"></a>或有为异相相。<a id="a-E0"></a>或有为同相相。<a id="a-E1"></a>或知一切是一切已有一切相。<a id="a-E2"></a>或补特伽罗无我相。<a id="a-E3"></a>或法无我相。<a id="a-E4"></a>于彼现行心能弃舍。<a id="a-E5"></a>彼既多住如是行故。<a id="a-E6"></a>于时时间从其一切系盖散动善修治心。<a id="a-E7"></a>从是已后于七真如。<a id="a-E8"></a>有七各别自内所证通达智生。<a id="a-E9"></a>名为见道。<a id="a-EA"></a>由得此故。<a id="a-EB"></a>名入菩萨正性离生生如来家。<a id="a-EC"></a>证得初地又能受用此地胜德。<a id="a-ED"></a>彼于先时由得奢摩他毗钵舍那故。<a id="a-EE"></a>已得二种所缘。<a id="a-EF"></a>谓有分别影像所缘。<a id="a-EG"></a>及无分别影像所缘。<a id="a-EH"></a>彼于今时得见道故。<a id="a-EI"></a>更证得事边际所缘。<a id="a-EJ"></a>复于后后一切地中。<a id="a-EK"></a>进修修道。<a id="a-EL"></a>即于如是三种所缘。<a id="a-EM"></a>作意思惟。<a id="a-EN"></a>譬如有人以其细楔出于粗楔。<a id="a-EO"></a>如是菩萨依此以楔出楔加行遣内相故。<a id="a-EP"></a>一切随顺杂染分相。<a id="a-EQ"></a>皆悉除遣。<a id="a-ER"></a>相除遣故。<a id="a-ES"></a>粗重亦遣。<a id="a-ET"></a>永害一切相粗重故。<a id="a-EU"></a>渐次于彼后后地中。<a id="a-EV"></a>如炼金法。<a id="a-EW"></a>陶炼其心。<a id="a-EX"></a>乃至证得阿耨多罗三藐三菩提。<a id="a-EY"></a>又得所作成满所缘。<a id="a-EZ"></a>善男子。<a id="a-Ea"></a>如是菩萨于内止观。<a id="a-Eb"></a>正修行故。<a id="a-Ec"></a>证得阿耨多罗三藐三菩提。</p>
  <p id="aEd">世尊。<a id="a-Ee"></a>云何修行引发菩萨广大威德。<a id="a-Ef"></a>善男子。<a id="a-Eg"></a>若诸菩萨善知六处。<a id="a-Eh"></a>便能引发菩萨所有广大威德。<a id="a-Ei"></a>一者善知心生。<a id="a-Ej"></a>二者善知心住。<a id="a-Ek"></a>三者善知心出。<a id="a-El"></a>四者善知心增。<a id="a-Em"></a>五者善知心减。<a id="a-En"></a>六者善知方便。<a id="a-Eo"></a>云何善知心生。<a id="a-Ep"></a>谓如实知十六行心生起差别。<a id="a-Eq"></a>是名善知心生。<a id="a-Er"></a>十六行心生起差别者。<a id="a-Es"></a>一者不可觉知坚住器识生。<a id="a-Et"></a>谓阿陀那识。<a id="a-Eu"></a>二者种种行相所缘识生。<a id="a-Ev"></a>谓顿取一切色等境界分别意识。<a id="a-Ew"></a>及顿取内外境界觉受。<a id="a-Ex"></a>或顿于一念瞬息须臾。<a id="a-Ey"></a>现入多定。<a id="a-Ez"></a>见多佛土。<a id="a-F0"></a>见多如来分别意识。<a id="a-F1"></a>三者小相所缘识生。<a id="a-F2"></a>谓欲界系识。<a id="a-F3"></a>四者大相所缘识生。<a id="a-F4"></a>谓色界系识。<a id="a-F5"></a>五者无量相所缘识生。<a id="a-F6"></a>谓空识无边处系识。<a id="a-F7"></a>六者微细相所缘识生。<a id="a-F8"></a>谓无所有处系识。<a id="a-F9"></a>七者边际相所缘识生。<a id="a-FA"></a>谓非想非非想处系识。<a id="a-FB"></a>八者无相识生。<a id="a-FC"></a>谓出世识及缘灭识。<a id="a-FD"></a>九者苦俱行识生。<a id="a-FE"></a>谓那落迦识。<a id="a-FF"></a>十者杂受俱行识生。<a id="a-FG"></a>谓欲行识。<a id="a-FH"></a>十一喜俱行识生。<a id="a-FI"></a>谓初二静虑识。<a id="a-FJ"></a>十二乐俱行识生。<a id="a-FK"></a>谓第三静虑识。<a id="a-FL"></a>十三不苦不乐俱行识生。<a id="a-FM"></a>谓从第四静虑乃至非想非非想处识。<a id="a-FN"></a>十四染污俱行识生。<a id="a-FO"></a>谓诸烦恼及随烦恼相应识。<a id="a-FP"></a>十五善俱行识生。<a id="a-FQ"></a>谓信等相应识。<a id="a-FR"></a>十六无记俱行识生。<a id="a-FS"></a>谓彼俱不相应识。<a id="a-FT"></a>云何善知心住。<a id="a-FU"></a>谓如实知了别真如。<a id="a-FV"></a>云何善知心出。<a id="a-FW"></a>谓如实知出二种缚。<a id="a-FX"></a>所谓相缚及粗重缚。<a id="a-FY"></a>此能善知应令其心从如是出。<a id="a-FZ"></a>云何善知心增。<a id="a-Fa"></a>谓如实知能治相缚粗重缚心。<a id="a-Fb"></a>彼增长时彼积集时。<a id="a-Fc"></a>亦得增长亦得积集。<a id="a-Fd"></a>名善知增。<a id="a-Fe"></a>云何善知心减。<a id="a-Ff"></a>谓如实知彼所对治相及粗重所杂染心。<a id="a-Fg"></a>彼衰退时彼损减时。<a id="a-Fh"></a>此亦衰退此亦损减。<a id="a-Fi"></a>名善知减。<a id="a-Fj"></a>云何善知加行。<a id="a-Fk"></a>谓如实知解脱胜处及与遍处或修或遣。<a id="a-Fl"></a>善男子。<a id="a-Fm"></a>如是菩萨于诸菩萨广大威德。<a id="a-Fn"></a>或已引发。<a id="a-Fo"></a>或当引发。<a id="a-Fp"></a>或现引发。</p>
  <p id="aFq">世尊。<a id="a-Fr"></a>如世尊说。<a id="a-Fs"></a>于无余依涅槃界中。<a id="a-Ft"></a>一切诸受无余永灭。<a id="a-Fu"></a>何等诸受于此永灭。<a id="a-Fv"></a>善男子。<a id="a-Fw"></a>以要言之。<a id="a-Fx"></a>有二种受。<a id="a-Fy"></a>无余永灭。<a id="a-Fz"></a>何等为二。<a id="a-G0"></a>一者所依粗重受。<a id="a-G1"></a>二者彼果境界受。<a id="a-G2"></a>所依粗重受当知有四种。<a id="a-G3"></a>一者有色所依受。<a id="a-G4"></a>二者无色所依受。<a id="a-G5"></a>三者果已成满粗重受。<a id="a-G6"></a>四者果未成满粗重受。<a id="a-G7"></a>果已成满受者。<a id="a-G8"></a>谓现在受。<a id="a-G9"></a>果未成满受者。<a id="a-GA"></a>谓未来因受。<a id="a-GB"></a>彼果境界受。<a id="a-GC"></a>亦有四种。<a id="a-GD"></a>一者依持受。<a id="a-GE"></a>二者资具受。<a id="a-GF"></a>三者受用受。<a id="a-GG"></a>四者顾恋受。<a id="a-GH"></a>于有余依涅槃界中。<a id="a-GI"></a>果未成满受一切已灭。<a id="a-GJ"></a>领彼对治明触生受领受共有。<a id="a-GK"></a>或复彼果已成满受。<a id="a-GL"></a>又二种受。<a id="a-GM"></a>一切已灭唯现领受明触生受。<a id="a-GN"></a>于无余依涅槃界中。<a id="a-GO"></a>般涅槃时。<a id="a-GP"></a>此亦永灭。<a id="a-GQ"></a>是故说言于无余依涅槃界中。<a id="a-GR"></a>一切诸受无余永灭。</p>
  <p id="aGS">尔时世尊说是语已。<a id="a-GT"></a>告慈氏菩萨曰。<a id="a-GU"></a>善哉善哉。<a id="a-GV"></a>善男子。<a id="a-GW"></a>汝今善能依止圆满最极清净妙瑜伽道。<a id="a-GX"></a>请问如来。<a id="a-GY"></a>汝于瑜伽已得决定最极善巧。<a id="a-GZ"></a>吾已为汝宣说圆满最极清净妙瑜伽道。<a id="a-Ga"></a>所有一切过去未来正等觉者已说当说皆亦如是。<a id="a-Gb"></a>诸善男子若善女人皆应依此勇猛精进当正修学。<a id="a-Gc"></a>尔时世尊欲重宣此义。<a id="a-Gd"></a>而说颂曰。</p>
  <p id="aGe">于法假立瑜伽中　　若行放逸失大义</p>
  <p id="aGf">依止此法及瑜伽　　若正修行得大觉</p>
  <p id="aGg">见有所得求免难　　若谓此见为得法</p>
  <p id="aGh">慈氏彼去瑜伽远　　譬如大地与虚空</p>
  <p id="aGi">利生坚固而不作　　悟已勤修利有情</p>
  <p id="aGj">智者作此穷劫量　　便得最上离染喜</p>
  <p id="aGk">若人为欲而说法　　彼名舍欲还取欲</p>
  <p id="aGl">愚痴得法无价宝　　反更游行而乞丐</p>
  <p id="aGm">于诤諠杂戏论著　　应舍发起上精进</p>
  <p id="aGn">为度诸天及世间　　于此瑜伽汝当学</p>
  <p id="aGo">尔时慈氏菩萨复白佛言。<a id="a-Gp"></a>世尊。<a id="a-Gq"></a>于是解深密法门中。<a id="a-Gr"></a>当何名此教。<a id="a-Gs"></a>我当云何奉持。<a id="a-Gt"></a>佛告慈氏。<a id="a-Gu"></a>此名瑜伽了义之教。<a id="a-Gv"></a>于此瑜伽了义之教。<a id="a-Gw"></a>汝当奉持。<a id="a-Gx"></a>说此瑜伽了义教时。<a id="a-Gy"></a>于大会中有六百千众生。<a id="a-Gz"></a>发阿耨多罗三藐三菩提心。<a id="a-H0"></a>三百千声闻远尘离垢。<a id="a-H1"></a>于诸法中得法眼净。<a id="a-H2"></a>一百五十千声闻诸漏永尽心得解脱。<a id="a-H3"></a>七十五千菩萨。<a id="a-H4"></a>获得广大瑜伽作意。</p>
 </body>
</html>