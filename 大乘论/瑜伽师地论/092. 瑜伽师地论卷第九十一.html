<!doctype html>
<html id="z3IBVNpwJ" data-ver="1262">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第九十一</h1>
  <h2 id="a2">摄事分中契经事处择摄第二之三</h2>
  <p id="a3">复次嗢拖南曰。</p>
  <p id="a4">离欲未离欲　　问因缘染路</p>
  <p id="a5">保命着处等　　皆广说应知</p>
  <p id="a6">若有苾刍。<a id="a-7"></a>于其欲界或已离欲。<a id="a-8"></a>或未离欲。<a id="a-9"></a>于五妙欲意所识法。<a id="a-A"></a>定地三世。<a id="a-B"></a>由三种缠及彼根本所有随眠。<a id="a-C"></a>正杂染时。<a id="a-D"></a>于现法中。<a id="a-E"></a>不任趣证究竟涅槃。<a id="a-F"></a>当知此中由过去世。<a id="a-G"></a>依彼取识。<a id="a-H"></a>由未来世。<a id="a-I"></a>属彼取识。<a id="a-J"></a>由现在世。<a id="a-K"></a>着彼取识。<a id="a-L"></a>由彼根本所有随眠。<a id="a-M"></a>堕在相续常随逐故。<a id="a-N"></a>执彼取识。<a id="a-O"></a>与此相违。<a id="a-P"></a>无杂染时于现法中。<a id="a-Q"></a>堪能趣证究竟涅槃。</p>
  <p id="aR">复次于圣教中。<a id="a-S"></a>当知有四如理问者。<a id="a-T"></a>一有净信。<a id="a-U"></a>若诸长者。<a id="a-V"></a>若长者子。<a id="a-W"></a>二具聪慧多闻苾刍。<a id="a-X"></a>三是大师亲承侍者。<a id="a-Y"></a>四即大师。<a id="a-Z"></a>有二因缘。<a id="a-a"></a>佛于弟子知而故问。<a id="a-b"></a>谓观弟子虽欲请问。<a id="a-c"></a>而无无畏。<a id="a-d"></a>或于其义无所了知。<a id="a-e"></a>为遮现在未来过故。<a id="a-f"></a>为令正法得久住故。</p>
  <p id="ag">复次由二因缘。<a id="a-h"></a>说六识身。<a id="a-i"></a>以内六处为因。<a id="a-j"></a>以外六处为缘。<a id="a-k"></a>谓内六处为彼种子所依附故。<a id="a-l"></a>又内六处相续一类。<a id="a-m"></a>如先所得毕竟转故。<a id="a-n"></a>境界不尔。<a id="a-o"></a>非彼种子所依附故。<a id="a-p"></a>又非一类相续转故。</p>
  <p id="aq">复次由二种相。<a id="a-r"></a>当总了知一切杂染。<a id="a-s"></a>一者一切杂染自性。<a id="a-t"></a>二者一切杂染行路。<a id="a-u"></a>言自性者。<a id="a-v"></a>所谓欲贪与诸杂染为根本故。<a id="a-w"></a>言行路者。<a id="a-x"></a>谓内外处。<a id="a-y"></a>能取所取有差别故。</p>
  <p id="az">复次若诸苾刍。<a id="a-10"></a>于二处所。<a id="a-11"></a>等随观察。<a id="a-12"></a>若行若住。<a id="a-13"></a>如理作意为所依止。<a id="a-14"></a>于二杂染。<a id="a-15"></a>应脱其心。<a id="a-16"></a>云何名为于二处。<a id="a-17"></a>所谓自保命忽然夭丧。<a id="a-18"></a>不善心殒往诸恶趣。<a id="a-19"></a>云何名为如理作意为所依止。<a id="a-1A"></a>复于何等二种杂染。<a id="a-1B"></a>应脱其心。<a id="a-1C"></a>谓我宁遭种种楚挞损害。<a id="a-1D"></a>于己诸处之身。<a id="a-1E"></a>勿复令我不善心殒生诸恶趣。<a id="a-1F"></a>又我应当与喜乐俱如实观察。<a id="a-1G"></a>为欲对治现行不善。<a id="a-1H"></a>恳励修习诸行无常。<a id="a-1I"></a>若经行时。<a id="a-1J"></a>于诸境界执取诸相。<a id="a-1K"></a>执取随好所有杂染。<a id="a-1L"></a>令心解脱。<a id="a-1M"></a>远离住时。<a id="a-1N"></a>于诸不善种种寻思所有杂染。<a id="a-1O"></a>令心解脱。<a id="a-1P"></a>当知此中第一杂染。<a id="a-1Q"></a>是相似因。<a id="a-1R"></a>第二杂染是相似果。<a id="a-1S"></a>又二杂染现在转时。<a id="a-1T"></a>生于二处。<a id="a-1U"></a>谓自保命。<a id="a-1V"></a>即于尔时倏归夭丧。<a id="a-1W"></a>不善心殒往诸恶趣。<a id="a-1X"></a>是故于彼二种杂染。<a id="a-1Y"></a>一刹那中深见过患。<a id="a-1Z"></a>发生惭愧尚为妙善。<a id="a-1a"></a>况能相续。</p>
  <p id="a1b">复有众多魔所归向所有杂染着安足处。<a id="a-1c"></a>智者了知应当远避。<a id="a-1d"></a>谓已离欲诸异生类系属定生喜乐诸处所有爱味着安足处。<a id="a-1e"></a>未离欲者于妙五欲受为依故。<a id="a-1f"></a>喜乐诤竞贪爱耽染着安足处。<a id="a-1g"></a>于恩于怨。<a id="a-1h"></a>诸有情所一切爱恚着安足处。<a id="a-1i"></a>广大上品能引境界顺乐顺苦所求所寻所可贪爱所有三世着安足处。<a id="a-1j"></a>当知此中。<a id="a-1k"></a>可欣可乐可爱可意诸句差别。<a id="a-1l"></a>如前已辩。<a id="a-1m"></a>不可欣者。<a id="a-1n"></a>于未来世。<a id="a-1o"></a>不可乐故。<a id="a-1p"></a>不可乐者。<a id="a-1q"></a>于过去世。<a id="a-1r"></a>由随忆念不可乐故。<a id="a-1s"></a>不可爱者。<a id="a-1t"></a>于诸境界。<a id="a-1u"></a>不可乐故。<a id="a-1v"></a>不可意者。<a id="a-1w"></a>由于诸受不可乐故。<a id="a-1x"></a>又言苦者。<a id="a-1y"></a>即于境界不可乐故。<a id="a-1z"></a>言损恼者。<a id="a-20"></a>即于诸受不可乐故。<a id="a-21"></a>言违背者。<a id="a-22"></a>于过去世不可乐故。<a id="a-23"></a>言逆意者。<a id="a-24"></a>于未来世。<a id="a-25"></a>不可乐故。</p>
  <p id="a26">复次有二杂染。<a id="a-27"></a>一者外境杂染。<a id="a-28"></a>二者内受杂染。<a id="a-29"></a>眼等为依。<a id="a-2A"></a>于色等境。<a id="a-2B"></a>起诸贪着。<a id="a-2C"></a>名外境杂染。<a id="a-2D"></a>诸触为依。<a id="a-2E"></a>贪着内受。<a id="a-2F"></a>名内受杂染。<a id="a-2G"></a>此二杂染。<a id="a-2H"></a>于永寂灭般涅槃中。<a id="a-2I"></a>皆不可得。<a id="a-2J"></a>非诸魔怨所能游履。</p>
  <p id="a2K">复次由十五相。<a id="a-2L"></a>应当了知一切种类爱见杂染。<a id="a-2M"></a>谓于诸处由诸缠故。<a id="a-2N"></a>名藏。<a id="a-2O"></a>由随眠故。<a id="a-2P"></a>名护。<a id="a-2Q"></a>由我见故。<a id="a-2R"></a>名覆。<a id="a-2S"></a>所余差别。<a id="a-2T"></a>广说如前摄异门分。</p>
  <p id="a2U">复次总嗢拖南曰。</p>
  <p id="a2V">因同分等　　唯作缘等　　上品贪等</p>
  <p id="a2W">后多住等</p>
  <p id="a2X">别嗢拖南曰。</p>
  <p id="a2Y">因同分思缚　　解脱相触遍</p>
  <p id="a2Z">胜解护根门　　教爱相为后</p>
  <p id="a2a">诸圣弟子。<a id="a-2b"></a>因同分识。<a id="a-2c"></a>随入无我。<a id="a-2d"></a>由三种相。<a id="a-2e"></a>于诸识中正观而住。<a id="a-2f"></a>云何因同分识。<a id="a-2g"></a>随入无我。<a id="a-2h"></a>谓由现见五有色处。<a id="a-2i"></a>四大种身若增若减。<a id="a-2j"></a>若取若舍。<a id="a-2k"></a>无常性故。<a id="a-2l"></a>于缘彼识随入无常。<a id="a-2m"></a>无常则苦。<a id="a-2n"></a>苦则无我。<a id="a-2o"></a>由是因缘。<a id="a-2p"></a>随入无我。<a id="a-2q"></a>云何随入无我性已。<a id="a-2r"></a>由三种相。<a id="a-2s"></a>于诸识中。<a id="a-2t"></a>正观而住。<a id="a-2u"></a>谓诸邪见。<a id="a-2v"></a>一切皆以我见为根。<a id="a-2w"></a>是故此根必应先断。<a id="a-2x"></a>又以正慧即观彼识。<a id="a-2y"></a>所依所缘差别转故。<a id="a-2z"></a>有无量种。<a id="a-30"></a>又观此识差别转时。<a id="a-31"></a>如刹那量安住坚实。<a id="a-32"></a>尚不可得。<a id="a-33"></a>何况毕竟。</p>
  <p id="a34">复次于六处灭究竟。<a id="a-35"></a>寂静无戏论中。<a id="a-36"></a>由戏论俱四种行相。<a id="a-37"></a>不应思惟。<a id="a-38"></a>不应分别。<a id="a-39"></a>不应诘问。<a id="a-3A"></a>唯应依他增长觉慧。<a id="a-3B"></a>审谛观察真实意趣。<a id="a-3C"></a>云何为四。<a id="a-3D"></a>谓或有无。<a id="a-3E"></a>或异不异。<a id="a-3F"></a>以彼六处有生有灭。<a id="a-3G"></a>展转异相。<a id="a-3H"></a>施设可知。<a id="a-3I"></a>由生灭故。<a id="a-3J"></a>有无可得。<a id="a-3K"></a>有异相故。<a id="a-3L"></a>待他种类异性可得。<a id="a-3M"></a>待自种类前后无别不异可得。<a id="a-3N"></a>六处永灭。<a id="a-3O"></a>常寂静相。<a id="a-3P"></a>是故由彼戏论俱行四种行相。<a id="a-3Q"></a>思惟观察不应道理。<a id="a-3R"></a>当知此中能引无义思惟分别所发语言。<a id="a-3S"></a>名为戏论。<a id="a-3T"></a>何以故。<a id="a-3U"></a>于如是事。<a id="a-3V"></a>勤加行时。<a id="a-3W"></a>不能少分增益善法。<a id="a-3X"></a>损不善法。<a id="a-3Y"></a>是故说彼名为戏论。</p>
  <p id="a3Z">复次于内外处。<a id="a-3a"></a>若有欲贪境界现前。<a id="a-3b"></a>或不现前。<a id="a-3c"></a>而其诸根不能弃舍故。<a id="a-3d"></a>名为缚。<a id="a-3e"></a>若无欲贪。<a id="a-3f"></a>设有境界正现在前。<a id="a-3g"></a>诸根于彼尚能弃舍。<a id="a-3h"></a>况不现前。<a id="a-3i"></a>故名解脱。</p>
  <p id="a3j">复次善修梵行。<a id="a-3k"></a>于诸蕴处我我所见已永断者。<a id="a-3l"></a>若为损身。<a id="a-3m"></a>乃至夺命苦受所触。<a id="a-3n"></a>终无色变心变可得。<a id="a-3o"></a>如是名粗善守根相。<a id="a-3p"></a>彼由如是善守诸根。<a id="a-3q"></a>四苦解脱增上力故。<a id="a-3r"></a>得四种喜。<a id="a-3s"></a>一由当来外缘生苦得解脱故。<a id="a-3t"></a>二由当来内缘生苦得解脱故。<a id="a-3u"></a>三于现法般涅槃时。<a id="a-3v"></a>由二种依所作众苦得解脱故。<a id="a-3w"></a>四命终已与世所见草木相似一切众苦不相续故。<a id="a-3x"></a>由二种相草木相似。<a id="a-3y"></a>一者六处离有情想。<a id="a-3z"></a>与世所见草木相似。<a id="a-40"></a>二者六处为所依止贪嗔痴火乃得烧然。<a id="a-41"></a>与世所见草木相似。<a id="a-42"></a>善修梵行诸圣弟子。<a id="a-43"></a>当来后有苦不生故。<a id="a-44"></a>与诸如来成就明力。<a id="a-45"></a>少分相似。<a id="a-46"></a>非现法缘苦不生故。<a id="a-47"></a>设暂生已速疾断故。<a id="a-48"></a>然诸如来。<a id="a-49"></a>二种明力。<a id="a-4A"></a>皆悉成就。<a id="a-4B"></a>是故说名无上明持。</p>
  <p id="a4C">复次有一沙门或婆罗门。<a id="a-4D"></a>越胜现量。<a id="a-4E"></a>世间愚夫尚不迷惑。<a id="a-4F"></a>况诸智者。<a id="a-4G"></a>一切愚痴所安足处。<a id="a-4H"></a>虚妄推度以为依止。<a id="a-4I"></a>或依前际。<a id="a-4J"></a>或依现法。<a id="a-4K"></a>坚固执着建立四种苦乐邪论。<a id="a-4L"></a>谓依前际。<a id="a-4M"></a>虚妄计度宿作因故立诸苦乐。<a id="a-4N"></a>一向自作。<a id="a-4O"></a>虚妄计度自在变化以为因故立诸苦乐。<a id="a-4P"></a>一向他作。<a id="a-4Q"></a>虚妄计度先自在作。<a id="a-4R"></a>然后宿作因所作故。<a id="a-4S"></a>立诸苦乐。<a id="a-4T"></a>自作他作。<a id="a-4U"></a>虚妄计度无因生故立诸苦乐。<a id="a-4V"></a>非自非他所作因生。<a id="a-4W"></a>或依现法虚妄计度。<a id="a-4X"></a>若随自欲自作功用。<a id="a-4Y"></a>所生起者。<a id="a-4Z"></a>立为自作。<a id="a-4a"></a>若不随欲。<a id="a-4b"></a>不自觉知。<a id="a-4c"></a>他所引者。<a id="a-4d"></a>立为他作。<a id="a-4e"></a>若随所欲。<a id="a-4f"></a>自所觉知。<a id="a-4g"></a>他所引者。<a id="a-4h"></a>立自他作。<a id="a-4i"></a>若非自他功用为先。<a id="a-4j"></a>所生起者。<a id="a-4k"></a>但由境界现在前故。<a id="a-4l"></a>不能了达微细因触。<a id="a-4m"></a>便起邪执。<a id="a-4n"></a>谓非自他所作因生。<a id="a-4o"></a>立无因生。<a id="a-4p"></a>此中唯有诸根境识和合所生苦乐可得。<a id="a-4q"></a>都无前际。<a id="a-4r"></a>或现法中。<a id="a-4s"></a>若自若他实有可得。<a id="a-4t"></a>唯即于此三事和合。<a id="a-4u"></a>假立自他。<a id="a-4v"></a>是故当知。<a id="a-4w"></a>唯有其触遍行一切为苦乐因。</p>
  <p id="a4x">复次由四种相。<a id="a-4y"></a>正发精进。<a id="a-4z"></a>速令诸漏永尽无余。<a id="a-50"></a>何等为四。<a id="a-51"></a>一者发起平等精进。<a id="a-52"></a>谓不极掉举。<a id="a-53"></a>发勤精进。<a id="a-54"></a>令其身心疲倦损恼。<a id="a-55"></a>亦不极下。<a id="a-56"></a>发起精进。<a id="a-57"></a>虚弃身命令无所得。<a id="a-58"></a>是名初相。<a id="a-59"></a>又不由此而生憍慢。<a id="a-5A"></a>谓我独能发勤精进。<a id="a-5B"></a>余则不尔。<a id="a-5C"></a>是第二相。<a id="a-5D"></a>又于正发勤精进果世间安触所证差别无有爱味。<a id="a-5E"></a>与此俱行修不放逸。<a id="a-5F"></a>是第三相。<a id="a-5G"></a>又于精进平等之相。<a id="a-5H"></a>能善摄受。<a id="a-5I"></a>令于当来无有退失。<a id="a-5J"></a>是第四相。<a id="a-5K"></a>如是正发勤精进故。<a id="a-5L"></a>永尽诸漏。<a id="a-5M"></a>成阿罗汉。<a id="a-5N"></a>若欲于彼大师有智同梵行所。<a id="a-5O"></a>记别自己所证差别。<a id="a-5P"></a>唯阿罗汉六处胜解能正记别。<a id="a-5Q"></a>谓依三学及以五种补特伽罗。<a id="a-5R"></a>云何名为六处胜解。<a id="a-5S"></a>一出离胜解。<a id="a-5T"></a>二无恼胜解。<a id="a-5U"></a>三远离胜解。<a id="a-5V"></a>四爱尽胜解。<a id="a-5W"></a>五取尽胜解。<a id="a-5X"></a>六心无忘失胜解。<a id="a-5Y"></a>云何三学。<a id="a-5Z"></a>一增上戒学。<a id="a-5a"></a>二增上心学。<a id="a-5b"></a>三增上慧学。<a id="a-5c"></a>云何五种补特伽罗。<a id="a-5d"></a>一者异生处在居家。<a id="a-5e"></a>唯依于信发生欣乐出离胜解。<a id="a-5f"></a>从境界缚心求出离。<a id="a-5g"></a>是名第一补特伽罗。<a id="a-5h"></a>二者异生既出离已。<a id="a-5i"></a>唯依于戒。<a id="a-5j"></a>于诸有情由身语意行无恼行。<a id="a-5k"></a>是名第二补特伽罗。<a id="a-5l"></a>三者异生能断利养及恭敬爱。<a id="a-5m"></a>于现法中离欲界欲。<a id="a-5n"></a>是名第三补特伽罗。<a id="a-5o"></a>四者有学已见谛迹。<a id="a-5p"></a>是名第四补特伽罗。<a id="a-5q"></a>五者无学得阿罗汉。<a id="a-5r"></a>是名第五补特伽罗。<a id="a-5s"></a>当知此中。<a id="a-5t"></a>第一第二处所胜解。<a id="a-5u"></a>初学所依。<a id="a-5v"></a>第三处所所起胜解。<a id="a-5w"></a>与第二学作其所依。<a id="a-5x"></a>后三处所所起胜解与第三学作其所依。<a id="a-5y"></a>若由此智能断烦恼。<a id="a-5z"></a>及烦恼断当知是名心无忘失。<a id="a-60"></a>又于当来。<a id="a-61"></a>后有因断。<a id="a-62"></a>说名爱尽。<a id="a-63"></a>现法境界诸杂染断。<a id="a-64"></a>说名取尽。<a id="a-65"></a>又彼第一补特伽罗。<a id="a-66"></a>虽有正信出离胜解。<a id="a-67"></a>而未决定堪于当来令彼一切悉皆弃舍及与变异。<a id="a-68"></a>第二有其无恼胜解。<a id="a-69"></a>第三有其远离胜解。<a id="a-6A"></a>当知亦尔。<a id="a-6B"></a>若诸有学六处胜解。<a id="a-6C"></a>虽无堪能当来弃舍及与变异。<a id="a-6D"></a>然似幼童等持念慧。<a id="a-6E"></a>皆悉羸劣。<a id="a-6F"></a>虽生圣处未善修故。<a id="a-6G"></a>于贪嗔痴。<a id="a-6H"></a>不能远离无余永断。<a id="a-6I"></a>由慧劣故。<a id="a-6J"></a>及由贪等未永断故。<a id="a-6K"></a>若遇胜妙境界现前。<a id="a-6L"></a>时时忘念。<a id="a-6M"></a>由此因缘而勤生起。<a id="a-6N"></a>学心解脱及慧解脱。<a id="a-6O"></a>尽诸烦恼。<a id="a-6P"></a>是故有学补特伽罗。<a id="a-6Q"></a>仍有所作。<a id="a-6R"></a>由此分故。<a id="a-6S"></a>而名减劣。<a id="a-6T"></a>若阿罗汉六处胜解。<a id="a-6U"></a>尚无堪能当来变异。<a id="a-6V"></a>况有弃舍。<a id="a-6W"></a>善修道故。<a id="a-6X"></a>贪嗔痴等永断无余。<a id="a-6Y"></a>爱尽取尽胜解圆满。<a id="a-6Z"></a>已得尽智无生智故。<a id="a-6a"></a>六种恒住所摄受故。<a id="a-6b"></a>所有智慧非如有学时时忘念故。<a id="a-6c"></a>阿罗汉六处胜解。<a id="a-6d"></a>由第一义最极圆满。<a id="a-6e"></a>亦名成就最极清净。<a id="a-6f"></a>非余下位补特伽罗由此因缘亦无自高记别所解。<a id="a-6g"></a>于三摩地所行所缘。<a id="a-6h"></a>无散乱故。<a id="a-6i"></a>名内心住。<a id="a-6j"></a>即三摩地善成满故。<a id="a-6k"></a>名不狭小。<a id="a-6l"></a>一切烦恼皆离系故。<a id="a-6m"></a>名善解脱。<a id="a-6n"></a>所有智慧善积集故。<a id="a-6o"></a>说名善修。<a id="a-6p"></a>见灭尽故。<a id="a-6q"></a>无有爱味。<a id="a-6r"></a>其心一向善而无罪。</p>
  <p id="a6s">复次略有二种补特伽罗。<a id="a-6t"></a>一者不能密护根门。<a id="a-6u"></a>二者善能密护根门。<a id="a-6v"></a>云何名为不能密护根门补特伽罗。<a id="a-6w"></a>谓如有一。<a id="a-6x"></a>于诸境界不能如理作意思惟。<a id="a-6y"></a>于可爱色为贪欲缠之所缠缚。<a id="a-6z"></a>于不爱色为嗔恚缠之所缠缚。<a id="a-70"></a>又于彼境不能随念所有过患。<a id="a-71"></a>设有随念。<a id="a-72"></a>不善修习。<a id="a-73"></a>由是因缘。<a id="a-74"></a>心为时缠之所覆蔽。<a id="a-75"></a>起诸缠已不能制伏。<a id="a-76"></a>又是异生未得有学心慧解脱。<a id="a-77"></a>于上无学心慧解脱。<a id="a-78"></a>不如实知。<a id="a-79"></a>由不知故。<a id="a-7A"></a>于诸有学心慧解脱。<a id="a-7B"></a>亦不能满。<a id="a-7C"></a>彼于尔时未以修力为所依止。<a id="a-7D"></a>于烦恼品所有粗重。<a id="a-7E"></a>未能永害。<a id="a-7F"></a>又不依先善思择力。<a id="a-7G"></a>念不成就为因缘故。<a id="a-7H"></a>当知不能密护根门。<a id="a-7I"></a>由此三相补特伽罗。<a id="a-7J"></a>应知不能密护根门。<a id="a-7K"></a>一由缠故。<a id="a-7L"></a>二由思择所摄对治有缺减故。<a id="a-7M"></a>三由修力所摄对治有缺减故。<a id="a-7N"></a>与此相违。<a id="a-7O"></a>当知白品。<a id="a-7P"></a>于诸根门善能密护。</p>
  <p id="a7Q">复次由二种相诸圣弟子。<a id="a-7R"></a>于其大师所说法教。<a id="a-7S"></a>能正记别能善宣说。<a id="a-7T"></a>谓能辩释真实义故。<a id="a-7U"></a>云何为二。<a id="a-7V"></a>一者由是意趣宣说。<a id="a-7W"></a>善能悟入如是意趣。<a id="a-7X"></a>而正记别二者如来以无量门广宣圣教。<a id="a-7Y"></a>为无量品补特伽罗种种辩说。<a id="a-7Z"></a>于此法教不违法性。<a id="a-7a"></a>能正记别。</p>
  <p id="a7b">复次于佛善说法毗奈耶。<a id="a-7c"></a>深心爱乐新学苾刍。<a id="a-7d"></a>由二种相。<a id="a-7e"></a>应正了知。<a id="a-7f"></a>一由身相无变异故。<a id="a-7g"></a>二由心相无变异故。<a id="a-7h"></a>谓由形色极光净故。<a id="a-7i"></a>面貌熙怡极鲜洁故。<a id="a-7j"></a>肤体充实不羸损故。<a id="a-7k"></a>诸根适悦而寂静故。<a id="a-7l"></a>身无变异随有所得生喜足故。<a id="a-7m"></a>远离贪乐畜积资财而受用故。<a id="a-7n"></a>于其室家无顾恋故。<a id="a-7o"></a>心无变异。<a id="a-7p"></a>复有三种淫贪对治。<a id="a-7q"></a>能令淫贪未生不生。<a id="a-7r"></a>已生寻断。<a id="a-7s"></a>一者思惟不应行想。<a id="a-7t"></a>二者思惟极不净想。<a id="a-7u"></a>三者密护一切根门。<a id="a-7v"></a>此中密护一切根门。<a id="a-7w"></a>略广应知如声闻地。<a id="a-7x"></a>谓能密护诸根门者。<a id="a-7y"></a>不令母邑摩触身故。<a id="a-7z"></a>名善护身。<a id="a-80"></a>于诸母邑不观不听不忆念故。<a id="a-81"></a>名善守根。<a id="a-82"></a>设见设闻设随忆念。<a id="a-83"></a>即能长时摄受正念。<a id="a-84"></a>以猛利慧深见过故。<a id="a-85"></a>名善住念。<a id="a-86"></a>彼由如是善护其身。<a id="a-87"></a>善守诸根。<a id="a-88"></a>善住正念。<a id="a-89"></a>便能思惟不应行想。<a id="a-8A"></a>由此烦恼不能蔽心令暂欣味。<a id="a-8B"></a>又能思惟极不净想。<a id="a-8C"></a>由此烦恼不能蔽心令速回转。</p>
  <p id="a8D">复次嗢拖南曰。</p>
  <p id="a8E">唯缘寻思愿　　一切种律仪</p>
  <p id="a8F">入圣教不护　　胜资粮善备</p>
  <p id="a8G">舍所学着处　　不善义随流</p>
  <p id="a8H">菩萨胜余乘　　论施设最后</p>
  <p id="a8I">由先所作诸业烦恼及自种子相续所引诸受。<a id="a-8J"></a>生起其六触处。<a id="a-8K"></a>唯为作缘。<a id="a-8L"></a>如心所起功用所引诸取受业。<a id="a-8M"></a>手唯能作助取受缘。<a id="a-8N"></a>当知此中道理亦尔。</p>
  <p id="a8O">复次诸有苾刍受用如法边际卧具。<a id="a-8P"></a>安住空闲。<a id="a-8Q"></a>若有能令寻思躁扰。<a id="a-8R"></a>胜妙境相来现于心。<a id="a-8S"></a>当知是魔品类所作。<a id="a-8T"></a>此中苾刍应以九相安住其心。<a id="a-8U"></a>从诸境界相应寻思。<a id="a-8V"></a>摄心令住无客寻思随一更起。<a id="a-8W"></a>若由此依由此境界有所餐味。<a id="a-8X"></a>于此境界。<a id="a-8Y"></a>随其所得随其所住。<a id="a-8Z"></a>能自远离彼。<a id="a-8a"></a>于尔时于可爱事。<a id="a-8b"></a>终不依止诸欲寻思。<a id="a-8c"></a>而有所作。<a id="a-8d"></a>于恚寻思及害寻思。<a id="a-8e"></a>亦能远离。<a id="a-8f"></a>净修其心。<a id="a-8g"></a>于现法中能得涅槃。<a id="a-8h"></a>得涅槃已。<a id="a-8i"></a>终不共他诤竞而住。<a id="a-8j"></a>谓诸诤竞于佛圣法毗奈耶中。<a id="a-8k"></a>极作衰损。<a id="a-8l"></a>如是愚痴所生寻思。<a id="a-8m"></a>亦不寻思如余外道。</p>
  <p id="a8n">复次若由先世后有苦因。<a id="a-8o"></a>于现法中有六触处果法而转。<a id="a-8p"></a>由六境界所损恼时。<a id="a-8q"></a>若有苾刍。<a id="a-8r"></a>为求后有。<a id="a-8s"></a>自发誓愿。<a id="a-8t"></a>修行梵行。<a id="a-8u"></a>彼于尔时令其第七后有苦因倍更增长。<a id="a-8v"></a>转为损恼。<a id="a-8w"></a>于现法中能障涅槃。<a id="a-8x"></a>由此因缘能得当来有暇。<a id="a-8y"></a>圆满不决定故。<a id="a-8z"></a>此后有愿。<a id="a-90"></a>当知于彼微细缚中。<a id="a-91"></a>最极微细。<a id="a-92"></a>何以故。<a id="a-93"></a>如彼三十三天宫中有一囹圄。<a id="a-94"></a>其中禁缚天或非天。<a id="a-95"></a>然彼法尔暂得解脱。<a id="a-96"></a>以天妙欲游戏而住。<a id="a-97"></a>乃至未起逃窜之心。<a id="a-98"></a>此心若起便失妙欲。<a id="a-99"></a>还见自身为缚所缚。<a id="a-9A"></a>彼才起心便为微细缚之所缚。<a id="a-9B"></a>以时分故。<a id="a-9C"></a>说名微细。<a id="a-9D"></a>非难识故而说微细。<a id="a-9E"></a>由被缚时。<a id="a-9F"></a>能自解了我今有缚。<a id="a-9G"></a>若诸苾刍心愿后有。<a id="a-9H"></a>此心若起便即被缚。<a id="a-9I"></a>既被缚已不能了知自身有缚是故此缚最极微细。<a id="a-9J"></a>当知时分及以难识俱微细。<a id="a-9K"></a>故名极微细。</p>
  <p id="a9L">复次若诸苾刍精勤加行。<a id="a-9M"></a>守护诸根。<a id="a-9N"></a>于其律仪及非律仪。<a id="a-9O"></a>应当了知。<a id="a-9P"></a>于软中上世间有学无学律仪。<a id="a-9Q"></a>应当了知。<a id="a-9R"></a>云何律仪。<a id="a-9S"></a>谓如有一。<a id="a-9T"></a>于可爱境诸杂染心。<a id="a-9U"></a>不忍不受不执不取。<a id="a-9V"></a>设令暂起寻还弃舍。<a id="a-9W"></a>是名律仪。<a id="a-9X"></a>云何非律仪。<a id="a-9Y"></a>谓一苾刍如营农者。<a id="a-9Z"></a>亲近善士听闻正法。<a id="a-9a"></a>如理作意。<a id="a-9b"></a>正修所缘境界良田。<a id="a-9c"></a>令其生起善根苗稼。<a id="a-9d"></a>然其种性猛利多贪。<a id="a-9e"></a>未尝串习贪欲对治猛利惭愧。<a id="a-9f"></a>亦未曾有若遇胜妙境界现前。<a id="a-9g"></a>彼由本性猛利贪故。<a id="a-9h"></a>未曾串习贪对治故。<a id="a-9i"></a>所有惭愧皆羸劣故。<a id="a-9j"></a>便起贪缠。<a id="a-9k"></a>坚执不舍。<a id="a-9l"></a>心于贪缠不能防护。<a id="a-9m"></a>而自放纵非理作意相应心牛入境界田。<a id="a-9n"></a>损坏所有善根苗稼。<a id="a-9o"></a>以是因缘。<a id="a-9p"></a>名非律仪。<a id="a-9q"></a>又如有一。<a id="a-9r"></a>能速作意。<a id="a-9s"></a>于诸境界而自摄敛。<a id="a-9t"></a>然未能观所有过患令不再起。<a id="a-9u"></a>是名为软世间律仪。<a id="a-9v"></a>又如有一。<a id="a-9w"></a>能速作意。<a id="a-9x"></a>于诸境界而自摄敛。<a id="a-9y"></a>亦能观彼所有过患。<a id="a-9z"></a>令不再起。<a id="a-A0"></a>是名为中世间律仪。<a id="a-A1"></a>由此为依。<a id="a-A2"></a>获得四种作意所摄九相心住。<a id="a-A3"></a>当知如前声闻地说。<a id="a-A4"></a>由得此故。<a id="a-A5"></a>名离欲贪诸异生类。<a id="a-A6"></a>彼先修习加行观时如营农者。<a id="a-A7"></a>今得增上犹如大王。<a id="a-A8"></a>于先所得等至所生胜妙诸受。<a id="a-A9"></a>能正了知是大放逸安足处已。<a id="a-AA"></a>便使如臣。<a id="a-AB"></a>听闻正法增上所生胜奢摩他之所摄护毗钵舍那。<a id="a-AC"></a>令其观察彼所生受性是缘生。<a id="a-AD"></a>缘生性故体是无常。<a id="a-AE"></a>彼由此故。<a id="a-AF"></a>便以意地诸过患相俱行作意。<a id="a-AG"></a>而得离欲。<a id="a-AH"></a>既离欲已复观等至所依别故。<a id="a-AI"></a>十种差别。<a id="a-AJ"></a>时分别故。<a id="a-AK"></a>多百差别。<a id="a-AL"></a>此中等至所依别故十种别者。<a id="a-AM"></a>谓有寻有伺。<a id="a-AN"></a>无寻唯伺。<a id="a-AO"></a>无寻无伺。<a id="a-AP"></a>若喜俱行。<a id="a-AQ"></a>若乐俱行。<a id="a-AR"></a>若舍俱行。<a id="a-AS"></a>退分。<a id="a-AT"></a>住分。<a id="a-AU"></a>若胜进分。<a id="a-AV"></a>顺决择分。<a id="a-AW"></a>时分别故多百差别者。<a id="a-AX"></a>谓即观察如是行相。<a id="a-AY"></a>依生住灭时分所作差别道理。<a id="a-AZ"></a>当知复有多百差别。<a id="a-Aa"></a>如是了知彼所生受是无常性。<a id="a-Ab"></a>流转差别种种性已。<a id="a-Ac"></a>略由三相。<a id="a-Ad"></a>复审观彼是无常性。<a id="a-Ae"></a>谓所依故。<a id="a-Af"></a>现行故。<a id="a-Ag"></a>因故。<a id="a-Ah"></a>所依故者。<a id="a-Ai"></a>谓极乃至第四静虑所有色身。<a id="a-Aj"></a>是受所依。<a id="a-Ak"></a>现行故者。<a id="a-Al"></a>谓极乃至灭受想定其间想受多分现行。<a id="a-Am"></a>言因故者。<a id="a-An"></a>谓当来世所有受因。<a id="a-Ao"></a>即思求愿。<a id="a-Ap"></a>观察如是乃至有顶所有诸法缘生性故皆是无常。<a id="a-Aq"></a>如是如理审正观察诸离欲地。<a id="a-Ar"></a>是名上品世间律仪。<a id="a-As"></a>当知此中前二律仪。<a id="a-At"></a>思择力摄。<a id="a-Au"></a>后一律仪。<a id="a-Av"></a>修习力摄。<a id="a-Aw"></a>彼既成就如是胜妙不放逸力。<a id="a-Ax"></a>如实通达圣谛理故。<a id="a-Ay"></a>便能永断执我我所。<a id="a-Az"></a>以为前行一切见道所断烦恼。<a id="a-B0"></a>又能获得有学律仪。<a id="a-B1"></a>彼即修习有学律仪。<a id="a-B2"></a>复能永断妄执我慢以为前行一切修道所断烦恼。<a id="a-B3"></a>究竟证得无学律仪。<a id="a-B4"></a>此上更无若过若胜所余律仪。</p>
  <p id="aB5">复次若诸苾刍。<a id="a-B6"></a>已入圣教不护诸根。<a id="a-B7"></a>彼便一向造作众苦。<a id="a-B8"></a>谓后法苦。<a id="a-B9"></a>或现法苦。<a id="a-BA"></a>当知如是不护根者。<a id="a-BB"></a>如癞病人入芦荻丛。<a id="a-BC"></a>为如其叶可爱境界破裂其身。<a id="a-BD"></a>摄受当来微细俱行后有众苦。<a id="a-BE"></a>而不能觉。<a id="a-BF"></a>如是名为由后法苦。<a id="a-BG"></a>说造众苦。<a id="a-BH"></a>彼又于此起染起着广生毁犯。<a id="a-BI"></a>由是因缘。<a id="a-BJ"></a>虽住空寂阿练若处。<a id="a-BK"></a>而受现行追悔所起寻思之苦。<a id="a-BL"></a>如菅茅刺伤害其足。<a id="a-BM"></a>不能无畏往净仙众。<a id="a-BN"></a>设强趣入清净僧中。<a id="a-BO"></a>便为有智同梵行人举其所犯。<a id="a-BP"></a>由彼内怀覆藏意故。<a id="a-BQ"></a>心如鸩毒。<a id="a-BR"></a>于能举边发愤掺害。<a id="a-BS"></a>又诸有智同梵行者。<a id="a-BT"></a>知其鄙劣乐舍沙门。<a id="a-BU"></a>即便远避不与同住若诸村邑若阿练若。<a id="a-BV"></a>咸共讥毁言。<a id="a-BW"></a>此长老如是毁犯。<a id="a-BX"></a>如是恶说。<a id="a-BY"></a>如是恶作。<a id="a-BZ"></a>如是非法杂染而住。<a id="a-Ba"></a>已净信者。<a id="a-Bb"></a>令其变退。<a id="a-Bc"></a>未净信者。<a id="a-Bd"></a>令信不生。<a id="a-Be"></a>是故彼人于现法中。<a id="a-Bf"></a>领受如此追悔所作。<a id="a-Bg"></a>发愤所作。<a id="a-Bh"></a>远避所作。<a id="a-Bi"></a>讥毁所作。<a id="a-Bj"></a>种种诸苦。<a id="a-Bk"></a>此及前说领受后法所作众苦。<a id="a-Bl"></a>总略为一。<a id="a-Bm"></a>名受众苦。<a id="a-Bn"></a>此中云何名非律仪。<a id="a-Bo"></a>谓于如是现法后法。<a id="a-Bp"></a>具众过患。<a id="a-Bq"></a>行处境界。<a id="a-Br"></a>起不如理。<a id="a-Bs"></a>妄执诸相随好邪想。<a id="a-Bt"></a>邪想为先于其住处发起顺彼相应寻思。<a id="a-Bu"></a>由此不能于前所说一切过失如实观见。<a id="a-Bv"></a>虽复观见所有过失。<a id="a-Bw"></a>未能数数多修习故。<a id="a-Bx"></a>于所依中诸烦恼品所有粗重。<a id="a-By"></a>未能除遣。<a id="a-Bz"></a>身未轻安。<a id="a-C0"></a>谓色心身。<a id="a-C1"></a>由此行相缠及随眠犹尚和合。<a id="a-C2"></a>能令违背思择修习二力对治。<a id="a-C3"></a>名非律仪。<a id="a-C4"></a>与此相违。<a id="a-C5"></a>当知即是律仪行相。<a id="a-C6"></a>又此律仪三因缘故。<a id="a-C7"></a>能令修习速得圆满。<a id="a-C8"></a>何等为三。<a id="a-C9"></a>所谓最初于善说法毗奈耶中。<a id="a-CA"></a>净信出家。<a id="a-CB"></a>既出家已。<a id="a-CC"></a>便用神力相应闻慧。<a id="a-CD"></a>摄持虫兽相似六根。<a id="a-CE"></a>既摄持已。<a id="a-CF"></a>复用如理作意思慧。<a id="a-CG"></a>正审观察过患。<a id="a-CH"></a>方便在闻慧上修慧下。<a id="a-CI"></a>故中间系缚。<a id="a-CJ"></a>中间系已。<a id="a-CK"></a>为欲试察于彼神力得自在不。<a id="a-CL"></a>乃取净相。<a id="a-CM"></a>于诸境界而放纵之。<a id="a-CN"></a>于彼神力未自在故。<a id="a-CO"></a>各各驰散别别境界。<a id="a-CP"></a>然其不能究竟逃窜。<a id="a-CQ"></a>未善观见彼过患故。<a id="a-CR"></a>令彼虫兽未善调伏。<a id="a-CS"></a>又令神力不得自在。<a id="a-CT"></a>了知是已。<a id="a-CU"></a>复多修习如理思慧。<a id="a-CV"></a>令到究竟。<a id="a-CW"></a>超过作意。<a id="a-CX"></a>转更勤修循身正念。<a id="a-CY"></a>于此正念善修习故。<a id="a-CZ"></a>彼不复能各各驰散别别境界。<a id="a-Ca"></a>当知尔时彼善调伏。<a id="a-Cb"></a>神力于彼而得自在。</p>
  <p id="aCc">复次有诸苾刍。<a id="a-Cd"></a>先已修集妙慧资粮。<a id="a-Ce"></a>复得值遇善友。<a id="a-Cf"></a>圆满听闻诸行三种过患。<a id="a-Cg"></a>谓现法过患。<a id="a-Ch"></a>后法过患。<a id="a-Ci"></a>现法后法过患。<a id="a-Cj"></a>当知此中大种互违为所依止一切疾病。<a id="a-Ck"></a>名现法过患。<a id="a-Cl"></a>恶趣诸行常恒随逐能作能往。<a id="a-Cm"></a>名后法过患。<a id="a-Cn"></a>先于现法成就喜贪以为所依。<a id="a-Co"></a>能引现法后法老死。<a id="a-Cp"></a>名现法后法过患。<a id="a-Cq"></a>如是总略有三种苦。<a id="a-Cr"></a>一疾病苦。<a id="a-Cs"></a>二恶趣苦。<a id="a-Ct"></a>三老死苦。<a id="a-Cu"></a>谓依善趣及依恶趣。<a id="a-Cv"></a>听闻如是诸过患已。<a id="a-Cw"></a>精进修行。<a id="a-Cx"></a>法随法行。<a id="a-Cy"></a>因斯能入圣谛现观。<a id="a-Cz"></a>次由善净无我真智。<a id="a-D0"></a>如入空室。<a id="a-D1"></a>现观内外六处皆空。<a id="a-D2"></a>彼于尔时。<a id="a-D3"></a>以慧通达依诸境界忘念。<a id="a-D4"></a>所生诸烦恼缠能为损害。<a id="a-D5"></a>及有余残烦恼随眠贪爱随眠。<a id="a-D6"></a>又自通达于相续中。<a id="a-D7"></a>有诸烦恼。<a id="a-D8"></a>有诸贪爱。<a id="a-D9"></a>有诸苦恼。<a id="a-DA"></a>有诸损害及过。<a id="a-DB"></a>一切烦恼贪爱。<a id="a-DC"></a>证有余依般涅槃界。<a id="a-DD"></a>一向寂静。<a id="a-DE"></a>次后复证无有余依般涅槃界。<a id="a-DF"></a>彼先修习譬如草木枝条茎叶。<a id="a-DG"></a>正法门慧积集圣道。<a id="a-DH"></a>法随法行为所依筏。<a id="a-DI"></a>于修道中正勤修习。<a id="a-DJ"></a>渐次证于心善解脱。<a id="a-DK"></a>住有余依般涅槃界。<a id="a-DL"></a>一切灾恼皆得解脱。<a id="a-DM"></a>既住于此。<a id="a-DN"></a>当知究竟越度众苦。<a id="a-DO"></a>到于彼岸。</p>
  <p id="aDP">复次由七因缘。<a id="a-DQ"></a>于善说法毗奈耶中。<a id="a-DR"></a>虽出家已。<a id="a-DS"></a>复还退舍正所修学。<a id="a-DT"></a>云何为七。<a id="a-DU"></a>谓诸异生未能超度诸异生地。<a id="a-DV"></a>于五取蕴众苦恼法。<a id="a-DW"></a>不能如实了知五转。<a id="a-DX"></a>或复异生于诸妙欲。<a id="a-DY"></a>不能上品观其过患。<a id="a-DZ"></a>又于行时及于住时。<a id="a-Da"></a>恒常纵逸于可爱境。<a id="a-Db"></a>取不如理所有相貌。<a id="a-Dc"></a>不系念故。<a id="a-Dd"></a>恒常寻思善品恶刺非理寻思。<a id="a-De"></a>又无无畏。<a id="a-Df"></a>若王若余因事呼逼由怖畏故。<a id="a-Dg"></a>则便随从。<a id="a-Dh"></a>复有亲爱于诸亲属有所顾恋。<a id="a-Di"></a>彼若招命由亲爱故。<a id="a-Dj"></a>则便随从。<a id="a-Dk"></a>又于境界或随顺贪。<a id="a-Dl"></a>或随顺嗔。<a id="a-Dm"></a>或随顺痴。<a id="a-Dn"></a>发起猛利诸烦恼缠。<a id="a-Do"></a>又即于彼心相续中。<a id="a-Dp"></a>常有随缚。<a id="a-Dq"></a>又由成就下劣胜解。<a id="a-Dr"></a>无有一切广大胜解。<a id="a-Ds"></a>谓于出离远离涅槃。<a id="a-Dt"></a>由彼成就劣胜解故。<a id="a-Du"></a>于诸境界其心趣入。<a id="a-Dv"></a>由于一切父母等事。<a id="a-Dw"></a>不能孑然无顾恋故。<a id="a-Dx"></a>于其出离心不趣入。<a id="a-Dy"></a>于八圣支无胜解故。<a id="a-Dz"></a>于其远离心不趣入。<a id="a-E0"></a>由于彼果烦恼断中无胜解故。<a id="a-E1"></a>于其涅槃心不趣入。<a id="a-E2"></a>略由二处摄一切漏。<a id="a-E3"></a>一见所断。<a id="a-E4"></a>二修所断。<a id="a-E5"></a>当知此中非理作意。<a id="a-E6"></a>及所缘境。<a id="a-E7"></a>名顺漏法。<a id="a-E8"></a>若诸有学于能发起修所断漏非理作意所缘境界。<a id="a-E9"></a>虽未永断。<a id="a-EA"></a>而由妙慧正通达故。<a id="a-EB"></a>说名于此顺漏法中其心寂静。<a id="a-EC"></a>犹有失念增上所生微劣缠故。<a id="a-ED"></a>未名清凉。<a id="a-EE"></a>未名宴默。<a id="a-EF"></a>然其所起一切见道所断诸漏。<a id="a-EG"></a>皆永断故。<a id="a-EH"></a>亦名清凉。<a id="a-EI"></a>以于当来不生法故。<a id="a-EJ"></a>亦名宴默。<a id="a-EK"></a>而彼异生成就下劣诸胜解者。<a id="a-EL"></a>遍于一切顺诸漏法。<a id="a-EM"></a>心不寂静不名清凉。<a id="a-EN"></a>不名宴默。<a id="a-EO"></a>当知由是七因缘故。<a id="a-EP"></a>复还退舍正所修学。<a id="a-EQ"></a>与此相违所有白品七因缘故。<a id="a-ER"></a>于善说法毗奈耶中。<a id="a-ES"></a>既出家已。<a id="a-ET"></a>终不退舍正所修学。</p>
  <p id="aEU">复次若有苾刍。<a id="a-EV"></a>依四着处。<a id="a-EW"></a>当知彼行四种邪行。<a id="a-EX"></a>何等名为四种着处。<a id="a-EY"></a>谓有苾刍。<a id="a-EZ"></a>于内外处有贪爱故。<a id="a-Ea"></a>能感后有。<a id="a-Eb"></a>于现法中不乐涅槃。<a id="a-Ec"></a>是初着处。<a id="a-Ed"></a>复有苾刍。<a id="a-Ee"></a>于先所舍外诸所有父母等事。<a id="a-Ef"></a>有所顾恋系缚其心。<a id="a-Eg"></a>如是名为第二着处。<a id="a-Eh"></a>复如有一。<a id="a-Ei"></a>于现法中希求一切利养恭敬。<a id="a-Ej"></a>于诸所得利养恭敬。<a id="a-Ek"></a>耽着不舍。<a id="a-El"></a>如是名为第三着处。<a id="a-Em"></a>复如有一。<a id="a-En"></a>是有学者已见谛迹。<a id="a-Eo"></a>有余我慢。<a id="a-Ep"></a>少分贪爱之所随逐。<a id="a-Eq"></a>于修弃舍纵逸而住。<a id="a-Er"></a>如是名为第四着处。<a id="a-Es"></a>云何名为四种邪行。<a id="a-Et"></a>谓彼最初爱乐后有补特伽罗。<a id="a-Eu"></a>于现法中不乐涅槃。<a id="a-Ev"></a>若诸有学行于纵逸。<a id="a-Ew"></a>由此着处增上力故。<a id="a-Ex"></a>乐与在家及出家众共相杂住。<a id="a-Ey"></a>如是名为最初邪行。<a id="a-Ez"></a>又复即前爱乐后有补特伽罗。<a id="a-F0"></a>爱乐后有增上力故。<a id="a-F1"></a>发起邪愿。<a id="a-F2"></a>行于梵行。<a id="a-F3"></a>如是名为第二邪行。<a id="a-F4"></a>又复于先所舍外事有所顾恋。<a id="a-F5"></a>由彼着处增上力故。<a id="a-F6"></a>能令退舍正所修学。<a id="a-F7"></a>如是名为第三邪行。<a id="a-F8"></a>又于现世希求利养及与恭敬。<a id="a-F9"></a>于诸所得利养恭敬。<a id="a-FA"></a>耽着不舍补特伽罗。<a id="a-FB"></a>由此着处增上力故。<a id="a-FC"></a>毁犯尸罗。<a id="a-FD"></a>广说乃至。<a id="a-FE"></a>螺音狗行。<a id="a-FF"></a>彼由顾恋利养恭敬。<a id="a-FG"></a>不舍所学。<a id="a-FH"></a>不见是罪。<a id="a-FI"></a>公然犯戒。<a id="a-FJ"></a>如是名为第四邪行。</p>
  <p id="aFK">复次有诸苾刍。<a id="a-FL"></a>于义不善从他所闻种种文字一义言说。<a id="a-FM"></a>便怀犹豫不生欢喜。<a id="a-FN"></a>今于是中何者为实。<a id="a-FO"></a>复有四种能生微妙清净智见无倒观门。<a id="a-FP"></a>何等为四。<a id="a-FQ"></a>谓极精勤观察苦者。<a id="a-FR"></a>于生受因如实妙智。<a id="a-FS"></a>又于依持及所依因如实妙智。<a id="a-FT"></a>又于住因如实妙智。<a id="a-FU"></a>又于依缘自性助伴随顺苦乐非苦乐行如实妙智。<a id="a-FV"></a>又二缘故。<a id="a-FW"></a>如来除灭于义不善补特伽罗所有犹豫。<a id="a-FX"></a>一者显示种种文词所表一义。<a id="a-FY"></a>文有差别。<a id="a-FZ"></a>义无差别。<a id="a-Fa"></a>由是能令断除犹豫。<a id="a-Fb"></a>二者开显圣教广义。<a id="a-Fc"></a>由此能令于义通达。<a id="a-Fd"></a>云何名为圣教广义。<a id="a-Fe"></a>谓从资粮地乃至漏尽。<a id="a-Ff"></a>皆说名为圣教广义。<a id="a-Fg"></a>此中边际根成熟住。<a id="a-Fh"></a>如来所化无我相应善受坚固闻思所成正见成就。<a id="a-Fi"></a>此为依止。<a id="a-Fj"></a>此为建立。<a id="a-Fk"></a>独处空闲。<a id="a-Fl"></a>缘内外处四种识住。<a id="a-Fm"></a>为欲断灭诸有取识。<a id="a-Fn"></a>修循身念胜奢摩他毗钵舍那之所摄受。<a id="a-Fo"></a>由此亲近修习势力。<a id="a-Fp"></a>发生如实缘初识住邻逼现观止观双行。<a id="a-Fq"></a>从此无间于圣谛中能入现观。<a id="a-Fr"></a>复更修习。<a id="a-Fs"></a>如所得道以渐进趣。<a id="a-Ft"></a>能得一切诸漏永尽。<a id="a-Fu"></a>如能如实缘初识住。<a id="a-Fv"></a>乃至如实缘第四识住。<a id="a-Fw"></a>当知亦尔。</p>
  <p id="aFx">复次如先所说。<a id="a-Fy"></a>不护根门补特伽罗。<a id="a-Fz"></a>烦恼诸缠现前不舍。<a id="a-G0"></a>世及出世思择修习二力对治有所阙乏。<a id="a-G1"></a>烦恼生已性多坚执。<a id="a-G2"></a>魔既了知性坚执已。<a id="a-G3"></a>便往其所以诸境界而媚惑之。<a id="a-G4"></a>如是彼魔于性执着烦恼诸缠补特伽罗。<a id="a-G5"></a>而得其便。<a id="a-G6"></a>为欲媚惑。<a id="a-G7"></a>于其相续安立所缘。<a id="a-G8"></a>又即如是不护根门。<a id="a-G9"></a>补特伽罗。<a id="a-GA"></a>于般涅槃欲乐劣故。<a id="a-GB"></a>亲爱劣故。<a id="a-GC"></a>譬如干朽苇草舍宅。<a id="a-GD"></a>魔便于彼积集可爱境界炬火而焚燎之。<a id="a-GE"></a>由二因缘。<a id="a-GF"></a>彼为境界常所蔽伏。<a id="a-GG"></a>一未生缠令其生故。<a id="a-GH"></a>二已生缠令相续故。<a id="a-GI"></a>由为境界爱所蔽伏。<a id="a-GJ"></a>于广追觅诸境界时。<a id="a-GK"></a>多行种种恶不善行。<a id="a-GL"></a>于行如是邪恶行时。<a id="a-GM"></a>复为种种恶不善法之所蔽伏。<a id="a-GN"></a>如前所说。<a id="a-GO"></a>行邪行已。<a id="a-GP"></a>失路而行。<a id="a-GQ"></a>沿流而去。<a id="a-GR"></a>名顺流者。<a id="a-GS"></a>与此相违。<a id="a-GT"></a>所有白品。<a id="a-GU"></a>当知是名非顺流者。</p>
  <p id="aGV">复次由八种相。<a id="a-GW"></a>当知总摄后有菩萨诸正行道。<a id="a-GX"></a>及以道果。<a id="a-GY"></a>胜声闻乘为无有上。<a id="a-GZ"></a>何等为八。<a id="a-Ga"></a>谓哀愍故。<a id="a-Gb"></a>内勇悍故。<a id="a-Gc"></a>谛察法忍性现前故。<a id="a-Gd"></a>能出离故。<a id="a-Ge"></a>自内发起观谛行故。<a id="a-Gf"></a>广大善修世间正见现在前故。<a id="a-Gg"></a>由获无漏菩提分法得清净故。<a id="a-Gh"></a>由善清净修觉分。<a id="a-Gi"></a>俱进修无上纯净修道。<a id="a-Gj"></a>依止六处修习圆满。<a id="a-Gk"></a>获得六种最胜无上圆满德故。<a id="a-Gl"></a>当知此中于诸有情长时哀愍。<a id="a-Gm"></a>熏修其心。<a id="a-Gn"></a>住最后有诸大菩萨。<a id="a-Go"></a>见诸愚夫堕贪爱河。<a id="a-Gp"></a>顺流漂溺为五相苦之所逼切。<a id="a-Gq"></a>既观见已深起大悲。<a id="a-Gr"></a>何等为五。<a id="a-Gs"></a>一者见彼堕贪爱河。<a id="a-Gt"></a>不正寻思。<a id="a-Gu"></a>不可爱水常所逼触。<a id="a-Gv"></a>二者见彼内外六处三毒火鸡住于两岸。<a id="a-Gw"></a>三者见彼在于欲界众多忧苦种种灾横诸恶毒刺遍布其下。<a id="a-Gx"></a>四者见彼在于色界世间慧眼有所阙故犹如盲冥处在其中。<a id="a-Gy"></a>五者见彼在无色界世间慧眼已圆满故。<a id="a-Gz"></a>诸圣慧眼有所阙故。<a id="a-H0"></a>犹如昏闇居在其上。<a id="a-H1"></a>既见如是堕贪爱河诸有情类。<a id="a-H2"></a>遍于一切皆不寂静。<a id="a-H3"></a>若触若岸若下中上苦逼迫已。<a id="a-H4"></a>发起大悲。<a id="a-H5"></a>是名哀愍。<a id="a-H6"></a>又即成就此哀愍者。<a id="a-H7"></a>或生王家或帝师家。<a id="a-H8"></a>虽未出家内兴勇悍。<a id="a-H9"></a>我今定当通达妙迹。<a id="a-HA"></a>归修梵行。<a id="a-HB"></a>终无退转。<a id="a-HC"></a>如是名为内兴勇悍。<a id="a-HD"></a>又彼即于未出家位。<a id="a-HE"></a>居赡部影。<a id="a-HF"></a>独坐思惟。<a id="a-HG"></a>便能证入最初静虑。<a id="a-HH"></a>后于自他老病死法。<a id="a-HI"></a>正审观察。<a id="a-HJ"></a>能定忍可。<a id="a-HK"></a>如是名为谛察法忍内自现前。<a id="a-HL"></a>又彼宿世所习善根。<a id="a-HM"></a>一切善行之所觉发。<a id="a-HN"></a>复由勇悍谛察法忍增上力故。<a id="a-HO"></a>便能弃舍广大妙欲。<a id="a-HP"></a>净信出家。<a id="a-HQ"></a>虽无施设。<a id="a-HR"></a>正梵行者而能自然受持禁戒。<a id="a-HS"></a>由此禁戒为依止故。<a id="a-HT"></a>渐次能证乃至非想非非想处。<a id="a-HU"></a>如是名为能正出离。<a id="a-HV"></a>又彼为欲弃世间道正求出离。<a id="a-HW"></a>由于先世正等觉。<a id="a-HX"></a>所获得无上究竟出离。<a id="a-HY"></a>正闻胜解。<a id="a-HZ"></a>积集熏修。<a id="a-Ha"></a>身相续故。<a id="a-Hb"></a>于世间道都无信乐。<a id="a-Hc"></a>由是因缘往菩提树。<a id="a-Hd"></a>即依先时观老病死假想之道。<a id="a-He"></a>于诸谛相次第观察。<a id="a-Hf"></a>作是思惟。<a id="a-Hg"></a>是诸世间有情之类。<a id="a-Hh"></a>堕在种种艰险众苦。<a id="a-Hi"></a>有生有老有病有死。<a id="a-Hj"></a>然其不能于老病死究竟出离。<a id="a-Hk"></a>如实了知如是次第。<a id="a-Hl"></a>观于老死。<a id="a-Hm"></a>观老死集。<a id="a-Hn"></a>观老死灭。<a id="a-Ho"></a>观能趣证老死灭行。<a id="a-Hp"></a>如理作意为依止故。<a id="a-Hq"></a>久已积集大资粮故。<a id="a-Hr"></a>以俱生慧便能觉悟一切法性。<a id="a-Hs"></a>安住诸法法住法界。<a id="a-Ht"></a>如是名为自内发起观察谛行。<a id="a-Hu"></a>又彼复欲求上漏尽。<a id="a-Hv"></a>方便发起宿住念智。<a id="a-Hw"></a>忆念先世。<a id="a-Hx"></a>从诸如来正等觉所。<a id="a-Hy"></a>于漏尽道积习闻思。<a id="a-Hz"></a>由是发起长时积集。<a id="a-I0"></a>世间正见令现在前。<a id="a-I1"></a>然此正见。<a id="a-I2"></a>如教授者以此为依。<a id="a-I3"></a>能令菩萨安处一坐。<a id="a-I4"></a>乃至证得究竟漏尽。<a id="a-I5"></a>如是名为广大善修正见现前。<a id="a-I6"></a>又即由彼如教授者所有正见渐次胜进。<a id="a-I7"></a>先已远离下地诸欲。<a id="a-I8"></a>乃至上极无所有处。<a id="a-I9"></a>当于圣谛得现观时。<a id="a-IA"></a>便证无漏四念住等。<a id="a-IB"></a>乃至最后八圣支道所有一切菩提分法。<a id="a-IC"></a>举其最后。<a id="a-ID"></a>当知亦摄前位一切。<a id="a-IE"></a>由得彼故。<a id="a-IF"></a>成不还果。<a id="a-IG"></a>以得无漏菩提分法。<a id="a-IH"></a>是故说名获得清凉。<a id="a-II"></a>彼由如是获得世间究竟安乐。<a id="a-IJ"></a>获得出世无漏安乐得清凉故。<a id="a-IK"></a>名离炽然。<a id="a-IL"></a>由世间道。<a id="a-IM"></a>乃至已离无所有处所系烦恼。<a id="a-IN"></a>及已远离见道所断诸烦恼故。<a id="a-IO"></a>名离热恼。<a id="a-IP"></a>为欲无余永断有顶所系烦恼故。<a id="a-IQ"></a>复勤修纯无漏道。<a id="a-IR"></a>所谓修习无上觉支。<a id="a-IS"></a>是名进修无上修道。<a id="a-IT"></a>由此修故。<a id="a-IU"></a>无学地中六种修法究竟圆满。<a id="a-IV"></a>一者修圣神通。<a id="a-IW"></a>究竟圆满。<a id="a-IX"></a>二者修净五根。<a id="a-IY"></a>究竟圆满。<a id="a-IZ"></a>三者证得烦恼并诸习气无余离系。<a id="a-Ia"></a>究竟圆满。<a id="a-Ib"></a>四者证得四种现法乐住。<a id="a-Ic"></a>究竟圆满。<a id="a-Id"></a>五者证得世间静虑等脱等持等至。<a id="a-Ie"></a>究竟圆满。<a id="a-If"></a>六者证得名身句身文身得随所欲。<a id="a-Ig"></a>得无艰难宣说正法。<a id="a-Ih"></a>究竟圆满。<a id="a-Ii"></a>当知此中修净信根究竟满者。<a id="a-Ij"></a>谓于涅槃意乐净故。<a id="a-Ik"></a>修精进根究竟满者。<a id="a-Il"></a>谓能勇猛造作一切有情义利。<a id="a-Im"></a>善清净故。<a id="a-In"></a>修习念根究竟满者。<a id="a-Io"></a>谓三念住无忘失法。<a id="a-Ip"></a>善清净故。<a id="a-Iq"></a>修习定根究竟满者。<a id="a-Ir"></a>谓于圣天及以梵住善清净故。<a id="a-Is"></a>修习慧根究竟满者。<a id="a-It"></a>谓十智力善清净故。<a id="a-Iu"></a>彼由如是能住六处修圆满因。<a id="a-Iv"></a>得为大王。<a id="a-Iw"></a>所谓法王由是证得六种圆满。<a id="a-Ix"></a>谓圣神通增上力故。<a id="a-Iy"></a>得大财富自在圆满。<a id="a-Iz"></a>诸根清净增上力故。<a id="a-J0"></a>得大舍宅自在圆满。<a id="a-J1"></a>断诸烦恼增上力故。<a id="a-J2"></a>得受安乐诸坐卧具自在圆满。<a id="a-J3"></a>现法乐住增上力故。<a id="a-J4"></a>处其舍宅。<a id="a-J5"></a>坐卧具中。<a id="a-J6"></a>证得第一无诸损恼大安乐住自在圆满。<a id="a-J7"></a>静虑解脱等持等至增上力故。<a id="a-J8"></a>证得能办一切有情正利益事。<a id="a-J9"></a>游戏喜乐自在圆满。<a id="a-JA"></a>于诸名身句身文身。<a id="a-JB"></a>得随所欲。<a id="a-JC"></a>得无艰难宣说正法增上力故。<a id="a-JD"></a>得为法王能于他所获得。<a id="a-JE"></a>平等分布作用自在圆满。<a id="a-JF"></a>如是名为六处修满为依止故。<a id="a-JG"></a>证得六种自在圆满。</p>
  <p id="aJH">复次略有四种寻求我论。<a id="a-JI"></a>由此论故。<a id="a-JJ"></a>萨迦耶见未永断者。<a id="a-JK"></a>求我寻思数数现行。<a id="a-JL"></a>云何为四。<a id="a-JM"></a>一者寻求我。<a id="a-JN"></a>我用何以为自性。<a id="a-JO"></a>二者寻求我。<a id="a-JP"></a>我为常。<a id="a-JQ"></a>为是无常。<a id="a-JR"></a>三者寻求云何我。<a id="a-JS"></a>我是常。<a id="a-JT"></a>无常。<a id="a-JU"></a>四者寻求我。<a id="a-JV"></a>所有我住在何处。<a id="a-JW"></a>当知此中略有四种寻求于我。<a id="a-JX"></a>一者寻求自性。<a id="a-JY"></a>二者寻求其转。<a id="a-JZ"></a>三者寻求其因。<a id="a-Ja"></a>四者寻求窟宅。<a id="a-Jb"></a>此中三种可得施设诸行差别。<a id="a-Jc"></a>又此施设可非颠倒。<a id="a-Jd"></a>第四一种由一切种。<a id="a-Je"></a>终不可得施设差别。<a id="a-Jf"></a>当知施设我自性者。<a id="a-Jg"></a>谓即施设十二种处所生六识并受想思。<a id="a-Jh"></a>以为其我。<a id="a-Ji"></a>过此余我不可得故。<a id="a-Jj"></a>又即此我体是无常。<a id="a-Jk"></a>由有生故。<a id="a-Jl"></a>老故。<a id="a-Jm"></a>死故。<a id="a-Jn"></a>又此诸行以于诸趣种种自体生起差别。<a id="a-Jo"></a>不成实故。<a id="a-Jp"></a>说如幻事。<a id="a-Jq"></a>想心见倒迷乱性故。<a id="a-Jr"></a>说如阳焰。<a id="a-Js"></a>起尽法故。<a id="a-Jt"></a>说有增减。<a id="a-Ju"></a>刹那性故。<a id="a-Jv"></a>名曰暂时。<a id="a-Jw"></a>数数坏已速疾有余。<a id="a-Jx"></a>频频续故。<a id="a-Jy"></a>说为速疾现前相续。<a id="a-Jz"></a>来无所从。<a id="a-K0"></a>往无所至。<a id="a-K1"></a>是故说为本无今有有已散灭。<a id="a-K2"></a>由如是相。<a id="a-K3"></a>略说生身展转无常。<a id="a-K4"></a>及有因刹那展转无常。<a id="a-K5"></a>如是三种如理施设我之自性若转若因。<a id="a-K6"></a>施设我之所有窟宅。<a id="a-K7"></a>终不可得。<a id="a-K8"></a>由诸行中离诸行性别有实我。<a id="a-K9"></a>住诸行中不可得故。<a id="a-KA"></a>由是因缘。<a id="a-KB"></a>约世俗谛诸行尚空不可施设。<a id="a-KC"></a>何况胜义。<a id="a-KD"></a>是故一向于空立空。<a id="a-KE"></a>如是由心如理作意。<a id="a-KF"></a>闻解了故。<a id="a-KG"></a>思等了故。<a id="a-KH"></a>修谛了故。<a id="a-KI"></a>如其次第差别说言。<a id="a-KJ"></a>应当欢喜。<a id="a-KK"></a>应当等喜。<a id="a-KL"></a>应当遍喜。</p>
 </body>
</html>