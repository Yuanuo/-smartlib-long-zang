<!doctype html>
<html id="z3IBVMSvo" data-ver="872">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第六十</h1>
  <h2 id="a2">摄决择分中有寻有伺等三地之三</h2>
  <p id="a3">复次由五因缘杀生成重。<a id="a-4"></a>何等为五。<a id="a-5"></a>一由意乐。<a id="a-6"></a>二由方便。<a id="a-7"></a>三由无治。<a id="a-8"></a>四由邪执。<a id="a-9"></a>五由其事。<a id="a-A"></a>若由猛利贪欲意乐所作。<a id="a-B"></a>猛利嗔恚意乐所作。<a id="a-C"></a>猛利愚痴意乐所作。<a id="a-D"></a>名重杀生。<a id="a-E"></a>与此相违名轻杀生。<a id="a-F"></a>若有念言。<a id="a-G"></a>我应当作正作已作。<a id="a-H"></a>心便踊跃心生欢悦。<a id="a-I"></a>或有自作或复劝他。<a id="a-J"></a>于彼所作称扬赞叹。<a id="a-K"></a>见同法者意便欣庆长时思量。<a id="a-L"></a>长时蓄积怨恨心已方有所作。<a id="a-M"></a>无间所作殷重所作。<a id="a-N"></a>或于一时顿杀多类。<a id="a-O"></a>或以坚固发业因缘而行杀害。<a id="a-P"></a>或令恐怖无所依投方行杀害。<a id="a-Q"></a>或于孤苦贫穷哀戚悲泣等者而行杀害。<a id="a-R"></a>如是一切由方便故名重杀生。<a id="a-S"></a>若唯行杀。<a id="a-T"></a>不能日日乃至极少持一学处。<a id="a-U"></a>或亦不能于月八日十四十五及半月等受持斋戒。<a id="a-V"></a>或亦不能于时时间惠施作福。<a id="a-W"></a>问讯礼拜迎送合掌和敬业等。<a id="a-X"></a>又亦不能于时时间获得猛利增上惭愧。<a id="a-Y"></a>悔所作恶。<a id="a-Z"></a>又不证得世间离欲。<a id="a-a"></a>亦不证得真法现观。<a id="a-b"></a>如是一切由无治故。<a id="a-c"></a>名重杀生。<a id="a-d"></a>若诸沙门或婆罗门。<a id="a-e"></a>继邪祠祀随忍此见。<a id="a-f"></a>执为正法而行杀戮。<a id="a-g"></a>由邪执故名重杀生。<a id="a-h"></a>又作是心杀羊无罪。<a id="a-i"></a>由彼羊等为资生故世主所化。<a id="a-j"></a>诸如是等依止邪见而行杀害。<a id="a-k"></a>皆邪执故名重杀生。<a id="a-l"></a>若有杀害大身众生。<a id="a-m"></a>此由事故名重杀生。<a id="a-n"></a>或有杀害人或人相或父或母及余尊重。<a id="a-o"></a>或有杀害归投委信或诸有学。<a id="a-p"></a>或诸菩萨。<a id="a-q"></a>或阿罗汉。<a id="a-r"></a>或诸独觉。<a id="a-s"></a>或于如来作杀害意恶心出血。<a id="a-t"></a>如来性命不可杀故。<a id="a-u"></a>如是一切由其事故名重杀生。<a id="a-v"></a>与如上说因缘相违而杀生者。<a id="a-w"></a>名轻杀生。<a id="a-x"></a>复次当说不与取等由其事故轻重差别。<a id="a-y"></a>余随所应。<a id="a-z"></a>如杀应知。</p>
  <p id="a10">复次若多劫盗名重不与取。<a id="a-11"></a>如是若劫盗妙好。<a id="a-12"></a>劫盗委信。<a id="a-13"></a>劫盗孤贫。<a id="a-14"></a>劫盗佛法出家之众。<a id="a-15"></a>若入聚落而行劫盗。<a id="a-16"></a>劫盗有学或阿罗汉或诸独觉。<a id="a-17"></a>或复僧祇或佛灵庙所有财物。<a id="a-18"></a>如是一切由其事故名重不与取。</p>
  <p id="a19">复次行不应行中。<a id="a-1A"></a>若母母亲委信他妻。<a id="a-1B"></a>或住禁戒或苾刍尼或勤策女或复正学。<a id="a-1C"></a>如是一切由其事故名重欲邪行。<a id="a-1D"></a>非支行中若于面门。<a id="a-1E"></a>由其事故名重欲邪行。<a id="a-1F"></a>非时行中若受斋戒若胎圆满若有重病由其事故名重欲邪行。<a id="a-1G"></a>非处行中若佛灵庙若僧伽蓝。<a id="a-1H"></a>由其事故名重欲邪行。</p>
  <p id="a1I">复次若为诳惑多取他财若妙若胜而说妄语。<a id="a-1J"></a>由事重故名重妄语。<a id="a-1K"></a>若于委信若父若母。<a id="a-1L"></a>广说如前乃至佛所而说妄语。<a id="a-1M"></a>由事重故名重妄语。<a id="a-1N"></a>或有妄语令他杀生损失财物及与妻妾。<a id="a-1O"></a>此若成办极重杀生。<a id="a-1P"></a>重不与取。<a id="a-1Q"></a>重欲邪行。<a id="a-1R"></a>此由事重名重妄语。<a id="a-1S"></a>或有妄语能破坏僧。<a id="a-1T"></a>于诸妄语此最尤重复次若于长时积习亲爱而行破坏。<a id="a-1U"></a>此由事重名重离间语。<a id="a-1V"></a>或破坏他令离善友父母男女。<a id="a-1W"></a>破和合僧。<a id="a-1X"></a>若离间语能引杀生或不与取或欲邪行。<a id="a-1Y"></a>如前所说道理应知。<a id="a-1Z"></a>如是一切由事重故名重离间语。</p>
  <p id="a1a">复次若于父母及余师长。<a id="a-1b"></a>发粗恶言。<a id="a-1c"></a>由事重故名重粗恶语。<a id="a-1d"></a>或以不实不真妄语。<a id="a-1e"></a>现前毁骂呵责于他。<a id="a-1f"></a>由事重故名重粗恶语。</p>
  <p id="a1g">复次凡诸绮语随妄语等。<a id="a-1h"></a>此语轻重如彼应知。<a id="a-1i"></a>若依斗讼诤竞等事而发绮语亦名为重。<a id="a-1j"></a>若以染污心于能引无义外道典籍。<a id="a-1k"></a>承诵赞咏广为他说。<a id="a-1l"></a>由事重故名重绮语。<a id="a-1m"></a>若于父母眷属师长调弄轻笑。<a id="a-1n"></a>现作语言不近道理。<a id="a-1o"></a>亦由事重名重绮语。</p>
  <p id="a1p">复次若于僧祇佛灵庙等所有财宝。<a id="a-1q"></a>起贪欲心。<a id="a-1r"></a>由事重故名重贪欲。<a id="a-1s"></a>若于己德起增上慢自谓智者。<a id="a-1t"></a>乃于国王大臣豪贵所尊师长。<a id="a-1u"></a>及诸聪睿同梵行等。<a id="a-1v"></a>起增上欲贪求利养。<a id="a-1w"></a>名重贪欲。<a id="a-1x"></a>复次若于父母眷属师长。<a id="a-1y"></a>起损害心。<a id="a-1z"></a>由事重故名重嗔恚。<a id="a-20"></a>又于无过贫穷孤苦可伤愍者起损害心。<a id="a-21"></a>由事重故名重嗔恚。<a id="a-22"></a>又于诚心来归投者及有恩所。<a id="a-23"></a>起损害心。<a id="a-24"></a>由事重故名重嗔恚。<a id="a-25"></a>复次若于一切余邪见中。<a id="a-26"></a>诸有能谤一切邪见。<a id="a-27"></a>此谤一切事门转故名重邪见。<a id="a-28"></a>又若有见谓无世间真阿罗汉正至正行。<a id="a-29"></a>乃至广说。<a id="a-2A"></a>如是邪见。<a id="a-2B"></a>由事重故名重邪见。<a id="a-2C"></a>除如上说所有诸事。<a id="a-2D"></a>随其所应与彼相违。<a id="a-2E"></a>皆名为轻。</p>
  <p id="a2F">复次杀生所引不善诸业。<a id="a-2G"></a>或有是作而非增长。<a id="a-2H"></a>或有增长而非是作。<a id="a-2I"></a>或有亦作亦复增长。<a id="a-2J"></a>或有非作亦非增长。<a id="a-2K"></a>初句谓无识别童稚所作。<a id="a-2L"></a>或梦所作或不思而作。<a id="a-2M"></a>或自无欲他逼令作。<a id="a-2N"></a>或有暂作续即还起猛利悔心及厌患心。<a id="a-2O"></a>恳责远离正受律仪令彼微薄。<a id="a-2P"></a>未与果报便起世间离欲之道损彼种子。<a id="a-2Q"></a>次起出世永断之道。<a id="a-2R"></a>害彼种子令无有余。<a id="a-2S"></a>增长而非作者。<a id="a-2T"></a>谓如有一为害生故于长夜中数随喜伺。<a id="a-2U"></a>由此因缘彼遂增长杀生所引恶不善法。<a id="a-2V"></a>然不能作杀生之业。<a id="a-2W"></a>亦作亦增长者。<a id="a-2X"></a>谓除先所说作非增长增长非作。<a id="a-2Y"></a>所余一切杀生业相。<a id="a-2Z"></a>非作非增长者。<a id="a-2a"></a>谓除上尔所相。<a id="a-2b"></a>如是所余不与取等乃至绮语。<a id="a-2c"></a>随其所应如杀应知。<a id="a-2d"></a>于贪欲嗔恚邪见中。<a id="a-2e"></a>无有第二增长而非作句。<a id="a-2f"></a>于初句中无有不思而作及他逼令作。<a id="a-2g"></a>余如前说。</p>
  <p id="a2h">复次若于杀生亲近数习多所作故。<a id="a-2i"></a>生那落迦。<a id="a-2j"></a>是名杀生异熟果。<a id="a-2k"></a>若从彼没来生此间人同分中。<a id="a-2l"></a>寿量短促。<a id="a-2m"></a>是名杀生等流果。<a id="a-2n"></a>于外所得器世界中。<a id="a-2o"></a>饮食果药皆少光泽势力。<a id="a-2p"></a>异熟及与威德并皆微劣。<a id="a-2q"></a>消变不平生长疾病。<a id="a-2r"></a>由此因缘无量有情未尽寿量非时中夭。<a id="a-2s"></a>是名杀生增上果。<a id="a-2t"></a>所余业道。<a id="a-2u"></a>异熟等流二果差别。<a id="a-2v"></a>如经应知。<a id="a-2w"></a>增上果今当说。<a id="a-2x"></a>若器世间众果鲜少。<a id="a-2y"></a>果不滋长果多朽坏。<a id="a-2z"></a>果不贞实多无雨泽。<a id="a-30"></a>诸果干枯或全无果。<a id="a-31"></a>如是一切名不与取增上果。<a id="a-32"></a>若器世间多诸便秽泥粪不净。<a id="a-33"></a>臭处迫迮多生不净臭恶之物。<a id="a-34"></a>凡诸所有皆不可乐。<a id="a-35"></a>如是一切名欲邪行增上果。<a id="a-36"></a>若器世间农作行船。<a id="a-37"></a>世俗事业不甚滋息。<a id="a-38"></a>殊少便宜多不谐偶。<a id="a-39"></a>饶诸怖畏恐惧因缘。<a id="a-3A"></a>如是一切是妄语增上果。<a id="a-3B"></a>若器世间其他处所。<a id="a-3C"></a>丘坑间隔险阻难行。<a id="a-3D"></a>饶诸怖畏恐惧因缘。<a id="a-3E"></a>如是一切是离间语增上果。<a id="a-3F"></a>若器世间其地处所。<a id="a-3G"></a>多诸株杌荆棘毒刺凡石沙砾枯槁。<a id="a-3H"></a>无润无有池沼河泉干竭。<a id="a-3I"></a>土田碱卤丘陵坑险。<a id="a-3J"></a>饶诸怖畏恐惧因缘。<a id="a-3K"></a>如是一切是粗恶语增上果。<a id="a-3L"></a>若器世间所有果树果无的当。<a id="a-3M"></a>非时结实时不结实生而似熟。<a id="a-3N"></a>根不坚牢势不久停。<a id="a-3O"></a>园林池沼多不可乐。<a id="a-3P"></a>饶诸怖畏恐惧因缘。<a id="a-3Q"></a>如是一切是绮语增上果。<a id="a-3R"></a>若器世间一切盛事年时日夜月半月等渐渐衰微。<a id="a-3S"></a>所有气味唯减不增。<a id="a-3T"></a>如是一切是贪欲增上果。<a id="a-3U"></a>若器世间多诸疫疠灾横扰恼怨敌。<a id="a-3V"></a>惊怖师子虎狼。<a id="a-3W"></a>杂恶禽兽。<a id="a-3X"></a>蟒蛇蝮蝎蚰蜑。<a id="a-3Y"></a>百足魍魉药叉诸恶贼等。<a id="a-3Z"></a>如是一切是嗔恚增上果。<a id="a-3a"></a>若器世间所有第一胜妙华果悉皆隐没。<a id="a-3b"></a>诸不净物乍似清净。<a id="a-3c"></a>诸苦恼物乍似安乐。<a id="a-3d"></a>非安居所非救护所非归依所。<a id="a-3e"></a>如是一切是邪见增上果。</p>
  <p id="a3f">复次如世尊言。<a id="a-3g"></a>杀有三种。<a id="a-3h"></a>谓贪嗔痴之所生起。<a id="a-3i"></a>乃至邪见亦复如是。<a id="a-3j"></a>此差别义云何应知。<a id="a-3k"></a>若为血肉等杀害众生。<a id="a-3l"></a>或作是心。<a id="a-3m"></a>杀害彼已当夺财物。<a id="a-3n"></a>或受他雇或为报恩。<a id="a-3o"></a>或友所摄或希为友。<a id="a-3p"></a>或为衣食奉主教命而行杀害。<a id="a-3q"></a>或有谓彼能为衰损。<a id="a-3r"></a>或有谓彼能障财利而行杀害。<a id="a-3s"></a>如利衰毁誉称讥苦乐随其所应。<a id="a-3t"></a>当知亦尔。<a id="a-3u"></a>如是一切名贪所生杀生业道。</p>
  <p id="a3v">复次若谓彼于己乐为无义而行杀害。<a id="a-3w"></a>或念彼于己曾为无义。<a id="a-3x"></a>或恐彼于己当为无义。<a id="a-3y"></a>或见彼于己正为无义而行杀害。<a id="a-3z"></a>广说乃至于九恼事皆如是知。<a id="a-40"></a>如是一切名嗔所生杀生业道。<a id="a-41"></a>复次若计为法而行杀害。<a id="a-42"></a>谓己是余众生善友。<a id="a-43"></a>彼因我杀身坏命终当生天上。<a id="a-44"></a>如是杀害从痴所生。<a id="a-45"></a>或作是心。<a id="a-46"></a>为尊长故法应杀害。<a id="a-47"></a>或作是心。<a id="a-48"></a>诸有诽毁天梵世主。<a id="a-49"></a>骂婆罗门。<a id="a-4A"></a>法应杀害。<a id="a-4B"></a>如是心杀从痴所生。<a id="a-4C"></a>或计杀生作及增长无异熟果。<a id="a-4D"></a>为他开演劝行杀业。<a id="a-4E"></a>彼由劝故遂行杀事时。<a id="a-4F"></a>彼劝者所得杀罪从痴所生。<a id="a-4G"></a>此后所说从痴所生杀业。<a id="a-4H"></a>道理。<a id="a-4I"></a>诸余业道乃至邪见当知亦尔。<a id="a-4J"></a>或有妄计以其父母亲爱眷属掷置火中。<a id="a-4K"></a>断食投岩弃于旷野。<a id="a-4L"></a>是真正法。<a id="a-4M"></a>如是一切名痴所生杀生业道。<a id="a-4N"></a>复次若于他财食饕餮而取。<a id="a-4O"></a>是不与取贪欲所生。<a id="a-4P"></a>或受他雇而行劫盗。<a id="a-4Q"></a>或恩所摄或祈后恩。<a id="a-4R"></a>或为衣食奉主教命。<a id="a-4S"></a>或为称誉或为安乐而行劫盗。<a id="a-4T"></a>如是一切不与取业皆贪所生。</p>
  <p id="a4U">复次若作是思。<a id="a-4V"></a>彼于我所乐行无义。<a id="a-4W"></a>广说乃至九恼害事增上力故而行劫盗不必贪着彼所有财。<a id="a-4X"></a>不必希求诸余财物。<a id="a-4Y"></a>是不与取嗔恚所生。<a id="a-4Z"></a>或憎他故焚烧聚落舍宅财物珍玩资具。<a id="a-4a"></a>当知彼触嗔恚所生。<a id="a-4b"></a>盗相似罪。<a id="a-4c"></a>或更增强或憎彼故。<a id="a-4d"></a>令他劫夺破散彼财。<a id="a-4e"></a>他受教命依行事时。<a id="a-4f"></a>彼能教者不与取罪从嗔恚生。</p>
  <p id="a4g">复次若作是心。<a id="a-4h"></a>为尊长故而行劫盗是为正法。<a id="a-4i"></a>名痴所生不与取罪。<a id="a-4j"></a>或作是心。<a id="a-4k"></a>若有诽毁天梵世主骂婆罗门。<a id="a-4l"></a>法应夺彼所有财物。<a id="a-4m"></a>此不与取亦从痴生。<a id="a-4n"></a>或作是心。<a id="a-4o"></a>若为祠祀为祠祀支为祠祀具。<a id="a-4p"></a>法应劫盗。<a id="a-4q"></a>是不与取亦从痴生。</p>
  <p id="a4r">复次若有见闻不应行事。<a id="a-4s"></a>便不如理分别取相。<a id="a-4t"></a>遂贪欲缠之所缠缚而行非法。<a id="a-4u"></a>名贪所生欲邪行罪。<a id="a-4v"></a>或受他雇窃行媒嫁。<a id="a-4w"></a>由此方便行所不行。<a id="a-4x"></a>彼便获得贪欲所生欲邪行罪。<a id="a-4y"></a>或欲摄受朋友知识。<a id="a-4z"></a>或为衣食承主教命。<a id="a-50"></a>或为存活希求财谷金银珍宝而行邪行。<a id="a-51"></a>如是一切名贪所生欲邪行罪。</p>
  <p id="a52">复次若作是思。<a id="a-53"></a>彼于我所乐行无义。<a id="a-54"></a>广说乃至九恼害事以为依止而行邪行。<a id="a-55"></a>非彼先有欲缠所缠。<a id="a-56"></a>然于相违非所行事。<a id="a-57"></a>为报怨故勉励而行。<a id="a-58"></a>名嗔所生欲邪行罪。<a id="a-59"></a>或憎彼故以彼妻妾令他毁辱。<a id="a-5A"></a>彼若受教行欲邪行。<a id="a-5B"></a>便触嗔恚所生相似欲邪行罪。<a id="a-5C"></a>或更尤重。<a id="a-5D"></a>如是一切欲邪行罪。<a id="a-5E"></a>名嗔所生。</p>
  <p id="a5F">复次若作是心。<a id="a-5G"></a>母及父亲或他妇女命为邪事。<a id="a-5H"></a>若不行者便获大罪。<a id="a-5I"></a>若行此者便获大福。<a id="a-5J"></a>非法谓法而行邪行。<a id="a-5K"></a>名痴所生欲邪行罪。</p>
  <p id="a5L">复次若为利养而说妄语。<a id="a-5M"></a>或怖畏他损己财物。<a id="a-5N"></a>或为称誉或为安乐而说妄语。<a id="a-5O"></a>如是一切名贪所生妄语业道。<a id="a-5P"></a>若有依止九恼害事而说妄语。<a id="a-5Q"></a>名嗔所生妄语业道若作是心。<a id="a-5R"></a>为诸尊长或复为牛或为祠具。<a id="a-5S"></a>法应妄语。<a id="a-5T"></a>如是妄语从痴所生。<a id="a-5U"></a>若作是心。<a id="a-5V"></a>诸有沙门若婆罗门。<a id="a-5W"></a>违背诸天违梵世主违婆罗门。<a id="a-5X"></a>于彼妄语称顺正法。<a id="a-5Y"></a>如是妄语名痴所生妄语业道。<a id="a-5Z"></a>若作是计。<a id="a-5a"></a>于法法想。<a id="a-5b"></a>于毗奈耶毗奈耶想。<a id="a-5c"></a>以覆藏想妄语破僧无有非法。<a id="a-5d"></a>如是妄语亦从痴生。</p>
  <p id="a5e">如妄语业道。<a id="a-5f"></a>离间粗恶二语业道。<a id="a-5g"></a>随其所应当知亦尔。</p>
  <p id="a5h">复次若为戏乐而行绮语。<a id="a-5i"></a>或为显己是聪睿者而行绮语。<a id="a-5j"></a>或为财利称誉安乐而行绮语。<a id="a-5k"></a>名贪所生绮语业道。<a id="a-5l"></a>若有依止九恼害事而说绮语。<a id="a-5m"></a>名嗔所生绮语业道若有于中为求真实为求坚固。<a id="a-5n"></a>为求出离为求于法。<a id="a-5o"></a>而行绮语。<a id="a-5p"></a>名痴所生绮语业道。</p>
  <p id="a5q">复次若有于他非怨有情财物资具。<a id="a-5r"></a>先取其相希望追求增上力故起如是心。<a id="a-5s"></a>凡彼所有愿当属我。<a id="a-5t"></a>又从贪爱而生贪爱。<a id="a-5u"></a>名贪所生贪欲业道。</p>
  <p id="a5v">若于他财不计为好。<a id="a-5w"></a>但九恼事增上力故起如是心。<a id="a-5x"></a>凡彼所有皆当属我。<a id="a-5y"></a>又从嗔恚而生贪爱。<a id="a-5z"></a>名嗔所生贪欲业道。</p>
  <p id="a60">若作是计。<a id="a-61"></a>诸有欲求鲁达罗天。<a id="a-62"></a>毗瑟笯天。<a id="a-63"></a>释梵世主。<a id="a-64"></a>众妙世界。<a id="a-65"></a>注心多住获大福祐。<a id="a-66"></a>作如是意注心多住。<a id="a-67"></a>名痴所生贪欲业道若为财利称誉安乐。<a id="a-68"></a>于他有情起损害心。<a id="a-69"></a>非于彼所生怨憎想。<a id="a-6A"></a>谓彼长夜是我等怨。<a id="a-6B"></a>又从贪爱而生嗔恚。<a id="a-6C"></a>名贪所生嗔恚业道。</p>
  <p id="a6D">复次若九恼事增上力故。<a id="a-6E"></a>从怨对想起损害心。<a id="a-6F"></a>名嗔所生嗔恚业道若住此法及外道法。<a id="a-6G"></a>所有沙门若婆罗门。<a id="a-6H"></a>憎恶他见。<a id="a-6I"></a>于他见所及怀彼见沙门婆罗门所。<a id="a-6J"></a>起损害心。<a id="a-6K"></a>名痴所生嗔恚业道。</p>
  <p id="a6L">复次若作是心。<a id="a-6M"></a>诸有此见拨无施与。<a id="a-6N"></a>乃至广说。<a id="a-6O"></a>彼于王等获大供养及衣服等。<a id="a-6P"></a>即以此义增上力故起如是见。<a id="a-6Q"></a>名贪所生邪见业道。</p>
  <p id="a6R">若作是心。<a id="a-6S"></a>有施有爱乃至广说。<a id="a-6T"></a>如是见者。<a id="a-6U"></a>违害于我。<a id="a-6V"></a>我今不应与怨同见。<a id="a-6W"></a>彼由憎恚起如是见。<a id="a-6X"></a>无施无爱乃至广说。<a id="a-6Y"></a>名嗔所生邪见业道。</p>
  <p id="a6Z">若不如理于法思惟筹量观察。<a id="a-6a"></a>由此方便所引寻伺发起邪见。<a id="a-6b"></a>名痴所生邪见业道。</p>
  <p id="a6c">复次杀生业道。<a id="a-6d"></a>三为方便由嗔究竟。<a id="a-6e"></a>如杀业道。<a id="a-6f"></a>粗语嗔恚业道亦尔。<a id="a-6g"></a>不与取业道。<a id="a-6h"></a>三为方便由贪究竟。<a id="a-6i"></a>如不与取。<a id="a-6j"></a>邪行贪欲业道亦尔。<a id="a-6k"></a>除其邪见所余业道。<a id="a-6l"></a>三为方便由三究竟。<a id="a-6m"></a>邪见业道三为方便由痴究竟。</p>
  <p id="a6n">复次杀生邪行。<a id="a-6o"></a>妄语离间。<a id="a-6p"></a>粗语嗔恚。<a id="a-6q"></a>此六业道有情处起。<a id="a-6r"></a>不与而取贪欲业道资财处起。<a id="a-6s"></a>绮语业道名身处起。<a id="a-6t"></a>邪见业道诸行处起。<a id="a-6u"></a>复次由三因缘。<a id="a-6v"></a>不善业道成极圆满恶不善性。<a id="a-6w"></a>何等为三。<a id="a-6x"></a>一自性过故。<a id="a-6y"></a>二因缘过故。<a id="a-6z"></a>三涂染过故。<a id="a-70"></a>此中杀生所引思。<a id="a-71"></a>乃至邪见所引彼相应思。<a id="a-72"></a>如是一切染污性故不善性故。<a id="a-73"></a>由自性过说名为恶。<a id="a-74"></a>若以猛利贪欲嗔恚愚痴缠所发起。<a id="a-75"></a>即此亦名由因缘过。<a id="a-76"></a>成重恶性成上不善。<a id="a-77"></a>能引增上不可爱果。<a id="a-78"></a>若到究竟即此亦名由涂染过。<a id="a-79"></a>成极重恶成上不善。<a id="a-7A"></a>能引增上不可爱果。<a id="a-7B"></a>何以故。<a id="a-7C"></a>若有用染污心。<a id="a-7D"></a>能引发他不可爱乐欣悦之苦。<a id="a-7E"></a>彼随苦心威势力故。<a id="a-7F"></a>能引发苦补特伽罗思。<a id="a-7G"></a>便触得广大之罪。<a id="a-7H"></a>是故名为涂染过失。<a id="a-7I"></a>彼虽不发如是相心。<a id="a-7J"></a>诸能引发我之苦者。<a id="a-7K"></a>当触大罪。<a id="a-7L"></a>然彼法尔触于大罪。<a id="a-7M"></a>譬如礠石虽不作意。<a id="a-7N"></a>诸所有铁来附。<a id="a-7O"></a>于我然彼法尔。<a id="a-7P"></a>所有近铁不由功用来附礠石。<a id="a-7Q"></a>此中道理当知亦尔。<a id="a-7R"></a>日珠等喻亦如是。<a id="a-7S"></a>知又于思上无别有法。<a id="a-7T"></a>彼威力生来相依附。<a id="a-7U"></a>说名涂染。<a id="a-7V"></a>当知唯是此思转变。<a id="a-7W"></a>由彼威力之所发起。<a id="a-7X"></a>如四大种业威势力所生。<a id="a-7Y"></a>种种坚性湿性软性动性。<a id="a-7Z"></a>非大种外别有如是种种诸性。<a id="a-7a"></a>然即大种业威势缘如是转变。<a id="a-7b"></a>如业威势缘力转变。<a id="a-7c"></a>神足加行缘力转变当知亦尔。<a id="a-7d"></a>又如魔王惑媚无量娑梨药迦诸婆罗门长者等心令于世尊变异暴恶。<a id="a-7e"></a>非于彼心更增别法。<a id="a-7f"></a>说名惑媚。<a id="a-7g"></a>唯除魔王加行威势生彼诸心令其转变成极暴恶。<a id="a-7h"></a>此中道理当知亦尔。</p>
  <p id="a7i">复次如先所说作及增长业。<a id="a-7j"></a>若先所说由五因缘。<a id="a-7k"></a>成极重业。<a id="a-7l"></a>名定受业。<a id="a-7m"></a>与此相违名不定受业。<a id="a-7n"></a>复有四业。<a id="a-7o"></a>一异熟定。<a id="a-7p"></a>二时分定。<a id="a-7q"></a>三二俱定。<a id="a-7r"></a>四二俱不定。<a id="a-7s"></a>诸阿罗汉所有不善。<a id="a-7t"></a>决定受业。<a id="a-7u"></a>或于前生所作。<a id="a-7v"></a>或于此生先异生位所作。<a id="a-7w"></a>由少轻苦之所逼恼。<a id="a-7x"></a>便名果报已熟。<a id="a-7y"></a>若已转依。<a id="a-7z"></a>果报种子皆永断故一切不受。<a id="a-80"></a>所以者何。<a id="a-81"></a>由佛世尊依未解脱相续。<a id="a-82"></a>建立定受业故。<a id="a-83"></a>问若于一时亦牵亦搦盗取众生即断其命。<a id="a-84"></a>当言一业为二业耶。<a id="a-85"></a>答当言二业。<a id="a-86"></a>以速转故。<a id="a-87"></a>于此二业由增上慢。<a id="a-88"></a>谓之为一。<a id="a-89"></a>若谓我当牵彼。<a id="a-8A"></a>是第一思。<a id="a-8B"></a>即于盗时复谓我当搦杀。<a id="a-8C"></a>是第二思。<a id="a-8D"></a>若时牵彼尔时不搦。<a id="a-8E"></a>若时搦彼尔时不牵。<a id="a-8F"></a>速疾转故生增上慢谓是一时。<a id="a-8G"></a>是故此中当言二业。</p>
  <p id="a8H">复次略由三因缘故成现法受业。<a id="a-8I"></a>何等为三。<a id="a-8J"></a>一田广大故。<a id="a-8K"></a>二思广大故。<a id="a-8L"></a>三相续清净故。<a id="a-8M"></a>由五种相田成广大。<a id="a-8N"></a>一从于一切有情。<a id="a-8O"></a>第一利益安乐增上意乐住起。<a id="a-8P"></a>谓慈等至。<a id="a-8Q"></a>二从于一切有情第一将护他心住起。<a id="a-8R"></a>谓无诤等持。<a id="a-8S"></a>三从第一寂静涅槃乐相似圣住起谓灭尽等至。<a id="a-8T"></a>四已得一切不善不作律仪。<a id="a-8U"></a>谓预流果。<a id="a-8V"></a>五极清净相续究竟。<a id="a-8W"></a>谓阿罗汉及佛为首大苾刍僧。<a id="a-8X"></a>如是名为田广大性。<a id="a-8Y"></a>若于是处以深厚殷重清净信心。<a id="a-8Z"></a>舍清净财。<a id="a-8a"></a>是名思广大性。<a id="a-8b"></a>若前生中于他所施衣服等物。<a id="a-8c"></a>由身语意不为障碍。<a id="a-8d"></a>亦不思量与染污心。<a id="a-8e"></a>以无有障障彼相续。<a id="a-8f"></a>当知是名相续清净。<a id="a-8g"></a>若有于此三种因缘一切具足。<a id="a-8h"></a>当知彼业定现法受。<a id="a-8i"></a>亦于生受亦于后受。<a id="a-8j"></a>若有与此相违三种因缘起不善业。<a id="a-8k"></a>当知亦成定现法受。<a id="a-8l"></a>或有所生一刹那业唯现法受。<a id="a-8m"></a>或有所生一刹那业亦现法受亦于生受。<a id="a-8n"></a>或有所生一刹那业三时皆受。<a id="a-8o"></a>譬如一缕其量微小能持一华。<a id="a-8p"></a>一系华已势力便尽不复能系。<a id="a-8q"></a>复有一缕能持二华。<a id="a-8r"></a>再系华已势力便尽。<a id="a-8s"></a>复有一缕能持多华。<a id="a-8t"></a>多系华已其力方尽。<a id="a-8u"></a>又如流水其性微小流经一步势力便尽。<a id="a-8v"></a>有第二水其性稍大流经两步势力方尽。<a id="a-8w"></a>有第三水其性广大流经多步势力乃尽。<a id="a-8x"></a>又如酢滴其性淡薄唯能酢彼一滴之水不能酢多。<a id="a-8y"></a>有第二滴其性稍严酢二滴水。<a id="a-8z"></a>不能酢多。<a id="a-90"></a>有余酢滴其性更严乃至能酢众多滴水。<a id="a-91"></a>此中诸业差别道理当知亦尔。</p>
  <p id="a92">复次十种不善业道唯欲界系。<a id="a-93"></a>亦唯能感欲界异熟。<a id="a-94"></a>多于恶趣少于善趣。<a id="a-95"></a>又恶趣业。<a id="a-96"></a>预流果时皆已断尽。<a id="a-97"></a>若诸异生世间离欲或复生上。<a id="a-98"></a>一切皆伏而未永断。<a id="a-99"></a>若不还果身犹住此或复上生。<a id="a-9A"></a>及阿罗汉。<a id="a-9B"></a>诸不善业皆毕竟断。<a id="a-9C"></a>若已证入清净增上意乐地。<a id="a-9D"></a>菩萨一切不善业皆毕竟断。<a id="a-9E"></a>此但由不忘念力所制持故。<a id="a-9F"></a>非由烦恼得离系故。</p>
  <p id="a9G">复次思是业非业道。<a id="a-9H"></a>杀生乃至绮语亦业亦业道。<a id="a-9I"></a>贪恚邪见业道非业。<a id="a-9J"></a>此诸业道余决择文更不复现。</p>
  <p id="a9K">后嗢拖南曰。</p>
  <p id="a9L">自性相广略　　方便与轻重</p>
  <p id="a9M">增减及瑜伽　　引果生决择</p>
  <p id="a9N">如是已说业道决择。<a id="a-9O"></a>生杂染决择我今当说。<a id="a-9P"></a>如先所说生杂染义。<a id="a-9Q"></a>当知此生略有十一。<a id="a-9R"></a>一一向乐生。<a id="a-9S"></a>谓一分诸天。<a id="a-9T"></a>二一向苦生。<a id="a-9U"></a>谓诸那落迦。<a id="a-9V"></a>三苦乐杂生。<a id="a-9W"></a>谓一分诸天人鬼傍生。<a id="a-9X"></a>四不苦不乐生。<a id="a-9Y"></a>谓一分诸天。<a id="a-9Z"></a>五一向不清净生。<a id="a-9a"></a>谓欲界异生。<a id="a-9b"></a>六一向清净生。<a id="a-9c"></a>谓已证得自在菩萨。<a id="a-9d"></a>七清净不清净生。<a id="a-9e"></a>谓色无色界异生。<a id="a-9f"></a>八不清净清净处生。<a id="a-9g"></a>谓在欲界般涅槃法有暇处生。<a id="a-9h"></a>九清净不清净处生。<a id="a-9i"></a>谓生色无色界异生。<a id="a-9j"></a>十不清净不清净处生。<a id="a-9k"></a>谓生欲界异生不般涅槃法。<a id="a-9l"></a>设般涅槃法无暇处生。<a id="a-9m"></a>十一清净清净处生。<a id="a-9n"></a>谓生色无色界非异生诸有学者。</p>
  <p id="a9o">复次经言。<a id="a-9p"></a>汝等长夜增羯吒斯恒受血滴。<a id="a-9q"></a>何等名为羯吒斯耶。<a id="a-9r"></a>所谓贪爱。<a id="a-9s"></a>贪爱之言与羯吒斯名差别也。<a id="a-9t"></a>此言显示摄受集谛。<a id="a-9u"></a>恒受血滴。<a id="a-9v"></a>摄受苦谛。</p>
  <p id="a9w">复次婆罗门喻经中。<a id="a-9x"></a>世尊依死杂染说如是言。<a id="a-9y"></a>有五非狂如狂所作。<a id="a-9z"></a>何等为五。<a id="a-A0"></a>一解支节者。<a id="a-A1"></a>谓更有余活命方便。<a id="a-A2"></a>而乐分析所有支节以自活命。<a id="a-A3"></a>是名第一非狂如狂所作。<a id="a-A4"></a>二悭贪者。<a id="a-A5"></a>谓悭贪所蔽。<a id="a-A6"></a>悭贪因缘所获财宝不食不施。<a id="a-A7"></a>唯除命终欻然虚弃大宝库藏。<a id="a-A8"></a>是名第二非狂如狂所作。<a id="a-A9"></a>三乐生天者。<a id="a-AA"></a>谓更有余身语意摄种种妙行生天方便。<a id="a-AB"></a>而乐妄执投火溺水颠坠高崖。<a id="a-AC"></a>自害身命作生天因。<a id="a-AD"></a>是名第三非狂如狂所作。<a id="a-AE"></a>四乐解脱者。<a id="a-AF"></a>谓更有余八支圣道解脱方便。<a id="a-AG"></a>而乐妄执自逼自恼种种苦行作解脱因。<a id="a-AH"></a>是名第四非狂如狂所作。<a id="a-AI"></a>五伤悼死者。<a id="a-AJ"></a>谓依伤悼亡者因缘。<a id="a-AK"></a>种种哀叹[犛-牛+万]攫其身。<a id="a-AL"></a>坌灰拔发断食自毁。<a id="a-AM"></a>欲令亡者还复如故。<a id="a-AN"></a>是名第五非狂如狂所作。</p>
  <p id="aAO">复说颂曰。</p>
  <p id="aAP">世间无决定　　颠倒谓为我</p>
  <p id="aAQ">父母及妻孥　　兄弟亲友等</p>
  <p id="aAR">曾母转为妻　　妻复为儿妇</p>
  <p id="aAS">儿妇转为婢　　或作怨家妻</p>
  <p id="aAT">曾父转为子　　子复为怨敌</p>
  <p id="aAU">怨敌复为奴　　或为仆隶等</p>
  <p id="aAV">曾王转为臣　　臣复为贫匮</p>
  <p id="aAW">或闾邑下贱　　为世所轻鄙</p>
  <p id="aAX">曾作婆罗门　　展转为三姓</p>
  <p id="aAY">或复旃荼罗　　及补羯娑等</p>
  <p id="aAZ">于无量百千　　那庾多往返</p>
  <p id="aAa">为父复为子　　及怨家等身</p>
  <p id="aAb">如幻士众中　　示种种形类</p>
  <p id="aAc">异生处流转　　现多身亦尔</p>
  <p id="aAd">烦恼业缘因　　令种种诸行</p>
  <p id="aAe">数数而积集　　如幻化所起</p>
  <p id="aAf">虽遭是众幻　　然无智所覆</p>
  <p id="aAg">常于诸行中　　乐着曾无厌</p>
  <p id="aAh">既自幻惑已　　坌灰泣伤叹</p>
  <p id="aAi">于不应忧悲　　横生诸悲恼</p>
  <p id="aAj">离假名亲属　　种种自忧悲</p>
  <p id="aAk">弃捐正法行　　举手而号泣</p>
  <p id="aAl">痴憍慢所乱　　数行诸放逸</p>
  <p id="aAm">如是等种类　　广说遍应知</p>
  <p id="aAn">复次斗诤劫中有四过失。<a id="a-Ao"></a>谓寿量衰退。<a id="a-Ap"></a>安乐衰退。<a id="a-Aq"></a>功德衰退。<a id="a-Ar"></a>一切世间盛事衰退。</p>
  <p id="aAs">复次斗诤劫中诸有情类。<a id="a-At"></a>略于八处互不相数。<a id="a-Au"></a>一不数正法。<a id="a-Av"></a>二不数名闻。<a id="a-Aw"></a>三不数宗族。<a id="a-Ax"></a>四不数可愍。<a id="a-Ay"></a>五不数善友。<a id="a-Az"></a>六不数有德。<a id="a-B0"></a>七不数有恩。<a id="a-B1"></a>八不数亲友。</p>
  <p id="aB2">问先说生杂染中。<a id="a-B3"></a>无明缘行乃至生缘老死。<a id="a-B4"></a>此无明等十二支差别义云何应知。<a id="a-B5"></a>答略由五相。<a id="a-B6"></a>一由相故。<a id="a-B7"></a>二由自性故。<a id="a-B8"></a>三由业故。<a id="a-B9"></a>四由法故。<a id="a-BA"></a>五由因果故。<a id="a-BB"></a>问何等为无明相。<a id="a-BC"></a>答贪嗔慢相是无明相。<a id="a-BD"></a>计我我所相。<a id="a-BE"></a>无惭无愧相。<a id="a-BF"></a>多放逸相。<a id="a-BG"></a>性羸钝相。<a id="a-BH"></a>饶睡眠相。<a id="a-BI"></a>心愁戚相。<a id="a-BJ"></a>种种恶业现行等相。<a id="a-BK"></a>是无明相。<a id="a-BL"></a>问何等是无明自性。<a id="a-BM"></a>答自性总相如前已说。</p>
  <p id="aBN">自性差别今当显示。<a id="a-BO"></a>谓或有随眠无明。<a id="a-BP"></a>或有觉悟无明。<a id="a-BQ"></a>或有烦恼共行无明。<a id="a-BR"></a>或有不共独行无明。<a id="a-BS"></a>或有蔽伏心性无明。<a id="a-BT"></a>或有发业无明。<a id="a-BU"></a>或有不染污无明。<a id="a-BV"></a>或有离羞耻无明。<a id="a-BW"></a>或有坚固无明。<a id="a-BX"></a>谓无般涅槃法者所有无明。<a id="a-BY"></a>问何等为无明业。<a id="a-BZ"></a>答于不现见义而生迷惑。<a id="a-Ba"></a>是无明业。<a id="a-Bb"></a>如是于现见义劣义中义胜义。<a id="a-Bc"></a>利益义。<a id="a-Bd"></a>不利益义。<a id="a-Be"></a>真义。<a id="a-Bf"></a>邪义。<a id="a-Bg"></a>因义。<a id="a-Bh"></a>果义。<a id="a-Bi"></a>而生迷惑。<a id="a-Bj"></a>是无明业。<a id="a-Bk"></a>又有十种愚痴有情。<a id="a-Bl"></a>遍摄愚痴诸有情类。<a id="a-Bm"></a>一缺减愚痴。<a id="a-Bn"></a>二狂乱愚痴。<a id="a-Bo"></a>三散乱愚痴。<a id="a-Bp"></a>四自性愚痴。<a id="a-Bq"></a>五执着愚痴。<a id="a-Br"></a>六迷乱愚痴。<a id="a-Bs"></a>七坚固愚痴。<a id="a-Bt"></a>八增上愚痴。<a id="a-Bu"></a>九无所了别愚痴。<a id="a-Bv"></a>十现见愚痴。<a id="a-Bw"></a>缺减愚痴者。<a id="a-Bx"></a>谓如有一或缺于眼或缺于耳。<a id="a-By"></a>于眼所识色。<a id="a-Bz"></a>耳所识声。<a id="a-C0"></a>一切境界。<a id="a-C1"></a>皆不领解。<a id="a-C2"></a>是故愚痴。<a id="a-C3"></a>狂乱愚痴者。<a id="a-C4"></a>谓如有一或遭逼迫或遭大苦。<a id="a-C5"></a>或遭重病或痛所切。<a id="a-C6"></a>或复颠痫令心狂乱。<a id="a-C7"></a>由此不了善作恶作。<a id="a-C8"></a>是故愚痴。<a id="a-C9"></a>散乱愚痴者。<a id="a-CA"></a>谓如有一心散异境。<a id="a-CB"></a>不能了余善作恶作。<a id="a-CC"></a>是故愚痴。<a id="a-CD"></a>自性愚痴者。<a id="a-CE"></a>谓如有一于生死中无始以来。<a id="a-CF"></a>自性不了苦集灭道。<a id="a-CG"></a>众生无我。<a id="a-CH"></a>法无我等。<a id="a-CI"></a>是故愚痴。<a id="a-CJ"></a>执着愚痴者。<a id="a-CK"></a>谓如有一堕外道中。<a id="a-CL"></a>彼于身见身见为本。<a id="a-CM"></a>诸见趣中不能解了。<a id="a-CN"></a>是故愚痴。<a id="a-CO"></a>迷乱愚痴者。<a id="a-CP"></a>谓如有一或名想乱或形量乱。<a id="a-CQ"></a>或色相乱或业用乱。<a id="a-CR"></a>于乱处法不能解了。<a id="a-CS"></a>是故愚痴。<a id="a-CT"></a>坚固愚痴者。<a id="a-CU"></a>谓如有一毕竟无有般涅槃法。<a id="a-CV"></a>所有愚痴自性坚固。<a id="a-CW"></a>乃至诸佛亦不能拔。<a id="a-CX"></a>增上愚痴者。<a id="a-CY"></a>谓如有一常恒无间习诸邪行。<a id="a-CZ"></a>又邪行因所生众苦之所逼切。<a id="a-Ca"></a>虽知虽见而故奔趣乐着嬉戏。<a id="a-Cb"></a>或复贪等行者亦是增上愚痴。<a id="a-Cc"></a>无所解了愚痴者。<a id="a-Cd"></a>谓如有一不闻不思不修习故。<a id="a-Ce"></a>于法于义不能解了。<a id="a-Cf"></a>是故愚痴。<a id="a-Cg"></a>现见愚痴者。<a id="a-Ch"></a>谓如有一现见诸行皆悉无常而起常想。<a id="a-Ci"></a>现见皆苦而起乐想。<a id="a-Cj"></a>现见不净而起净想。<a id="a-Ck"></a>现见无我而起我想。<a id="a-Cl"></a>现见病法老法死法起安隐想无逼恼想。<a id="a-Cm"></a>又此无明于五处所能为障碍。<a id="a-Cn"></a>一能障碍真实智喜。<a id="a-Co"></a>二能障碍烦恼灭得。<a id="a-Cp"></a>三能障碍圣道成满。<a id="a-Cq"></a>四能障碍往于善趣。<a id="a-Cr"></a>五能障碍世间现法诸吉祥事。<a id="a-Cs"></a>问何等名无明法。<a id="a-Ct"></a>答或有由无明故堕无明趣。<a id="a-Cu"></a>说名愚痴非痴所娆不为痴垢非痴所媚。<a id="a-Cv"></a>谓住随眠无明。<a id="a-Cw"></a>或有所痴为痴所娆不为痴垢非痴所媚谓由缠所摄无明。<a id="a-Cx"></a>或有愚痴为痴所娆为痴所垢非痴所媚。<a id="a-Cy"></a>谓由发业无明。<a id="a-Cz"></a>发恶业已于此恶行而生羞耻。<a id="a-D0"></a>或有愚痴为痴所娆为痴所垢为痴所媚。<a id="a-D1"></a>谓因无明发起种种恶不善业。<a id="a-D2"></a>于此恶行无有羞耻。<a id="a-D3"></a>此中由前三种说名愚痴堕无明趣。<a id="a-D4"></a>不名痴人。<a id="a-D5"></a>由后一种说名痴人。<a id="a-D6"></a>或有闇法无明。<a id="a-D7"></a>谓在欲界。<a id="a-D8"></a>或有昧法无明。<a id="a-D9"></a>谓在色界。<a id="a-DA"></a>或有翳法无明。<a id="a-DB"></a>谓在无色界。<a id="a-DC"></a>问何等名无明因果。<a id="a-DD"></a>答因如本地分已说。<a id="a-DE"></a>果谓一切后有支。<a id="a-DF"></a>又于真如及诸谛义不能解了。<a id="a-DG"></a>或复犹豫。<a id="a-DH"></a>或即于此生邪决定。<a id="a-DI"></a>谓于谛理或增或减颠倒执着无常等故。<a id="a-DJ"></a>或由增上慢故。<a id="a-DK"></a>或由自轻蔑故。<a id="a-DL"></a>余有支决择文更不复现。</p>
  <p id="aDM">复次如世尊言。<a id="a-DN"></a>眼为因色为缘眼识得生。<a id="a-DO"></a>乃至身为因触为缘身识得生。<a id="a-DP"></a>又说。<a id="a-DQ"></a>触为受缘。<a id="a-DR"></a>又说。<a id="a-DS"></a>能生作意为因生所生识。<a id="a-DT"></a>此中非眼等是眼识等生因。<a id="a-DU"></a>亦非触是受生因。<a id="a-DV"></a>非能生作意是所生识生因。<a id="a-DW"></a>由彼诸法各自种子为生因故。<a id="a-DX"></a>何故此中说眼等为眼识等因。<a id="a-DY"></a>当知此依俱有依摄引发因说。<a id="a-DZ"></a>非生起因。<a id="a-Da"></a>所以者何。<a id="a-Db"></a>由俱有眼等根为依止故。<a id="a-Dc"></a>眼等诸识彼彼境转非无依止。<a id="a-Dd"></a>如是由俱有触为依止故。<a id="a-De"></a>有诸受转。<a id="a-Df"></a>由俱有能生作意为依止故。<a id="a-Dg"></a>所生识转非无依止。<a id="a-Dh"></a>是故世尊于此诸处。<a id="a-Di"></a>依俱有依所摄引发因说。<a id="a-Dj"></a>非生起因。<a id="a-Dk"></a>或依助伴因说。<a id="a-Dl"></a>何以故。<a id="a-Dm"></a>非已灭眼能为已生眼识所依。<a id="a-Dn"></a>耳等亦尔。<a id="a-Do"></a>非已灭触能为已生受所依止。<a id="a-Dp"></a>亦非已灭能生作意能为已生所生识依。</p>
  <p id="aDq">复次缘起次第略有四种。<a id="a-Dr"></a>一牵引次第。<a id="a-Ds"></a>二生起次第。<a id="a-Dt"></a>三受用境界次第。<a id="a-Du"></a>四受用苦次第。<a id="a-Dv"></a>无明缘行行缘识。<a id="a-Dw"></a>是牵引次第。<a id="a-Dx"></a>识缘名色名色缘六处。<a id="a-Dy"></a>是生起次第。<a id="a-Dz"></a>六处缘触触缘受。<a id="a-E0"></a>是生起已受用境界次第。<a id="a-E1"></a>受缘爱爱缘取取缘有有缘生生缘老死。<a id="a-E2"></a>是受用苦次第。<a id="a-E3"></a>于此处所余决择文更不复现。</p>
 </body>
</html>