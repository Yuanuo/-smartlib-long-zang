<!doctype html>
<html id="z3IBVMDve" data-ver="1021">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第五十</h1>
  <h2 id="a2">本地分中菩萨地第三持究竟瑜伽处建立品第五之二</h2>
  <p id="a3">如是别释佛十力已。<a id="a-4"></a>今当总辨。<a id="a-5"></a>嗢拖南曰。</p>
  <p id="a6">自性与分别　　不共亦平等</p>
  <p id="a7">作业及次第　　差别最为后</p>
  <p id="a8">如是所说如来十力所有自性应当了知。<a id="a-9"></a>所有分别应当了知。<a id="a-A"></a>所有不共应当了知。<a id="a-B"></a>所有平等应当了知。<a id="a-C"></a>所有作业应当了知。<a id="a-D"></a>所有次第应当了知。<a id="a-E"></a>所有差别应当了知。<a id="a-F"></a>由是七相应知如来十力略义。</p>
  <p id="aG">云何如来十力自性。<a id="a-H"></a>谓总五根为其自性。<a id="a-I"></a>由慧胜故且说十力慧为自性。<a id="a-J"></a>所以但言处非处智力。<a id="a-K"></a>不言信力不言余力。<a id="a-L"></a>如处非处智力如是。<a id="a-M"></a>余力当知亦尔。<a id="a-N"></a>是名如来十力自性。</p>
  <p id="aO">云何如来十力分别。<a id="a-P"></a>谓若略说由三分别当知无量。<a id="a-Q"></a>一者由时分分别。<a id="a-R"></a>谓于堕在过去未来及现在世一切所知。<a id="a-S"></a>随悟入故。<a id="a-T"></a>二者由品类分别。<a id="a-U"></a>谓于一一诸有为事自相共相一切行相。<a id="a-V"></a>随悟入故。<a id="a-W"></a>三者由相续分别。<a id="a-X"></a>谓于十方一切有情界各各差别一切相续一切事义。<a id="a-Y"></a>随悟入故。<a id="a-Z"></a>即由如是三种。<a id="a-a"></a>分别如来十力。<a id="a-b"></a>当知无量。<a id="a-c"></a>是名如来十力分别。</p>
  <p id="ad">云何如来十力不共。<a id="a-e"></a>谓唯如来有此十力。<a id="a-f"></a>不共一切声闻独觉。<a id="a-g"></a>是名如来十力不共云何如来十力平等。<a id="a-h"></a>谓此十力一切如来悉皆平等具足成就。<a id="a-i"></a>故说平等无有差别。<a id="a-j"></a>若就如来多所安住。<a id="a-k"></a>是则如来如是十力展转差别。<a id="a-l"></a>谓余如来多住余力。<a id="a-m"></a>其余如来复住余力。<a id="a-n"></a>是名如来十力平等。</p>
  <p id="ao">云何如来十力作业。<a id="a-p"></a>谓如来所有处非处智力。<a id="a-q"></a>于诸因中如实知因。<a id="a-r"></a>于诸果中如实知果。<a id="a-s"></a>及能降伏无因恶因种种诤论一切沙门婆罗门等。<a id="a-t"></a>如来所有自业智力。<a id="a-u"></a>于自所作受用果业如实了知。<a id="a-v"></a>及能降伏施福移转种种诤论一切沙门婆罗门等。<a id="a-w"></a>如来所有静虑解脱等持等至智力。<a id="a-x"></a>能现三种神变。<a id="a-y"></a>无到教授所化有情。<a id="a-z"></a>及能降伏安住种种相违异品怨害诤论一切沙门婆罗门等。<a id="a-10"></a>如来所有根胜劣智力。<a id="a-11"></a>于诸有情软中上根部分差别。<a id="a-12"></a>如实了知。<a id="a-13"></a>及能于彼如应如宜为说正法。<a id="a-14"></a>如来所有种种胜解智力。<a id="a-15"></a>于诸有情软中上品净与不净胜解差别如实了知。<a id="a-16"></a>其净胜解令渐增长。<a id="a-17"></a>不净胜解令渐舍离。<a id="a-18"></a>如来所有种种界智力。<a id="a-19"></a>于诸有情劣中妙界部分差别。<a id="a-1A"></a>如实了知。<a id="a-1B"></a>于诸有情能如其根如其意乐如其随眠。<a id="a-1C"></a>依于彼彼趣入门中。<a id="a-1D"></a>无倒教授如应安立。<a id="a-1E"></a>此中如来为诸声闻。<a id="a-1F"></a>依于彼彼趣入门中与正教授。<a id="a-1G"></a>如声闻地。<a id="a-1H"></a>尽一切种无间宣说显发辩了施设开示。<a id="a-1I"></a>云何如来教授一切始业初业等持资粮摄受安住欲住其心诸菩萨众。<a id="a-1J"></a>令心得住。<a id="a-1K"></a>谓诸如来为无谄曲恭敬爱重等持资粮始业初业诸菩萨众。<a id="a-1L"></a>最初施设无倒教授。<a id="a-1M"></a>如是告言。<a id="a-1N"></a>善男子来。<a id="a-1O"></a>汝当安处远离卧具独一无二于内寂静如理思惟。<a id="a-1P"></a>汝之父母所为立名。<a id="a-1Q"></a>或汝亲教轨范师等所为立名。<a id="a-1R"></a>如是思惟。<a id="a-1S"></a>我今为有离六处法自性真实。<a id="a-1T"></a>或内或外或两中间。<a id="a-1U"></a>于此有中如是名想施设假立言说转耶。<a id="a-1V"></a>汝既如是正思惟已。<a id="a-1W"></a>当于此法都无所得。<a id="a-1X"></a>唯当如是如实了知但于客法有客想转。<a id="a-1Y"></a>汝善男子。<a id="a-1Z"></a>若于尔时于自己名。<a id="a-1a"></a>唯有客想已生已得。<a id="a-1b"></a>复应在内如理思惟。<a id="a-1c"></a>于汝眼中所有制立眼名。<a id="a-1d"></a>眼想眼假施设。<a id="a-1e"></a>如是思惟。<a id="a-1f"></a>我此眼中唯二可得。<a id="a-1g"></a>谓此制立眼名。<a id="a-1h"></a>眼想眼假施设。<a id="a-1i"></a>及此唯事于中假立名想施设。<a id="a-1j"></a>除此无有若过若增。<a id="a-1k"></a>于此眼中所有制立眼名。<a id="a-1l"></a>眼想眼假施设。<a id="a-1m"></a>且非是眼此唯有事。<a id="a-1n"></a>于中假立眼名想等。<a id="a-1o"></a>当知自性亦非是眼。<a id="a-1p"></a>何以故。<a id="a-1q"></a>非于此中远离所立眼名眼想眼假施设。<a id="a-1r"></a>少有眼觉而能转故。<a id="a-1s"></a>若有此事体是真实。<a id="a-1t"></a>称名所说不应于中更待眼名方有如是眼觉而转。<a id="a-1u"></a>唯应自性不由听闻。<a id="a-1v"></a>不由分别。<a id="a-1w"></a>彼所立名但于此事有眼觉转。<a id="a-1x"></a>然无如是不待名言觉转可得。<a id="a-1y"></a>是故此中唯于客法。<a id="a-1z"></a>而有其客眼名眼想眼假施设。<a id="a-20"></a>汝既如是于其内眼如理思惟。<a id="a-21"></a>复于眼想唯有客想当生当得。<a id="a-22"></a>如于其眼。<a id="a-23"></a>如是于耳鼻舌身等。<a id="a-24"></a>广说乃至见闻觉知已得已求。<a id="a-25"></a>若已作意随寻随伺。<a id="a-26"></a>以要言之。<a id="a-27"></a>普于一切诸法想中。<a id="a-28"></a>唯有客想当生当得。<a id="a-29"></a>如是汝于自己身中所有假想。<a id="a-2A"></a>能尽除遣勤加行道当正摄受。<a id="a-2B"></a>广说乃至一切法中所有假想。<a id="a-2C"></a>能尽除遣勤加行道当正摄受。<a id="a-2D"></a>汝由如是一切所知善观察觉。<a id="a-2E"></a>普于一切诸法想中起唯客想。<a id="a-2F"></a>于一切法所有一切戏论之想。<a id="a-2G"></a>数数除遣。<a id="a-2H"></a>以无分别无相之心唯取义转。<a id="a-2I"></a>于此事中多修习住。<a id="a-2J"></a>汝若如是。<a id="a-2K"></a>当依如来妙智清净等持种性。<a id="a-2L"></a>获得无倒心一境性。<a id="a-2M"></a>如是汝等若于不净作意思惟。<a id="a-2N"></a>于此作意勿当舍离。<a id="a-2O"></a>若于慈愍。<a id="a-2P"></a>若于缘性缘起。<a id="a-2Q"></a>若于界差别。<a id="a-2R"></a>若于阿那波那念。<a id="a-2S"></a>若于初静虑。<a id="a-2T"></a>广说乃至若于非想非非想处无量菩萨静虑神通等持等至。<a id="a-2U"></a>作意思惟。<a id="a-2V"></a>于此作意勿当舍离。<a id="a-2W"></a>汝若如是修此菩萨无倒作意。<a id="a-2X"></a>渐次乃至当得无上正等菩提究竟出离。<a id="a-2Y"></a>当知是名一切菩萨遍趣正行。<a id="a-2Z"></a>过去如来亦为始业诸菩萨众。<a id="a-2a"></a>已正施设如是教授。<a id="a-2b"></a>未来如来亦为始业诸菩萨众。<a id="a-2c"></a>当正施设如是教授。<a id="a-2d"></a>现在如来亦为始业诸菩萨众。<a id="a-2e"></a>现正施设如是教授。<a id="a-2f"></a>诸声闻等于此作意勤修习时。<a id="a-2g"></a>亦能速疾得胜通慧。<a id="a-2h"></a>若能于此无倒作意如实通达。<a id="a-2i"></a>便能获得诸法现观。<a id="a-2j"></a>如来所有遍趣行智力。<a id="a-2k"></a>于一切苦能出离行。<a id="a-2l"></a>不出离行。<a id="a-2m"></a>如实了知。<a id="a-2n"></a>及令舍离不出离行。<a id="a-2o"></a>能正授与能出离行。<a id="a-2p"></a>如来所有宿住随念智力。<a id="a-2q"></a>于其前际本事本生数数念已。<a id="a-2r"></a>为令所化诸有情类心生厌离心生净信。<a id="a-2s"></a>正为宣说。<a id="a-2t"></a>及能降伏执着常论一切沙门婆罗门等。<a id="a-2u"></a>如来所有死生智力。<a id="a-2v"></a>于诸弟子过往迁谢当所受生。<a id="a-2w"></a>能正记莂。<a id="a-2x"></a>及能降伏执着断论一切沙门婆罗门等。<a id="a-2y"></a>如来所有漏尽智力。<a id="a-2z"></a>于自解脱无惑无疑。<a id="a-30"></a>及能降伏于阿罗汉起增上慢一切沙门婆罗门等。<a id="a-31"></a>是名如来十力作业。</p>
  <p id="a32">云何如来十力次第。<a id="a-33"></a>谓诸如来于其无上正等菩提初证得时。<a id="a-34"></a>即便顿得一切十力。<a id="a-35"></a>顿证得已后时次第方现在前。<a id="a-36"></a>谓诸如来初成佛时。<a id="a-37"></a>先起处非处智力。<a id="a-38"></a>观察诸法建立一切无倒因果。<a id="a-39"></a>既观察已次起自业智力。<a id="a-3A"></a>若有希求即于欲界同分界中可爱殊胜异熟果者。<a id="a-3B"></a>方便为说令其远离诸不善业。<a id="a-3C"></a>令其现行所有善业。<a id="a-3D"></a>次起静虑解脱等持等至智力。<a id="a-3E"></a>若诸有情希求世间离欲法者。<a id="a-3F"></a>与其教授令彼趣向世间离欲。<a id="a-3G"></a>令彼获得如实之道。<a id="a-3H"></a>次起所余如来七力。<a id="a-3I"></a>若诸有情希求出世离欲法者。<a id="a-3J"></a>如应为说趣出世间离欲之道。<a id="a-3K"></a>谓于此中先起根胜劣智力。<a id="a-3L"></a>如实观察希求出世离欲者根。<a id="a-3M"></a>次起种种胜解智力。<a id="a-3N"></a>如实观察彼根为先所有意乐。<a id="a-3O"></a>次起种种界智力。<a id="a-3P"></a>如实观察意乐为先所有随眠。<a id="a-3Q"></a>如是了知彼根意乐及随眠已。<a id="a-3R"></a>次起遍趣行智力。<a id="a-3S"></a>如其所应令于所缘趣入门中而得趣入。<a id="a-3T"></a>次起宿住随念智力及死生智力。<a id="a-3U"></a>彼由如应所缘趣入门加行。<a id="a-3V"></a>摄住心已净修行已。<a id="a-3W"></a>为说中道。<a id="a-3X"></a>令其远离萨迦耶见以为根本常断边执。<a id="a-3Y"></a>为令永断一切烦恼。<a id="a-3Z"></a>从此后起漏尽智力。<a id="a-3a"></a>若有如是正修方便奢摩他力之所任持。<a id="a-3b"></a>虽未永断一切烦恼。<a id="a-3c"></a>而由获得不现行故起不作。<a id="a-3d"></a>作增上慢者。<a id="a-3e"></a>令其舍离此增上慢。<a id="a-3f"></a>是名十力一门次第。<a id="a-3g"></a>复有异门十力次第。<a id="a-3h"></a>谓诸如来于其无上正等菩提初证得时。<a id="a-3i"></a>最初发起处非处智力。<a id="a-3j"></a>令现在前。<a id="a-3k"></a>普于一切缘生法中。<a id="a-3l"></a>观察最胜妙法住智。<a id="a-3m"></a>即依如是妙法住智。<a id="a-3n"></a>次起自业智力。<a id="a-3o"></a>观在家分。<a id="a-3p"></a>由彼彼业种种差别。<a id="a-3q"></a>依在家分曾当现时修证差别。<a id="a-3r"></a>如是观察在家分已。<a id="a-3s"></a>次起静虑解脱等持等至智力。<a id="a-3t"></a>观出家分。<a id="a-3u"></a>谓于如是出家分中。<a id="a-3v"></a>为有能说出苦离苦正道者耶。<a id="a-3w"></a>为无有耶。<a id="a-3x"></a>如是观已正知都无。<a id="a-3y"></a>观诸世间无有救护无所归依。<a id="a-3z"></a>由大悲故以其佛眼如实观照一切世间。<a id="a-40"></a>既观照已次起根胜劣智力。<a id="a-41"></a>现前了知住在世间种种有情生在世间长在世间。<a id="a-42"></a>或有钝根或有中根或有利根。<a id="a-43"></a>现前知已便于说法其心趣入。<a id="a-44"></a>次后如前一切所余种种胜解智力等事次第。<a id="a-45"></a>应知是第二门十力次第。<a id="a-46"></a>复有异门十力次第。<a id="a-47"></a>谓诸如来于其无上正等菩提。<a id="a-48"></a>初证得时。<a id="a-49"></a>最初发起处非处智力。<a id="a-4A"></a>令现在前。<a id="a-4B"></a>观察一切缘生法界。<a id="a-4C"></a>次起自业智力。<a id="a-4D"></a>即于如是缘生法中。<a id="a-4E"></a>观察假立有情名想诸有情界。<a id="a-4F"></a>如是有情自造如是色类诸业。<a id="a-4G"></a>还受如是色类诸果。<a id="a-4H"></a>如实观察如是法界有情界已。<a id="a-4I"></a>次起静虑解脱等持等至智力。<a id="a-4J"></a>即为如是诸有情类解脱苦故。<a id="a-4K"></a>示现三种无倒神变而教授之。<a id="a-4L"></a>既教授已次起余力。<a id="a-4M"></a>如前次第知根等已。<a id="a-4N"></a>于其正道令趣入已。<a id="a-4O"></a>然后方便令彼有情解脱众苦。<a id="a-4P"></a>是第三门十力次第。</p>
  <p id="a4Q">云何如来十力差别。<a id="a-4R"></a>谓此十力展转相望。<a id="a-4S"></a>亦有差别亦无差别。<a id="a-4T"></a>处非处智力等与自业智力等。<a id="a-4U"></a>有何差别。<a id="a-4V"></a>若正了知善不善业能感所有爱非爱果。<a id="a-4W"></a>当知此由处非处智力故。<a id="a-4X"></a>若正了知诸有能造善不善业。<a id="a-4Y"></a>即彼能受爱非爱果而非所余。<a id="a-4Z"></a>当知此由自业智力故。<a id="a-4a"></a>若正了知诸有能修静虑解脱等持等至。<a id="a-4b"></a>即彼能入静虑等定而非所余。<a id="a-4c"></a>当知此由自业智力故。<a id="a-4d"></a>若正了知即依如是静虑等定。<a id="a-4e"></a>现三神变无倒教授所化有情。<a id="a-4f"></a>当知此由静虑解脱等持等至智力故。<a id="a-4g"></a>若正照取信等俱生相应之心。<a id="a-4h"></a>当知此由静虑解脱等持等至智力故。<a id="a-4i"></a>若正分别即彼诸根软中上品种种差别。<a id="a-4j"></a>当知此由根胜劣智力故。<a id="a-4k"></a>若正照取诸根为先彼彼法中种种意乐。<a id="a-4l"></a>当知此由根胜劣智力故。<a id="a-4m"></a>若正分别即彼意乐种种差别。<a id="a-4n"></a>当知此由种种胜解智力故。<a id="a-4o"></a>即彼意乐当知分别略有六种。<a id="a-4p"></a>一者不出离意乐。<a id="a-4q"></a>谓于各别大自在天那罗延天梵世间等。<a id="a-4r"></a>起信解者所有意乐。<a id="a-4s"></a>二者出离意乐。<a id="a-4t"></a>谓于三乘起信解者所有意乐。<a id="a-4u"></a>三者远清净意乐。<a id="a-4v"></a>谓安住下品中品成熟者所有意乐。<a id="a-4w"></a>四者近清净意乐。<a id="a-4x"></a>谓安住上品成熟者所有意乐。<a id="a-4y"></a>五者即于现法得涅槃意乐。<a id="a-4z"></a>谓由声闻乘所得涅槃起信解者所有意乐。<a id="a-50"></a>六者于当来世得涅槃意乐。<a id="a-51"></a>谓由大乘所得涅槃起信解者所有意乐。<a id="a-52"></a>若正照取胜解所起相似种子。<a id="a-53"></a>当知此由种种胜解智力故。<a id="a-54"></a>若正照取即彼种子差别。<a id="a-55"></a>分别无量品类。<a id="a-56"></a>当知此由种种界智力故。<a id="a-57"></a>又即彼界当知分别略有四种。<a id="a-58"></a>一者本性住种子。<a id="a-59"></a>二者先习起种子。<a id="a-5A"></a>三者可修治种子。<a id="a-5B"></a>谓有般涅槃法者所有种子。<a id="a-5C"></a>四者不可修治种子。<a id="a-5D"></a>谓无般涅槃法者所有种子。<a id="a-5E"></a>若正了知如界种类行迹趣入。<a id="a-5F"></a>当知此由种种界智力故。<a id="a-5G"></a>若正分别即彼行迹一切品类。<a id="a-5H"></a>如是行迹能令离染。<a id="a-5I"></a>如是行迹能令毕竟清净。<a id="a-5J"></a>如是行迹能令不毕竟清净。<a id="a-5K"></a>当知此由遍趣行智力故。<a id="a-5L"></a>若如实知前际随念一切趣因前际俱行。<a id="a-5M"></a>当知此由遍趣行智力故。<a id="a-5N"></a>若正了知如前分别种种随顺八言说句六种略行。<a id="a-5O"></a>当知此由宿住随念智力故。<a id="a-5P"></a>若正了知依于前际有情死生。<a id="a-5Q"></a>当知此由宿住随念智力故。<a id="a-5R"></a>若正观见后际种种有情死生。<a id="a-5S"></a>当知此由死生智力故。<a id="a-5T"></a>若正了知于自事义未得究竟。<a id="a-5U"></a>有情后际受生相续。<a id="a-5V"></a>当知此由死生智力故。<a id="a-5W"></a>若正了知于自事义已得究竟心善解脱于现法中证得涅槃。<a id="a-5X"></a>当知此由漏尽智力故。<a id="a-5Y"></a>当知是名如来十力展转相望亦有差别亦无差别。</p>
  <p id="a5Z">如来所有四无畏文。<a id="a-5a"></a>如契经说应知其相。<a id="a-5b"></a>谓诸如来于其四处。<a id="a-5c"></a>在大众中而自称叹。<a id="a-5d"></a>谓所知障永解脱故。<a id="a-5e"></a>于一切种一切法中。<a id="a-5f"></a>现等正觉不共声闻。<a id="a-5g"></a>是第一处。<a id="a-5h"></a>诸烦恼障永解脱故。<a id="a-5i"></a>证得漏尽共诸声闻。<a id="a-5j"></a>是第二处。<a id="a-5k"></a>为求解脱诸有情类超过众苦。<a id="a-5l"></a>说出离道。<a id="a-5m"></a>是第三处。<a id="a-5n"></a>即于能出道得为碍。<a id="a-5o"></a>说诸障法应当远离。<a id="a-5p"></a>是第四处。<a id="a-5q"></a>如来既于如是四处。<a id="a-5r"></a>如其实义自称叹已。<a id="a-5s"></a>次后他于自所称叹前之二处所有相违身语意业而兴谤难。<a id="a-5t"></a>复于后二自称叹处所有相违前后乖反堕非理相而兴谤难。<a id="a-5u"></a>谓于世间有眼见者无眼见者。<a id="a-5v"></a>有他心智者无他心智者。<a id="a-5w"></a>如来于此自称叹处能为对治诸谤难中。<a id="a-5x"></a>都不见有如实因相。<a id="a-5y"></a>由是因缘于此四处能自了知。<a id="a-5z"></a>坦然无畏心无怯劣。<a id="a-60"></a>无所疑虑都无惊惧。<a id="a-61"></a>又佛大师唯有尔所正应称叹。<a id="a-62"></a>谓自利行及利他行俱善圆满。<a id="a-63"></a>当知此中前二称叹自利行满。<a id="a-64"></a>后二称叹利他行满。<a id="a-65"></a>此中如来若自称叹。<a id="a-66"></a>于一切法现等觉故成正等觉。<a id="a-67"></a>当知正为等趣大乘诸菩萨故。<a id="a-68"></a>若自称叹一切漏尽。<a id="a-69"></a>当知正为等趣声闻及独觉乘诸有情故。<a id="a-6A"></a>若复称叹能出离道及诸障法。<a id="a-6B"></a>当知俱为等趣诸乘诸有情故。<a id="a-6C"></a>如是如来所说经句。<a id="a-6D"></a>谓我为诸菩萨声闻说出离道。<a id="a-6E"></a>乃至广说。<a id="a-6F"></a>诸结集者。<a id="a-6G"></a>于所结集声闻藏中。<a id="a-6H"></a>除菩萨言。<a id="a-6I"></a>于所结集菩萨藏中。<a id="a-6J"></a>但唯诵此菩萨之言。</p>
  <p id="a6K">如来所有三念住文。<a id="a-6L"></a>如契经说应知其相。<a id="a-6M"></a>谓诸如来于其长夜有如是欲。<a id="a-6N"></a>如何当令诸有情类于我善说法毗柰耶无倒行中。<a id="a-6O"></a>如实随住。<a id="a-6P"></a>如是长夜欲乐法主化御众时。<a id="a-6Q"></a>若所希欲或遂不遂不生杂染。<a id="a-6R"></a>由三念住略所显故。<a id="a-6S"></a>此三念住复由三众差别建立。<a id="a-6T"></a>云何三众。<a id="a-6U"></a>若彼一切一向正行。<a id="a-6V"></a>是第一众。<a id="a-6W"></a>若彼一切一向邪行。<a id="a-6X"></a>是第二众。<a id="a-6Y"></a>若彼众中一分正行一分邪行。<a id="a-6Z"></a>是第三众。</p>
  <p id="a6a">如来所有三不护文。<a id="a-6b"></a>如契经说应知其相。<a id="a-6c"></a>谓诸如来以要言之。<a id="a-6d"></a>于一切种鄙恶所作覆藏永断。<a id="a-6e"></a>由三不护之所显示。<a id="a-6f"></a>诸阿罗汉由忘念故。<a id="a-6g"></a>于时时间片有无记鄙恶所作。<a id="a-6h"></a>如来于此一切。<a id="a-6i"></a>一切皆无所有。<a id="a-6j"></a>是故如来于诸弟子如所立要即如自性。<a id="a-6k"></a>切切诫勖显显呵摈。<a id="a-6l"></a>时复现行率尔敦逼。<a id="a-6m"></a>于诸弟子无所防虑。<a id="a-6n"></a>所谓勿彼共住多时。<a id="a-6o"></a>知我所行三业不净。<a id="a-6p"></a>因于前事意怀不悦。<a id="a-6q"></a>由斯不顺乃事乖违。<a id="a-6r"></a>或面讥我或向他说。</p>
  <p id="a6s">当知如来所有大悲一切种相。<a id="a-6t"></a>皆悉如前供养亲近无量品说。<a id="a-6u"></a>当知如是如来大悲无量无上。</p>
  <p id="a6v">云何如来无忘失法。<a id="a-6w"></a>谓诸如来常随记念。<a id="a-6x"></a>若事若处若如若时有所为作。<a id="a-6y"></a>如来即于此事此处此如此时。<a id="a-6z"></a>皆正随念。<a id="a-70"></a>是名如来无忘失法。<a id="a-71"></a>所谓如来普于一切所作事业。<a id="a-72"></a>普于一切方处差别。<a id="a-73"></a>普于一切所作方便。<a id="a-74"></a>普于一切时分差别。<a id="a-75"></a>念无忘失常住正念。<a id="a-76"></a>当知是名无忘失法。</p>
  <p id="a77">云何如来永害习气。<a id="a-78"></a>谓诸如来或于动转或于瞻视。<a id="a-79"></a>或于言论或于安住。<a id="a-7A"></a>似有烦恼所起作业多不现行。<a id="a-7B"></a>是名如来永害习气。<a id="a-7C"></a>诸阿罗汉虽断烦恼。<a id="a-7D"></a>而于动转瞻视言论及安住中。<a id="a-7E"></a>而有种种似有烦恼所起作业。</p>
  <p id="a7F">云何如来一切种妙智。<a id="a-7G"></a>谓诸如来以要言之。<a id="a-7H"></a>于三聚法现等正觉。<a id="a-7I"></a>何等为三。<a id="a-7J"></a>一者能引有义聚法。<a id="a-7K"></a>二者能引无义聚法。<a id="a-7L"></a>三者非能引有义聚法非能引无义聚法。<a id="a-7M"></a>当知此中若诸如来或于能引无义聚法。<a id="a-7N"></a>或于非能引有义聚法非能引无义聚法。<a id="a-7O"></a>总于如是一切法中。<a id="a-7P"></a>无颠倒智。<a id="a-7Q"></a>是名如来一切种智。<a id="a-7R"></a>若诸如来于其能引有义聚法一切法中。<a id="a-7S"></a>无颠倒智。<a id="a-7T"></a>当知是名如来妙智。<a id="a-7U"></a>即于此中若一切种智若妙智。<a id="a-7V"></a>总合为一。<a id="a-7W"></a>名一切种妙智。</p>
  <p id="a7X">如是一切。<a id="a-7Y"></a>总名如来百四十种不共佛法。<a id="a-7Z"></a>即于此中诸相随好。<a id="a-7a"></a>在菩萨位最后有中。<a id="a-7b"></a>皆已证得极善清净。<a id="a-7c"></a>若时菩萨坐菩提座住最后有。<a id="a-7d"></a>于菩萨道菩提资粮极善圆满。<a id="a-7e"></a>尔时无师修三十七菩提分法。<a id="a-7f"></a>得一刹那名无障碍智三摩地。<a id="a-7g"></a>是其菩萨学道所摄金刚喻定。</p>
  <p id="a7h">从此无间第二刹那。<a id="a-7i"></a>顿得其余不共佛法。<a id="a-7j"></a>谓如来十力为初。<a id="a-7k"></a>一切种妙智为后。<a id="a-7l"></a>皆极清净悉为无上。<a id="a-7m"></a>由得此故普于一切所知境界。<a id="a-7n"></a>无滞无障。<a id="a-7o"></a>最极清净无垢智转依。<a id="a-7p"></a>暂发悟思惟圆满意车圆满。<a id="a-7q"></a>超过一切菩萨行菩萨地。<a id="a-7r"></a>证入一切如来行如来地。<a id="a-7s"></a>一切在肉所知障品所有粗重无余断故。<a id="a-7t"></a>得胜转依。<a id="a-7u"></a>如是转依最为无上。<a id="a-7v"></a>其余一切乃至最上成满住中菩萨转依。<a id="a-7w"></a>当知有上。</p>
  <p id="a7x">问一切安住到究竟地菩萨智等。<a id="a-7y"></a>如来智等。<a id="a-7z"></a>云何应知此二差别。<a id="a-80"></a>答如明眼人隔于轻縠睹众色像。<a id="a-81"></a>一切安住到究竟地菩萨妙智。<a id="a-82"></a>于一切境当知亦尔。<a id="a-83"></a>如明眼人无所障隔睹众色像。<a id="a-84"></a>如来妙智于一切境当知亦尔。<a id="a-85"></a>如画事业圆布众彩唯后妙色未净修治。<a id="a-86"></a>到究竟地菩萨妙智。<a id="a-87"></a>当知亦尔。<a id="a-88"></a>如画事业圆布众彩最后妙色已净修治。<a id="a-89"></a>如来妙智当知亦尔。<a id="a-8A"></a>如明眼人于微闇中睹见众色。<a id="a-8B"></a>到究竟地菩萨妙智当知亦尔。<a id="a-8C"></a>如明眼人离一切闇睹见众色。<a id="a-8D"></a>如来妙智当知亦尔。<a id="a-8E"></a>如明眼人远睹众色。<a id="a-8F"></a>到究竟地菩萨妙智当知亦尔。<a id="a-8G"></a>如明眼人近睹众色。<a id="a-8H"></a>如来妙智当知亦尔。<a id="a-8I"></a>如轻医眼观视众色。<a id="a-8J"></a>到究竟地菩萨妙智当知亦尔。<a id="a-8K"></a>如极净眼观视众色。<a id="a-8L"></a>如来妙智当知亦尔。<a id="a-8M"></a>如处胎身。<a id="a-8N"></a>到究竟地诸菩萨身当知亦尔。<a id="a-8O"></a>如出胎身。<a id="a-8P"></a>诸如来身当知亦尔。<a id="a-8Q"></a>如阿罗汉梦中心行。<a id="a-8R"></a>到究竟地菩萨心行当知亦尔。<a id="a-8S"></a>如阿罗汉觉时心行。<a id="a-8T"></a>如来心行当知亦尔。<a id="a-8U"></a>如昧灯体。<a id="a-8V"></a>到究竟地菩萨智体当知亦尔。<a id="a-8W"></a>如明灯体。<a id="a-8X"></a>如来智体当知亦尔。<a id="a-8Y"></a>是故当知一切安住到究竟地诸菩萨众。<a id="a-8Z"></a>与诸如来妙智。<a id="a-8a"></a>身心有大差别。</p>
  <p id="a8b">如是如来证菩提已。<a id="a-8c"></a>遍于十方一切佛土。<a id="a-8d"></a>普能施作一切佛事。<a id="a-8e"></a>云何名为一切佛事。<a id="a-8f"></a>谓诸如来如来事业如来所作。<a id="a-8g"></a>略有十种。<a id="a-8h"></a>如是一一如来事业如来所作。<a id="a-8i"></a>能成无量利有情事。<a id="a-8j"></a>此外无有若过若增。<a id="a-8k"></a>何等为十。<a id="a-8l"></a>谓诸如来最初自现大丈夫身。<a id="a-8m"></a>欲令有情心发净信。<a id="a-8n"></a>大丈夫身于生净信为最胜故。<a id="a-8o"></a>是名如来第一作事。<a id="a-8p"></a>如是作事。<a id="a-8q"></a>诸相随好所能成办。<a id="a-8r"></a>又诸如来普为一切有情之类。<a id="a-8s"></a>起一切种教授加行。<a id="a-8t"></a>是名如来第二作事。<a id="a-8u"></a>如是作事。<a id="a-8v"></a>四一切种清净所能成办。<a id="a-8w"></a>又诸如来能作一切利有情事。<a id="a-8x"></a>能断一切所生疑惑。<a id="a-8y"></a>是名如来第三作事。<a id="a-8z"></a>如是作事。<a id="a-90"></a>如来十力所能成办。<a id="a-91"></a>由前所说如来十力。<a id="a-92"></a>于能成办一切有情一切义利。<a id="a-93"></a>有堪能故。<a id="a-94"></a>又于如来所证十力所兴问难。<a id="a-95"></a>唯有如来能知能见能解能了。<a id="a-96"></a>唯有如来于彼问难能正答故。<a id="a-97"></a>又诸如来普能降伏一切他论。<a id="a-98"></a>普能成立一切自论。<a id="a-99"></a>是名如来第四作事。<a id="a-9A"></a>如是作事。<a id="a-9B"></a>四无所畏所能成办。<a id="a-9C"></a>又诸如来所化有情。<a id="a-9D"></a>于佛教敕若正安住不正安住。<a id="a-9E"></a>如来于彼心无杂染。<a id="a-9F"></a>是名如来第五作事。<a id="a-9G"></a>如是作事。<a id="a-9H"></a>三种念住所能成办。<a id="a-9I"></a>又诸如来如自所言即如是作。<a id="a-9J"></a>是名如来第六作事。<a id="a-9K"></a>如是作事。<a id="a-9L"></a>三种不护所能成办。<a id="a-9M"></a>又诸如来常以佛眼于昼夜分遍观世间。<a id="a-9N"></a>是名如来第七作事。<a id="a-9O"></a>如是作事。<a id="a-9P"></a>如来大悲所能成办。<a id="a-9Q"></a>又诸如来顿于一切一切作事皆无退舍。<a id="a-9R"></a>是名如来第八作事。<a id="a-9S"></a>如是作事无忘失法所能成办。<a id="a-9T"></a>又诸如来所行仪轨。<a id="a-9U"></a>如实随转无越作用。<a id="a-9V"></a>是名如来第九作事。<a id="a-9W"></a>如是作事。<a id="a-9X"></a>永害习气所能成办。<a id="a-9Y"></a>又诸如来于其能引无义聚法。<a id="a-9Z"></a>于不能引有义聚法亦不能引无义聚法。<a id="a-9a"></a>简择舍离。<a id="a-9b"></a>于其能引有义聚法。<a id="a-9c"></a>为众宣说开示显发。<a id="a-9d"></a>是名如来第十作事。<a id="a-9e"></a>如是作事。<a id="a-9f"></a>一切种妙智所能成办。<a id="a-9g"></a>如是如来由前所说百四十种不共佛法。<a id="a-9h"></a>能作如来一切所作一切佛事。<a id="a-9i"></a>如是佛事若广分别不易可数。<a id="a-9j"></a>乃至俱胝那庾多百千大劫说不能尽。</p>
  <p id="a9k">如是所说诸如来住诸如来地。<a id="a-9l"></a>名为建立。<a id="a-9m"></a>何以故。<a id="a-9n"></a>依此住此希求品类。<a id="a-9o"></a>诸菩萨众。<a id="a-9p"></a>于菩萨学能正修学。<a id="a-9q"></a>亦依住此而有所证。<a id="a-9r"></a>即依住此普能成办一切有情一切义利。<a id="a-9s"></a>是故说此名为建立。<a id="a-9t"></a>又此一切所说佛法。<a id="a-9u"></a>于利他事最为随顺。<a id="a-9v"></a>一切如来是利他事之所显现。<a id="a-9w"></a>声闻独觉则不如是。<a id="a-9x"></a>是故说名不共佛法。<a id="a-9y"></a>又于如是诸佛法中自有佛法。<a id="a-9z"></a>声闻独觉一切一切皆所不得。<a id="a-A0"></a>所谓大悲。<a id="a-A1"></a>无忘失法。<a id="a-A2"></a>永害习气。<a id="a-A3"></a>一切种妙智。<a id="a-A4"></a>自有佛法。<a id="a-A5"></a>虽分似得而一切种皆不圆满。<a id="a-A6"></a>如来于彼一切。<a id="a-A7"></a>一切悉皆证得。<a id="a-A8"></a>于一切种无不圆满。<a id="a-A9"></a>最极超过最极殊妙。<a id="a-AA"></a>是故皆说名为不共。</p>
  <p id="aAB">当知此中独一有义。<a id="a-AC"></a>是不共义。<a id="a-AD"></a>如是圆满显示一切菩萨学道及学道果。<a id="a-AE"></a>名菩萨地。<a id="a-AF"></a>具说一切菩萨学道及学道果。<a id="a-AG"></a>一切种教实依处故。<a id="a-AH"></a>又此菩萨地亦名菩萨藏摩怛理迦。<a id="a-AI"></a>亦名摄大乘。<a id="a-AJ"></a>亦名开示坏不坏路。<a id="a-AK"></a>亦名无障智净根本。<a id="a-AL"></a>若诸所有天人世间。<a id="a-AM"></a>或天或人。<a id="a-AN"></a>若诸沙门婆罗门等。<a id="a-AO"></a>于此所说菩萨地中起坚信解。<a id="a-AP"></a>乐闻受持精勤修学广为他说。<a id="a-AQ"></a>下至书持供养恭敬深心爱重。<a id="a-AR"></a>所得福聚以要言之。<a id="a-AS"></a>如薄伽梵于菩萨藏所摄一切微妙经典。<a id="a-AT"></a>乐闻等业宣说显了分别施设开示称赞所获福聚。<a id="a-AU"></a>等无有异。<a id="a-AV"></a>何以故。<a id="a-AW"></a>此菩萨地显示一切菩萨藏中略标广释诸门摄故。<a id="a-AX"></a>于此地中能广开示法毗柰耶。<a id="a-AY"></a>乃至众多所化有情。<a id="a-AZ"></a>于此正法受持读诵法随法行。<a id="a-Aa"></a>安住增长广大胜进。<a id="a-Ab"></a>于尔所时像似正法不得兴盛正法不灭。<a id="a-Ac"></a>若于尔时像似正法当得兴盛。<a id="a-Ad"></a>即于尔时能引实义所有正法当速灭没。<a id="a-Ae"></a>是故于此菩萨地中起坚信解。<a id="a-Af"></a>乐闻受持乃至广说。<a id="a-Ag"></a>所得福聚无量无边。</p>
  <p data-pb></p>
  <h2 id="aAh">本地分中菩萨地第四持次第瑜伽处发正等菩提心品</h2>
  <p id="aAi">如是已说菩萨地义。<a id="a-Aj"></a>云何应知此中次第。</p>
  <p id="aAk">谓诸菩萨要先安住菩萨种性。<a id="a-Al"></a>乃能正发阿耨多罗三藐三菩提心。<a id="a-Am"></a>既发心已方正修行自他利行。<a id="a-An"></a>于自他利正修行时。<a id="a-Ao"></a>得无杂染方便。<a id="a-Ap"></a>无杂染故得无厌倦方便。<a id="a-Aq"></a>无厌倦故得诸善根增长方便。<a id="a-Ar"></a>于诸善根得增长已。<a id="a-As"></a>能证无上正等菩提。<a id="a-At"></a>又于如是自他利加行无杂染方便。<a id="a-Au"></a>无厌倦方便。<a id="a-Av"></a>善根增长方便。<a id="a-Aw"></a>得大菩提中。<a id="a-Ax"></a>将修行时。<a id="a-Ay"></a>先于甚深广大正法安立信解。<a id="a-Az"></a>立信解已访求正法。<a id="a-B0"></a>求正法已广为他说。<a id="a-B1"></a>亦于正行自能成办。<a id="a-B2"></a>于成办时若由此于此为此应行。<a id="a-B3"></a>即由此于此为此而行。<a id="a-B4"></a>由此于此为此行时。<a id="a-B5"></a>如令福德智慧增长。<a id="a-B6"></a>所应行者即如是行。<a id="a-B7"></a>福德智慧既增长已。<a id="a-B8"></a>于不舍离生死方便能正修行。<a id="a-B9"></a>即于此中正修行时。<a id="a-BA"></a>能行生死无杂染行。<a id="a-BB"></a>即于此中正修行时。<a id="a-BC"></a>能于自乐行无著行。<a id="a-BD"></a>即于此中正修行时。<a id="a-BE"></a>能于无量生死大苦。<a id="a-BF"></a>能正修行无厌倦行。<a id="a-BG"></a>由于生死无厌倦故。<a id="a-BH"></a>能正访求种种异论。<a id="a-BI"></a>于一切论得无所畏。<a id="a-BJ"></a>善知论已复能了知所应为说所可宣说应如是说。<a id="a-BK"></a>由此智故善知世间。<a id="a-BL"></a>如是菩萨善知诸论及世间已。<a id="a-BM"></a>复能如理访求正法。<a id="a-BN"></a>既访求已堪能善断一切有情一切疑惑。<a id="a-BO"></a>如是堪能断他疑惑。<a id="a-BP"></a>令自福德展转增长。<a id="a-BQ"></a>福德资粮渐得圆满。<a id="a-BR"></a>令自智慧亦转增长。<a id="a-BS"></a>智慧资粮渐得圆满。<a id="a-BT"></a>二种资粮既圆满已。<a id="a-BU"></a>于谛行相菩提分法无倒修中能勤修行。<a id="a-BV"></a>于修方便能正了知。<a id="a-BW"></a>即持如是正勤所修。<a id="a-BX"></a>回向大乘般涅槃果。<a id="a-BY"></a>不求声闻及独觉乘般涅槃果。<a id="a-BZ"></a>既得如是方便善巧。<a id="a-Ba"></a>能于一切菩萨语言听闻受持。<a id="a-Bb"></a>依修力故。<a id="a-Bc"></a>于昔未闻所有诸法一切种相皆能辨了。<a id="a-Bd"></a>于陀罗尼无碍辩才皆得圆满。<a id="a-Be"></a>为欲永断一切障故。<a id="a-Bf"></a>精勤修习三解脱门。<a id="a-Bg"></a>即于此中正修行时。<a id="a-Bh"></a>为断自他一切颠倒增上慢故。<a id="a-Bi"></a>勤修正行。<a id="a-Bj"></a>如是能于一切种相。<a id="a-Bk"></a>正行圆满。<a id="a-Bl"></a>如是正行得圆满已。<a id="a-Bm"></a>于一切有情及声闻独觉皆为殊胜。<a id="a-Bn"></a>所谓正行功德殊胜。<a id="a-Bo"></a>及可称赞功德殊胜。<a id="a-Bp"></a>当知此中正行功德殊胜菩萨。<a id="a-Bq"></a>为利自他勤修正行。<a id="a-Br"></a>用利他事以为自事。<a id="a-Bs"></a>声闻独觉则不如是。<a id="a-Bt"></a>由诸菩萨用利他事为自事故。<a id="a-Bu"></a>于一切有情起如自己平等之心。<a id="a-Bv"></a>由起如是平等心故。<a id="a-Bw"></a>于诸有情常施恩惠不望其报。<a id="a-Bx"></a>菩萨如是勤修行时。<a id="a-By"></a>常于有情发起希望。<a id="a-Bz"></a>欲令彼得利益安乐。<a id="a-C0"></a>由是利益安乐意乐。<a id="a-C1"></a>常能起作不虚加行。<a id="a-C2"></a>当知是名展转引发正行功德殊胜。<a id="a-C3"></a>当知此中称赞功德殊胜菩萨。<a id="a-C4"></a>于诸佛所获得授记。<a id="a-C5"></a>非诸声闻亦非独觉。<a id="a-C6"></a>得授记已便能安住不退转地。<a id="a-C7"></a>安住此中能于一切决定所作。<a id="a-C8"></a>恒常所作。<a id="a-C9"></a>获得坚固无忘失法。<a id="a-CA"></a>如是坚固无忘失法。<a id="a-CB"></a>诸佛菩萨施设。<a id="a-CC"></a>在于一切有情最上施设。<a id="a-CD"></a>普于一切所应作事能无退失。<a id="a-CE"></a>于未得退亦无退失。<a id="a-CF"></a>无退失时恒常无间一切善法运运增长如明分月。<a id="a-CG"></a>由诸善法转增长故。<a id="a-CH"></a>菩萨尔时得名真实不名相似。<a id="a-CI"></a>由得真实菩萨名故。<a id="a-CJ"></a>于一切种一切有情调伏方便。<a id="a-CK"></a>如实了知。<a id="a-CL"></a>如实知故。<a id="a-CM"></a>一切安立皆得善巧。<a id="a-CN"></a>从此寻求于此寻求由此寻求。<a id="a-CO"></a>既寻求已由此究竟皆正安立。<a id="a-CP"></a>如是名为一切安立皆得善巧。<a id="a-CQ"></a>于诸安立得善巧故。<a id="a-CR"></a>复于教授能得善巧。<a id="a-CS"></a>于其教授得善巧故。<a id="a-CT"></a>复能获得无量所缘三摩地王。<a id="a-CU"></a>获得如是三摩地已能不唐捐。<a id="a-CV"></a>宣说正法种种行相。<a id="a-CW"></a>说正法时皆有胜果。<a id="a-CX"></a>能于大乘究竟出离。<a id="a-CY"></a>以依大性而出离故能摄大乘。<a id="a-CZ"></a>由此复于彼彼大乘出离位中。<a id="a-Ca"></a>得彼彼名。<a id="a-Cb"></a>一切菩萨同共。<a id="a-Cc"></a>此名一切世间诸佛菩萨皆共安立皆共称叹。<a id="a-Cd"></a>当知是名所可称赞功德殊胜。<a id="a-Ce"></a>由得如是殊胜名故。<a id="a-Cf"></a>当知获得诸菩萨相。<a id="a-Cg"></a>诸相所相成就其相如是。<a id="a-Ch"></a>正行一切种相在家出家二分菩萨所能成办。<a id="a-Ci"></a>于二分中能成办已。<a id="a-Cj"></a>正行坚固于诸善品。<a id="a-Ck"></a>获得一向增上意乐。<a id="a-Cl"></a>如是意乐或在家品所应摄受。<a id="a-Cm"></a>或出家品所应摄受。<a id="a-Cn"></a>或于善品能正安立乃至安住。<a id="a-Co"></a>从此已上。<a id="a-Cp"></a>故作意思受诸有生。<a id="a-Cq"></a>于彼生处常得值遇诸佛菩萨。<a id="a-Cr"></a>及能起作一切有情诸饶益事。<a id="a-Cs"></a>恒常无间蒙佛菩萨无倒教授。<a id="a-Ct"></a>任持善品领受殊胜证得分位。<a id="a-Cu"></a>由领受故于可称赞摄受殊胜证得分位。<a id="a-Cv"></a>能正安处如己舍宅。<a id="a-Cw"></a>住此位已能于后后殊胜分位一切种相。<a id="a-Cx"></a>觉慧升进。<a id="a-Cy"></a>渐次乃至到于究竟。<a id="a-Cz"></a>于其中间不生喜足。<a id="a-D0"></a>如是升进证得究竟。<a id="a-D1"></a>从此不求其余上地。<a id="a-D2"></a>已到究竟极边际故名得无上。</p>
  <p id="aD3">是名菩萨地义次第。</p>
  <p data-pb></p>
  <h2 id="aD4">本地分中有余依地第十六</h2>
  <p id="aD5">如是已说菩萨地。<a id="a-D6"></a>云何有余依地。<a id="a-D7"></a>当知此地有三种相。<a id="a-D8"></a>一者地施设安立。<a id="a-D9"></a>二者寂静施设安立。<a id="a-DA"></a>三者依施设安立。</p>
  <p id="aDB">云何地施设安立。<a id="a-DC"></a>谓有余依地。<a id="a-DD"></a>除五地一分。<a id="a-DE"></a>谓无心地。<a id="a-DF"></a>修所成地声闻地。<a id="a-DG"></a>独觉地。<a id="a-DH"></a>菩萨地。<a id="a-DI"></a>除一地全。<a id="a-DJ"></a>谓无余依地。<a id="a-DK"></a>所余诸地名有余依地。<a id="a-DL"></a>是名地施设安立。</p>
  <p id="aDM">云何寂静施设安立。<a id="a-DN"></a>谓由四种寂静。<a id="a-DO"></a>施设安立有余依地。<a id="a-DP"></a>一由苦寂静故。<a id="a-DQ"></a>二由烦恼寂静故。<a id="a-DR"></a>三由不损恼有情寂静故。<a id="a-DS"></a>四由舍寂静故。<a id="a-DT"></a>云何苦寂静。<a id="a-DU"></a>谓阿罗汉苾刍。<a id="a-DV"></a>诸漏永尽。<a id="a-DW"></a>所有当来后有众苦皆悉永断。<a id="a-DX"></a>已得遍知。<a id="a-DY"></a>如多罗树断截根顶不复现前。<a id="a-DZ"></a>由得当来不生法故。<a id="a-Da"></a>是名苦寂静。<a id="a-Db"></a>云何烦恼寂静。<a id="a-Dc"></a>谓阿罗汉苾刍。<a id="a-Dd"></a>贪欲永断。<a id="a-De"></a>嗔恚永断。<a id="a-Df"></a>愚痴永断。<a id="a-Dg"></a>一切烦恼皆悉永断。<a id="a-Dh"></a>由得毕竟不生法故。<a id="a-Di"></a>是名烦恼寂静。<a id="a-Dj"></a>云何不损恼有情寂静。<a id="a-Dk"></a>谓阿罗汉苾刍。<a id="a-Dl"></a>贪欲永尽。<a id="a-Dm"></a>嗔恚永尽。<a id="a-Dn"></a>愚痴永尽。<a id="a-Do"></a>一切烦恼皆悉永尽。<a id="a-Dp"></a>不造诸恶修习诸善。<a id="a-Dq"></a>是名不损恼有情寂静。<a id="a-Dr"></a>云何舍寂静。<a id="a-Ds"></a>谓阿罗汉苾刍。<a id="a-Dt"></a>诸漏永尽。<a id="a-Du"></a>于六恒住。<a id="a-Dv"></a>恒常无间多分安住。<a id="a-Dw"></a>谓眼见色已不喜不忧。<a id="a-Dx"></a>安住上舍正念正知。<a id="a-Dy"></a>如是耳闻声已鼻嗅香已舌尝味已身觉触已意了法已。<a id="a-Dz"></a>不喜不忧安住上舍正念正知。<a id="a-E0"></a>是名舍寂静。<a id="a-E1"></a>即依如是四种寂静说有余依地。<a id="a-E2"></a>最极寂静最极清凉。<a id="a-E3"></a>是名寂静施设安立。</p>
  <p id="aE4">云何依施设安立。<a id="a-E5"></a>谓有八种依。<a id="a-E6"></a>一施设依。<a id="a-E7"></a>二摄受依。<a id="a-E8"></a>三住持依。<a id="a-E9"></a>四流转依。<a id="a-EA"></a>五障碍依。<a id="a-EB"></a>六苦恼依。<a id="a-EC"></a>七适悦依。<a id="a-ED"></a>八后边依。<a id="a-EE"></a>云何施设依。<a id="a-EF"></a>谓五取蕴由依此故。<a id="a-EG"></a>施设我及有情命者生者能养育者。<a id="a-EH"></a>补特伽罗意生儒童等诸想等。<a id="a-EI"></a>想假用言说。<a id="a-EJ"></a>及依此故。<a id="a-EK"></a>施设如是名字如是生类。<a id="a-EL"></a>如是种姓如是饮食。<a id="a-EM"></a>如是领受苦乐如是。<a id="a-EN"></a>长寿如是久住。<a id="a-EO"></a>如是寿量边际等诸想等想。<a id="a-EP"></a>假用言说。<a id="a-EQ"></a>云何摄受依。<a id="a-ER"></a>谓七摄受事。<a id="a-ES"></a>即自己父母妻子。<a id="a-ET"></a>奴婢作使僮仆。<a id="a-EU"></a>朋友眷属。<a id="a-EV"></a>七摄受事。<a id="a-EW"></a>如前意地已广分别。<a id="a-EX"></a>依此了知诸有情类有所摄受。<a id="a-EY"></a>云何住持依。<a id="a-EZ"></a>谓四种食。<a id="a-Ea"></a>即叚食。<a id="a-Eb"></a>触食。<a id="a-Ec"></a>意思食。<a id="a-Ed"></a>识食。<a id="a-Ee"></a>由依此故已生有情住立支持。<a id="a-Ef"></a>又能摄养诸求有者。<a id="a-Eg"></a>云何流转依。<a id="a-Eh"></a>谓四种识住及十二缘起。<a id="a-Ei"></a>即色趣识住。<a id="a-Ej"></a>受趣识住。<a id="a-Ek"></a>想趣识住。<a id="a-El"></a>行趣识住。<a id="a-Em"></a>及无明缘行行缘识。<a id="a-En"></a>广说乃至生缘老死。<a id="a-Eo"></a>由依此故。<a id="a-Ep"></a>诸有情类于五趣生死随顺流转。<a id="a-Eq"></a>云何障碍依。<a id="a-Er"></a>谓诸天魔随有彼彼修善法处。<a id="a-Es"></a>即往其前为作障碍。<a id="a-Et"></a>云何苦恼依。<a id="a-Eu"></a>谓一切欲界皆名苦恼依。<a id="a-Ev"></a>由依此故令诸有情领受忧苦。<a id="a-Ew"></a>云何适悦依。<a id="a-Ex"></a>谓静虑等至乐名适悦依。<a id="a-Ey"></a>由依此故。<a id="a-Ez"></a>诸有情类若即于此现入彼定。<a id="a-F0"></a>若生于彼长夜领受静虑等至所有适悦。<a id="a-F1"></a>云何后边依。<a id="a-F2"></a>谓阿罗汉相续诸蕴。<a id="a-F3"></a>由依此故说诸阿罗汉任持最后身。<a id="a-F4"></a>问阿罗汉苾刍诸漏永尽住有余依地。<a id="a-F5"></a>当言与几种依共相应耶。<a id="a-F6"></a>答当言与一种依一向相应。<a id="a-F7"></a>谓后边依。<a id="a-F8"></a>与六摄受事不共相应。<a id="a-F9"></a>与流转依与障碍依。<a id="a-FA"></a>一向全不相应。<a id="a-FB"></a>与所余依非相应非不相应。<a id="a-FC"></a>是名依施设安立。</p>
  <p data-pb></p>
  <h2 id="aFD">本地分中无余依地第十七</h2>
  <p id="aFE">如是已说有余依地。<a id="a-FF"></a>云何无余依地。<a id="a-FG"></a>当知此地亦有三相。<a id="a-FH"></a>一者地施设安立。<a id="a-FI"></a>二者寂灭施设安立。<a id="a-FJ"></a>三者寂灭异门安立。</p>
  <p id="aFK">云何地施设安立。<a id="a-FL"></a>谓先所除五地一分。<a id="a-FM"></a>当知即此无余依地所摄。<a id="a-FN"></a>谓无心地。<a id="a-FO"></a>修所成地。<a id="a-FP"></a>声闻地。<a id="a-FQ"></a>独觉地。<a id="a-FR"></a>菩萨地。</p>
  <p id="aFS">云何寂灭施设安立。<a id="a-FT"></a>谓由二种寂灭。<a id="a-FU"></a>施设安立如是无余依地。<a id="a-FV"></a>一由寂静寂灭故。<a id="a-FW"></a>二由无损恼寂灭故。<a id="a-FX"></a>云何寂静寂灭。<a id="a-FY"></a>谓先于有余依地。<a id="a-FZ"></a>获得触证四种寂静。<a id="a-Fa"></a>今无余依涅槃界中。<a id="a-Fb"></a>亦有最胜四种寂静。<a id="a-Fc"></a>一数教寂静。<a id="a-Fd"></a>二一切依寂静。<a id="a-Fe"></a>三依依苦寂静。<a id="a-Ff"></a>四依依苦生疑虑寂静。<a id="a-Fg"></a>如说。</p>
  <p id="aFh">由无下劣心　　能忍受勤苦</p>
  <p id="aFi">彼所趣解脱　　譬如灯尽灭</p>
  <p id="aFj">云何无损恼寂灭。<a id="a-Fk"></a>谓与一切依不相应。<a id="a-Fl"></a>违背一切烦恼诸苦流转生起。<a id="a-Fm"></a>转依所显真无漏界。<a id="a-Fn"></a>如说苾刍永寂灭名真安乐住。<a id="a-Fo"></a>又如说言实有无生无起无作无为无等生起。<a id="a-Fp"></a>亦有有生有起有作有为有等生起。<a id="a-Fq"></a>若当无有无生无起无作无为无等生起。<a id="a-Fr"></a>我终不说有生有起有作有为有等生起有永出离。<a id="a-Fs"></a>由实有无生无起无作无为无等生起。<a id="a-Ft"></a>是故我说有生有起有作有为有等生起有永出离。<a id="a-Fu"></a>世尊依此密意说言甚深广大无量无数是谓寂灭。<a id="a-Fv"></a>由于此中所具功德难了知故名为甚深。<a id="a-Fw"></a>极宽博故名为广大。<a id="a-Fx"></a>无穷尽故名为无量。<a id="a-Fy"></a>数不能数无二说故名为无数。<a id="a-Fz"></a>云何此中数不能数。<a id="a-G0"></a>谓有非有不可说故。<a id="a-G1"></a>即色离色不可说故。<a id="a-G2"></a>即受离受不可说故。<a id="a-G3"></a>即想离想不可说故。<a id="a-G4"></a>即行离行不可说故。<a id="a-G5"></a>即识离识不可说故。<a id="a-G6"></a>所以者何。<a id="a-G7"></a>由此清净真如所显一向无垢。<a id="a-G8"></a>是名无损恼寂灭。<a id="a-G9"></a>如是二种。<a id="a-GA"></a>总说为一寂灭施设安立。</p>
  <p id="aGB">云何寂灭异门施设安立。<a id="a-GC"></a>当知此中寂灭异门有无量种。<a id="a-GD"></a>谓名为常亦名为恒。<a id="a-GE"></a>亦名久住亦名无变。<a id="a-GF"></a>亦名有法。<a id="a-GG"></a>亦名舍宅。<a id="a-GH"></a>亦名洲渚亦名救护。<a id="a-GI"></a>亦名归依亦名所趣。<a id="a-GJ"></a>亦名安隐亦名淡泊。<a id="a-GK"></a>亦名善事亦名吉祥。<a id="a-GL"></a>亦名无转亦名无垢。<a id="a-GM"></a>亦名难见亦名甘露。<a id="a-GN"></a>亦名无忧亦名无没。<a id="a-GO"></a>亦名无炽亦名无热。<a id="a-GP"></a>亦名无病亦名无动。<a id="a-GQ"></a>亦名涅槃亦名永绝一切戏论。<a id="a-GR"></a>如是等类应知说名寂灭异门。<a id="a-GS"></a>是名寂灭异门施设安立。</p>
 </body>
</html>