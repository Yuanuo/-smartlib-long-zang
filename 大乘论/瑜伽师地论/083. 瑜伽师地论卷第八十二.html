<!doctype html>
<html id="z3IBVNcwA" data-ver="956">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第八十二</h1>
  <h2 id="a2">摄释分之下</h2>
  <p id="a3">听者。<a id="a-4"></a>谓如是说法者说正法时。<a id="a-5"></a>应安处他令住恭敬无倒听闻。<a id="a-6"></a>云何安处。<a id="a-7"></a>谓或由一因或乃至十。</p>
  <p id="a8">一因者。<a id="a-9"></a>谓恭敬听法。<a id="a-A"></a>现前能证利益安乐故。<a id="a-B"></a>此中或有利益非安乐等四句。<a id="a-C"></a>如菩萨地法受中已说。</p>
  <p id="aD">二因者。<a id="a-E"></a>谓善建立一切法故。<a id="a-F"></a>善建立者。<a id="a-G"></a>离诸过故具大义故。<a id="a-H"></a>又为说者听者所设劬劳有胜果故。<a id="a-I"></a>若不尔者。<a id="a-J"></a>能说能听徒废己业。<a id="a-K"></a>虚设功劳应无有果。</p>
  <p id="aL">三因者。<a id="a-M"></a>恭敬听法。<a id="a-N"></a>能令众生舍恶趣故。<a id="a-O"></a>得善趣故。<a id="a-P"></a>速能引摄涅槃因故。<a id="a-Q"></a>如是三事。<a id="a-R"></a>要由恭敬听闻方得。</p>
  <p id="aS">四因者。<a id="a-T"></a>一恭敬听法。<a id="a-U"></a>能善了达契经等法。<a id="a-V"></a>二如是正法。<a id="a-W"></a>能令众生舍诸不善摄受诸善。<a id="a-X"></a>若善听者。<a id="a-Y"></a>则能精勤若舍若受。<a id="a-Z"></a>三由舍受故舍离恶因所招后苦。<a id="a-a"></a>四由此受舍善恶因故。<a id="a-b"></a>速证涅槃。</p>
  <p id="ac">五因者。<a id="a-d"></a>谓佛世尊所说正法。<a id="a-e"></a>有因缘有出离。<a id="a-f"></a>有依趣有勇猛有神变。<a id="a-g"></a>如是诸句。<a id="a-h"></a>如摄异门分当广分别。<a id="a-i"></a>复有五因。<a id="a-j"></a>谓我当闻所未闻。<a id="a-k"></a>我当闻已研究。<a id="a-l"></a>我当除断疑网。<a id="a-m"></a>我当弃背诸见。<a id="a-n"></a>我当以慧通达一切甚深句义。<a id="a-o"></a>诸佛世尊说此五种。<a id="a-p"></a>显闻思修三所成慧清净方便。<a id="a-q"></a>谓初二种显闻所成慧。<a id="a-r"></a>次二种显思所成慧。<a id="a-s"></a>后一种显修所成慧。</p>
  <p id="at">六因者。<a id="a-u"></a>一为欲敬报大师恩德。<a id="a-v"></a>谓佛世尊为我等故。<a id="a-w"></a>行于无量难行苦行求得此法。<a id="a-x"></a>云何今者而不听闻。<a id="a-y"></a>二观自义利。<a id="a-z"></a>谓佛正法有现义利。<a id="a-10"></a>三究竟能离一切热恼。<a id="a-11"></a>四善顺正仪。<a id="a-12"></a>五易可了见。<a id="a-13"></a>六诸聪慧者内证所知。</p>
  <p id="a14">七因者。<a id="a-15"></a>谓我当修集七种正法。<a id="a-16"></a>我当知法知义。<a id="a-17"></a>乃欲善知补特伽罗尊卑差别。</p>
  <p id="a18">八因者。<a id="a-19"></a>一佛法易得。<a id="a-1A"></a>乃至为旃荼罗等而开示故。<a id="a-1B"></a>二易可修学。<a id="a-1C"></a>行住坐卧皆得修故。<a id="a-1D"></a>三引发义利。<a id="a-1E"></a>谓能引发增上生果决定胜果故。<a id="a-1F"></a>四初善故。<a id="a-1G"></a>五中善故。<a id="a-1H"></a>六后善故。<a id="a-1I"></a>七感现乐果故。<a id="a-1J"></a>八引后乐果故。</p>
  <p id="a1K">九因者。<a id="a-1L"></a>谓能解脱九种世间逼迫事故。<a id="a-1M"></a>一能出生死大牢狱故。<a id="a-1N"></a>二永断贪等坚牢缚故。<a id="a-1O"></a>三弃舍七财贫。<a id="a-1P"></a>建立七财富故。<a id="a-1Q"></a>四超度善行闻正法俭。<a id="a-1R"></a>建立善行闻正法丰故。<a id="a-1S"></a>五灭无明闇起智慧明故。<a id="a-1T"></a>六度四暴流升涅槃岸故。<a id="a-1U"></a>七究竟能疗烦恼病故。<a id="a-1V"></a>八解脱一切贪爱罥故。<a id="a-1W"></a>九能度无始生死旷野稠林行故。<a id="a-1X"></a>诸牢狱中生死牢狱最为第一。<a id="a-1Y"></a>是故先说。</p>
  <p id="a1Z">十因者。<a id="a-1a"></a>一恭敬听法得思择力。<a id="a-1b"></a>由此能受闻法胜利。<a id="a-1c"></a>如法求财不以非法。<a id="a-1d"></a>深见过患而受用之。<a id="a-1e"></a>二善知出离。<a id="a-1f"></a>谓丧失财宝无忧无戚。<a id="a-1g"></a>亦不嗟怨。<a id="a-1h"></a>乃至广说。<a id="a-1i"></a>眷属离坏。<a id="a-1j"></a>若遭病苦不甚悲叹。<a id="a-1k"></a>亦不愁恼。<a id="a-1l"></a>乃至广说。<a id="a-1m"></a>三于诸欲中深见过患。<a id="a-1n"></a>及见出离最胜功德。<a id="a-1o"></a>清净出家舍离上妙卧具贪着。<a id="a-1p"></a>乃至能证诸妙静虑。<a id="a-1q"></a>四恭敬听法速顺证解广大甚深相似甚深诸缘起法。<a id="a-1r"></a>又能引发广大善根出离欢喜。<a id="a-1s"></a>如世尊说。<a id="a-1t"></a>我圣弟子专心属耳听闻正法。<a id="a-1u"></a>能断五法能修七法。<a id="a-1v"></a>速疾圆满。<a id="a-1w"></a>五诸圣弟子恭敬听法。<a id="a-1x"></a>所有集法皆成灭法。<a id="a-1y"></a>六解正法已远尘离垢。<a id="a-1z"></a>于诸法中生正法眼。<a id="a-20"></a>七能引摄证预流果最胜资粮。<a id="a-21"></a>乃至证得阿罗汉果。<a id="a-22"></a>及能引摄阿罗汉果最胜资粮。<a id="a-23"></a>八能引摄独觉资粮。<a id="a-24"></a>九能善引摄无上正等菩提资粮。<a id="a-25"></a>十能引一切世出世间静虑解脱等持等至。</p>
  <p id="a26">赞佛略广者。<a id="a-27"></a>谓说法师将欲开阐先当赞佛。<a id="a-28"></a>赞有二种。<a id="a-29"></a>一略。<a id="a-2A"></a>二广。<a id="a-2B"></a>略赞佛者。<a id="a-2C"></a>由五种相。<a id="a-2D"></a>应当了知。<a id="a-2E"></a>一者妙色。<a id="a-2F"></a>二者静寂。<a id="a-2G"></a>三者胜智。<a id="a-2H"></a>四者正行。<a id="a-2I"></a>五者威德。<a id="a-2J"></a>妙色者。<a id="a-2K"></a>谓三十二大丈夫相八十随好。<a id="a-2L"></a>静寂者。<a id="a-2M"></a>谓善能密护诸根门等。<a id="a-2N"></a>及能永拔烦恼习气。<a id="a-2O"></a>胜智者。<a id="a-2P"></a>谓于过去未来现在世法及非世法。<a id="a-2Q"></a>无碍无著。<a id="a-2R"></a>正行者。<a id="a-2S"></a>谓自他利正行圆满。<a id="a-2T"></a>威德者。<a id="a-2U"></a>谓诸如来神通游戏。<a id="a-2V"></a>复有六种。<a id="a-2W"></a>略赞如来。<a id="a-2X"></a>谓功德圆满故。<a id="a-2Y"></a>离垢染故。<a id="a-2Z"></a>无浊秽故。<a id="a-2a"></a>无与等故。<a id="a-2b"></a>唯利有情以为业故。<a id="a-2c"></a>于此业用有堪能故。<a id="a-2d"></a>此广分别如摄决择分。</p>
  <p id="a2e">广赞佛者。<a id="a-2f"></a>谓佛世尊无边名称德无量故。<a id="a-2g"></a>能施光明发智明故。<a id="a-2h"></a>能除黑闇永灭一切无智闇故。<a id="a-2i"></a>成就明眼具三眼故。<a id="a-2j"></a>见胜义谛了知无等诸圣谛故。<a id="a-2k"></a>成就禁戒戒圆满故。<a id="a-2l"></a>戒耆宿故。<a id="a-2m"></a>如是两足中尊。<a id="a-2n"></a>诸调御中最胜最上。<a id="a-2o"></a>沙门众中最为殊美。<a id="a-2p"></a>是诸世间难得珍宝。<a id="a-2q"></a>如是为哀愍者。<a id="a-2r"></a>为大悲者。<a id="a-2s"></a>乐为义者。<a id="a-2t"></a>求利益者。<a id="a-2u"></a>常悲愍者。</p>
  <p id="a2v">如是为眼为智。<a id="a-2w"></a>为义为法。<a id="a-2x"></a>于明了义能善决定。<a id="a-2y"></a>凡有所作皆依于义。</p>
  <p id="a2z">如是能证一切所未证义。<a id="a-30"></a>由先证圣八支道故。<a id="a-31"></a>自然证。<a id="a-32"></a>故善能制立所未曾立胜梵行故。<a id="a-33"></a>是知中道者。<a id="a-34"></a>是证道者。<a id="a-35"></a>是示道者。<a id="a-36"></a>是说道者。<a id="a-37"></a>是引导者。<a id="a-38"></a>如是是人中师子。<a id="a-39"></a>离怖畏故。<a id="a-3A"></a>是人中牛王。<a id="a-3B"></a>御大众故。<a id="a-3C"></a>是人中持御。<a id="a-3D"></a>众上首故。<a id="a-3E"></a>是人中龙王。<a id="a-3F"></a>无误失故。<a id="a-3G"></a>是人中良马。<a id="a-3H"></a>心善调故。<a id="a-3I"></a>是人中最胜。<a id="a-3J"></a>家族姓等映众人故。<a id="a-3K"></a>是人中最上。<a id="a-3L"></a>戒正行智胜威德等映众人故。<a id="a-3M"></a>是人中莲华。<a id="a-3N"></a>世间八法所不染故。</p>
  <p id="a3O">如是是无等者。<a id="a-3P"></a>无与等故。<a id="a-3Q"></a>无等等者。<a id="a-3R"></a>等去来今无等者故。<a id="a-3S"></a>是最第一。<a id="a-3T"></a>于诸有情为最上故。<a id="a-3U"></a>是大仙王。<a id="a-3V"></a>戒耆宿故。<a id="a-3W"></a>长时积集胜梵行故。<a id="a-3X"></a>证古大仙所证道故。<a id="a-3Y"></a>是最胜者。<a id="a-3Z"></a>于诸外道烦恼等魔能得胜故。<a id="a-3a"></a>是大牟尼。<a id="a-3b"></a>无有一切掉慢等故。<a id="a-3c"></a>与三寂静具相应故。<a id="a-3d"></a>不可引夺一切生等。<a id="a-3e"></a>及诸异论不引夺故。<a id="a-3f"></a>善沐浴者。<a id="a-3g"></a>永离一切诸恶法故。<a id="a-3h"></a>到彼岸者。<a id="a-3i"></a>超度一切萨迦耶故。</p>
  <p id="a3j">如是如来应正等觉乃至广说。<a id="a-3k"></a>是薄伽梵。<a id="a-3l"></a>如是白法圆满。<a id="a-3m"></a>一切智者一切法主。<a id="a-3n"></a>无忘失法。<a id="a-3o"></a>于诸有情坚固最胜。<a id="a-3p"></a>一切苦乐不扰其心。<a id="a-3q"></a>是善调者。<a id="a-3r"></a>密护根门善圆满故。<a id="a-3s"></a>是寂静者。<a id="a-3t"></a>受持尸罗善圆满故。<a id="a-3u"></a>是安隐者。<a id="a-3v"></a>已入决定地故。<a id="a-3w"></a>般涅槃者。<a id="a-3x"></a>已证菩提故。<a id="a-3y"></a>拔毒箭者。<a id="a-3z"></a>拔爱箭故。<a id="a-40"></a>调未调者。<a id="a-41"></a>静未静者。<a id="a-42"></a>已如前说。<a id="a-43"></a>安慰一切不安隐者。<a id="a-44"></a>善能安立诸异生等。<a id="a-45"></a>令证预流一来果故。<a id="a-46"></a>寂灭一切未寂灭者。<a id="a-47"></a>善能建立住初二果。<a id="a-48"></a>令证不还及阿罗汉果故。<a id="a-49"></a>无杻械者。<a id="a-4A"></a>出火坑者。<a id="a-4B"></a>度深堑者。<a id="a-4C"></a>制诸求者。<a id="a-4D"></a>无倾动者。<a id="a-4E"></a>摧慢幢者。<a id="a-4F"></a>大常住者。</p>
  <p id="a4G">如是是阿罗汉。<a id="a-4H"></a>诸漏永尽。<a id="a-4I"></a>如前广说。<a id="a-4J"></a>乃至尽诸有结。</p>
  <p id="a4K">如是永断五支。<a id="a-4L"></a>成就六支。<a id="a-4M"></a>广说乃至纯善积集最上丈夫。</p>
  <p id="a4N">如是善知法者。<a id="a-4O"></a>乃至善知补特伽罗有尊卑者。</p>
  <p id="a4P">如是是大沙门。<a id="a-4Q"></a>大婆罗门。<a id="a-4R"></a>离垢无垢良医商主。<a id="a-4S"></a>是胜观者。<a id="a-4T"></a>是世间依。<a id="a-4U"></a>是众生尊。<a id="a-4V"></a>此中离垢者。<a id="a-4W"></a>烦恼障断故。<a id="a-4X"></a>无垢者。<a id="a-4Y"></a>所知障断故。<a id="a-4Z"></a>又永拔习气故。<a id="a-4a"></a>名无垢。<a id="a-4b"></a>日夜六反观察世间故。<a id="a-4c"></a>名胜观。</p>
  <p id="a4d">如是是一切种善清净者。<a id="a-4e"></a>大丈夫相及随形好庄严身者。<a id="a-4f"></a>具足十力为大力者。<a id="a-4g"></a>具四无畏无所畏者。<a id="a-4h"></a>是大悲者。<a id="a-4i"></a>于三念住善住念者。<a id="a-4j"></a>成就三种不护法者。<a id="a-4k"></a>无忘失法。<a id="a-4l"></a>永害一切烦恼习气。<a id="a-4m"></a>具一切种微妙智者。<a id="a-4n"></a>此中大悲者。<a id="a-4o"></a>长时积集故。<a id="a-4p"></a>谓经三大劫阿僧企耶。<a id="a-4q"></a>方乃证得。<a id="a-4r"></a>又复依缘一切有情故。<a id="a-4s"></a>缘一切种苦为境界故。<a id="a-4t"></a>于诸众生一切损恼变异利养。<a id="a-4u"></a>得无转故。<a id="a-4v"></a>于诸有情平等转故。</p>
  <p id="a4w">复次此中诸说法师。<a id="a-4x"></a>应于如是安立释经法相。<a id="a-4y"></a>先当寻求若文若义。<a id="a-4z"></a>次复为他转五种释。<a id="a-50"></a>如先所说。<a id="a-51"></a>解释道理宣说正法。<a id="a-52"></a>又应如是安立自身于先所说说法者相。<a id="a-53"></a>谓善法义等十种圆满。<a id="a-54"></a>如是自安立已。<a id="a-55"></a>应起如是品类言说。<a id="a-56"></a>谓处五大众。<a id="a-57"></a>以如前所说可喜乐等八种言词。<a id="a-58"></a>为众说法。<a id="a-59"></a>又安处他。<a id="a-5A"></a>令住恭敬。<a id="a-5B"></a>无倒听闻。<a id="a-5C"></a>又应先赞大师功德。<a id="a-5D"></a>若有具足如是五分说正法者。<a id="a-5E"></a>当知犹如五分音乐能令自他生大喜乐。<a id="a-5F"></a>又能引发自他利益。<a id="a-5G"></a>若能如是善修学已。<a id="a-5H"></a>当知具足五种胜利。<a id="a-5I"></a>一于佛言义解了不难。<a id="a-5J"></a>二能善圆满说诸法相。<a id="a-5K"></a>三能善起发自他相续广大欢喜。<a id="a-5L"></a>四能引善出离。<a id="a-5M"></a>乃至天上人中称誉遍满。<a id="a-5N"></a>五能生起无量功德。</p>
  <p id="a5O">复次如经中说住学胜利。<a id="a-5P"></a>当知此经文义为体。</p>
  <p id="a5Q">文者谓此经言。<a id="a-5R"></a>汝等苾刍。<a id="a-5S"></a>应当安住修学胜利。<a id="a-5T"></a>此中有十二字四名一句。<a id="a-5U"></a>如是则摄名句字身。<a id="a-5V"></a>此中言说。<a id="a-5W"></a>是学处相则摄行相。<a id="a-5X"></a>如来言说本为苾刍请问则摄机。<a id="a-5Y"></a>请如来所说言音。<a id="a-5Z"></a>则摄于语。<a id="a-5a"></a>是故此经一句具摄六文。<a id="a-5b"></a>如是慧为上首等诸句中。<a id="a-5c"></a>皆随相应知。</p>
  <p id="a5d">义者。<a id="a-5e"></a>谓地义中但说声闻地。<a id="a-5f"></a>或具五地经言学胜利者。<a id="a-5g"></a>是资粮地。<a id="a-5h"></a>慧为上首者。<a id="a-5i"></a>是加行地。<a id="a-5j"></a>解脱坚固念为增上者。<a id="a-5k"></a>是见地。<a id="a-5l"></a>修地。<a id="a-5m"></a>究竟地。<a id="a-5n"></a>是名地义。<a id="a-5o"></a>于相义中学胜利者。<a id="a-5p"></a>是戒自相。<a id="a-5q"></a>慧为上首者。<a id="a-5r"></a>具二种相。<a id="a-5s"></a>谓于慧自相所依助伴等中。<a id="a-5t"></a>唯慧自体是慧自相。<a id="a-5u"></a>慧之所依助伴所缘。<a id="a-5v"></a>名为共相。<a id="a-5w"></a>解脱坚固者。<a id="a-5x"></a>谓永离一切烦恼粗重。<a id="a-5y"></a>是解脱自相。<a id="a-5z"></a>念为增上者。<a id="a-60"></a>是念自相。<a id="a-61"></a>是名相义。<a id="a-62"></a>作意义中学胜利者。<a id="a-63"></a>非诸作意。<a id="a-64"></a>唯显作意建立处所。<a id="a-65"></a>慧为上首者。<a id="a-66"></a>应知了相胜解作意。<a id="a-67"></a>解脱坚固者。<a id="a-68"></a>显示远离。<a id="a-69"></a>摄乐。<a id="a-6A"></a>方便究竟。<a id="a-6B"></a>方便究竟果作意。<a id="a-6C"></a>念为增上者。<a id="a-6D"></a>当知此显观察作意。<a id="a-6E"></a>是名作意义。<a id="a-6F"></a>由此道理于智等中应随建立。<a id="a-6G"></a>依处义中依于涅槃学处所摄清净行。<a id="a-6H"></a>随其所应起教导等。<a id="a-6I"></a>所谓教导乃至庆喜。<a id="a-6J"></a>当知此中亦通有善等行。<a id="a-6K"></a>随其最胜但说清净行。<a id="a-6L"></a>出家补特伽罗是补特伽罗依处。<a id="a-6M"></a>又依软根等一切补特伽罗。<a id="a-6N"></a>应当庆喜。<a id="a-6O"></a>又于过去现在时。<a id="a-6P"></a>应当庆喜。<a id="a-6Q"></a>已证得故。<a id="a-6R"></a>正证得故。<a id="a-6S"></a>于现在时起于示现。<a id="a-6T"></a>于未来时起于教导及赞励。<a id="a-6U"></a>是名依处义。<a id="a-6V"></a>胜利义中。<a id="a-6W"></a>谓修三学速得圆满。<a id="a-6X"></a>是胜利义。<a id="a-6Y"></a>过患义中。<a id="a-6Z"></a>谓出家者。<a id="a-6a"></a>不应行于异行。<a id="a-6b"></a>不应储余财物。<a id="a-6c"></a>所治义中。<a id="a-6d"></a>谓犯尸罗无智烦恼及忘失念。<a id="a-6e"></a>当知护尸罗等。<a id="a-6f"></a>即是能治义。<a id="a-6g"></a>又一切杂染行。<a id="a-6h"></a>皆是所治。<a id="a-6i"></a>三学等行。<a id="a-6j"></a>皆是能治。<a id="a-6k"></a>于略义中谓住学胜利。<a id="a-6l"></a>乃至念为增上。<a id="a-6m"></a>此略举宗名为略义。<a id="a-6n"></a>当知即分别此名为广义。<a id="a-6o"></a>是名略广义。<a id="a-6p"></a>除此更无若过若增。</p>
  <p id="a6q">复次于解释中。<a id="a-6r"></a>法者。<a id="a-6s"></a>谓于十二分教。<a id="a-6t"></a>当知此是契经所摄。<a id="a-6u"></a>又是记别由了义故等起者。<a id="a-6v"></a>谓应当说依止处所。<a id="a-6w"></a>为欲自显遍行智力故。<a id="a-6x"></a>发起此经。<a id="a-6y"></a>又为显示精勤修习清净行者。<a id="a-6z"></a>及为显示重财利者令信解彼所化有情依住学胜利等。<a id="a-70"></a>精进修习速得圆满三学胜利。<a id="a-71"></a>又为显示四种苾刍体故。<a id="a-72"></a>此中经言学胜利者。<a id="a-73"></a>为令远离种姓。<a id="a-74"></a>形相苾刍体故。<a id="a-75"></a>及令远离诈现轨则。<a id="a-76"></a>密护威仪苾刍体故。<a id="a-77"></a>慧为上首者。<a id="a-78"></a>为令远离计着虚妄声誉。<a id="a-79"></a>称赞苾刍体故。<a id="a-7A"></a>解脱坚固念为增上者。<a id="a-7B"></a>劝令修习真实正行苾刍体故。<a id="a-7C"></a>所以者何。<a id="a-7D"></a>若有爱乐声誉等者。<a id="a-7E"></a>虽自勉励听受正法。<a id="a-7F"></a>慧不增长。<a id="a-7G"></a>若有远离前所说过。<a id="a-7H"></a>便于真实正行摄受正解脱中。<a id="a-7I"></a>堪任劝导。<a id="a-7J"></a>又为于下劣生喜足者。<a id="a-7K"></a>劝令渐渐修学增进。<a id="a-7L"></a>为乐追求随顺世间文章咒术。<a id="a-7M"></a>于戒慢缓者。<a id="a-7N"></a>说学胜利。<a id="a-7O"></a>为守尸罗舍多闻者。<a id="a-7P"></a>说慧为上首。<a id="a-7Q"></a>为唯于闻思生喜足者。<a id="a-7R"></a>说解脱坚固。<a id="a-7S"></a>为于戒慧解脱起增上慢者。<a id="a-7T"></a>说念为增上。<a id="a-7U"></a>如是等类皆名等起。</p>
  <p id="a7V">义者。<a id="a-7W"></a>谓总义中。<a id="a-7X"></a>当知此经宣说正行及正行果。<a id="a-7Y"></a>如是戒等三学。<a id="a-7Z"></a>当知是名学之边际。<a id="a-7a"></a>又言。<a id="a-7b"></a>如是住者。<a id="a-7c"></a>此显正方便。<a id="a-7d"></a>四种瑜伽所摄。<a id="a-7e"></a>又言。<a id="a-7f"></a>如是住三学者。<a id="a-7g"></a>此显正行果。<a id="a-7h"></a>此中信欲为先。<a id="a-7i"></a>摄受尸罗。<a id="a-7j"></a>听受精进。<a id="a-7k"></a>慧等方便。</p>
  <p id="a7l">于别义中所言学者。<a id="a-7m"></a>是勤精进如圣教行。<a id="a-7n"></a>若习若修名之差别。<a id="a-7o"></a>清净身语正命现行。<a id="a-7p"></a>是学自性。<a id="a-7q"></a>由此正行尸罗忍辱等修显发。<a id="a-7r"></a>故名为学。<a id="a-7s"></a>又为静寂及为清凉。<a id="a-7t"></a>进习除灭。<a id="a-7u"></a>故名为学。<a id="a-7v"></a>如是等类训释名言。<a id="a-7w"></a>又应如前说相故。<a id="a-7x"></a>自性故。<a id="a-7y"></a>业故。<a id="a-7z"></a>法故。<a id="a-80"></a>及因果故。<a id="a-81"></a>义门差别中。<a id="a-82"></a>自性差别者。<a id="a-83"></a>谓学胜利是所显示七品尸罗。<a id="a-84"></a>或过。<a id="a-85"></a>一百五十学处。<a id="a-86"></a>界差别者。<a id="a-87"></a>谓欲行中有别解脱律仪。<a id="a-88"></a>色无色行中有静虑律仪。<a id="a-89"></a>无漏律仪非界所系。<a id="a-8A"></a>时差别者。<a id="a-8B"></a>谓学胜利过去已学。<a id="a-8C"></a>未来当学。<a id="a-8D"></a>现在正学。<a id="a-8E"></a>此学胜利。<a id="a-8F"></a>当知于去来今平等无异。<a id="a-8G"></a>位差别者。<a id="a-8H"></a>谓已入正法补特伽罗。<a id="a-8I"></a>诸学胜利。<a id="a-8J"></a>未成熟者。<a id="a-8K"></a>是下位。<a id="a-8L"></a>正成熟者。<a id="a-8M"></a>是中位。<a id="a-8N"></a>已成熟者。<a id="a-8O"></a>是上位。<a id="a-8P"></a>若心不喜乐勉励修行诸梵行者。<a id="a-8Q"></a>此学胜利是苦位。<a id="a-8R"></a>若心喜乐不自勉励修梵行者。<a id="a-8S"></a>此学胜利是乐位。<a id="a-8T"></a>若于梵行非喜乐非不喜乐者。<a id="a-8U"></a>此学胜利是不苦不乐位。<a id="a-8V"></a>又学胜利皆是善位。<a id="a-8W"></a>非不善位。<a id="a-8X"></a>非无记位。<a id="a-8Y"></a>若听受者是名闻位。<a id="a-8Z"></a>若思惟者是名思位。<a id="a-8a"></a>若修习者是名修位。<a id="a-8b"></a>若未证得增上心慧。<a id="a-8c"></a>唯是增上戒位。<a id="a-8d"></a>若证得者亦是增上心慧二位。<a id="a-8e"></a>如是等类是位差别。<a id="a-8f"></a>补特伽罗差别者。<a id="a-8g"></a>此中意说出家补特伽罗。<a id="a-8h"></a>或是纯根。<a id="a-8i"></a>或是利根。<a id="a-8j"></a>或贪等行。<a id="a-8k"></a>或等分行。<a id="a-8l"></a>或薄尘行。<a id="a-8m"></a>唯是声闻非诸独觉。<a id="a-8n"></a>非诸菩萨。<a id="a-8o"></a>由彼独觉别觉悟故。<a id="a-8p"></a>菩萨解脱为坚固故。<a id="a-8q"></a>不说共住修学胜利。<a id="a-8r"></a>又复此中唯说般涅槃为法者。<a id="a-8s"></a>已入正法者。<a id="a-8t"></a>无有障碍者。<a id="a-8u"></a>亦具缚者不具缚者非无缚者。<a id="a-8v"></a>唯人非天。<a id="a-8w"></a>如是等类名补特伽罗差别。<a id="a-8x"></a>如于学胜利如是。<a id="a-8y"></a>于慧为上首性。<a id="a-8z"></a>于解脱坚固性。<a id="a-90"></a>于念为增上性。<a id="a-91"></a>随其所应当知皆有五种差别。</p>
  <p id="a92">此中胜利者。<a id="a-93"></a>是功德增进圆满名之差别。<a id="a-94"></a>如说当观十种胜利是其自性。<a id="a-95"></a>此法能有饶益。<a id="a-96"></a>应可称赞。<a id="a-97"></a>故名胜利。<a id="a-98"></a>又复此法随生有情定应随逐。<a id="a-99"></a>故名胜利。<a id="a-9A"></a>又复此法称赞所随故。<a id="a-9B"></a>名胜利。<a id="a-9C"></a>门差别者。<a id="a-9D"></a>当知十种差别。<a id="a-9E"></a>谓能摄受于僧。<a id="a-9F"></a>令僧精恳。<a id="a-9G"></a>乃至广说此中苾刍者。<a id="a-9H"></a>是沙门舍离家法趣非家等名之差别。<a id="a-9I"></a>具足别解脱律仪众同分是其自性。<a id="a-9J"></a>于其形色勤精进故。<a id="a-9K"></a>怖畏恶趣自防守故。<a id="a-9L"></a>摄无损故。<a id="a-9M"></a>名为苾刍。<a id="a-9N"></a>门差别者。<a id="a-9O"></a>谓刹帝利等差别故。<a id="a-9P"></a>上族下族差别故。<a id="a-9Q"></a>少中老年差别故。<a id="a-9R"></a>当知是门差别。</p>
  <p id="a9S">此中住者。<a id="a-9T"></a>是俯就于时。<a id="a-9U"></a>精勤修习名之差别。<a id="a-9V"></a>此住自性。<a id="a-9W"></a>离所说学无有别法。<a id="a-9X"></a>种种威仪摄受时分故。<a id="a-9Y"></a>名为住。<a id="a-9Z"></a>此是训词。<a id="a-9a"></a>门差别者。<a id="a-9b"></a>谓威仪差别故。<a id="a-9c"></a>朝中后分差别故。<a id="a-9d"></a>日夜差别故。<a id="a-9e"></a>当知是名住门差别。</p>
  <p id="a9f">此中慧者。<a id="a-9g"></a>是智见明现观等名之差别。<a id="a-9h"></a>简择法相心所有法。<a id="a-9i"></a>为其自性。<a id="a-9j"></a>训词者。<a id="a-9k"></a>简择性故。<a id="a-9l"></a>治无智故。<a id="a-9m"></a>名之为慧。<a id="a-9n"></a>又各品别能了知故。<a id="a-9o"></a>名之为慧。<a id="a-9p"></a>又能显了诸聪慧者是聪慧性故。<a id="a-9q"></a>名为慧。<a id="a-9r"></a>门差别者。<a id="a-9s"></a>随其所应如前安立。</p>
  <p id="a9t">此中解脱者。<a id="a-9u"></a>是永断离系。<a id="a-9v"></a>清净灭尽。<a id="a-9w"></a>离欲等名之差别。<a id="a-9x"></a>自性者。<a id="a-9y"></a>谓粗重永害。<a id="a-9z"></a>烦恼永断。<a id="a-A0"></a>训词者。<a id="a-A1"></a>谓能脱种种贪等系缚故。<a id="a-A2"></a>名解脱。<a id="a-A3"></a>又复世尊为种种牟尼说。<a id="a-A4"></a>此以为牟尼体性。<a id="a-A5"></a>故名解脱。<a id="a-A6"></a>门差别者。<a id="a-A7"></a>谓待时解脱。<a id="a-A8"></a>不动解脱。<a id="a-A9"></a>见所断解脱。<a id="a-AA"></a>修所断解脱。<a id="a-AB"></a>欲行解脱。<a id="a-AC"></a>色行解脱。<a id="a-AD"></a>无色行解脱。<a id="a-AE"></a>如是等类。<a id="a-AF"></a>义门差别如前应知。<a id="a-AG"></a>此中念者。<a id="a-AH"></a>是不忘失心明记忆名之差别。<a id="a-AI"></a>自性者。<a id="a-AJ"></a>是心所有法。<a id="a-AK"></a>训词者。<a id="a-AL"></a>追忆诸法。<a id="a-AM"></a>故名为念。<a id="a-AN"></a>又随所经事。<a id="a-AO"></a>随其作意。<a id="a-AP"></a>由此能令明了记忆。<a id="a-AQ"></a>故名为念。<a id="a-AR"></a>门差别者。<a id="a-AS"></a>谓佛随念法随念等。<a id="a-AT"></a>乃至广说六种随念。<a id="a-AU"></a>如是如念住差别。<a id="a-AV"></a>当知广说差别。<a id="a-AW"></a>又复如前随其所应当知差别。</p>
  <p id="aAX">复次于释难中。<a id="a-AY"></a>问住学胜利者义何谓耶。<a id="a-AZ"></a>答此增语显示于增上戒学见胜功德住。<a id="a-Aa"></a>问慧为上首者义何谓耶。<a id="a-Ab"></a>答此增语显示于诸根中慧根第一。<a id="a-Ac"></a>问解脱坚固者义何谓耶。<a id="a-Ad"></a>答此增语显示见修所断烦恼永断。<a id="a-Ae"></a>问念为增上者义何谓耶。<a id="a-Af"></a>答此增语显示于少下劣不生喜足。</p>
  <p id="aAg">问于余经中三学次第世尊异说。<a id="a-Ah"></a>何故此中增上戒后说增上慧非增上心。<a id="a-Ai"></a>答此中显示住学胜利。<a id="a-Aj"></a>由此言说显闻等所成慧摄受无悔等。<a id="a-Ak"></a>由此渐次得三摩地。<a id="a-Al"></a>即是显示增上心学。<a id="a-Am"></a>如世尊说于是五根最能摄受。<a id="a-An"></a>所摄受者所谓慧根。<a id="a-Ao"></a>由诸苾刍成就慧根。<a id="a-Ap"></a>乃至能修定根。<a id="a-Aq"></a>如是乃至成就定根。<a id="a-Ar"></a>当知皆是慧根之力。<a id="a-As"></a>今此经中世尊显示慧根是三摩地引因。<a id="a-At"></a>及烦恼断引因。<a id="a-Au"></a>增上心学与增上慧学俱时而说。<a id="a-Av"></a>问余经中说三学修习进趣圆满。<a id="a-Aw"></a>何故不说增上心学修习圆满耶。<a id="a-Ax"></a>答如前所说。<a id="a-Ay"></a>当知此中道理亦尔。</p>
  <p id="aAz">问何故此中但说住学胜利。<a id="a-B0"></a>不说住慧胜利。<a id="a-B1"></a>住解脱胜利等。<a id="a-B2"></a>答于下劣中劝取胜利。<a id="a-B3"></a>当知亦令所化有情于胜妙中摄受胜利。<a id="a-B4"></a>又摄受于僧令僧精恳等十种胜利。<a id="a-B5"></a>分明易了易可悟入。<a id="a-B6"></a>是故但说住学胜利。<a id="a-B7"></a>问夫解脱者。<a id="a-B8"></a>于诸法中最为殊胜。<a id="a-B9"></a>何因缘故。<a id="a-BA"></a>但说住慧上首。<a id="a-BB"></a>不说住解脱上首。<a id="a-BC"></a>答于下劣中劝取上首性。<a id="a-BD"></a>当知。<a id="a-BE"></a>亦令所化有情于胜妙中摄受上首性。<a id="a-BF"></a>又于解脱显示不共差别功德故。<a id="a-BG"></a>何等名为不共差别功德。<a id="a-BH"></a>谓于无常无上慧边。<a id="a-BI"></a>解脱常故最为坚固。</p>
  <p id="aBJ">问何等名为住学胜利。<a id="a-BK"></a>答如所施设诸学处中。<a id="a-BL"></a>观十胜利。<a id="a-BM"></a>常守尸罗坚守尸罗。<a id="a-BN"></a>常作常转。<a id="a-BO"></a>如是名为住学胜利。<a id="a-BP"></a>问摄受于僧等诸句有何义耶。<a id="a-BQ"></a>答摄受于僧者。<a id="a-BR"></a>是总句。<a id="a-BS"></a>令僧精恳者。<a id="a-BT"></a>令离受用欲乐边故。<a id="a-BU"></a>令僧安乐者。<a id="a-BV"></a>令离受用自苦边故。<a id="a-BW"></a>未净信者。<a id="a-BX"></a>令净信者。<a id="a-BY"></a>未入正法者。<a id="a-BZ"></a>令入正法故。<a id="a-Ba"></a>已净信者。<a id="a-Bb"></a>令增长者。<a id="a-Bc"></a>已入正法者。<a id="a-Bd"></a>令成熟故。<a id="a-Be"></a>难调伏者。<a id="a-Bf"></a>令调伏者。<a id="a-Bg"></a>犯尸罗者。<a id="a-Bh"></a>善驱摈故。<a id="a-Bi"></a>令惭愧者。<a id="a-Bj"></a>安乐住者。<a id="a-Bk"></a>净持戒者。<a id="a-Bl"></a>令无悔故。<a id="a-Bm"></a>防现法漏者。<a id="a-Bn"></a>随顺摧伏烦恼缠故。<a id="a-Bo"></a>害后法漏者。<a id="a-Bp"></a>止息邪愿修梵行故。<a id="a-Bq"></a>随顺永断惑随眠故。<a id="a-Br"></a>为令多人梵行久住转得增广。<a id="a-Bs"></a>乃至为诸天人正善开示者。<a id="a-Bt"></a>为令圣教长时相续无断绝故。</p>
  <p id="aBu">如是十种胜利略摄为三。<a id="a-Bv"></a>即此三种广开为十。<a id="a-Bw"></a>何等为三。<a id="a-Bx"></a>一者令僧无染污住。<a id="a-By"></a>二者令僧得安乐住。<a id="a-Bz"></a>三者令佛圣教长时随转。<a id="a-C0"></a>此中由七种随护。<a id="a-C1"></a>显示无染污住及安乐住。<a id="a-C2"></a>七种随护者。<a id="a-C3"></a>一敬养随护。<a id="a-C4"></a>二自苦行随护。<a id="a-C5"></a>三资财乏少随护。<a id="a-C6"></a>四展转相触随护。<a id="a-C7"></a>五心追变随护。<a id="a-C8"></a>六烦恼缠随护。<a id="a-C9"></a>七邪愿随护。<a id="a-CA"></a>最后一句显示圣教长时随转。</p>
  <p id="aCB">云何常守尸罗。<a id="a-CC"></a>谓不弃舍学处故。<a id="a-CD"></a>云何坚守尸罗。<a id="a-CE"></a>谓不毁犯学处故。<a id="a-CF"></a>云何常作。<a id="a-CG"></a>谓于学处无穿穴故。<a id="a-CH"></a>云何常转。<a id="a-CI"></a>谓穿穴已复还净故。<a id="a-CJ"></a>云何受学学处。<a id="a-CK"></a>谓具随学诸学处故。<a id="a-CL"></a>如是行者常守尸罗。<a id="a-CM"></a>坚守尸罗。<a id="a-CN"></a>闻正法已独居静处。<a id="a-CO"></a>系念思惟筹量观察。<a id="a-CP"></a>为欲趣求增上心慧。<a id="a-CQ"></a>依闻思修所生妙慧。<a id="a-CR"></a>能证解脱。<a id="a-CS"></a>此解脱性无退法故。<a id="a-CT"></a>说名坚固。<a id="a-CU"></a>是出世间圣智果故。<a id="a-CV"></a>又此行者由正念力审自观察我尸罗蕴为圆满不。<a id="a-CW"></a>我于诸法为有正慧善通达不。<a id="a-CX"></a>我于解脱为善证不。<a id="a-CY"></a>如是依止正念力持具学胜利。<a id="a-CZ"></a>发上首慧证坚解脱。<a id="a-Ca"></a>又此正念略有三种。<a id="a-Cb"></a>谓或因说法故。<a id="a-Cc"></a>或依教授故。<a id="a-Cd"></a>或由观察应作不应作故。</p>
  <p id="aCe">问世尊说戒有无量种。<a id="a-Cf"></a>谓事善戒。<a id="a-Cg"></a>苾刍戒。<a id="a-Ch"></a>近住戒。<a id="a-Ci"></a>静虑戒。<a id="a-Cj"></a>等持戒。<a id="a-Ck"></a>圣所爱戒。<a id="a-Cl"></a>如是等戒今依何说住学胜利。<a id="a-Cm"></a>答依苾刍戒。<a id="a-Cn"></a>由最胜故。<a id="a-Co"></a>问世尊说慧亦有多种。<a id="a-Cp"></a>谓闻所成慧思所成慧修所成慧。<a id="a-Cq"></a>依何慧说住慧上首。<a id="a-Cr"></a>答具依三慧。<a id="a-Cs"></a>问世尊说解脱亦有多种。<a id="a-Ct"></a>谓世间解脱。<a id="a-Cu"></a>出世间解脱。<a id="a-Cv"></a>有学解脱。<a id="a-Cw"></a>无学解脱。<a id="a-Cx"></a>可动解脱。<a id="a-Cy"></a>不可动解脱。<a id="a-Cz"></a>如是等类。<a id="a-D0"></a>今依何说住解脱坚固。<a id="a-D1"></a>答依出世间不动解脱。<a id="a-D2"></a>问世尊说念亦无量种。<a id="a-D3"></a>谓于身住念。<a id="a-D4"></a>于受住念。<a id="a-D5"></a>于心住念。<a id="a-D6"></a>于法住念。<a id="a-D7"></a>于久所作所说随念。<a id="a-D8"></a>于所受诵诸法随念。<a id="a-D9"></a>教授随念。<a id="a-DA"></a>应作不应作随念。<a id="a-DB"></a>佛随念等所有诸念。<a id="a-DC"></a>今于此中依何念说念为增上。<a id="a-DD"></a>答就胜为言。<a id="a-DE"></a>依应作不应作观察随念。</p>
  <p id="aDF">复次于次第中。<a id="a-DG"></a>先应安住苾刍尸罗。<a id="a-DH"></a>次应听受如来正法。<a id="a-DI"></a>次应如理作意思惟。<a id="a-DJ"></a>如是行者由净持戒。<a id="a-DK"></a>无有忧悔。<a id="a-DL"></a>由无悔等。<a id="a-DM"></a>渐次生定。<a id="a-DN"></a>由正方便所摄智慧如理作意正思惟故。<a id="a-DO"></a>增上心学速得成满。<a id="a-DP"></a>如是名为圆满次第。<a id="a-DQ"></a>前前后后渐圆满故。<a id="a-DR"></a>能成次第者。<a id="a-DS"></a>谓由住学胜利。<a id="a-DT"></a>能成慧为上首。<a id="a-DU"></a>由慧为上首。<a id="a-DV"></a>能成解脱坚固。<a id="a-DW"></a>云何能得住学胜利。<a id="a-DX"></a>乃至能成解脱坚固。<a id="a-DY"></a>谓由念为增上。<a id="a-DZ"></a>如是名为能成次第。<a id="a-Da"></a>又如是住修习三学。<a id="a-Db"></a>速得圆满。<a id="a-Dc"></a>此亦名为能成次第。<a id="a-Dd"></a>解释次第者。<a id="a-De"></a>谓能善教诫声闻弟子一切应作不应作事。<a id="a-Df"></a>故名大师。<a id="a-Dg"></a>又能化导无量众生令苦寂灭。<a id="a-Dh"></a>故名大师。<a id="a-Di"></a>又为摧灭邪秽外道出现世间。<a id="a-Dj"></a>故名大师。<a id="a-Dk"></a>从他听闻正法音声。<a id="a-Dl"></a>又能令他闻正法声。<a id="a-Dm"></a>故曰声闻。<a id="a-Dn"></a>问何因缘故唯为声闻说住学胜利等。<a id="a-Do"></a>答由声闻众是佛世尊随顺修学真实子故。<a id="a-Dp"></a>此中法者。<a id="a-Dq"></a>当知宣说名句文身。<a id="a-Dr"></a>学处者。<a id="a-Ds"></a>谓所宣说五毁犯聚。<a id="a-Dt"></a>具怜愍者。<a id="a-Du"></a>谓于长夜诸有情所恒住慈等诸无量故。<a id="a-Dv"></a>具大悲者。<a id="a-Dw"></a>谓能拔济无量众生多苦法故。<a id="a-Dx"></a>乐义利者。<a id="a-Dy"></a>能与众生多乐法故。<a id="a-Dz"></a>求利益者。<a id="a-E0"></a>能与众生无量品类妙善法故。<a id="a-E1"></a>恒悲愍者。<a id="a-E2"></a>能拔众生无量诸恶不善法故。<a id="a-E3"></a>为令多人梵行久住者。<a id="a-E4"></a>依刹帝利等族姓说。<a id="a-E5"></a>转增广者。<a id="a-E6"></a>即依如是有情种类后后增广说。<a id="a-E7"></a>乃至为诸天人者。<a id="a-E8"></a>谓即依彼有势力说。<a id="a-E9"></a>此中显示世尊大悲普覆一切非唯一分。<a id="a-EA"></a>正善开示者。<a id="a-EB"></a>谓如其所有性故。<a id="a-EC"></a>及尽其所有性故。<a id="a-ED"></a>宣说正法者。<a id="a-EE"></a>谓十二分教。<a id="a-EF"></a>听受研寻。<a id="a-EG"></a>任持读诵。<a id="a-EH"></a>处静思惟。<a id="a-EI"></a>如是正法如是能令汝利益者。<a id="a-EJ"></a>依增上戒说。<a id="a-EK"></a>如是能令汝安乐者。<a id="a-EL"></a>谓不依止弊苦艰难不自在行。<a id="a-EM"></a>如是能令汝利益安乐者。<a id="a-EN"></a>谓离欲者增上心行。<a id="a-EO"></a>增上慧行。<a id="a-EP"></a>此行善故。<a id="a-EQ"></a>名为利益。<a id="a-ER"></a>能饶益故。<a id="a-ES"></a>名为安乐。<a id="a-ET"></a>复次若于是处世尊赞美杜多功德。<a id="a-EU"></a>是名利益。<a id="a-EV"></a>若于是处世尊听受百味饮食百千衣服。<a id="a-EW"></a>是名安乐。<a id="a-EX"></a>若处世尊制立三学。<a id="a-EY"></a>如是名为利益安乐。<a id="a-EZ"></a>又说如来于诸法中以彼彼慧善观察者。<a id="a-Ea"></a>若为利益若为安乐。<a id="a-Eb"></a>若为利益安乐。<a id="a-Ec"></a>依增上戒学增上心学增上慧学说。<a id="a-Ed"></a>当知此中有二因缘。<a id="a-Ee"></a>名善观察。<a id="a-Ef"></a>一者长夜串习遍了知故。<a id="a-Eg"></a>二者无倒正觉悟故。<a id="a-Eh"></a>于彼彼解脱善证得者。<a id="a-Ei"></a>依增上心增上慧说。<a id="a-Ej"></a>由二因缘名善证得。<a id="a-Ek"></a>一者到究竟故。<a id="a-El"></a>二者不还法故。<a id="a-Em"></a>无退法故。<a id="a-En"></a>我尸罗蕴不圆满者。<a id="a-Eo"></a>谓或于尸罗修习一分。<a id="a-Ep"></a>或不依止。<a id="a-Eq"></a>如是尸罗圆满。<a id="a-Er"></a>修习诸定地戒。<a id="a-Es"></a>我于诸法不善观察者。<a id="a-Et"></a>由二种相。<a id="a-Eu"></a>如前应知。<a id="a-Ev"></a>我于解脱不善证得者。<a id="a-Ew"></a>由二种证。<a id="a-Ex"></a>如前应知。<a id="a-Ey"></a>我所应说如是已说者。<a id="a-Ez"></a>谓总结前略所标举及广分别。</p>
  <p id="aF0">复次由六种相。<a id="a-F1"></a>应当解释一切契经。<a id="a-F2"></a>一者遍知事故。<a id="a-F3"></a>二者舍离恶行及诸烦恼随烦恼故。<a id="a-F4"></a>三者受学善行故。<a id="a-F5"></a>四者由如病等行智遍知通达故。<a id="a-F6"></a>五者由彼果故。<a id="a-F7"></a>六者由自及他领受彼果故。<a id="a-F8"></a>由此六相。<a id="a-F9"></a>及由如前所建立相。<a id="a-FA"></a>应善解释一切经典。<a id="a-FB"></a>此中事者。<a id="a-FC"></a>谓蕴。<a id="a-FD"></a>界。<a id="a-FE"></a>处。<a id="a-FF"></a>缘起。<a id="a-FG"></a>念住。<a id="a-FH"></a>及正断等。<a id="a-FI"></a>彼果者。<a id="a-FJ"></a>谓厌患。<a id="a-FK"></a>离欲。<a id="a-FL"></a>解脱。<a id="a-FM"></a>及遍解脱。<a id="a-FN"></a>自他领受彼果者。<a id="a-FO"></a>谓我生已尽。</p>
  <p id="aFP">如是等类名摄释分。</p>
 </body>
</html>