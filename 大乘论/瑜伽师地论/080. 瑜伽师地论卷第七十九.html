<!doctype html>
<html id="z3IBVMzw7" data-ver="928">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第七十九</h1>
  <h2 id="a2">摄决择分中菩萨地之八</h2>
  <p id="a3">如是已说功德品决择。<a id="a-4"></a>问如说五种无量。<a id="a-5"></a>谓有情界无量等。<a id="a-6"></a>彼一切世界当言平等平等。<a id="a-7"></a>为有差别。<a id="a-8"></a>答当言有差别。<a id="a-9"></a>彼复有二种。<a id="a-A"></a>一者清净。<a id="a-B"></a>二者不清净。<a id="a-C"></a>于清净世界中。<a id="a-D"></a>无那落迦傍生饿鬼可得。<a id="a-E"></a>亦无欲界色无色界。<a id="a-F"></a>亦无苦受可得。<a id="a-G"></a>纯菩萨僧于中止住。<a id="a-H"></a>是故说名清净世界。<a id="a-I"></a>已入第三地菩萨。<a id="a-J"></a>由愿自在力故。<a id="a-K"></a>于彼受生。<a id="a-L"></a>无有异生及非异生声闻独觉。<a id="a-M"></a>若异生菩萨得生于彼。<a id="a-N"></a>问若无异生菩萨。<a id="a-O"></a>及非异生声闻独觉得生彼者。<a id="a-P"></a>何因缘故。<a id="a-Q"></a>菩萨教中作如是说。<a id="a-R"></a>若菩萨等意愿于彼。<a id="a-S"></a>如是一切皆当往生。<a id="a-T"></a>答为化懈怠种类未集善根所化众生故。<a id="a-U"></a>密意作如是说。<a id="a-V"></a>所以者何。<a id="a-W"></a>彼由如是蒙劝励时便舍懈怠。<a id="a-X"></a>于善法中勤修加行。<a id="a-Y"></a>从此渐渐堪于彼生。<a id="a-Z"></a>当得法性。<a id="a-a"></a>应知是名此中密意。<a id="a-b"></a>复次菩萨依四种住能成四事。</p>
  <p id="ac">云何四住。<a id="a-d"></a>一者极欢喜住。<a id="a-e"></a>二者增上戒住。<a id="a-f"></a>三者增上心住。<a id="a-g"></a>四者增上慧住。<a id="a-h"></a>云何极欢喜住。<a id="a-i"></a>谓诸菩萨随所安住。<a id="a-j"></a>已入清净增上意乐地故。<a id="a-k"></a>乃至当坐妙菩提座。<a id="a-l"></a>于三宝所不藉他缘意乐清净。<a id="a-m"></a>云何增上戒住。<a id="a-n"></a>谓诸菩萨即于如是极欢喜住。<a id="a-o"></a>从此已上随所安住。<a id="a-p"></a>具性尸罗。<a id="a-q"></a>远离一切悭吝犯戒。<a id="a-r"></a>即以如是圆满戒舍。<a id="a-s"></a>回向无上正等菩提。<a id="a-t"></a>云何增上心住。<a id="a-u"></a>谓诸菩萨即依如是增上戒住。<a id="a-v"></a>从此已上随所安住离欲界贪。<a id="a-w"></a>获得静虑及诸等至。<a id="a-x"></a>安住慈悲。<a id="a-y"></a>于诸众生随能随力如实正行。<a id="a-z"></a>云何增上慧住。<a id="a-10"></a>谓诸菩萨即依如是增上心住。<a id="a-11"></a>从此已上随所安住。<a id="a-12"></a>渐能获得菩提分法善巧。<a id="a-13"></a>诸谛善巧。<a id="a-14"></a>缘起善巧。<a id="a-15"></a>不共法安立智善巧。<a id="a-16"></a>出过一切声闻独觉共所证智。<a id="a-17"></a>而于此中不共法安立智者。<a id="a-18"></a>谓于菩萨藏中。<a id="a-19"></a>密意言辞智。<a id="a-1A"></a>非安立谛智。<a id="a-1B"></a>及安立谛智。<a id="a-1C"></a>即于此中共所得智者。<a id="a-1D"></a>谓依缘起所得证智。<a id="a-1E"></a>云何依此四住能成四事。<a id="a-1F"></a>谓诸菩萨依止初住。<a id="a-1G"></a>乃至当坐妙菩提座。<a id="a-1H"></a>终不弃舍大菩提心。<a id="a-1I"></a>依第二住乃至当坐妙菩提座。<a id="a-1J"></a>当来自身财宝善品运运增长。<a id="a-1K"></a>依第三住。<a id="a-1L"></a>为欲利益诸有情故。<a id="a-1M"></a>转诸静虑。<a id="a-1N"></a>以大愿力还生欲界。<a id="a-1O"></a>而不为彼欲缠烦恼之所染污。<a id="a-1P"></a>依第四住。<a id="a-1Q"></a>于一切法安立通达而得善巧。<a id="a-1R"></a>为度众生故。<a id="a-1S"></a>发誓愿受于生死。<a id="a-1T"></a>因此誓愿便能积集广大资粮。<a id="a-1U"></a>则由此住清净为因。<a id="a-1V"></a>不待余住。<a id="a-1W"></a>亦不由他教诫教授。<a id="a-1X"></a>速能证得如来妙智。</p>
  <p id="a1Y">问菩萨当言以何为苦。<a id="a-1Z"></a>答众生损恼为苦。<a id="a-1a"></a>问菩萨当言以何为乐。<a id="a-1b"></a>答众生饶益为乐。<a id="a-1c"></a>问菩萨当言以何作意。<a id="a-1d"></a>答悟入所知境界边际。<a id="a-1e"></a>及作一切利众生事以为作意。<a id="a-1f"></a>问菩萨当言以何为住。<a id="a-1g"></a>答以无分别为住。</p>
  <p id="a1h">复次菩萨略有四上品障。<a id="a-1i"></a>若不净除。<a id="a-1j"></a>终不堪能入菩萨地及地渐次。<a id="a-1k"></a>何等无四。<a id="a-1l"></a>一者于诸菩萨毗奈耶中起染污犯。<a id="a-1m"></a>二者毁谤大乘相应妙法。<a id="a-1n"></a>三者未积集善根。<a id="a-1o"></a>四者有染爱心。<a id="a-1p"></a>为欲对治如是四障。<a id="a-1q"></a>复有四种净除障法。<a id="a-1r"></a>何等为四。<a id="a-1s"></a>一者遍于十方诸如来所。<a id="a-1t"></a>深心恳责发露悔过。<a id="a-1u"></a>二者遍为利益一切十方诸有情类。<a id="a-1v"></a>劝请一切如来说法。<a id="a-1w"></a>三者遍于十方一切有情所作功德。<a id="a-1x"></a>皆生随喜。<a id="a-1y"></a>四者凡所生起一切善根皆悉回向阿耨多罗三藐三菩提。</p>
  <p id="a1z">复次已入大地菩萨有四微细难可遍知难可除断诸随烦恼。<a id="a-20"></a>彼诸菩萨应遍了知当正除断。<a id="a-21"></a>何等为四。<a id="a-22"></a>一者法爱。<a id="a-23"></a>二者声闻独觉相应作意。<a id="a-24"></a>三者味着等至。<a id="a-25"></a>四者众魔事业。<a id="a-26"></a>于诸相中所有一切心。<a id="a-27"></a>动流散。<a id="a-28"></a>当知皆是众魔事业。</p>
  <p id="a29">问已入初地菩萨当言何相。<a id="a-2A"></a>答当言超过诸异生地。<a id="a-2B"></a>已入菩萨正性离生。<a id="a-2C"></a>由已入故。<a id="a-2D"></a>不名异生超过一切所有怖畏。<a id="a-2E"></a>得未曾得无上法故。<a id="a-2F"></a>常能安住极欢喜住。</p>
  <p id="a2G">问已入第二地菩萨当言何相。<a id="a-2H"></a>答当言于毗奈耶中法尔获得止息一切声闻所学自性。<a id="a-2I"></a>能于身语意业清净现行故。<a id="a-2J"></a>能远离诸犯戒垢。</p>
  <p id="a2K">问已入第三地菩萨。<a id="a-2L"></a>常言何相。<a id="a-2M"></a>答当言于内获得强盛奢摩他道。<a id="a-2N"></a>由此证得尔焰光明。<a id="a-2O"></a>问已入第四地菩萨当言何相。<a id="a-2P"></a>答当言于内获得强盛毗钵舍那道故。<a id="a-2Q"></a>建立能烧烦恼智焰。<a id="a-2R"></a>由此能于如其所证一切所有菩提分法安立善巧。</p>
  <p id="a2S">问已入第五地菩萨。<a id="a-2T"></a>当言何相。<a id="a-2U"></a>答当言超过一切世间智故。<a id="a-2V"></a>超过一切声闻独觉智故。<a id="a-2W"></a>能升悟入不思议谛极难胜道。</p>
  <p id="a2X">问已入第六地菩萨。<a id="a-2Y"></a>当言何相。<a id="a-2Z"></a>答当言悟入甚深缘起道理故。<a id="a-2a"></a>于一切行住厌背想。<a id="a-2b"></a>于无相界多住趣向作意思惟。</p>
  <p id="a2c">问已入第七地菩萨。<a id="a-2d"></a>当言何相。<a id="a-2e"></a>答当言于有加行无间缺。<a id="a-2f"></a>无相界作意能极远入。<a id="a-2g"></a>于加行道已到究竟。</p>
  <p id="a2h">问已入第八地菩萨当言何相。<a id="a-2i"></a>答当言于无加行无功用无相界作意。<a id="a-2j"></a>得任运故。<a id="a-2k"></a>无有动摇。<a id="a-2l"></a>于一切相得自在故住清净地。</p>
  <p id="a2m">问已入第九地菩萨当言何相答当言于名身句身文身得自在故。<a id="a-2n"></a>又得无罪无量广大慧故。<a id="a-2o"></a>又得广大无碍解故。<a id="a-2p"></a>能悦一切众生心故。<a id="a-2q"></a>名大法师。</p>
  <p id="a2r">问已入第十地菩萨当言何相。<a id="a-2s"></a>答当言已得一切如来同大洒故。<a id="a-2t"></a>已得如云大法身故。<a id="a-2u"></a>已得一切大神通故。<a id="a-2v"></a>亦名如来。</p>
  <p id="a2w">问入如来地菩萨当言何相。<a id="a-2x"></a>答当言即此所得法身更善清净极成满故。<a id="a-2y"></a>于一切种烦恼障及所知障。<a id="a-2z"></a>得永远离清净智见。</p>
  <p id="a30">问于此诸地云何造修。<a id="a-31"></a>答若诸菩萨住胜解行地。<a id="a-32"></a>依于十地修十法行。</p>
  <p id="a33">问于此诸地云何而得。<a id="a-34"></a>答若诸菩萨证入菩萨正性离生。<a id="a-35"></a>又复证得清净意乐。<a id="a-36"></a>尔时顿得一切诸地。</p>
  <p id="a37">问何等名为诸地等流。<a id="a-38"></a>答一切地中证得已后所有威德诸加行道。</p>
  <p id="a39">问于此诸地云何成满。<a id="a-3A"></a>答若诸菩萨于彼诸地。<a id="a-3B"></a>一一地中经于无量百千大劫。<a id="a-3C"></a>随所称赞诸地威德。<a id="a-3D"></a>于此威德任运能证。</p>
  <p id="a3E">问如说五种入正性离生。<a id="a-3F"></a>此中声闻入正性离生。<a id="a-3G"></a>若诸菩萨入正性离生。<a id="a-3H"></a>等于法界如实通达。<a id="a-3I"></a>此二差别云何应知。<a id="a-3J"></a>答略说法界有二种相。<a id="a-3K"></a>一者差别相。<a id="a-3L"></a>二者自相。<a id="a-3M"></a>差别相者。<a id="a-3N"></a>谓常住相。<a id="a-3O"></a>及寂静相。<a id="a-3P"></a>常住相者。<a id="a-3Q"></a>谓本来无生法性。<a id="a-3R"></a>及无尽法性。<a id="a-3S"></a>寂静相者。<a id="a-3T"></a>谓烦恼苦离系法性。<a id="a-3U"></a>言自相者。<a id="a-3V"></a>谓于相名分别真如正智所摄一切法中。<a id="a-3W"></a>由遍计所执自性故。<a id="a-3X"></a>自性不成实法无我性。<a id="a-3Y"></a>此中声闻由差别相通达法界。<a id="a-3Z"></a>入正性离生。<a id="a-3a"></a>不由自相以通达彼故。<a id="a-3b"></a>由无没想及安隐想。<a id="a-3c"></a>于法界中得寂静想。<a id="a-3d"></a>于一切行一向发起厌背之想。<a id="a-3e"></a>又复不能于彼相等所摄诸法性。<a id="a-3f"></a>不成实法。<a id="a-3g"></a>无我性如实了知。<a id="a-3h"></a>唯即于此法界定中。<a id="a-3i"></a>由缘法界差别作意。<a id="a-3j"></a>无相心转。<a id="a-3k"></a>非由缘彼自相作意。<a id="a-3l"></a>或复因他为其宣说法界自相。<a id="a-3m"></a>闻已一分回向菩提声闻。<a id="a-3n"></a>极大艰辛然后悟入。<a id="a-3o"></a>既得入已精勤修习。<a id="a-3p"></a>一分一向趣寂声闻。<a id="a-3q"></a>极大艰辛少能悟入。<a id="a-3r"></a>而不入已精勤修习。<a id="a-3s"></a>若诸菩萨俱由二相通达法界。<a id="a-3t"></a>入于菩萨正性离生入离生已多分安住缘于法界自相作意。<a id="a-3u"></a>何以故。<a id="a-3v"></a>由于法界缘差别相多作意时速趣涅槃故。<a id="a-3w"></a>多住彼于阿耨多罗三藐三菩提非正方便。<a id="a-3x"></a>当知虽等通达法界。<a id="a-3y"></a>由此因缘而有差别。</p>
  <p id="a3z">问如说三世三轮清净。<a id="a-40"></a>云何三世三轮清净。<a id="a-41"></a>答由遍计所执自性故。<a id="a-42"></a>于过去未来现在诸法平等平等。<a id="a-43"></a>以如实慧正观察时。<a id="a-44"></a>于过去未来现在法中。<a id="a-45"></a>无有顾恋希望染着。<a id="a-46"></a>是名三世三轮清净。</p>
  <p id="a47">问如先所说百四十不共佛法。<a id="a-48"></a>余经复说十八不共佛法。<a id="a-49"></a>如是佛法云何安立。<a id="a-4A"></a>几种所摄。<a id="a-4B"></a>答谓阿罗汉苾刍诸漏永尽。<a id="a-4C"></a>方入聚落游行乞食。<a id="a-4D"></a>或于一时与诸恶象恶马恶牛及恶狗等共路而行。<a id="a-4E"></a>或入稠林履践棘围。<a id="a-4F"></a>或齐双足踰越坑堑。<a id="a-4G"></a>或入如是非法舍宅。<a id="a-4H"></a>为诸母邑非理招引。<a id="a-4I"></a>或阿练若弃舍正道行邪恶径。<a id="a-4J"></a>或与盗贼师子猛兽豺狼豹等共路而游。<a id="a-4K"></a>如是等类诸阿罗汉所有误失。<a id="a-4L"></a>如来于此一切永无。<a id="a-4M"></a>又阿罗汉或于一时游阿练若大树林中。<a id="a-4N"></a>迷失道路或入空宅。<a id="a-4O"></a>扬声大叫呼噪远闻。<a id="a-4P"></a>或复因于习气过失。<a id="a-4Q"></a>无染污心。<a id="a-4R"></a>骞唇露齿逌尔而笑。<a id="a-4S"></a>如是等类。<a id="a-4T"></a>诸阿罗汉所有暴音。<a id="a-4U"></a>如来于此永无所有。<a id="a-4V"></a>又阿罗汉或于一时由忘念故。<a id="a-4W"></a>于所作事而有丧失。<a id="a-4X"></a>如来于此永无所有。<a id="a-4Y"></a>又阿罗汉于有余依生死界中。<a id="a-4Z"></a>一向发起厌背之想。<a id="a-4a"></a>于无余依涅槃界中。<a id="a-4b"></a>一向发起寂静之想。<a id="a-4c"></a>如来于彼有依涅槃无差别想。<a id="a-4d"></a>安住第一平等舍故。<a id="a-4e"></a>又阿罗汉若入等至即名为定。<a id="a-4f"></a>若出等至即不名定。<a id="a-4g"></a>如来遍于一切位中无不定心。<a id="a-4h"></a>又阿罗汉不善思择。<a id="a-4i"></a>而便弃舍利众生事。<a id="a-4j"></a>如是等类。<a id="a-4k"></a>如来于此不善思择。<a id="a-4l"></a>而便弃舍永无所有。<a id="a-4m"></a>又阿罗汉依所知障净。<a id="a-4n"></a>由未得退退失于欲精进念定慧及解脱解脱知见。<a id="a-4o"></a>如是七种退失之法。<a id="a-4p"></a>如来永无。<a id="a-4q"></a>又阿罗汉或于一时善身业转。<a id="a-4r"></a>或于一时无记业转。<a id="a-4s"></a>如于身业。<a id="a-4t"></a>语业意业当知亦尔。<a id="a-4u"></a>如来三业智前行故。<a id="a-4v"></a>智随转故。<a id="a-4w"></a>无无记业。<a id="a-4x"></a>智所起故名智前行。<a id="a-4y"></a>智俱行故名智随转。<a id="a-4z"></a>又阿罗汉遍于三世所知事中。<a id="a-50"></a>不能率尔作意便解。<a id="a-51"></a>是故智见说名有着。<a id="a-52"></a>不能一切无余正解。<a id="a-53"></a>是故智见说名有碍。<a id="a-54"></a>如来遍于三世境界。<a id="a-55"></a>率尔作意便能正解一切所知境事差别。<a id="a-56"></a>是故说此十八种名不共佛法。<a id="a-57"></a>此中初四是无忘失法。<a id="a-58"></a>及拔除习气所摄。<a id="a-59"></a>次一是大悲所摄。<a id="a-5A"></a>所余当知是一切种妙智所摄。<a id="a-5B"></a>又复世尊于余经中所说随好。<a id="a-5C"></a>为令所化生净信故显示。<a id="a-5D"></a>于彼然不立相。<a id="a-5E"></a>安立诸相如建立品已广显示。<a id="a-5F"></a>从此随好当知。<a id="a-5G"></a>分出彼诸随好。</p>
  <p id="a5H">复次菩萨邪行应当了知。<a id="a-5I"></a>菩萨正行应当了知。<a id="a-5J"></a>菩萨正行胜利应当了知。<a id="a-5K"></a>菩萨于正行中安立法行平等行善行法住行相应当了知。<a id="a-5L"></a>菩萨能生净信譬喻应当了知。<a id="a-5M"></a>菩萨于正行中安立所学应当了知。<a id="a-5N"></a>于诸声闻所学菩萨所学。<a id="a-5O"></a>殊胜差别应当了知。<a id="a-5P"></a>于诸菩萨应所学中。<a id="a-5Q"></a>善学菩萨所有世间出世间智利益他事。<a id="a-5R"></a>应当了知。<a id="a-5S"></a>即于菩萨所教授中声闻所学。<a id="a-5T"></a>应当了知。<a id="a-5U"></a>非善学沙门。<a id="a-5V"></a>应当了知。<a id="a-5W"></a>善学沙门。<a id="a-5X"></a>应当了知。<a id="a-5Y"></a>住世俗律仪者。<a id="a-5Z"></a>应当了知。<a id="a-5a"></a>住胜义律仪者。<a id="a-5b"></a>应当了知。<a id="a-5c"></a>于诸如来调伏方便。<a id="a-5d"></a>应当了知。<a id="a-5e"></a>于密意语。<a id="a-5f"></a>应当了知。<a id="a-5g"></a>于菩萨藏所教授中胜解胜利。<a id="a-5h"></a>应当了知。<a id="a-5i"></a>如是略举菩萨藏中所有教授。</p>
  <p id="a5j">云何邪行。<a id="a-5k"></a>当知略说后后引发有八种相。<a id="a-5l"></a>一者能退智资粮邪行。<a id="a-5m"></a>二者退智资粮故能令忘念邪行。<a id="a-5n"></a>三者由忘念故能坏白法邪行。<a id="a-5o"></a>四者白法坏故能令非菩萨仪恶意现行邪行。<a id="a-5p"></a>五者恶意现行故能令难可调伏邪行。<a id="a-5q"></a>六者难调伏故能令行于非道邪行。<a id="a-5r"></a>七者行非道故能令亲近不贤良邪行。<a id="a-5s"></a>八者亲近不贤良故能令菩萨不如其义邪行。</p>
  <p id="a5t">复次菩提以慧为体。<a id="a-5u"></a>慧能引发所余一切波罗蜜多。<a id="a-5v"></a>是故于慧起邪行时。<a id="a-5w"></a>当知菩萨于彼菩提及能引发菩提诸法皆起邪行。<a id="a-5x"></a>有四种法能令菩萨智资粮退。<a id="a-5y"></a>何等为四。<a id="a-5z"></a>一者自不听闻。<a id="a-60"></a>二者不令他闻。<a id="a-61"></a>三者为听闻障。<a id="a-62"></a>四者颠倒执着而有听闻。<a id="a-63"></a>依此能令智资粮退。<a id="a-64"></a>四种法故。<a id="a-65"></a>于现法中或于后法。<a id="a-66"></a>复生四种智相违法。<a id="a-67"></a>何等为四。<a id="a-68"></a>一者无所了知。<a id="a-69"></a>二者众缘阙乏。<a id="a-6A"></a>三者能生感痴非福。<a id="a-6B"></a>四者颠倒自不听闻为依止故。<a id="a-6C"></a>于现法中无所了知。<a id="a-6D"></a>不令他闻为依止故。<a id="a-6E"></a>于后法中众缘阙乏。<a id="a-6F"></a>为听闻障为依止故。<a id="a-6G"></a>能生后法感痴非福。<a id="a-6H"></a>颠倒执着而有听闻为依止故。<a id="a-6I"></a>于后法中更增颠倒。<a id="a-6J"></a>自不听闻者。<a id="a-6K"></a>憎背法故。<a id="a-6L"></a>憎背补特伽罗故。<a id="a-6M"></a>俱增背故不令他闻者。<a id="a-6N"></a>恐他智胜故。<a id="a-6O"></a>有憍骜故。<a id="a-6P"></a>怖他轻毁故。<a id="a-6Q"></a>为听闻障者。<a id="a-6R"></a>诽毁于法及补特伽罗故。<a id="a-6S"></a>恶作矫乱相牵引故。<a id="a-6T"></a>不令启请及开许故。<a id="a-6U"></a>方便毁呰能听者故。<a id="a-6V"></a>颠倒执着而听闻者。<a id="a-6W"></a>依自恶通达领解宣说。<a id="a-6X"></a>执着善通达领解宣说故。<a id="a-6Y"></a>依他善通达领解宣说。<a id="a-6Z"></a>执着恶通达领解宣说故。<a id="a-6a"></a>此中若自不听闻。<a id="a-6b"></a>若不令他闻。<a id="a-6c"></a>若为听闻障。<a id="a-6d"></a>如是三法。<a id="a-6e"></a>多分能令退失闻所成智资粮。<a id="a-6f"></a>颠倒执着而有听闻。<a id="a-6g"></a>多分能令退失思修所成智资粮。</p>
  <p id="a6h">复次有四种法。<a id="a-6i"></a>能令菩萨忘失正念。<a id="a-6j"></a>何等为四。<a id="a-6k"></a>谓于四种补特伽罗。<a id="a-6l"></a>四处迷乱。<a id="a-6m"></a>一于举罪补特伽罗。<a id="a-6n"></a>二于教导补特伽罗。<a id="a-6o"></a>三于欲作利益补特伽罗。<a id="a-6p"></a>四于有德补特伽罗。<a id="a-6q"></a>谓于同梵行所迷乱自过。<a id="a-6r"></a>于学现前迷乱学处。<a id="a-6s"></a>于彼大乘欲胜解者。<a id="a-6t"></a>欲正行者。<a id="a-6u"></a>显无差别。<a id="a-6v"></a>标举分别诸过失故。<a id="a-6w"></a>发起迷乱胜解正行。<a id="a-6x"></a>于能说法补特伽罗。<a id="a-6y"></a>迷乱显彼所有密处。</p>
  <p id="a6z">复次有四种法。<a id="a-70"></a>能令菩萨坏鲜白法。<a id="a-71"></a>谓与他竞增上力故起诸白法非处加行。<a id="a-72"></a>虽起白法处所加行。<a id="a-73"></a>然有三种邪行过失。<a id="a-74"></a>一者染着过失。<a id="a-75"></a>二者恶见过失。<a id="a-76"></a>三者受持过失。<a id="a-77"></a>由二因缘应知染着过失。<a id="a-78"></a>一者邪受用故。<a id="a-79"></a>二者多杂处故。<a id="a-7A"></a>由二因缘应知恶见过失。<a id="a-7B"></a>一者诽拨正法补特伽罗故。<a id="a-7C"></a>二者于不正法显示执着为正法故。<a id="a-7D"></a>由二因缘应知受持过失。<a id="a-7E"></a>一者受持狭小唯不了义经故。<a id="a-7F"></a>二者于所未闻未曾领受诸了义经。<a id="a-7G"></a>悬诽拨故。</p>
  <p id="a7H">复次菩萨有四种非菩萨仪恶意现行。<a id="a-7I"></a>一者于大师所生不信顺敬学相违。<a id="a-7J"></a>恶意现行。<a id="a-7K"></a>二者于同梵行摄受举罪能教诫者如实发露己过相违恶意现行。<a id="a-7L"></a>三者于大智福诸善法中。<a id="a-7M"></a>精进相违恶意现行。<a id="a-7N"></a>四者于广大甚深胜解中。<a id="a-7O"></a>能令自障清净相违恶意现行。<a id="a-7P"></a>由三种相应知。<a id="a-7Q"></a>于大师所生不信顺。<a id="a-7R"></a>谓于有体尊胜得智。<a id="a-7S"></a>由三种相应知不如实发露己过。<a id="a-7T"></a>一者于彼摄受诸有情所。<a id="a-7U"></a>邪妄显示己为尊胜。<a id="a-7V"></a>因此发起憍举心故。<a id="a-7W"></a>二者于能举罪诸有情所。<a id="a-7X"></a>覆所犯故。<a id="a-7Y"></a>三者于能教诫诸有情所。<a id="a-7Z"></a>因彼驱摈增上力故。<a id="a-7a"></a>发秽浊心作损恼故。<a id="a-7b"></a>由二种相应知退失于诸善法发起精进。<a id="a-7c"></a>谓于大智福诸有情所。<a id="a-7d"></a>爱着利养恭敬故。<a id="a-7e"></a>及欣乐彼故。</p>
  <p id="a7f">复次有四种法能令菩萨难可调伏。<a id="a-7g"></a>谓于正修有四种障。<a id="a-7h"></a>一于听闻执为究竟。<a id="a-7i"></a>二于教授左谬领解。<a id="a-7j"></a>三于尸罗不正安住。<a id="a-7k"></a>多诸恶作。<a id="a-7l"></a>四于自见安住见取。<a id="a-7m"></a>谓但听闻心不寂静故。<a id="a-7n"></a>于听闻执为究竟。<a id="a-7o"></a>由于教诫颠倒分别故。<a id="a-7p"></a>于教授左谬领解。<a id="a-7q"></a>由于尸罗多作缺犯而受信施故有恶作。<a id="a-7r"></a>与胜有情共兴诤竞故。<a id="a-7s"></a>于自见多住见取。<a id="a-7t"></a>胜有情者。<a id="a-7u"></a>谓根调伏胜及断灭胜。</p>
  <p id="a7v">复次菩萨有四种于诸有情行于非道。<a id="a-7w"></a>一者于未安立净信有情。<a id="a-7x"></a>而不为说。<a id="a-7y"></a>二者于下乘希求大乘诸有情所。<a id="a-7z"></a>不随所宜而有所说。<a id="a-80"></a>三者于大乘希求下乘诸有情所。<a id="a-81"></a>不顺其仪而有所说。<a id="a-82"></a>四者于住禁戒不住禁戒贪爱朋党。<a id="a-83"></a>不平等说。<a id="a-84"></a>由三种相当知是名安住禁戒。<a id="a-85"></a>一者事业无愆故。<a id="a-86"></a>二者尸罗无缺故。<a id="a-87"></a>三者恭敬所学故。<a id="a-88"></a>由二种相当知是名不住禁戒。<a id="a-89"></a>一者尸罗缺故。<a id="a-8A"></a>二者不恭敬所学故。</p>
  <p id="a8B">复次菩萨由亲近不贤良故。<a id="a-8C"></a>退失四事。<a id="a-8D"></a>一者退失于乘。<a id="a-8E"></a>二者退失利益有情。<a id="a-8F"></a>加行。<a id="a-8G"></a>三者退失圣教。<a id="a-8H"></a>四者退失无间修诸善法。</p>
  <p id="a8I">复次有四种菩萨不如其义。<a id="a-8J"></a>一者任持正法。<a id="a-8K"></a>二者住阿练若。<a id="a-8L"></a>三者勤修福业。<a id="a-8M"></a>四者管御大众。<a id="a-8N"></a>谓诸菩萨欲令信伏虽住持正法。<a id="a-8O"></a>亦不如义。<a id="a-8P"></a>非如其义。<a id="a-8Q"></a>若诸菩萨为求声誉。<a id="a-8R"></a>虽住阿练若。<a id="a-8S"></a>亦不如义。<a id="a-8T"></a>非如其义。<a id="a-8U"></a>若诸菩萨心专系著有染之果。<a id="a-8V"></a>虽勤修福业。<a id="a-8W"></a>亦不如义。<a id="a-8X"></a>非如其义。<a id="a-8Y"></a>若诸菩萨心专系着供事名称。<a id="a-8Z"></a>虽管御大众亦不如义。<a id="a-8a"></a>非如其义。<a id="a-8b"></a>复次云何正行。<a id="a-8c"></a>谓与上相违离别过失。<a id="a-8d"></a>宣说对治。<a id="a-8e"></a>当知后后之所引发八种行相。<a id="a-8f"></a>是名正行。</p>
  <p id="a8g">谓说由自不闻令智退失。<a id="a-8h"></a>此何因缘。<a id="a-8i"></a>由于正法补特伽罗不恭敬所显故。<a id="a-8j"></a>由此毁犯。<a id="a-8k"></a>设不毁犯亦无胜解。<a id="a-8l"></a>是故退失。<a id="a-8m"></a>又说由不令闻令智退失。<a id="a-8n"></a>此何因缘。<a id="a-8o"></a>由欲令他信伏所显故。<a id="a-8p"></a>由此毁犯。<a id="a-8q"></a>设不毁犯回向邪法。<a id="a-8r"></a>是故退失。<a id="a-8s"></a>又说由为闻障令智退失。<a id="a-8t"></a>此何因缘。<a id="a-8u"></a>由不欲不闻不持所显故。<a id="a-8v"></a>由此毁犯。<a id="a-8w"></a>设不毁犯懈怠懒堕。<a id="a-8x"></a>是故退失。<a id="a-8y"></a>又说由邪执着而有听闻令智退失。<a id="a-8z"></a>此何因缘。<a id="a-90"></a>由于修行不见功德但闻言说为究竟所显故。<a id="a-91"></a>由此毁犯。<a id="a-92"></a>设不毁犯智不成实。<a id="a-93"></a>是故退失。</p>
  <p id="a94">复说由于举罪者所迷乱自过令念忘失。<a id="a-95"></a>此何因缘。<a id="a-96"></a>由于重事中怖畏衰损。<a id="a-97"></a>于轻事中怖畏呵责。<a id="a-98"></a>而设妄语所显故。<a id="a-99"></a>由此毁犯。<a id="a-9A"></a>由业障故有所忘失。<a id="a-9B"></a>设不毁犯由犯障故而有忘失。<a id="a-9C"></a>又说由迷乱学处令念忘失。<a id="a-9D"></a>此何因缘。<a id="a-9E"></a>由非自性随转虚妄见曲所显故。<a id="a-9F"></a>由此毁犯。<a id="a-9G"></a>由业障故有所忘失。<a id="a-9H"></a>设不毁犯由犯障故而有忘失。<a id="a-9I"></a>又说由于大乘迷乱胜解正行令念忘失。<a id="a-9J"></a>此何因缘。<a id="a-9K"></a>由于菩萨不生恭敬隐覆实德所显故。<a id="a-9L"></a>由此毁犯。<a id="a-9M"></a>由业障故有所忘失。<a id="a-9N"></a>设不毁犯由犯障故而有忘失。<a id="a-9O"></a>又说由迷乱显隐密处令念忘失。<a id="a-9P"></a>此何因缘。<a id="a-9Q"></a>由欲令于大乘不生乐欲所显故。<a id="a-9R"></a>由此毁犯。<a id="a-9S"></a>由业障故而有忘失。<a id="a-9T"></a>设不毁犯由犯障故而有忘失。</p>
  <p id="a9U">复说由非处加行坏鲜白法。<a id="a-9V"></a>此何因缘。<a id="a-9W"></a>由乐己利狭小不转。<a id="a-9X"></a>下乘听闻心不谦下所显故。<a id="a-9Y"></a>由此毁犯。<a id="a-9Z"></a>由不能得所未获得诸鲜白法。<a id="a-9a"></a>于所听受生赊缓故。<a id="a-9b"></a>于己得退。<a id="a-9c"></a>又说由染爱过失坏鲜白法。<a id="a-9d"></a>此何因缘。<a id="a-9e"></a>由于正在家所得利养不生喜足。<a id="a-9f"></a>矫诳等法有希望所显故。<a id="a-9g"></a>由此毁犯。<a id="a-9h"></a>由不听闻所未闻法。<a id="a-9i"></a>多诸事业轻躁散乱。<a id="a-9j"></a>于三摩地不能证得。<a id="a-9k"></a>又说由恶见过失坏鲜白法。<a id="a-9l"></a>此何因缘。<a id="a-9m"></a>由怀恶意。<a id="a-9n"></a>瞻视于他。<a id="a-9o"></a>于诸声闻大乘所学其心颠倒所显故。<a id="a-9p"></a>由此毁犯。<a id="a-9q"></a>由不正行获得衰损。<a id="a-9r"></a>由诳惑他获得衰损。<a id="a-9s"></a>又说由受持过失坏鲜白法。<a id="a-9t"></a>此何因缘。<a id="a-9u"></a>由于如来智意趣中起等觉慢所显故。<a id="a-9v"></a>由此毁犯。<a id="a-9w"></a>由谤正法获得衰损。<a id="a-9x"></a>由于如来智意趣中邪称量故。<a id="a-9y"></a>获得衰损。</p>
  <p id="a9z">复说由于所学不甚恭敬故恶意现行。<a id="a-A0"></a>此何因缘。<a id="a-A1"></a>由于所犯不发露不陈悔。<a id="a-A2"></a>不除恶作所显故。<a id="a-A3"></a>由此现行。<a id="a-A4"></a>由于所缘有散乱故行不明了。<a id="a-A5"></a>又说由不如实显己过故恶意现行。<a id="a-A6"></a>此何因缘。<a id="a-A7"></a>由于身财有所顾恋。<a id="a-A8"></a>乐非谛语所显故。<a id="a-A9"></a>由此现行。<a id="a-AA"></a>由于圣教有散乱故。<a id="a-AB"></a>行不明了。<a id="a-AC"></a>又说由于进进懈怠因缘。<a id="a-AD"></a>恶意现行。<a id="a-AE"></a>此何因缘。<a id="a-AF"></a>由无堪忍所显故。<a id="a-AG"></a>由此现行。<a id="a-AH"></a>由于众苦不能堪忍。<a id="a-AI"></a>于诸善法有散乱故。<a id="a-AJ"></a>行不明了。<a id="a-AK"></a>又说由障净因缘。<a id="a-AL"></a>恶意现行。<a id="a-AM"></a>此何因缘。<a id="a-AN"></a>由于大乘无增上意乐胜解所显故。<a id="a-AO"></a>由此现行。<a id="a-AP"></a>于广大乘有散乱故。<a id="a-AQ"></a>行不明了。</p>
  <p id="aAR">复说由唯听闻究竟修障难可调伏。<a id="a-AS"></a>此何因缘。<a id="a-AT"></a>由唯观见免脱难论胜利听闻所显故。<a id="a-AU"></a>由此毁犯。<a id="a-AV"></a>矫诳显示持法善友。<a id="a-AW"></a>又说由于教授左解修障难可调伏。<a id="a-AX"></a>此何因缘。<a id="a-AY"></a>由不堪受教坚持所犯。<a id="a-AZ"></a>不敬教授所显故。<a id="a-Aa"></a>由此毁犯。<a id="a-Ab"></a>矫诳显示住阿练若善友。<a id="a-Ac"></a>又说由于尸罗不坚安住恶作修障难可调伏。<a id="a-Ad"></a>此何因缘。<a id="a-Ae"></a>由于所学不甚恭敬。<a id="a-Af"></a>虚受信施所显故。<a id="a-Ag"></a>由此毁犯。<a id="a-Ah"></a>矫诳显示勤修福业善友。<a id="a-Ai"></a>又说由于自见安住见取修障难可调伏。<a id="a-Aj"></a>此何因缘。<a id="a-Ak"></a>由于清净波罗蜜多诸菩萨所。<a id="a-Al"></a>不生恭敬不欲瞻仰。<a id="a-Am"></a>不欲亲近。<a id="a-An"></a>不欲听闻。<a id="a-Ao"></a>不随法行所显故。<a id="a-Ap"></a>由此毁犯。<a id="a-Aq"></a>矫诳显示御众善友。<a id="a-Ar"></a>复说由不宣说。<a id="a-As"></a>不随宣说。<a id="a-At"></a>不顺义说。<a id="a-Au"></a>不平等说行于非道。<a id="a-Av"></a>此何因缘。<a id="a-Aw"></a>由前后宣说厌倦不平等心。<a id="a-Ax"></a>于所宣说不知方便。<a id="a-Ay"></a>下乘胜解有染爱心。<a id="a-Az"></a>教诫徒众加行所显故。<a id="a-B0"></a>由此毁犯。<a id="a-B1"></a>由善根不圆满故。<a id="a-B2"></a>由不摄受广大善根故。<a id="a-B3"></a>由弃舍广大善根故。<a id="a-B4"></a>生非福故。<a id="a-B5"></a>诳惑所化诸有情类。<a id="a-B6"></a>复说由四种亲近不贤良故退失四事。<a id="a-B7"></a>此何因缘。<a id="a-B8"></a>由悭吝少闻不善入圣教。<a id="a-B9"></a>于佛语言不听闻所显故。<a id="a-BA"></a>由此毁犯。<a id="a-BB"></a>不修善根故。<a id="a-BC"></a>怖畏生死苦故。<a id="a-BD"></a>于利他事不能作故。<a id="a-BE"></a>狭小善根故。<a id="a-BF"></a>于诸法中有疑惑故。<a id="a-BG"></a>而有退失。</p>
  <p id="aBH">复说由于四种菩萨欲求信伏。<a id="a-BI"></a>欲求声誉。<a id="a-BJ"></a>欲求染果。<a id="a-BK"></a>欲求供养承事名称是诸菩萨不如其义。<a id="a-BL"></a>此何因缘。<a id="a-BM"></a>由与我爱俱于微细罪不见怖畏。<a id="a-BN"></a>与其无我非胜解俱不顾他利。<a id="a-BO"></a>于生死涅槃一向观见过失功德。<a id="a-BP"></a>于现法中乐相杂住。<a id="a-BQ"></a>于当来世欣乐富贵摄受财法所显故。<a id="a-BR"></a>由此毁犯。<a id="a-BS"></a>矫现自身能正持法乃至御众。</p>
  <p id="aBT">复次云何正行胜利。<a id="a-BU"></a>此亦四种。<a id="a-BV"></a>后后应知。<a id="a-BW"></a>如是正行菩萨。<a id="a-BX"></a>能积集福智资粮故。<a id="a-BY"></a>以此为依障清净故。<a id="a-BZ"></a>以此为依于一切门集成白法故。<a id="a-Ba"></a>以此为依起一切种利益有情加行故。<a id="a-Bb"></a>又能生长无量福故。</p>
  <p id="aBc">复有四法能令积集福智资粮。<a id="a-Bd"></a>一者依此正行供养承事诸佛如来。<a id="a-Be"></a>二者闻清净。<a id="a-Bf"></a>三者思清净。<a id="a-Bg"></a>四者修清净。</p>
  <p id="aBh">复有四法能令障净。<a id="a-Bi"></a>一者于乘自然无动。<a id="a-Bj"></a>二者于诸有情远离不行因缘。<a id="a-Bk"></a>三者远离邪行因缘。<a id="a-Bl"></a>四者远离不圆满正行因缘。</p>
  <p id="aBm">复有四法能令一切门集成白法。<a id="a-Bn"></a>一者修修所成。<a id="a-Bo"></a>二者成熟有情即彼所成。<a id="a-Bp"></a>三者堪忍难事即彼所成。<a id="a-Bq"></a>四者闻思无厌即彼所成复有四法能令作一切种利有情事。<a id="a-Br"></a>谓于四处济拔有情。<a id="a-Bs"></a>一者于疑惑犹豫处。<a id="a-Bt"></a>二者于极秽恶趣颠坠处。<a id="a-Bu"></a>三者于下乘信解处。<a id="a-Bv"></a>四者于憎背圣教嗔恚心处。</p>
  <p id="aBw">复次云何菩萨于正行中现在转时。<a id="a-Bx"></a>犹得如是功德胜利。<a id="a-By"></a>谓具法行中平等行。<a id="a-Bz"></a>善行。<a id="a-C0"></a>法住行相。</p>
  <p id="aC1">云何菩萨具于法行。<a id="a-C2"></a>此何行相。<a id="a-C3"></a>谓诸菩萨凡所修行不越正法。<a id="a-C4"></a>是故名为具足法行。<a id="a-C5"></a>当知此行有五行相。<a id="a-C6"></a>一者于不饶益乐行恶行诸有情所。<a id="a-C7"></a>欲令入善摄受哀愍故。<a id="a-C8"></a>二者于住种性外缘阙乏诸有情所。<a id="a-C9"></a>劝令发起菩提心故。<a id="a-CA"></a>三者于波罗蜜多殊胜中。<a id="a-CB"></a>自了知故。<a id="a-CC"></a>四者于尊重处。<a id="a-CD"></a>发起恭敬礼拜加行故。<a id="a-CE"></a>五者于诸外道怨敌有情。<a id="a-CF"></a>安住圣教无倾动故。</p>
  <p id="aCG">云何菩萨具平等行。<a id="a-CH"></a>此何行相。<a id="a-CI"></a>谓诸菩萨遍于一切利众生事。<a id="a-CJ"></a>平等修行。<a id="a-CK"></a>是故说名具平等行。<a id="a-CL"></a>当知此行有八行相。<a id="a-CM"></a>一者于诸有情平等亲爱故。<a id="a-CN"></a>二者于诸有情以无染污无差别身。<a id="a-CO"></a>无差别世。<a id="a-CP"></a>无差别求。<a id="a-CQ"></a>亲爱之心平等慰喻故。<a id="a-CR"></a>三者舍诸愦闹舒颜和悦。<a id="a-CS"></a>于已受担平等能运故。<a id="a-CT"></a>四者于未受担平等能取故。<a id="a-CU"></a>五者于一切苦平等堪忍故。<a id="a-CV"></a>六者于无量调伏方便平等能求故。<a id="a-CW"></a>七者展转更互平等正语堪忍语故。<a id="a-CX"></a>八者一切善根平等回向大菩提故。<a id="a-CY"></a>云何菩萨具于善行。<a id="a-CZ"></a>此何行相。<a id="a-Ca"></a>谓诸菩萨于内成熟诸佛法故。<a id="a-Cb"></a>于外成熟诸有情故。<a id="a-Cc"></a>修行善行。<a id="a-Cd"></a>是故说名具于善行。<a id="a-Ce"></a>当知此行有七行相。<a id="a-Cf"></a>一者无所依止而惠施故。<a id="a-Cg"></a>二者无所依止而持戒故。<a id="a-Ch"></a>三者由哀愍心而修忍故。<a id="a-Ci"></a>四者非于少分修精进故。<a id="a-Cj"></a>五者为作利益诸有情处修静虑故。<a id="a-Ck"></a>六者见不相应修妙慧故。<a id="a-Cl"></a>七者成熟方便善巧故。</p>
  <p id="aCm">云何菩萨具于法住。<a id="a-Cn"></a>此何行相。<a id="a-Co"></a>谓诸菩萨非但追求以为究竟。<a id="a-Cp"></a>非但读诵以为究竟。<a id="a-Cq"></a>非但宣说以为究竟。<a id="a-Cr"></a>非但寻思以为究竟。<a id="a-Cs"></a>而于内心胜奢摩他正修习中。<a id="a-Ct"></a>发勤方便。<a id="a-Cu"></a>平等修集。<a id="a-Cv"></a>是故说名具于法住。<a id="a-Cw"></a>当知此住有十二行相。<a id="a-Cx"></a>一者于住禁戒不住禁戒能教授中。<a id="a-Cy"></a>无分别故。<a id="a-Cz"></a>二者以此为依。<a id="a-D0"></a>恭敬领受所教授故。<a id="a-D1"></a>三者以此为依。<a id="a-D2"></a>身远离故。<a id="a-D3"></a>四者以此为依。<a id="a-D4"></a>心远离故。<a id="a-D5"></a>五者以此为依。<a id="a-D6"></a>越声闻乘相应作意大乘相应作意思惟故。<a id="a-D7"></a>六者以此为依。<a id="a-D8"></a>不舍远离轭。<a id="a-D9"></a>与诸有情共止住故。<a id="a-DA"></a>及与所余共止住故。<a id="a-DB"></a>七者以此为依。<a id="a-DC"></a>领受清净世间智大福资粮威德修果故。<a id="a-DD"></a>八者于世间智不知喜足。<a id="a-DE"></a>寻求修治出世智故。<a id="a-DF"></a>又清净智者。<a id="a-DG"></a>断四种过失。<a id="a-DH"></a>管御大众故。<a id="a-DI"></a>一者不能堪忍触恼过失。<a id="a-DJ"></a>二者不决定说教授过失。<a id="a-DK"></a>三者不如其言所作过失。<a id="a-DL"></a>四者有染爱心过失。<a id="a-DM"></a>如是四种及前八种合有十二行相。</p>
  <p id="aDN">复次云何菩萨能生净信。<a id="a-DO"></a>所有譬喻。<a id="a-DP"></a>谓诸菩萨从初发心。<a id="a-DQ"></a>初中后时作诸众生引发善根所依止故。<a id="a-DR"></a>普于一切若怨若恩。<a id="a-DS"></a>心无所著犹如大地。<a id="a-DT"></a>而诸菩萨非如大地中庸而转。<a id="a-DU"></a>众生依之自施功力。<a id="a-DV"></a>方得存活。<a id="a-DW"></a>然诸菩萨生长善根。<a id="a-DX"></a>净信欢喜。<a id="a-DY"></a>能滋润故。<a id="a-DZ"></a>犹如大水。<a id="a-Da"></a>而诸菩萨非如大水与诸稼穑成熟相违。<a id="a-Db"></a>然诸菩萨为欲成熟诸善根故。<a id="a-Dc"></a>于可厌法深生厌患。<a id="a-Dd"></a>能烧炼故。<a id="a-De"></a>犹如大火。<a id="a-Df"></a>而诸菩萨非如大火与诸佛土集会相违。<a id="a-Dg"></a>然诸菩萨能令善根已成熟者。<a id="a-Dh"></a>引发聚集解脱触得。<a id="a-Di"></a>由能发起正教授故。<a id="a-Dj"></a>譬如大风。<a id="a-Dk"></a>而诸菩萨非如大风能引发已终归灭尽。<a id="a-Dl"></a>然诸菩萨令自白法转增盛故。<a id="a-Dm"></a>犹如朗月。<a id="a-Dn"></a>而诸菩萨非如朗月但于白分光明照曜。<a id="a-Do"></a>非于黑分。<a id="a-Dp"></a>然诸菩萨其相平等。<a id="a-Dq"></a>于黑白分一切法中。<a id="a-Dr"></a>智普照故。<a id="a-Ds"></a>犹如日轮。<a id="a-Dt"></a>而诸菩萨非如日轮怖罗怙捉即便旋转。<a id="a-Du"></a>然诸菩萨一切趣。<a id="a-Dv"></a>中终不怖畏烦恼所执而旋转故。<a id="a-Dw"></a>譬如师子。<a id="a-Dx"></a>而诸菩萨非如师子怯于大担。<a id="a-Dy"></a>然诸菩萨能担一切大苦担故。<a id="a-Dz"></a>如善调龙。<a id="a-E0"></a>而诸菩萨非如龙象若遭利衰。<a id="a-E1"></a>软非软语。<a id="a-E2"></a>若乐若苦。<a id="a-E3"></a>则为爱恚之所涂染。<a id="a-E4"></a>然诸菩萨于诸世法。<a id="a-E5"></a>不为爱恚所涂染故。<a id="a-E6"></a>如红莲花。<a id="a-E7"></a>而诸菩萨非如红莲断其茎已不复生长。<a id="a-E8"></a>然诸菩萨虽伏烦恼。<a id="a-E9"></a>由善根力之所任持。<a id="a-EA"></a>于生死中复生长故。<a id="a-EB"></a>犹如大树根未损坏。<a id="a-EC"></a>而诸菩萨非如大树其根后时定当损坏。<a id="a-ED"></a>然诸菩萨所有善根回向涅槃大菩提故。<a id="a-EE"></a>譬如众流趣入大海。<a id="a-EF"></a>而诸菩萨非如众流趣入大海即成海性。<a id="a-EG"></a>然诸菩萨依止涅槃及大菩提诸善根力。<a id="a-EH"></a>而游戏故。<a id="a-EI"></a>犹如诸天依苏迷住。<a id="a-EJ"></a>而诸菩萨非如诸天住苏迷卢。<a id="a-EK"></a>于自事中。<a id="a-EL"></a>专行放逸。<a id="a-EM"></a>多受快乐。<a id="a-EN"></a>然诸菩萨方便般若所摄持故。<a id="a-EO"></a>成办一切佛所作故。<a id="a-EP"></a>譬如群臣所辅大王。<a id="a-EQ"></a>而诸菩萨非如群臣所辅大王。<a id="a-ER"></a>为自利益守护国人。<a id="a-ES"></a>然诸菩萨不顾己利。<a id="a-ET"></a>摄护众生。<a id="a-EU"></a>犹如大云。<a id="a-EV"></a>而诸菩萨非如大云不能毕竟成办稼穑。<a id="a-EW"></a>然诸菩萨毕竟生长菩提分法。<a id="a-EX"></a>如转轮王出现于世。<a id="a-EY"></a>而诸菩萨非如轮王无有第二大丈夫众。<a id="a-EZ"></a>然诸菩萨解脱平等。<a id="a-Ea"></a>善根所生多同出现。<a id="a-Eb"></a>如末尼宝。<a id="a-Ec"></a>而诸菩萨非如末尼宝珠与迦理沙般拏极不相似。<a id="a-Ed"></a>然诸菩萨入无漏界。<a id="a-Ee"></a>所作平等。<a id="a-Ef"></a>受乐等故。<a id="a-Eg"></a>譬如已入杂林诸天。<a id="a-Eh"></a>而诸菩萨非如已入杂林诸天烦恼增长。<a id="a-Ei"></a>当来颠坠。<a id="a-Ej"></a>然诸菩萨伏诸烦恼无颠坠故。<a id="a-Ek"></a>所有烦恼如咒术等所伏诸毒。<a id="a-El"></a>而诸菩萨所有烦恼。<a id="a-Em"></a>非如咒等所伏诸毒唯不为害。<a id="a-En"></a>更无余德。<a id="a-Eo"></a>然诸菩萨由自烦恼。<a id="a-Ep"></a>能作一切众生利益故。<a id="a-Eq"></a>此烦恼如大城中诸粪秽聚。<a id="a-Er"></a>如是菩萨所有功德。<a id="a-Es"></a>粗同世间共所知事故。<a id="a-Et"></a>得为喻。<a id="a-Eu"></a>而此功德由殊胜故。<a id="a-Ev"></a>无有譬喻。<a id="a-Ew"></a>是故当知菩萨功德。<a id="a-Ex"></a>一切譬喻所不能及。</p>
 </body>
</html>