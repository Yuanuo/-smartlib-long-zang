<!doctype html>
<html id="z3IBVNewC" data-ver="1198">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第八十四</h1>
  <h2 id="a2">摄异门分之下</h2>
  <p id="a3">复次嗢拖南曰。</p>
  <p id="a4">欲三种延请　　法僧惠施故</p>
  <p id="a5">厌梵志无常　　聚沫等为后</p>
  <p id="a6">诸欲无常虚伪不实者。<a id="a-7"></a>谓于诸欲宣说颠倒。<a id="a-8"></a>以是四种颠倒事故。<a id="a-9"></a>当知此中虚故无我。<a id="a-A"></a>伪故不净。<a id="a-B"></a>不实故苦。<a id="a-C"></a>由于是处乐非实故。<a id="a-D"></a>然彼诸欲似常等现。<a id="a-E"></a>说名妄法。<a id="a-F"></a>颠倒事故。<a id="a-G"></a>云何诸欲名为妄法。<a id="a-H"></a>为显此义说幻事喻。<a id="a-I"></a>虽非常等然似显现故。<a id="a-J"></a>同彼法诳惑愚夫者。<a id="a-K"></a>谓无闻愚夫于彼诸欲不如实知故。<a id="a-L"></a>于长夜恒被欺诳。<a id="a-M"></a>深生染着为变坏苦之所逼触。<a id="a-N"></a>诸聪慧者。<a id="a-O"></a>则不如是。<a id="a-P"></a>如实知故。<a id="a-Q"></a>又彼诸欲喻枯骨者。<a id="a-R"></a>令无饱故。<a id="a-S"></a>喻段肉者。<a id="a-T"></a>多所共故。<a id="a-U"></a>喻草炬者。<a id="a-V"></a>是非法行恶行因故。<a id="a-W"></a>喻一分炭者。<a id="a-X"></a>增长欲爱大热恼故。<a id="a-Y"></a>喻大毒蛇者。<a id="a-Z"></a>为诸圣贤所远离故。<a id="a-a"></a>喻梦所得者。<a id="a-b"></a>速散坏故。<a id="a-c"></a>喻所假借庄严具者。<a id="a-d"></a>托众缘故。<a id="a-e"></a>喻诸树端烂熟果者。<a id="a-f"></a>危亡地故。<a id="a-g"></a>又不净者。<a id="a-h"></a>是其总句。<a id="a-i"></a>言臭秽者。<a id="a-j"></a>受用饮食变坏成故。<a id="a-k"></a>屎尿不净变坏所成故。<a id="a-l"></a>名臭处。<a id="a-m"></a>诸肉血等变坏所成故。<a id="a-n"></a>名生臭。<a id="a-o"></a>可厌逆者。<a id="a-p"></a>受用淫欲变坏所成可恶逆故。<a id="a-q"></a>复次应招延者。<a id="a-r"></a>约舍世财。<a id="a-s"></a>应奉请者。<a id="a-t"></a>约尽贪爱。<a id="a-u"></a>欲求果报。<a id="a-v"></a>是故招延。<a id="a-w"></a>欲求解脱。<a id="a-x"></a>是故奉请。<a id="a-y"></a>应合掌者。<a id="a-z"></a>即为二事而延请时。<a id="a-10"></a>应和敬者。<a id="a-11"></a>应设礼拜问讯等故。<a id="a-12"></a>应可与彼戒见同故。<a id="a-13"></a>无上福田世应奉施者。<a id="a-14"></a>于彼惠施果无量故。</p>
  <p id="a15">复次善说者。<a id="a-16"></a>文义巧妙故。<a id="a-17"></a>现见者。<a id="a-18"></a>于现法中可证得故。<a id="a-19"></a>无热者。<a id="a-1A"></a>离烦恼故。<a id="a-1B"></a>无时者。<a id="a-1C"></a>出三世故。<a id="a-1D"></a>难引者。<a id="a-1E"></a>老病死等不能引故。<a id="a-1F"></a>难见者。<a id="a-1G"></a>天等趣中不可见故。<a id="a-1H"></a>内自所证者。<a id="a-1I"></a>唯信他等不能证故。<a id="a-1J"></a>诸有智者者。<a id="a-1K"></a>谓学无学为舍为洲为救为归为趣者。<a id="a-1L"></a>由后后句释前前句显出离义。<a id="a-1M"></a>又能了知四圣谛故。<a id="a-1N"></a>名为正见。<a id="a-1O"></a>言生起者。<a id="a-1P"></a>于一切时容可生故。<a id="a-1Q"></a>已生起者。<a id="a-1R"></a>于过去世住无学位。<a id="a-1S"></a>今生起者。<a id="a-1T"></a>于现在世或已证得或修圆满。<a id="a-1U"></a>当生起者。<a id="a-1V"></a>或未证得或勤修习应修应习。<a id="a-1W"></a>应多修习者。<a id="a-1X"></a>随其所应如前当知。<a id="a-1Y"></a>应随护者。<a id="a-1Z"></a>远离随顺退堕法故。<a id="a-1a"></a>言应触者。<a id="a-1b"></a>由身体故。<a id="a-1c"></a>应作证者。<a id="a-1d"></a>或果或胜智如说我已证道故。<a id="a-1e"></a>应时而说者。<a id="a-1f"></a>若了知彼愿乐欲闻。<a id="a-1g"></a>及堪闻者方可为说。<a id="a-1h"></a>坐卑座等是名为时应。<a id="a-1i"></a>当序说先时所作。<a id="a-1j"></a>若了知彼是增上已。<a id="a-1k"></a>即便殷重随其所能尽己所有而为说法。<a id="a-1l"></a>为欲开示彼彼差别未曾有义。<a id="a-1m"></a>非直华词乐说而已。<a id="a-1n"></a>次第者。<a id="a-1o"></a>开示义故。<a id="a-1p"></a>随密者。<a id="a-1q"></a>设妨难故。<a id="a-1r"></a>随会者。<a id="a-1s"></a>显释彼故。<a id="a-1t"></a>令欢喜者化受教者故。<a id="a-1u"></a>令爱乐者。<a id="a-1v"></a>化处中者故。<a id="a-1w"></a>令喜乐者。<a id="a-1x"></a>化诽谤者故。<a id="a-1y"></a>赞励者。<a id="a-1z"></a>求彼实德。<a id="a-20"></a>以称顺心发自言音揄扬赞美。<a id="a-21"></a>诃摈者。<a id="a-22"></a>观彼实过。<a id="a-23"></a>以无恚心发自言音开示诃责。<a id="a-24"></a>道理者。<a id="a-25"></a>具四道理故。<a id="a-26"></a>谓观待道理。<a id="a-27"></a>作用道理。<a id="a-28"></a>法尔道理。<a id="a-29"></a>证成道理。<a id="a-2A"></a>有益者。<a id="a-2B"></a>于所为处不弃舍故。<a id="a-2C"></a>无杂者。<a id="a-2D"></a>无杂乱故。<a id="a-2E"></a>有系属故。<a id="a-2F"></a>有法者。<a id="a-2G"></a>能引义故。<a id="a-2H"></a>依于苦等有无量种出离远离所生法故。<a id="a-2I"></a>如众会者。<a id="a-2J"></a>随刹帝利等四种会众所堪能故。<a id="a-2K"></a>以慈心者。<a id="a-2L"></a>为欲令彼得乐义故。<a id="a-2M"></a>利益心者。<a id="a-2N"></a>云何当令若有殷重听闻正法。<a id="a-2O"></a>皆得悟解。<a id="a-2P"></a>获大利益故。<a id="a-2Q"></a>哀愍心者。<a id="a-2R"></a>欲令彼修法随法行故。<a id="a-2S"></a>无所依者。<a id="a-2T"></a>不为利养恭敬名称故。<a id="a-2U"></a>谓不依止衣服等事。<a id="a-2V"></a>亦不依止礼敬等事。<a id="a-2W"></a>唯欲令他悟入正法。<a id="a-2X"></a>又不于他有所轻蔑。<a id="a-2Y"></a>乃至广说。<a id="a-2Z"></a>不自高者。<a id="a-2a"></a>不为利养恭敬事故作如是言。<a id="a-2b"></a>唯我能知如是法律。<a id="a-2c"></a>非汝等辈。<a id="a-2d"></a>乃至广说。<a id="a-2e"></a>赞己功德谈彼过失。<a id="a-2f"></a>于时时间应听法者至如是时应自观察。<a id="a-2g"></a>我今说法多有所作。<a id="a-2h"></a>他说法时应正了知勿我于中当为障碍。<a id="a-2i"></a>即便殷重以谦下心坐于卑座。<a id="a-2j"></a>具足威仪。<a id="a-2k"></a>随其所能听闻正法。<a id="a-2l"></a>起恭敬相。<a id="a-2m"></a>为欲启悟先未解义而兴请问。<a id="a-2n"></a>若不悟解。<a id="a-2o"></a>或复沉疑终不讥诮。<a id="a-2p"></a>于其胜者恭敬随顺。<a id="a-2q"></a>于等于劣恭敬法故亦不轻蔑。<a id="a-2r"></a>于说法师深生尊重。<a id="a-2s"></a>如说法者当获无上大果修利故。<a id="a-2t"></a>不轻法者。<a id="a-2u"></a>不作是言。<a id="a-2v"></a>此非绮饰文字章句。<a id="a-2w"></a>所有文句悉皆粗浅故。<a id="a-2x"></a>不轻法师者。<a id="a-2y"></a>不作是言。<a id="a-2z"></a>彼于我所种姓卑劣等故。<a id="a-30"></a>不自轻者。<a id="a-31"></a>不作是言。<a id="a-32"></a>我于解法无有力能。<a id="a-33"></a>于其所证无怯劣故。<a id="a-34"></a>奉教心者。<a id="a-35"></a>无恼乱心唯欲求解故。<a id="a-36"></a>心一趣者。<a id="a-37"></a>为欲领解文句差别故。<a id="a-38"></a>属耳听者。<a id="a-39"></a>为欲了知音韵差别故。<a id="a-3A"></a>修治意者。<a id="a-3B"></a>为欲悟入甚深义故。<a id="a-3C"></a>于一切心无不系念者。<a id="a-3D"></a>为欲无间领解音韵文句义故。<a id="a-3E"></a>无不了知。<a id="a-3F"></a>无不通达。<a id="a-3G"></a>而空过者。<a id="a-3H"></a>复次言正行者。<a id="a-3I"></a>谓是总句。<a id="a-3J"></a>应理行者。<a id="a-3K"></a>住果有学。<a id="a-3L"></a>质直行者。<a id="a-3M"></a>住于向道。<a id="a-3N"></a>和敬行者。<a id="a-3O"></a>是其无学由彼唯于大师正法及学处等深恭敬故。<a id="a-3P"></a>随法行者。<a id="a-3Q"></a>于因转时法随法行。<a id="a-3R"></a>由闻他音内正如理而思惟故。<a id="a-3S"></a>又应理行者。<a id="a-3T"></a>是其正道及果灭行。<a id="a-3U"></a>质直行者。<a id="a-3V"></a>如其圣教而正修行。<a id="a-3W"></a>无谄无诳如实显现。<a id="a-3X"></a>和敬行者。<a id="a-3Y"></a>与六坚法而共相应。<a id="a-3Z"></a>随法行者。<a id="a-3a"></a>法随法行诸阿罗汉诸漏永尽。<a id="a-3b"></a>乃至广说。<a id="a-3c"></a>最极究竟。<a id="a-3d"></a>乃至广说。<a id="a-3e"></a>亦名出离超出坑堑越度坑堑。<a id="a-3f"></a>乃至广说。<a id="a-3g"></a>永断五支成就六支。<a id="a-3h"></a>乃至广说。<a id="a-3i"></a>获得预流不颠坠法。<a id="a-3j"></a>决定趣向三菩提果。<a id="a-3k"></a>乃至广说。<a id="a-3l"></a>如是一切于自处所摄事分中。<a id="a-3m"></a>我当广说。<a id="a-3n"></a>又大师子者。<a id="a-3o"></a>是其总句。<a id="a-3p"></a>腹所生者。<a id="a-3q"></a>简去异生卑劣子故。<a id="a-3r"></a>口所生者。<a id="a-3s"></a>从说法音而诞生故。<a id="a-3t"></a>法所生者。<a id="a-3u"></a>如理作意法随法行之所生故。<a id="a-3v"></a>法所化者。<a id="a-3w"></a>从法身路而得成立相似法故。<a id="a-3x"></a>法等分者。<a id="a-3y"></a>受用无漏法之财宝相似法故。<a id="a-3z"></a>如是诸句显示增上生圆满。<a id="a-40"></a>及父相似法生圆满。<a id="a-41"></a>谓初句于其增上生圆满中。<a id="a-42"></a>遮器过失。<a id="a-43"></a>第二句遮其精血不净所生。<a id="a-44"></a>第三句遮其欲贪非正法生。<a id="a-45"></a>如是三句显示增上生圆满。<a id="a-46"></a>第四句显示自体相似之法。<a id="a-47"></a>第五句显示受用相似之法。<a id="a-48"></a>如是二句显示父相似法生圆满。<a id="a-49"></a>又序者。<a id="a-4A"></a>是缘。<a id="a-4B"></a>集者。<a id="a-4C"></a>是因。<a id="a-4D"></a>缘增上故名彼种类。<a id="a-4E"></a>因增上故名彼所生。<a id="a-4F"></a>虽因所生藉缘势力方得生起。<a id="a-4G"></a>为彼依故。<a id="a-4H"></a>又于此中后句释前。<a id="a-4I"></a>又善见者。<a id="a-4J"></a>是其总句。<a id="a-4K"></a>言善知者。<a id="a-4L"></a>知法义故。<a id="a-4M"></a>善思惟者。<a id="a-4N"></a>如其正理而思惟故。<a id="a-4O"></a>善黠慧者。<a id="a-4P"></a>全分知故。<a id="a-4Q"></a>善通达者。<a id="a-4R"></a>如实知故。<a id="a-4S"></a>由后二句显善见性。<a id="a-4T"></a>由前二句显彼加行。<a id="a-4U"></a>又言圣者。<a id="a-4V"></a>是无漏故。<a id="a-4W"></a>及在圣者。<a id="a-4X"></a>相续中故。<a id="a-4Y"></a>言出离者。<a id="a-4Z"></a>出离三界一切苦故。<a id="a-4a"></a>言决达者。<a id="a-4b"></a>究竟出离无退转故。</p>
  <p id="a4c">复次诸法皆以世尊为本者。<a id="a-4d"></a>由佛世尊是其最初现等觉故。<a id="a-4e"></a>世尊为眼者。<a id="a-4f"></a>现等觉已为诸天人等开示故。<a id="a-4g"></a>世尊为依者所说法中随所生起一切疑惑皆能遣故。<a id="a-4h"></a>又佛世尊能为眼者。<a id="a-4i"></a>谓能引发俱生慧故。<a id="a-4j"></a>能为智者。<a id="a-4k"></a>谓能引发加行慧故。<a id="a-4l"></a>能为义者。<a id="a-4m"></a>谓能引发思所成慧故。<a id="a-4n"></a>能为法者。<a id="a-4o"></a>谓能引发闻所成慧故。<a id="a-4p"></a>不显了义能决了者。<a id="a-4q"></a>一切疑惑皆能断故。<a id="a-4r"></a>能为一切义所依者。<a id="a-4s"></a>谓能引发一切世间及出世间兴盛事故。<a id="a-4t"></a>复次厌者。<a id="a-4u"></a>谓于见道。<a id="a-4v"></a>言离欲者。<a id="a-4w"></a>谓于修道离欲究竟。<a id="a-4x"></a>所言灭者。<a id="a-4y"></a>谓于无学一切依灭。<a id="a-4z"></a>前之二种于加行位。<a id="a-50"></a>修习厌行及离欲行。<a id="a-51"></a>后之一种在无学位。<a id="a-52"></a>行于灭行。<a id="a-53"></a>又言厌者。<a id="a-54"></a>由见谛故。<a id="a-55"></a>于一切行皆悉厌逆。<a id="a-56"></a>言离欲者。<a id="a-57"></a>由于修道永断贪故。<a id="a-58"></a>言解脱者。<a id="a-59"></a>由离贪故。<a id="a-5A"></a>一向安隐于余烦恼心得解脱。<a id="a-5B"></a>遍解脱者。<a id="a-5C"></a>烦恼断故。<a id="a-5D"></a>于生等苦普得解脱。</p>
  <p id="a5E">复次是为婆罗门者。<a id="a-5F"></a>究竟到彼岸故。<a id="a-5G"></a>蠲除诸恶故。<a id="a-5H"></a>是为其相。<a id="a-5I"></a>无犹豫等者。<a id="a-5J"></a>于自所证离疑惑故。<a id="a-5K"></a>断诸恶作者。<a id="a-5L"></a>于应作事无不作故。<a id="a-5M"></a>不应作事无有作故。<a id="a-5N"></a>离诸贪爱者。<a id="a-5O"></a>无有利养恭敬爱故。<a id="a-5P"></a>于有非有着无有随眠者。<a id="a-5Q"></a>随眠永断故。<a id="a-5R"></a>当知此中若现在世若未来世名之为有。<a id="a-5S"></a>其过去世名为非有。<a id="a-5T"></a>由此诸句无倒观察。<a id="a-5U"></a>婆罗门相由前三句显示多闻及与正知观察其相。<a id="a-5V"></a>或谓不正修习善品故。<a id="a-5W"></a>复显示第四一句观察其相。<a id="a-5X"></a>此中著者。<a id="a-5Y"></a>谓八种着。<a id="a-5Z"></a>于非有中作愁忧着。<a id="a-5a"></a>于现在世所摄有中。<a id="a-5b"></a>有五种着。<a id="a-5c"></a>一作修治。<a id="a-5d"></a>二作救护。<a id="a-5e"></a>三作我所。<a id="a-5f"></a>四作高胜。<a id="a-5g"></a>五作下劣。<a id="a-5h"></a>于未来世所摄有中。<a id="a-5i"></a>作行作动总于三处。<a id="a-5j"></a>作极厚重作极甘味作愁忧者。<a id="a-5k"></a>所爱变坏故。<a id="a-5l"></a>作修治者。<a id="a-5m"></a>养育摄藏故。<a id="a-5n"></a>作救护者。<a id="a-5o"></a>于逼恼处求作救护故。<a id="a-5p"></a>作我所者。<a id="a-5q"></a>执为我所故。<a id="a-5r"></a>作高胜者。<a id="a-5s"></a>计我为胜而起憍慢故。<a id="a-5t"></a>如世尊言世间众生慢为高幢故。<a id="a-5u"></a>作下劣者。<a id="a-5v"></a>计我为劣而起憍慢故。<a id="a-5w"></a>言作行者。<a id="a-5x"></a>是其希望未来世爱。<a id="a-5y"></a>言作动者。<a id="a-5z"></a>既希望已方便追求。<a id="a-60"></a>作极厚重者。<a id="a-61"></a>是所爱乐非可食用。<a id="a-62"></a>谓金银等应可贸易。<a id="a-63"></a>作极甘味者。<a id="a-64"></a>是可食用。<a id="a-65"></a>复有差别。<a id="a-66"></a>谓此五句略显得道道果作证。<a id="a-67"></a>是为婆罗门者。<a id="a-68"></a>略显得道。<a id="a-69"></a>无犹豫等断诸恶作离诸贪爱于有非有着无有随眠者。<a id="a-6A"></a>如是诸句略显获得道果作证。<a id="a-6B"></a>于记所解疑惑断故。<a id="a-6C"></a>于所行中一切忘失法行断故。<a id="a-6D"></a>于未来世苦因断故。<a id="a-6E"></a>现在苦因粗重断故。<a id="a-6F"></a>所言有者。<a id="a-6G"></a>谓此义中当知于其三界所摄诸相作意。<a id="a-6H"></a>言非有者。<a id="a-6I"></a>于无相界作意思惟。<a id="a-6J"></a>所言著者。<a id="a-6K"></a>谓此义中是贪嗔痴。<a id="a-6L"></a>如无相定诸有学者。<a id="a-6M"></a>犹有随眠。<a id="a-6N"></a>非阿罗汉得有寻思戏论著想四种杂染。<a id="a-6O"></a>前二是出家品。<a id="a-6P"></a>后二是在家品。<a id="a-6Q"></a>由有着随眠故。<a id="a-6R"></a>彼得生起。<a id="a-6S"></a>诸出家者由追忆念曾所更境故。<a id="a-6T"></a>有寻思动乱现行故。<a id="a-6U"></a>有戏论。<a id="a-6V"></a>诸在家者住现前境。<a id="a-6W"></a>有著有想由有染着取诸相故。<a id="a-6X"></a>复有二种杂染因缘。<a id="a-6Y"></a>谓不如理作意。<a id="a-6Z"></a>及顺彼处法。<a id="a-6a"></a>由此因缘彼得生起。<a id="a-6b"></a>是故说此为彼因缘。<a id="a-6c"></a>复次所有无常皆是苦者。<a id="a-6d"></a>义何谓耶。<a id="a-6e"></a>若有无常众同分者。<a id="a-6f"></a>有生老等众苦生起。<a id="a-6g"></a>若依诸触有诸受者。<a id="a-6h"></a>彼皆变坏。<a id="a-6i"></a>生已寻灭故。<a id="a-6j"></a>说诸受皆悉是苦。<a id="a-6k"></a>若有生等苦法。<a id="a-6l"></a>及有坏等苦法。<a id="a-6m"></a>彼皆无我。<a id="a-6n"></a>自非我故。<a id="a-6o"></a>于是处所。<a id="a-6p"></a>亦无有我。<a id="a-6q"></a>由此摄受空无我行。<a id="a-6r"></a>又解了者。<a id="a-6s"></a>闻所成慧。<a id="a-6t"></a>诸智论者如是说故。<a id="a-6u"></a>等解了者。<a id="a-6v"></a>思所成慧。<a id="a-6w"></a>审解了者。<a id="a-6x"></a>修所成慧。<a id="a-6y"></a>即于如是三慧行中所有诸忍。<a id="a-6z"></a>名为喜乐。<a id="a-70"></a>若等喜乐。<a id="a-71"></a>若遍喜乐。<a id="a-72"></a>又有无常随观断随观离欲随观灭随观者。<a id="a-73"></a>如声闻地已广分别。<a id="a-74"></a>又无常力之所损害。<a id="a-75"></a>乃至广说。<a id="a-76"></a>当知此中增一略文显无常等差别。<a id="a-77"></a>障碍差别为后如其所应。<a id="a-78"></a>为欲获得所未得者。<a id="a-79"></a>最初得故。<a id="a-7A"></a>或先下劣有所证故。<a id="a-7B"></a>于上差别而作证者。<a id="a-7C"></a>谓于其断而作证故。<a id="a-7D"></a>言观察者。<a id="a-7E"></a>此说于慧。<a id="a-7F"></a>言审虑者。<a id="a-7G"></a>说三摩地。<a id="a-7H"></a>如理观察者。<a id="a-7I"></a>此说二法无颠倒转。<a id="a-7J"></a>虽实无有而显现者。<a id="a-7K"></a>谓于此中实无乐故。<a id="a-7L"></a>虚者。<a id="a-7M"></a>空无我故。<a id="a-7N"></a>伪者。<a id="a-7O"></a>不净故。<a id="a-7P"></a>不坚者。<a id="a-7Q"></a>无常故。<a id="a-7R"></a>此则显示无四颠倒。</p>
  <p id="a7S">复次色如聚沫者。<a id="a-7T"></a>速增减故。<a id="a-7U"></a>水界生故。<a id="a-7V"></a>思饮食味水所生故。<a id="a-7W"></a>不可揉捼故。<a id="a-7X"></a>非如泥团可令转变造作余物。<a id="a-7Y"></a>是故说言不可揉捼。<a id="a-7Z"></a>又实非聚似聚显现。<a id="a-7a"></a>能发起一有情解故。<a id="a-7b"></a>受喻浮泡者。<a id="a-7c"></a>三和合生不久坚住相似法故。<a id="a-7d"></a>言如地者。<a id="a-7e"></a>所谓诸根彼生依故。<a id="a-7f"></a>言如云者。<a id="a-7g"></a>谓诸境界。<a id="a-7h"></a>言如雨者。<a id="a-7i"></a>所谓诸识。<a id="a-7j"></a>如雨击者。<a id="a-7k"></a>所谓诸触。<a id="a-7l"></a>如浮泡者。<a id="a-7m"></a>所谓诸受速疾起谢不坚住故。<a id="a-7n"></a>想同阳焰者。<a id="a-7o"></a>颷动性故。<a id="a-7p"></a>无量种相变易生故。<a id="a-7q"></a>令于所缘发颠倒故。<a id="a-7r"></a>令其境界极显了故。<a id="a-7s"></a>由此分别男女等相成差别故。<a id="a-7t"></a>云何行类芭蕉。<a id="a-7u"></a>如明眼人者。<a id="a-7v"></a>谓圣弟子。<a id="a-7w"></a>言利刃者。<a id="a-7x"></a>谓妙慧刀。<a id="a-7y"></a>言入林者。<a id="a-7z"></a>谓于五趣举意攀缘种种自性众苦差别同树法故。<a id="a-80"></a>为取端直芭蕉柱者。<a id="a-81"></a>谓为作者受者我见。<a id="a-82"></a>截其根者。<a id="a-83"></a>谓断我见。<a id="a-84"></a>[歹*皮]折叶者。<a id="a-85"></a>委细简择唯有种种思等诸行差别法故。<a id="a-86"></a>彼于其中都无所获者。<a id="a-87"></a>谓彼经时无坚住故。<a id="a-88"></a>何况坚实者。<a id="a-89"></a>何况有余常恒实我作者受者而可得见。<a id="a-8A"></a>云何识如幻事。<a id="a-8B"></a>言幻士者。<a id="a-8C"></a>随福非福不动行。<a id="a-8D"></a>识住四衢道者。<a id="a-8E"></a>住四识住。<a id="a-8F"></a>造作四种幻化事者。<a id="a-8G"></a>谓象马等。<a id="a-8H"></a>如象身等虽现可见。<a id="a-8I"></a>而无真实象身等事。<a id="a-8J"></a>如是应知随福非福不动行。<a id="a-8K"></a>识住四识住。<a id="a-8L"></a>虽有作者及受者等我相可见。<a id="a-8M"></a>然无真实我性可得。<a id="a-8N"></a>又识于内隐其实性。<a id="a-8O"></a>外现异相犹如幻像。<a id="a-8P"></a>复次已说白品异门。<a id="a-8Q"></a>黑品异门我今当说。<a id="a-8R"></a>嗢拖南曰。</p>
  <p id="a8S">生老死藏等　　可欣等烦恼</p>
  <p id="a8T">广说贪嗔痴　　少等差别等</p>
  <p id="a8U">所言生者。<a id="a-8V"></a>谓初结生。<a id="a-8W"></a>即名色位等生。<a id="a-8X"></a>则是胎藏圆满。<a id="a-8Y"></a>出谓出胎。<a id="a-8Z"></a>现谓婴孩乃至少年及中年位。<a id="a-8a"></a>起者。<a id="a-8b"></a>乃至极老年位。<a id="a-8c"></a>又蕴得者。<a id="a-8d"></a>谓名色位界得。<a id="a-8e"></a>即是于此位中彼种子得。<a id="a-8f"></a>言处得者。<a id="a-8g"></a>名色增长六处圆满。<a id="a-8h"></a>诸蕴现者。<a id="a-8i"></a>谓从出胎乃至老位。<a id="a-8j"></a>命根起者。<a id="a-8k"></a>舍故众同分。<a id="a-8l"></a>取新众同分。</p>
  <p id="a8m">复次言蹎蹶者。<a id="a-8n"></a>年衰迈时行步去来多僵仆故。<a id="a-8o"></a>言皓首者。<a id="a-8p"></a>发毛变改白银色故。<a id="a-8q"></a>言襵多者。<a id="a-8r"></a>皮缓皱故。<a id="a-8s"></a>言衰熟者。<a id="a-8t"></a>年衰迈时即彼黄皴无光泽故。<a id="a-8u"></a>言朽坏者。<a id="a-8v"></a>势力勇健皆无有故。<a id="a-8w"></a>脊伛曲者。<a id="a-8x"></a>身形前偻凭杖行故。<a id="a-8y"></a>多诸黑子庄严身者。<a id="a-8z"></a>青黑杂黡遍支体故。<a id="a-90"></a>言惛耄者。<a id="a-91"></a>于所作事经行住等无多能故。<a id="a-92"></a>言羸劣者。<a id="a-93"></a>诸根于境无多能故。<a id="a-94"></a>言衰退者。<a id="a-95"></a>念智慧等无多能故。<a id="a-96"></a>遍衰退者。<a id="a-97"></a>即诸根等经彼彼念。<a id="a-98"></a>瞬息等位渐损减故。<a id="a-99"></a>诸根熟者。<a id="a-9A"></a>即彼衰废无堪能故。<a id="a-9B"></a>诸行朽者。<a id="a-9C"></a>根所依处时经久故。<a id="a-9D"></a>体腐败者。<a id="a-9E"></a>即彼所说性衰变故。</p>
  <p id="a9F">复次殒者。<a id="a-9G"></a>舍身形故。<a id="a-9H"></a>终者。<a id="a-9I"></a>临死时故。<a id="a-9J"></a>丧者。<a id="a-9K"></a>若于是时尸骸犹在。<a id="a-9L"></a>殁者。<a id="a-9M"></a>若于是时尸骸殄灭。<a id="a-9N"></a>又丧者。<a id="a-9O"></a>据色身故。<a id="a-9P"></a>没者。<a id="a-9Q"></a>据名身故。<a id="a-9R"></a>寿退暖退者。<a id="a-9S"></a>将欲终时余心处在。<a id="a-9T"></a>命根灭者。<a id="a-9U"></a>一切寿量皆穷尽故。<a id="a-9V"></a>死者。<a id="a-9W"></a>其识弃舍心胸处故。<a id="a-9X"></a>殂落者。<a id="a-9Y"></a>从死已后或一七日。<a id="a-9Z"></a>或复经于二三七日。</p>
  <p id="a9a">复次一切愚夫异生于其六处由执我故名藏。<a id="a-9b"></a>执我所故名护。<a id="a-9c"></a>由萨迦耶以为根本。<a id="a-9d"></a>各异世间见趣差别。<a id="a-9e"></a>我慢增上爱现行故名覆。<a id="a-9f"></a>于顺乐受所有六处。<a id="a-9g"></a>有贪欲故名味。<a id="a-9h"></a>于顺苦受所有六处。<a id="a-9i"></a>有嗔恚故名结。<a id="a-9j"></a>于顺不苦不乐受所有六处。<a id="a-9k"></a>有愚痴故名合。<a id="a-9l"></a>于过去世所有六处。<a id="a-9m"></a>有顾恋故名随眠。<a id="a-9n"></a>于未来世所有六处。<a id="a-9o"></a>有希望故名系属。<a id="a-9p"></a>于现在世所有六处。<a id="a-9q"></a>有耽染故名执着。<a id="a-9r"></a>于自摄受他身六处。<a id="a-9s"></a>执为我所。<a id="a-9t"></a>于劣中胜非自摄受他身六处。<a id="a-9u"></a>依慢种类发起于慢。<a id="a-9v"></a>于不定地欲界所系。<a id="a-9w"></a>发起后后所有希求。<a id="a-9x"></a>于其定地色无色系。<a id="a-9y"></a>如其所应。<a id="a-9z"></a>由广大微妙故。<a id="a-A0"></a>发起厚重。<a id="a-A1"></a>依在家品色声香味触。<a id="a-A2"></a>由爱味眷属所随逐故。<a id="a-A3"></a>发起甘味。<a id="a-A4"></a>依出家品六处。<a id="a-A5"></a>由懈怠放逸烦恼故。<a id="a-A6"></a>遍于一切不能舍离。</p>
  <p id="aA7">复次可欣可乐可爱可意者。<a id="a-A8"></a>当知此四句略显可爱事。<a id="a-A9"></a>此可爱事略有三种。<a id="a-AA"></a>一可希求事。<a id="a-AB"></a>二可寻思事。<a id="a-AC"></a>三可耽着事。<a id="a-AD"></a>未来可爱事可希求故。<a id="a-AE"></a>名为可欣。<a id="a-AF"></a>过去可爱事唯可欲故唯可乐故。<a id="a-AG"></a>名为可乐。<a id="a-AH"></a>现在可爱事略有二种。<a id="a-AI"></a>一境界事。<a id="a-AJ"></a>二领受事。<a id="a-AK"></a>若境界事可爱乐故。<a id="a-AL"></a>名为可爱。<a id="a-AM"></a>若领受事可爱乐故。<a id="a-AN"></a>名为可意。<a id="a-AO"></a>如是所说诸可爱事。<a id="a-AP"></a>或过去或未来或现在。<a id="a-AQ"></a>或境界或领受。<a id="a-AR"></a>有差别故。<a id="a-AS"></a>或名可希求事。<a id="a-AT"></a>或名可寻思事。<a id="a-AU"></a>或名可耽着事。<a id="a-AV"></a>是故宣说如是一切诸句差别。<a id="a-AW"></a>又可欣者约未来世。<a id="a-AX"></a>可希求故。<a id="a-AY"></a>可乐者。<a id="a-AZ"></a>约现在世。<a id="a-Aa"></a>现可欲乐无厌足故。<a id="a-Ab"></a>可意者。<a id="a-Ac"></a>约过去世。<a id="a-Ad"></a>随念可意而追忆故。<a id="a-Ae"></a>可爱者。<a id="a-Af"></a>约妙色相。<a id="a-Ag"></a>贯通三世皆可爱故。<a id="a-Ah"></a>又可欲者。<a id="a-Ai"></a>悦意记念故。<a id="a-Aj"></a>欲所引者。<a id="a-Ak"></a>欲界系故。<a id="a-Al"></a>或复随顺二种差别受用欲故。<a id="a-Am"></a>可染著者。<a id="a-An"></a>贪处所故。</p>
  <p id="aAo">复次于五种事能和合故。<a id="a-Ap"></a>说名为结。<a id="a-Aq"></a>五种事者。<a id="a-Ar"></a>一所结事。<a id="a-As"></a>二能结事。<a id="a-At"></a>三罪过事。<a id="a-Au"></a>四等流事。<a id="a-Av"></a>五趣向事。<a id="a-Aw"></a>诸结所缘名所结事。<a id="a-Ax"></a>所以者何。<a id="a-Ay"></a>由爱恚等各于所缘随相差别而和合故。<a id="a-Az"></a>即彼诸结展转相引而和合故。<a id="a-B0"></a>名能结事。<a id="a-B1"></a>诸结因缘于现法中能生过罪。<a id="a-B2"></a>乃至领受。<a id="a-B3"></a>从彼所生心法忧苦。<a id="a-B4"></a>由此因缘能和合故。<a id="a-B5"></a>名罪过事。<a id="a-B6"></a>为当来世猛利贪等生成之因而和合故。<a id="a-B7"></a>名等流事。<a id="a-B8"></a>能生五趣于诸趣中能和合故。<a id="a-B9"></a>名趣向事。<a id="a-BA"></a>由此因缘自行恶行。<a id="a-BB"></a>遭他笞罚缚录诃骂驱摈害等种种众苦而生起故。<a id="a-BC"></a>名能自损。<a id="a-BD"></a>若不自遭令他遭故。<a id="a-BE"></a>名能损他。<a id="a-BF"></a>若由彼故自他俱遭。<a id="a-BG"></a>名能俱损。<a id="a-BH"></a>能生现法罪者。<a id="a-BI"></a>谓由彼故遭如所说种种苦事。<a id="a-BJ"></a>然不决定往诸恶趣。<a id="a-BK"></a>能生后法罪者。<a id="a-BL"></a>谓由彼故虽于现法他所不知。<a id="a-BM"></a>然能为因往诸恶趣。<a id="a-BN"></a>能生现法后法罪者。<a id="a-BO"></a>谓具二种。<a id="a-BP"></a>于现法中多怀染着。<a id="a-BQ"></a>所欲不遂广生种种心法忧苦。<a id="a-BR"></a>复于当来往诸恶趣。<a id="a-BS"></a>结虽无量就胜而言略有九结。<a id="a-BT"></a>又约不随所欲义故。<a id="a-BU"></a>说有三缚。<a id="a-BV"></a>谓贪嗔痴依三受故。<a id="a-BW"></a>由彼因缘虽欲脱彼而不能脱。<a id="a-BX"></a>故名为缚。<a id="a-BY"></a>又烦恼品粗重种子之所随逐。<a id="a-BZ"></a>说名随眠。<a id="a-Ba"></a>是随缚义是微细义。<a id="a-Bb"></a>取其根本但有七种。<a id="a-Bc"></a>又从烦恼生故。<a id="a-Bd"></a>亲近烦恼故。<a id="a-Be"></a>随恼乱心故。<a id="a-Bf"></a>名随烦恼。<a id="a-Bg"></a>除七随眠。<a id="a-Bh"></a>所余一切染污心法。<a id="a-Bi"></a>皆随烦恼。<a id="a-Bj"></a>又现起相续无断绝义。<a id="a-Bk"></a>说名为缠。<a id="a-Bl"></a>缠有八种。<a id="a-Bm"></a>谓无惭等。<a id="a-Bn"></a>又彼能令转成上品相续起故。<a id="a-Bo"></a>能令身心无堪能故。<a id="a-Bp"></a>说为株杌。<a id="a-Bq"></a>如舄卤田不任耕植。<a id="a-Br"></a>又处所别故。<a id="a-Bs"></a>彼所生疑有差别故。<a id="a-Bt"></a>说五心株。<a id="a-Bu"></a>贪等别故。<a id="a-Bv"></a>说有三种。<a id="a-Bw"></a>又彼能令不清净故。<a id="a-Bx"></a>说名为垢。<a id="a-By"></a>又于诸处门常流注故。<a id="a-Bz"></a>名为儞伽。<a id="a-C0"></a>常能害故。<a id="a-C1"></a>亦名儞伽。<a id="a-C2"></a>又彼能令不寂静故。<a id="a-C3"></a>说名为箭。<a id="a-C4"></a>如被毒箭若未拔时多不寂静。<a id="a-C5"></a>又能障舍故有戏论故。<a id="a-C6"></a>名为所有。<a id="a-C7"></a>又非法行不平等行现在前故。<a id="a-C8"></a>说名恶行。<a id="a-C9"></a>又能等起一切烦恼诸恶行故。<a id="a-CA"></a>说名为根。<a id="a-CB"></a>又能出生当来生故。<a id="a-CC"></a>说名为漏。<a id="a-CD"></a>又既生已由老死等令匮乏故。<a id="a-CE"></a>说名为匮。<a id="a-CF"></a>又非爱合会所爱乖离。<a id="a-CG"></a>贪求利养所烧然故。<a id="a-CH"></a>说名为烧。<a id="a-CI"></a>又能令愁叹忧苦恼故。<a id="a-CJ"></a>说名为恼。<a id="a-CK"></a>又能令顺流而漂溺故。<a id="a-CL"></a>说名暴流。<a id="a-CM"></a>又依前际能为现法生死流转胜方便故。<a id="a-CN"></a>说名为轭。<a id="a-CO"></a>又依现在能为未来胜方便故。<a id="a-CP"></a>说名为取。<a id="a-CQ"></a>又难解故。<a id="a-CR"></a>说名为系。<a id="a-CS"></a>又于所知事能障智故。<a id="a-CT"></a>说名为盖。<a id="a-CU"></a>又望色无色界。<a id="a-CV"></a>欲界为下分。<a id="a-CW"></a>望其修道。<a id="a-CX"></a>见道为下分。<a id="a-CY"></a>由约此二下分差别。<a id="a-CZ"></a>随其所应说名五下分障。<a id="a-Ca"></a>亦名五下分结。<a id="a-Cb"></a>与此相违当知说有五上分结。<a id="a-Cc"></a>又言林者。<a id="a-Cd"></a>能生种种苦蕴。<a id="a-Ce"></a>体性由亲爱故彼得增长。<a id="a-Cf"></a>说名稠林。<a id="a-Cg"></a>又能发起诸斗讼等种种忿竞故。<a id="a-Ch"></a>名为诤。<a id="a-Ci"></a>明所治故。<a id="a-Cj"></a>说名为黑。<a id="a-Ck"></a>能引苦故。<a id="a-Cl"></a>说名无义。<a id="a-Cm"></a>无所用故。<a id="a-Cn"></a>说名弊。<a id="a-Co"></a>下性染污故。<a id="a-Cp"></a>说名有罪。<a id="a-Cq"></a>不应习近故。<a id="a-Cr"></a>说名应远离。<a id="a-Cs"></a>毁犯所受清净戒故。<a id="a-Ct"></a>名突尸罗。<a id="a-Cu"></a>又恶法者。<a id="a-Cv"></a>谓极猛利无惭无愧。<a id="a-Cw"></a>不信佛等毁谤贤圣。<a id="a-Cx"></a>邪见相应故。<a id="a-Cy"></a>或复种种恶法现行故。<a id="a-Cz"></a>又有贪欲嗔恚心等。<a id="a-D0"></a>乃至广说。<a id="a-D1"></a>当知此中内朽败者。<a id="a-D2"></a>外持沙门相故。<a id="a-D3"></a>内无沙门法故。<a id="a-D4"></a>犹如大木外皮坚妙内被虫食虚无有实。<a id="a-D5"></a>下产生者。<a id="a-D6"></a>广如下产及非下产法门中说。<a id="a-D7"></a>水生蜗螺者。<a id="a-D8"></a>谓所听受与水相似除渴爱故。<a id="a-D9"></a>若诸苾刍犯禁戒等。<a id="a-DA"></a>如彼蜗螺秽浊净水。<a id="a-DB"></a>是故犹如有蜗螺水不堪饮用。<a id="a-DC"></a>应远离故。<a id="a-DD"></a>螺音狗行者。<a id="a-DE"></a>谓诸苾刍习行恶行。<a id="a-DF"></a>于受利养卧具等时。<a id="a-DG"></a>自称年雨最第一故。<a id="a-DH"></a>实非沙门称沙门者。<a id="a-DI"></a>已失苾刍分称有苾刍分故。<a id="a-DJ"></a>实怀恶欲。<a id="a-DK"></a>而自称言我是第一真沙门故。<a id="a-DL"></a>非梵行者。<a id="a-DM"></a>实非远离淫欲秽法。<a id="a-DN"></a>而自称言我远离故。<a id="a-DO"></a>又失苾刍性。<a id="a-DP"></a>而自称有苾刍性。<a id="a-DQ"></a>是故说名妄称梵行。<a id="a-DR"></a>实非沙门。<a id="a-DS"></a>而自称言我是第一真实沙门。<a id="a-DT"></a>是故说名妄称沙门。<a id="a-DU"></a>又舍所受故。<a id="a-DV"></a>名突尸罗。<a id="a-DW"></a>先舍恶法复还取故。<a id="a-DX"></a>名为恶法。<a id="a-DY"></a>形相意乐互不相称。<a id="a-DZ"></a>由是因缘名内朽败。<a id="a-Da"></a>随其所欲而行住故。<a id="a-Db"></a>名下产生。<a id="a-Dc"></a>毁辱所闻故。<a id="a-Dd"></a>名水生蜗螺。<a id="a-De"></a>由邪受用诸信施故。<a id="a-Df"></a>名螺音狗行。<a id="a-Dg"></a>邪言说故。<a id="a-Dh"></a>名为妄称沙门梵行。<a id="a-Di"></a>又有贪嗔痴忿恨等。<a id="a-Dj"></a>乃至广说诸杂碎事。<a id="a-Dk"></a>摄事分中我当广说。<a id="a-Dl"></a>又有无常苦空无我生法老法乃至烧鸡。<a id="a-Dm"></a>随其处所即于彼中我当广说。</p>
  <p id="aDn">复次染者。<a id="a-Do"></a>谓乐着受用故。<a id="a-Dp"></a>著者。<a id="a-Dq"></a>谓即于彼无所顾惜故。<a id="a-Dr"></a>饕餮者。<a id="a-Ds"></a>谓希望未来所得受用事故。<a id="a-Dt"></a>吞吸者。<a id="a-Du"></a>谓彼所余助伴烦恼所吞吸故。<a id="a-Dv"></a>迷闷者。<a id="a-Dw"></a>次后当说。<a id="a-Dx"></a>耽著者。<a id="a-Dy"></a>谓坚执已得无所营为故。<a id="a-Dz"></a>贪求者。<a id="a-E0"></a>谓追求未得勤加行故。<a id="a-E1"></a>欲者。<a id="a-E2"></a>谓于未得已得希求获得及受用故。<a id="a-E3"></a>贪者。<a id="a-E4"></a>谓于受用喜乐坚着故。<a id="a-E5"></a>亲昵及爱乐。<a id="a-E6"></a>如所亲昵所爱乐中。<a id="a-E7"></a>应知其相。<a id="a-E8"></a>藏者。<a id="a-E9"></a>谓于内所摄自体中爱故。<a id="a-EA"></a>护者。<a id="a-EB"></a>谓于他相续中爱故。<a id="a-EC"></a>执者。<a id="a-ED"></a>谓于我所中爱故。<a id="a-EE"></a>渴者。<a id="a-EF"></a>谓倍增希求故。<a id="a-EG"></a>所染者。<a id="a-EH"></a>谓贪居处故。<a id="a-EI"></a>所憍者。<a id="a-EJ"></a>谓七种憍所居处故。<a id="a-EK"></a>所欲者。<a id="a-EL"></a>谓种种品类受用贪欲所居处故。<a id="a-EM"></a>所亲昵者。<a id="a-EN"></a>谓是过去诸顾恋。<a id="a-EO"></a>爱所随处故。<a id="a-EP"></a>所爱乐者。<a id="a-EQ"></a>谓是现在诸欣喜爱所随处故。<a id="a-ER"></a>又现法中串所习爱。<a id="a-ES"></a>名为亲昵。<a id="a-ET"></a>宿世串习所发生爱。<a id="a-EU"></a>名为爱乐。<a id="a-EV"></a>所迷闷者。<a id="a-EW"></a>不能于中观察功德及过失故。<a id="a-EX"></a>所贪著者。<a id="a-EY"></a>是耽乐心所居处故。<a id="a-EZ"></a>所缚著者。<a id="a-Ea"></a>是贪嗔痴所居处故。<a id="a-Eb"></a>所希求者。<a id="a-Ec"></a>能生爱故。<a id="a-Ed"></a>所系缚者。<a id="a-Ee"></a>是一切结所居处故。<a id="a-Ef"></a>是恶者者。<a id="a-Eg"></a>谓能和合不善法故。<a id="a-Eh"></a>为令现前而喜乐者。<a id="a-Ei"></a>谓希望故。<a id="a-Ej"></a>为令现前而言说者。<a id="a-Ek"></a>谓以语言而追求故。<a id="a-El"></a>为令证得而遽务者。<a id="a-Em"></a>谓生贪着身追求故。<a id="a-En"></a>耽着而住者。<a id="a-Eo"></a>谓得已抱持而不舍故。<a id="a-Ep"></a>等染者。<a id="a-Eq"></a>谓于乐受起贪欲故。<a id="a-Er"></a>等恶者。<a id="a-Es"></a>谓于苦受起嗔恚故。<a id="a-Et"></a>等愚者。<a id="a-Eu"></a>谓于三受起愚痴故。<a id="a-Ev"></a>顾恋者。<a id="a-Ew"></a>谓于过去故。<a id="a-Ex"></a>系心者。<a id="a-Ey"></a>谓于未来故。<a id="a-Ez"></a>劬劳者。<a id="a-F0"></a>谓由彼因缘正起追求故。<a id="a-F1"></a>炽然者。<a id="a-F2"></a>谓所欲果遂起染污心故。<a id="a-F3"></a>烧者。<a id="a-F4"></a>谓所欲衰损起染污心故。<a id="a-F5"></a>恼者。<a id="a-F6"></a>谓所得变坏故。<a id="a-F7"></a>为祈祷者。<a id="a-F8"></a>显示取着吉祥爱故。<a id="a-F9"></a>为触对者。<a id="a-FA"></a>显示取着摩执爱故。<a id="a-FB"></a>为希求者。<a id="a-FC"></a>显示取着与利爱故。<a id="a-FD"></a>为欣悦者。<a id="a-FE"></a>显示取着如意思惟所有爱故。<a id="a-FF"></a>又于诸欲其心趣入清净。<a id="a-FG"></a>乃至广说于五种出离界。<a id="a-FH"></a>应知如前三摩呬多地已说。<a id="a-FI"></a>言憍醉者。<a id="a-FJ"></a>谓与三憍共相应故。<a id="a-FK"></a>极憍醉者。<a id="a-FL"></a>谓依上憍遍于诸恶不善法中。<a id="a-FM"></a>能令其心不防护故。<a id="a-FN"></a>趣憍醉者。<a id="a-FO"></a>谓于憍醉所有因缘受学转故。<a id="a-FP"></a>于诸欲中生等憍者。<a id="a-FQ"></a>谓不观过受用欲故。<a id="a-FR"></a>平安者。<a id="a-FS"></a>谓乐受自相故。<a id="a-FT"></a>领受者。<a id="a-FU"></a>谓诸受共相故。<a id="a-FV"></a>趣受者。<a id="a-FW"></a>谓余受因相故。<a id="a-FX"></a>又欲贪坚着拘碍饕餮等贪。<a id="a-FY"></a>如闻所成地已说。</p>
  <p id="aFZ">复次言内垢者。<a id="a-Fa"></a>谓于怨意乐坚持不舍故。<a id="a-Fb"></a>内忌者。<a id="a-Fc"></a>谓于所爱障碍住故。<a id="a-Fd"></a>内敌者。<a id="a-Fe"></a>谓能引发所不爱故。<a id="a-Ff"></a>内怨者。<a id="a-Fg"></a>谓能引发所不宜故。<a id="a-Fh"></a>又不可喜不可乐不可爱等。<a id="a-Fi"></a>翻可喜等如前应知。<a id="a-Fj"></a>又言苦者。<a id="a-Fk"></a>谓彼自性苦。<a id="a-Fl"></a>亦随忆念苦故。<a id="a-Fm"></a>损害者。<a id="a-Fn"></a>谓现前苦故。<a id="a-Fo"></a>违逆者。<a id="a-Fp"></a>谓于三世思惟苦故。<a id="a-Fq"></a>不顺意者。<a id="a-Fr"></a>谓现有苦能损害故。<a id="a-Fs"></a>又苦猛利坚鞕辛楚不可意等。<a id="a-Ft"></a>如摄事分我当广说。<a id="a-Fu"></a>又暴恶者。<a id="a-Fv"></a>是其总句。<a id="a-Fw"></a>[虫*旦][虫*若]者。<a id="a-Fx"></a>粗言猛切故。<a id="a-Fy"></a>怨字语者。<a id="a-Fz"></a>谓造文字无有依违粗犷言故。<a id="a-G0"></a>怨嫌者。<a id="a-G1"></a>谓毁辱所依故。<a id="a-G2"></a>愤发者。<a id="a-G3"></a>谓出言显发恶意乐故。<a id="a-G4"></a>恚害者。<a id="a-G5"></a>谓以手等而加害故。<a id="a-G6"></a>颦蹙而住者。<a id="a-G7"></a>谓愤害已后颦蹙眉面默然而住故。<a id="a-G8"></a>遍生愤恚者。<a id="a-G9"></a>谓数数追念不饶益相。<a id="a-GA"></a>深怀怨恨恼乱心故。<a id="a-GB"></a>若生烦恼恼乱其心。<a id="a-GC"></a>由此因缘便住于苦。<a id="a-GD"></a>如说苾刍懈怠杂诸恶便住于众苦。<a id="a-GE"></a>有苦者。<a id="a-GF"></a>谓彼摄受未来苦故。<a id="a-GG"></a>有匮者。<a id="a-GH"></a>谓彼远离诸善品故。<a id="a-GI"></a>有灾者。<a id="a-GJ"></a>谓彼能为余惑因故。<a id="a-GK"></a>有热者。<a id="a-GL"></a>谓于后时发热恼故。<a id="a-GM"></a>又言苦者。<a id="a-GN"></a>是其总句。<a id="a-GO"></a>有苦者。<a id="a-GP"></a>谓忧苦相应故。<a id="a-GQ"></a>有匮者。<a id="a-GR"></a>谓乐受变坏故。<a id="a-GS"></a>有灾者。<a id="a-GT"></a>谓在不苦不乐受中。<a id="a-GU"></a>于二不解脱故。<a id="a-GV"></a>有热者。<a id="a-GW"></a>谓于乐等如其所应有贪嗔痴火故。<a id="a-GX"></a>有于过去有苦。<a id="a-GY"></a>于未来有匮。<a id="a-GZ"></a>又害者者。<a id="a-Ga"></a>显示摄受上品怨嫌故。<a id="a-Gb"></a>敌者。<a id="a-Gc"></a>怨者。<a id="a-Gd"></a>如前已说。<a id="a-Ge"></a>又摧伏者。<a id="a-Gf"></a>谓与未生士用生相违故。<a id="a-Gg"></a>破坏者。<a id="a-Gh"></a>谓与生已士用住相违故。<a id="a-Gi"></a>为他所胜者。<a id="a-Gj"></a>谓与未生功能生相违故。<a id="a-Gk"></a>落在他后者。<a id="a-Gl"></a>谓与已生功能住相违故。<a id="a-Gm"></a>又不摧伏不破坏非所胜有所胜者。<a id="a-Gn"></a>如是诸句由前诸句其义应知。</p>
  <p id="aGo">复次在前际无智者。<a id="a-Gp"></a>谓于过去诸行无常法性。<a id="a-Gq"></a>不了知故。<a id="a-Gr"></a>于后际无智者。<a id="a-Gs"></a>谓于现在诸行尽灭法性。<a id="a-Gt"></a>不了知故。<a id="a-Gu"></a>于前后际无智者。<a id="a-Gv"></a>谓于未来诸行当生法性及当生已当尽法性。<a id="a-Gw"></a>不了知故。<a id="a-Gx"></a>彼于如是不了知者。<a id="a-Gy"></a>谓依前际等起不如理思惟。<a id="a-Gz"></a>我于过去世为曾有耶。<a id="a-H0"></a>乃至广说。<a id="a-H1"></a>我为是谁。<a id="a-H2"></a>谁当是我。<a id="a-H3"></a>今此有情从何而来。<a id="a-H4"></a>于此没已当往何所。<a id="a-H5"></a>如是依前后际不如理作意故。<a id="a-H6"></a>于如是无常法性。<a id="a-H7"></a>愚痴不了。<a id="a-H8"></a>于诸行中我见随逐。<a id="a-H9"></a>于内于外俱于二种。<a id="a-HA"></a>唯有法性不能了知。<a id="a-HB"></a>内谓内处。<a id="a-HC"></a>外谓外迹。<a id="a-HD"></a>内外即是根所住处及以法处。<a id="a-HE"></a>由彼诸法于内可得。<a id="a-HF"></a>又是外处之所摄故。<a id="a-HG"></a>于业无智者。<a id="a-HH"></a>谓于诸业唯有行性不能了知。<a id="a-HI"></a>而妄计度我为作者。<a id="a-HJ"></a>于异熟无智者。<a id="a-HK"></a>谓于有情世间及器世间。<a id="a-HL"></a>若余境界业因所起。<a id="a-HM"></a>妄计自在作者生者。<a id="a-HN"></a>于业异熟无智者。<a id="a-HO"></a>谓遍愚一切。<a id="a-HP"></a>获得诽谤业果邪见。<a id="a-HQ"></a>此即宣说外道异生于诸法中所有无智。<a id="a-HR"></a>于佛无智者。<a id="a-HS"></a>谓不了知如来法身及诸形相。<a id="a-HT"></a>于法无智者。<a id="a-HU"></a>谓不了知善说等相。<a id="a-HV"></a>于僧无智者。<a id="a-HW"></a>谓不了知善行等相。<a id="a-HX"></a>于苦等无智者。<a id="a-HY"></a>谓如诸经所分别相。<a id="a-HZ"></a>及十六行中。<a id="a-Ha"></a>不了知故。<a id="a-Hb"></a>于因无智者。<a id="a-Hc"></a>谓于无明等诸有支中能为行等所有因性。<a id="a-Hd"></a>不了知故。<a id="a-He"></a>于因所生无智者。<a id="a-Hf"></a>谓于行等诸有支中从无明等因所生性不了知故。<a id="a-Hg"></a>又于杂染清净品法。<a id="a-Hh"></a>谓不善善有罪无罪过患功德。<a id="a-Hi"></a>相应故随顺黑白。<a id="a-Hj"></a>谓无明明分故。<a id="a-Hk"></a>黑黑异熟。<a id="a-Hl"></a>白白异熟。<a id="a-Hm"></a>及有对分。<a id="a-Hn"></a>谓即黑白黑白异熟。<a id="a-Ho"></a>如是一切皆从因缘之所生故。<a id="a-Hp"></a>名为缘生。<a id="a-Hq"></a>于彼一切不了知故。<a id="a-Hr"></a>名为无智。<a id="a-Hs"></a>或于六触处不能如实遍通达者。<a id="a-Ht"></a>谓于六处顺乐受等触所生中。<a id="a-Hu"></a>彼灭寂静不能如实遍了知故。<a id="a-Hv"></a>又此加行不能如实于法通达知见现观者。<a id="a-Hw"></a>谓即于彼法不如实知故。<a id="a-Hx"></a>于彼于此者。<a id="a-Hy"></a>于如所说或所未说。<a id="a-Hz"></a>无知者。<a id="a-I0"></a>于不现见。<a id="a-I1"></a>无见者。<a id="a-I2"></a>于现见现前。<a id="a-I3"></a>无现观者。<a id="a-I4"></a>于如实证不由他缘。<a id="a-I5"></a>黑闇者。<a id="a-I6"></a>于其实事不正了知。<a id="a-I7"></a>愚痴者。<a id="a-I8"></a>于不实事妄生增益。<a id="a-I9"></a>无明者。<a id="a-IA"></a>于所知事不能善巧。<a id="a-IB"></a>于彼彼处不正了知。<a id="a-IC"></a>谓于彼彼所说义中。<a id="a-ID"></a>及于名句文身不能解了。<a id="a-IE"></a>昏闇者。<a id="a-IF"></a>成就诽谤一切邪见。<a id="a-IG"></a>又障盖无眼等广说如摄事分。<a id="a-IH"></a>又覆蔽隐没昏昧遍昏昧等。<a id="a-II"></a>广说如爱契经。<a id="a-IJ"></a>不恭敬者。<a id="a-IK"></a>不修恭敬故。<a id="a-IL"></a>不尊重者。<a id="a-IM"></a>不信彼德故。<a id="a-IN"></a>不贵尚者。<a id="a-IO"></a>令彼所欲有匮乏故。<a id="a-IP"></a>不供养者。<a id="a-IQ"></a>不施利养故。<a id="a-IR"></a>又不恭敬乃至不供养者。<a id="a-IS"></a>当知展转后句释前。<a id="a-IT"></a>又不恭敬不尊重不信。<a id="a-IU"></a>有而听闻法等。<a id="a-IV"></a>广说如摄决择分。<a id="a-IW"></a>又不承听者。<a id="a-IX"></a>不欲闻故。<a id="a-IY"></a>不审听者。<a id="a-IZ"></a>心散乱故。<a id="a-Ia"></a>不住奉教心者。<a id="a-Ib"></a>不欲修行故。<a id="a-Ic"></a>不修正行者。<a id="a-Id"></a>于法随法不如意乐正修行故。<a id="a-Ie"></a>又不受学转者。<a id="a-If"></a>于大师圣教不能证故。<a id="a-Ig"></a>又乐睡眠虚度生命者。<a id="a-Ih"></a>是其总句。<a id="a-Ii"></a>唐捐者。<a id="a-Ij"></a>不能修往善趣因故。<a id="a-Ik"></a>无果者。<a id="a-Il"></a>不能得彼善趣果故。<a id="a-Im"></a>无义者。<a id="a-In"></a>不能修得涅槃因故。<a id="a-Io"></a>无利者。<a id="a-Ip"></a>不能得彼涅槃果故。<a id="a-Iq"></a>又问少病恼不者。<a id="a-Ir"></a>界无不平等故。<a id="a-Is"></a>少事业不者。<a id="a-It"></a>加行事业无不平等故。<a id="a-Iu"></a>起居轻利不者。<a id="a-Iv"></a>希须饮食既饮食已易消化故。<a id="a-Iw"></a>又务力乐及无罪等。<a id="a-Ix"></a>如声闻地食知量中已说其相。<a id="a-Iy"></a>又不简择不极简择等。<a id="a-Iz"></a>广说如声闻地。<a id="a-J0"></a>又不思惟不称量等。<a id="a-J1"></a>广说亦如声闻地。</p>
  <p id="aJ2">复次少者。<a id="a-J3"></a>高广量不相应故。<a id="a-J4"></a>小者。<a id="a-J5"></a>卑狭量相应故。<a id="a-J6"></a>鲜者。<a id="a-J7"></a>才受世间言说量故。</p>
  <p id="aJ8">复次或异门者。<a id="a-J9"></a>自相差别故。<a id="a-JA"></a>或意趣者。<a id="a-JB"></a>俗相差别故。<a id="a-JC"></a>或殊异者。<a id="a-JD"></a>因相差别故。</p>
  <p id="aJE">如是名为摄异门分。<a id="a-JF"></a>如是异门于诸经中随其粗显言多用者。<a id="a-JG"></a>略已采集示差别义。<a id="a-JH"></a>其余无量诸佛世尊所说异门及义差别。<a id="a-JI"></a>由此方隅由此所学由此言教。<a id="a-JJ"></a>应当精勤别别思择异门异义显示安立。</p>
 </body>
</html>