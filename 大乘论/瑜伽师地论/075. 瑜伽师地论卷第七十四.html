<!doctype html>
<html id="z3IBVMsw2" data-ver="1032">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第七十四</h1>
  <h2 id="a2">摄决择分中菩萨地之三</h2>
  <p id="a3">复次嗢拖南曰。</p>
  <p id="a4">摄无性知等　　密意等所行</p>
  <p id="a5">通达与随入　　差别依为后</p>
  <p id="a6">问三种自性相等五法。<a id="a-7"></a>初自性。<a id="a-8"></a>五法中几所摄。<a id="a-9"></a>答都非所摄。<a id="a-A"></a>问第二自性几所摄。<a id="a-B"></a>答四所摄。<a id="a-C"></a>问第三自性几所摄。<a id="a-D"></a>答一所摄。<a id="a-E"></a>问若依他起自性亦正智所摄。<a id="a-F"></a>何故前说依他起自性缘遍计所执自性执应可了知。<a id="a-G"></a>答彼意唯说依他起自性杂染分非清净分。<a id="a-H"></a>若清净分当知缘彼无执应可了知。</p>
  <p id="aI">复次三种自性三种无自性性。<a id="a-J"></a>谓相无自性性。<a id="a-K"></a>生无自性性。<a id="a-L"></a>胜义无自性性。<a id="a-M"></a>由相无自性性故。<a id="a-N"></a>遍计所执自性说无自性。<a id="a-O"></a>由生无自性性故。<a id="a-P"></a>及胜义无自性性故。<a id="a-Q"></a>依他起自性说无自性。<a id="a-R"></a>非自然有性故。<a id="a-S"></a>非清净所缘性故。<a id="a-T"></a>唯由胜义无自性性故。<a id="a-U"></a>圆成实自性说无自性。<a id="a-V"></a>何以故。<a id="a-W"></a>由此自性亦是胜义。<a id="a-X"></a>亦一切法无自性性之所显故。</p>
  <p id="aY">问三种自性几应遍知。<a id="a-Z"></a>答一切。<a id="a-a"></a>问几应永断。<a id="a-b"></a>答一。<a id="a-c"></a>问几应证得。<a id="a-d"></a>答一。</p>
  <p id="ae">复次由此三种自性。<a id="a-f"></a>一切不了义经诸隐密义皆应决了。<a id="a-g"></a>谓诸如来秘密语言。<a id="a-h"></a>及诸菩萨随无量教秘密语言所有要义。<a id="a-i"></a>皆由如是三种自性。<a id="a-j"></a>应随决了。<a id="a-k"></a>问如经中说无生法忍。<a id="a-l"></a>云何建立。<a id="a-m"></a>答由三自性而得建立。<a id="a-n"></a>谓由遍计所执自性故。<a id="a-o"></a>立本性无生忍。<a id="a-p"></a>由依他起自性故。<a id="a-q"></a>立自然无生忍。<a id="a-r"></a>由圆成实自性故。<a id="a-s"></a>立烦恼苦垢无生忍。<a id="a-t"></a>当知此忍无有退转。</p>
  <p id="au">复次三种解脱门亦由三自性而得建立。<a id="a-v"></a>谓由遍计所执自性故。<a id="a-w"></a>立空解脱门。<a id="a-x"></a>由依他起自性故。<a id="a-y"></a>立无愿解脱门。<a id="a-z"></a>由圆成实自性故。<a id="a-10"></a>立无相解脱门。<a id="a-11"></a>问遍计所执自性何等智所行。<a id="a-12"></a>为凡智耶。<a id="a-13"></a>为圣智耶。<a id="a-14"></a>答都非智所行。<a id="a-15"></a>以无相故。<a id="a-16"></a>问依他起自性何等智所行。<a id="a-17"></a>答是二智所行。<a id="a-18"></a>然非出世圣智所行。<a id="a-19"></a>问圆成实自性何等智所行。<a id="a-1A"></a>答唯圣智所行。</p>
  <p id="a1B">问诸观行者通达遍计所执自性时。<a id="a-1C"></a>当言行于相耶。<a id="a-1D"></a>当言行于无相耶。<a id="a-1E"></a>答若以世间智而通达时。<a id="a-1F"></a>当言行于相。<a id="a-1G"></a>若以出世智而通达时。<a id="a-1H"></a>当言行于无相。<a id="a-1I"></a>如遍计所执自性。<a id="a-1J"></a>依他起自性圆成实自性当知亦尔。</p>
  <p id="a1K">问若观行者如实悟入遍计所执自性时。<a id="a-1L"></a>当言随入何等自性。<a id="a-1M"></a>答圆成实自性。<a id="a-1N"></a>问若观行者随入圆成实自性时。<a id="a-1O"></a>当言除遣何等自性。<a id="a-1P"></a>答依他起自性。<a id="a-1Q"></a>问遍计所执自性有几种。<a id="a-1R"></a>答随于依他起自性中施设建立自性差别所有分量。<a id="a-1S"></a>即如其量遍计所执自性亦尔。<a id="a-1T"></a>是故当知遍计所执自性无量差别。<a id="a-1U"></a>又于依他起自性中。<a id="a-1V"></a>当知有二种遍计所执自性执。<a id="a-1W"></a>一者随觉。<a id="a-1X"></a>二者串习习气随眠。<a id="a-1Y"></a>问依他起自性有几种。<a id="a-1Z"></a>答当知如相品类差别。<a id="a-1a"></a>复有二种依他起自性。<a id="a-1b"></a>一遍计所执自性执所起。<a id="a-1c"></a>二即彼无执所起。<a id="a-1d"></a>问圆成实自性有几种。<a id="a-1e"></a>答于一切处皆一味故。<a id="a-1f"></a>圆成实自性无有安立品数差别。</p>
  <p id="a1g">问遍计所执自性当言何所依止。<a id="a-1h"></a>答当言依止三事。<a id="a-1i"></a>谓相名分别。<a id="a-1j"></a>问依他起自性当言何所依止。<a id="a-1k"></a>答当言即依遍计所执自性执。<a id="a-1l"></a>及自等流。<a id="a-1m"></a>问圆成实自性当言何所依止。<a id="a-1n"></a>答当言无所安住无所依止。</p>
  <p id="a1o">复次嗢拖南曰。</p>
  <p id="a1p">若无有作业　　微细等无体</p>
  <p id="a1q">生执等了知　　染苦喻分别</p>
  <p id="a1r">问若无遍计所执自性当有何过。<a id="a-1s"></a>答于依他起自性中。<a id="a-1t"></a>应无名言无名言执。<a id="a-1u"></a>此若无者。<a id="a-1v"></a>应不可知杂染清净。<a id="a-1w"></a>问若无依他起自性。<a id="a-1x"></a>当有何过。<a id="a-1y"></a>答不由功用。<a id="a-1z"></a>一切杂染皆应非有。<a id="a-20"></a>此若无者。<a id="a-21"></a>应无清净而可了知。<a id="a-22"></a>问若无圆成实自性。<a id="a-23"></a>当有何过。<a id="a-24"></a>答一切清净品皆应不可知。</p>
  <p id="a25">问遍计所执自性能为几业。<a id="a-26"></a>答五。<a id="a-27"></a>一能生依他起自性。<a id="a-28"></a>二即于彼性能起言说。<a id="a-29"></a>三能生补特伽罗执。<a id="a-2A"></a>四能生法执。<a id="a-2B"></a>五能摄受彼二种执习气粗重。<a id="a-2C"></a>问依他起自性能为几业。<a id="a-2D"></a>答亦五。<a id="a-2E"></a>一能生所有杂染法性。<a id="a-2F"></a>二能为遍计所执自性及圆成实自性所依。<a id="a-2G"></a>三能为补特伽罗执所依。<a id="a-2H"></a>四能为法执所依。<a id="a-2I"></a>五能为二执习气粗重所依。<a id="a-2J"></a>问圆成实自性能为几业。<a id="a-2K"></a>答亦五。<a id="a-2L"></a>由是二种五业。<a id="a-2M"></a>对治生起所缘境界性故。</p>
  <p id="a2N">问遍计所执自性当言微细。<a id="a-2O"></a>当言粗耶。<a id="a-2P"></a>答当言微细。<a id="a-2Q"></a>如微细难见难了当知亦尔。<a id="a-2R"></a>问依他起自性当言微细。<a id="a-2S"></a>当言粗耶。<a id="a-2T"></a>答当言是粗然难见难了。<a id="a-2U"></a>问圆成实自性当言微细。<a id="a-2V"></a>当言粗耶。<a id="a-2W"></a>答当言极微细。<a id="a-2X"></a>如极微细。<a id="a-2Y"></a>极难见极难了当知亦尔。</p>
  <p id="a2Z">问此三自性几是无体能转有体。<a id="a-2a"></a>答一。<a id="a-2b"></a>问几是有体能转有体无体。<a id="a-2c"></a>答一。<a id="a-2d"></a>问几是有体而非能转。<a id="a-2e"></a>答一。</p>
  <p id="a2f">问此三自性几是不生能生于生。<a id="a-2g"></a>答一。<a id="a-2h"></a>问几是生能生生不生。<a id="a-2i"></a>答一。<a id="a-2j"></a>问几是非生不能生生及不生。<a id="a-2k"></a>答一。</p>
  <p id="a2l">问遍计所执自性执无执相云何应知。<a id="a-2m"></a>答此有二种。<a id="a-2n"></a>一彼觉悟执或无执。<a id="a-2o"></a>二彼随眠执或无执。<a id="a-2p"></a>若由言说假立名字遍计诸法决定自性。<a id="a-2q"></a>当知是名彼觉悟执。<a id="a-2r"></a>若善了知唯有名者。<a id="a-2s"></a>知唯名故。<a id="a-2t"></a>非彼诸法有决定性。<a id="a-2u"></a>当知是名于彼无执。<a id="a-2v"></a>若未拔彼习气随眠。<a id="a-2w"></a>当知于彼有随眠执。<a id="a-2x"></a>乃至未舍习气粗重。<a id="a-2y"></a>若永断已当知无执。<a id="a-2z"></a>问依他起自性执无执相云何应知。<a id="a-30"></a>答若由遍计所执自性觉悟执故。<a id="a-31"></a>复遍计彼所成自性。<a id="a-32"></a>是名初执。<a id="a-33"></a>若善了知唯有众相。<a id="a-34"></a>不遍计彼所成自性。<a id="a-35"></a>是名无执。<a id="a-36"></a>若于相缚未永拔者。<a id="a-37"></a>于诸相中有所得时。<a id="a-38"></a>名第二执。<a id="a-39"></a>若于相缚已永拔者。<a id="a-3A"></a>于无相界正了知故。<a id="a-3B"></a>于相无得。<a id="a-3C"></a>或于后时如其所有。<a id="a-3D"></a>而有所得当知无执。<a id="a-3E"></a>问圆成实自性执无执相云何应知。<a id="a-3F"></a>答此无有执。<a id="a-3G"></a>此界非执安足处故。<a id="a-3H"></a>若于此界未得未触未作证中。<a id="a-3I"></a>起得触证增上慢者。<a id="a-3J"></a>当知即是遍计所执。<a id="a-3K"></a>及依他起自性上执。</p>
  <p id="a3L">问遍计所执自性当云何知。<a id="a-3M"></a>答当正了知唯有其名。<a id="a-3N"></a>唯遍计执无相无性。<a id="a-3O"></a>无生无灭。<a id="a-3P"></a>无染无净。<a id="a-3Q"></a>本来寂静自性涅槃。<a id="a-3R"></a>非过去。<a id="a-3S"></a>非未来。<a id="a-3T"></a>非现在。<a id="a-3U"></a>非系非离系。<a id="a-3V"></a>非缚非解脱。<a id="a-3W"></a>非苦非乐。<a id="a-3X"></a>非不苦不乐。<a id="a-3Y"></a>唯是一味遍一切处。<a id="a-3Z"></a>皆如虚空。<a id="a-3a"></a>以如是等无量行相。<a id="a-3b"></a>应正了知遍计所执自性。<a id="a-3c"></a>问依他起自性当云何知。<a id="a-3d"></a>答当正了知一切所诠有为事摄。<a id="a-3e"></a>云何一切所诠事耶。<a id="a-3f"></a>所谓蕴事。<a id="a-3g"></a>界事。<a id="a-3h"></a>处事。<a id="a-3i"></a>缘起事。<a id="a-3j"></a>处非处事。<a id="a-3k"></a>根事。<a id="a-3l"></a>业事。<a id="a-3m"></a>烦恼事。<a id="a-3n"></a>随烦恼事。<a id="a-3o"></a>生事。<a id="a-3p"></a>恶趣事。<a id="a-3q"></a>善趣事。<a id="a-3r"></a>产生事。<a id="a-3s"></a>色类事。<a id="a-3t"></a>四大王众天事。<a id="a-3u"></a>乃至他化自在天事。<a id="a-3v"></a>梵众天事。<a id="a-3w"></a>乃至色究竟天事。<a id="a-3x"></a>空无边处事。<a id="a-3y"></a>乃至非想非非想处事。<a id="a-3z"></a>随信行事随法行事。<a id="a-40"></a>顺决择分善根事。<a id="a-41"></a>见道事。<a id="a-42"></a>修道事。<a id="a-43"></a>预流果事。<a id="a-44"></a>乃至阿罗汉果事。<a id="a-45"></a>独觉事。<a id="a-46"></a>等正觉事。<a id="a-47"></a>灭想受事。<a id="a-48"></a>到彼岸事。<a id="a-49"></a>念住事。<a id="a-4A"></a>乃至道支事。<a id="a-4B"></a>静虑无量无色定事。<a id="a-4C"></a>修想事。<a id="a-4D"></a>修随念事。<a id="a-4E"></a>解脱胜处遍处事。<a id="a-4F"></a>力无所畏愿智不护念住大悲永害习气。<a id="a-4G"></a>诸相随好。<a id="a-4H"></a>一切种妙智。<a id="a-4I"></a>一切不共佛法事。<a id="a-4J"></a>又当了知。<a id="a-4K"></a>同于幻梦光影。<a id="a-4L"></a>谷响水月。<a id="a-4M"></a>影像及变化等。<a id="a-4N"></a>犹如聚沫犹如水泡。<a id="a-4O"></a>犹如阳焰犹如芭蕉。<a id="a-4P"></a>如狂如醉。<a id="a-4Q"></a>如害如怨。<a id="a-4R"></a>如饮尿友喻。<a id="a-4S"></a>如假子喻毒蛇箧。<a id="a-4T"></a>是空无愿远离无取虚伪不坚。<a id="a-4U"></a>如是等类差别无量。<a id="a-4V"></a>问圆成实自性当云何知。<a id="a-4W"></a>答当正了知。<a id="a-4X"></a>如先所说差别之相。<a id="a-4Y"></a>所谓真如实际法界。<a id="a-4Z"></a>如是等类无量差别。<a id="a-4a"></a>复当了知所余差别。<a id="a-4b"></a>谓无形色不可睹见。<a id="a-4c"></a>无所依住无所攀缘。<a id="a-4d"></a>不可显现不可了别。<a id="a-4e"></a>不可施为不可宣说。<a id="a-4f"></a>离诸戏论无取无舍。<a id="a-4g"></a>如是等类差别无量。<a id="a-4h"></a>问此三自性几自非染能令他染。<a id="a-4i"></a>答一。<a id="a-4j"></a>问几唯自染。<a id="a-4k"></a>答一。<a id="a-4l"></a>问几自清净令他清净。<a id="a-4m"></a>答一。<a id="a-4n"></a>如染当知苦亦尔。<a id="a-4o"></a>问遍计所执自性以何为喻。<a id="a-4p"></a>答譬如虚空。<a id="a-4q"></a>问依他起自性以何为喻。<a id="a-4r"></a>答如害如怨。<a id="a-4s"></a>问圆成实自性以何为喻。<a id="a-4t"></a>答譬如无尽大宝伏藏。</p>
  <p id="a4u">问遍计所执自性由何故遍计。<a id="a-4v"></a>答由依他起自性故。<a id="a-4w"></a>问依他起自性由何故依他。<a id="a-4x"></a>答由因缘故。<a id="a-4y"></a>问圆成实自性由何故圆成实。<a id="a-4z"></a>答由一切烦恼众苦所不杂染故。<a id="a-50"></a>又由常故。</p>
  <p id="a51">问如说能取真实义慧是无分别。<a id="a-52"></a>云何应知无分别相。<a id="a-53"></a>为由不作意故。<a id="a-54"></a>为由超过彼故。<a id="a-55"></a>为由无所有故。<a id="a-56"></a>为由是彼性故。<a id="a-57"></a>为由于所缘境作加行故。<a id="a-58"></a>若由无作意故者。<a id="a-59"></a>彼与如理作意相应不应道理。<a id="a-5A"></a>熟眠狂醉应成此过。<a id="a-5B"></a>若由超过彼故者。<a id="a-5C"></a>云何不与圣教相违。<a id="a-5D"></a>如说三界所有诸心心所皆是分别。<a id="a-5E"></a>若由无所有故者。<a id="a-5F"></a>云何此慧非成非心所。<a id="a-5G"></a>若由是彼性故者。<a id="a-5H"></a>云何此慧非成色自性。<a id="a-5I"></a>及非贯达相。<a id="a-5J"></a>若由于所缘境作加行故者。<a id="a-5K"></a>云何不谤无分别慧离加行性。<a id="a-5L"></a>若如是等皆不应理。<a id="a-5M"></a>云何当知无分别慧。<a id="a-5N"></a>答于所缘境离加行故。<a id="a-5O"></a>此所缘境离有无相诸法真如。<a id="a-5P"></a>即此亦是离诸分别。<a id="a-5Q"></a>由先势力所引发故。<a id="a-5R"></a>虽离加行。<a id="a-5S"></a>若于真如等持相应妙慧生时。<a id="a-5T"></a>于所缘相能现照取。<a id="a-5U"></a>是故此慧名无分别。</p>
  <p id="a5V">如是已说真实义分决择。<a id="a-5W"></a>由五因缘当知菩萨所有威德不可思议。<a id="a-5X"></a>何等为五。<a id="a-5Y"></a>一者菩萨所有威德超过一切寻思境故。<a id="a-5Z"></a>二者菩萨所有威德世间譬喻不可得故。<a id="a-5a"></a>三者菩萨所有威德唯系属善磨莹心故。<a id="a-5b"></a>四者菩萨所有威德与不定地心一向不同分故。<a id="a-5c"></a>五者菩萨所有威德一向系属定地心故。</p>
  <p id="a5d">复次于大乘中有十法行。<a id="a-5e"></a>能令菩萨成熟有情。<a id="a-5f"></a>何等为十。<a id="a-5g"></a>谓于大乘相应菩萨藏摄契经等法。<a id="a-5h"></a>书持供养惠施于他。<a id="a-5i"></a>若他正说恭敬听闻。<a id="a-5j"></a>或自玩读或复领受。<a id="a-5k"></a>受已广音而为讽诵。<a id="a-5l"></a>或复为他广说开示。<a id="a-5m"></a>独处空闲思量观察随入修相。<a id="a-5n"></a>问如是十种法行。<a id="a-5o"></a>几是能生广大福德道。<a id="a-5p"></a>答一切。<a id="a-5q"></a>问几是加行道。<a id="a-5r"></a>答一。<a id="a-5s"></a>谓第九。<a id="a-5t"></a>问几净障道。<a id="a-5u"></a>答一。<a id="a-5v"></a>谓第十。<a id="a-5w"></a>如是种类余决择文更不复现。</p>
  <p id="a5x">复次如闻所成地摄大乘中说。<a id="a-5y"></a>大菩提由五种相应。<a id="a-5z"></a>当了知。<a id="a-60"></a>谓自性故。<a id="a-61"></a>功能故。<a id="a-62"></a>方便故。<a id="a-63"></a>转故。<a id="a-64"></a>还故。<a id="a-65"></a>而未分别。<a id="a-66"></a>今当解释。</p>
  <p id="a67">云何大菩提自性。<a id="a-68"></a>谓胜声闻独觉转依。<a id="a-69"></a>当知此转依复有四种相。<a id="a-6A"></a>一生转所依相。<a id="a-6B"></a>二不生转所依相。<a id="a-6C"></a>三善观察所知果相。<a id="a-6D"></a>四法界清净相。<a id="a-6E"></a>生转所依相者。<a id="a-6F"></a>谓佛相续出世间道生转所依。<a id="a-6G"></a>若不尔不得此转依。<a id="a-6H"></a>此道应当不生不转。<a id="a-6I"></a>若远离彼而有此事。<a id="a-6J"></a>未转依时先应有此。<a id="a-6K"></a>不生转所依相者。<a id="a-6L"></a>谓一切烦恼及诸习气不生转所依。<a id="a-6M"></a>若不尔不得此转依。<a id="a-6N"></a>一切烦恼及诸习气便有众缘和合不生不转应不可得。<a id="a-6O"></a>善观察所知果相者。<a id="a-6P"></a>谓此转依是善通达所知真实。<a id="a-6Q"></a>所知真如果。<a id="a-6R"></a>若不尔诸佛自性应更观察。<a id="a-6S"></a>更有所断。<a id="a-6T"></a>更有所灭。<a id="a-6U"></a>法界清净相者。<a id="a-6V"></a>谓此转依已能除遣一切相故。<a id="a-6W"></a>是善清净法界所显。<a id="a-6X"></a>若不尔此应无常。<a id="a-6Y"></a>应可思议。<a id="a-6Z"></a>然此转依是常住相不可思议。<a id="a-6a"></a>复次此不可思议说名无二。<a id="a-6b"></a>由五种相应当了知。<a id="a-6c"></a>一由自性故。<a id="a-6d"></a>二由处故。<a id="a-6e"></a>三由住故。<a id="a-6f"></a>四由一性异性故。<a id="a-6g"></a>五由成所作故。</p>
  <p id="a6h">云何由自性故。<a id="a-6i"></a>不可思议。<a id="a-6j"></a>谓或即色或离色。<a id="a-6k"></a>如是不可思议。<a id="a-6l"></a>或即受想行识。<a id="a-6m"></a>或离受想行识。<a id="a-6n"></a>如是不可思议。<a id="a-6o"></a>或即地界或离地界。<a id="a-6p"></a>如是不可思议。<a id="a-6q"></a>或即水界火界风界或离水界火界风界。<a id="a-6r"></a>如是不可思议。<a id="a-6s"></a>或即眼处或离眼处。<a id="a-6t"></a>如是不可思议。<a id="a-6u"></a>或即耳鼻舌身意处。<a id="a-6v"></a>或离耳鼻舌身意处。<a id="a-6w"></a>如是不可思议。<a id="a-6x"></a>或有或非有。<a id="a-6y"></a>如是不可思议云何由处故不可思议。<a id="a-6z"></a>谓或在欲界或离欲界。<a id="a-70"></a>如是不可思议。<a id="a-71"></a>或在色界无色界。<a id="a-72"></a>或离色界无色界。<a id="a-73"></a>如是不可思议。<a id="a-74"></a>或在人中或离人中。<a id="a-75"></a>或在天上或离天上。<a id="a-76"></a>如是不可思议。<a id="a-77"></a>或在东方或离东方。<a id="a-78"></a>或在南西北方上下方维。<a id="a-79"></a>或离南西北方上下方维。<a id="a-7A"></a>如是不可思议。</p>
  <p id="a7B">云何由住故不可思议。<a id="a-7C"></a>谓安住如是如是色类乐住。<a id="a-7D"></a>如是不可思议。<a id="a-7E"></a>安住如是如是色类奢摩他住。<a id="a-7F"></a>如是不可思议。<a id="a-7G"></a>安住有心住。<a id="a-7H"></a>如是不可思议。<a id="a-7I"></a>安住无心住。<a id="a-7J"></a>如是不可思议。<a id="a-7K"></a>安住如是色类圣住。<a id="a-7L"></a>如是不可思议。<a id="a-7M"></a>安住如是色类天住梵住。<a id="a-7N"></a>如是不可思议。</p>
  <p id="a7O">云何一性异性不可思议。<a id="a-7P"></a>谓一切佛同安住一无漏界中。<a id="a-7Q"></a>为是一性。<a id="a-7R"></a>为是异性。<a id="a-7S"></a>如是不可思议。</p>
  <p id="a7T">云何成所作故不可思议。<a id="a-7U"></a>谓如是如是如来同界同智势力勇猛住无漏界。<a id="a-7V"></a>依此转依能作一切有情义利。<a id="a-7W"></a>如是不可思议。<a id="a-7X"></a>此复二因缘故当知不可思议。<a id="a-7Y"></a>谓离言说义故。<a id="a-7Z"></a>及过语言道故不可思议。<a id="a-7a"></a>又出世间故。<a id="a-7b"></a>无有世间能为譬喻。<a id="a-7c"></a>是故不可思议。</p>
  <p id="a7d">云何功能。<a id="a-7e"></a>谓若略说有十自在。<a id="a-7f"></a>说名功能。<a id="a-7g"></a>谓寿自在等如本地分已说。</p>
  <p id="a7h">云何加行。<a id="a-7i"></a>谓若略说有四种化说名加行。<a id="a-7j"></a>一未成熟有情令成熟故。<a id="a-7k"></a>作菩萨行化。<a id="a-7l"></a>二已成熟有情令解脱故。<a id="a-7m"></a>于三千大千世界百拘胝赡部洲中。<a id="a-7n"></a>同于一时方便摄受如来之化。<a id="a-7o"></a>三即为彼所化有情作声闻化。<a id="a-7p"></a>四即为彼所化有情作独觉化。<a id="a-7q"></a>当知一切诸佛世尊于此四种变化十事中。<a id="a-7r"></a>遍方界功能无碍。</p>
  <p id="a7s">云何为转。<a id="a-7t"></a>当知此转略有二种。<a id="a-7u"></a>一权时转。<a id="a-7v"></a>二毕竟转。<a id="a-7w"></a>权时转者。<a id="a-7x"></a>谓诸有情乃至未成熟。<a id="a-7y"></a>未解脱来诸佛世尊有变化转。<a id="a-7z"></a>毕竟转者。<a id="a-80"></a>谓如无尽不可思议诸佛自性大光明转。<a id="a-81"></a>如是能作一切有情所作事转。</p>
  <p id="a82">云何为还。<a id="a-83"></a>当知此还亦有二种。<a id="a-84"></a>一权时还。<a id="a-85"></a>二毕竟还。<a id="a-86"></a>权时还者。<a id="a-87"></a>谓所化有情已成熟已解脱故。<a id="a-88"></a>从此无间诸佛世尊现般涅槃。<a id="a-89"></a>非毕竟灭。<a id="a-8A"></a>毕竟还者。<a id="a-8B"></a>当知烦恼及诸习气毕竟尽故。<a id="a-8C"></a>彼所依处众苦亦尽。</p>
  <p id="a8D">云何能赞叹者于如来所能作饶益。<a id="a-8E"></a>谓随所赞叹但行自利。<a id="a-8F"></a>非由赞叹于如来所有异所作犹如造瓶。<a id="a-8G"></a>何以故。<a id="a-8H"></a>如来隐善极少欲故。<a id="a-8I"></a>复有二种于如来所称扬赞叹甚希奇法。<a id="a-8J"></a>一令赞叹者纯行自利生无量福。<a id="a-8K"></a>二于远离一切所求诸如来所而作饶益。<a id="a-8L"></a>谓于如来所如如赞叹。<a id="a-8M"></a>如是如是摄受自利。<a id="a-8N"></a>如如摄受自利。<a id="a-8O"></a>如是如是名以供养摄受如来。<a id="a-8P"></a>由此因缘生极广大无尽福聚。<a id="a-8Q"></a>又诸如来有二种事。<a id="a-8R"></a>一不可意事。<a id="a-8S"></a>二可意事。</p>
  <p id="a8T">复次由六种相当知略摄如来功德。<a id="a-8U"></a>一圆满。<a id="a-8V"></a>二无垢。<a id="a-8W"></a>三不动。<a id="a-8X"></a>四无等。<a id="a-8Y"></a>五能作有情利益事业。<a id="a-8Z"></a>六功能。</p>
  <p id="a8a">云何圆满。<a id="a-8b"></a>谓诸如来成就三界及出世间一切功德。<a id="a-8c"></a>彼出世间所有功德超过一切语言行路。<a id="a-8d"></a>是故如来一切歌咏所不能及。<a id="a-8e"></a>由此因缘弥应赞叹。<a id="a-8f"></a>云何无垢。<a id="a-8g"></a>谓诸功德有七种垢。<a id="a-8h"></a>一欲。<a id="a-8i"></a>二见。<a id="a-8j"></a>三疑。<a id="a-8k"></a>四慢。<a id="a-8l"></a>五憍。<a id="a-8m"></a>六随眠。<a id="a-8n"></a>七悭。<a id="a-8o"></a>彼于如来一切永无。<a id="a-8p"></a>何以故。<a id="a-8q"></a>由诸如来所有功德不求他知。<a id="a-8r"></a>谓欲令他知我成就如是功德。<a id="a-8s"></a>又于此德无执着见。<a id="a-8t"></a>又于此德无有疑惑为功德耶为过失耶。<a id="a-8u"></a>又不以己所有功德与他挍量。<a id="a-8v"></a>又不观己所有功德憍醉掉举生欣生喜。<a id="a-8w"></a>非彼功德为诸烦恼之所随眠。<a id="a-8x"></a>永害烦恼并习气故。<a id="a-8y"></a>又于功德无悭吝心。<a id="a-8z"></a>谓勿令他同所证得。</p>
  <p id="a90">云何不动。<a id="a-91"></a>谓诸外道不能动故。<a id="a-92"></a>一切魔军不能动故。<a id="a-93"></a>一切盗贼不能夺故。<a id="a-94"></a>一切亲属不能坏故。<a id="a-95"></a>一切国王不能坏故。<a id="a-96"></a>火水风大不能变故。<a id="a-97"></a>寿命虽尽亦无退故。<a id="a-98"></a>由诸如来功德无尽。<a id="a-99"></a>是故不动。</p>
  <p id="a9A">云何无等。<a id="a-9B"></a>谓诸如来所有功德极广大故。<a id="a-9C"></a>极尊胜故。<a id="a-9D"></a>极众多故。<a id="a-9E"></a>大威力故。<a id="a-9F"></a>若净不净一切有情无与等者。<a id="a-9G"></a>是故无等。</p>
  <p id="a9H">云何能作有情利益事业。<a id="a-9I"></a>谓舍所得广大无罪所有安乐。<a id="a-9J"></a>方便示现利他加行。<a id="a-9K"></a>是故能作利益他事。</p>
  <p id="a9L">云何功能。<a id="a-9M"></a>谓于所作利有情事。<a id="a-9N"></a>不待作愿而圆证故。<a id="a-9O"></a>彼加行智为亲属故。<a id="a-9P"></a>于彼恒时而专志故。</p>
  <p id="a9Q">复次由五因缘。<a id="a-9R"></a>当知诸天非所归依。<a id="a-9S"></a>何等为五。<a id="a-9T"></a>一由形相故。<a id="a-9U"></a>二由自性故。<a id="a-9V"></a>三由作业故。<a id="a-9W"></a>四由法尔故。<a id="a-9X"></a>五由因果故。</p>
  <p id="a9Y">云何诸天由形相故。<a id="a-9Z"></a>非所归依。<a id="a-9a"></a>谓由不现见无交议故。<a id="a-9b"></a>由形暴恶有怖畏故。<a id="a-9c"></a>由习放逸有贪爱故。<a id="a-9d"></a>由舍利他无悲愍故。<a id="a-9e"></a>由不了知作与不作。<a id="a-9f"></a>于真实义不通达故。</p>
  <p id="a9g">云何如来由形相故是真归依。<a id="a-9h"></a>谓由现见有交议故。<a id="a-9i"></a>由形憺怕无怖异故。<a id="a-9j"></a>由无纵逸离贪爱故。<a id="a-9k"></a>由常不舍利有情事有悲愍故。<a id="a-9l"></a>由善了知作与不作。<a id="a-9m"></a>于真实义善通达故。</p>
  <p id="a9n">复由五相唯有如来是真归依。<a id="a-9o"></a>何等为五。<a id="a-9p"></a>一为利益一切有情取菩提故。<a id="a-9q"></a>二能善转正法眼故。<a id="a-9r"></a>三于恩怨诸有情所等心利故。<a id="a-9s"></a>四舍一切家宅亲属摄受贪爱根寂静故。<a id="a-9t"></a>五能善解一切疑故。</p>
  <p id="a9u">云何诸天由自性故。<a id="a-9v"></a>非所归依。<a id="a-9w"></a>谓彼诸天漏所随故。<a id="a-9x"></a>性非调善能调御他不应道理。<a id="a-9y"></a>如来永离一切漏故。<a id="a-9z"></a>其性调善故。<a id="a-A0"></a>能调御一切有情。</p>
  <p id="aA1">云何诸天由作业故。<a id="a-A2"></a>非所归依。<a id="a-A3"></a>谓彼诸天受用诸欲安住为业。<a id="a-A4"></a>损害有情恶业可得。<a id="a-A5"></a>如来广大无垢静虑安住为业。<a id="a-A6"></a>能作有情利益为业。</p>
  <p id="aA7">云何诸天由法尔故。<a id="a-A8"></a>非所归依。<a id="a-A9"></a>谓诸世间及出世间吉祥盛事一切皆依自功力故。<a id="a-AA"></a>若离功力。<a id="a-AB"></a>虽于诸天极申敬事。<a id="a-AC"></a>亦不能得。<a id="a-AD"></a>虽不敬事。<a id="a-AE"></a>但作功力必能得故。</p>
  <p id="aAF">云何诸天由因果故。<a id="a-AG"></a>非所归依。<a id="a-AH"></a>谓诸天身为由能感天业所得。<a id="a-AI"></a>为由供养诸天故得。<a id="a-AJ"></a>为无因得。<a id="a-AK"></a>若由能感天业得者。<a id="a-AL"></a>但应归依自所作业。<a id="a-AM"></a>非彼诸天。<a id="a-AN"></a>若无因得。<a id="a-AO"></a>应归无因。<a id="a-AP"></a>不应归天。<a id="a-AQ"></a>若由供养诸天故。<a id="a-AR"></a>得此诸天身。<a id="a-AS"></a>为当但用供养为因。<a id="a-AT"></a>为天为俱。<a id="a-AU"></a>若唯供养天应唐捐随所供养应感天身。<a id="a-AV"></a>若但由天供养徒设。<a id="a-AW"></a>虽不供养天应令彼获得天身。<a id="a-AX"></a>若言俱由。<a id="a-AY"></a>谓以供养摄降诸天随所思愿皆令果遂。<a id="a-AZ"></a>若尔七种所思果遂不决定故。<a id="a-Aa"></a>不应道理。<a id="a-Ab"></a>谓供养缘于所摄受。<a id="a-Ac"></a>诸信解者于信解缘。<a id="a-Ad"></a>于信解事。<a id="a-Ae"></a>于能往趣最胜天身。<a id="a-Af"></a>于能果遂最胜富乐。<a id="a-Ag"></a>于能灭坏阿素洛等所有怨敌。<a id="a-Ah"></a>及于徙没。</p>
  <p id="aAi">复次有四清净。<a id="a-Aj"></a>一名清净。<a id="a-Ak"></a>二语清净。<a id="a-Al"></a>三自性清净。<a id="a-Am"></a>四形相清净。<a id="a-An"></a>又此形相有大威德。<a id="a-Ao"></a>断诸疑网。<a id="a-Ap"></a>能善记别。<a id="a-Aq"></a>难化能化。<a id="a-Ar"></a>天人所归善能诲导。<a id="a-As"></a>证出离性制诸外道。</p>
  <p id="aAt">复次云何当知色等想事。<a id="a-Au"></a>色等施设是假名有非实物有。<a id="a-Av"></a>谓诸名言熏习之想所建立识。<a id="a-Aw"></a>缘色等想事计为色等性。<a id="a-Ax"></a>此性非实物有。<a id="a-Ay"></a>非胜义有。<a id="a-Az"></a>是故如此色等想法非真实有。<a id="a-B0"></a>唯是遍计所执自性。<a id="a-B1"></a>当知假有。<a id="a-B2"></a>若遣名言熏习之想所建立识。<a id="a-B3"></a>如其色等想事缘。<a id="a-B4"></a>离言说性。<a id="a-B5"></a>当知此性是实物有。<a id="a-B6"></a>是胜义有。<a id="a-B7"></a>此中道理言论成立。<a id="a-B8"></a>如菩萨地应知。<a id="a-B9"></a>若诸名言熏习之想所建立识。<a id="a-BA"></a>缘遍计所执自性为境。<a id="a-BB"></a>即说此性非内非外。<a id="a-BC"></a>非二中间少有可得。<a id="a-BD"></a>非已生。<a id="a-BE"></a>非当生。<a id="a-BF"></a>非正生。<a id="a-BG"></a>非已灭。<a id="a-BH"></a>非当灭。<a id="a-BI"></a>非正灭。<a id="a-BJ"></a>本来寂静自性涅槃。<a id="a-BK"></a>何以故。<a id="a-BL"></a>此唯假有非胜义有故。<a id="a-BM"></a>若离名言诸法自性。<a id="a-BN"></a>当知此性凡夫所生邪执为缘。<a id="a-BO"></a>已生当生正生已灭当灭正灭。<a id="a-BP"></a>若未永断未遍知便成杂染。<a id="a-BQ"></a>若已永断已遍知。<a id="a-BR"></a>乃成清净。<a id="a-BS"></a>复有四法能令菩萨摄正多闻。<a id="a-BT"></a>谓多闻持。<a id="a-BU"></a>多闻证。<a id="a-BV"></a>多闻果。<a id="a-BW"></a>多闻净。<a id="a-BX"></a>如其次第菩提愿。<a id="a-BY"></a>事善友。<a id="a-BZ"></a>思择力。<a id="a-Ba"></a>住空闲。<a id="a-Bb"></a>应知其相。</p>
  <p id="aBc">问诸菩萨意乐界云何。<a id="a-Bd"></a>答于诸佛法信解有性所显故。<a id="a-Be"></a>问诸菩萨增上意乐界云何。<a id="a-Bf"></a>答于诸佛法信解有德所显故。<a id="a-Bg"></a>问诸菩萨胜解界云何。<a id="a-Bh"></a>答于诸佛法信解可得所显故。<a id="a-Bi"></a>问诸菩萨愍云何。<a id="a-Bj"></a>答于苦现前诸有情所随生愍伤故。<a id="a-Bk"></a>问诸菩萨悲云何。<a id="a-Bl"></a>答于苦因现前诸有情所随生悲哀故。<a id="a-Bm"></a>问诸菩萨慧云何。<a id="a-Bn"></a>答于所知境通达如所有性故。<a id="a-Bo"></a>问诸菩萨智云何。<a id="a-Bp"></a>答于所知境通达尽所有性故。</p>
  <p id="aBq">复有三种思惟过患。<a id="a-Br"></a>谓不究竟思惟。<a id="a-Bs"></a>非处思惟。<a id="a-Bt"></a>颠倒思惟。</p>
  <p id="aBu">复次如诸菩萨所行惠施当知。<a id="a-Bv"></a>此施由七种相乃得清净。<a id="a-Bw"></a>谓施物清净。<a id="a-Bx"></a>戒清净。<a id="a-By"></a>见清净。<a id="a-Bz"></a>心清净。<a id="a-C0"></a>语清净。<a id="a-C1"></a>智清净。<a id="a-C2"></a>垢清净。<a id="a-C3"></a>如是清净当知一切皆有十相。<a id="a-C4"></a>云何施物清净十相。<a id="a-C5"></a>一广大施。<a id="a-C6"></a>谓众多差别故。<a id="a-C7"></a>二平等施。<a id="a-C8"></a>谓无增无减故。<a id="a-C9"></a>三应时施。<a id="a-CA"></a>谓当彼所乐故。<a id="a-CB"></a>四上妙施。<a id="a-CC"></a>谓色等具足故。<a id="a-CD"></a>五清净施。<a id="a-CE"></a>谓非不净物所杂秽故。<a id="a-CF"></a>六如法施。<a id="a-CG"></a>谓无罪相应故。<a id="a-CH"></a>七随乐施。<a id="a-CI"></a>谓随求者所爱乐故。<a id="a-CJ"></a>八利益施。<a id="a-CK"></a>谓随彼所宜故。<a id="a-CL"></a>九或顿或渐施。<a id="a-CM"></a>谓观彼求者故。<a id="a-CN"></a>十无间施。<a id="a-CO"></a>谓无断绝故。</p>
  <p id="aCP">云何戒清净十相。<a id="a-CQ"></a>一发勤精进所获财物而用惠施。<a id="a-CR"></a>二自手臂力所致财物而用惠施。<a id="a-CS"></a>三离垢污物而用惠施。<a id="a-CT"></a>四如法而施。<a id="a-CU"></a>五如法所得而用惠施。<a id="a-CV"></a>六息除诸恶而行惠施。<a id="a-CW"></a>七调伏诸根而行惠施。<a id="a-CX"></a>八殷重恭敬而行惠施。<a id="a-CY"></a>九自手而施。<a id="a-CZ"></a>十于己仆从先行恩养。<a id="a-Ca"></a>然后惠施他来求者。</p>
  <p id="aCb">云何见清净十相。<a id="a-Cc"></a>一不计度我能行施施为我所而行惠施。<a id="a-Cd"></a>二不将己挍量于他。<a id="a-Ce"></a>谓我是胜是等是劣而行惠施。<a id="a-Cf"></a>三不观他当有反报而行惠施。<a id="a-Cg"></a>四不观察当来有胜殊妙富乐而行惠施。<a id="a-Ch"></a>五不观施全无有果而行惠施。<a id="a-Ci"></a>六不观施不相似果而行惠施。<a id="a-Cj"></a>七不观施有颠倒果而行惠施。<a id="a-Ck"></a>八不观杀害为伴侣善而行惠施。<a id="a-Cl"></a>九不观奇变吉祥之相而行惠施。<a id="a-Cm"></a>十不为世间声誉称赞而行惠施。</p>
  <p id="aCn">云何心清净十相。<a id="a-Co"></a>一怜爱心而行惠施。<a id="a-Cp"></a>谓任自性于诸有情。<a id="a-Cq"></a>二珍宝心而行惠施。<a id="a-Cr"></a>谓于施所。<a id="a-Cs"></a>三平等心而行惠施。<a id="a-Ct"></a>谓于怨亲及中庸所。<a id="a-Cu"></a>四调伏垢心而行惠施。<a id="a-Cv"></a>谓于悭垢及蓄积垢。<a id="a-Cw"></a>当知不施于他名为悭垢。<a id="a-Cx"></a>自不受用名蓄积垢。<a id="a-Cy"></a>五欣乐心而行惠施。<a id="a-Cz"></a>谓由七相。<a id="a-D0"></a>一于未来求者发喜乐心故。<a id="a-D1"></a>二于已来求者初见便生净信心故。<a id="a-D2"></a>三于正施时生悦豫心故。<a id="a-D3"></a>四生静定心故。<a id="a-D4"></a>五生无足心故。<a id="a-D5"></a>六生不恼害意趣心故。<a id="a-D6"></a>七施已无追悔心故。<a id="a-D7"></a>六忍辱心而行惠施。<a id="a-D8"></a>谓于求者强遮障中能堪忍故。<a id="a-D9"></a>及无厌倦故。<a id="a-DA"></a>七以慈心而行惠施。<a id="a-DB"></a>谓于恼害者。<a id="a-DC"></a>八以悲心而行惠施。<a id="a-DD"></a>谓于有苦者。<a id="a-DE"></a>九以喜心而行惠施。<a id="a-DF"></a>谓于有功德者。<a id="a-DG"></a>十以舍心而行惠施。<a id="a-DH"></a>谓于亲友所。</p>
  <p id="aDI">云何语清净十相。<a id="a-DJ"></a>一先于施物恣彼乞者。<a id="a-DK"></a>二彼若至时称善来进。<a id="a-DL"></a>三远离嚬蹙平面而视。<a id="a-DM"></a>舒颜含笑先言问讯。<a id="a-DN"></a>四以柔软言共申谈论安慰乞者。<a id="a-DO"></a>五从此无间言当施汝可爱财物欣庆斯施。<a id="a-DP"></a>六正发施言。<a id="a-DQ"></a>吾今惠汝。<a id="a-DR"></a>七彼若遮障从容分布不出粗言。<a id="a-DS"></a>八于乞求者若对若背不毁不呰亦无论说。<a id="a-DT"></a>九若无施物正言词谢许得随与。<a id="a-DU"></a>十于乞求者。<a id="a-DV"></a>终不对面呵责驱逐轻笑戏弄。<a id="a-DW"></a>亦不令其改容怀愧。</p>
  <p id="aDX">云何智清净十相。<a id="a-DY"></a>一由惠施智清净。<a id="a-DZ"></a>二由求者智清净。<a id="a-Da"></a>三由施物智清净。<a id="a-Db"></a>四由施加行智清净。<a id="a-Dc"></a>五由以施成熟有情智清净。<a id="a-Dd"></a>六由方便善巧智清净。<a id="a-De"></a>七由诸欲过患智清净。<a id="a-Df"></a>八由除垢智清净。<a id="a-Dg"></a>九由于友远离摄受智清净。<a id="a-Dh"></a>十由隐覆六方智清净。</p>
  <p id="aDi">一由惠施智清净者。<a id="a-Dj"></a>谓于施异名。<a id="a-Dk"></a>于施体相。<a id="a-Dl"></a>于施训辞。<a id="a-Dm"></a>于施差别。<a id="a-Dn"></a>皆如实知而行惠施。<a id="a-Do"></a>二由求者智清净者。<a id="a-Dp"></a>谓于一切有情皆住福田觉而行惠施。<a id="a-Dq"></a>于诸胜劣有得有失怨恩等所。<a id="a-Dr"></a>能善了知随来求者所乐差别而行施故。<a id="a-Ds"></a>又先以诸所施财物。<a id="a-Dt"></a>遍于一切有情之类意乐而舍。<a id="a-Du"></a>若诸求者自然取时皆生随喜。<a id="a-Dv"></a>三由施物智清净者。<a id="a-Dw"></a>谓于一切工巧业处智善巧故。<a id="a-Dx"></a>速疾能集所有财物而用惠施。<a id="a-Dy"></a>或由善根之所摄受。<a id="a-Dz"></a>谓于前生或现法受所感财物而用惠施。<a id="a-E0"></a>或发神通或由法受所致财物而用惠施。<a id="a-E1"></a>或他积集所有财物而用惠施。<a id="a-E2"></a>如劝导他或任彼务。</p>
  <p id="aE3">四由施加行智清净者。<a id="a-E4"></a>谓于施加行能善了知。<a id="a-E5"></a>不令求者身心劳倦。<a id="a-E6"></a>自心无染而行惠施。<a id="a-E7"></a>善能分布施来求者。<a id="a-E8"></a>施贫匮者。<a id="a-E9"></a>施无依者。<a id="a-EA"></a>施恶行者。<a id="a-EB"></a>施妙行者。<a id="a-EC"></a>施自仆从。<a id="a-ED"></a>谓若贫乏中财大财随其所应如轨行施。<a id="a-EE"></a>非不如轨。</p>
  <p id="aEF">五由施成熟有情智清净者。<a id="a-EG"></a>谓善了知施。<a id="a-EH"></a>能成熟诸有情已而行惠施。<a id="a-EI"></a>以所施物与诸大众普共行施。<a id="a-EJ"></a>亦令大众生无量福。<a id="a-EK"></a>又于贫穷乐行施者。<a id="a-EL"></a>以己财物分布与之令其行施。<a id="a-EM"></a>或有不贫内怀悭吝虽欲惠施。<a id="a-EN"></a>而不能用自财布施。<a id="a-EO"></a>即以财物与之令施。<a id="a-EP"></a>或于佛法及僧田中欲有所作。<a id="a-EQ"></a>便以财物弃舍与之令彼造作。<a id="a-ER"></a>由此因缘于二门中生无量福。</p>
  <p id="aES">六由方便善巧智清净者。<a id="a-ET"></a>谓或由教导令行惠施。<a id="a-EU"></a>或强力逼令行惠施。<a id="a-EV"></a>或领彼恩令行惠施。<a id="a-EW"></a>或由生故令行惠施。<a id="a-EX"></a>或由神力而行惠施。<a id="a-EY"></a>七由诸欲过患智清净者。<a id="a-EZ"></a>谓于诸欲所有过患。<a id="a-Ea"></a>如实知已而行惠施。<a id="a-Eb"></a>谓于苦蕴中或时了知二种过患。<a id="a-Ec"></a>一者现法。<a id="a-Ed"></a>二者后法。<a id="a-Ee"></a>或时了知五种过患。<a id="a-Ef"></a>谓如五种过患经说。<a id="a-Eg"></a>或时了知六种过患。<a id="a-Eh"></a>谓此诸欲是怖增语如是等类。<a id="a-Ei"></a>广说如经。<a id="a-Ej"></a>或时了知七种过患。<a id="a-Ek"></a>谓知诸欲无常虚伪诳妄失法譬如幻事惑乱愚夫。<a id="a-El"></a>或时了知八种过患。<a id="a-Em"></a>谓知诸欲如朽骸骨。<a id="a-En"></a>如经广说。<a id="a-Eo"></a>乃至犹如树端熟果。</p>
  <p id="aEp">八由除垢智清净者。<a id="a-Eq"></a>谓于除遣十四垢业。<a id="a-Er"></a>如实知已而行惠施。<a id="a-Es"></a>此如尸佉落迦经说九由于友远离摄受智清净者。<a id="a-Et"></a>谓能善知远离四种恶友摄受四种善友而行惠施。<a id="a-Eu"></a>此亦如尸佉落迦经说。</p>
  <p id="aEv">十由隐覆六方智清净者。<a id="a-Ew"></a>谓隐覆六方而行惠施。<a id="a-Ex"></a>此亦如尸佉落迦经说。<a id="a-Ey"></a>云何垢清净十相。<a id="a-Ez"></a>一远离懈怠垢而行惠施。<a id="a-F0"></a>谓或内或外。<a id="a-F1"></a>或近或远。<a id="a-F2"></a>或身疲倦或不疲倦。<a id="a-F3"></a>或身羸劣或不羸劣。<a id="a-F4"></a>而常惠施。<a id="a-F5"></a>二远离贪垢而行惠施。<a id="a-F6"></a>谓于财物。<a id="a-F7"></a>三远离嗔垢而行惠施。<a id="a-F8"></a>谓于求者。<a id="a-F9"></a>四远离痴垢而行惠施。<a id="a-FA"></a>谓于因果。<a id="a-FB"></a>五远离障垢而行惠施。<a id="a-FC"></a>言障垢者。<a id="a-FD"></a>谓四种障。<a id="a-FE"></a>一不串习。<a id="a-FF"></a>二匮乏。<a id="a-FG"></a>三耽湎。<a id="a-FH"></a>四观果。<a id="a-FI"></a>六善分布而行惠施。<a id="a-FJ"></a>此即远离非道理垢。<a id="a-FK"></a>谓贫乏者于自仆从。<a id="a-FL"></a>若中财者即于彼所及贫苦所。<a id="a-FM"></a>若大财者即于彼所。<a id="a-FN"></a>亦于其余来求者所。<a id="a-FO"></a>七由圆满而行惠施。<a id="a-FP"></a>此即远离诸减少垢。<a id="a-FQ"></a>谓事圆满。<a id="a-FR"></a>意乐圆满。<a id="a-FS"></a>事圆满者。<a id="a-FT"></a>复有七相。<a id="a-FU"></a>一施资产事。<a id="a-FV"></a>二施国土事。<a id="a-FW"></a>三施有情事。<a id="a-FX"></a>四施庄严事。<a id="a-FY"></a>五施舍宅事。<a id="a-FZ"></a>六施居处事。<a id="a-Fa"></a>七施内身事。<a id="a-Fb"></a>意乐圆满者。<a id="a-Fc"></a>谓于内身及外财宝。<a id="a-Fd"></a>获得自性无著意乐。<a id="a-Fe"></a>八由清净而行惠施。<a id="a-Ff"></a>此即远离不清净垢。<a id="a-Fg"></a>谓由十种清净。<a id="a-Fh"></a>即无著无取等如本地分广说。<a id="a-Fi"></a>九善观察而行惠施。<a id="a-Fj"></a>此即远离恶慧垢。<a id="a-Fk"></a>谓观察施物。<a id="a-Fl"></a>观察意乐。<a id="a-Fm"></a>观察其田。<a id="a-Fn"></a>观察施物者。<a id="a-Fo"></a>谓观察受用胜于积聚。<a id="a-Fp"></a>观察惠施胜于受用。<a id="a-Fq"></a>何以故。<a id="a-Fr"></a>若唯积聚不能自益。<a id="a-Fs"></a>不能益他。<a id="a-Ft"></a>非现法利非后法利。<a id="a-Fu"></a>若诸菩萨唯自受用名自饶益。<a id="a-Fv"></a>非饶益他。<a id="a-Fw"></a>名现法利。<a id="a-Fx"></a>非后法利。<a id="a-Fy"></a>若诸菩萨能行惠施。<a id="a-Fz"></a>便自发生广大欢喜。<a id="a-G0"></a>名自饶益名饶益他。<a id="a-G1"></a>名现法利名后法利。<a id="a-G2"></a>观察意乐者。<a id="a-G3"></a>当知意乐略有四种。<a id="a-G4"></a>一于因中无倒意乐。<a id="a-G5"></a>二于果中无著意乐。<a id="a-G6"></a>三于有情悲愍意乐。<a id="a-G7"></a>四于一切智智圆满意乐。<a id="a-G8"></a>由如是等诸意乐故。<a id="a-G9"></a>而行惠施。<a id="a-GA"></a>观察田者。<a id="a-GB"></a>当知略由五相。<a id="a-GC"></a>一于是处乞求可得。<a id="a-GD"></a>二于是处已有乞求复加贫匮。<a id="a-GE"></a>三于是处已有贫匮复无依怙。<a id="a-GF"></a>四于是处有无依怙复行恶行。<a id="a-GG"></a>是名为田。<a id="a-GH"></a>五于是处虽无此等。<a id="a-GI"></a>而有修行善行可得。<a id="a-GJ"></a>由七种相当知非田。<a id="a-GK"></a>一乞求者极大暴恶曾为怨害。<a id="a-GL"></a>归依怨害而有所求。<a id="a-GM"></a>二劝为善事终不能得。<a id="a-GN"></a>三心怀染污为染污事而有乞求。<a id="a-GO"></a>四为损恼而有乞求。<a id="a-GP"></a>五乞求者或自是魔或魔所魅非处乞求。<a id="a-GQ"></a>六乞求父母。<a id="a-GR"></a>或复随一非所施物。<a id="a-GS"></a>七能为无义。<a id="a-GT"></a>由此等相当知是名观察非田。<a id="a-GU"></a>十具方便德而行惠施。<a id="a-GV"></a>此即远离无方便过失垢。<a id="a-GW"></a>此中方便者。<a id="a-GX"></a>谓串习施。<a id="a-GY"></a>不顾身命。<a id="a-GZ"></a>悲愍有情。<a id="a-Ga"></a>真实义智无上菩提胜解教导。<a id="a-Gb"></a>强力逼迫。<a id="a-Gc"></a>处任恩报。<a id="a-Gd"></a>生及神力。</p>
 </body>
</html>