<!doctype html>
<html id="z3IBVLEvP" data-ver="941">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第三十五</h1>
  <h2 id="a2">本地分中独觉地第十四</h2>
  <p id="a3">如是已说声闻地。<a id="a-4"></a>云何独觉地。<a id="a-5"></a>当知此地有五种相。<a id="a-6"></a>一者种姓。<a id="a-7"></a>二者道三者习。<a id="a-8"></a>四者住。<a id="a-9"></a>五者行。</p>
  <p id="aA">云何独觉种姓。<a id="a-B"></a>谓由三相应正了知。<a id="a-C"></a>一者本性独觉先未证得彼菩提时有薄尘种姓。<a id="a-D"></a>由此因缘于愦闹处心不爱乐。<a id="a-E"></a>于寂静处深心爱乐。<a id="a-F"></a>二者本性独觉先未证得彼菩提时有薄悲种姓。<a id="a-G"></a>由是因缘于说正法利有情事心不爱乐。<a id="a-H"></a>于少思务寂静住中深心爱乐。<a id="a-I"></a>三者本性独觉先未证得彼菩提时有中根种姓。<a id="a-J"></a>是慢行类。<a id="a-K"></a>由是因缘深心希愿无师无敌而证菩提。</p>
  <p id="aL">云何独觉道。<a id="a-M"></a>谓由三相应正了知。<a id="a-N"></a>谓有一类安住独觉种姓。<a id="a-O"></a>经于百劫值佛出世。<a id="a-P"></a>亲近承事成熟相续。<a id="a-Q"></a>专心求证独觉菩提。<a id="a-R"></a>于蕴善巧于处善巧。<a id="a-S"></a>于界善巧于缘起善巧。<a id="a-T"></a>于处非处善巧于谛善巧。<a id="a-U"></a>勤修学故。<a id="a-V"></a>于当来世速能证得独觉菩提。<a id="a-W"></a>如是名为初独觉道。<a id="a-X"></a>复有一类。<a id="a-Y"></a>值佛出世亲近善士。<a id="a-Z"></a>听闻正法如理作意。<a id="a-a"></a>于先所未起顺决择分善根引发令起。<a id="a-b"></a>谓暖顶忍而无力能即于此生证法现观得沙门果。<a id="a-c"></a>复修蕴善巧修处善巧。<a id="a-d"></a>修界善巧修缘起善巧。<a id="a-e"></a>修处非处善巧修谛善巧故。<a id="a-f"></a>于当来世能证法现观得沙门果。<a id="a-g"></a>是名第二独觉道。<a id="a-h"></a>复有一类。<a id="a-i"></a>值佛出世亲近善士。<a id="a-j"></a>听闻正法如理作意。<a id="a-k"></a>证法现观得沙门果。<a id="a-l"></a>而无力能于一切种至极究竟毕竟离垢毕竟证得梵行边际阿罗汉果。<a id="a-m"></a>复修蕴善巧修处善巧。<a id="a-n"></a>修界善巧修缘起善巧。<a id="a-o"></a>修处非处善巧修谛善巧故。<a id="a-p"></a>依出世道于当来世。<a id="a-q"></a>至极究竟毕竟离垢毕竟证得梵行边际阿罗汉果。<a id="a-r"></a>是名第三独觉道。</p>
  <p id="as">云何独觉习。<a id="a-t"></a>谓有一类依初独觉道。<a id="a-u"></a>满足百劫修集资粮。<a id="a-v"></a>过百劫已出无佛世。<a id="a-w"></a>无师自能修三十七菩提分法。<a id="a-x"></a>证法现观得独觉菩提果。<a id="a-y"></a>永断一切烦恼成阿罗汉。<a id="a-z"></a>复有一类或依第二或依第三独觉道。<a id="a-10"></a>由彼因缘出无佛世。<a id="a-11"></a>无师自能修三十七菩提分法。<a id="a-12"></a>或证法现观乃至得阿罗汉果。<a id="a-13"></a>或得沙门果。<a id="a-14"></a>至极究竟毕竟离垢毕竟证得梵行边际。<a id="a-15"></a>证得最上阿罗汉果。<a id="a-16"></a>当知此中由初习故成独觉者名麟角喻。<a id="a-17"></a>由第二第三习故成独胜者名部行喻。</p>
  <p id="a18">云何独觉住。<a id="a-19"></a>谓初所习鳞角喻独觉。<a id="a-1A"></a>乐处孤林乐独居住。<a id="a-1B"></a>乐甚深胜解。<a id="a-1C"></a>乐观察甚深缘起道理。<a id="a-1D"></a>乐安住最极空无愿无相作意。<a id="a-1E"></a>若第二第三所习部行喻独胜。<a id="a-1F"></a>不必一向乐处孤林乐独居住。<a id="a-1G"></a>亦乐部众共相杂住。<a id="a-1H"></a>所余住相如麟角喻。</p>
  <p id="a1I">云何独觉行。<a id="a-1J"></a>谓一切独觉随依彼彼村邑聚落而住。<a id="a-1K"></a>善护其身善守诸根善住正念。<a id="a-1L"></a>随入彼彼村邑聚落或为乞食。<a id="a-1M"></a>或济度他下劣愚昧以身济度。<a id="a-1N"></a>不以语言。<a id="a-1O"></a>何以故。<a id="a-1P"></a>唯现身相为彼说法不发言。<a id="a-1Q"></a>故示现种种神通境界。<a id="a-1R"></a>乃至为令心诽谤者生归向故。<a id="a-1S"></a>又彼一切应知本来一向趣寂。</p>
  <p data-pb></p>
  <h2 id="a1T">本地分中菩萨地第十五初持瑜伽处种姓品第一。</h2>
  <p id="a1U">如是已说独觉地。<a id="a-1V"></a>云何菩萨地。<a id="a-1W"></a>嗢拖南曰。</p>
  <p id="a1X">初持次相分　　增上意乐住</p>
  <p id="a1Y">生摄受地行　　建立最为后</p>
  <p id="a1Z">有十法具摄大乘菩萨道及果。<a id="a-1a"></a>何等为十。<a id="a-1b"></a>一者持。<a id="a-1c"></a>二者相。<a id="a-1d"></a>三者分。<a id="a-1e"></a>四者增上意乐。<a id="a-1f"></a>五者住。<a id="a-1g"></a>六者生。<a id="a-1h"></a>七者摄受。<a id="a-1i"></a>八者地。<a id="a-1j"></a>九者行。<a id="a-1k"></a>十者建立。</p>
  <p id="a1l">云何名持。<a id="a-1m"></a>谓诸菩萨自乘种姓最初发心。<a id="a-1n"></a>及以一切菩提分法。<a id="a-1o"></a>是名为持。<a id="a-1p"></a>何以故。<a id="a-1q"></a>以诸菩萨自乘种姓。<a id="a-1r"></a>为所依止故为建立故。<a id="a-1s"></a>有所堪任有大势力。<a id="a-1t"></a>能证无上正等菩提。<a id="a-1u"></a>是故说彼自乘种姓。<a id="a-1v"></a>为诸菩萨堪任性持。<a id="a-1w"></a>以诸菩萨最初发心。<a id="a-1x"></a>为所依止为建立故。<a id="a-1y"></a>于施戒忍精进静虑慧。<a id="a-1z"></a>于六波罗蜜多。<a id="a-20"></a>于福德资粮智慧资粮。<a id="a-21"></a>于一切菩提分法。<a id="a-22"></a>能勤修学。<a id="a-23"></a>是故说彼最初发心。<a id="a-24"></a>为诸菩萨行加行持。<a id="a-25"></a>以诸菩萨一切所行菩提分法。<a id="a-26"></a>为所依止为建立故。<a id="a-27"></a>圆满无上正等菩提。<a id="a-28"></a>是故说彼一切所行菩提分法。<a id="a-29"></a>为所圆满大菩提持。<a id="a-2A"></a>住无种姓补特伽罗无种姓故。<a id="a-2B"></a>虽有发心及行加行为所依止。<a id="a-2C"></a>定不堪任圆满无上正等菩提。<a id="a-2D"></a>由此道理虽未发心未修菩萨所行加行。<a id="a-2E"></a>若有种姓当知望彼而得名持。<a id="a-2F"></a>又住种姓补特伽罗。<a id="a-2G"></a>若不发心不修菩萨所行加行虽有堪任而不速证无上菩提。<a id="a-2H"></a>与此相违当知速证。<a id="a-2I"></a>又此种姓已说名持。<a id="a-2J"></a>亦名为助亦名为因。<a id="a-2K"></a>亦名为依亦名阶级。<a id="a-2L"></a>亦名前导亦名舍宅。<a id="a-2M"></a>如说种姓最初发心。<a id="a-2N"></a>所行加行应知亦尔。</p>
  <p id="a2O">云何种姓。<a id="a-2P"></a>谓略有二种。<a id="a-2Q"></a>一本性住种姓。<a id="a-2R"></a>二习所成种姓。<a id="a-2S"></a>本性住种姓者。<a id="a-2T"></a>谓诸菩萨六处殊胜有如是相。<a id="a-2U"></a>从无始世展转传来法尔所得。<a id="a-2V"></a>是名本性住种姓习所成种姓者。<a id="a-2W"></a>谓先串习善根所得是名习所成种姓。<a id="a-2X"></a>此中义意二种皆取。<a id="a-2Y"></a>又此种姓亦名种子亦名为界亦名为性。<a id="a-2Z"></a>又此种姓未习成果说名为细。<a id="a-2a"></a>未有果故已习成果说名为粗。<a id="a-2b"></a>与果俱故。<a id="a-2c"></a>若诸菩萨成就种姓。<a id="a-2d"></a>尚过一切声闻独觉。<a id="a-2e"></a>何况其余一切有情。<a id="a-2f"></a>当知种姓无上最胜。<a id="a-2g"></a>何以故。<a id="a-2h"></a>略有二种净。<a id="a-2i"></a>一烦恼障净。<a id="a-2j"></a>二所知障净。<a id="a-2k"></a>一切声闻独觉种姓。<a id="a-2l"></a>唯能当证烦恼障净。<a id="a-2m"></a>不能当证所知障净。<a id="a-2n"></a>菩萨种姓亦能当证烦恼障净。<a id="a-2o"></a>亦能当证所知障净。<a id="a-2p"></a>是故说言望彼一切无上最胜。<a id="a-2q"></a>复由四事。<a id="a-2r"></a>当知菩萨胜于一切声闻独觉。<a id="a-2s"></a>何等为四。<a id="a-2t"></a>一者根胜。<a id="a-2u"></a>二者行胜。<a id="a-2v"></a>三者善巧胜。<a id="a-2w"></a>四者果胜。<a id="a-2x"></a>言根胜者。<a id="a-2y"></a>谓诸菩萨本性利根独觉中根声闻软根。<a id="a-2z"></a>是名根胜。<a id="a-30"></a>言行胜者。<a id="a-31"></a>谓诸菩萨亦能自利亦能利他。<a id="a-32"></a>利益安乐无量众生。<a id="a-33"></a>哀愍世间令诸天人获得胜义利益安乐。<a id="a-34"></a>声闻独觉唯行自利。<a id="a-35"></a>是名行胜善巧胜者。<a id="a-36"></a>声闻独觉于蕴界处缘起处非处中能修善巧。<a id="a-37"></a>菩萨于此及于其余一切明处能修善巧。<a id="a-38"></a>是名善巧胜。<a id="a-39"></a>言果胜者。<a id="a-3A"></a>声闻能证声闻菩提。<a id="a-3B"></a>独觉能证独觉菩提。<a id="a-3C"></a>菩萨能证阿耨多罗三藐三菩提。<a id="a-3D"></a>是名果胜。</p>
  <p id="a3E">又诸菩萨有六波罗蜜多种姓相。<a id="a-3F"></a>由此相故令他了知真是菩萨。<a id="a-3G"></a>谓施波罗蜜多种姓相。<a id="a-3H"></a>戒忍精进静虑慧波罗蜜多种姓相。<a id="a-3I"></a>云何菩萨施波罗蜜多种姓相。<a id="a-3J"></a>谓诸菩萨本性乐施于诸现有堪所施物。<a id="a-3K"></a>恒常无间性能于他平等分布。<a id="a-3L"></a>心喜施与意无追悔。<a id="a-3M"></a>施物虽少而能均布。<a id="a-3N"></a>惠施广大而非狭小无所惠施深怀惭耻。<a id="a-3O"></a>常好为他赞施劝施。<a id="a-3P"></a>见能施者心怀喜悦。<a id="a-3Q"></a>于诸尊重耆宿福田应供养者。<a id="a-3R"></a>从座而起恭敬奉施。<a id="a-3S"></a>于其彼彼此世他世有情无罪利益事中。<a id="a-3T"></a>若请不请如理为说。<a id="a-3U"></a>若诸有请怖于王贼及水火等。<a id="a-3V"></a>施以无畏。<a id="a-3W"></a>能于种种常极怖中随力济拔。<a id="a-3X"></a>受他寄物未尝差违。<a id="a-3Y"></a>若负他债终不抵诳。<a id="a-3Z"></a>于共财所亦无欺罔。<a id="a-3a"></a>于其种种末尼真珠琉璃螺贝壁玉珊瑚金银等宝资生具中心迷倒者。<a id="a-3b"></a>能正开悟尚不令他欺罔于彼。<a id="a-3c"></a>况当自为。<a id="a-3d"></a>其性好乐广大财位。<a id="a-3e"></a>于彼一切广大资财心好受用。<a id="a-3f"></a>乐大事业非狭小门。<a id="a-3g"></a>于诸世间酒色博戏歌舞倡伎种种变现耽着事中。<a id="a-3h"></a>速疾厌舍深生惭愧。<a id="a-3i"></a>得大财宝尚不贪着。<a id="a-3j"></a>何况小利。<a id="a-3k"></a>如是等类当知名为菩萨施波罗蜜多种姓相。<a id="a-3l"></a>云何菩萨戒波罗蜜多种姓相。<a id="a-3m"></a>谓诸菩萨本性成就软品不善。<a id="a-3n"></a>身语意业不极暴恶。<a id="a-3o"></a>于诸有情不极损恼。<a id="a-3p"></a>虽作恶业速疾能悔。<a id="a-3q"></a>常行耻愧不生欢喜。<a id="a-3r"></a>不以刀杖手块等事恼害有情。<a id="a-3s"></a>于诸众生性常慈爱。<a id="a-3t"></a>于所应敬时起奉迎。<a id="a-3u"></a>合掌问讯现前礼拜修和敬业。<a id="a-3v"></a>所作机捷非为愚钝。<a id="a-3w"></a>善顺他心。<a id="a-3x"></a>常先含笑舒颜平视。<a id="a-3y"></a>远离颦蹙先言问讯。<a id="a-3z"></a>于恩有情。<a id="a-40"></a>知恩知报。<a id="a-41"></a>于来求者常行质直。<a id="a-42"></a>不以谄诳而推谢之。<a id="a-43"></a>如法求财不以非法不以卒暴。<a id="a-44"></a>性常喜乐修诸福业。<a id="a-45"></a>于他修福尚能奖助。<a id="a-46"></a>况不自为。<a id="a-47"></a>若见若闻他所受苦。<a id="a-48"></a>所谓杀缚割截捶打诃毁迫胁。<a id="a-49"></a>于是等苦过于自受。<a id="a-4A"></a>重于法受。<a id="a-4B"></a>及重后世。<a id="a-4C"></a>于少罪中尚深见怖。<a id="a-4D"></a>何况多罪。<a id="a-4E"></a>于他种种所应作事。<a id="a-4F"></a>所谓商农放牧事王书印算数。<a id="a-4G"></a>善和诤讼。<a id="a-4H"></a>追求财宝。<a id="a-4I"></a>守护储积。<a id="a-4J"></a>方便出息。<a id="a-4K"></a>及以舍施。<a id="a-4L"></a>婚姻集会。<a id="a-4M"></a>于是一切如法事中。<a id="a-4N"></a>悉与同事。<a id="a-4O"></a>于他种种斗讼诤竞。<a id="a-4P"></a>或余所有互相恼害。<a id="a-4Q"></a>能令自他无义无益受诸苦恼。<a id="a-4R"></a>如是一切非法事中不与同事。<a id="a-4S"></a>善能制止所不应作谓十种恶不善业道。<a id="a-4T"></a>不违他命善顺于他同忍同戒。<a id="a-4U"></a>于他事业随彼所欲。<a id="a-4V"></a>废己所作而为成办。<a id="a-4W"></a>其心温润其心纯净。<a id="a-4X"></a>恚心害心不久相续。<a id="a-4Y"></a>随生随舍起贤善心。<a id="a-4Z"></a>尊重实语不诳惑他。<a id="a-4a"></a>不离他亲。<a id="a-4b"></a>亦不好乐不轻尔说无义无利不相应语言。<a id="a-4c"></a>常柔软无有粗犷。<a id="a-4d"></a>于己僮仆尚无苦言。<a id="a-4e"></a>况于他所敬爱有德。<a id="a-4f"></a>如实赞彼。<a id="a-4g"></a>如是等类当知名为菩萨戒波罗蜜多种姓相。<a id="a-4h"></a>云何菩萨忍波罗蜜多种姓相。<a id="a-4i"></a>谓诸菩萨性。<a id="a-4j"></a>于他所遭不饶益。<a id="a-4k"></a>无恚害心亦不反报。<a id="a-4l"></a>若他谏谢速能纳受。<a id="a-4m"></a>终不结恨不久怀怨。<a id="a-4n"></a>如是等类当知名为菩萨忍波罗蜜多种姓相。<a id="a-4o"></a>云何菩萨精进波罗蜜多种姓相。<a id="a-4p"></a>谓诸菩萨性。<a id="a-4q"></a>自翘勤夙兴晚寐不深耽乐睡眠倚乐。<a id="a-4r"></a>于所作事勇决乐为不生懈怠。<a id="a-4s"></a>思择方便要令究竟。<a id="a-4t"></a>凡所施为一切事业坚固决定。<a id="a-4u"></a>若未皆作未皆究竟。<a id="a-4v"></a>终不中间懈废退屈。<a id="a-4w"></a>于诸广大第一义中心无怯弱。<a id="a-4x"></a>不自轻蔑发勇猛心。<a id="a-4y"></a>我今有力能证于彼。<a id="a-4z"></a>或入大众或与他人共相击论。<a id="a-50"></a>或余种种难行事业皆无畏惮能引义利。<a id="a-51"></a>大事务中尚无深倦。<a id="a-52"></a>何况小事。<a id="a-53"></a>如是等类当知名为菩萨精进波罗蜜多种姓相。<a id="a-54"></a>云何菩萨静虑波罗蜜多种姓相。<a id="a-55"></a>谓诸菩萨性。<a id="a-56"></a>于法义能审思惟无多散乱。<a id="a-57"></a>若见若闻阿练若处山岩林薮边际。<a id="a-58"></a>卧具人不狎习离恶众生。<a id="a-59"></a>随顺宴默。<a id="a-5A"></a>便生是念。<a id="a-5B"></a>是处安乐出离远离。<a id="a-5C"></a>常于出离及远离所深生爱慕。<a id="a-5D"></a>性薄烦恼诸盖轻微粗重羸弱至远离处思量自义。<a id="a-5E"></a>心不极为诸恶寻思之所缠扰。<a id="a-5F"></a>于其怨品尚能速疾安住慈心。<a id="a-5G"></a>况于亲品及中庸品。<a id="a-5H"></a>若见若闻有苦众生为种种苦之所逼恼。<a id="a-5I"></a>起大悲心。<a id="a-5J"></a>于彼众生随能随力。<a id="a-5K"></a>方便拔济令离众苦。<a id="a-5L"></a>于诸众生性自乐施利益安乐。<a id="a-5M"></a>亲属衰亡丧失财宝杀缚禁闭。<a id="a-5N"></a>及驱摈等诸苦难中悉能安忍。<a id="a-5O"></a>其性聪敏于法能受能持能思成就念力。<a id="a-5P"></a>于久所作所说事中。<a id="a-5Q"></a>能自记忆亦令他忆。<a id="a-5R"></a>如是等类当知名为菩萨静虑波罗蜜多种姓相。<a id="a-5S"></a>云何菩萨慧波罗蜜多种姓相。<a id="a-5T"></a>谓诸菩萨成俱生慧。<a id="a-5U"></a>能入一切明处境界。<a id="a-5V"></a>性不顽钝性不微昧性不愚痴。<a id="a-5W"></a>遍于彼彼离放逸处有力思择。<a id="a-5X"></a>如是等类当知名为菩萨慧波罗蜜多种姓相。<a id="a-5Y"></a>应知是名能比菩萨种姓粗相。<a id="a-5Z"></a>决定实义唯佛世尊究竟现见。</p>
  <p id="a5a">由诸菩萨所有种姓性与如是功德相应。<a id="a-5b"></a>成就贤善诸白净法。<a id="a-5c"></a>是故能与难得最胜不可思议无动无上如来果位。<a id="a-5d"></a>为证得因应正道理。</p>
  <p id="a5e">余不应理种姓菩萨。<a id="a-5f"></a>乃至未为白法相违四随烦恼。<a id="a-5g"></a>若具不具之所染污性与如是白法相应。<a id="a-5h"></a>若被染污如是白法皆不显现。<a id="a-5i"></a>或于一时生诸恶趣。</p>
  <p id="a5j">菩萨虽生诸恶趣中。<a id="a-5k"></a>由种姓力应知与余生恶趣者有大差别。<a id="a-5l"></a>谓彼菩萨久处生死。<a id="a-5m"></a>或时时间生诸恶趣。<a id="a-5n"></a>虽暂生彼速能解脱。<a id="a-5o"></a>虽在恶趣而不受于猛利苦受。<a id="a-5p"></a>如余有情生恶趣者。<a id="a-5q"></a>虽触微苦而能发生增上厌离。<a id="a-5r"></a>于生恶趣受苦有情深起悲心。<a id="a-5s"></a>如是等事皆由种姓。<a id="a-5t"></a>佛大悲因之所熏发。<a id="a-5u"></a>是故当知种姓菩萨离生恶趣。<a id="a-5v"></a>然与其余生恶趣者有大差别。</p>
  <p id="a5w">何等名为种姓菩萨白法相违四随烦恼。<a id="a-5x"></a>谓放逸者由先串习诸烦恼故。<a id="a-5y"></a>性成猛利长时烦恼。<a id="a-5z"></a>是名第一随烦恼姓。<a id="a-60"></a>又愚痴者不善巧者依附恶友。<a id="a-61"></a>是名第二随烦恼性。<a id="a-62"></a>又为尊长夫主王贼及怨敌等所拘逼者。<a id="a-63"></a>不得自在其心迷乱。<a id="a-64"></a>是名第三随烦恼性。<a id="a-65"></a>又资生具有匮乏者顾恋身命。<a id="a-66"></a>是名第四随烦恼性。</p>
  <p id="a67">又诸菩萨虽具种姓。<a id="a-68"></a>由四因缘不能速证阿耨多罗三藐三菩提。<a id="a-69"></a>何等为四。<a id="a-6A"></a>谓诸菩萨先未值遇诸佛菩萨真善知识为说菩提无颠倒道。<a id="a-6B"></a>如是名为第一因缘。<a id="a-6C"></a>又诸菩萨虽遇善友为说正道。<a id="a-6D"></a>而颠倒执于诸菩萨正所学中颠倒修学。<a id="a-6E"></a>如是名为第二因缘。<a id="a-6F"></a>又诸菩萨虽遇善友为说正道。<a id="a-6G"></a>于诸菩萨正所学中无倒修学。<a id="a-6H"></a>而于加行方便慢缓懈怠懒惰。<a id="a-6I"></a>不成勇猛炽然精进。<a id="a-6J"></a>如是名为第三因缘。<a id="a-6K"></a>又诸菩萨虽遇善友为说正道。<a id="a-6L"></a>于诸菩萨正所学中无倒修学。<a id="a-6M"></a>亦于加行勇猛精进。<a id="a-6N"></a>然诸善根犹未成熟。<a id="a-6O"></a>菩提资粮未得圆满。<a id="a-6P"></a>未于长时积习所有菩提分法。<a id="a-6Q"></a>如是名为第四因缘。<a id="a-6R"></a>如是菩萨虽有种姓。<a id="a-6S"></a>因缘阙故不能速证无上菩提。<a id="a-6T"></a>若具因缘便能速证。<a id="a-6U"></a>若无种姓补特伽罗。<a id="a-6V"></a>虽有一切一切一切种当知决定不证菩提。</p>
  <p data-pb></p>
  <h2 id="a6W">本地分中菩萨地初持瑜伽处发心品第二</h2>
  <p id="a6X">复次菩萨最初发心于诸菩萨所有正愿。<a id="a-6Y"></a>是初正愿普能摄受其余正愿。<a id="a-6Z"></a>是故发心以初正愿为其自性。</p>
  <p id="a6a">又诸菩萨起正愿心求菩提时。<a id="a-6b"></a>发如是心说如是言。<a id="a-6c"></a>愿我决定当证无上正等菩提。<a id="a-6d"></a>能作有情一切义利。<a id="a-6e"></a>毕竟安处究竟涅槃及以如来广大智中。<a id="a-6f"></a>如是发心定自希求无上菩提。<a id="a-6g"></a>及求能作有情义利。<a id="a-6h"></a>是故发心以定希求为其行相。</p>
  <p id="a6i">又诸菩萨缘大菩提。<a id="a-6j"></a>及缘有情一切义利发心希求。<a id="a-6k"></a>非无所缘。<a id="a-6l"></a>是故发心以大菩提及诸有情一切义利为所缘境。</p>
  <p id="a6m">又诸菩萨最初发心。<a id="a-6n"></a>能摄一切菩提分法殊胜善根为上首。<a id="a-6o"></a>故是善极善是贤极贤是妙极妙。<a id="a-6p"></a>能违一切有情处所三业恶行。<a id="a-6q"></a>功德相应。</p>
  <p id="a6r">又诸菩萨最初发心所起正愿。<a id="a-6s"></a>于余一切希求世间出世间义妙善正愿。<a id="a-6t"></a>最为第一最为无上。<a id="a-6u"></a>如是应知最初发心有五种相。<a id="a-6v"></a>一者自性。<a id="a-6w"></a>二者行相。<a id="a-6x"></a>三者所缘。<a id="a-6y"></a>四者功德。<a id="a-6z"></a>五者最胜。</p>
  <p id="a70">又诸菩萨初发心已。<a id="a-71"></a>即名趣入无上菩提预在大乘诸菩萨数。<a id="a-72"></a>此据世俗言说道理。<a id="a-73"></a>是故发心趣入所摄。</p>
  <p id="a74">又诸菩萨要发心已。<a id="a-75"></a>方能渐次速证无上正等菩提。<a id="a-76"></a>非未发心。<a id="a-77"></a>是故发心能为无上菩提根本。</p>
  <p id="a78">又诸菩萨悲愍一切有苦众生。<a id="a-79"></a>为欲济拔发菩提心。<a id="a-7A"></a>是故发心是悲等流。</p>
  <p id="a7B">又诸菩萨以初发心为所依止为建立故。<a id="a-7C"></a>普于一切菩提分法及作一切有情义利菩萨学中。<a id="a-7D"></a>皆能修学。<a id="a-7E"></a>是故发心是诸菩萨学所依止。<a id="a-7F"></a>如是应知最初发心是趣入摄菩提根本大悲等流学所依止。</p>
  <p id="a7G">又诸菩萨最初发心略有二种。<a id="a-7H"></a>一者永出。<a id="a-7I"></a>二不永出。<a id="a-7J"></a>言永出者。<a id="a-7K"></a>谓发心已毕竟随转无复退还。<a id="a-7L"></a>不永出者。<a id="a-7M"></a>谓发心已不极随转而复退还。<a id="a-7N"></a>此发心退复有二种。<a id="a-7O"></a>一者究竟。<a id="a-7P"></a>二不究竟。<a id="a-7Q"></a>究竟退者。<a id="a-7R"></a>谓一退已不能复发求菩提心。<a id="a-7S"></a>不究竟者。<a id="a-7T"></a>谓退已后数数更发求菩提心。</p>
  <p id="a7U">当知菩萨最初发心由四种缘四因四力。<a id="a-7V"></a>云何四缘。<a id="a-7W"></a>谓善男子或善女人。<a id="a-7X"></a>若见诸佛及诸菩萨有不思议甚奇希有神变威力。<a id="a-7Y"></a>或从可信闻如是事。<a id="a-7Z"></a>既见闻已便作是念。<a id="a-7a"></a>无上菩提具大威德。<a id="a-7b"></a>令安住者及修行者成就如是所见所闻不可思议神变威力。<a id="a-7c"></a>由此见闻增上力故。<a id="a-7d"></a>于大菩提深生信解。<a id="a-7e"></a>因斯发起大菩提心。<a id="a-7f"></a>是名第一初发心缘。<a id="a-7g"></a>或有一类。<a id="a-7h"></a>虽不见闻如前所说神变威力。<a id="a-7i"></a>而闻宣说依于无上正等菩提微妙正法菩萨藏教。<a id="a-7j"></a>闻已深信。<a id="a-7k"></a>由闻正法及与深信增上力故。<a id="a-7l"></a>于如来智深生信解。<a id="a-7m"></a>为得如来微妙智故发菩提心。<a id="a-7n"></a>是名第二初发心缘。<a id="a-7o"></a>或有一类。<a id="a-7p"></a>虽不听闻如上正法。<a id="a-7q"></a>而见一切菩萨藏法将欲灭没。<a id="a-7r"></a>见是事已便作是念。<a id="a-7s"></a>菩萨藏法久住于世。<a id="a-7t"></a>能灭无量众生大苦。<a id="a-7u"></a>我应住持菩萨藏法发菩提心。<a id="a-7v"></a>为灭无量众生大苦。<a id="a-7w"></a>由为护持菩萨藏法增上力故。<a id="a-7x"></a>于如来智深生信解。<a id="a-7y"></a>为得如来微妙智故发菩提心。<a id="a-7z"></a>是名第三初发心缘。<a id="a-80"></a>或有一类。<a id="a-81"></a>虽不观见正法欲灭。<a id="a-82"></a>而于末劫末世末时。<a id="a-83"></a>见诸浊恶众生身心十随烦恼之所恼乱。<a id="a-84"></a>谓多愚痴多无惭愧。<a id="a-85"></a>多诸悭嫉多诸忧苦。<a id="a-86"></a>多诸粗重多诸烦恼。<a id="a-87"></a>多诸恶行多诸放逸。<a id="a-88"></a>多诸懈怠多诸不信。<a id="a-89"></a>见是事已便作是念。<a id="a-8A"></a>大浊恶世于今正起。<a id="a-8B"></a>诸随烦恼所恼乱时。<a id="a-8C"></a>能发下劣声闻独觉菩提心者尚难可得。<a id="a-8D"></a>况于无上正等菩提能发心者。<a id="a-8E"></a>我当应发大菩提心。<a id="a-8F"></a>令此恶世无量有情随学于我起菩提愿。<a id="a-8G"></a>由见末劫难得发心增上力故。<a id="a-8H"></a>于大菩提深生信解。<a id="a-8I"></a>因斯发起大菩提心。<a id="a-8J"></a>是名第四初发心缘。<a id="a-8K"></a>云何四因。<a id="a-8L"></a>谓诸菩萨种姓具足。<a id="a-8M"></a>是名第一初发心因。<a id="a-8N"></a>又诸菩萨赖佛菩萨善友摄受。<a id="a-8O"></a>是名第二初发心因。<a id="a-8P"></a>又诸菩萨于诸众生多起悲心。<a id="a-8Q"></a>是名第三初发心因。<a id="a-8R"></a>又诸菩萨于极长时种种猛利无间无缺生死大苦难行苦行。<a id="a-8S"></a>无有怯畏。<a id="a-8T"></a>是名第四初发心因。<a id="a-8U"></a>若诸菩萨六处殊胜从无始世展转传来法尔所得。<a id="a-8V"></a>当知是名种姓具足。<a id="a-8W"></a>由四种相。<a id="a-8X"></a>当知菩萨善友具足。<a id="a-8Y"></a>谓诸菩萨所遇善友。<a id="a-8Z"></a>性不愚钝聪明黠慧不堕恶见。<a id="a-8a"></a>是名第一善友具足。<a id="a-8b"></a>又诸菩萨所遇善友。<a id="a-8c"></a>终不教人行于放逸。<a id="a-8d"></a>亦不授与诸放逸具。<a id="a-8e"></a>是名第二善友具足。<a id="a-8f"></a>又诸菩萨所遇善友。<a id="a-8g"></a>终不教人行于恶行。<a id="a-8h"></a>亦不授与诸恶行具。<a id="a-8i"></a>是名第三善友具足。<a id="a-8j"></a>又诸菩萨所遇善友。<a id="a-8k"></a>终不劝舍增上信欲受学精进方便功德。<a id="a-8l"></a>而复劝修下劣信欲受学精进方便功德。<a id="a-8m"></a>所谓终不劝舍大乘劝修二乘。<a id="a-8n"></a>劝舍修慧劝修思慧。<a id="a-8o"></a>劝舍思慧劝修闻慧。<a id="a-8p"></a>劝舍闻慧。<a id="a-8q"></a>劝修福业。<a id="a-8r"></a>劝舍尸罗劝修慧施。<a id="a-8s"></a>终不劝舍如是等类增上功德。<a id="a-8t"></a>而复劝修如是等类下劣功德。<a id="a-8u"></a>是名第四善友具足。<a id="a-8v"></a>由四因缘当知菩萨于诸众生多起悲心。<a id="a-8w"></a>谓诸菩萨虽有十方无量无边无苦世界。<a id="a-8x"></a>而生有苦诸世界中。<a id="a-8y"></a>于中恒有众苦可得非无众苦。<a id="a-8z"></a>或时见他随遭一苦触对逼切。<a id="a-90"></a>或时见自随遭一苦触对逼切。<a id="a-91"></a>或见自他随遭一苦触对逼切。<a id="a-92"></a>或见二种俱遭长时种种猛利无间大苦触对逼切。<a id="a-93"></a>然此菩萨依自种姓性自仁贤。<a id="a-94"></a>依四境处虽不串习。<a id="a-95"></a>而能发起下中上悲无有断绝。<a id="a-96"></a>由四因缘当知菩萨于诸众生先起悲心。<a id="a-97"></a>于极长时种种猛利无间无缺生死大苦难行苦行尚无怯畏。<a id="a-98"></a>何况小苦。<a id="a-99"></a>谓诸菩萨性自勇健堪忍有力。<a id="a-9A"></a>当知是名第一因缘。<a id="a-9B"></a>又诸菩萨性自聪敏能正思惟具思择力。<a id="a-9C"></a>当知是名第二因缘。<a id="a-9D"></a>又诸菩萨能于无上正等菩提成就上品清净信解。<a id="a-9E"></a>当知是名第三因缘。<a id="a-9F"></a>又诸菩萨于诸众生成就上品深心悲愍。<a id="a-9G"></a>当知是名第四因缘。<a id="a-9H"></a>云何四力。<a id="a-9I"></a>一者自力。<a id="a-9J"></a>二者他力。<a id="a-9K"></a>三者因力。<a id="a-9L"></a>四者加行力。<a id="a-9M"></a>谓诸菩萨由自功力能于无上正等菩提深生爱乐。<a id="a-9N"></a>是名第一初发心力。<a id="a-9O"></a>又诸菩萨由他功力能于无上正等菩提深生爱乐。<a id="a-9P"></a>是名第二初发心力。<a id="a-9Q"></a>又诸菩萨宿习大乘相应善法。<a id="a-9R"></a>今暂得见诸佛菩萨。<a id="a-9S"></a>或暂得闻称扬赞美。<a id="a-9T"></a>即能速疾发菩提心。<a id="a-9U"></a>况睹神力闻其正法。<a id="a-9V"></a>是名第三初发心力。<a id="a-9W"></a>又诸菩萨于现法中亲近善士听闻正法谛思惟等。<a id="a-9X"></a>长时修习种种善法。<a id="a-9Y"></a>由此加行发菩提心。<a id="a-9Z"></a>是名第四初发心力。<a id="a-9a"></a>若诸菩萨依上总别四缘四因。<a id="a-9b"></a>或由自力或由因力。<a id="a-9c"></a>或总二力而发心者。<a id="a-9d"></a>当知此心坚固无动。<a id="a-9e"></a>或由他力或加行力。<a id="a-9f"></a>或总二力而发心者。<a id="a-9g"></a>当知此心不坚不固亦非无动。</p>
  <p id="a9h">有四因缘能令菩萨退菩提心。<a id="a-9i"></a>何等为四。<a id="a-9j"></a>一种姓不具。<a id="a-9k"></a>二恶友所摄。<a id="a-9l"></a>三于诸众生悲心微薄。<a id="a-9m"></a>四于极长时种种猛利无间无缺生死大苦难行苦行。<a id="a-9n"></a>其心极生怯畏惊怖。<a id="a-9o"></a>如是四种心退因缘。<a id="a-9p"></a>与上发心四因相违。<a id="a-9q"></a>广辩其相如前应知。</p>
  <p id="a9r">最初发心坚固菩萨略有二种不共世间甚希奇法。<a id="a-9s"></a>何等为二。<a id="a-9t"></a>一者摄诸众生皆为眷属。<a id="a-9u"></a>二者摄眷属过所不能染。<a id="a-9v"></a>摄眷属过有其二种。<a id="a-9w"></a>谓于眷属饶益损减染污违顺。<a id="a-9x"></a>如是二事菩萨皆无。<a id="a-9y"></a>最初发心坚固菩萨。<a id="a-9z"></a>于诸众生发起二种善胜意乐。<a id="a-A0"></a>一者利益意乐。<a id="a-A1"></a>二者安乐意乐。<a id="a-A2"></a>利益意乐者。<a id="a-A3"></a>谓欲从彼诸不善处拔济众生安置善处安乐意乐者。<a id="a-A4"></a>谓于贫匮无依无怙诸众生所离染污心。<a id="a-A5"></a>欲与种种饶益乐具。<a id="a-A6"></a>最初发心坚固菩萨有二加行。<a id="a-A7"></a>一意乐加行。<a id="a-A8"></a>二正行加行。<a id="a-A9"></a>意乐加行者。<a id="a-AA"></a>谓即利益安乐意乐日夜增长。<a id="a-AB"></a>正行加行者。<a id="a-AC"></a>谓于日夜能自成熟佛法加行。<a id="a-AD"></a>及于众生随能随力依前所说意乐加行。<a id="a-AE"></a>起与利益安乐加行。<a id="a-AF"></a>最初发心坚固菩萨有二增长大善法门。<a id="a-AG"></a>一者自利加行。<a id="a-AH"></a>能证无上正等菩提。<a id="a-AI"></a>二者利他加行。<a id="a-AJ"></a>能脱一切有情众苦。<a id="a-AK"></a>如二增长大善法门。<a id="a-AL"></a>如是二种大善法聚二种无量大善法藏当知亦尔。<a id="a-AM"></a>最初发心坚固菩萨。<a id="a-AN"></a>由初发心求菩提故所摄善法。<a id="a-AO"></a>比余一切所摄善法。<a id="a-AP"></a>有二种胜。<a id="a-AQ"></a>一者因胜。<a id="a-AR"></a>二者果胜。<a id="a-AS"></a>谓诸菩萨所摄善法。<a id="a-AT"></a>皆是无上正等菩提能证因。<a id="a-AU"></a>故所证无上正等菩提是此果。<a id="a-AV"></a>故比余一切声闻独觉所摄善法尚为殊胜。<a id="a-AW"></a>何况比余一切有情所摄善法。<a id="a-AX"></a>是故菩萨所摄善法。<a id="a-AY"></a>比余一切所摄善法。<a id="a-AZ"></a>因果俱胜。<a id="a-Aa"></a>最初发心坚固菩萨略有二种发心胜利。<a id="a-Ab"></a>一者初发菩提心已。<a id="a-Ac"></a>即是众生尊重福田。<a id="a-Ad"></a>一切众生皆应供养。<a id="a-Ae"></a>亦作一切众生父母。<a id="a-Af"></a>二者初发菩提心已。<a id="a-Ag"></a>即能摄受无恼害福。<a id="a-Ah"></a>由此菩萨成就如是无恼害福。<a id="a-Ai"></a>得倍轮王护所守护。<a id="a-Aj"></a>由得如是护所护故。<a id="a-Ak"></a>若寝若寤若迷闷等一切魍魉药叉宅神人非人等不能娆害。<a id="a-Al"></a>又此菩萨转受余生。<a id="a-Am"></a>由如是福所摄持故少病无病。<a id="a-An"></a>不为长时重病所触。<a id="a-Ao"></a>于诸众生所作义利。<a id="a-Ap"></a>能以身语勇猛而作。<a id="a-Aq"></a>常为众生宣说正法。<a id="a-Ar"></a>身无极倦念无忘失心无劳损。<a id="a-As"></a>菩萨本性住种姓时。<a id="a-At"></a>一切粗重性自微薄。<a id="a-Au"></a>既发心已所有粗重转复轻微。<a id="a-Av"></a>谓身粗重及心粗重。<a id="a-Aw"></a>若余众生为欲息灭疾疫灾横。<a id="a-Ax"></a>所用无验咒句明句。<a id="a-Ay"></a>菩萨用之尚令有验。<a id="a-Az"></a>何况验者。<a id="a-B0"></a>成就增上柔和忍辱。<a id="a-B1"></a>能忍他恼不恼于他。<a id="a-B2"></a>见他相恼深生悲。<a id="a-B3"></a>恼忿嫉谄等诸随烦恼。<a id="a-B4"></a>皆能摧伏令势微薄。<a id="a-B5"></a>或暂现行速能除遣。<a id="a-B6"></a>随所居止国土城邑。<a id="a-B7"></a>于中所有恐怖斗诤饥馑过失非人所作疾疫灾横。<a id="a-B8"></a>未起不起设起寻灭。<a id="a-B9"></a>又此最初发心菩萨。<a id="a-BA"></a>或于一时生极恶趣那落迦中。<a id="a-BB"></a>多分于此那落迦趣速得解脱。<a id="a-BC"></a>受小苦受生大厌离。<a id="a-BD"></a>于彼受苦诸众生等起大悲心。<a id="a-BE"></a>如是一切皆因摄受无恼害福。<a id="a-BF"></a>最初发心坚固菩萨。<a id="a-BG"></a>由能摄受无恼害福。<a id="a-BH"></a>便得领受如是等类众多胜利。</p>
  <p data-pb></p>
  <h2 id="aBI">本地分中菩萨地初持瑜伽处自他利品第三之一</h2>
  <p id="aBJ">如是菩萨即发心已。<a id="a-BK"></a>云何修行诸菩萨行。<a id="a-BL"></a>略说菩萨若所学处若如是学若能修学。<a id="a-BM"></a>如是一切总摄为一名菩萨行。</p>
  <p id="aBN">是诸菩萨于何处学。<a id="a-BO"></a>谓七处学。<a id="a-BP"></a>云何七处。<a id="a-BQ"></a>嗢拖南曰。</p>
  <p id="aBR">自他利实义　　威力熟有情</p>
  <p id="aBS">成熟自佛法　　第七菩提处</p>
  <p id="aBT">一自利处。<a id="a-BU"></a>二利他处。<a id="a-BV"></a>三真实义处。<a id="a-BW"></a>四威力处。<a id="a-BX"></a>五成熟有情处。<a id="a-BY"></a>六成熟自佛法处。<a id="a-BZ"></a>七无上正等菩提处。</p>
  <p id="aBa">云何自利利他处。<a id="a-Bb"></a>谓自利利他略有十种。<a id="a-Bc"></a>一纯自利利他。<a id="a-Bd"></a>二共自利利他。<a id="a-Be"></a>三利益种类自利利他。<a id="a-Bf"></a>四安乐种类自利利他。<a id="a-Bg"></a>五因摄自利利他。<a id="a-Bh"></a>六果摄自利利他。<a id="a-Bi"></a>七此世自利利他。<a id="a-Bj"></a>八他世自利利他。<a id="a-Bk"></a>九毕竟自利利他。<a id="a-Bl"></a>十不毕竟自利利他。</p>
  <p id="aBm">云何菩萨纯共自利利他。<a id="a-Bn"></a>谓诸菩萨于纯自利利他。<a id="a-Bo"></a>应知应断违越不顺菩萨仪。<a id="a-Bp"></a>故于其所余应勤修学不越随顺菩萨仪。<a id="a-Bq"></a>故此中菩萨于纯自利应知应断者。<a id="a-Br"></a>谓为己乐求财受用。<a id="a-Bs"></a>或为吝法于佛菩萨所说教法追访受持。<a id="a-Bt"></a>或为生天受天快乐受持禁戒。<a id="a-Bu"></a>发勤精进修习定慧。<a id="a-Bv"></a>或求世间有染果报。<a id="a-Bw"></a>为世财食恭敬供养诸佛制多。<a id="a-Bx"></a>或贪利养。<a id="a-By"></a>为利养故自说种种无有义利不实功德。<a id="a-Bz"></a>诳惑于他招集利养。<a id="a-C0"></a>或欲贪他作己僮仆为驱使故。<a id="a-C1"></a>非法摄众不如正法。<a id="a-C2"></a>矫设方便拔济有情。<a id="a-C3"></a>令于他所免为僮仆。<a id="a-C4"></a>还自摄受为己僮仆。<a id="a-C5"></a>拔济有情令脱系缚。<a id="a-C6"></a>还自拘执成己事业。<a id="a-C7"></a>拔济有情令于他所解脱种种治罚怖畏。<a id="a-C8"></a>还自摄伏令惧于己。<a id="a-C9"></a>若诸菩萨耽着诸定现法乐住。<a id="a-CA"></a>弃舍思惟利众生事。<a id="a-CB"></a>当知此等名纯自利。<a id="a-CC"></a>菩萨于是纯自利行。<a id="a-CD"></a>应知应断。<a id="a-CE"></a>若诸菩萨或悲为首。<a id="a-CF"></a>或为回向无上菩提及为生天。<a id="a-CG"></a>于一切时修施忍等。<a id="a-CH"></a>当知是名自利共他。<a id="a-CI"></a>又除如前所说诸相。<a id="a-CJ"></a>其余一切与彼相违所有自利诸菩萨行。<a id="a-CK"></a>当知皆名自利共他。<a id="a-CL"></a>菩萨于此应勤修学。<a id="a-CM"></a>此中菩萨于纯利他应知应断者。<a id="a-CN"></a>谓以邪见修行施等。<a id="a-CO"></a>以无因见及无果见毁犯尸罗。<a id="a-CP"></a>远离正行为他说法。<a id="a-CQ"></a>若诸菩萨于诸静虑善巧回转。<a id="a-CR"></a>已超下地而更摄受下地白法。<a id="a-CS"></a>谓彼已能安住静虑。<a id="a-CT"></a>由悲愿力舍诸静虑。<a id="a-CU"></a>随其所乐还生欲界。<a id="a-CV"></a>又诸菩萨已得自在。<a id="a-CW"></a>于十方界种种变化。<a id="a-CX"></a>作诸众生种种义利。<a id="a-CY"></a>又诸牟尼自事已办。<a id="a-CZ"></a>依止如来力无畏等所有一切不共佛法。<a id="a-Ca"></a>遍于十方无量众生。<a id="a-Cb"></a>能作无量大利益事。<a id="a-Cc"></a>当知此等名纯利他。<a id="a-Cd"></a>如是所说纯利他行。<a id="a-Ce"></a>菩萨于前所说二种应知应断。<a id="a-Cf"></a>于余所说纯利他行多应修学。<a id="a-Cg"></a>又除如前所说诸相。<a id="a-Ch"></a>其余一切与彼相违所有利他诸菩萨行。<a id="a-Ci"></a>当知皆名利他共自。<a id="a-Cj"></a>菩萨于此应勤修学。</p>
  <p id="aCk">云何菩萨利益种类自利利他。<a id="a-Cl"></a>略说应知有五种相。<a id="a-Cm"></a>一无罪相。<a id="a-Cn"></a>二摄受相。<a id="a-Co"></a>三此世相。<a id="a-Cp"></a>四他世相。<a id="a-Cq"></a>五寂灭相。<a id="a-Cr"></a>若诸菩萨所有自能若少若多摄受善法增长善法。<a id="a-Cs"></a>或复令他若少若多摄受善法增长善法。<a id="a-Ct"></a>劝勉调伏安置建立。<a id="a-Cu"></a>是名菩萨利益种类自利利他无有罪相。<a id="a-Cv"></a>若诸菩萨能引所有若自若他无染污乐。<a id="a-Cw"></a>或众具乐或住定乐。<a id="a-Cx"></a>是名菩萨利益种类自利利他能摄受相。<a id="a-Cy"></a>若诸菩萨自利利他。<a id="a-Cz"></a>或有此世能为利益非于他世。<a id="a-D0"></a>或有他世能为利益非于此世。<a id="a-D1"></a>或有此世及于他世俱为利益。<a id="a-D2"></a>或有此世及于他世俱非利益。<a id="a-D3"></a>如是四种自利利他。<a id="a-D4"></a>于四法受随其次第如应。<a id="a-D5"></a>当知云何名为四种法受。<a id="a-D6"></a>或有法受现在受乐于当来世受苦异熟。<a id="a-D7"></a>或有法受现在受苦于当来世受乐异熟。<a id="a-D8"></a>或有法受现在受乐于当来世受乐异熟。<a id="a-D9"></a>或有法受现在受苦于当来世受苦异熟。<a id="a-DA"></a>此四广辩如经应知。<a id="a-DB"></a>是名菩萨利益种类自利利他此他世相。<a id="a-DC"></a>若诸菩萨所有涅槃。<a id="a-DD"></a>及得涅槃世出世间涅槃分法。<a id="a-DE"></a>是名菩萨利益种类自利利他寂灭略相。<a id="a-DF"></a>当知此相望余一切无上最胜。</p>
  <p id="aDG">云何菩萨安乐种类自利利他。<a id="a-DH"></a>略说应知五乐所摄。<a id="a-DI"></a>何等五乐。<a id="a-DJ"></a>一者因乐。<a id="a-DK"></a>二者受乐。<a id="a-DL"></a>三者苦对治乐。<a id="a-DM"></a>四者受断乐。<a id="a-DN"></a>五者无恼害乐。<a id="a-DO"></a>言因乐者。<a id="a-DP"></a>谓二乐品诸根境界。<a id="a-DQ"></a>若此为因顺乐受触。<a id="a-DR"></a>若诸所有现法当来可爱果业。<a id="a-DS"></a>如是一切总摄为一名为因乐。<a id="a-DT"></a>除此更无若过若增。<a id="a-DU"></a>言受乐者。<a id="a-DV"></a>谓待苦息。<a id="a-DW"></a>由前所说因乐所摄三因缘故。<a id="a-DX"></a>有能摄益身心受生名为受乐。<a id="a-DY"></a>略说此乐复有二种。<a id="a-DZ"></a>一者有漏。<a id="a-Da"></a>二者无漏。<a id="a-Db"></a>无漏乐者。<a id="a-Dc"></a>学无学乐。<a id="a-Dd"></a>有漏乐者。<a id="a-De"></a>欲色无色三界系乐。<a id="a-Df"></a>又此一切三界系乐。<a id="a-Dg"></a>随其所应六处别故有其六种。<a id="a-Dh"></a>谓眼触所生乃至意触所生。<a id="a-Di"></a>如是六种复摄为二。<a id="a-Dj"></a>一者身乐。<a id="a-Dk"></a>二者心乐。<a id="a-Dl"></a>五识相应名为身乐。<a id="a-Dm"></a>意识相应名为心乐。<a id="a-Dn"></a>若对治乐者。<a id="a-Do"></a>谓因寒热饥渴等事生起非一众多品类种种苦受。<a id="a-Dp"></a>由能对治息除寒热饥渴等苦。<a id="a-Dq"></a>即于如是苦息灭时生起乐觉。<a id="a-Dr"></a>是则名为苦对治乐。<a id="a-Ds"></a>灭想受定名受断乐。<a id="a-Dt"></a>无恼害乐应知略说复有四种。<a id="a-Du"></a>一出离乐。<a id="a-Dv"></a>二远离乐。<a id="a-Dw"></a>三寂静乐。<a id="a-Dx"></a>四三菩提乐。<a id="a-Dy"></a>正信舍家趣于非家。<a id="a-Dz"></a>解脱烦笼居家迫迮种种大苦。<a id="a-E0"></a>名出离乐断除诸欲恶不善法。<a id="a-E1"></a>证初静虑离生喜乐。<a id="a-E2"></a>名远离乐。<a id="a-E3"></a>第二静虑已上诸定寻伺止息。<a id="a-E4"></a>名寂静乐。<a id="a-E5"></a>一切烦恼毕竟离系。<a id="a-E6"></a>于所知事如实等觉。<a id="a-E7"></a>此乐名为三菩提乐。<a id="a-E8"></a>此中因乐是乐因故说名为乐。<a id="a-E9"></a>非自性故。<a id="a-EA"></a>此中受乐乐自性故说名为乐。<a id="a-EB"></a>非乐因故。<a id="a-EC"></a>苦对治乐息众苦故遣众苦故说名为乐。<a id="a-ED"></a>非乐因故。<a id="a-EE"></a>非自性故。<a id="a-EF"></a>其受断乐非乐因故非自性故。<a id="a-EG"></a>亦非息遣种种苦故。<a id="a-EH"></a>说名为乐。<a id="a-EI"></a>然依胜义。<a id="a-EJ"></a>诸所有受皆悉是苦。<a id="a-EK"></a>住灭定时此胜义苦暂时寂静。<a id="a-EL"></a>故名为乐。<a id="a-EM"></a>无恼害乐所摄最后三菩提乐。<a id="a-EN"></a>由当来世此胜义苦永寂灭故。<a id="a-EO"></a>于现法中附在所依诸烦恼品一切粗重永寂灭故。<a id="a-EP"></a>说名为乐。<a id="a-EQ"></a>诸余所有无恼害乐。<a id="a-ER"></a>于最后乐能随顺故。<a id="a-ES"></a>是彼分故。<a id="a-ET"></a>能引彼故。<a id="a-EU"></a>当知亦名无恼害乐。</p>
  <p id="aEV">此中菩萨念与众生有利益品所有安乐。<a id="a-EW"></a>终不念与无利益品所有安乐。<a id="a-EX"></a>菩萨于此无利益品所有安乐。<a id="a-EY"></a>以无倒慧如实了知。<a id="a-EZ"></a>劝诸众生令悉舍离。<a id="a-Ea"></a>随力所能方便削夺。<a id="a-Eb"></a>若苦所随有利益事。<a id="a-Ec"></a>众生于此虽无乐欲。<a id="a-Ed"></a>菩萨依止善权方便。<a id="a-Ee"></a>设兼忧苦应授与之。<a id="a-Ef"></a>若乐所随无利益事。<a id="a-Eg"></a>众生于此虽有乐欲。<a id="a-Eh"></a>菩萨依止善权方便。<a id="a-Ei"></a>设兼喜乐应削夺之。<a id="a-Ej"></a>何以故。<a id="a-Ek"></a>当知如是善权方便。<a id="a-El"></a>与兼忧苦有利益事。<a id="a-Em"></a>夺兼喜乐无利益事。<a id="a-En"></a>令彼众生决定于后得安乐故。<a id="a-Eo"></a>是故菩萨于诸众生若乐利益。<a id="a-Ep"></a>当知义意即乐安乐。<a id="a-Eq"></a>于诸众生若与利益。<a id="a-Er"></a>当知义意即与安乐。<a id="a-Es"></a>所以者何。<a id="a-Et"></a>利益如因安乐如果。<a id="a-Eu"></a>是故当知于诸众生若与利益必与安乐。<a id="a-Ev"></a>当知所有现法当来可爱果业所摄因乐苦对治乐。<a id="a-Ew"></a>及受断乐无恼害乐。<a id="a-Ex"></a>菩萨于此不应思量。<a id="a-Ey"></a>于诸众生一向授与。<a id="a-Ez"></a>以能饶益及无罪故。<a id="a-F0"></a>于彼受乐及根尘触所摄因乐。<a id="a-F1"></a>若能生染若性是染。<a id="a-F2"></a>有罪无益非所宜者。<a id="a-F3"></a>于诸众生不应授与。<a id="a-F4"></a>若不生染若性非染。<a id="a-F5"></a>无罪有益是所宜者。<a id="a-F6"></a>于诸众生即应授与。<a id="a-F7"></a>菩萨于此随自力能。<a id="a-F8"></a>亦应如是修行受学。<a id="a-F9"></a>当知是名菩萨利益安乐种类自利利他。<a id="a-FA"></a>除此无有若过若增。</p>
 </body>
</html>