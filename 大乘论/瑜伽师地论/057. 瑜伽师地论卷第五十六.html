<!doctype html>
<html id="z3IBVMMvk" data-ver="993">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第五十六</h1>
  <h2 id="a2">摄决择分中五识身相应地意地之六</h2>
  <p id="a3">问诸蕴分位有几种。<a id="a-4"></a>答有多种。<a id="a-5"></a>谓得无想定等心不相应行。<a id="a-6"></a>广说如前。</p>
  <p id="a7">问依何分位建立。<a id="a-8"></a>得此复几种。<a id="a-9"></a>答依因自在现行分位建立。<a id="a-A"></a>得此复三种。<a id="a-B"></a>谓种子成就自在成就。<a id="a-C"></a>现行成就。</p>
  <p id="aD">问依何分位建立无想定灭尽定及无想天。<a id="a-E"></a>此三各有几种。<a id="a-F"></a>答依已离遍净贪未离上贪出离想作意为先。<a id="a-G"></a>名灭分位。<a id="a-H"></a>建立无想定。<a id="a-I"></a>此复三种。<a id="a-J"></a>自性者唯是善。<a id="a-K"></a>补特伽罗者在异生相续。<a id="a-L"></a>起者先于此起。<a id="a-M"></a>后于色界第四静虑当受彼果。<a id="a-N"></a>依已离无所有处贪止息想作意为先。<a id="a-O"></a>名灭分位。<a id="a-P"></a>建立灭尽定。<a id="a-Q"></a>此复三种。<a id="a-R"></a>自性者唯是善。<a id="a-S"></a>补特伽罗者在圣相续。<a id="a-T"></a>通学无学。<a id="a-U"></a>起者先于此起。<a id="a-V"></a>后于色界重现在前。<a id="a-W"></a>托色所依方现前故。<a id="a-X"></a>此据未建立阿赖耶识教。<a id="a-Y"></a>若已建立于一切处皆得现前。<a id="a-Z"></a>依已生无想有情天中名灭分位。<a id="a-a"></a>建立无想此亦三种。<a id="a-b"></a>自性者无覆无记。<a id="a-c"></a>补特伽罗者唯异生性。<a id="a-d"></a>彼非诸圣者。<a id="a-e"></a>起者谓能引发无想定思。<a id="a-f"></a>能感彼异熟果。<a id="a-g"></a>后想生已是诸有情便从彼没。</p>
  <p id="ah">问依何分位建立命根。<a id="a-i"></a>此复几种。<a id="a-j"></a>答依业所引异熟住时决定分位建立命根。<a id="a-k"></a>此复三种。<a id="a-l"></a>谓定不定故。<a id="a-m"></a>爱非爱故。<a id="a-n"></a>岁劫数等所安立故。<a id="a-o"></a>问依何分位建立众同分。<a id="a-p"></a>此复几种。<a id="a-q"></a>答依诸有情相似分位立众同分。<a id="a-r"></a>此复三种。<a id="a-s"></a>所谓种类同分。<a id="a-t"></a>自性同分。<a id="a-u"></a>工巧业处养命同分。</p>
  <p id="av">问依何分位建立生。<a id="a-w"></a>此复几种。<a id="a-x"></a>答依现在分位建立生。<a id="a-y"></a>此复三种。<a id="a-z"></a>所谓刹那生。<a id="a-10"></a>相续生。<a id="a-11"></a>分位生。<a id="a-12"></a>问依何分位建立老。<a id="a-13"></a>此复几种。<a id="a-14"></a>答依前后分位建立老。<a id="a-15"></a>此复三种。<a id="a-16"></a>谓异性老。<a id="a-17"></a>转变老。<a id="a-18"></a>受用老。<a id="a-19"></a>问依何分位建立住。<a id="a-1A"></a>此复几种。<a id="a-1B"></a>答即依生分位建立住。<a id="a-1C"></a>此复三种。<a id="a-1D"></a>谓刹那住。<a id="a-1E"></a>相续住。<a id="a-1F"></a>立制住。<a id="a-1G"></a>问依何分位建立无常。<a id="a-1H"></a>此复几种。<a id="a-1I"></a>答依生已坏灭分位建立无常。<a id="a-1J"></a>此复三种。<a id="a-1K"></a>谓坏灭无常。<a id="a-1L"></a>转变无常。<a id="a-1M"></a>别离无常。</p>
  <p id="a1N">问依何分位建立名身。<a id="a-1O"></a>此复几种。<a id="a-1P"></a>答依假言说分位建立名身。<a id="a-1Q"></a>此复三种。<a id="a-1R"></a>谓假设名身。<a id="a-1S"></a>实物名身。<a id="a-1T"></a>世所共了不了名身。<a id="a-1U"></a>如名身。<a id="a-1V"></a>句身文身当知亦尔。<a id="a-1W"></a>此中差别者。<a id="a-1X"></a>谓标句释句。<a id="a-1Y"></a>音所摄字所摄。</p>
  <p id="a1Z">问依何分位建立异生性。<a id="a-1a"></a>此复几种。<a id="a-1b"></a>答依未生起一切出世圣法分位。<a id="a-1c"></a>建立异生性。<a id="a-1d"></a>此复三种。<a id="a-1e"></a>谓欲界系。<a id="a-1f"></a>色界系。<a id="a-1g"></a>无色界系。</p>
  <p id="a1h">问依何分位建立流转。<a id="a-1i"></a>此复几种。<a id="a-1j"></a>答依因果相续分位建立流转。<a id="a-1k"></a>此复三种。<a id="a-1l"></a>谓刹那展转流转。<a id="a-1m"></a>生展转流转。<a id="a-1n"></a>染污清净展转流转。<a id="a-1o"></a>问依何分位建立定异。<a id="a-1p"></a>此复几种。<a id="a-1q"></a>答依法别相分位建立定异。<a id="a-1r"></a>此复三种。<a id="a-1s"></a>谓相定异。<a id="a-1t"></a>因定异。<a id="a-1u"></a>果定异。<a id="a-1v"></a>问依何分位建立相应。<a id="a-1w"></a>此复几种。<a id="a-1x"></a>答依因果相称分位建立相应。<a id="a-1y"></a>此复三种。<a id="a-1z"></a>谓和合相应。<a id="a-20"></a>方便相应。<a id="a-21"></a>称可道理所作相应。<a id="a-22"></a>问依何分位建立势速。<a id="a-23"></a>此复几种。<a id="a-24"></a>答依迅疾流转分位建立势速。<a id="a-25"></a>此复三种。<a id="a-26"></a>谓诸行势速。<a id="a-27"></a>士用势速。<a id="a-28"></a>神通势速。<a id="a-29"></a>问依何分位建立次第。<a id="a-2A"></a>此复几种。<a id="a-2B"></a>答依一一行流转分位建立次第。<a id="a-2C"></a>此复三种。<a id="a-2D"></a>谓刹那流转次第。<a id="a-2E"></a>内身流转次第。<a id="a-2F"></a>成立所作流转次第。<a id="a-2G"></a>问依何分位建立时。<a id="a-2H"></a>此复几种。<a id="a-2I"></a>答依行相续不断分位建立时。<a id="a-2J"></a>此复三种。<a id="a-2K"></a>谓去来今。<a id="a-2L"></a>问依何分位建立方。<a id="a-2M"></a>此复几种。<a id="a-2N"></a>答依所摄受诸色分位建立方。<a id="a-2O"></a>此复三种。<a id="a-2P"></a>谓上下傍。<a id="a-2Q"></a>问依何分位建立数。<a id="a-2R"></a>此复几种。<a id="a-2S"></a>答依法齐量表了分位建立数。<a id="a-2T"></a>此复三种。<a id="a-2U"></a>谓一数二数多数。<a id="a-2V"></a>问依何分位建立和合。<a id="a-2W"></a>此复几种。<a id="a-2X"></a>答依所作支无阙分位建立和合。<a id="a-2Y"></a>此复三种。<a id="a-2Z"></a>谓集会和合。<a id="a-2a"></a>一义和合。<a id="a-2b"></a>圆满和合。<a id="a-2c"></a>问依何分位建立不和合。<a id="a-2d"></a>此复几种。<a id="a-2e"></a>答与和合相违。<a id="a-2f"></a>应知不和合若分位若差别。</p>
  <p id="a2g">问于诸蕴中。<a id="a-2h"></a>何义几蕴是有色。<a id="a-2i"></a>答即以此性还说此性。<a id="a-2j"></a>色自性义是有色义。<a id="a-2k"></a>一蕴是有色。<a id="a-2l"></a>问何义几蕴是有见。<a id="a-2m"></a>答眼所行义一蕴一分是有见。<a id="a-2n"></a>问何义几蕴是有对。<a id="a-2o"></a>答展转相触据处所义。<a id="a-2p"></a>及粗大义。<a id="a-2q"></a>是有对义。<a id="a-2r"></a>粗大义者。<a id="a-2s"></a>当知远离三种微细。<a id="a-2t"></a>此三微细如前应知一蕴一分是有对。<a id="a-2u"></a>问何义几蕴是有漏。<a id="a-2v"></a>答粗重所随非彼对治烦恼所生义。<a id="a-2w"></a>一切一分是有漏。<a id="a-2x"></a>复有有漏义。<a id="a-2y"></a>谓若是处烦恼能生四种过失是有漏义。<a id="a-2z"></a>何等名为四种过失。<a id="a-30"></a>一不寂静过失。<a id="a-31"></a>二内外变异过失。<a id="a-32"></a>三发起恶行过失。<a id="a-33"></a>四摄受因过失。<a id="a-34"></a>当知初过失缠现行所作。<a id="a-35"></a>第二过失诸烦恼事随逐烦恼所作。<a id="a-36"></a>第三过失烦恼因缘所作。<a id="a-37"></a>第四过失引发后有所作。<a id="a-38"></a>问何义几蕴是有为。<a id="a-39"></a>答从因已生及应生义。<a id="a-3A"></a>一切是有为。<a id="a-3B"></a>问何义几蕴是有诤。<a id="a-3C"></a>答多随嗔恚自在转义。<a id="a-3D"></a>一切一分是有诤。<a id="a-3E"></a>问何义几蕴是有爱味。<a id="a-3F"></a>答多随爱见自在转义。<a id="a-3G"></a>一切一分是有爱味。<a id="a-3H"></a>问何义几蕴是依耽嗜。<a id="a-3I"></a>答多随欲贪自在转义。<a id="a-3J"></a>一切一分是依耽嗜。<a id="a-3K"></a>问何义几蕴是世间。<a id="a-3L"></a>答戏论依义。<a id="a-3M"></a>一切一分是世间。<a id="a-3N"></a>问何义几蕴是堕界。<a id="a-3O"></a>答三界所摄世间义。<a id="a-3P"></a>一切一分是堕界。<a id="a-3Q"></a>问何义几蕴是过去。<a id="a-3R"></a>答已受用因果义。<a id="a-3S"></a>一切是过去。<a id="a-3T"></a>问何义几蕴是未来。<a id="a-3U"></a>答未受用因果义。<a id="a-3V"></a>一切是未来。<a id="a-3W"></a>问何义几蕴是现在。<a id="a-3X"></a>答已受用因义及未受用果义。<a id="a-3Y"></a>一切是现在。<a id="a-3Z"></a>问何义几蕴是内。<a id="a-3a"></a>答六处并属彼义。<a id="a-3b"></a>一蕴一分四蕴全是内。<a id="a-3c"></a>问何义几蕴是外。<a id="a-3d"></a>答内相违义。<a id="a-3e"></a>一蕴一分是外。<a id="a-3f"></a>问何义几蕴是粗。<a id="a-3g"></a>答不光洁积聚相增长义。<a id="a-3h"></a>一切一分是粗。<a id="a-3i"></a>问何义几蕴是细。<a id="a-3j"></a>答粗相违义。<a id="a-3k"></a>一切一分是细。<a id="a-3l"></a>问何义几蕴是劣。<a id="a-3m"></a>答无常苦不净染污义。<a id="a-3n"></a>一切一分是劣。<a id="a-3o"></a>问何义几蕴是妙。<a id="a-3p"></a>答劣相违义。<a id="a-3q"></a>一切一分是妙。<a id="a-3r"></a>问何义几蕴是远。<a id="a-3s"></a>答处所去来时方隔越义。<a id="a-3t"></a>一切一分是远。<a id="a-3u"></a>问何义几蕴是近。<a id="a-3v"></a>答远相违义。<a id="a-3w"></a>一切一分是近。</p>
  <p id="a3x">问何义几蕴是欲界系。<a id="a-3y"></a>答于此间生未得对治。<a id="a-3z"></a>或得已出三时现行义。<a id="a-40"></a>一切一分是欲界系。<a id="a-41"></a>问何义几蕴是色界系。<a id="a-42"></a>答已得色界系对治。<a id="a-43"></a>若入彼定或复生彼。<a id="a-44"></a>未得上对治。<a id="a-45"></a>或得已出三时现行义。<a id="a-46"></a>一切一分是色界系。<a id="a-47"></a>问何义几蕴是无色界系。<a id="a-48"></a>答已得无色界系对治。<a id="a-49"></a>若入彼定或复生彼。<a id="a-4A"></a>未得上对治。<a id="a-4B"></a>或得已出三时现行义。<a id="a-4C"></a>一切一分是无色界系。<a id="a-4D"></a>复有差别。<a id="a-4E"></a>谓轻安俱三摩地。<a id="a-4F"></a>及彼眷属并彼果法所不摄义。<a id="a-4G"></a>是欲界系属色烦恼。<a id="a-4H"></a>与彼相违所摄义。<a id="a-4I"></a>是色界系。<a id="a-4J"></a>离色烦恼彼所摄义。<a id="a-4K"></a>当知是无色界系。</p>
  <p id="a4L">问何义几蕴是善。<a id="a-4M"></a>答能感当来乐果报义。<a id="a-4N"></a>及烦恼苦永断对治义。<a id="a-4O"></a>一切一分是善。<a id="a-4P"></a>问何义几蕴是不善。<a id="a-4Q"></a>答能感当来苦果报义。<a id="a-4R"></a>及能发起诸恶行义。<a id="a-4S"></a>一切一分是不善。<a id="a-4T"></a>问何义几蕴是无记。<a id="a-4U"></a>答彼俱相违义。<a id="a-4V"></a>一切一分是无记。<a id="a-4W"></a>复有差别。<a id="a-4X"></a>谓离过失义。<a id="a-4Y"></a>及过失功德对治随顺义。<a id="a-4Z"></a>是善。<a id="a-4a"></a>与此相违义。<a id="a-4b"></a>是不善。<a id="a-4c"></a>彼俱相违义。<a id="a-4d"></a>是无记。</p>
  <p id="a4e">问何义几蕴是学。<a id="a-4f"></a>答学方便善义。<a id="a-4g"></a>一切一分是学。<a id="a-4h"></a>问何义几蕴是无学。<a id="a-4i"></a>答学究竟善义。<a id="a-4j"></a>一切一分是无学。<a id="a-4k"></a>问何义几蕴是非学非无学。<a id="a-4l"></a>答离前二种所有善染污无记法义。<a id="a-4m"></a>一切一分是非学非无学。<a id="a-4n"></a>问何义几蕴是见所断。<a id="a-4o"></a>答现观智谛现观所应断义。<a id="a-4p"></a>一切一分是见所断。<a id="a-4q"></a>问何义几蕴是修所断。<a id="a-4r"></a>答从现观后修道所断义。<a id="a-4s"></a>一切一分是修所断。<a id="a-4t"></a>问何义几蕴是无断。<a id="a-4u"></a>答一切染污永断对治义。<a id="a-4v"></a>及已断义。<a id="a-4w"></a>一切一分是无断。<a id="a-4x"></a>问何义几蕴是无色等。<a id="a-4y"></a>答如前所说色等相违义。<a id="a-4z"></a>当知是无色等义。<a id="a-50"></a>如是等类应当分别诸蕴差别。<a id="a-51"></a>问如说积聚义是蕴义。<a id="a-52"></a>何等名为积聚义耶。<a id="a-53"></a>答种种所召体义。<a id="a-54"></a>更互和杂转义。<a id="a-55"></a>一类总略义。<a id="a-56"></a>增益损减义。<a id="a-57"></a>是积聚义。</p>
  <p id="a58">问何缘色蕴说名为色。<a id="a-59"></a>答于彼彼方所种殖增长义。<a id="a-5A"></a>及变碍义故名为色。<a id="a-5B"></a>此变碍义复有二种。<a id="a-5C"></a>一手等所触便变坏义。<a id="a-5D"></a>二方处差别种种相义。</p>
  <p id="a5E">问何缘四无色蕴总说名名。<a id="a-5F"></a>答顺趣种种所缘境义。<a id="a-5G"></a>依言说名分别种种所缘境义故说为名。</p>
  <p id="a5H">问诸蕴谁所摄。<a id="a-5I"></a>为何义故建立摄耶。<a id="a-5J"></a>答自性所摄非他性。<a id="a-5K"></a>为遍了知种种自类。<a id="a-5L"></a>是故建立。<a id="a-5M"></a>问诸法谁相应。<a id="a-5N"></a>为何义故建立相应。<a id="a-5O"></a>答他性相应非自性。<a id="a-5P"></a>为遍了知依自性清净心有染不染法若增若减是故建立。</p>
  <p id="a5Q">有一沙门若婆罗门。<a id="a-5R"></a>欲令名中唯心实有非诸心所。<a id="a-5S"></a>此不应理。<a id="a-5T"></a>何以故。<a id="a-5U"></a>且说诸蕴有五种性不成就故。<a id="a-5V"></a>又若彼计分位别故有五性者。<a id="a-5W"></a>分位别计亦有过失。<a id="a-5X"></a>何以故。<a id="a-5Y"></a>是诸分位展转相望作用差别。<a id="a-5Z"></a>若有若无皆成失故。<a id="a-5a"></a>若言有者。<a id="a-5b"></a>由相异故便应有异实物体性。<a id="a-5c"></a>若言无者。<a id="a-5d"></a>计分位别则为唐捐。<a id="a-5e"></a>又不应谓如六识身分位差别。<a id="a-5f"></a>何以故。<a id="a-5g"></a>由六识身所依所缘有差别故。<a id="a-5h"></a>是诸分位一处可得故不应理。<a id="a-5i"></a>若谓转变亦不应理。<a id="a-5j"></a>何以故。<a id="a-5k"></a>于有色物可转变故。<a id="a-5l"></a>得有分位前后差别。<a id="a-5m"></a>非于无色有如乳酪生酥等异。<a id="a-5n"></a>又心因缘无差别故。<a id="a-5o"></a>行别分位不应道理。<a id="a-5p"></a>于一刹那必不可得差别因缘令彼分位而有差别。<a id="a-5q"></a>是故汝计分位差别不应道理。<a id="a-5r"></a>又违教故。<a id="a-5s"></a>唯心实有不应道理。<a id="a-5t"></a>违何等教。<a id="a-5u"></a>谓如经言贪嗔痴等恼染其心令不解脱。<a id="a-5v"></a>问此中何所相违。<a id="a-5w"></a>答若唯有心二不俱有。<a id="a-5x"></a>是即贪等应不依识。<a id="a-5y"></a>若汝复谓以识为先亦不应理。<a id="a-5z"></a>无差别过前已说故。<a id="a-60"></a>又复经言与触俱生受想思等。<a id="a-61"></a>又余经说如是诸法恒共和合非不和合。<a id="a-62"></a>不可说言如是诸法而可分析令别殊异。<a id="a-63"></a>又佛世尊为欲成立此和合义说灯明喻。<a id="a-64"></a>是故不可离彼俱生而说和合。<a id="a-65"></a>虽复经言如是六界说名士夫。<a id="a-66"></a>然密意说故无过失。<a id="a-67"></a>问此中有何密意。<a id="a-68"></a>答唯欲显说色动心所最胜所依。<a id="a-69"></a>当知是名此经密意。<a id="a-6A"></a>复有违彼圣教。<a id="a-6B"></a>可得何等圣教。<a id="a-6C"></a>谓世尊言乳酪生酥三譬喻故。<a id="a-6D"></a>或有处所粗四大种以之为我。<a id="a-6E"></a>或有处所有色意生。<a id="a-6F"></a>或有处所无色想生。<a id="a-6G"></a>如是经意。<a id="a-6H"></a>岂唯大种。<a id="a-6I"></a>或唯有心。<a id="a-6J"></a>唯有想耶。<a id="a-6K"></a>是故当知如是等经皆有密意。<a id="a-6L"></a>故名所摄四无色蕴心与心所。<a id="a-6M"></a>更互相应道理成就。<a id="a-6N"></a>中嗢拖南曰。</p>
  <p id="a6O">五种性不成　　分位差过失</p>
  <p id="a6P">因缘无别故　　与圣教相违</p>
  <p id="a6Q">如是已决择蕴事善巧。<a id="a-6R"></a>界事善巧今当决择。<a id="a-6S"></a>问何等是眼界。<a id="a-6T"></a>答若眼未断。<a id="a-6U"></a>或复断已命根摄受。<a id="a-6V"></a>如眼界乃至意识界及法界一分当知亦尔。<a id="a-6W"></a>问何等是色界。<a id="a-6X"></a>答若色根增上所生。<a id="a-6Y"></a>若彼于此为增上。<a id="a-6Z"></a>是名色界。<a id="a-6a"></a>如色界乃至触界当知亦尔。</p>
  <p id="a6b">问此十八界几是实有几是假有。<a id="a-6c"></a>答实有者或十七或十二。<a id="a-6d"></a>六为一故一为六故。<a id="a-6e"></a>此约世俗安立道理。</p>
  <p id="a6f">问若有眼亦眼界耶。<a id="a-6g"></a>设有眼界亦眼耶。<a id="a-6h"></a>答应作四句。<a id="a-6i"></a>或有眼非眼界。<a id="a-6j"></a>谓阿罗汉最后眼。<a id="a-6k"></a>是名初句。<a id="a-6l"></a>或有眼界非眼。<a id="a-6m"></a>谓生有色界若眼未生或生已失。<a id="a-6n"></a>或不得眼或眼无间灭。<a id="a-6o"></a>若诸异生生无色界。<a id="a-6p"></a>是第二句。<a id="a-6q"></a>或有眼亦眼界。<a id="a-6r"></a>谓除尔所相。<a id="a-6s"></a>是第三句。<a id="a-6t"></a>或有无眼亦无眼界。<a id="a-6u"></a>谓阿罗汉眼已失坏或不生眼。<a id="a-6v"></a>若生无色界或于无余依涅槃界已般涅槃。<a id="a-6w"></a>是第四句。<a id="a-6x"></a>如眼界。<a id="a-6y"></a>一切内界随其所应当知亦尔。<a id="a-6z"></a>身界应分别。<a id="a-70"></a>谓无先来不生身者。<a id="a-71"></a>余随所应当具宣说。<a id="a-72"></a>于四外界随其所应亦当具说。<a id="a-73"></a>若声声界正宣击时当言俱有。<a id="a-74"></a>若不宣击当言随逐余界唯界非声。</p>
  <p id="a75">问此十八界几是同分几彼同分。<a id="a-76"></a>答有识眼界名为同分。<a id="a-77"></a>所余眼界名彼同分。<a id="a-78"></a>如眼界乃至身界亦尔。<a id="a-79"></a>唯根所摄内诸界中。<a id="a-7A"></a>思量同分及彼同分。<a id="a-7B"></a>非于色等外诸界中。<a id="a-7C"></a>当知法界诸有所缘如心界说。<a id="a-7D"></a>诸无所缘如色等说。</p>
  <p id="a7E">问几界合而能取。<a id="a-7F"></a>几界不合能取。<a id="a-7G"></a>答六合能取。<a id="a-7H"></a>四不合能取。<a id="a-7I"></a>五及一少分非能取。<a id="a-7J"></a>一界若合不合二俱能取。<a id="a-7K"></a>问几唯所取非能取。<a id="a-7L"></a>几亦所取亦能取耶。<a id="a-7M"></a>答一切皆所取。<a id="a-7N"></a>谓五及一少分唯所取。<a id="a-7O"></a>十二及一少分亦是能取。<a id="a-7P"></a>问几由助伴故能取。<a id="a-7Q"></a>几独能取耶。<a id="a-7R"></a>答十及一少分由助伴故能取。<a id="a-7S"></a>一及一少分独能取。<a id="a-7T"></a>问几唯欲界系。<a id="a-7U"></a>答四。<a id="a-7V"></a>问几唯色界系。<a id="a-7W"></a>答无。<a id="a-7X"></a>问几唯无色界系。<a id="a-7Y"></a>答亦无。<a id="a-7Z"></a>问几唯欲色界系。<a id="a-7a"></a>答十一。<a id="a-7b"></a>问几唯色无色界系。<a id="a-7c"></a>答无。<a id="a-7d"></a>问几通三界系。<a id="a-7e"></a>答三。</p>
  <p id="a7f">问几执受几非执受。<a id="a-7g"></a>答五执受。<a id="a-7h"></a>五执受非执受。<a id="a-7i"></a>所余一向非执受。<a id="a-7j"></a>何以故。<a id="a-7k"></a>以离于彼余能执受。<a id="a-7l"></a>执受于彼不可得故。</p>
  <p id="a7m">云何种种界。<a id="a-7n"></a>谓即十八界展转异相性。<a id="a-7o"></a>云何非一界。<a id="a-7p"></a>谓即彼诸界无量有情种种差别所依住性。<a id="a-7q"></a>云何无量界。<a id="a-7r"></a>谓总彼二名无量界。<a id="a-7s"></a>如佛世尊于恶叉聚喻中说。<a id="a-7t"></a>我于诸界终不宣说界有边际中。<a id="a-7u"></a>嗢拖南曰。</p>
  <p id="a7v">何等实有性　　四句与同分</p>
  <p id="a7w">取界执受非　　种种等非一</p>
  <p id="a7x">问何等是界义。<a id="a-7y"></a>答因义。<a id="a-7z"></a>种子义。<a id="a-80"></a>本性义。<a id="a-81"></a>种性义。<a id="a-82"></a>微细义。<a id="a-83"></a>任持义。<a id="a-84"></a>是界义。<a id="a-85"></a>问以何义故涅槃虚空亦说名界。<a id="a-86"></a>答由彼能持苦不生义。<a id="a-87"></a>持身眼等运动用义。</p>
  <p id="a88">问为显何义建立界耶。<a id="a-89"></a>答为显因缘义。<a id="a-8A"></a>及显根境受用义。</p>
  <p id="a8B">问此十八界由谁分别。<a id="a-8C"></a>答若略说当知由六种。<a id="a-8D"></a>一法界。<a id="a-8E"></a>谓眼等法有眼等界。<a id="a-8F"></a>二净界。<a id="a-8G"></a>谓住种性补特伽罗所有诸界。<a id="a-8H"></a>三本性界。<a id="a-8I"></a>谓即如所说十八界无始时来于后后生其性成就。<a id="a-8J"></a>及住种性不住种性补特伽罗。<a id="a-8K"></a>无始时来涅槃非涅槃法其性成就。<a id="a-8L"></a>四熏习界。<a id="a-8M"></a>谓即此诸界净不净法先所熏习。<a id="a-8N"></a>于生死中得胜劣生涅槃因性。<a id="a-8O"></a>五已与果界。<a id="a-8P"></a>谓即此诸界感果已灭。<a id="a-8Q"></a>六未与果界。<a id="a-8R"></a>谓即此诸界未感得果或灭未灭。<a id="a-8S"></a>如是略说诸界有六种若广说者其数无量。</p>
  <p id="a8T">问此十八界几有色几无色。<a id="a-8U"></a>乃至几无断耶。<a id="a-8V"></a>答如前所说相应随顺建立。<a id="a-8W"></a>问如说眼见诸色乃至意了诸法。<a id="a-8X"></a>此为眼等是见者乃至是了者耶。<a id="a-8Y"></a>为彼识耶。<a id="a-8Z"></a>答约胜义道理。<a id="a-8a"></a>非是眼等亦非彼识。<a id="a-8b"></a>何以故。<a id="a-8c"></a>诸法自性众缘生故。<a id="a-8d"></a>刹那灭故。<a id="a-8e"></a>无作用故。<a id="a-8f"></a>约世俗道理。<a id="a-8g"></a>眼等最胜故可于彼立见者等。<a id="a-8h"></a>何以故。<a id="a-8i"></a>若有眼等诸根。<a id="a-8j"></a>识决定生无所缺减。<a id="a-8k"></a>或有识流非眼等根。<a id="a-8l"></a>若缺不缺俱可得故。<a id="a-8m"></a>此中实义唯于见等说见者等。</p>
  <p id="a8n">问此十八界几种次第宣说因缘。<a id="a-8o"></a>此复何等。<a id="a-8p"></a>答略有二种。<a id="a-8q"></a>一三种次第宣说因缘。<a id="a-8r"></a>二六种次第宣说因缘。<a id="a-8s"></a>云何三种次第宣说因缘。<a id="a-8t"></a>谓所依境界俱依差别故。<a id="a-8u"></a>所以者何。<a id="a-8v"></a>由识与根同一处义故说名依境界。<a id="a-8w"></a>是所缘义故亦名依。<a id="a-8x"></a>云何六种次第宣说因缘。<a id="a-8y"></a>谓彼所行众多差别数数行故先说眼等。<a id="a-8z"></a>是初因缘。<a id="a-90"></a>又随世间俗事转故说彼次第。<a id="a-91"></a>由诸世间先互相见。<a id="a-92"></a>次相慰问次设饮食。<a id="a-93"></a>次过昼分夜分现前。<a id="a-94"></a>敷设种种软妙卧具毡褥被枕。<a id="a-95"></a>触习侍女。<a id="a-96"></a>是第二因缘。<a id="a-97"></a>又喜乐差别为依止故次第宣说。<a id="a-98"></a>是第三因缘。<a id="a-99"></a>又严饰差别所摄受故次第宣说。<a id="a-9A"></a>诸受欲者必以安缮那等先庄眉眼。<a id="a-9B"></a>次以耳珰耳轮等庄严其耳。<a id="a-9C"></a>非于余根如是严饰。<a id="a-9D"></a>是第四因缘。<a id="a-9E"></a>又依作业饮食习欲等事次第宣说。<a id="a-9F"></a>由诸众生皆先依止身语二业若净不净方便勤求。<a id="a-9G"></a>次食段食。<a id="a-9H"></a>既饱醉已习近诸欲。<a id="a-9I"></a>是第五因缘。<a id="a-9J"></a>又由作业差别摄受故次第宣说。<a id="a-9K"></a>所以者何。<a id="a-9L"></a>由眼能见种种诸色。<a id="a-9M"></a>往还无失威仪不乱。<a id="a-9N"></a>记识他身曾见不见及怨亲中。<a id="a-9O"></a>了悟方所宣示于他起想言说。<a id="a-9P"></a>睹众舞乐角力戏等。<a id="a-9Q"></a>广受种种世间喜乐长养依身。<a id="a-9R"></a>如是等类有无量种眼界作业。<a id="a-9S"></a>由耳能闻种种音声。<a id="a-9T"></a>因此了悟善说恶说种种义理起诸言论。<a id="a-9U"></a>因闻种种微妙乐音。<a id="a-9V"></a>广受种种世间喜乐长养依身。<a id="a-9W"></a>如是等类耳界作业。<a id="a-9X"></a>比前狭劣。<a id="a-9Y"></a>鼻界能嗅种种诸香。<a id="a-9Z"></a>寻香而往。<a id="a-9a"></a>受诸喜乐长养依身。<a id="a-9b"></a>如是等类鼻界作业。<a id="a-9c"></a>方前狭劣。<a id="a-9d"></a>舌界能尝种种诸味。<a id="a-9e"></a>受诸喜乐长养依身。<a id="a-9f"></a>如是等类舌界作业。<a id="a-9g"></a>方前狭劣。<a id="a-9h"></a>身界能触种种所触受诸喜乐。<a id="a-9i"></a>虽能长养依身。<a id="a-9j"></a>然彼乐具或于一时复为损害。<a id="a-9k"></a>如是等类身界作业。<a id="a-9l"></a>最为狭劣。<a id="a-9m"></a>是名第六次第宣说因缘。<a id="a-9n"></a>于此眼等六种因缘差别中。<a id="a-9o"></a>意遍行故最后宣说。<a id="a-9p"></a>为摄如是次第因缘中。<a id="a-9q"></a>嗢拖南曰。</p>
  <p id="a9r">众多顺世俗　　喜乐与庄严</p>
  <p id="a9s">随二种作业　　故次第宣说</p>
  <p id="a9t">复次此十八界。<a id="a-9u"></a>当知能摄一切经中所说余界。</p>
  <p id="a9v">问生色界者已于境界而得离欲。<a id="a-9w"></a>何缘复生鼻舌两界。<a id="a-9x"></a>答为令所依身端严故。<a id="a-9y"></a>又色界中于此二种未离欲故。<a id="a-9z"></a>问生第二静虑或生上地。<a id="a-A0"></a>若有寻有伺眼等识现在前。<a id="a-A1"></a>云何此地无寻无伺若不现前。<a id="a-A2"></a>云何于彼有色诸根。<a id="a-A3"></a>而能领受彼地境界。<a id="a-A4"></a>答由有寻有伺诸识种子随逐无寻无伺三摩地故。<a id="a-A5"></a>从彼起已此得现前。<a id="a-A6"></a>又此起已识现行时。<a id="a-A7"></a>复为无寻无伺三摩地种子之所随逐。<a id="a-A8"></a>是故此地非是一向无寻无伺。<a id="a-A9"></a>由彼有情于诸寻伺以性离欲而离欲故。<a id="a-AA"></a>彼地虽名无寻无伺。<a id="a-AB"></a>此复现行亦无过失。<a id="a-AC"></a>问何缘眼界耳界鼻界。<a id="a-AD"></a>各生二分非余。<a id="a-AE"></a>答为令依止得端严故。<a id="a-AF"></a>问眼耳与鼻。<a id="a-AG"></a>诸识生时为依二分。<a id="a-AH"></a>当言一耶当言二耶。<a id="a-AI"></a>答当言唯一。<a id="a-AJ"></a>何以故。<a id="a-AK"></a>若彼一分无障不坏。<a id="a-AL"></a>识明了生。<a id="a-AM"></a>若彼有障或复失坏。<a id="a-AN"></a>识不明了生故。<a id="a-AO"></a>又识非色故。<a id="a-AP"></a>无有如色由方所别成二分义。</p>
  <p id="aAQ">问眼与眼识若是因果云何俱有。<a id="a-AR"></a>若俱有者云何得成因果两性。<a id="a-AS"></a>答识依眼生。<a id="a-AT"></a>非如种芽因果道理。<a id="a-AU"></a>何以故。<a id="a-AV"></a>眼与眼识非正生因。<a id="a-AW"></a>唯建立因。<a id="a-AX"></a>是故此二俱时而有因果性成。<a id="a-AY"></a>犹如灯焰光明道理。<a id="a-AZ"></a>如眼与眼识。<a id="a-Aa"></a>耳鼻舌身与彼诸识当知亦尔。<a id="a-Ab"></a>若异此者。<a id="a-Ac"></a>虽有自种无所依故。<a id="a-Ad"></a>眼等诸识应不得生。</p>
  <p id="aAe">问若于欲界或生或长。<a id="a-Af"></a>当言眼界决定转耶。<a id="a-Ag"></a>答此非一向。<a id="a-Ah"></a>如眼界。<a id="a-Ai"></a>耳鼻舌界及彼识界当知亦尔。<a id="a-Aj"></a>身界决定转。<a id="a-Ak"></a>如是身识界意界法界意识界色声香味触界亦尔。</p>
  <p id="aAl">问若于色界或生或长。<a id="a-Am"></a>当言眼界决定转耶。<a id="a-An"></a>答决定转。<a id="a-Ao"></a>如眼界如是。<a id="a-Ap"></a>耳鼻舌身界眼耳身识界亦尔。<a id="a-Aq"></a>除香味界及彼识界。<a id="a-Ar"></a>余一切界亦决定转。<a id="a-As"></a>于无色界或生或长。<a id="a-At"></a>除意界法界意识界。<a id="a-Au"></a>余定不转。<a id="a-Av"></a>唯除自在所获诸色。<a id="a-Aw"></a>当知三界于彼定转。</p>
  <p id="aAx">界事善巧。<a id="a-Ay"></a>如蕴善巧亦应宣说嗢拖南颂。<a id="a-Az"></a>如界善巧。<a id="a-B0"></a>处事善巧嗢拖南颂当知亦尔。</p>
  <p id="aB1">云何眼处。<a id="a-B2"></a>谓若眼已得不舍。<a id="a-B3"></a>于无间体非断灭法。<a id="a-B4"></a>如眼处相。<a id="a-B5"></a>余处自性当知亦尔。</p>
  <p id="aB6">问处触处何差别。<a id="a-B7"></a>答处如前说。<a id="a-B8"></a>触处者。<a id="a-B9"></a>谓与触俱或能无间引发诸触。<a id="a-BA"></a>随顺于触所有诸处。</p>
  <p id="aBB">问若眼亦处耶。<a id="a-BC"></a>设处亦眼耶。<a id="a-BD"></a>答有眼非处。<a id="a-BE"></a>谓若眼已得不舍。<a id="a-BF"></a>然是无间断灭之法。<a id="a-BG"></a>有处非眼。<a id="a-BH"></a>谓所余处安住处相。<a id="a-BI"></a>有亦眼亦处。<a id="a-BJ"></a>谓若眼已得不舍。<a id="a-BK"></a>亦非无间断灭之法。<a id="a-BL"></a>有非眼非处。<a id="a-BM"></a>谓若眼不得或得已舍。<a id="a-BN"></a>及余耳等不住处相。</p>
  <p id="aBO">问若处亦触处耶。<a id="a-BP"></a>设触处亦处耶。<a id="a-BQ"></a>答诸触处必是处。<a id="a-BR"></a>有处非触处。<a id="a-BS"></a>谓眼等不与触合。<a id="a-BT"></a>亦复不能引无间触。<a id="a-BU"></a>然非无间断灭之法。<a id="a-BV"></a>若于色界或生或长所有鼻舌。<a id="a-BW"></a>若生无想有情天中所有诸根。<a id="a-BX"></a>于一切时当知必定非处。</p>
  <p id="aBY">问处名何义。<a id="a-BZ"></a>为显何义建立处耶。<a id="a-Ba"></a>答诸心心所生长门义。<a id="a-Bb"></a>缘义。<a id="a-Bc"></a>方便义。<a id="a-Bd"></a>和合性义。<a id="a-Be"></a>所依止义。<a id="a-Bf"></a>居住处义。<a id="a-Bg"></a>是名处义。<a id="a-Bh"></a>为欲显示等无间所缘增上三种缘义故。<a id="a-Bi"></a>建立处。<a id="a-Bj"></a>广分别处及次第。<a id="a-Bk"></a>随其所应如界当知。</p>
  <p id="aBl">又世尊言有八胜处。<a id="a-Bm"></a>广说如经。<a id="a-Bn"></a>如是十遍处又有四处。<a id="a-Bo"></a>谓空无边处等。<a id="a-Bp"></a>又有二处。<a id="a-Bq"></a>谓无想处。<a id="a-Br"></a>非想非非想处。<a id="a-Bs"></a>如是等法处名说者。<a id="a-Bt"></a>如所说相随其所应当知皆在十二处摄。<a id="a-Bu"></a>又处依止如界应知。</p>
  <p id="aBv">复次云何名缘生法。<a id="a-Bw"></a>谓无主宰无有作者无有受者。<a id="a-Bx"></a>无自作用不得自在。<a id="a-By"></a>从因而生托众缘转。<a id="a-Bz"></a>本无而有有已散灭。<a id="a-C0"></a>唯法所显唯法能润。<a id="a-C1"></a>唯法所润堕在相续。<a id="a-C2"></a>如是等相名缘生法。</p>
  <p id="aC3">当知此中因名缘起果名缘生。<a id="a-C4"></a>此无明随眠不断有故。<a id="a-C5"></a>彼无明缠有。<a id="a-C6"></a>此无明缠生故。<a id="a-C7"></a>彼诸行转。<a id="a-C8"></a>如是诸行种子不断故。<a id="a-C9"></a>诸行得生。<a id="a-CA"></a>诸行生故得有识转。<a id="a-CB"></a>如是所余诸缘起支流转道理。<a id="a-CC"></a>如其所应当知亦尔。</p>
  <p id="aCD">当知有生及老死支是假有法。<a id="a-CE"></a>所余有支是实有法。</p>
  <p id="aCF">复由五相建立缘起差别。<a id="a-CG"></a>何等为五。<a id="a-CH"></a>一众苦引因依处。<a id="a-CI"></a>二众苦生因依处。<a id="a-CJ"></a>三众苦引因。<a id="a-CK"></a>四众苦生因。<a id="a-CL"></a>五众苦生起。<a id="a-CM"></a>众苦引因依处者。<a id="a-CN"></a>谓于现法中名色为缘六处生起不断不知。<a id="a-CO"></a>此为所缘及依处故。<a id="a-CP"></a>一切愚夫于内自体愚痴生起。<a id="a-CQ"></a>是名无明。<a id="a-CR"></a>无明缘故次后诸行。<a id="a-CS"></a>乃至后时有触缘受。<a id="a-CT"></a>此中六处名无明等。<a id="a-CU"></a>引因依处。<a id="a-CV"></a>众苦生因依处者。<a id="a-CW"></a>谓诸愚夫触为缘故。<a id="a-CX"></a>于现法中诸受生起。<a id="a-CY"></a>此为依处。<a id="a-CZ"></a>于外境界发起诸爱。<a id="a-Ca"></a>由爱为缘次后有取。<a id="a-Cb"></a>取为缘故次后有有。<a id="a-Cc"></a>如是爱等三种生因。<a id="a-Cd"></a>用触缘受为所依处众苦引因者。<a id="a-Ce"></a>谓无明缘行乃至触缘受。<a id="a-Cf"></a>现法中识为福非福及不动业之所熏习。<a id="a-Cg"></a>后后种子之所随逐。<a id="a-Ch"></a>能引当来余身识等生老死苦。<a id="a-Ci"></a>是故说此为彼引因。<a id="a-Cj"></a>众苦生因者。<a id="a-Ck"></a>谓受缘爱爱缘取取缘有。<a id="a-Cl"></a>是名当来众苦生因。<a id="a-Cm"></a>即先所作业为烦恼摄受。<a id="a-Cn"></a>未来世生将现前故。<a id="a-Co"></a>当知名有。<a id="a-Cp"></a>众苦生起者。<a id="a-Cq"></a>谓有缘生生缘老死。<a id="a-Cr"></a>如是名为众苦生起即识名色六处触受。<a id="a-Cs"></a>先种子性随所依时。<a id="a-Ct"></a>曾得众苦引因之名。<a id="a-Cu"></a>今已与果名生老死。<a id="a-Cv"></a>复得苦名。</p>
  <p id="aCw">复次当知无明智所对治。<a id="a-Cx"></a>别有心所覆蔽为性。<a id="a-Cy"></a>非唯明无亦非邪智。<a id="a-Cz"></a>何以故。<a id="a-D0"></a>若彼无明唯明无者。<a id="a-D1"></a>应不可立软中上品。<a id="a-D2"></a>由无性法都无软中上品异故。<a id="a-D3"></a>又不可立无明随眠与缠差别。<a id="a-D4"></a>由无性法于一切时其相相似现行随转不可建立。<a id="a-D5"></a>又异生心善染无记。<a id="a-D6"></a>于一切处常离慧明。<a id="a-D7"></a>若此无性是无明者。<a id="a-D8"></a>应一切心皆成染污。</p>
  <p id="aD9">又无性法非有为摄非无为摄。<a id="a-DA"></a>既非有为无为所摄。<a id="a-DB"></a>不能为染亦不为净。<a id="a-DC"></a>又于离明心相续中。<a id="a-DD"></a>应一切时明不得起。<a id="a-DE"></a>又不应说无明灭故明得生起。<a id="a-DF"></a>所以者何。<a id="a-DG"></a>无有无法而可灭故。<a id="a-DH"></a>若唯邪智是无明者。<a id="a-DI"></a>为除慧明所摄诸智。<a id="a-DJ"></a>余一切智皆邪智耶。<a id="a-DK"></a>为唯染污邪执性智是邪智耶。<a id="a-DL"></a>为诸烦恼相应邪智是邪智耶。<a id="a-DM"></a>若言初智是邪智者。<a id="a-DN"></a>一切异生相续中智皆应邪智。<a id="a-DO"></a>若善若无记此不应道理。<a id="a-DP"></a>若唯染污邪执性智是邪智者。<a id="a-DQ"></a>唯应五见萨迦耶等名染性智。<a id="a-DR"></a>此中如实不了行相。<a id="a-DS"></a>是名无明。<a id="a-DT"></a>由有如实不了行故。<a id="a-DU"></a>邪执事相。<a id="a-DV"></a>是名为见。<a id="a-DW"></a>谓萨迦耶见由无明力执我我所。<a id="a-DX"></a>如是余见各于自事邪执行转。<a id="a-DY"></a>然彼诸见不离愚痴。<a id="a-DZ"></a>由痴与见行相各别。<a id="a-Da"></a>是故此五染污性智名为无明。<a id="a-Db"></a>不应道理。</p>
  <p id="aDc">又若无明与诸见相无差别者。<a id="a-Dd"></a>世尊不应七随眠中于无明外立见随眠。<a id="a-De"></a>又佛世尊曾无一处于诸见上示无明名。<a id="a-Df"></a>若诸烦恼相应邪智是无明者。<a id="a-Dg"></a>萨迦耶等五种邪见智为自性。<a id="a-Dh"></a>无二智体俱有相应。<a id="a-Di"></a>是则诸见应与无明常不相应。<a id="a-Dj"></a>又若贪等烦恼力故令相应智成愚痴性。<a id="a-Dk"></a>即应贪等增上力故得有愚痴。<a id="a-Dl"></a>非痴增上。<a id="a-Dm"></a>痴为导首故有贪等一切烦恼。<a id="a-Dn"></a>又应可说如余烦恼相应之慧。<a id="a-Do"></a>由相应故得成染污非彼自性。<a id="a-Dp"></a>非愚痴体可成痴性。<a id="a-Dq"></a>又如诸余烦恼相应。<a id="a-Dr"></a>非烦恼性诸心心所。<a id="a-Ds"></a>是故当知别有无明。<a id="a-Dt"></a>是心所性与心相应。<a id="a-Du"></a>如世尊言。<a id="a-Dv"></a>行有三种。<a id="a-Dw"></a>谓身行语行意行。<a id="a-Dx"></a>当知此中入出息风名为身行。<a id="a-Dy"></a>风为导首身业转故。<a id="a-Dz"></a>身所作业亦名身行。<a id="a-E0"></a>由愚痴者先起随顺身业风已。<a id="a-E1"></a>然后方起染污身业。<a id="a-E2"></a>如入出息能起身业故名身行。<a id="a-E3"></a>如是寻伺与诸语业俱名语行。<a id="a-E4"></a>受想与意业俱名意行。<a id="a-E5"></a>如是一切总说身行语行意行。</p>
  <p id="aE6">诸有随生何界何地。<a id="a-E7"></a>当知有支即此所摄。</p>
  <p id="aE8">复次十二支中。<a id="a-E9"></a>二业所摄。<a id="a-EA"></a>谓行及有。<a id="a-EB"></a>三烦恼摄。<a id="a-EC"></a>谓无明爱取。<a id="a-ED"></a>当知所余皆事所摄。<a id="a-EE"></a>又二业中。<a id="a-EF"></a>初是引业所摄。<a id="a-EG"></a>谓行。<a id="a-EH"></a>后是生业所摄。<a id="a-EI"></a>谓有。<a id="a-EJ"></a>三烦恼中一能发起引业。<a id="a-EK"></a>谓无明。<a id="a-EL"></a>二能发起生业。<a id="a-EM"></a>谓爱取。<a id="a-EN"></a>余事所摄支中。<a id="a-EO"></a>二是未来苦支所摄。<a id="a-EP"></a>谓生老死。<a id="a-EQ"></a>五是未来苦因所摄。<a id="a-ER"></a>谓现法中从行缘识乃至触缘受。<a id="a-ES"></a>又即五支亦是现在苦支所摄。<a id="a-ET"></a>由先世因今得生起。<a id="a-EU"></a>果异熟摄。<a id="a-EV"></a>谓识名色六处触受。<a id="a-EW"></a>又现在果所摄五支。<a id="a-EX"></a>及未来果所摄二支。<a id="a-EY"></a>总名果所摄缘起。<a id="a-EZ"></a>当知余支是因所摄缘起。</p>
  <p id="aEa">复次无知略于五处为能生因。<a id="a-Eb"></a>一能生疑。<a id="a-Ec"></a>二能生爱。<a id="a-Ed"></a>三能生非处信。<a id="a-Ee"></a>四能生见。<a id="a-Ef"></a>五能生增上慢。<a id="a-Eg"></a>于前际等所有无知是能生疑。<a id="a-Eh"></a>谓如是疑。<a id="a-Ei"></a>我于过去为曾有耶为曾无耶。<a id="a-Ej"></a>如是等疑于三世转。<a id="a-Ek"></a>如经广说。<a id="a-El"></a>过去名前际。<a id="a-Em"></a>未来名后际。<a id="a-En"></a>现在名前后际。<a id="a-Eo"></a>待过去世是后际。<a id="a-Ep"></a>待未来世是前际故。<a id="a-Eq"></a>若疑过去当知此疑前际无知所生。<a id="a-Er"></a>若疑未来当知此疑后际无知所生。<a id="a-Es"></a>若于内疑惑此谁所有我为是谁。<a id="a-Et"></a>今此有情从何而来于此没已当往何所。<a id="a-Eu"></a>当知此疑是前后际无知所生。<a id="a-Ev"></a>又于内无知。<a id="a-Ew"></a>于外无知。<a id="a-Ex"></a>于内外无知。<a id="a-Ey"></a>当知能生内外等爱。<a id="a-Ez"></a>及后有爱。<a id="a-F0"></a>喜贪俱行爱。<a id="a-F1"></a>彼彼喜乐爱。<a id="a-F2"></a>又若于业无知。<a id="a-F3"></a>于异熟无知。<a id="a-F4"></a>于业异熟无知。<a id="a-F5"></a>是诸有情由于业自造无知为缘故。<a id="a-F6"></a>于鲁达罗天。<a id="a-F7"></a>毗瑟笯天。<a id="a-F8"></a>世主天等非正处中。<a id="a-F9"></a>生妄胜解归依敬信。<a id="a-FA"></a>又若于佛等无知。<a id="a-FB"></a>乃至于道无知。<a id="a-FC"></a>当知能生诸见。<a id="a-FD"></a>所以者何。<a id="a-FE"></a>由于三宝及四谛中不正通达故。<a id="a-FF"></a>乃至能生六十二见。<a id="a-FG"></a>及起如是见立如是论。<a id="a-FH"></a>无施无爱。<a id="a-FI"></a>乃至广说所有邪见。<a id="a-FJ"></a>又若于因无知。<a id="a-FK"></a>于因所生法善不善等无知。<a id="a-FL"></a>广如经说。<a id="a-FM"></a>由此无知故。<a id="a-FN"></a>于往善趣道往善趣方便中。<a id="a-FO"></a>生增上慢。<a id="a-FP"></a>所以者何。<a id="a-FQ"></a>由于善不善等法爱非爱果不如实知故。<a id="a-FR"></a>于自饿投火坠高岩等。<a id="a-FS"></a>非方便中起方便想。<a id="a-FT"></a>行如是事以求生天。<a id="a-FU"></a>又于六触处中所有无知。<a id="a-FV"></a>于不如实通达。<a id="a-FW"></a>得沙门果中起增上慢。<a id="a-FX"></a>所以者何。<a id="a-FY"></a>由实无有于六触处如实通达智。<a id="a-FZ"></a>而生增上慢故。<a id="a-Fa"></a>当知此中若生天方便增上慢。<a id="a-Fb"></a>若沙门果增上慢。<a id="a-Fc"></a>总合此二名增上慢。<a id="a-Fd"></a>如是无明能生五种杂染。<a id="a-Fe"></a>谓疑杂染。<a id="a-Ff"></a>爱杂染。<a id="a-Fg"></a>信解杂染。<a id="a-Fh"></a>见杂染。<a id="a-Fi"></a>增上慢杂染。<a id="a-Fj"></a>由疑杂染所杂染故。<a id="a-Fk"></a>一切愚夫获得疑惑。<a id="a-Fl"></a>信顺于他引趣异路。<a id="a-Fm"></a>于现法中多受苦恼。<a id="a-Fn"></a>不安隐住。<a id="a-Fo"></a>由爱杂染所杂染故。<a id="a-Fp"></a>引生后有生老病等一切大苦。<a id="a-Fq"></a>由信解杂染所杂染故。<a id="a-Fr"></a>或谓无因或计自在天等。<a id="a-Fs"></a>不平等因谓为正因。<a id="a-Ft"></a>拨无一切士用而住。<a id="a-Fu"></a>由见杂染所杂染故。<a id="a-Fv"></a>随意造作一切恶行。<a id="a-Fw"></a>能感当来诸恶趣苦。<a id="a-Fx"></a>由增上慢杂染所杂染故。<a id="a-Fy"></a>令士夫用异果无果。</p>
  <p id="aFz">复此缘起善巧如本地分已广分别。<a id="a-G0"></a>所余缘善起巧决择文不复现。</p>
 </body>
</html>