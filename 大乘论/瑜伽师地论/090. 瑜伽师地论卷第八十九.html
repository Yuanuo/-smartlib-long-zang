<!doctype html>
<html id="z3IBVNmwH" data-ver="1173">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第八十九</h1>
  <h2 id="a2">摄事分中契经事处择摄第二之一</h2>
  <p id="a3">如是已说行择摄。<a id="a-4"></a>处择摄我今当说。<a id="a-5"></a>总嗢拖南曰。</p>
  <p id="a6">初安立等智同等　　最后当知离欲等</p>
  <p id="a7">别嗢拖南曰。</p>
  <p id="a8">安立与差别　　愚不愚教授</p>
  <p id="a9">解脱烦恼业　　皆广说应知</p>
  <p id="aA">由五种相。<a id="a-B"></a>当知安立诸受差别。<a id="a-C"></a>一自性故。<a id="a-D"></a>二所依故。<a id="a-E"></a>三所缘故。<a id="a-F"></a>四助伴故。<a id="a-G"></a>五随转故。<a id="a-H"></a>自性故者。<a id="a-I"></a>谓有三受。<a id="a-J"></a>一苦。<a id="a-K"></a>二乐。<a id="a-L"></a>三不苦不乐。<a id="a-M"></a>所依故者。<a id="a-N"></a>谓有六种。<a id="a-O"></a>即眼耳鼻舌身与意。<a id="a-P"></a>所缘故者。<a id="a-Q"></a>谓色等六所缘境界。<a id="a-R"></a>助伴故者。<a id="a-S"></a>谓想思或余善不善无记心法。<a id="a-T"></a>与此相应。<a id="a-U"></a>随转故者。<a id="a-V"></a>谓此相应心由依彼故。<a id="a-W"></a>三受随转。<a id="a-X"></a>彼为诸受同生同灭所依止处。</p>
  <p id="aY">复次如是五相安立诸受。<a id="a-Z"></a>当知复有八种差别。<a id="a-a"></a>一内处差别。<a id="a-b"></a>二外处差别。<a id="a-c"></a>三六识身差别。<a id="a-d"></a>四六触身差别。<a id="a-e"></a>五六受身差别。<a id="a-f"></a>六六想身差别。<a id="a-g"></a>七六思身差别。<a id="a-h"></a>八六爱身差别。<a id="a-i"></a>当知此中由三和合义立前三差别。<a id="a-j"></a>由受因缘义立第四差别。<a id="a-k"></a>由三和合触果义立第五差别。<a id="a-l"></a>由分别受随言说义立第六差别。<a id="a-m"></a>所以者何。<a id="a-n"></a>受诸受时作如是想。<a id="a-o"></a>我今领受此苦此乐此非苦乐。<a id="a-p"></a>亦复为他随起言说。<a id="a-q"></a>由业烦恼二杂染义。<a id="a-r"></a>当知建立第七第八两种差别。<a id="a-s"></a>所以者何。<a id="a-t"></a>由于彼受若合若离起思造作。<a id="a-u"></a>如如发起思所造作。<a id="a-v"></a>如是如是生爱求愿。</p>
  <p id="aw">复次当知略有二种一切。<a id="a-x"></a>一少分一切。<a id="a-y"></a>二一切一切。<a id="a-z"></a>如说一切皆无常者。<a id="a-10"></a>当知此依少分一切。<a id="a-11"></a>唯一切行非无为故。<a id="a-12"></a>言一切法皆无我者。<a id="a-13"></a>当知此依一切一切。<a id="a-14"></a>又由三相应知是愚。<a id="a-15"></a>一由自性故。<a id="a-16"></a>二由因缘故。<a id="a-17"></a>三由果故。<a id="a-18"></a>愚自性故者。<a id="a-19"></a>谓由缠故即是忘失。<a id="a-1A"></a>于现在世由随眠故即是当来忘失之法。<a id="a-1B"></a>愚因缘故者。<a id="a-1C"></a>谓于五相受安立中。<a id="a-1D"></a>不能觉了是无常等。<a id="a-1E"></a>及遍自体初中后位所有恼乱皆不了故。<a id="a-1F"></a>当知即是于生老病及死法性不能觉了。<a id="a-1G"></a>初恼乱者。<a id="a-1H"></a>谓由生故。<a id="a-1I"></a>中恼乱者。<a id="a-1J"></a>谓由病故。<a id="a-1K"></a>后恼乱者。<a id="a-1L"></a>谓由老死二种法故。<a id="a-1M"></a>愚果故者。<a id="a-1N"></a>谓愁等苦爱等杂染。</p>
  <p id="a1O">复次由三种相当知不愚。<a id="a-1P"></a>一自性故。<a id="a-1Q"></a>二由碍故。<a id="a-1R"></a>三由障故。<a id="a-1S"></a>不愚自性者。<a id="a-1T"></a>谓于五相受安立中。<a id="a-1U"></a>善能觉了自相共相。<a id="a-1V"></a>由此能断一切烦恼。<a id="a-1W"></a>能觉圣谛。<a id="a-1X"></a>能证涅槃。<a id="a-1Y"></a>不愚碍者。<a id="a-1Z"></a>由四种魔。<a id="a-1a"></a>谓由蕴魔遍一切处随逐义故。<a id="a-1b"></a>由彼天魔于时时间能数任持障碍义故。<a id="a-1c"></a>死烦恼魔能与死生所生众苦作器义故。<a id="a-1d"></a>不愚障者。<a id="a-1e"></a>谓缘不现见境烦恼。<a id="a-1f"></a>及缘非不现见境缠。<a id="a-1g"></a>或彼随眠。</p>
  <p id="a1h">复次诸佛世尊佛圣弟子。<a id="a-1i"></a>由三种相能正教授诸弟子众。<a id="a-1j"></a>何等为三。<a id="a-1k"></a>一引导教授。<a id="a-1l"></a>二随其所应于所缘境安处教授。<a id="a-1m"></a>三令所化得自义教授。<a id="a-1n"></a>如是教授如其次第。<a id="a-1o"></a>当知即是三种神变。</p>
  <p id="a1p">复次由二种相应求能成就解脱妙慧。<a id="a-1q"></a>一者如理闻思。<a id="a-1r"></a>久远相续慧。<a id="a-1s"></a>能成就有学解脱。<a id="a-1t"></a>二者有学久远相续慧。<a id="a-1u"></a>能成就无学解脱。</p>
  <p id="a1v">复次略有二种解脱成就。<a id="a-1w"></a>一者有学。<a id="a-1x"></a>二者无学。<a id="a-1y"></a>有学者。<a id="a-1z"></a>谓金刚喻三摩地俱。<a id="a-20"></a>无学者。<a id="a-21"></a>谓彼已上。</p>
  <p id="a22">复次心清净行苾刍有五种法多有所作。<a id="a-23"></a>何等为五。<a id="a-24"></a>一正教授。<a id="a-25"></a>二奢摩他支。<a id="a-26"></a>三毗钵舍那支。<a id="a-27"></a>四无间殷重加行。<a id="a-28"></a>五出世间慧。<a id="a-29"></a>正教授者。<a id="a-2A"></a>谓有三种正友所显。<a id="a-2B"></a>一者大师。<a id="a-2C"></a>二者轨范尊重。<a id="a-2D"></a>三者同梵行者及住内法在家英睿。<a id="a-2E"></a>如是名为三种正友。<a id="a-2F"></a>诸有智者从彼应求积集善门真正教授。<a id="a-2G"></a>奢摩他支者。<a id="a-2H"></a>谓如有一。<a id="a-2I"></a>具尸罗住。<a id="a-2J"></a>广说应知如声闻地。<a id="a-2K"></a>如是尸罗具足住已。<a id="a-2L"></a>便无有悔。<a id="a-2M"></a>无悔故欢。<a id="a-2N"></a>广说乃至乐故心定。<a id="a-2O"></a>毗钵舍那支者。<a id="a-2P"></a>谓得三种随欲言教。<a id="a-2Q"></a>一圣正言教。<a id="a-2R"></a>二厌离言教。<a id="a-2S"></a>三令心离盖趣爱言教。<a id="a-2T"></a>云何圣正言教。<a id="a-2U"></a>谓依众圣五无学蕴所有言教。<a id="a-2V"></a>即是宣说诸圣成就如是戒。<a id="a-2W"></a>如是定。<a id="a-2X"></a>如是慧。<a id="a-2Y"></a>如是解脱。<a id="a-2Z"></a>如是解脱智见。<a id="a-2a"></a>云何厌离言教。<a id="a-2b"></a>谓依三种令增少欲喜足言教。<a id="a-2c"></a>及依乐断乐修令离愦闹言教。<a id="a-2d"></a>云何令心离盖趣爱言教。<a id="a-2e"></a>当知此教复有三门。<a id="a-2f"></a>一者一切烦恼盖离盖趣爱言教。<a id="a-2g"></a>二者五盖离盖趣爱言教。<a id="a-2h"></a>三者无明盖离盖趣爱言教。<a id="a-2i"></a>当知此中依为证得断离灭界所有言说。<a id="a-2j"></a>是初言教。<a id="a-2k"></a>依即于彼见胜功德。<a id="a-2l"></a>及于所治盖处诸行深见过患所有言说。<a id="a-2m"></a>当知是名第二言教。<a id="a-2n"></a>随顺如是缘性缘起所有言说。<a id="a-2o"></a>当知是名第三言教。<a id="a-2p"></a>如是三种言教。<a id="a-2q"></a>总名毗钵舍那支。<a id="a-2r"></a>又此言教以略言之复有三种。<a id="a-2s"></a>一能生乐欲言教。<a id="a-2t"></a>二能正安处资粮言教。<a id="a-2u"></a>三能正安处作意言教。<a id="a-2v"></a>谓圣正言教名能生乐欲言教。<a id="a-2w"></a>厌离言教名正安处资粮言教。<a id="a-2x"></a>令心离盖趣爱言教名正安处作意言教。<a id="a-2y"></a>依此言教胜奢摩他所摄受慧。<a id="a-2z"></a>名毗钵舍那。<a id="a-30"></a>是故说此言教。<a id="a-31"></a>名毗钵舍那支。<a id="a-32"></a>云何无间殷重加行。<a id="a-33"></a>谓常所作。<a id="a-34"></a>委悉所作。<a id="a-35"></a>勤精进住。<a id="a-36"></a>当知即依止观加行。<a id="a-37"></a>又勤精进应知五种。<a id="a-38"></a>一被甲精进。<a id="a-39"></a>二加行精进。<a id="a-3A"></a>三不下精进。<a id="a-3B"></a>四无动精进。<a id="a-3C"></a>五无喜足精进。<a id="a-3D"></a>此中最初当知发起猛利乐欲。<a id="a-3E"></a>次随所欲发起坚固勇悍方便。<a id="a-3F"></a>次为证得所受诸法。<a id="a-3G"></a>不自轻蔑亦无怯惧。<a id="a-3H"></a>次能堪忍寒热等苦。<a id="a-3I"></a>后于下劣不生喜足。<a id="a-3J"></a>欣求后后转胜转妙诸功德住。<a id="a-3K"></a>彼由如是勤精进住入谛现观。<a id="a-3L"></a>证得诸圣出世间慧。<a id="a-3M"></a>于修道中依止此慧。<a id="a-3N"></a>若行若住。<a id="a-3O"></a>能正除遣所依身中诸随烦恼。<a id="a-3P"></a>令心清净。<a id="a-3Q"></a>谓住聚落或聚落边。<a id="a-3R"></a>若见少壮端严美妙形色母邑。<a id="a-3S"></a>即便作意思惟不净。<a id="a-3T"></a>为欲损害缘彼贪故。<a id="a-3U"></a>若遇他人逼迫恼乱。<a id="a-3V"></a>即便作意思惟慈相。<a id="a-3W"></a>为欲损害缘彼嗔故。<a id="a-3X"></a>如是行时能正除遣诸随烦恼。<a id="a-3Y"></a>令心清净。<a id="a-3Z"></a>若远离处修习入出二种息念。<a id="a-3a"></a>除遣欲等诸恶寻思。<a id="a-3b"></a>如是住时能正除遣诸随烦恼。<a id="a-3c"></a>令心清净。<a id="a-3d"></a>彼依如是已所证得出世间慧。<a id="a-3e"></a>于一切行修无常想。<a id="a-3f"></a>能正蠲除所余我慢。<a id="a-3g"></a>如是善士为所依止。<a id="a-3h"></a>复得无倒教授前行。<a id="a-3i"></a>由此渐次能证有学圆满解脱。<a id="a-3j"></a>得金刚喻三摩地故。<a id="a-3k"></a>亦证无学圆满解脱。<a id="a-3l"></a>一切烦恼皆离系故。</p>
  <p id="a3m">云何解脱。<a id="a-3n"></a>谓起毕竟断对治故。<a id="a-3o"></a>一切烦恼品类粗重永息灭故。<a id="a-3p"></a>证得转依令诸烦恼决定究竟成不生法。<a id="a-3q"></a>是名解脱。<a id="a-3r"></a>若圣弟子无所有处已得离欲。<a id="a-3s"></a>唯余非想非非想处所有诸行。<a id="a-3t"></a>复能安住胜有顶定。<a id="a-3u"></a>尔时无间能随证得诸漏永尽。<a id="a-3v"></a>若所余位虽能渐断彼彼诸漏。<a id="a-3w"></a>然非无间能随证得诸漏永尽。<a id="a-3x"></a>如是乃至无所有处未得离欲。</p>
  <p id="a3y">复次诸欲界系一切烦恼。<a id="a-3z"></a>唯除无明说名欲漏。<a id="a-40"></a>诸色无色二界所系一切烦恼。<a id="a-41"></a>唯除无明说名有漏。<a id="a-42"></a>若诸有情。<a id="a-43"></a>或未离欲。<a id="a-44"></a>或已离欲。<a id="a-45"></a>除诸外道所有邪僻分别愚痴所生恶见蔽覆其心。<a id="a-46"></a>依此恶见于彼诸欲。<a id="a-47"></a>一分寻求。<a id="a-48"></a>一分离欲。<a id="a-49"></a>乃至非想非非想处。<a id="a-4A"></a>于彼三界所有无智。<a id="a-4B"></a>总摄为一。<a id="a-4C"></a>立无明漏。</p>
  <p id="a4D">复次有九种事能和合故。<a id="a-4E"></a>当知建立九结差别。<a id="a-4F"></a>云何九事。<a id="a-4G"></a>一依在家品可爱有情非有情数一切境界贪爱缠事。<a id="a-4H"></a>二即依此品可恶有情非有情数一切境界嗔恚缠事。<a id="a-4I"></a>三依有情数憍慢缠事。<a id="a-4J"></a>若四五六依恶说法诸出家品三种邪僻胜解缠事。<a id="a-4K"></a>谓依听闻不正法故。<a id="a-4L"></a>依不如理邪思惟故。<a id="a-4M"></a>依非方便所摄修故。<a id="a-4N"></a>如是差别即为三种。<a id="a-4O"></a>七于善说法律无胜解缠事。<a id="a-4P"></a>八依出家品智贫穷事。<a id="a-4Q"></a>九依在家品财贫穷事。<a id="a-4R"></a>由此九事如其所应当知配属爱等九结。<a id="a-4S"></a>此中由嫉变坏心故。<a id="a-4T"></a>于正法内发起法悭。<a id="a-4U"></a>由此当来智慧贫乏。<a id="a-4V"></a>余随所应配属应知。</p>
  <p id="a4W">复次由为贪缚所缠缚故。<a id="a-4X"></a>于能随顺乐受境界心不能舍。<a id="a-4Y"></a>如是嗔缚所缠缚故。<a id="a-4Z"></a>于能随顺苦受境界心不能舍。<a id="a-4a"></a>由愚痴缚所缠缚故。<a id="a-4b"></a>于能随顺非苦乐受中庸境界心不能舍。<a id="a-4c"></a>由此因缘故立三缚。</p>
  <p id="a4d">复次烦恼品所有粗重随附依身。<a id="a-4e"></a>说名随眠。<a id="a-4f"></a>能为种子生起一切烦恼缠故。<a id="a-4g"></a>当知此复建立七种。<a id="a-4h"></a>由未离欲品差别故。<a id="a-4i"></a>由已离欲品差别故。<a id="a-4j"></a>由二俱品差别故。<a id="a-4k"></a>由未离欲品差别故。<a id="a-4l"></a>建立欲贪嗔恚随眠。<a id="a-4m"></a>由已离欲品差别故。<a id="a-4n"></a>建立有贪随眠。<a id="a-4o"></a>由二俱品差别故。<a id="a-4p"></a>建立慢无明见疑随眠。<a id="a-4q"></a>如是总摄一切烦恼。</p>
  <p id="a4r">复次随烦恼者。<a id="a-4s"></a>谓贪不善根。<a id="a-4t"></a>嗔不善根。<a id="a-4u"></a>痴不善根。<a id="a-4v"></a>若忿若恨。<a id="a-4w"></a>如是广说诸杂秽事。<a id="a-4x"></a>当知此中能起一切不善法贪。<a id="a-4y"></a>名贪不善根。<a id="a-4z"></a>嗔痴亦尔。<a id="a-50"></a>若嗔恚缠能令面貌惨裂奋发。<a id="a-51"></a>说名为忿。<a id="a-52"></a>内怀怨结故名为恨。<a id="a-53"></a>隐藏众恶故名为覆。<a id="a-54"></a>染污惊惶故名热恼。<a id="a-55"></a>心怀染污不喜他荣故名为嫉。<a id="a-56"></a>于资生具深怀鄙吝。<a id="a-57"></a>故名为悭。<a id="a-58"></a>为欺誷彼内怀异谋外现别相故。<a id="a-59"></a>名为诳心。<a id="a-5A"></a>不正直。<a id="a-5B"></a>不明不显。<a id="a-5C"></a>解行邪曲。<a id="a-5D"></a>故名为谄。<a id="a-5E"></a>于所作罪望己不羞故。<a id="a-5F"></a>名无惭。<a id="a-5G"></a>于所作罪望他不耻故。<a id="a-5H"></a>名无愧。<a id="a-5I"></a>于他下劣谓己为胜。<a id="a-5J"></a>或复于等谓己为等。<a id="a-5K"></a>令心高举故名为慢。<a id="a-5L"></a>于等谓胜于胜谓等。<a id="a-5M"></a>令心高举故名过慢。<a id="a-5N"></a>于胜谓胜令心高举名慢过慢。<a id="a-5O"></a>妄观诸行为我我所。<a id="a-5P"></a>令心高举故名我慢。<a id="a-5Q"></a>于其殊胜所证法中未得谓得。<a id="a-5R"></a>令心高举。<a id="a-5S"></a>名增上慢。<a id="a-5T"></a>于多胜中谓己少劣。<a id="a-5U"></a>令心高举。<a id="a-5V"></a>名下劣慢。<a id="a-5W"></a>实无其德谓己有德。<a id="a-5X"></a>令心高举故名邪慢。<a id="a-5Y"></a>心怀染污随恃荣誉形相疏诞故。<a id="a-5Z"></a>名为憍。<a id="a-5a"></a>于诸善品不乐勤修。<a id="a-5b"></a>于诸恶法心无防护故。<a id="a-5c"></a>名放逸。<a id="a-5d"></a>于诸尊重及以福田心不谦敬。<a id="a-5e"></a>说名为傲。<a id="a-5f"></a>若烦恼缠能令发起。<a id="a-5g"></a>执持刀仗斗讼违诤故名愤。<a id="a-5h"></a>发心怀染污为显己德假现威仪故。<a id="a-5i"></a>名为矫。<a id="a-5j"></a>心怀染污。<a id="a-5k"></a>为显己德。<a id="a-5l"></a>或现亲事。<a id="a-5m"></a>或行软语故。<a id="a-5n"></a>名为诈。<a id="a-5o"></a>心怀染污欲有所求矫示形仪故。<a id="a-5p"></a>名现相。<a id="a-5q"></a>现行遮逼有所乞丐故。<a id="a-5r"></a>名研求。<a id="a-5s"></a>于所得利不生喜足。<a id="a-5t"></a>说获他利更求胜利。<a id="a-5u"></a>是故说名以利求利。<a id="a-5v"></a>自现己德远离谦恭。<a id="a-5w"></a>于可尊重而不尊重故。<a id="a-5x"></a>名不敬。<a id="a-5y"></a>于不顺言性不堪忍故。<a id="a-5z"></a>名恶说。<a id="a-60"></a>诸有朋畴引导令作非利益事。<a id="a-61"></a>名为恶友。<a id="a-62"></a>耽着财利显不实德欲令他知故。<a id="a-63"></a>名恶欲。<a id="a-64"></a>于大人所欲求广大利养恭敬故。<a id="a-65"></a>名大欲。<a id="a-66"></a>怀染污心显不实德。<a id="a-67"></a>欲令他知名自希欲。<a id="a-68"></a>于骂反骂。<a id="a-69"></a>名为不忍。<a id="a-6A"></a>于嗔反嗔。<a id="a-6B"></a>于打反打。<a id="a-6C"></a>于弄反弄。<a id="a-6D"></a>当知亦尔。<a id="a-6E"></a>于自诸欲深生贪爱。<a id="a-6F"></a>名为耽嗜。<a id="a-6G"></a>于他诸欲深生贪着。<a id="a-6H"></a>名遍耽嗜。<a id="a-6I"></a>于胜于劣随其所应。<a id="a-6J"></a>当知亦尔。<a id="a-6K"></a>于诸境界深起耽着。<a id="a-6L"></a>说名为贪。<a id="a-6M"></a>于诸恶行深生耽着。<a id="a-6N"></a>名非法贪。<a id="a-6O"></a>于自父母等诸财宝不正受用。<a id="a-6P"></a>名为执着。<a id="a-6Q"></a>于他委寄所有财物规欲抵拒故。<a id="a-6R"></a>名恶贪。<a id="a-6S"></a>妄观诸行为我我所。<a id="a-6T"></a>或分别起或是俱生。<a id="a-6U"></a>说名为见。<a id="a-6V"></a>萨迦耶见为所依止。<a id="a-6W"></a>于诸行中发起常见。<a id="a-6X"></a>名为有见。<a id="a-6Y"></a>发起断见名无有见。<a id="a-6Z"></a>当知五盖如前定地已说。<a id="a-6a"></a>其相不如所欲。<a id="a-6b"></a>非时睡缠之所随缚故。<a id="a-6c"></a>名[夢-夕+登]瞢。<a id="a-6d"></a>非处思慕说名不乐。<a id="a-6e"></a>粗重刚强心不调柔。<a id="a-6f"></a>举身舒布故曰频申。<a id="a-6g"></a>于所饮食不善通达。<a id="a-6h"></a>若过若减。<a id="a-6i"></a>是故名为食不知量。<a id="a-6j"></a>于所应作而便不作。<a id="a-6k"></a>非所应作而更反作。<a id="a-6l"></a>如所闻思修习法中。<a id="a-6m"></a>放逸为先不起功用。<a id="a-6n"></a>名不作意。<a id="a-6o"></a>于所缘境深生系缚。<a id="a-6p"></a>犹如美睡隐翳其心。<a id="a-6q"></a>是故说名不应理。<a id="a-6r"></a>转自轻蔑故。<a id="a-6s"></a>名心下劣。<a id="a-6t"></a>为性恼他故。<a id="a-6u"></a>名抵突。<a id="a-6v"></a>性好讥嫌故。<a id="a-6w"></a>名諀訿。<a id="a-6x"></a>欺诳师长尊重福田及同法者。<a id="a-6y"></a>名不纯直。<a id="a-6z"></a>身语二业皆悉高疏其心刚劲又不清洁。<a id="a-70"></a>名不和软。<a id="a-71"></a>于诸戒见轨则正命皆不同分。<a id="a-72"></a>名不随顺。<a id="a-73"></a>同分而转心怀爱染。<a id="a-74"></a>攀缘诸欲。<a id="a-75"></a>起发意言。<a id="a-76"></a>随顺随转。<a id="a-77"></a>名欲寻思。<a id="a-78"></a>心怀憎恶。<a id="a-79"></a>于他攀缘不饶益相。<a id="a-7A"></a>起发意言。<a id="a-7B"></a>随顺随转。<a id="a-7C"></a>名恚寻思。<a id="a-7D"></a>心怀损恼。<a id="a-7E"></a>于他攀缘恼乱之相。<a id="a-7F"></a>起发意言。<a id="a-7G"></a>余如前说。<a id="a-7H"></a>名害寻思。<a id="a-7I"></a>心怀染污。<a id="a-7J"></a>攀缘亲戚起发意言。<a id="a-7K"></a>余如前说。<a id="a-7L"></a>是故说名亲里寻思。<a id="a-7M"></a>心怀染污。<a id="a-7N"></a>攀缘国土起发意言。<a id="a-7O"></a>余如前说。<a id="a-7P"></a>是故说名国土寻思。<a id="a-7Q"></a>心怀染污。<a id="a-7R"></a>攀缘自义推托迁延。<a id="a-7S"></a>后时望得起发意言。<a id="a-7T"></a>余如前说。<a id="a-7U"></a>是故说名不死寻思。<a id="a-7V"></a>心怀染污。<a id="a-7W"></a>攀缘自他若劣若胜起发意言。<a id="a-7X"></a>余如前说。<a id="a-7Y"></a>是名轻蔑相应寻思。<a id="a-7Z"></a>心怀染污。<a id="a-7a"></a>攀缘施主往还家势。<a id="a-7b"></a>起发意言。<a id="a-7c"></a>随顺随转。<a id="a-7d"></a>是名家势相应寻思。<a id="a-7e"></a>愁叹等事如前应知。</p>
  <p id="a7f">复次一切烦恼皆有其缠。<a id="a-7g"></a>由现行者悉名缠故。<a id="a-7h"></a>然有八种诸随烦恼。<a id="a-7i"></a>于四时中数数现行。<a id="a-7j"></a>是故唯立八种为缠。<a id="a-7k"></a>谓于修学增上戒时。<a id="a-7l"></a>无惭无愧数数现行能为障碍。<a id="a-7m"></a>若于修学增上心时。<a id="a-7n"></a>惛沉睡眠数数现行能为障碍。<a id="a-7o"></a>若于修学增上慧时。<a id="a-7p"></a>简择法故掉举恶作数数现行能为障碍。<a id="a-7q"></a>若同法者展转受用财及法时。<a id="a-7r"></a>嫉妒悭吝数数现行能为障碍。</p>
  <p id="a7s">复次欲贪嗔等欲界所系烦恼。<a id="a-7t"></a>行者欲界所系上品烦恼未断未知。<a id="a-7u"></a>名欲暴流。<a id="a-7v"></a>有见无明三种暴流。<a id="a-7w"></a>如其所应当知亦尔。<a id="a-7x"></a>谓于欲界未得离欲。<a id="a-7y"></a>除诸外道名欲暴流。<a id="a-7z"></a>已得离欲名有暴流。<a id="a-80"></a>若诸外道从多论门。<a id="a-81"></a>当知有余二种暴流。<a id="a-82"></a>谓诸恶见略摄为一。<a id="a-83"></a>名见暴流。<a id="a-84"></a>恶见因缘略摄为一。<a id="a-85"></a>说名第四无明暴流。</p>
  <p id="a86">复次若诸烦恼等分行者非增非减。<a id="a-87"></a>即上所说一切烦恼。<a id="a-88"></a>说名为轭。</p>
  <p id="a89">复次当知依于二品建立四取。<a id="a-8A"></a>一在家品。<a id="a-8B"></a>二外道法中诸出家品。<a id="a-8C"></a>当知此中若所取。<a id="a-8D"></a>若能取。<a id="a-8E"></a>若所为取。<a id="a-8F"></a>如是一切总说为取。<a id="a-8G"></a>问何所取。<a id="a-8H"></a>答欲见戒禁我语是所取。<a id="a-8I"></a>问何能取。<a id="a-8J"></a>答四种欲贪是能取。<a id="a-8K"></a>问何所为取。<a id="a-8L"></a>答为得诸欲及为受用故起初取。<a id="a-8M"></a>由贪利养及以恭敬增上力故。<a id="a-8N"></a>或为诘责他所立论。<a id="a-8O"></a>或为免脱他所征难。<a id="a-8P"></a>起第二取。<a id="a-8Q"></a>奢摩他支为所依止。<a id="a-8R"></a>为所建立。<a id="a-8S"></a>为欲往趣世间离欲乃至非想非非想处三摩钵底。<a id="a-8T"></a>起第三取。<a id="a-8U"></a>为欲随说分别所计作业受果所有士夫。<a id="a-8V"></a>及为随说流转还灭士夫之相。<a id="a-8W"></a>起我语取。<a id="a-8X"></a>如是四取依于二品。<a id="a-8Y"></a>谓受用欲诸在家品。<a id="a-8Z"></a>及恶说法毗奈耶中诸出家品。<a id="a-8a"></a>由佛世尊每自称言我为诸取遍知永断正论大师故。<a id="a-8b"></a>于此法誓修行者。<a id="a-8c"></a>虽带烦恼身坏命终。<a id="a-8d"></a>而不于彼建立诸取。<a id="a-8e"></a>所以者何。<a id="a-8f"></a>彼于诸欲无所顾恋而出家故。<a id="a-8g"></a>于见戒禁及以我语无执受故。<a id="a-8h"></a>恶说法者有二差别。<a id="a-8i"></a>一于见爱展转发起怨诤论者。<a id="a-8j"></a>二能证入世间定者。<a id="a-8k"></a>依于见爱展转发起怨诤论者。<a id="a-8l"></a>建立见取。<a id="a-8m"></a>依能证入世间定者立戒禁取。<a id="a-8n"></a>二品为依执着我语故。<a id="a-8o"></a>依俱品立我语取。<a id="a-8p"></a>此中见者。<a id="a-8q"></a>谓六十二。<a id="a-8r"></a>如前应知。<a id="a-8s"></a>邪分别见之所受持身护语护。<a id="a-8t"></a>说名为戒。<a id="a-8u"></a>随此所受形服饮食威仪行相。<a id="a-8v"></a>说名为禁。<a id="a-8w"></a>谛故住故论说有我。<a id="a-8x"></a>名为我语。<a id="a-8y"></a>执有实物。<a id="a-8z"></a>说名谛故。<a id="a-90"></a>执可安立。<a id="a-91"></a>说名住故。<a id="a-92"></a>又于此中欲爱为缘建立欲取。<a id="a-93"></a>依止智论利养恭敬等爱为缘建立见取。<a id="a-94"></a>定爱为缘立戒禁取。<a id="a-95"></a>有无有爱为缘立我语取。</p>
  <p id="a96">复次当知四系唯依外道差别建立。<a id="a-97"></a>如前应知。<a id="a-98"></a>复次违背五处。<a id="a-99"></a>当知建立五盖差别。<a id="a-9A"></a>一为在家诸欲境界所漂沦故。<a id="a-9B"></a>违背圣教立贪欲盖。<a id="a-9C"></a>二不堪忍诸同法者。<a id="a-9D"></a>呵谏驱摈教诫等故。<a id="a-9E"></a>违背所有可爱乐法立嗔恚盖。<a id="a-9F"></a>三由违背奢摩他故。<a id="a-9G"></a>立惛沉睡眠盖。<a id="a-9H"></a>四由违背毗钵舍那故。<a id="a-9I"></a>立掉举恶作盖。<a id="a-9J"></a>五由违背于法论议无倒决择审察诸法大师圣教涅槃胜解故。<a id="a-9K"></a>建立疑盖。</p>
  <p id="a9L">复次若贪嗔痴缠所缠故。<a id="a-9M"></a>或彼随眠所随眠故。<a id="a-9N"></a>心不调柔。<a id="a-9O"></a>心极愚昧于得自义能作衰损故。<a id="a-9P"></a>名株杌。</p>
  <p id="a9Q">复次于弊下境所起贪欲。<a id="a-9R"></a>名为贪垢。<a id="a-9S"></a>于不应嗔所缘境事所起嗔恚。<a id="a-9T"></a>名为嗔垢。<a id="a-9U"></a>于极显现愚痴众生尚能了事所起愚痴。<a id="a-9V"></a>名为痴垢。</p>
  <p id="a9W">复次若贪嗔痴数数现行恒常流溢。<a id="a-9X"></a>烧恼身心极为衰损。<a id="a-9Y"></a>说名烧害。</p>
  <p id="a9Z">复次若贪嗔痴远离惭愧。<a id="a-9a"></a>无惭愧故一向无间。<a id="a-9b"></a>不可制伏定为伤损。<a id="a-9c"></a>说名为箭。<a id="a-9d"></a>复次若贪嗔痴惭愧间杂。<a id="a-9e"></a>由相续故。<a id="a-9f"></a>非刹那故。<a id="a-9g"></a>有可制伏。<a id="a-9h"></a>说名所有。<a id="a-9i"></a>是系所摄。<a id="a-9j"></a>极下秽义。</p>
  <p id="a9k">复次一切不善身业。<a id="a-9l"></a>名为恶行。<a id="a-9m"></a>如说身业。<a id="a-9n"></a>语业意业当知亦尔。<a id="a-9o"></a>由此恶业数现行故。<a id="a-9p"></a>于诸恶趣。<a id="a-9q"></a>或已随得。<a id="a-9r"></a>或当随得。<a id="a-9s"></a>或现随得。<a id="a-9t"></a>是故说彼名为恶行。<a id="a-9u"></a>由此示现业杂染义。<a id="a-9v"></a>烦恼杂染前已显了。</p>
  <p id="a9w">复次有二安立业杂染论。<a id="a-9x"></a>一者邪论。<a id="a-9y"></a>二者正论。<a id="a-9z"></a>言邪论者。<a id="a-A0"></a>谓如是说。<a id="a-A1"></a>若有故思。<a id="a-A2"></a>凡所造作诸不善业。<a id="a-A3"></a>一切决定当受恶趣。<a id="a-A4"></a>此论便谤修行梵行能证涅槃。<a id="a-A5"></a>何以故。<a id="a-A6"></a>诸有情类不易可得于现法中无有故思造不善业。<a id="a-A7"></a>况在余生。<a id="a-A8"></a>若彼决定感恶趣者。<a id="a-A9"></a>便应无有解脱可得。<a id="a-AA"></a>是故当知。<a id="a-AB"></a>此为邪论。<a id="a-AC"></a>若如是说。<a id="a-AD"></a>诸有故思造不善业。<a id="a-AE"></a>此业亦作亦增长者。<a id="a-AF"></a>定于当来受不可爱恶趣异熟。<a id="a-AG"></a>若有虽作不增长者。<a id="a-AH"></a>彼彼法受为依止故。<a id="a-AI"></a>诸所造作或乐或苦。<a id="a-AJ"></a>当于造时于现法中。<a id="a-AK"></a>此业决定或顺乐受或顺苦受。<a id="a-AL"></a>诸有造作如是业已。<a id="a-AM"></a>若无追悔不修对治补特伽罗。<a id="a-AN"></a>彼于此业。<a id="a-AO"></a>若更增长若不增长。<a id="a-AP"></a>此业虽定顺现法受。<a id="a-AQ"></a>亦转令成顺恶趣受。<a id="a-AR"></a>于现法中能障解脱。<a id="a-AS"></a>诸有造作如是业已。<a id="a-AT"></a>若生追悔修习对治补特伽罗。<a id="a-AU"></a>彼于此业。<a id="a-AV"></a>若不增长。<a id="a-AW"></a>若更增长。<a id="a-AX"></a>此业虽是顺恶趣受。<a id="a-AY"></a>亦转令成顺现法受。<a id="a-AZ"></a>不障解脱。<a id="a-Aa"></a>是故此论不名诽谤修习梵行能证涅槃。<a id="a-Ab"></a>当知此论是为正论。</p>
  <p id="aAc">复次若有阙于十种对治。<a id="a-Ad"></a>为业杂染之所染污。<a id="a-Ae"></a>若有会遇如是十种。<a id="a-Af"></a>便得清净。<a id="a-Ag"></a>一者若由如是对治。<a id="a-Ah"></a>虽有作业而无增长。<a id="a-Ai"></a>彼望当来成不定受。<a id="a-Aj"></a>二者若由如是对治。<a id="a-Ak"></a>虽未永断而更不受。<a id="a-Al"></a>三者若由如是对治。<a id="a-Am"></a>永断离系。<a id="a-An"></a>四者守护诸根门故善修其身。<a id="a-Ao"></a>为欲修习增上戒学。<a id="a-Ap"></a>五者修习增上戒已。<a id="a-Aq"></a>为欲修习增上心学。<a id="a-Ar"></a>六者修习增上心已。<a id="a-As"></a>为欲修习增上慧学。<a id="a-At"></a>七者修习增上慧已。<a id="a-Au"></a>为断诸漏。<a id="a-Av"></a>八者猛利意乐修习。<a id="a-Aw"></a>九者长时修习。<a id="a-Ax"></a>十者无量门对治修习。<a id="a-Ay"></a>若有不会如是十种业对治者。<a id="a-Az"></a>为业杂染之所染污。<a id="a-B0"></a>与此相违。<a id="a-B1"></a>当知清净。</p>
  <p id="aB2">复次于现法中不善防护身语意业而住者。<a id="a-B3"></a>彼先造作恶不善业。<a id="a-B4"></a>亦令增长。<a id="a-B5"></a>于当来世令其杂染。<a id="a-B6"></a>若善防护身语意业而住者。<a id="a-B7"></a>彼不杂染。<a id="a-B8"></a>云何于现法中不善防护身语意业而住。<a id="a-B9"></a>云何善防护身语意业而住。<a id="a-BA"></a>不善防护身语意业而住者。<a id="a-BB"></a>谓如有一。<a id="a-BC"></a>于诸不善身语意业缠所发起。<a id="a-BD"></a>能誓远离。<a id="a-BE"></a>然于能起不正作意。<a id="a-BF"></a>相应无明犹故发起。<a id="a-BG"></a>又于诸善身语意业受学随转。<a id="a-BH"></a>由此因缘。<a id="a-BI"></a>于现法中于诸烦恼邪欲寻求所作众苦。<a id="a-BJ"></a>无有差别。<a id="a-BK"></a>彼唯即于此誓受远离。<a id="a-BL"></a>便生喜足。<a id="a-BM"></a>于现法中。<a id="a-BN"></a>不起圣道。<a id="a-BO"></a>不证涅槃。<a id="a-BP"></a>彼虽如是防护而住。<a id="a-BQ"></a>于现法中暂时不作恶不善业。<a id="a-BR"></a>然为烦恼随眠缠缚。<a id="a-BS"></a>既终没已后有续生。<a id="a-BT"></a>随所受身。<a id="a-BU"></a>依先业缘广起杂染。<a id="a-BV"></a>若善防护身语意业而住者。<a id="a-BW"></a>有此差别。<a id="a-BX"></a>谓此依彼誓受远离不造新业故。<a id="a-BY"></a>业虽熟暂触异熟寻能变吐。<a id="a-BZ"></a>彼唯于此誓受远离不生喜足。<a id="a-Ba"></a>于现法中能起圣道。<a id="a-Bb"></a>亦能证得彼果涅槃。<a id="a-Bc"></a>彼于尔时乃至有识身相续住。<a id="a-Bd"></a>恒受先业所感诸受。<a id="a-Be"></a>于现法中彼有识身乃至寿量未灭尽位常相续住。<a id="a-Bf"></a>寿量若尽舍有识身。<a id="a-Bg"></a>于后命根更不成就。<a id="a-Bh"></a>由是因缘。<a id="a-Bi"></a>识与一切诸受俱灭后不相续。<a id="a-Bj"></a>彼如影受与其识树皆灭尽故。<a id="a-Bk"></a>遍于一切不可施设。<a id="a-Bl"></a>彼于尔时由二因缘。<a id="a-Bm"></a>先所作业于当来世不能为染。<a id="a-Bn"></a>一由烦恼为其助伴令杂染者。<a id="a-Bo"></a>无余断故。<a id="a-Bp"></a>二由依此诸行相续成熟。<a id="a-Bq"></a>杂染无余灭故。<a id="a-Br"></a>彼于尔时诸有情所善友意乐相续转故。<a id="a-Bs"></a>名无怨心。<a id="a-Bt"></a>于彼所缘嗔恚断故。<a id="a-Bu"></a>名无恚心。<a id="a-Bv"></a>于业异熟深见过患增上缘力誓远离故。<a id="a-Bw"></a>名无染心。<a id="a-Bx"></a>已具获得能对治彼诸圣道故。<a id="a-By"></a>名无颠倒善解脱心。<a id="a-Bz"></a>彼由如是能具证得六种恒住。<a id="a-C0"></a>若有于彼多所住者。<a id="a-C1"></a>于现法中虽有种种诸恶不善业缘间杂。<a id="a-C2"></a>由此远离一向成善。<a id="a-C3"></a>由是因缘。<a id="a-C4"></a>当知此与先防护住有其差别。</p>
  <p id="aC5">复次当知施设领受业异熟论。<a id="a-C6"></a>由五种相成其杂染。<a id="a-C7"></a>由五种相成不杂染。<a id="a-C8"></a>云何名为由五种相成其杂染。<a id="a-C9"></a>谓由施设恶因论故。<a id="a-CA"></a>亦由施设无因论故。<a id="a-CB"></a>及由施设恶因无因有三过故。<a id="a-CC"></a>此中施设恶因论者。<a id="a-CD"></a>谓如有一。<a id="a-CE"></a>起如是见。<a id="a-CF"></a>立如是论。<a id="a-CG"></a>若有士夫补特伽罗。<a id="a-CH"></a>诸所领受一切皆是宿因所作。<a id="a-CI"></a>如是或谓自在变化等因所作。<a id="a-CJ"></a>施设无因论者。<a id="a-CK"></a>谓如有一。<a id="a-CL"></a>起如是见。<a id="a-CM"></a>立如是论。<a id="a-CN"></a>若有士夫补特伽罗。<a id="a-CO"></a>诸所领受。<a id="a-CP"></a>当知一切无因无缘。<a id="a-CQ"></a>云何施设恶因无因。<a id="a-CR"></a>有三种过。<a id="a-CS"></a>谓现法中不善俱行不善诸受。<a id="a-CT"></a>宿世业为因亦有过失。<a id="a-CU"></a>现法业为因亦有过失。<a id="a-CV"></a>若言此受宿世恶业以为因者。<a id="a-CW"></a>是则有一依于不善诸乐法受。<a id="a-CX"></a>而有其乐不善受生。<a id="a-CY"></a>此用宿世诸不善业以为因生。<a id="a-CZ"></a>不应道理。<a id="a-Ca"></a>何以故。<a id="a-Cb"></a>非彼宿世诸不善业于现法中感乐异熟应正道理。<a id="a-Cc"></a>若言此受用现法中恶业为因。<a id="a-Cd"></a>是则退失自意所立诸恶因论及无因论。<a id="a-Ce"></a>谓诸所受皆宿因作。<a id="a-Cf"></a>乃至广说。<a id="a-Cg"></a>是名初过。<a id="a-Ch"></a>又若说言诸不善法皆用宿世恶业为因。<a id="a-Ci"></a>是则决定所有善法亦用宿世善法为因。<a id="a-Cj"></a>如是所有不善对治。<a id="a-Ck"></a>诸善加行。<a id="a-Cl"></a>俱生精进。<a id="a-Cm"></a>皆成无用。<a id="a-Cn"></a>如是名为第二过失。<a id="a-Co"></a>又若现在无有士用。<a id="a-Cp"></a>是则应无依善不善。<a id="a-Cq"></a>审正观察是所应作所不应作。<a id="a-Cr"></a>又如实智应成无用。<a id="a-Cs"></a>谓了知已此我应转。<a id="a-Ct"></a>此我应成。<a id="a-Cu"></a>彼非有故。<a id="a-Cv"></a>此亦非有故。<a id="a-Cw"></a>如实智理不成就。<a id="a-Cx"></a>智不成故念不安住。<a id="a-Cy"></a>念不住故无三摩地。<a id="a-Cz"></a>无有定故。<a id="a-D0"></a>不正寻思令心迷乱。<a id="a-D1"></a>心迷乱故。<a id="a-D2"></a>便应欣慕愚夫同意所乐诸根。<a id="a-D3"></a>由彼获得愚夫同意所乐法故。<a id="a-D4"></a>是则退失并沙门法及沙门论。<a id="a-D5"></a>如是名为第三过失。<a id="a-D6"></a>若略说此有三种过。<a id="a-D7"></a>谓现在世诸不善受因不成过。<a id="a-D8"></a>谤精进过。<a id="a-D9"></a>谤正智过。<a id="a-DA"></a>云何施设领受一切业异熟论。<a id="a-DB"></a>由五种相成不杂染。<a id="a-DC"></a>谓若能领受者。<a id="a-DD"></a>若由此领受。<a id="a-DE"></a>若如是领受。<a id="a-DF"></a>若领受时。<a id="a-DG"></a>如是杂染如是清净。<a id="a-DH"></a>当知此中依五取蕴施设假名补特伽罗为领受者。<a id="a-DI"></a>即此假者由六触处故能领受。<a id="a-DJ"></a>于母胎中四种差别。<a id="a-DK"></a>谓依精血大种所造诸业烦恼之所摄受。<a id="a-DL"></a>结生相续有取之识及母腹中所有孔穴。<a id="a-DM"></a>由如是故得入母胎。<a id="a-DN"></a>次有名色。<a id="a-DO"></a>次有六处。<a id="a-DP"></a>次触次受。<a id="a-DQ"></a>如是次第而有领受。<a id="a-DR"></a>又即此受亦用现在触为其因。<a id="a-DS"></a>亦用宿世业等为因。<a id="a-DT"></a>彼若听闻诸不正法非理作意以为因缘。<a id="a-DU"></a>便触无明。<a id="a-DV"></a>触所生受。<a id="a-DW"></a>受为缘故复生于爱。<a id="a-DX"></a>爱为缘故复生于取。<a id="a-DY"></a>乃至当来生老死等众苦差别。<a id="a-DZ"></a>如是领受诸无明触所生受时。<a id="a-Da"></a>便有杂染所摄二谛。<a id="a-Db"></a>与此相违。<a id="a-Dc"></a>听闻正法如理作意为因缘故。<a id="a-Dd"></a>便能领受明触所生诸受差别。<a id="a-De"></a>受此受时便有清净所摄二谛。</p>
  <p id="aDf">复次当知施设邪业清净及邪行中。<a id="a-Dg"></a>有二过患。<a id="a-Dh"></a>何等为二。<a id="a-Di"></a>一内证稽留过患。<a id="a-Dj"></a>二他所讥毁过患。<a id="a-Dk"></a>云何施设邪业清净。<a id="a-Dl"></a>谓如有一。<a id="a-Dm"></a>实非大师。<a id="a-Dn"></a>妄分别己自称大师。<a id="a-Do"></a>宣说如是邪施设论。<a id="a-Dp"></a>谓现法中诸所受苦。<a id="a-Dq"></a>一切皆是宿因所作。<a id="a-Dr"></a>彼见宿世诸不善业。<a id="a-Ds"></a>为二种因。<a id="a-Dt"></a>谓现法中诸不善业。<a id="a-Du"></a>皆是宿业串习所引。<a id="a-Dv"></a>诸所受苦亦是彼业之所造作。<a id="a-Dw"></a>由是因缘修自苦行。<a id="a-Dx"></a>令故恶业所招苦果皆悉变吐。<a id="a-Dy"></a>更不造作当不善业。<a id="a-Dz"></a>于现法中又能防护身语意住。<a id="a-E0"></a>后当勤修一向善业。<a id="a-E1"></a>令不善法转成非漏。<a id="a-E2"></a>由此因缘不善业尽。<a id="a-E3"></a>由彼尽故众苦亦尽。<a id="a-E4"></a>证苦边际。<a id="a-E5"></a>云何邪行。<a id="a-E6"></a>谓如有一。<a id="a-E7"></a>不能了知自业杂染。<a id="a-E8"></a>不能了知彼业对治。<a id="a-E9"></a>又于前后所证差别不如实知。<a id="a-EA"></a>彼成如是愚痴法故。<a id="a-EB"></a>于其师所得无根信。<a id="a-EC"></a>于非信处妄生真实圣教胜解。<a id="a-ED"></a>彼由坠堕非实非理邪论。<a id="a-EE"></a>朋党他回动时于可疑处而不生疑。<a id="a-EF"></a>不寻求师躬往请问。<a id="a-EG"></a>为能正记为不能记。<a id="a-EH"></a>为能净疑为不能净。<a id="a-EI"></a>为一切智非一切智。<a id="a-EJ"></a>大师去世。<a id="a-EK"></a>于所疑处毕竟随转。<a id="a-EL"></a>何以故。<a id="a-EM"></a>大师住世。<a id="a-EN"></a>能为决了此一切智非一切智。<a id="a-EO"></a>大师灭后。<a id="a-EP"></a>何所请问云何决了。<a id="a-EQ"></a>是名邪行。<a id="a-ER"></a>何缘应知如是施设令业清净。<a id="a-ES"></a>不应道理。<a id="a-ET"></a>由二缘故。<a id="a-EU"></a>谓彼苦行宿因所作不应理故。<a id="a-EV"></a>由此能尽宿不善业不应理故。<a id="a-EW"></a>所以者何。<a id="a-EX"></a>软中上品自苦行缘所逼切时。<a id="a-EY"></a>软中上品苦受生。<a id="a-EZ"></a>故即此三品逼缘远离。<a id="a-Ea"></a>由所逼切三品苦受不得生故。<a id="a-Eb"></a>宿因所作不应道理。<a id="a-Ec"></a>又此苦行无有功能。<a id="a-Ed"></a>令宿所作能感苦受。<a id="a-Ee"></a>诸不善业成顺乐受。<a id="a-Ef"></a>是故彼起如是定见。<a id="a-Eg"></a>由自苦行令宿所作恶业变吐。<a id="a-Eh"></a>若有是事。<a id="a-Ei"></a>彼宿所作能顺苦受诸不善业。<a id="a-Ej"></a>为能感得于现法中自苦逼切苦受果不。<a id="a-Ek"></a>若言感得此苦受果。<a id="a-El"></a>修自苦行即为唐捐。<a id="a-Em"></a>受彼果已自然变吐。<a id="a-En"></a>若如是者。<a id="a-Eo"></a>宿世所作诸不善业。<a id="a-Ep"></a>非自苦行所能变吐。<a id="a-Eq"></a>又即此业一分可吐。<a id="a-Er"></a>谓现法中受彼果者。<a id="a-Es"></a>若余能顺后所受业。<a id="a-Et"></a>彼于后世当受其果。<a id="a-Eu"></a>非自苦行可令其果悉皆变吐。<a id="a-Ev"></a>若言现在逼切苦受非宿因作。<a id="a-Ew"></a>如是所说诸所领受一切。<a id="a-Ex"></a>皆是宿因所作。<a id="a-Ey"></a>不应道理。<a id="a-Ez"></a>如能随顺苦受恶业。<a id="a-F0"></a>不可令其成顺乐受。<a id="a-F1"></a>如是宿世所作能顺乐受善业。<a id="a-F2"></a>不可令其成顺不苦不乐受业。<a id="a-F3"></a>或彼二种顺现法受。<a id="a-F4"></a>不可令其成顺后受。<a id="a-F5"></a>若顺后受不可令其成无所受。<a id="a-F6"></a>若未成熟不可令熟。<a id="a-F7"></a>若已成熟不可彼彼方便令转。<a id="a-F8"></a>此中所说要略义者。<a id="a-F9"></a>所谓一切善不善业自性决定。<a id="a-FA"></a>时分决定。<a id="a-FB"></a>品类决定。<a id="a-FC"></a>若如是者随业决定。<a id="a-FD"></a>必能摄受如是类果。<a id="a-FE"></a>于中更自受逼切苦。<a id="a-FF"></a>复何所用。<a id="a-FG"></a>又若此受宿业因感。<a id="a-FH"></a>彼自所许令业一分减尽。<a id="a-FI"></a>可得少分胜利。<a id="a-FJ"></a>由是因缘如此所计少分胜利亦无所有。<a id="a-FK"></a>如是则为极自稽留业所缚故。<a id="a-FL"></a>终无解脱。<a id="a-FM"></a>由此道理是名于此邪论邪行第一过患。<a id="a-FN"></a>谓于内证自义稽留。<a id="a-FO"></a>云何他所讥毁过患。<a id="a-FP"></a>谓彼依止二种邪论。<a id="a-FQ"></a>发起三种自苦恼行。<a id="a-FR"></a>若作是说。<a id="a-FS"></a>所有士夫补特伽罗诸所领受一切。<a id="a-FT"></a>皆是宿因所作。<a id="a-FU"></a>是名第一邪论。<a id="a-FV"></a>谓恶因论。<a id="a-FW"></a>复有说言。<a id="a-FX"></a>如彼最初自在变化。<a id="a-FY"></a>从是已后诸所领受一切皆是宿业所作。<a id="a-FZ"></a>是名第二邪论。<a id="a-Fa"></a>谓恶因论。<a id="a-Fb"></a>三种自苦行者。<a id="a-Fc"></a>谓身语意护。<a id="a-Fd"></a>身护者。<a id="a-Fe"></a>谓不以身与余有情共相杂住。<a id="a-Ff"></a>唯往山林阿练若处。<a id="a-Fg"></a>独居闲静。<a id="a-Fh"></a>都无所见而修苦行。<a id="a-Fi"></a>语护者。<a id="a-Fj"></a>谓彼受持默无言禁。<a id="a-Fk"></a>意护者。<a id="a-Fl"></a>谓心忍受自逼切苦。<a id="a-Fm"></a>彼起如是欲乐言说为他显示。<a id="a-Fn"></a>由此二种所见圆满。<a id="a-Fo"></a>及由三种苦行圆满。<a id="a-Fp"></a>能越众苦。<a id="a-Fq"></a>然其自苦不能越度。<a id="a-Fr"></a>是故为他之所讥毁。<a id="a-Fs"></a>若诸所受一切皆是宿因所作。<a id="a-Ft"></a>亦是自在变化因作。<a id="a-Fu"></a>亦是三种苦行能越因之所作。<a id="a-Fv"></a>是则三种修苦行。<a id="a-Fw"></a>俱所受众苦定是宿世黑业所感。<a id="a-Fx"></a>亦是暴恶自在所化。<a id="a-Fy"></a>三种苦行皆不能越。<a id="a-Fz"></a>是故于今受斯苦受。<a id="a-G0"></a>若彼虽复内证稽留。<a id="a-G1"></a>而有为他所称赞者犹尚不可。<a id="a-G2"></a>况此为他称赞。<a id="a-G3"></a>胜利亦无所有。<a id="a-G4"></a>是故名为第二过患。<a id="a-G5"></a>由此分故唯可讥毁。<a id="a-G6"></a>复次与上相违。<a id="a-G7"></a>当知施设正业染净及正行中。<a id="a-G8"></a>有二胜利。<a id="a-G9"></a>一者内证无滞胜利。<a id="a-GA"></a>二者他所称赞胜利。<a id="a-GB"></a>云何施设业杂染论。<a id="a-GC"></a>谓有二业。<a id="a-GD"></a>一者善业。<a id="a-GE"></a>二不善业。<a id="a-GF"></a>于过去世已曾造作善不善业。<a id="a-GG"></a>今现法中受爱非爱异熟果等。<a id="a-GH"></a>受爱非爱果差别时。<a id="a-GI"></a>更复造作善不善业。<a id="a-GJ"></a>由此当来受爱非爱异熟果等。<a id="a-GK"></a>如是名为业杂染论。<a id="a-GL"></a>云何施设业清净论。<a id="a-GM"></a>谓如有一。<a id="a-GN"></a>不造新业故。<a id="a-GO"></a>业触已寻复变吐。<a id="a-GP"></a>由对治力永断无余故。<a id="a-GQ"></a>得清净。<a id="a-GR"></a>如是名为令杂染业得清净论。<a id="a-GS"></a>如是施设正业染净。<a id="a-GT"></a>名无上论。<a id="a-GU"></a>云何正行。<a id="a-GV"></a>谓如有一。<a id="a-GW"></a>于正法中成就多闻。<a id="a-GX"></a>于业杂染及以清净。<a id="a-GY"></a>正知杂染清净相已。<a id="a-GZ"></a>舍不善业修习善业。<a id="a-Ga"></a>彼于闻思如理作意。<a id="a-Gb"></a>勤方便已为证修故。<a id="a-Gc"></a>住空闲处。<a id="a-Gd"></a>净修治心。<a id="a-Ge"></a>令离诸盖及众苦法。<a id="a-Gf"></a>为欲断除贪欲嗔恚掉举恶作。<a id="a-Gg"></a>以九种行安住其心。<a id="a-Gh"></a>令心弃舍止所对治。<a id="a-Gi"></a>为欲断除惛沉睡眠及以疑盖。<a id="a-Gj"></a>分析六事如理作意。<a id="a-Gk"></a>修饰其心。<a id="a-Gl"></a>令心弃舍观所对治。<a id="a-Gm"></a>从彼止观所治出已。<a id="a-Gn"></a>能正修学消伏众苦。<a id="a-Go"></a>彼既如是净修其心。<a id="a-Gp"></a>令离诸盖众苦法已。<a id="a-Gq"></a>复于衣服饮食卧具受用仪则。<a id="a-Gr"></a>净修其心。<a id="a-Gs"></a>若由习近如是衣服乃至卧具。<a id="a-Gt"></a>不善法增。<a id="a-Gu"></a>善法退减。<a id="a-Gv"></a>即便远离。<a id="a-Gw"></a>宁可受用。<a id="a-Gx"></a>粗弊衣等惙尔。<a id="a-Gy"></a>自存忍受众苦。<a id="a-Gz"></a>进修正行。<a id="a-H0"></a>又由二缘受用胜妙衣服等。<a id="a-H1"></a>因能令生长恶不善法。<a id="a-H2"></a>谓诸妄想不正寻思。<a id="a-H3"></a>何等二缘。<a id="a-H4"></a>一于诸善未能长时串修习故。<a id="a-H5"></a>心不调柔。<a id="a-H6"></a>二于衣服饮食等事欲贪坚着。<a id="a-H7"></a>由是因缘修正行者。<a id="a-H8"></a>调柔其心。<a id="a-H9"></a>令堪所作。<a id="a-HA"></a>于衣服等欲贪坚着。<a id="a-HB"></a>及诸无常众缘生法。<a id="a-HC"></a>恒常系念深见过患。<a id="a-HD"></a>尔时虽复受用胜妙衣服等事。<a id="a-HE"></a>而于其中无所杂染。<a id="a-HF"></a>如是行者亦受安乐。<a id="a-HG"></a>亦无有罪。<a id="a-HH"></a>由奢摩他毗钵舍那修习力故。<a id="a-HI"></a>净修其心。<a id="a-HJ"></a>离诸盖已。<a id="a-HK"></a>由思择力于衣服等邪受用故。<a id="a-HL"></a>虽于尔时暂少成就心一境性。<a id="a-HM"></a>欲贪随眠仍未断故。<a id="a-HN"></a>于当来世复为杂染。<a id="a-HO"></a>彼以妙慧通达是已。<a id="a-HP"></a>便修加行。<a id="a-HQ"></a>为毕竟断。<a id="a-HR"></a>受用如法边际卧具。<a id="a-HS"></a>离诸贪着。<a id="a-HT"></a>先善修治正定资粮。<a id="a-HU"></a>渐次乃至能入清净第四静虑。<a id="a-HV"></a>以此为依。<a id="a-HW"></a>证谛现观。<a id="a-HX"></a>随得漏尽心善解脱。<a id="a-HY"></a>于一切苦得离系故。<a id="a-HZ"></a>究竟寂静所摄受故。<a id="a-Ha"></a>微妙清净一切身心无间满故。<a id="a-Hb"></a>一切烦恼永离系故。<a id="a-Hc"></a>普能领纳诸无漏受。<a id="a-Hd"></a>是名正行。<a id="a-He"></a>如是应知。<a id="a-Hf"></a>内证无滞。<a id="a-Hg"></a>及彼相违五种差别他所称赞。<a id="a-Hh"></a>彼于尔时从诸盖缠及一切苦。<a id="a-Hi"></a>心善解脱。<a id="a-Hj"></a>于现法中彼诸随眠无余永断。<a id="a-Hk"></a>前际后际业。<a id="a-Hl"></a>及异熟所有杂染皆善解脱。<a id="a-Hm"></a>由于现法获得圣道及道果故。</p>
  <p id="aHn">复次略有三种补特伽罗。<a id="a-Ho"></a>一者未入圣教异生。<a id="a-Hp"></a>二者已入圣教有学。<a id="a-Hq"></a>三者已入圣教异生。<a id="a-Hr"></a>由三种相。<a id="a-Hs"></a>应知最初补特伽罗。<a id="a-Ht"></a>第二第三当知亦尔。<a id="a-Hu"></a>云何三相应知最初补特伽罗。<a id="a-Hv"></a>谓初有一补特伽罗。<a id="a-Hw"></a>已得成就世间正见。<a id="a-Hx"></a>了知有施。<a id="a-Hy"></a>乃至广说。<a id="a-Hz"></a>彼于异时闻不正法。<a id="a-I0"></a>为因缘故。<a id="a-I1"></a>而便发起非理作意。<a id="a-I2"></a>世间正见临将欲灭。<a id="a-I3"></a>虽未一切悉皆已灭。<a id="a-I4"></a>而堪能灭。<a id="a-I5"></a>又彼所治诽谤邪见临将欲生。<a id="a-I6"></a>虽未已生。<a id="a-I7"></a>而堪能生。<a id="a-I8"></a>彼于中间听闻正法。<a id="a-I9"></a>为因缘故。<a id="a-IA"></a>遂还发生如理作意。<a id="a-IB"></a>彼临欲生诽谤邪见不现行故。<a id="a-IC"></a>说名为断。<a id="a-ID"></a>然其正见先成就故。<a id="a-IE"></a>不名为生。<a id="a-IF"></a>第二有一补特伽罗。<a id="a-IG"></a>不成正见及以邪见。<a id="a-IH"></a>听闻正法如理作意。<a id="a-II"></a>为因缘故。<a id="a-IJ"></a>尔乃发生世间正见。<a id="a-IK"></a>彼于邪见不名为断。<a id="a-IL"></a>先不成故。<a id="a-IM"></a>第三有一补特伽罗。<a id="a-IN"></a>成就邪见听闻正法。<a id="a-IO"></a>如理作意为因缘故。<a id="a-IP"></a>断灭邪见。<a id="a-IQ"></a>生起正见。<a id="a-IR"></a>云何三相应知第二补特伽罗。<a id="a-IS"></a>谓于佛等已得证净。<a id="a-IT"></a>彼于佛等先所现起一切无智。<a id="a-IU"></a>当于诸谛得现观时先已断尽。<a id="a-IV"></a>是故于今不名为断。<a id="a-IW"></a>而于佛等证净俱行明现前故。<a id="a-IX"></a>说名为生。<a id="a-IY"></a>即以学道断修所断余品无明。<a id="a-IZ"></a>而于其明不名生起。<a id="a-Ia"></a>此道与先种类同故。<a id="a-Ib"></a>彼无学道将现在前。<a id="a-Ic"></a>修断无明皆悉灭尽。<a id="a-Id"></a>又能生起诸无学明。<a id="a-Ie"></a>云何三相应知第三补特伽罗。<a id="a-If"></a>谓闻无我相应正法。<a id="a-Ig"></a>初但由闻发生信解。<a id="a-Ih"></a>而未悟入。<a id="a-Ii"></a>彼于无我生信解故。<a id="a-Ij"></a>能断我见。<a id="a-Ik"></a>未悟入故。<a id="a-Il"></a>不得名为生无我见。<a id="a-Im"></a>如所闻法。<a id="a-In"></a>复能如理正思惟时。<a id="a-Io"></a>于无我理能悟入故。<a id="a-Ip"></a>乃得名为生无我见。<a id="a-Iq"></a>于彼随眠而未能断。<a id="a-Ir"></a>从此已后由修道力。<a id="a-Is"></a>证谛现观。<a id="a-It"></a>方断随眠。<a id="a-Iu"></a>发生无漏。</p>
 </body>
</html>