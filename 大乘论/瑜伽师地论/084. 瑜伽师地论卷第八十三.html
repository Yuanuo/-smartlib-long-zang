<!doctype html>
<html id="z3IBVNdwB" data-ver="1225">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第八十三</h1>
  <h2 id="a2">摄异门分之上</h2>
  <p id="a3">如是已说摄释。</p>
  <p id="a4">云何摄异门。<a id="a-5"></a>总嗢拖南曰。</p>
  <p id="a6">白品与黑品　　异门等宣说</p>
  <p id="a7">为开悟义觉　　略总颂应知</p>
  <p id="a8">别嗢拖南曰。</p>
  <p id="a9">师第一二慧　　四种善说等</p>
  <p id="aA">亦有因缘等　　施戒道广说</p>
  <p id="aB">此中大师所谓如来。<a id="a-C"></a>绍师即是第一弟子。<a id="a-D"></a>如彼尊者舍利子等。<a id="a-E"></a>言袭师者。<a id="a-F"></a>谓轨范师。<a id="a-G"></a>若亲教师。<a id="a-H"></a>若同法者。<a id="a-I"></a>能开悟者。<a id="a-J"></a>令忆念者。<a id="a-K"></a>大师即是立圣教者。<a id="a-L"></a>绍师即是传圣教者。<a id="a-M"></a>袭师即是随圣教者。<a id="a-N"></a>开许制止一切应作不应作故。<a id="a-O"></a>时时教授教诫转故。<a id="a-P"></a>当知即是能说传说及随说者。<a id="a-Q"></a>驱摈造作不应作故。<a id="a-R"></a>名能奖者。<a id="a-S"></a>庆慰造作应作事故。<a id="a-T"></a>名胜奖者。<a id="a-U"></a>于前二事能开示故。<a id="a-V"></a>名至奖者。<a id="a-W"></a>随所生起一切疑惑皆能遣故。<a id="a-X"></a>名能导者。<a id="a-Y"></a>恶作忧悔皆能遣故。<a id="a-Z"></a>名胜导者。<a id="a-a"></a>一切烦恼及随烦恼皆能遣故。<a id="a-b"></a>名至导者。<a id="a-c"></a>于诸疑惑能断除者。<a id="a-d"></a>谓未显义能显发故。<a id="a-e"></a>已显发义令明净故。<a id="a-f"></a>甚深义句以慧通达广开示故。<a id="a-g"></a>誓许为作轨范。<a id="a-h"></a>尊重所依止故。<a id="a-i"></a>名第二伴。<a id="a-j"></a>随转伴故。<a id="a-k"></a>名为善友。<a id="a-l"></a>宿昔同处居家乐故。<a id="a-m"></a>名为知识。<a id="a-n"></a>父母宗亲互相系属。<a id="a-o"></a>名怜愍者。<a id="a-p"></a>若非眷属而施恩惠。<a id="a-q"></a>名有恩者。<a id="a-r"></a>言义利者。<a id="a-s"></a>名所求事能引义利。<a id="a-t"></a>乐为此故名乐义利。<a id="a-u"></a>言利益者。<a id="a-v"></a>名为善行。<a id="a-w"></a>乐为此故名乐利益。<a id="a-x"></a>言安乐者。<a id="a-y"></a>名安隐住益身心义。<a id="a-z"></a>乐为此故名乐安乐。<a id="a-10"></a>依现法乐名乐安隐。<a id="a-11"></a>依后法乐说名为乐相应安隐。<a id="a-12"></a>于一切事现正随从。<a id="a-13"></a>故名信顺。<a id="a-14"></a>若即于彼补特伽罗处所而起故名为信。<a id="a-15"></a>开彼功德及与威力殊胜慧已。<a id="a-16"></a>即于彼法处所而起随顺理门故名净信。<a id="a-17"></a>即由如是增上力故。<a id="a-18"></a>身毛为竖悲泣堕泪。<a id="a-19"></a>如是等事是净信相。<a id="a-1A"></a>闻彼功德威力等已。<a id="a-1B"></a>于行住等诸威仪中。<a id="a-1C"></a>恒常信彼实有功德故名信述。<a id="a-1D"></a>所言欲者。<a id="a-1E"></a>若于是处乐作乐得。<a id="a-1F"></a>言精进者。<a id="a-1G"></a>发起加行其心勇悍。<a id="a-1H"></a>言策励者。<a id="a-1I"></a>既勇悍已于彼加行正勤修习。<a id="a-1J"></a>言刚决者。<a id="a-1K"></a>发精进已终无懈废不坏不退。<a id="a-1L"></a>言超越者。<a id="a-1M"></a>殷重精进。<a id="a-1N"></a>言威势者。<a id="a-1O"></a>谓过夜分或前一更被服铠甲当发精进。<a id="a-1P"></a>言奋发者。<a id="a-1Q"></a>如所被服发勤精进。<a id="a-1R"></a>或更升进威猛勇悍。<a id="a-1S"></a>发勤精进深见彼果所有胜利故名勇锐。<a id="a-1T"></a>于勤修时堪能忍受寒等淋沥故名勇悍。<a id="a-1U"></a>由善了知前后差别。<a id="a-1V"></a>于其胜上差别证中深生信顺所有精进。<a id="a-1W"></a>名难制伏。<a id="a-1X"></a>于少下劣差别所证进修善中无怯劣故名无喜足。<a id="a-1Y"></a>言励心者。<a id="a-1Z"></a>谓于精进所有障处一切烦恼及随烦恼诸魔事中。<a id="a-1a"></a>频频觉察令心静息。<a id="a-1b"></a>言常恒者。<a id="a-1c"></a>谓即于此正加行中能常修作能不舍轭。<a id="a-1d"></a>言正信者。<a id="a-1e"></a>谓于大师说正法时。<a id="a-1f"></a>于此正法既听闻已获得净信。<a id="a-1g"></a>不放逸者。<a id="a-1h"></a>谓得信已于乐出离障碍法中。<a id="a-1i"></a>防护其心恒常发起善法修习。<a id="a-1j"></a>言瑜伽者。<a id="a-1k"></a>受持读诵问论决择正修加行。<a id="a-1l"></a>言思惟者。<a id="a-1m"></a>随所受持究竟法义审谛观察。<a id="a-1n"></a>言忆念者。<a id="a-1o"></a>于所观察一切法义能不忘失。<a id="a-1p"></a>于久所作久所说中能正随念。<a id="a-1q"></a>言寻思者。<a id="a-1r"></a>即依如是无倒法义起出离等所有寻思。<a id="a-1s"></a>所言智者。<a id="a-1t"></a>谓出世间加行妙慧。<a id="a-1u"></a>所言解者。<a id="a-1v"></a>谓出世间正体妙慧。<a id="a-1w"></a>所言慧者。<a id="a-1x"></a>谓已证得出世间慧。<a id="a-1y"></a>后时所得世间妙慧。<a id="a-1z"></a>言观察者。<a id="a-20"></a>谓由无倒观察作意。<a id="a-21"></a>审谛观察已断未断有余无余。<a id="a-22"></a>言梵行者。<a id="a-23"></a>谓八圣支道及与远离。<a id="a-24"></a>非正梵行习淫欲法。<a id="a-25"></a>又言安住余梵行者。<a id="a-26"></a>谓三十七菩提分法。<a id="a-27"></a>彼由三处之所摄受。<a id="a-28"></a>谓由奢摩他故。<a id="a-29"></a>由毗钵舍那故。<a id="a-2A"></a>由修身念故。<a id="a-2B"></a>如其所应彼自性故。<a id="a-2C"></a>彼品类故。<a id="a-2D"></a>此中信念俱通二品。<a id="a-2E"></a>复次即此大师亦称第一。<a id="a-2F"></a>自义行故。<a id="a-2G"></a>亦称为尊。<a id="a-2H"></a>他义行故。<a id="a-2I"></a>亦称为胜。<a id="a-2J"></a>俱义行故。<a id="a-2K"></a>亦称为上。<a id="a-2L"></a>映蔽一切诸外道故。<a id="a-2M"></a>亦称无上。<a id="a-2N"></a>映蔽一切声闻独觉下中乘故。<a id="a-2O"></a>复有差别。<a id="a-2P"></a>言第一者。<a id="a-2Q"></a>共诸世间善圆满故。<a id="a-2R"></a>所言尊者。<a id="a-2S"></a>共诸声闻善圆满故。<a id="a-2T"></a>所言胜者。<a id="a-2U"></a>共诸独觉善圆满故。<a id="a-2V"></a>所言上者。<a id="a-2W"></a>于烦恼障得清净故。<a id="a-2X"></a>言无上者。<a id="a-2Y"></a>于所知障得清净故。<a id="a-2Z"></a>复有差别。<a id="a-2a"></a>言第一者。<a id="a-2b"></a>于欲行善得圆满故。<a id="a-2c"></a>所言尊者。<a id="a-2d"></a>于色行善得圆满故。<a id="a-2e"></a>所言胜者。<a id="a-2f"></a>无色行善得圆满故。<a id="a-2g"></a>所言上者。<a id="a-2h"></a>超过一切三界世间善圆满故。<a id="a-2i"></a>言无上者。<a id="a-2j"></a>出世间善得圆满故。<a id="a-2k"></a>无足有情者。<a id="a-2l"></a>如蛇等。<a id="a-2m"></a>二足有情者。<a id="a-2n"></a>谓人等。<a id="a-2o"></a>四足有情者。<a id="a-2p"></a>如牛等。<a id="a-2q"></a>多足有情者。<a id="a-2r"></a>如百足等。<a id="a-2s"></a>有色有情者。<a id="a-2t"></a>谓从欲界乃至第四静虑。<a id="a-2u"></a>无色有情者。<a id="a-2v"></a>谓从空无边处乃至非想非非想处。<a id="a-2w"></a>有想有情者。<a id="a-2x"></a>谓从欲界乃至无所有处。<a id="a-2y"></a>除无想天。<a id="a-2z"></a>无想有情者。<a id="a-30"></a>谓无想天。<a id="a-31"></a>非有想非无想有情者。<a id="a-32"></a>谓非想非非想处所有生天。<a id="a-33"></a>如是略说品类差别。<a id="a-34"></a>显示如来三种第一。<a id="a-35"></a>谓由蠢动故。<a id="a-36"></a>由依止故。<a id="a-37"></a>由心故。</p>
  <p id="a38">复次能得慧者。<a id="a-39"></a>谓总摄一切能引义利所有善慧。<a id="a-3A"></a>生长增益广大慧者。<a id="a-3B"></a>谓软中上品增进差别。<a id="a-3C"></a>清净慧者。<a id="a-3D"></a>谓宿世串习经历多时其慧成熟。<a id="a-3E"></a>成办慧者。<a id="a-3F"></a>谓于诸烦恼遍知永断。<a id="a-3G"></a>圆满慧者。<a id="a-3H"></a>谓即此善慧已到究竟。<a id="a-3I"></a>无退慧者。<a id="a-3J"></a>谓即此善慧成无退法。<a id="a-3K"></a>究竟出离。<a id="a-3L"></a>言捷慧者。<a id="a-3M"></a>速疾了知故。<a id="a-3N"></a>言速慧者。<a id="a-3O"></a>慧无滞碍故。<a id="a-3P"></a>言利慧者。<a id="a-3Q"></a>尽其所有如其所有皆善了知故。<a id="a-3R"></a>言出慧者。<a id="a-3S"></a>于出离法世间离欲能善了知故。<a id="a-3T"></a>决择慧者。<a id="a-3U"></a>于出世间诸离欲法能了知故。<a id="a-3V"></a>甚深慧者。<a id="a-3W"></a>于甚深空相应缘起随顺诸法能了知故。<a id="a-3X"></a>又于一切甚深义句。<a id="a-3Y"></a>皆能如实善通达故。<a id="a-3Z"></a>此中如来慧。<a id="a-3a"></a>能制立声闻等慧。<a id="a-3b"></a>于所制立能随觉了。<a id="a-3c"></a>又大慧者。<a id="a-3d"></a>谓即此慧。<a id="a-3e"></a>长时串习故。<a id="a-3f"></a>其广慧者。<a id="a-3g"></a>谓即此慧无量无边所行境故。<a id="a-3h"></a>无等慧者。<a id="a-3i"></a>其余诸慧无与等故。<a id="a-3j"></a>言慧宝者。<a id="a-3k"></a>于诸根中慧最胜故。<a id="a-3l"></a>如末尼珠显发轮王毗琉璃宝令光净故。<a id="a-3m"></a>与彼相应故名慧宝。<a id="a-3n"></a>皆得成就。<a id="a-3o"></a>又慧眼者。<a id="a-3p"></a>谓俱生慧。<a id="a-3q"></a>言慧明者。<a id="a-3r"></a>谓他所引。<a id="a-3s"></a>则他所引善加行慧。<a id="a-3t"></a>言慧光者。<a id="a-3u"></a>谓即加行闻思成慧。<a id="a-3v"></a>言慧曜者。<a id="a-3w"></a>谓即由此修所成慧。<a id="a-3x"></a>言慧灯者。<a id="a-3y"></a>谓于如来所说经典甚深建立等开示故。<a id="a-3z"></a>言慧炬者。<a id="a-40"></a>谓于法教随量随时能随转故。<a id="a-41"></a>言慧照者。<a id="a-42"></a>谓于彼彼所有诸法。<a id="a-43"></a>以其妙慧能善了知。<a id="a-44"></a>虽善了知犹随他转而未身证。<a id="a-45"></a>慧无闇者。<a id="a-46"></a>谓身作证。<a id="a-47"></a>其慧根者。<a id="a-48"></a>谓于他所证能遍了知增上力故诸所有慧。<a id="a-49"></a>言慧力者。<a id="a-4A"></a>谓于自先后差别所证。<a id="a-4B"></a>能遍了知增上力故。<a id="a-4C"></a>由法道理无退屈慧。<a id="a-4D"></a>言慧财者。<a id="a-4E"></a>谓能招引一切自在最胜富贵。<a id="a-4F"></a>随获自心自在转故。<a id="a-4G"></a>又此慧宝于一切财最为殊胜。<a id="a-4H"></a>能为一切世间珍财根本因故。<a id="a-4I"></a>如说慧剑及慧刀者。<a id="a-4J"></a>谓能永断一切结故。<a id="a-4K"></a>言慧杖者。<a id="a-4L"></a>谓能远防一切烦恼天恶魔故。<a id="a-4M"></a>言慧辔者。<a id="a-4N"></a>纵意根马于善行地而驰骤故。<a id="a-4O"></a>慧无堕者。<a id="a-4P"></a>令诸身分不散坏故。<a id="a-4Q"></a>慧垣墙者。<a id="a-4R"></a>遍于一切一门转故。<a id="a-4S"></a>慧阶陛者。<a id="a-4T"></a>加行道故。<a id="a-4U"></a>慧堂殿者。<a id="a-4V"></a>到究竟故。<a id="a-4W"></a>为欲显示垣墙等三复说三种。<a id="a-4X"></a>所谓界智。<a id="a-4Y"></a>种种界智。<a id="a-4Z"></a>非一界智。<a id="a-4a"></a>又正见者。<a id="a-4b"></a>能善通达真实法故。<a id="a-4c"></a>有学慧者。<a id="a-4d"></a>如理作意。<a id="a-4e"></a>复能引发心善解脱慧善解脱。<a id="a-4f"></a>又于后时诸有学慧。<a id="a-4g"></a>谓预流果及一来果不还果摄。<a id="a-4h"></a>诸无学慧。<a id="a-4i"></a>谓阿罗汉菩提所摄。<a id="a-4j"></a>若诸独觉菩提所摄。<a id="a-4k"></a>若诸如来最胜无上菩提所摄。<a id="a-4l"></a>云何界智。<a id="a-4m"></a>谓能了知种种界故。<a id="a-4n"></a>若能了知十八界者。<a id="a-4o"></a>名非一界智。<a id="a-4p"></a>了知彼界种种品类。<a id="a-4q"></a>名种种界智。<a id="a-4r"></a>通达了知彼界趣地补特伽罗品类差别故。<a id="a-4s"></a>又微细者。<a id="a-4t"></a>能入真实甚深义故。<a id="a-4u"></a>言审悉者。<a id="a-4v"></a>具能证入一切义故。<a id="a-4w"></a>言聪明者。<a id="a-4x"></a>谓与引发慧相应故。<a id="a-4y"></a>言睿哲者。<a id="a-4z"></a>谓与俱生慧相应故。<a id="a-50"></a>或复翻此眼者。<a id="a-51"></a>能取现见事故。<a id="a-52"></a>智者。<a id="a-53"></a>能取不现事故。<a id="a-54"></a>明者。<a id="a-55"></a>悟入尽所有事。<a id="a-56"></a>觉者。<a id="a-57"></a>悟入如所有事。<a id="a-58"></a>言义行者。<a id="a-59"></a>谓思所成善法摄故。<a id="a-5A"></a>言法行者。<a id="a-5B"></a>谓闻所成善法摄故。<a id="a-5C"></a>言善行者。<a id="a-5D"></a>施戒所成善法摄故。<a id="a-5E"></a>调柔行者。<a id="a-5F"></a>谓修所成善法摄故。</p>
  <p id="a5G">复次言善说者。<a id="a-5H"></a>谓诸文句善圆满故。<a id="a-5I"></a>言善觉者。<a id="a-5J"></a>谓能善现等觉义故。<a id="a-5K"></a>言出离者。<a id="a-5L"></a>谓世间道断除众苦得出离故。<a id="a-5M"></a>趣等觉者。<a id="a-5N"></a>谓出世道为超众苦而能真实现等觉故。<a id="a-5O"></a>无差别者。<a id="a-5P"></a>师与弟子所说文义相滋润故不相违故。<a id="a-5Q"></a>有窣堵波者。<a id="a-5R"></a>一切外道天魔及余世间不能倾动故。<a id="a-5S"></a>言有依者。<a id="a-5T"></a>具足四依无失坏故。<a id="a-5U"></a>大师如来应正等觉者。<a id="a-5V"></a>谓所说教善清净故。<a id="a-5W"></a>此中诸句略显四种善说法律最极圆满。<a id="a-5X"></a>谓初二句显文义圆满。<a id="a-5Y"></a>次二句显果圆满。<a id="a-5Z"></a>次三句显行圆满。<a id="a-5a"></a>后一句显师圆满。</p>
  <p id="a5b">复次佛世尊法有因缘者。<a id="a-5c"></a>谓有缘起。<a id="a-5d"></a>制立一切所学处故。<a id="a-5e"></a>有出离者。<a id="a-5f"></a>谓有犯已制立如法还出离故。<a id="a-5g"></a>言有依者。<a id="a-5h"></a>谓由四依制立。<a id="a-5i"></a>超越一切恶戒诸毁犯故。<a id="a-5j"></a>有超越者。<a id="a-5k"></a>制立远离受用欲乐自苦行边。<a id="a-5l"></a>随顺士用令成就故。<a id="a-5m"></a>有神变者。<a id="a-5n"></a>谓由三种所现神变。<a id="a-5o"></a>为令获得速疾神通。<a id="a-5p"></a>无间制立正教授故。</p>
  <p id="a5q">复次解脱舍者。<a id="a-5r"></a>回向涅槃故。<a id="a-5s"></a>于施果中无系着故。<a id="a-5t"></a>常舒手者。<a id="a-5u"></a>殷重广施故。<a id="a-5v"></a>乐弃舍者。<a id="a-5w"></a>施前正施及与施后意悦清净无追悔故。<a id="a-5x"></a>祠祀施者。<a id="a-5y"></a>一向如法不以凶暴积集财物。<a id="a-5z"></a>时时数数周遍舍施所施物故。<a id="a-60"></a>舍圆满者。<a id="a-61"></a>谓于福田而奉献故。<a id="a-62"></a>于惠施中乐分布者。<a id="a-63"></a>谓于父母妻子等所时时平等而分布故。<a id="a-64"></a>如是一切总有六施。<a id="a-65"></a>一无所依施。<a id="a-66"></a>二广大施。<a id="a-67"></a>三欢喜施。<a id="a-68"></a>四数数施。<a id="a-69"></a>五田器施。<a id="a-6A"></a>六摄受眷属施。<a id="a-6B"></a>此中依止品类时处布施而说。</p>
  <p id="a6C">复次广说戒者。<a id="a-6D"></a>中嗢拖南曰。</p>
  <p id="a6E">尸罗法杀生　　具戒等广说</p>
  <p id="a6F">言尸罗者。<a id="a-6G"></a>谓能寂静。<a id="a-6H"></a>毁犯净戒罪热恼故。<a id="a-6I"></a>又与清凉义相应故。<a id="a-6J"></a>言律仪者。<a id="a-6K"></a>谓是远离自体相故。<a id="a-6L"></a>言具足者。<a id="a-6M"></a>谓正摄受无悔等故。<a id="a-6N"></a>言清净者。<a id="a-6O"></a>摄受现行三摩地故。<a id="a-6P"></a>又言善者。<a id="a-6Q"></a>谓能摄受可爱果故。<a id="a-6R"></a>言无罪者。<a id="a-6S"></a>谓能摄受自他利故。<a id="a-6T"></a>言无害者。<a id="a-6U"></a>谓能违拒执持刀杖斗诤等事。<a id="a-6V"></a>言随顺者。<a id="a-6W"></a>随顺证得诸沙门果及余所有胜功德故。<a id="a-6X"></a>言隐覆者。<a id="a-6Y"></a>谓常隐覆自善法故。<a id="a-6Z"></a>言显发者。<a id="a-6a"></a>谓常发露自恶法故。<a id="a-6b"></a>言端严者。<a id="a-6c"></a>谓具摄受诸少欲等所有沙门庄严具故。<a id="a-6d"></a>言福田者。<a id="a-6e"></a>摄受正见轨范净命圆满德故。<a id="a-6f"></a>言无热者。<a id="a-6g"></a>谓正远离自苦边故。<a id="a-6h"></a>言无恼者。<a id="a-6i"></a>远离受用欲乐边故。<a id="a-6j"></a>言无悔者。<a id="a-6k"></a>谓正远离染污不乐忧戚事故。</p>
  <p id="a6l">复次善说法者。<a id="a-6m"></a>道理所摄故任持胜德故。<a id="a-6n"></a>毗奈耶者。<a id="a-6o"></a>随顺一切烦恼灭故。<a id="a-6p"></a>所言圣者。<a id="a-6q"></a>远离一切杂染污法令不生故。<a id="a-6r"></a>又言善者。<a id="a-6s"></a>能与无罪可爱果故。<a id="a-6t"></a>言应习者。<a id="a-6u"></a>应习近故。<a id="a-6v"></a>言善哉者。<a id="a-6w"></a>是诸圣贤称赞事故。</p>
  <p id="a6x">复次言杀生者。<a id="a-6y"></a>谓如有一。<a id="a-6z"></a>乃至广说黑品白品。<a id="a-70"></a>当知广如有寻有伺地中已说。</p>
  <p id="a71">复次言具戒等皆广说者。<a id="a-72"></a>谓安住具戒。<a id="a-73"></a>亦能守护别解律仪。<a id="a-74"></a>乃至广说。<a id="a-75"></a>密护根门。<a id="a-76"></a>若守护念若常委念。<a id="a-77"></a>乃至广说。<a id="a-78"></a>于食知量。<a id="a-79"></a>于诸饮食思择而食。<a id="a-7A"></a>不为充悦不为憍逸。<a id="a-7B"></a>乃至广说。<a id="a-7C"></a>进止往来正知而住。<a id="a-7D"></a>乃至广说。<a id="a-7E"></a>如是一切广说应知如声闻地。</p>
  <p id="a7F">复次广说道者中嗢拖南曰。</p>
  <p id="a7G">念住正断　　神足根力　　觉支道支</p>
  <p id="a7H">无量为后</p>
  <p id="a7I">为欲勤修四念住故发起上品猛利。<a id="a-7J"></a>欲者。<a id="a-7K"></a>谓为断除不正作意诸过失故。<a id="a-7L"></a>言精进者。<a id="a-7M"></a>谓为断除缦缓策勤诸过失故。<a id="a-7N"></a>言策勤者。<a id="a-7O"></a>谓为断除惛沉掉举二随烦恼诸过失故。<a id="a-7P"></a>言勇悍者。<a id="a-7Q"></a>不自轻蔑故。<a id="a-7R"></a>言勇锐者。<a id="a-7S"></a>能抗外敌故。<a id="a-7T"></a>不可制伏者。<a id="a-7U"></a>于少下劣不生喜足故。<a id="a-7V"></a>言正念者。<a id="a-7W"></a>不忘教授故。<a id="a-7X"></a>言正知者。<a id="a-7Y"></a>能不毁犯所毁犯故。<a id="a-7Z"></a>不放逸者。<a id="a-7a"></a>不舍善轭故。<a id="a-7b"></a>住热光者。<a id="a-7c"></a>能修懈怠对治法故。<a id="a-7d"></a>言正解者。<a id="a-7e"></a>能修毁犯对治法故。<a id="a-7f"></a>念成办者。<a id="a-7g"></a>能修忘念对治法故。<a id="a-7h"></a>调伏世间者。<a id="a-7i"></a>能修贪忧一切世法正对治故。<a id="a-7j"></a>此中显示勤修念住诸苾刍等应当修习四种对治。</p>
  <p id="a7k">复次于诸正断诸神足中所有畏名。<a id="a-7l"></a>广说应知如声闻地。</p>
  <p id="a7m">复次于如来所安立正信等。<a id="a-7n"></a>广说应知如摄决择分中。<a id="a-7o"></a>安住有势力有精进有勇悍等。<a id="a-7p"></a>广说应知如菩萨地。</p>
  <p id="a7q">复次简择诸法最极简择。<a id="a-7r"></a>周遍寻思周遍观察。<a id="a-7s"></a>广说应知如声闻地。<a id="a-7t"></a>已得无漏真作意故缘圣谛境。<a id="a-7u"></a>一切无漏作意相应。<a id="a-7v"></a>名为择法。<a id="a-7w"></a>言简择者。<a id="a-7x"></a>总取一切苦法种类为苦圣谛故。<a id="a-7y"></a>最极简择者。<a id="a-7z"></a>各别分别取诸苦故。<a id="a-80"></a>谓生苦老苦等。<a id="a-81"></a>极简择法者。<a id="a-82"></a>依此处所简择契经等法故。<a id="a-83"></a>所以者何。<a id="a-84"></a>依止此故先修所作。<a id="a-85"></a>又简择者。<a id="a-86"></a>谓审定解了。<a id="a-87"></a>最极简择者。<a id="a-88"></a>谓审定等解了。<a id="a-89"></a>极简择法者。<a id="a-8A"></a>谓审定近解了。<a id="a-8B"></a>前是寻求道。<a id="a-8C"></a>今是决定道。<a id="a-8D"></a>复有差别。<a id="a-8E"></a>言解了者。<a id="a-8F"></a>于所知事作意发悟。<a id="a-8G"></a>等解了者。<a id="a-8H"></a>既发悟已方便寻求。<a id="a-8I"></a>近解了者。<a id="a-8J"></a>求已决定。</p>
  <p id="a8K">复次黠了者。<a id="a-8L"></a>了知分别体故。<a id="a-8M"></a>通达者。<a id="a-8N"></a>通达所知事故。<a id="a-8O"></a>复有差别。<a id="a-8P"></a>黠了者。<a id="a-8Q"></a>了知自相故。<a id="a-8R"></a>通达者。<a id="a-8S"></a>了知共相故。<a id="a-8T"></a>审察者。<a id="a-8U"></a>谓能定取。<a id="a-8V"></a>尽其所有如其所有。<a id="a-8W"></a>先后渐次倍增广故。<a id="a-8X"></a>聪睿者。<a id="a-8Y"></a>先后渐次于彼义中无忘失故。<a id="a-8Z"></a>觉者。<a id="a-8a"></a>谓堪能简择俱生之慧。<a id="a-8b"></a>明者。<a id="a-8c"></a>谓习所得慧。<a id="a-8d"></a>慧行者。<a id="a-8e"></a>谓能受持读诵问论胜决择等增上了别。<a id="a-8f"></a>即于彼义转增明了勤修习慧。<a id="a-8g"></a>毗钵舍那者。<a id="a-8h"></a>谓即于前所了别义审观察故。<a id="a-8i"></a>涉入者。<a id="a-8j"></a>谓先寻思于所缘境。<a id="a-8k"></a>作意思惟心涉入故。<a id="a-8l"></a>纳受者。<a id="a-8m"></a>谓即于彼能摄受故。<a id="a-8n"></a>推寻者。<a id="a-8o"></a>谓取彼诸相故。<a id="a-8p"></a>极推寻者。<a id="a-8q"></a>谓取彼随好故。<a id="a-8r"></a>复有差别。<a id="a-8s"></a>推寻者。<a id="a-8t"></a>谓寻求心。<a id="a-8u"></a>极推寻者。<a id="a-8v"></a>谓伺察心。<a id="a-8w"></a>最极推寻者。<a id="a-8x"></a>谓于得失推构寻思极挍计故。<a id="a-8y"></a>圣教为依而起寻求说名寻思。<a id="a-8z"></a>现量为依说名思惟。<a id="a-90"></a>比量为依说名分别。<a id="a-91"></a>厌离者。<a id="a-92"></a>增上意乐于远离中起决定故。<a id="a-93"></a>远离者。<a id="a-94"></a>谓从他边受远离故。<a id="a-95"></a>随离者。<a id="a-96"></a>谓受已后能随守护彼尸罗故。<a id="a-97"></a>还离者。<a id="a-98"></a>谓误犯已即能如法而悔除故。<a id="a-99"></a>从此已后寂止律仪随护尸罗。<a id="a-9A"></a>寂止者。<a id="a-9B"></a>由具忍辱柔和事故。<a id="a-9C"></a>律仪者。<a id="a-9D"></a>由具少欲慈心等故。<a id="a-9E"></a>密护根门者。<a id="a-9F"></a>自然不作故。<a id="a-9G"></a>不作者。<a id="a-9H"></a>由他不作故。<a id="a-9I"></a>不行者。<a id="a-9J"></a>由正了知不现行故。<a id="a-9K"></a>不犯者。<a id="a-9L"></a>不由失念而现行故。<a id="a-9M"></a>桥梁者。<a id="a-9N"></a>由此为依渡恶法故。<a id="a-9O"></a>船筏者。<a id="a-9P"></a>谓依对治誓能运彼痴狂失道。<a id="a-9Q"></a>令渡相违障碍法故。<a id="a-9R"></a>不喜乐者。<a id="a-9S"></a>谓于远离增上意乐极满足故。<a id="a-9T"></a>不违越者。<a id="a-9U"></a>谓于一切所学众中无毁犯故。<a id="a-9V"></a>不弃舍故。<a id="a-9W"></a>不异违越者。<a id="a-9X"></a>谓于一分无穿穴故。<a id="a-9Y"></a>不弃舍故。<a id="a-9Z"></a>所言念者。<a id="a-9a"></a>谓住其心故。<a id="a-9b"></a>言等念者。<a id="a-9c"></a>谓等住其心故。<a id="a-9d"></a>如是广说应随九种心住差别。<a id="a-9e"></a>如声闻地当知其相。</p>
  <p id="a9f">复次嗢拖南曰。</p>
  <p id="a9g">智宣说善欲　　炽然独远尘</p>
  <p id="a9h">如病等解释　　我断尽生等</p>
  <p id="a9i">并天世众生　　依等我作等</p>
  <p id="a9j">智者。<a id="a-9k"></a>谓闻言说为先慧。<a id="a-9l"></a>见者。<a id="a-9m"></a>谓见言说为先慧。<a id="a-9n"></a>觉者。<a id="a-9o"></a>谓觉言说为先慧。<a id="a-9p"></a>知者。<a id="a-9q"></a>谓知言说为先慧。<a id="a-9r"></a>智者。<a id="a-9s"></a>谓知不现见境。<a id="a-9t"></a>见者。<a id="a-9u"></a>谓见现见现在前境。<a id="a-9v"></a>明者。<a id="a-9w"></a>谓无明相违解。<a id="a-9x"></a>觉者。<a id="a-9y"></a>谓实有义智。<a id="a-9z"></a>觉者。<a id="a-A0"></a>谓不增益非实有智。<a id="a-A1"></a>慧者。<a id="a-A2"></a>谓俱生生得慧。<a id="a-A3"></a>明者。<a id="a-A4"></a>谓由加行习所成慧。<a id="a-A5"></a>现观者。<a id="a-A6"></a>谓于内现观法已。<a id="a-A7"></a>于诸法中非不现见。<a id="a-A8"></a>非缘他智。</p>
  <p id="aA9">复次宣说者。<a id="a-AA"></a>谓因他请问而为记别。<a id="a-AB"></a>施设者。<a id="a-AC"></a>谓由语及欲。<a id="a-AD"></a>次第编列名句文身。<a id="a-AE"></a>安立者。<a id="a-AF"></a>谓次第编列已略为他说。<a id="a-AG"></a>分别者。<a id="a-AH"></a>谓略说已分别开示解其义趣。<a id="a-AI"></a>开示者。<a id="a-AJ"></a>谓他展转所生疑惑皆能除遣。<a id="a-AK"></a>显发者。<a id="a-AL"></a>谓自通达甚深义句为他显示。<a id="a-AM"></a>教者。<a id="a-AN"></a>谓不因他发起请问。<a id="a-AO"></a>由哀愍故说法开示。<a id="a-AP"></a>遍开示者。<a id="a-AQ"></a>谓无间演说不作师拳无所隐覆。</p>
  <p id="aAR">复次初善者。<a id="a-AS"></a>谓听闻时生欢喜故。<a id="a-AT"></a>中善者。<a id="a-AU"></a>谓修行时无有艰苦。<a id="a-AV"></a>远离二边依中道行故。<a id="a-AW"></a>后善者。<a id="a-AX"></a>谓极究竟离诸垢故。<a id="a-AY"></a>及一切究竟离欲为后边故。<a id="a-AZ"></a>义妙者。<a id="a-Aa"></a>谓能引发利益安乐故。<a id="a-Ab"></a>文巧者。<a id="a-Ac"></a>谓善缉缀名身等故。<a id="a-Ad"></a>及语具圆满故。<a id="a-Ae"></a>纯一者。<a id="a-Af"></a>谓不与一切外道共故。<a id="a-Ag"></a>圆满者。<a id="a-Ah"></a>谓无限量故。<a id="a-Ai"></a>最尊胜故。<a id="a-Aj"></a>清净者。<a id="a-Ak"></a>谓自性解脱故。<a id="a-Al"></a>鲜白者。<a id="a-Am"></a>谓相续解脱故。<a id="a-An"></a>梵行者。<a id="a-Ao"></a>谓八圣支道。<a id="a-Ap"></a>当知此道由纯一等四种妙相之所显说。<a id="a-Aq"></a>谛听者。<a id="a-Ar"></a>谓于如是相法劝令审听。<a id="a-As"></a>应善恳到者。<a id="a-At"></a>谓劝令无倒无间殷重如理思惟。</p>
  <p id="aAu">复次猛利欲者。<a id="a-Av"></a>谓我何当于彼处所。<a id="a-Aw"></a>乃至广说。<a id="a-Ax"></a>猛利爱者。<a id="a-Ay"></a>谓于所修正加行中。<a id="a-Az"></a>猛利乐者。<a id="a-B0"></a>谓于说者及与大师尊重处等。<a id="a-B1"></a>猛利信者。<a id="a-B2"></a>谓于教法教授教诫。</p>
  <p id="aB3">复次能炽然者。<a id="a-B4"></a>谓为证得速疾通慧。<a id="a-B5"></a>终不自暇推延后期发勤精进。<a id="a-B6"></a>顺瑜伽者。<a id="a-B7"></a>谓随尊教若等若胜。<a id="a-B8"></a>而修加行终不减劣。<a id="a-B9"></a>能永断者。<a id="a-BA"></a>谓能修习烦恼对治。<a id="a-BB"></a>能闲居者。<a id="a-BC"></a>谓依所有边际卧具。<a id="a-BD"></a>远离而居。<a id="a-BE"></a>修三摩地令现在前。<a id="a-BF"></a>依三摩地修习对治。</p>
  <p id="aBG">复次独者。<a id="a-BH"></a>谓处远离边际卧具无有第二而安住故。<a id="a-BI"></a>言远离者。<a id="a-BJ"></a>谓诸染污无记作意不现行故。<a id="a-BK"></a>无纵逸者。<a id="a-BL"></a>谓于欲等寻思恶法防护心故。<a id="a-BM"></a>又于善中自安处故。<a id="a-BN"></a>言炽然者。<a id="a-BO"></a>谓如前说。<a id="a-BP"></a>言发遣者。<a id="a-BQ"></a>谓除五盖内持心故。<a id="a-BR"></a>又由此故发遣其心令趣无上安隐处故。</p>
  <p id="aBS">复次远尘离垢者。<a id="a-BT"></a>尘谓已生未究竟智能障现观。<a id="a-BU"></a>有间无间我慢现转。<a id="a-BV"></a>垢谓彼品及见断品所有粗重。<a id="a-BW"></a>令永无故名远尘离垢。<a id="a-BX"></a>又复尘者。<a id="a-BY"></a>所谓我慢及见所断一切烦恼。<a id="a-BZ"></a>垢谓二品所有粗重。<a id="a-Ba"></a>于诸法中者。<a id="a-Bb"></a>谓于自相共相所住法中。<a id="a-Bc"></a>言法眼者。<a id="a-Bd"></a>谓如实现证唯有法慧。<a id="a-Be"></a>言见法者。<a id="a-Bf"></a>谓于苦等如实见者。<a id="a-Bg"></a>言得法者。<a id="a-Bh"></a>谓随证得沙门果故。<a id="a-Bi"></a>言知法者。<a id="a-Bj"></a>谓证得已于其所得。<a id="a-Bk"></a>能自了知我是预流。<a id="a-Bl"></a>我已证得无退堕法故。<a id="a-Bm"></a>至诚法者。<a id="a-Bn"></a>谓谛现观增上力故获得证净。<a id="a-Bo"></a>于佛法僧及自所得圣所爱戒。<a id="a-Bp"></a>以正信行如实至诚故。<a id="a-Bq"></a>越渡惑者。<a id="a-Br"></a>谓于自所证。<a id="a-Bs"></a>越渡疑者。<a id="a-Bt"></a>谓于他所证。<a id="a-Bu"></a>非缘于他者。<a id="a-Bv"></a>谓于此法内自所证。<a id="a-Bw"></a>非但随他听闻等故。<a id="a-Bx"></a>非余所引者。<a id="a-By"></a>谓于大师所有圣教。<a id="a-Bz"></a>不为一切外道异论所引夺故。<a id="a-C0"></a>于诸法中得无所畏者。<a id="a-C1"></a>谓于自所证若他诘问无悚惧故。<a id="a-C2"></a>言逆流者。<a id="a-C3"></a>谓已登圣道故。<a id="a-C4"></a>言趣向者。<a id="a-C5"></a>谓记神通究竟往趣无退还故。<a id="a-C6"></a>复有差别。<a id="a-C7"></a>当知建立世俗胜义二种法故。</p>
  <p id="aC8">复次如说如病。<a id="a-C9"></a>乃至广说。<a id="a-CA"></a>云何显示彼如病等。<a id="a-CB"></a>非但说彼犹如重病。<a id="a-CC"></a>乃至广说。<a id="a-CD"></a>然修行者先以如实无常等行。<a id="a-CE"></a>于彼事中如实诃毁作是思惟。<a id="a-CF"></a>此如病等甚可厌逆。<a id="a-CG"></a>为欲与彼不和合故。<a id="a-CH"></a>是故次说无常行等。<a id="a-CI"></a>如实显示观察彼果。<a id="a-CJ"></a>言无常者。<a id="a-CK"></a>显现生身及与刹那皆展转故。<a id="a-CL"></a>刹那展转者。<a id="a-CM"></a>由彼彼触起尽故。<a id="a-CN"></a>彼彼受起尽此相续见。<a id="a-CO"></a>由非不现见非缘他智故。<a id="a-CP"></a>所言苦者。<a id="a-CQ"></a>有二种苦。<a id="a-CR"></a>谓生等诸苦。<a id="a-CS"></a>及诸所有受皆说为苦。<a id="a-CT"></a>此二种苦如其所应由见生身展转有故而得悟入。<a id="a-CU"></a>谓死无间有生身生。<a id="a-CV"></a>生已复有老等诸苦。<a id="a-CW"></a>是故说言无常。<a id="a-CX"></a>故苦由见生身展转有故悟入苦性。<a id="a-CY"></a>云何诸所有受皆说为苦。<a id="a-CZ"></a>谓诸乐受变坏故苦。<a id="a-Ca"></a>一切苦受生住故苦。<a id="a-Cb"></a>非苦乐受。<a id="a-Cc"></a>体是无常灭坏法故。<a id="a-Cd"></a>说之为苦。<a id="a-Ce"></a>此中乐受由无常故必有变坏。<a id="a-Cf"></a>一切苦受由无常故。<a id="a-Cg"></a>生住相续皆起于苦。<a id="a-Ch"></a>非苦乐受已灭坏者由无常故。<a id="a-Ci"></a>说之为苦。<a id="a-Cj"></a>已生起者灭坏法故。<a id="a-Ck"></a>亦说为苦。<a id="a-Cl"></a>此灭坏法彼二所随逐故与二相应。<a id="a-Cm"></a>故亦名为苦。<a id="a-Cn"></a>云何当观乐受为苦。<a id="a-Co"></a>谓由此受贪所随眠。<a id="a-Cp"></a>由随眠故取当来苦。<a id="a-Cq"></a>于现法中能生坏苦。<a id="a-Cr"></a>如是当观乐受为苦。<a id="a-Cs"></a>云何当观苦受如箭。<a id="a-Ct"></a>谓如毒箭乃至现前常恼坏故。<a id="a-Cu"></a>非苦乐受体是无常灭坏法者。<a id="a-Cv"></a>谓已灭者即是无常。<a id="a-Cw"></a>其未灭者是灭坏法。<a id="a-Cx"></a>若无常者从此复生若乐若苦。<a id="a-Cy"></a>灭坏法者终不解脱苦乐二种。<a id="a-Cz"></a>所言空者。<a id="a-D0"></a>无常无恒无不变易真实法故。<a id="a-D1"></a>言无我者。<a id="a-D2"></a>远离我故。<a id="a-D3"></a>众缘生故。<a id="a-D4"></a>不自在故。</p>
  <p id="aD5">复次解释者。<a id="a-D6"></a>谓能显示彼自性故。<a id="a-D7"></a>开示者。<a id="a-D8"></a>谓即显示此应遍知此应永断等差别故。<a id="a-D9"></a>显了者。<a id="a-DA"></a>谓能显示若不永断不遍知等成过患故。<a id="a-DB"></a>了者。<a id="a-DC"></a>谓了相作意。<a id="a-DD"></a>解者。<a id="a-DE"></a>谓胜解作意。<a id="a-DF"></a>知者。<a id="a-DG"></a>谓远离等作意。<a id="a-DH"></a>等解了者。<a id="a-DI"></a>谓了自相故。<a id="a-DJ"></a>近解了者。<a id="a-DK"></a>谓了共相故。<a id="a-DL"></a>黠了者。<a id="a-DM"></a>谓了尽其所有故。<a id="a-DN"></a>通达者。<a id="a-DO"></a>谓了如其所有故。<a id="a-DP"></a>触者。<a id="a-DQ"></a>谓于八圣支道梵行所摄。<a id="a-DR"></a>作证者。<a id="a-DS"></a>谓于彼果涅槃。</p>
  <p id="aDT">复次我者。<a id="a-DU"></a>谓于五取蕴我我所见现前行故。<a id="a-DV"></a>言有情者。<a id="a-DW"></a>谓诸贤圣如实了知唯有此法更无余故。<a id="a-DX"></a>又复于彼有爱着故言意生者。<a id="a-DY"></a>谓此是意种类性故。<a id="a-DZ"></a>摩纳缚迦者。<a id="a-Da"></a>谓依止于意或高或下故。<a id="a-Db"></a>言养育者。<a id="a-Dc"></a>谓能增长后有业故。<a id="a-Dd"></a>能作一切士夫用故。<a id="a-De"></a>补特伽罗者。<a id="a-Df"></a>谓能数数往取诸趣无厌足故。<a id="a-Dg"></a>言命者者。<a id="a-Dh"></a>谓寿和合现存活故。<a id="a-Di"></a>言生者者。<a id="a-Dj"></a>谓具生等所有法故。</p>
  <p id="aDk">复次当断诸爱止息诸结者。<a id="a-Dl"></a>谓适于圣谛得现观时。<a id="a-Dm"></a>便能永断三结。<a id="a-Dn"></a>于一切处后有之爱不复现行。<a id="a-Do"></a>彼于后时数数勋修生灭随观。<a id="a-Dp"></a>复能无余永断慢等。<a id="a-Dq"></a>是故说言能正修习永断诸慢。<a id="a-Dr"></a>真现观故彼爱随眠一切永断。<a id="a-Ds"></a>由此因缘当来诸苦诸后有法无复可得。<a id="a-Dt"></a>又能究竟作苦边际。</p>
  <p id="aDu">复次我生已尽者。<a id="a-Dv"></a>谓第八有等。<a id="a-Dw"></a>梵行已立者。<a id="a-Dx"></a>谓于圣道究竟修故无复退失。<a id="a-Dy"></a>所作已办者。<a id="a-Dz"></a>谓一切结永无余故。<a id="a-E0"></a>一切道果已证得故。<a id="a-E1"></a>不受后有者。<a id="a-E2"></a>谓于七有亦永尽故。<a id="a-E3"></a>又我生已尽者。<a id="a-E4"></a>有二种生。<a id="a-E5"></a>一生身生。<a id="a-E6"></a>此如前说。<a id="a-E7"></a>二烦恼生。<a id="a-E8"></a>此微薄故亦说为尽。<a id="a-E9"></a>此则记别初之二果。<a id="a-EA"></a>梵行已立者。<a id="a-EB"></a>谓不还果非梵行贪此永断故。<a id="a-EC"></a>所作已办不受后有者。<a id="a-ED"></a>谓阿罗汉。<a id="a-EE"></a>当知此中记别四种解了行相。</p>
  <p id="aEF">复次并天世间者。<a id="a-EG"></a>是总句。<a id="a-EH"></a>此有二种。<a id="a-EI"></a>一并魔。<a id="a-EJ"></a>二并梵。<a id="a-EK"></a>并沙门婆罗门。<a id="a-EL"></a>众生者。<a id="a-EM"></a>谓诸沙门若婆罗门。<a id="a-EN"></a>生在人中希求魔梵而修行者。<a id="a-EO"></a>并诸天人众生者。<a id="a-EP"></a>谓于天中除魔及梵。<a id="a-EQ"></a>于其人中除沙门婆罗门。<a id="a-ER"></a>如是总结解脱三缚出离欲贪。<a id="a-ES"></a>又毗奈耶断超越者。<a id="a-ET"></a>毗奈耶由了相胜解作意。<a id="a-EU"></a>断由远离等作意。<a id="a-EV"></a>超越由方便究竟果作意。<a id="a-EW"></a>言离系者。<a id="a-EX"></a>离九结故。<a id="a-EY"></a>言解脱者。<a id="a-EZ"></a>解脱一切生老等故。<a id="a-Ea"></a>离颠倒者。<a id="a-Eb"></a>由见道故。<a id="a-Ec"></a>所言多者。<a id="a-Ed"></a>由修道故。<a id="a-Ee"></a>由彼修道多修习故。<a id="a-Ef"></a>说名为多。<a id="a-Eg"></a>言利益者。<a id="a-Eh"></a>谓诸善行。<a id="a-Ei"></a>言安乐者。<a id="a-Ej"></a>无损恼行。<a id="a-Ek"></a>言哀愍者。<a id="a-El"></a>谓如有一由诸善行无损恼行。<a id="a-Em"></a>哀愍于他是所求事故。<a id="a-En"></a>能引义利故名之为义。<a id="a-Eo"></a>可爱乐故。<a id="a-Ep"></a>无有罪故。<a id="a-Eq"></a>为利益。<a id="a-Er"></a>安乐者。<a id="a-Es"></a>谓于彼起所有善行无损恼行。<a id="a-Et"></a>所言人者。<a id="a-Eu"></a>谓刹帝利等。<a id="a-Ev"></a>若有因佛出现世间。<a id="a-Ew"></a>善说正法。<a id="a-Ex"></a>僧善修行。<a id="a-Ey"></a>能多利益能多安乐。<a id="a-Ez"></a>或但自为利益安乐悲愍世间。<a id="a-F0"></a>或但为他利益安乐。<a id="a-F1"></a>或为二种。<a id="a-F2"></a>是故说言为其义利利益安乐。<a id="a-F3"></a>此中唯说天及人者。<a id="a-F4"></a>彼有势力能了其义。<a id="a-F5"></a>修正行故。</p>
  <p id="aF6">复次依者。<a id="a-F7"></a>谓五取蕴及与七种所摄受事。<a id="a-F8"></a>即是父母及妻子等。<a id="a-F9"></a>所言取者。<a id="a-FA"></a>谓诸欲贪亦名为取。<a id="a-FB"></a>由不安立及安立故。<a id="a-FC"></a>说有四取心。<a id="a-FD"></a>依处者。<a id="a-FE"></a>谓四识住。<a id="a-FF"></a>言执著者。<a id="a-FG"></a>谓诸烦恼能趣于依。<a id="a-FH"></a>即名为缠。<a id="a-FI"></a>彼品粗重说名随眠。<a id="a-FJ"></a>如是名依。<a id="a-FK"></a>取心依处。<a id="a-FL"></a>执着随眠于此有识身及外一切相中者。<a id="a-FM"></a>谓于我我所我慢执着随眠因缘境界相中。</p>
  <p id="aFN">复次我我所行者。<a id="a-FO"></a>谓萨迦耶见。<a id="a-FP"></a>言我慢者。<a id="a-FQ"></a>谓即此慢。<a id="a-FR"></a>即彼诸缠名为执着。<a id="a-FS"></a>即彼粗重名为随眠。<a id="a-FT"></a>执着多分是诸外道。<a id="a-FU"></a>随眠通二。</p>
  <p id="aFV">复次嗢拖南曰。</p>
  <p id="aFW">如来无常想　　底沙怖无为</p>
  <p id="aFX">不有不相续　　空无常无余</p>
  <p id="aFY">如来应正等觉等者。<a id="a-FZ"></a>如经分别。<a id="a-Fa"></a>所言应者。<a id="a-Fb"></a>应供养故。<a id="a-Fc"></a>明行圆满。<a id="a-Fd"></a>所谓三明遮行行行皆悉圆满。<a id="a-Fe"></a>又复四种增上心法现法乐住皆悉圆满。<a id="a-Ff"></a>前是行行后是住行。<a id="a-Fg"></a>此中清净身语意业现行。<a id="a-Fh"></a>正命是行圆满。<a id="a-Fi"></a>密护根门是遮圆满。<a id="a-Fj"></a>由此二种显示如来三种不护无忘失法。<a id="a-Fk"></a>由不造过世间静虑遮自苦行。<a id="a-Fl"></a>言善逝者。<a id="a-Fm"></a>谓于长夜具一切种自利利他二功德故。<a id="a-Fn"></a>世间解者。<a id="a-Fo"></a>谓于一切种有情世间及器世间皆善通达故。<a id="a-Fp"></a>由善悟入有情世间依。<a id="a-Fq"></a>前后际宿住死生依。<a id="a-Fr"></a>一切时八万四千行差别故。<a id="a-Fs"></a>于器世间谓东方等十方世界无边成坏善了知故。<a id="a-Ft"></a>又于世间诸法自性因缘爱味过患出离能趣行等皆善知故。<a id="a-Fu"></a>无上丈夫调御士者。<a id="a-Fv"></a>智无等故。<a id="a-Fw"></a>无过上故。<a id="a-Fx"></a>于现法中是大丈夫多分调御无量丈夫。<a id="a-Fy"></a>最第一故。<a id="a-Fz"></a>极尊胜故。<a id="a-G0"></a>天人师者。<a id="a-G1"></a>由彼天人解甚深义。<a id="a-G2"></a>勤修正行有力能故。<a id="a-G3"></a>言佛陀者。<a id="a-G4"></a>谓毕竟断一切烦恼并诸习气。<a id="a-G5"></a>现等正觉阿耨多罗三藐三菩提故。<a id="a-G6"></a>薄伽梵者。<a id="a-G7"></a>坦然安坐妙菩提座。<a id="a-G8"></a>任运摧灭一切魔军大势力故。<a id="a-G9"></a>此中如来是初总序。<a id="a-GA"></a>应正等觉谓永解脱一切烦恼障及所知障故。<a id="a-GB"></a>于其别中略有二种。<a id="a-GC"></a>所谓共德及不共德。<a id="a-GD"></a>于共德中且说解脱诸烦恼障及所知障。<a id="a-GE"></a>自余明行圆满等句是不共德。</p>
  <p id="aGF">复次于无常想。<a id="a-GG"></a>素呾缆中修。<a id="a-GH"></a>谓若修若习。<a id="a-GI"></a>乃至广说。<a id="a-GJ"></a>修果谓一切欲贪。<a id="a-GK"></a>乃至广说。<a id="a-GL"></a>修差别谓譬喻差别故。<a id="a-GM"></a>修方便谓或住阿练若。<a id="a-GN"></a>乃至广说。<a id="a-GO"></a>此中若修者。<a id="a-GP"></a>谓由了相作意故。<a id="a-GQ"></a>若习者。<a id="a-GR"></a>谓由胜解作意故。<a id="a-GS"></a>多修习者。<a id="a-GT"></a>谓由余作意故。<a id="a-GU"></a>又若修者。<a id="a-GV"></a>谓于所知事而发趣故。<a id="a-GW"></a>若习者。<a id="a-GX"></a>谓无间殷重修加行故。<a id="a-GY"></a>多修习者。<a id="a-GZ"></a>谓于长时熟修习故。<a id="a-Ga"></a>为处者。<a id="a-Gb"></a>作所依故。<a id="a-Gc"></a>为事者。<a id="a-Gd"></a>作所缘故。<a id="a-Ge"></a>随顺者。<a id="a-Gf"></a>由作意思惟故。<a id="a-Gg"></a>串习者。<a id="a-Gh"></a>得随所欲无艰难故。<a id="a-Gi"></a>善摄受者。<a id="a-Gj"></a>听闻正法故。<a id="a-Gk"></a>善发起者。<a id="a-Gl"></a>于内如理作意思惟故。<a id="a-Gm"></a>又善摄受者。<a id="a-Gn"></a>殷重作意故。<a id="a-Go"></a>善发起者。<a id="a-Gp"></a>无间作意故。<a id="a-Gq"></a>又善摄受者。<a id="a-Gr"></a>到究竟故。<a id="a-Gs"></a>善发起者。<a id="a-Gt"></a>正加行故。<a id="a-Gu"></a>随顺欲贪故说于掉。<a id="a-Gv"></a>随顺色贪故说于慢。<a id="a-Gw"></a>顺无色贪故说无明。<a id="a-Gx"></a>拔除根本者。<a id="a-Gy"></a>害随眠故。<a id="a-Gz"></a>摧折枝条者。<a id="a-H0"></a>下地善法由彼断灭不增长故。<a id="a-H1"></a>以无常想所缘显示无常想。<a id="a-H2"></a>自心作意观无常故。<a id="a-H3"></a>台阁者。<a id="a-H4"></a>谓解脱俱行无常想。<a id="a-H5"></a>梁栋者。<a id="a-H6"></a>谓彼依因。<a id="a-H7"></a>象迹者。<a id="a-H8"></a>谓于不净等想为第一故。<a id="a-H9"></a>所缘广大故。<a id="a-HA"></a>流注者。<a id="a-HB"></a>谓解脱因俱行无常想能趣涅槃故。<a id="a-HC"></a>日出者。<a id="a-HD"></a>谓能对治无明闇故。<a id="a-HE"></a>如轮王者。<a id="a-HF"></a>谓无学无常想。<a id="a-HG"></a>如城王者。<a id="a-HH"></a>谓所余想。<a id="a-HI"></a>又或居阿练若。<a id="a-HJ"></a>或居树下。<a id="a-HK"></a>或居空室。<a id="a-HL"></a>或居迥露。<a id="a-HM"></a>由取树下覆障等故。<a id="a-HN"></a>即摄一切卧具远离。<a id="a-HO"></a>唯有色无常性者。<a id="a-HP"></a>谓唯有色都无有我。<a id="a-HQ"></a>如是正修加行。<a id="a-HR"></a>复次略有四种往趣道障。<a id="a-HS"></a>二种道等。<a id="a-HT"></a>谓由疑故不能发趣。<a id="a-HU"></a>虽复发趣由邪寻思而往余处。<a id="a-HV"></a>由邪分寻思见行故。<a id="a-HW"></a>虽无是事然不堪任教授教诫。<a id="a-HX"></a>所言忿者。<a id="a-HY"></a>谓他谏诤时。<a id="a-HZ"></a>言苦恼者。<a id="a-Ha"></a>谓出家者不得自在禁约艰难粗弊行等。<a id="a-Hb"></a>言不乐者。<a id="a-Hc"></a>杂嗔事故。<a id="a-Hd"></a>此之二种犹如坑涧。<a id="a-He"></a>又此二种能障行路。<a id="a-Hf"></a>虽无是事而由利养及恭敬故。<a id="a-Hg"></a>于入山林能为障碍。<a id="a-Hh"></a>言猛利者。<a id="a-Hi"></a>处深稠林故。<a id="a-Hj"></a>所以者何。<a id="a-Hk"></a>虽舍所摄受事。<a id="a-Hl"></a>而不能舍此故。</p>
  <p id="aHm">复次言有怖者。<a id="a-Hn"></a>谓有盗贼及矫诈故。<a id="a-Ho"></a>言有畏者。<a id="a-Hp"></a>谓涉稠林故。<a id="a-Hq"></a>有诸恶兽及与非人诸恐畏故。<a id="a-Hr"></a>言有刺者。<a id="a-Hs"></a>谓一切处多毒刺故。<a id="a-Ht"></a>言失道者。<a id="a-Hu"></a>往余处故。<a id="a-Hv"></a>言恶道者。<a id="a-Hw"></a>不平正故。<a id="a-Hx"></a>如是五种显道过失。<a id="a-Hy"></a>弊趣恶趣者。<a id="a-Hz"></a>显示趣过失。<a id="a-I0"></a>失道恶道而行及亲近不善士者。<a id="a-I1"></a>显示能行补特伽罗所有过失。<a id="a-I2"></a>诸盗贼等名不善士。</p>
  <p id="aI3">复次无动者。<a id="a-I4"></a>谓一切相皆远离故。<a id="a-I5"></a>无转者。<a id="a-I6"></a>谓贪爱尽故。<a id="a-I7"></a>于诸境界无转变故。<a id="a-I8"></a>难见者。<a id="a-I9"></a>谓甚深故。<a id="a-IA"></a>甘露者。<a id="a-IB"></a>谓生老病死皆永尽故。<a id="a-IC"></a>安隐者。<a id="a-ID"></a>谓超过一切人与非人灾横怖畏故。<a id="a-IE"></a>清凉者。<a id="a-IF"></a>谓一切苦皆寂灭故。<a id="a-IG"></a>极清凉故。<a id="a-IH"></a>善事者。<a id="a-II"></a>谓现法乐住所缘境故。<a id="a-IJ"></a>趣吉祥者。<a id="a-IK"></a>谓断一切烦恼所缘境故。<a id="a-IL"></a>无愁忧者。<a id="a-IM"></a>谓超过一切爱非爱故。<a id="a-IN"></a>又证得已无失坏故。<a id="a-IO"></a>不死没者。<a id="a-IP"></a>谓常住故不退还故。<a id="a-IQ"></a>无炽然者。<a id="a-IR"></a>谓清净故。<a id="a-IS"></a>无热恼者。<a id="a-IT"></a>谓所欲匮乏永止息故。<a id="a-IU"></a>无病者。<a id="a-IV"></a>谓一切病诸痈疮等永寂静故。<a id="a-IW"></a>无动乱者。<a id="a-IX"></a>谓一切动乱皆灭尽故。<a id="a-IY"></a>涅槃者。<a id="a-IZ"></a>谓一切依皆寂灭故。</p>
  <p id="aIa">复次我何当不有。<a id="a-Ib"></a>我所何当不有者。<a id="a-Ic"></a>谓约未来世于我我所性所摄。<a id="a-Id"></a>内处外处所摄。<a id="a-Ie"></a>自内体性。<a id="a-If"></a>及摄受事。<a id="a-Ig"></a>希求不生故。<a id="a-Ih"></a>又复显示希求依止不生故。<a id="a-Ii"></a>及希求依彼受不生故。<a id="a-Ij"></a>我当不有我所当不有者。<a id="a-Ik"></a>谓约现在世说。<a id="a-Il"></a>此观无常灭前观于择灭。<a id="a-Im"></a>又前但有希望故。<a id="a-In"></a>后于现在因观无常性故。</p>
  <p id="aIo">复次不相续者。<a id="a-Ip"></a>谓死殁已后余识不生故。<a id="a-Iq"></a>言无取者。<a id="a-Ir"></a>谓无所住识。<a id="a-Is"></a>无有趣入名色事故。<a id="a-It"></a>自体永不生故。<a id="a-Iu"></a>无生长者。<a id="a-Iv"></a>谓无有名色更增广故。<a id="a-Iw"></a>言一切行皆寂止者。<a id="a-Ix"></a>谓诸五蕴皆止息故。</p>
  <p id="aIy">复次所言空者。<a id="a-Iz"></a>谓离一切烦恼等故。<a id="a-J0"></a>无所得者。<a id="a-J1"></a>谓离一切所有相故。<a id="a-J2"></a>言爱尽者。<a id="a-J3"></a>谓不希求未来事故。<a id="a-J4"></a>言离欲者。<a id="a-J5"></a>谓无现在受用喜乐故。<a id="a-J6"></a>所言灭者。<a id="a-J7"></a>谓余烦恼断故。<a id="a-J8"></a>言涅槃者。<a id="a-J9"></a>谓无余依故。<a id="a-JA"></a>复次言无常者。<a id="a-JB"></a>谓性破坏朽败法故。<a id="a-JC"></a>言有为者。<a id="a-JD"></a>谓依前际所寻思故。<a id="a-JE"></a>言造作者。<a id="a-JF"></a>谓依后际所希望故。<a id="a-JG"></a>言缘生者。<a id="a-JH"></a>谓依现世众因缘力所生起故。<a id="a-JI"></a>有尽法者。<a id="a-JJ"></a>谓一分尽故。<a id="a-JK"></a>有没法者。<a id="a-JL"></a>谓全分灭故。<a id="a-JM"></a>又有尽法者。<a id="a-JN"></a>谓全分灭故。<a id="a-JO"></a>有没法者。<a id="a-JP"></a>谓相续变坏故。<a id="a-JQ"></a>有离欲法者。<a id="a-JR"></a>谓过患相应故。<a id="a-JS"></a>有灭法者。<a id="a-JT"></a>谓一切有为法皆有出离故。</p>
  <p id="aJU">复次无余断者。<a id="a-JV"></a>谓是总句。<a id="a-JW"></a>永弃舍者。<a id="a-JX"></a>诸缠断故。<a id="a-JY"></a>永变吐者。<a id="a-JZ"></a>随眠断故。<a id="a-Ja"></a>言永尽者。<a id="a-Jb"></a>过去解脱故。<a id="a-Jc"></a>永离欲者。<a id="a-Jd"></a>现在解脱故。<a id="a-Je"></a>言永灭者。<a id="a-Jf"></a>未来解脱故。<a id="a-Jg"></a>永寂静者。<a id="a-Jh"></a>由见道故。<a id="a-Ji"></a>永灭没者。<a id="a-Jj"></a>由修道故。<a id="a-Jk"></a>当知此中由二种道断烦恼事显无余断。</p>
 </body>
</html>