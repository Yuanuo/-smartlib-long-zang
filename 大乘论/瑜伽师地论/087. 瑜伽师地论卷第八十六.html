<!doctype html>
<html id="z3IBVNiwE" data-ver="1104">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第八十六</h1>
  <h2 id="a2">摄事分中契经事行择摄第一之二</h2>
  <p id="a3">复次嗢拖南曰。</p>
  <p id="a4">想行愚相眼胜利　　九智无痴与胜进</p>
  <p id="a5">我见差别三相行　　法总等品三后广</p>
  <p id="a6">于诸行中修无常想行有五种。<a id="a-7"></a>谓由无常性。<a id="a-8"></a>无恒性。<a id="a-9"></a>非久住性。<a id="a-A"></a>不可保性。<a id="a-B"></a>变坏法性故。<a id="a-C"></a>此中刹那刹那坏故。<a id="a-D"></a>无常。<a id="a-E"></a>自体系属有限住寿故。<a id="a-F"></a>无恒。<a id="a-G"></a>外事劫后决定无住故。<a id="a-H"></a>非久住。<a id="a-I"></a>寿量未满容被缘坏非时而死故。<a id="a-J"></a>不可保。<a id="a-K"></a>乃至尔所时住。<a id="a-L"></a>于其中间不定安乐故。<a id="a-M"></a>变坏法。</p>
  <p id="aN">复次愚夫略有三种愚夫之相。<a id="a-O"></a>何等为三。<a id="a-P"></a>谓诸愚夫于一切行如上所说。<a id="a-Q"></a>五无常性不能思惟。<a id="a-R"></a>于非真实胜劣性中。<a id="a-S"></a>分别胜劣称量自他。<a id="a-T"></a>谓己为胜。<a id="a-U"></a>是名第一愚夫之相。<a id="a-V"></a>如谓己胜。<a id="a-W"></a>谓等谓劣广说亦尔。<a id="a-X"></a>与此相违当知智者。<a id="a-Y"></a>亦有三种智者之相。</p>
  <p id="aZ">复次由二种相当知圣者慧眼清净。<a id="a-a"></a>谓由远尘及离垢故。<a id="a-b"></a>由见所断诸烦恼缠得离系故。<a id="a-c"></a>名为远尘。<a id="a-d"></a>由彼随眠得离系故。<a id="a-e"></a>说名离垢。<a id="a-f"></a>又现观时有粗我慢随入作意间无间转。<a id="a-g"></a>若遍了知所取能取所缘平等。<a id="a-h"></a>彼即断灭。<a id="a-i"></a>彼断灭故。<a id="a-j"></a>说名远尘。<a id="a-k"></a>一切见道所断烦恼随眠断故。<a id="a-l"></a>说名离垢。</p>
  <p id="am">复次远尘离垢。<a id="a-n"></a>于诸法中得法眼时。<a id="a-o"></a>当知即得十种胜利。<a id="a-p"></a>何等为十。<a id="a-q"></a>一者于四圣谛已善见故。<a id="a-r"></a>说名见法。<a id="a-s"></a>二者随获一种沙门果故。<a id="a-t"></a>说名得法。<a id="a-u"></a>三者于已所证能自了知我今已尽所有那落迦傍生饿鬼。<a id="a-v"></a>我证预流。<a id="a-w"></a>乃至广说。<a id="a-x"></a>由如是故。<a id="a-y"></a>说名知法。<a id="a-z"></a>四者得四证净。<a id="a-10"></a>于佛法僧如实知故。<a id="a-11"></a>名遍坚法。<a id="a-12"></a>五者于自所证无惑。<a id="a-13"></a>六者于他所证无疑。<a id="a-14"></a>七者宣说圣谛相应教时。<a id="a-15"></a>不藉他缘。<a id="a-16"></a>八者不观他面不看他口。<a id="a-17"></a>于此正法毗奈耶中。<a id="a-18"></a>一切他论所不能转。<a id="a-19"></a>九者记别一切所证解脱都无所畏。<a id="a-1A"></a>十者由二因缘随入圣教。<a id="a-1B"></a>谓正世俗。<a id="a-1C"></a>及第一义故。</p>
  <p id="a1D">复次有九种智。<a id="a-1E"></a>能于诸行遍知超越。<a id="a-1F"></a>谓诸行流转智。<a id="a-1G"></a>诸行还灭智。<a id="a-1H"></a>杂染因缘智。<a id="a-1I"></a>清净因缘智。<a id="a-1J"></a>清净智。<a id="a-1K"></a>及苦智。<a id="a-1L"></a>集智。<a id="a-1M"></a>灭智。<a id="a-1N"></a>道智。<a id="a-1O"></a>此中诸行流转智者。<a id="a-1P"></a>略由三种因缘集故。<a id="a-1Q"></a>一切行集所有正智。<a id="a-1R"></a>谓喜集故。<a id="a-1S"></a>触集故。<a id="a-1T"></a>名色集故。<a id="a-1U"></a>随其所应若色集若受等集若识集。<a id="a-1V"></a>即此三种因缘灭故。<a id="a-1W"></a>三种行灭。<a id="a-1X"></a>是名诸行还灭智。<a id="a-1Y"></a>杂染因缘智清净因缘智及清净智者。<a id="a-1Z"></a>谓于爱味过患出离。<a id="a-1a"></a>如前应知。<a id="a-1b"></a>四圣谛中苦等四智。<a id="a-1c"></a>如前分别圣谛道理。<a id="a-1d"></a>应知其相。<a id="a-1e"></a>于异生位修前五智。<a id="a-1f"></a>圣速证后四圣谛智。<a id="a-1g"></a>由证彼故。<a id="a-1h"></a>能于诸行如实了知。<a id="a-1i"></a>又若于前诸智有阙。<a id="a-1j"></a>必定不能以谛道理遍知诸行。<a id="a-1k"></a>要当证得方能遍知。<a id="a-1l"></a>若于谛理遍知行。<a id="a-1m"></a>智有所阙者。<a id="a-1n"></a>必定不能于上修道以对治力断诸烦恼超一切行。<a id="a-1o"></a>与此相违乃能超越。<a id="a-1p"></a>是故说言有九种智能于诸行遍知超越。</p>
  <p id="a1q">复次修观行者由三处故。<a id="a-1r"></a>于诸行中无愚痴住。<a id="a-1s"></a>何等为三。<a id="a-1t"></a>一于过去诸行如实了知是无常性。<a id="a-1u"></a>二于现在诸行如实了知是灭法性。<a id="a-1v"></a>三于未来诸行如实了知生灭法性。<a id="a-1w"></a>彼由如是于三世行无有愚痴。<a id="a-1x"></a>不染污心安乐而住。<a id="a-1y"></a>堕在明数。<a id="a-1z"></a>与此相违当知即是有愚痴住。<a id="a-20"></a>堕无明数。<a id="a-21"></a>复有三种烦恼异名。<a id="a-22"></a>多分说在烦恼品中。<a id="a-23"></a>一贪异名。<a id="a-24"></a>二嗔异名。<a id="a-25"></a>三痴异名。<a id="a-26"></a>贪异名者。<a id="a-27"></a>亦名为喜。<a id="a-28"></a>亦名为贪。<a id="a-29"></a>亦名为顾。<a id="a-2A"></a>亦名为欣。<a id="a-2B"></a>亦名为欲。<a id="a-2C"></a>亦名为昵。<a id="a-2D"></a>亦名为乐。<a id="a-2E"></a>亦名为藏。<a id="a-2F"></a>亦名为护。<a id="a-2G"></a>亦名为着。<a id="a-2H"></a>亦名为希。<a id="a-2I"></a>亦名为耽。<a id="a-2J"></a>亦名为爱。<a id="a-2K"></a>亦名为染。<a id="a-2L"></a>亦名为渴。<a id="a-2M"></a>嗔异名者。<a id="a-2N"></a>亦名为恚。<a id="a-2O"></a>亦名为憎。<a id="a-2P"></a>亦名为嗔。<a id="a-2Q"></a>亦名为忿。<a id="a-2R"></a>亦名为损。<a id="a-2S"></a>亦名不忍。<a id="a-2T"></a>亦名违戾。<a id="a-2U"></a>亦名暴恶。<a id="a-2V"></a>亦名[虫*旦]螫。<a id="a-2W"></a>亦名拒对。<a id="a-2X"></a>亦名惨毒。<a id="a-2Y"></a>亦名愤发。<a id="a-2Z"></a>亦为怒憾。<a id="a-2a"></a>亦名怀戚住。<a id="a-2b"></a>亦名生欻勃。<a id="a-2c"></a>痴异名者。<a id="a-2d"></a>亦名无智。<a id="a-2e"></a>亦名无见。<a id="a-2f"></a>亦名非现观。<a id="a-2g"></a>亦名惛昧。<a id="a-2h"></a>亦名愚痴。<a id="a-2i"></a>亦名无明。<a id="a-2j"></a>亦名黑闇。<a id="a-2k"></a>如是等名当知如前摄异门分多分已辨。<a id="a-2l"></a>喜贪差别我今当说。<a id="a-2m"></a>缘依止受所生欣乐。<a id="a-2n"></a>说名为喜。<a id="a-2o"></a>缘生受境所起染着。<a id="a-2p"></a>说名为贪。<a id="a-2q"></a>又于将得境生名喜。<a id="a-2r"></a>若于已得境生名贪。<a id="a-2s"></a>又于已得临将受用名喜。<a id="a-2t"></a>即于此事正受用时名贪。<a id="a-2u"></a>又于能得境界方便名喜。<a id="a-2v"></a>即于境界名贪。<a id="a-2w"></a>又于后有名喜。<a id="a-2x"></a>于现境界名贪。<a id="a-2y"></a>又于所爱他有情类荣利名喜。<a id="a-2z"></a>于自所得荣利名贪。</p>
  <p id="a30">复次于诸行中如理修者。<a id="a-31"></a>有四胜进。<a id="a-32"></a>谓胜进想略有三种。<a id="a-33"></a>一未得为得。<a id="a-34"></a>二未会为会。<a id="a-35"></a>三未证为证。<a id="a-36"></a>若为获得现法乐住。<a id="a-37"></a>名第四胜进。<a id="a-38"></a>最初能得先所未得预流果故。<a id="a-39"></a>当知是名未得为得。<a id="a-3A"></a>即此为依复能契会上学果故。<a id="a-3B"></a>当知是名未会为会。<a id="a-3C"></a>即此为依复能证得阿罗汉果。<a id="a-3D"></a>于诸惑断能作证故。<a id="a-3E"></a>当知是名未证为证。<a id="a-3F"></a>若已证得阿罗汉果。<a id="a-3G"></a>更无未得为得乃至未证为证故。<a id="a-3H"></a>正勤修习但为现法乐住。<a id="a-3I"></a>正勤修习又依自义有三胜进想。<a id="a-3J"></a>谓于诸行中厌背想。<a id="a-3K"></a>过患想。<a id="a-3L"></a>实义想。<a id="a-3M"></a>厌背想者。<a id="a-3N"></a>复有四行。<a id="a-3O"></a>谓于诸行思惟如病如痈如箭恼害。<a id="a-3P"></a>如病者。<a id="a-3Q"></a>谓如有一因界错乱所生病苦。<a id="a-3R"></a>修厌背想。<a id="a-3S"></a>如痈者。<a id="a-3T"></a>谓如有一因于先业所生痈苦。<a id="a-3U"></a>修厌背想。<a id="a-3V"></a>如箭者。<a id="a-3W"></a>谓如有一因他怨箭所中之苦。<a id="a-3X"></a>修厌背想。<a id="a-3Y"></a>恼害者。<a id="a-3Z"></a>谓于亲财等匮乏中因自邪计所生诸苦。<a id="a-3a"></a>修厌背想。<a id="a-3b"></a>如是名为修观行者于诸行中修厌背想。<a id="a-3c"></a>过患想者。<a id="a-3d"></a>复有二行。<a id="a-3e"></a>谓于诸行思惟无常。<a id="a-3f"></a>及思惟苦。<a id="a-3g"></a>实义想者。<a id="a-3h"></a>亦有二行。<a id="a-3i"></a>谓于诸行思惟空性及无我性。<a id="a-3j"></a>此中先于过患想及实义想正修习已。<a id="a-3k"></a>然后方能住厌背想。<a id="a-3l"></a>当知此中先说其果。<a id="a-3m"></a>后说其因。</p>
  <p id="a3n">复次有四种我见为所依止能生我慢。<a id="a-3o"></a>一有分别我见。<a id="a-3p"></a>谓诸外道所起。<a id="a-3q"></a>二俱生我见。<a id="a-3r"></a>谓下至禽兽等亦能生起。<a id="a-3s"></a>三缘自依止我见。<a id="a-3t"></a>谓于各别内身所起。<a id="a-3u"></a>四缘他依止我见。<a id="a-3v"></a>谓于他身所起。<a id="a-3w"></a>分别我见为所依止生我慢者。<a id="a-3x"></a>谓由此见观自他身计有实我。<a id="a-3y"></a>由此二种我见为依。<a id="a-3z"></a>发生我慢。<a id="a-40"></a>譬如清净圆镜面上质像为依发生影像。<a id="a-41"></a>影像为依于自依止发生劣中胜想。<a id="a-42"></a>如是由邪分别故。<a id="a-43"></a>缘自依止我见为缘。<a id="a-44"></a>发生缘他依止我见。<a id="a-45"></a>如依质像发生影像。<a id="a-46"></a>又此为缘发生我慢。<a id="a-47"></a>方他谓己或胜或等或劣。<a id="a-48"></a>俱生我见为缘生我慢者。<a id="a-49"></a>当知譬喻与前差别。<a id="a-4A"></a>如明眼人临净水器自观眼耳。<a id="a-4B"></a>所余如前应知其相。<a id="a-4C"></a>此一切种萨迦耶见。<a id="a-4D"></a>唯依善说法毗奈耶方能永断。<a id="a-4E"></a>非余邪教。<a id="a-4F"></a>如是如来及众共知同梵行者。<a id="a-4G"></a>或诸弟子同梵行者有大恩德。<a id="a-4H"></a>唯由如是一因缘故。<a id="a-4I"></a>名于大师或灭度后同梵行者真实报恩。<a id="a-4J"></a>又由第二。<a id="a-4K"></a>谓若有能即依如是差别句义。<a id="a-4L"></a>为利益故勤修正行。<a id="a-4M"></a>如是亦名随分报恩。<a id="a-4N"></a>彼所希望未满足故。</p>
  <p id="a4O">复次由三种相诸行灭故。<a id="a-4P"></a>说名无余依涅槃界。<a id="a-4Q"></a>一者先所生起诸行灭故。<a id="a-4R"></a>二者自性灭坏诸行灭故。<a id="a-4S"></a>三者一切烦恼永离系故。<a id="a-4T"></a>先所生起诸行灭者。<a id="a-4U"></a>谓于先世能感后有诸业烦恼之所造作。<a id="a-4V"></a>及由先愿之所思求。<a id="a-4W"></a>今所生起诸行永灭。<a id="a-4X"></a>自性灭坏诸行灭者。<a id="a-4Y"></a>谓彼生已任性灭坏。<a id="a-4Z"></a>非究竟住诸行永灭。<a id="a-4a"></a>一切烦恼永离系者。<a id="a-4b"></a>谓诸烦恼无余断灭。<a id="a-4c"></a>由今灭故后不更生。<a id="a-4d"></a>是故由此三相诸行灭。<a id="a-4e"></a>故说名寂灭。<a id="a-4f"></a>非永无相。<a id="a-4g"></a>其相异故。<a id="a-4h"></a>若永无相。<a id="a-4i"></a>不可施设说名寂灭。</p>
  <p id="a4j">复次由三解脱门增上力故。<a id="a-4k"></a>当知建立四种法嗢拖南。<a id="a-4l"></a>谓空解脱门。<a id="a-4m"></a>无愿解脱门。<a id="a-4n"></a>无相解脱门。<a id="a-4o"></a>一切行无常一切行苦者。<a id="a-4p"></a>依无愿解脱门建立第一第二法嗢拖南。<a id="a-4q"></a>一切法无我者。<a id="a-4r"></a>依空解脱门建立第三法嗢拖南。<a id="a-4s"></a>涅槃寂静者。<a id="a-4t"></a>依无相解脱门建立第四法嗢拖南。</p>
  <p id="a4u">复次当知有二种法嗢拖南增上行欲。<a id="a-4v"></a>一者胜解俱行欲。<a id="a-4w"></a>二者意乐俱行欲。<a id="a-4x"></a>胜解俱行欲者。<a id="a-4y"></a>由四种法嗢拖南故。<a id="a-4z"></a>于诸行中而生乐欲。<a id="a-50"></a>又于诸行寂静生乐欲者。<a id="a-51"></a>由意乐故独处空闲作意思惟。<a id="a-52"></a>由四种相于彼寂静其心退还。<a id="a-53"></a>一者于中由见胜利不趣入故。<a id="a-54"></a>二者不信彼得不清信故。<a id="a-55"></a>三者于彼所缘不生喜乐不安住故。<a id="a-56"></a>四者于彼而起不乐胜解故。<a id="a-57"></a>与彼相违当知即是意乐俱行欲。<a id="a-58"></a>又由二缘依止无我胜解之欲。<a id="a-59"></a>于彼涅槃由惊恐故。<a id="a-5A"></a>其心退还。<a id="a-5B"></a>一由于此欲不善串习未到究竟故。<a id="a-5C"></a>二于作意时由彼因缘念忘失故。<a id="a-5D"></a>又此忍欲未串习故。<a id="a-5E"></a>当尔之时于诸行中了唯行智。<a id="a-5F"></a>其心愚昧数数思惟我我尔时当何所在。<a id="a-5G"></a>寻求我行微细俱行障碍而转。<a id="a-5H"></a>由此缘故。<a id="a-5I"></a>彼作是思我当不有不。<a id="a-5J"></a>作是念唯有诸行。<a id="a-5K"></a>当来不有。<a id="a-5L"></a>彼由如是随逐身见为依止故。<a id="a-5M"></a>发生变异随转之识。<a id="a-5N"></a>由惊恐故。<a id="a-5O"></a>于彼寂灭其心退还。</p>
  <p id="a5P">复次为断如是惊恐。<a id="a-5Q"></a>有二种法多有所作。<a id="a-5R"></a>一者于诸有智同梵行所如实自显。<a id="a-5S"></a>二者因善法欲发解了心及调柔心。<a id="a-5T"></a>又发如是解了心者。<a id="a-5U"></a>听闻正法由三种相发生欢喜。<a id="a-5V"></a>一者由补特伽罗增上故。<a id="a-5W"></a>二者由法增上故。<a id="a-5X"></a>三者由自增上故。<a id="a-5Y"></a>补特伽罗增上者。<a id="a-5Z"></a>谓由睹见深可赞仰具大威力端严大师。<a id="a-5a"></a>及所称扬善说法者。<a id="a-5b"></a>法增上者。<a id="a-5c"></a>谓所说法能令出离烦恼业苦。<a id="a-5d"></a>及令信解最上深义。<a id="a-5e"></a>自增上者。<a id="a-5f"></a>谓有力能于所说法能随觉悟。<a id="a-5g"></a>又发如是调柔心者。<a id="a-5h"></a>谓有三见。<a id="a-5i"></a>一者若依彼而转。<a id="a-5j"></a>二者若由彼遍知。<a id="a-5k"></a>三者若应所引发。<a id="a-5l"></a>依彼而转者。<a id="a-5m"></a>谓于诸谛未得现观。<a id="a-5n"></a>为得现观。<a id="a-5o"></a>依彼胜解俱行极善串习正见而转。<a id="a-5p"></a>由彼遍知者。<a id="a-5q"></a>谓依随顺现观正见。<a id="a-5r"></a>于三事我执萨迦耶见。<a id="a-5s"></a>及彼随眠断常两见所依止性。<a id="a-5t"></a>并所得果。<a id="a-5u"></a>能遍了知。<a id="a-5v"></a>言三事者。<a id="a-5w"></a>一若所取。<a id="a-5x"></a>二若能取。<a id="a-5y"></a>三若如是取此。<a id="a-5z"></a>何所取。<a id="a-60"></a>谓五取蕴。<a id="a-61"></a>谁能取。<a id="a-62"></a>谓四取。<a id="a-63"></a>云何而取。<a id="a-64"></a>谓四识住。<a id="a-65"></a>随其次第如前应知。<a id="a-66"></a>为二取心之所依处。<a id="a-67"></a>又即于彼所有诸缠非理所引。<a id="a-68"></a>缘彼境界萨迦耶见生起执着及彼随眠。<a id="a-69"></a>如前应知。<a id="a-6A"></a>云何应所引发。<a id="a-6B"></a>谓住于彼而能永断萨迦耶见三事执着及彼随眠。<a id="a-6C"></a>于圣谛智不藉他缘。<a id="a-6D"></a>又若依彼应所遍知正见转时。<a id="a-6E"></a>于其三处起我执着及有随眠于诸行中若集若没不善知故。<a id="a-6F"></a>于处中行尚不能入。<a id="a-6G"></a>况得出离。<a id="a-6H"></a>若随顺现观正见住时。<a id="a-6I"></a>于三事中所有我执皆已离系。<a id="a-6J"></a>犹被随眠之所系缚。<a id="a-6K"></a>于诸行中若集若没能善知故。<a id="a-6L"></a>远离二边入处中行。<a id="a-6M"></a>虽未出离堪能出离。<a id="a-6N"></a>若已引发圣谛现观。<a id="a-6O"></a>由正见故于三事中无我执着远离随眠。<a id="a-6P"></a>于处中行先趣入已。<a id="a-6Q"></a>后由此故方得出离。<a id="a-6R"></a>当知如是三见转时。<a id="a-6S"></a>有此差别。</p>
  <p id="a6T">复次嗢拖南曰。</p>
  <p id="a6U">速通自体智境界　　流转喜足行顺流</p>
  <p id="a6V">知断相想立违粮　　师所作等品后广</p>
  <p id="a6W">为欲证得未得真实究竟解脱。<a id="a-6X"></a>略有三法。<a id="a-6Y"></a>能令获得速疾通慧。<a id="a-6Z"></a>一者智力。<a id="a-6a"></a>二者不放逸力。<a id="a-6b"></a>三者数习力。<a id="a-6c"></a>智力者。<a id="a-6d"></a>谓若住彼堪能无间永尽诸漏。<a id="a-6e"></a>当知即是有学智见。<a id="a-6f"></a>不放逸力者。<a id="a-6g"></a>谓已获得如是知见。<a id="a-6h"></a>即依如是所得之道。<a id="a-6i"></a>方便勤修于心防护恶不善法。<a id="a-6j"></a>数习力者。<a id="a-6k"></a>谓即依此方便勤修常作常转。<a id="a-6l"></a>终不谓我为于今日得尽诸漏心解脱耶。<a id="a-6m"></a>为于来日。<a id="a-6n"></a>为于后日。<a id="a-6o"></a>由此邪思令心厌倦。<a id="a-6p"></a>无厌倦已便无怯畏。<a id="a-6q"></a>无怯畏已不舍加行。<a id="a-6r"></a>能尽诸漏。<a id="a-6s"></a>问智见何差别。<a id="a-6t"></a>答若照过去及以未来非现见境此慧名智。<a id="a-6u"></a>照现在境此慧名见。<a id="a-6v"></a>又所取为缘此慧名智。<a id="a-6w"></a>能取为缘此慧名见。<a id="a-6x"></a>又闻思所成此慧名智。<a id="a-6y"></a>修所成者此慧名见。<a id="a-6z"></a>又能断烦恼此慧名见。<a id="a-70"></a>烦恼断已能证解脱此慧名智。<a id="a-71"></a>又缘自相境此慧名智。<a id="a-72"></a>缘共相境此慧名见。<a id="a-73"></a>又由假施设。<a id="a-74"></a>遍于彼彼内外行中。<a id="a-75"></a>或立为我。<a id="a-76"></a>或立有情天龙药叉健达缚阿素洛揭路茶紧捺洛牟呼洛伽等。<a id="a-77"></a>或立军林及舍山等。<a id="a-78"></a>以如是等世俗理行。<a id="a-79"></a>缘所知境。<a id="a-7A"></a>此慧名智。<a id="a-7B"></a>若能取于自相共相此慧名见。<a id="a-7C"></a>又寻求诸法此慧名智。<a id="a-7D"></a>既寻求已伺察诸法此慧名见。<a id="a-7E"></a>又缘无分别影像为境此慧名智。<a id="a-7F"></a>缘有分别影像为境此慧名见。<a id="a-7G"></a>又有色尔焰影像为缘此慧名见。<a id="a-7H"></a>无色尔焰影像为缘此慧名智。<a id="a-7I"></a>彼由如是若智若见为所依止方便修时。<a id="a-7J"></a>复更勤修四善巧事。<a id="a-7K"></a>一观察事。<a id="a-7L"></a>二舍取事。<a id="a-7M"></a>三出受事。<a id="a-7N"></a>四方便事。<a id="a-7O"></a>观察事者。<a id="a-7P"></a>谓四念住。<a id="a-7Q"></a>为欲对治四颠倒故。<a id="a-7R"></a>如实遍知一切境故。<a id="a-7S"></a>舍取事者。<a id="a-7T"></a>谓四正断。<a id="a-7U"></a>为欲断除不善法故。<a id="a-7V"></a>及为修集诸善法故。<a id="a-7W"></a>出受事者。<a id="a-7X"></a>谓四神足。<a id="a-7Y"></a>依四静虑次第超出始从忧根乃至乐故。<a id="a-7Z"></a>方便事者。<a id="a-7a"></a>谓诸根力觉支道支。<a id="a-7b"></a>当知即是能断见修所断烦恼正方便故。<a id="a-7c"></a>如是勤修善巧事者。<a id="a-7d"></a>当知有四种所依能依义。<a id="a-7e"></a>所依义者。<a id="a-7f"></a>谓观行者正勤修习。<a id="a-7g"></a>能依义者。<a id="a-7h"></a>谓成就学诸无漏法。<a id="a-7i"></a>而未清净。<a id="a-7j"></a>余无明[穀-禾+卵]所缠裹故。<a id="a-7k"></a>又彼诸法由清净道后方清净。<a id="a-7l"></a>此清净道当知复有四种差别。<a id="a-7m"></a>一者习近正法正审静虑。<a id="a-7n"></a>二者亲事善友。<a id="a-7o"></a>三者以尸罗根护少欲等法熏练其心。<a id="a-7p"></a>四者独处空闲。<a id="a-7q"></a>用奢摩他毗钵舍那胜正安乐以为翼从。<a id="a-7r"></a>又清净者。<a id="a-7s"></a>谓即依彼清净行道。<a id="a-7t"></a>多修习故。<a id="a-7u"></a>令有学法破无明[穀-禾+卵]趣无学地。<a id="a-7v"></a>又为得真实究竟解脱。<a id="a-7w"></a>当知略有五种渐次。<a id="a-7x"></a>一者先集资粮以为依止。<a id="a-7y"></a>二者以此为依。<a id="a-7z"></a>修奢摩他毗钵舍那。<a id="a-80"></a>三者以此为依。<a id="a-81"></a>具谛现观涅槃胜解。<a id="a-82"></a>四者以此为依。<a id="a-83"></a>于劣少证不生喜足亦不安住。<a id="a-84"></a>于可厌法深生厌患。<a id="a-85"></a>五者以此为依。<a id="a-86"></a>证得最后金刚喻定相应学心。</p>
  <p id="a87">复次由五因缘。<a id="a-88"></a>当知一切自体诸行皆悉无常。<a id="a-89"></a>谓一切自体寿量有限。<a id="a-8A"></a>假使有人欲自祈验。<a id="a-8B"></a>我今以手执持泥团或牛粪团能经几时。<a id="a-8C"></a>作是愿已随取彼团。<a id="a-8D"></a>是人尔时任情所欲能执不舍。<a id="a-8E"></a>乃至于后欲弃即弃欲持即持。<a id="a-8F"></a>非如所受必死之身至寿尽际尚不能遂己之所欲延一刹那。<a id="a-8G"></a>况乎久住。<a id="a-8H"></a>又一切自体因所生故。<a id="a-8I"></a>彼因作故。<a id="a-8J"></a>是无常故。<a id="a-8K"></a>又有自体广大兴盛终归磨灭而可得故。<a id="a-8L"></a>谓在色界欲界天人大梵帝释转轮王等。<a id="a-8M"></a>又由无倒阿笈摩故。<a id="a-8N"></a>谓佛世尊于诸自体无常法性。<a id="a-8O"></a>现见现证而宣说故。<a id="a-8P"></a>复有三种诸受欲者圆满差别。<a id="a-8Q"></a>由是因缘诸受欲者恒常戏论。<a id="a-8R"></a>何等为三。<a id="a-8S"></a>一资产圆满。<a id="a-8T"></a>二自体圆满。<a id="a-8U"></a>三广大殊胜有情供养圆满。<a id="a-8V"></a>当知复有三种因缘。<a id="a-8W"></a>能得如是圆满差别。<a id="a-8X"></a>谓施戒调伏诸根俱行。<a id="a-8Y"></a>及欲界慈修所得果。<a id="a-8Z"></a>慈为先导慈为因处。<a id="a-8a"></a>于诸有情损害。<a id="a-8b"></a>寂静行相转故。</p>
  <p id="a8c">复次当知于所知事有七种如实通达智行。<a id="a-8d"></a>一已得智。<a id="a-8e"></a>二未得智。<a id="a-8f"></a>三无颠倒智。<a id="a-8g"></a>四是处非有知非有智。<a id="a-8h"></a>五是处所余知不空智。<a id="a-8i"></a>六苦不净智。<a id="a-8j"></a>七速灭坏智。<a id="a-8k"></a>又由十五种相觉了诸行。<a id="a-8l"></a>能速断灭一切行愚。<a id="a-8m"></a>何等十五。<a id="a-8n"></a>谓水界所生故无我。<a id="a-8o"></a>似我而显现故不住。<a id="a-8p"></a>随欲而造作故。<a id="a-8q"></a>觉了诸色犹如聚沫。<a id="a-8r"></a>三和合生相似法故。<a id="a-8s"></a>如云地雨和合方便。<a id="a-8t"></a>觉了诸受喻若浮泡。<a id="a-8u"></a>于所知境能显能烧能使迷乱相似法故。<a id="a-8v"></a>觉了诸想同于阳焰。<a id="a-8w"></a>萨迦耶见根本断故。<a id="a-8x"></a>多品自体因差别故。<a id="a-8y"></a>刹那量后时无暂停相似法故。<a id="a-8z"></a>觉了诸行譬芭蕉柱。<a id="a-90"></a>有取之识依四识住。<a id="a-91"></a>发起种种自体。<a id="a-92"></a>随转相似法故。<a id="a-93"></a>觉了诸识方于幻事。<a id="a-94"></a>此广分别如前摄异门分应知。</p>
  <p id="a95">复次有二世间摄一切行。<a id="a-96"></a>一有情世间。<a id="a-97"></a>二器世间。<a id="a-98"></a>有情世间名种类生死。<a id="a-99"></a>器世间名器生死。<a id="a-9A"></a>种类生死不同其余生死法故。<a id="a-9B"></a>望器生死当知略有五不同分。<a id="a-9C"></a>谓器生死共因所生。<a id="a-9D"></a>种类生死但由不共。<a id="a-9E"></a>是名第一因不同分。<a id="a-9F"></a>又器生死于无始终前后际断。<a id="a-9G"></a>种类生死于无始终相续流转常无断绝。<a id="a-9H"></a>是名第二时不同分。<a id="a-9I"></a>又器生死或火水风之所断坏。<a id="a-9J"></a>种类生死则不如是。<a id="a-9K"></a>是名第三治不同分。<a id="a-9L"></a>又器生死因无永断。<a id="a-9M"></a>种类生死则不如是。<a id="a-9N"></a>是名第四断不同分。<a id="a-9O"></a>又器生死断而复续。<a id="a-9P"></a>种类生死断已无续。<a id="a-9Q"></a>是名第五续不同分。<a id="a-9R"></a>又于生死由五种相一切愚夫流转不息。<a id="a-9S"></a>一由爱因故。<a id="a-9T"></a>二由爱果故。<a id="a-9U"></a>三由爱自性故。<a id="a-9V"></a>四由因展转故。<a id="a-9W"></a>五即因展转依止前际无穷尽故。<a id="a-9X"></a>此中无明是名爱因。<a id="a-9Y"></a>能往善趣恶趣诸业。<a id="a-9Z"></a>是名爱果。<a id="a-9a"></a>由往善趣业故。<a id="a-9b"></a>爱结所系。<a id="a-9c"></a>愚夫自然乐往。<a id="a-9d"></a>由往恶趣业故。<a id="a-9e"></a>爱锁所系。<a id="a-9f"></a>愚夫虽不欲往强逼令去。<a id="a-9g"></a>爱自性者。<a id="a-9h"></a>略有三种。<a id="a-9i"></a>一后有爱。<a id="a-9j"></a>二喜贪俱行爱。<a id="a-9k"></a>三彼彼喜乐爱。<a id="a-9l"></a>如是三爱略摄为二。<a id="a-9m"></a>一者有爱。<a id="a-9n"></a>二者境爱。<a id="a-9o"></a>后有爱者。<a id="a-9p"></a>是名有爱。<a id="a-9q"></a>喜贪俱行爱者。<a id="a-9r"></a>谓于将得现前境界。<a id="a-9s"></a>及于已得未受用境。<a id="a-9t"></a>并于现前正受用境所有贪爱。<a id="a-9u"></a>彼彼喜乐爱者。<a id="a-9v"></a>谓于未来所希求境所有贪爱。<a id="a-9w"></a>当知此中由喜贪俱行爱故。<a id="a-9x"></a>名爱结系。<a id="a-9y"></a>由后有爱及彼彼喜乐爱。<a id="a-9z"></a>故名爱锁系。<a id="a-A0"></a>若于彼事爱结所系。<a id="a-A1"></a>名为驰走。<a id="a-A2"></a>若于彼事爱锁所系名为流转。<a id="a-A3"></a>又于长世因展转来诸行相续。<a id="a-A4"></a>前际难知后无穷尽。<a id="a-A5"></a>由是五相流转愚夫当知复由五相所缚。<a id="a-A6"></a>一于彼处缚。<a id="a-A7"></a>二由彼而缚。<a id="a-A8"></a>三正是能缚。<a id="a-A9"></a>四依彼故缚。<a id="a-AA"></a>五有所领受。<a id="a-AB"></a>于彼处缚者。<a id="a-AC"></a>谓由能往善趣业故。<a id="a-AD"></a>于善趣柱而系缚之。<a id="a-AE"></a>或由能往恶趣业故。<a id="a-AF"></a>于恶趣撅而系缚之。<a id="a-AG"></a>又由喜贪俱行爱故。<a id="a-AH"></a>于自事柱而系缚之。<a id="a-AI"></a>由彼彼喜乐爱及后有爱故。<a id="a-AJ"></a>于自事撅而系缚之。<a id="a-AK"></a>由彼而缚者。<a id="a-AL"></a>谓愚夫异生为无明缚。<a id="a-AM"></a>正是能缚者。<a id="a-AN"></a>谓自同类于苦无厌相似法故。<a id="a-AO"></a>依彼故缚者。<a id="a-AP"></a>谓依后蕴而被缚故。<a id="a-AQ"></a>有所领受者。<a id="a-AR"></a>谓领受彼生等众苦。</p>
  <p id="aAS">复次愚夫异生于有漏事有四喜足。<a id="a-AT"></a>当知多分是诸外道。<a id="a-AU"></a>何等为四。<a id="a-AV"></a>一于人身喜足。<a id="a-AW"></a>二于欲界天身喜足。<a id="a-AX"></a>三于生梵世喜足。<a id="a-AY"></a>四于到边际有顶喜足。<a id="a-AZ"></a>愚夫于彼随其次第。<a id="a-Aa"></a>若趋若住若坐若卧。<a id="a-Ab"></a>复有五种一切愚夫爱所行路。<a id="a-Ac"></a>一者后有。<a id="a-Ad"></a>二者未来所求境界。<a id="a-Ae"></a>三者将得现前境界。<a id="a-Af"></a>四者已得所有境界。<a id="a-Ag"></a>五者现前受用境界。<a id="a-Ah"></a>当知于彼如其次第趋等差别应知。<a id="a-Ai"></a>此中趣有二种。<a id="a-Aj"></a>一于后有。<a id="a-Ak"></a>二于未来所求境界。<a id="a-Al"></a>复有四种爱所行路。<a id="a-Am"></a>一者意业希求境界。<a id="a-An"></a>二者身语二业。<a id="a-Ao"></a>三者获得。<a id="a-Ap"></a>四者于所得中随其所欲若转若习。<a id="a-Aq"></a>此是发业爱所行路。<a id="a-Ar"></a>若求境界或复诸有。<a id="a-As"></a>当知于彼四种行路。<a id="a-At"></a>如其次第趋等差别。<a id="a-Au"></a>如说趋等。<a id="a-Av"></a>于余所说诸有漏事所有喜足爱所行路。<a id="a-Aw"></a>喜乐戏论染着耽湎四处差别。<a id="a-Ax"></a>如其次第当知亦尔。<a id="a-Ay"></a>复有二种游爱行路果相差别。<a id="a-Az"></a>一心差别。<a id="a-B0"></a>二身差别。<a id="a-B1"></a>心差别者。<a id="a-B2"></a>复有二种。<a id="a-B3"></a>一品类差别。<a id="a-B4"></a>二杂染差别。<a id="a-B5"></a>品类差别者。<a id="a-B6"></a>谓由自性故。<a id="a-B7"></a>所依故。<a id="a-B8"></a>所缘故。<a id="a-B9"></a>助伴故。<a id="a-BA"></a>杂染差别者。<a id="a-BB"></a>谓由贪嗔痴等所有烦恼及随烦恼。<a id="a-BC"></a>身差别者。<a id="a-BD"></a>亦有二种。<a id="a-BE"></a>一种种身差别故。<a id="a-BF"></a>二一种身差别故。<a id="a-BG"></a>当知此中心之所有杂染差别。<a id="a-BH"></a>能为二种身差别因。<a id="a-BI"></a>为断彼故诸修行者应以无倒数数作意勤修观行。<a id="a-BJ"></a>复由四种因差别故令果差别。<a id="a-BK"></a>谓若于此差别。<a id="a-BL"></a>若由此差别。<a id="a-BM"></a>若即此差别。<a id="a-BN"></a>若如此差别。<a id="a-BO"></a>于此差别者。<a id="a-BP"></a>谓于善趣恶趣所有差别。<a id="a-BQ"></a>由此差别者。<a id="a-BR"></a>谓由贪嗔痴所染污心令彼差别。<a id="a-BS"></a>即此差别者。<a id="a-BT"></a>谓五种行所摄受身种种差别。<a id="a-BU"></a>如此差别者。<a id="a-BV"></a>谓于诸行流转杂染清净因缘及清净体。<a id="a-BW"></a>不如实知。<a id="a-BX"></a>生喜乐等及趋走等种种差别。</p>
  <p id="aBY">复次不能了达诸行无常。<a id="a-BZ"></a>萨迦耶见为所依止顺流而行。<a id="a-Ba"></a>诸愚夫类。<a id="a-Bb"></a>由五种相当知顺流而被漂溺。<a id="a-Bc"></a>谓若于此漂溺。<a id="a-Bd"></a>若由此漂溺。<a id="a-Be"></a>若依此漂溺。<a id="a-Bf"></a>若如此漂溺。<a id="a-Bg"></a>若漂溺时诸所有相。<a id="a-Bh"></a>于此漂溺者。<a id="a-Bi"></a>谓于善趣恶趣而被漂溺。<a id="a-Bj"></a>如从两岸彼此往来俱被漂溺。<a id="a-Bk"></a>由此漂溺者。<a id="a-Bl"></a>谓由爱河浸淫之性之所漂溺。<a id="a-Bm"></a>当知此爱有五种相。<a id="a-Bn"></a>一游诸境界趣下分故。<a id="a-Bo"></a>二微细随行难觉了故。<a id="a-Bp"></a>三于诸境界难回转故。<a id="a-Bq"></a>四乃至有顶一切广大种种诸行所随逐故。<a id="a-Br"></a>五不寂静相乱身心故。<a id="a-Bs"></a>依此漂溺者。<a id="a-Bt"></a>谓依色等五种诸行而被漂溺。<a id="a-Bu"></a>即于善趣恶趣两岸。<a id="a-Bv"></a>有五种行品类差别。<a id="a-Bw"></a>数数攀缘顺流漂溺。<a id="a-Bx"></a>如此漂溺者。<a id="a-By"></a>云何漂溺。<a id="a-Bz"></a>谓于诸行如前所说流转等事。<a id="a-C0"></a>随其次第不如实知。<a id="a-C1"></a>或计为我及我所故。<a id="a-C2"></a>于漂溺时所有相者。<a id="a-C3"></a>谓彼如是被漂溺时。<a id="a-C4"></a>虽宝爱身欲使长久。<a id="a-C5"></a>由自性灭不能令住。<a id="a-C6"></a>如为漂溺。<a id="a-C7"></a>与此相违当知即是逆流行者。<a id="a-C8"></a>又聪慧者有十种相。<a id="a-C9"></a>当知具摄诸聪慧相。<a id="a-CA"></a>谓成就俱生慧故。<a id="a-CB"></a>又成就方便闻思修所成慧故。<a id="a-CC"></a>又成就故无动摇故。<a id="a-CD"></a>善思所思善说所说善作所作。<a id="a-CE"></a>又能自依己所有性。<a id="a-CF"></a>未尝为命依附于他。<a id="a-CG"></a>又有所求无不安乐。<a id="a-CH"></a>又有所求能依正行。<a id="a-CI"></a>皆悉以法不以非法。<a id="a-CJ"></a>又自所宜资产众具。<a id="a-CK"></a>能正防守不令散失。<a id="a-CL"></a>又观过患而受用之。<a id="a-CM"></a>又于病缘所有医药。<a id="a-CN"></a>观察思择然后服行。<a id="a-CO"></a>又能善避非时死缘。<a id="a-CP"></a>如是十种聪慧者相。<a id="a-CQ"></a>当知具摄诸聪慧相。</p>
  <p id="aCR">复次于诸行中依无我理知者断者。<a id="a-CS"></a>当知略由三相差别。<a id="a-CT"></a>谓于诸行能遍了知萨迦耶见而未断者。<a id="a-CU"></a>彼于诸行忘念之行。<a id="a-CV"></a>多分现行少不忘念。<a id="a-CW"></a>萨迦耶见已永断者。<a id="a-CX"></a>当知其相与彼相违。<a id="a-CY"></a>是名第一差别之相。<a id="a-CZ"></a>又于诸行虽遍了知萨迦耶见。<a id="a-Ca"></a>而未断者。<a id="a-Cb"></a>于诸广大可爱事中多生喜乐。<a id="a-Cc"></a>于诸下劣不可爱境多生忧苦。<a id="a-Cd"></a>彼二境界现在前时。<a id="a-Ce"></a>无纵逸者尚自不能系守正念。<a id="a-Cf"></a>况纵逸者。<a id="a-Cg"></a>彼于尔时萨迦耶见缠绕其心。<a id="a-Ch"></a>由彼令心不能解了。<a id="a-Ci"></a>萨迦耶见已永断者。<a id="a-Cj"></a>当知其相与彼相违。<a id="a-Ck"></a>是名第二差别之相。<a id="a-Cl"></a>又于诸行萨迦耶见未永断者。<a id="a-Cm"></a>未能于内一切行中现前安立离有情想如于草木叶等外事。<a id="a-Cn"></a>萨迦耶见已永断者。<a id="a-Co"></a>当知其相与彼相违。<a id="a-Cp"></a>是名第三差别之相。<a id="a-Cq"></a>如是已断萨迦耶见。<a id="a-Cr"></a>有此三种差别之相。<a id="a-Cs"></a>当知复有三种胜利。<a id="a-Ct"></a>一者永断能感后有一切烦恼。<a id="a-Cu"></a>二者依彼不久获得速能积集彼对治道。<a id="a-Cv"></a>三者既作自义利已。<a id="a-Cw"></a>即依彼道方便勤修现法乐住。<a id="a-Cx"></a>由此获得极安乐住。</p>
  <p id="aCy">复次由四差别当知修习一切种行无常苦想。<a id="a-Cz"></a>何等为四。<a id="a-D0"></a>一果差别故。<a id="a-D1"></a>二自性差别故。<a id="a-D2"></a>三品类差别故。<a id="a-D3"></a>四方便差别故。<a id="a-D4"></a>果差别者。<a id="a-D5"></a>谓修此想能遣一切欲贪色贪及无色贪掉慢无明。<a id="a-D6"></a>当知此中显示三种本烦恼断。<a id="a-D7"></a>及显三种随烦恼断。<a id="a-D8"></a>欲贪烦恼掉为助伴。<a id="a-D9"></a>色贪烦恼慢为助伴。<a id="a-DA"></a>无色贪惑无明为伴。<a id="a-DB"></a>复有差别。<a id="a-DC"></a>谓于此中显示下分上分结。<a id="a-DD"></a>尽自性差别者。<a id="a-DE"></a>谓于此中由正修习闻所成慧。<a id="a-DF"></a>说名亲近。<a id="a-DG"></a>由正修习思所成慧能入修故。<a id="a-DH"></a>说名修习。<a id="a-DI"></a>由正修习修所成慧。<a id="a-DJ"></a>名多修习。<a id="a-DK"></a>又由修习了相作意故。<a id="a-DL"></a>名亲近。<a id="a-DM"></a>唯除加行究竟作意。<a id="a-DN"></a>由正修习诸余作意故。<a id="a-DO"></a>名修习。<a id="a-DP"></a>修习加行究竟作意。<a id="a-DQ"></a>名多修习。<a id="a-DR"></a>是名第二三种差别。<a id="a-DS"></a>又由所依所缘作意。<a id="a-DT"></a>随其次第当知是名为乘为事为随建立。<a id="a-DU"></a>又由长时串修习故。<a id="a-DV"></a>说名纯熟数数无倒修方便故。<a id="a-DW"></a>说名善受及与善发。<a id="a-DX"></a>品类差别者。<a id="a-DY"></a>谓修如是无常想时。<a id="a-DZ"></a>速能永拔一切随眠。<a id="a-Da"></a>弃舍下地一切善法。<a id="a-Db"></a>摄受上地一切善法。<a id="a-Dc"></a>于余一切不净想等最高广性。<a id="a-Dd"></a>能善住持。<a id="a-De"></a>遍行一切犹如观察所取之事。<a id="a-Df"></a>即如是观能取之事。<a id="a-Dg"></a>彼相解脱能得无漏无常之想。<a id="a-Dh"></a>若有漏想若无漏想。<a id="a-Di"></a>如是一切皆于涅槃善能随顺趣向临入。<a id="a-Dj"></a>皆能对治无明大闇一切永断。<a id="a-Dk"></a>永断彼故清净鲜白。<a id="a-Dl"></a>诸无学想皆由一切无漏学想增上故得。<a id="a-Dm"></a>方便差别者。<a id="a-Dn"></a>谓独处空闲以无颠倒数数作意。<a id="a-Do"></a>观察诸行无常之性。<a id="a-Dp"></a>由无常想住无我想。<a id="a-Dq"></a>于见道中既住无漏无我想已。<a id="a-Dr"></a>于上修道由有学想永害我慢。<a id="a-Ds"></a>随得涅槃二种皆具。</p>
  <p id="aDt">复次为住涅槃仍未积集善资粮者。<a id="a-Du"></a>略有五种违资粮法一者忆念往昔笑戏欢娱承奉等事。<a id="a-Dv"></a>因发思慕俱行作意生愁叹等。<a id="a-Dw"></a>二者由彼种种为依。<a id="a-Dx"></a>于所领受究竟法中。<a id="a-Dy"></a>多生忘念令于诸法不能显了。<a id="a-Dz"></a>三者所食或过或少。<a id="a-E0"></a>由此令身沉重羸劣。<a id="a-E1"></a>于诸梵行不乐修行。<a id="a-E2"></a>四者喜眠不串习断。<a id="a-E3"></a>便为上品睡眠所缠。<a id="a-E4"></a>五者亲近猥杂而住。<a id="a-E5"></a>远离谛思正法加行。<a id="a-E6"></a>如是五种违资粮法。<a id="a-E7"></a>复有五种随顺彼法。<a id="a-E8"></a>一者于二离欲犹未能离随一种欲。<a id="a-E9"></a>谓于诸缠远分离欲勤修善品。<a id="a-EA"></a>及于随眠永害离欲得正对治。<a id="a-EB"></a>二者不护根门。<a id="a-EC"></a>三者食不知量。<a id="a-ED"></a>四者初夜后夜不能勤修勉励警觉。<a id="a-EE"></a>五者不能观察善法究竟。<a id="a-EF"></a>与上相违。<a id="a-EG"></a>当知是名顺资粮法及能随顺彼随顺法。<a id="a-EH"></a>又诸声闻修行如是顺资粮法及彼因缘。<a id="a-EI"></a>于其中间求涅槃时。<a id="a-EJ"></a>大师为彼制立五种正道言教。<a id="a-EK"></a>一者由依观察如所闻法。<a id="a-EL"></a>遍于一切诸行无常。<a id="a-EM"></a>诸法无我。<a id="a-EN"></a>涅槃寂静。<a id="a-EO"></a>且以世间作意而得无惑无疑。<a id="a-EP"></a>二者即于住时不着三事。<a id="a-EQ"></a>不正寻思。<a id="a-ER"></a>何等三事。<a id="a-ES"></a>一者资命众具。<a id="a-ET"></a>二者他损害相。<a id="a-EU"></a>三者或他毁骂。<a id="a-EV"></a>或随有一非爱现行。<a id="a-EW"></a>同梵行者不同分法。<a id="a-EX"></a>三者教授为先由依他音如理作意。<a id="a-EY"></a>能生正见能断邪见。<a id="a-EZ"></a>当知此三是名住时正道言教。<a id="a-Ea"></a>复有二种于彼行时正道言教。<a id="a-Eb"></a>谓诸有智同梵行者。<a id="a-Ec"></a>为彼宣说处非处时不生忿怒。<a id="a-Ed"></a>又由粗弊资命众具若得不得。<a id="a-Ee"></a>及由戒等所有灾害心不热恼。<a id="a-Ef"></a>是名第一。<a id="a-Eg"></a>于得所胜利养恭敬心不悒然。<a id="a-Eh"></a>是名第二。<a id="a-Ei"></a>彼由如是住时行时能正修行涅槃妙道。<a id="a-Ej"></a>由此不久当得涅槃终无毁失。</p>
  <p id="aEk">复次大师于诸声闻略有五种师所作事。<a id="a-El"></a>一者正折伏。<a id="a-Em"></a>二者正摄受。<a id="a-En"></a>三者正诃责。<a id="a-Eo"></a>四者正说杂染。<a id="a-Ep"></a>五者正说清净。<a id="a-Eq"></a>复次由二因缘于诸诤事违越声闻。<a id="a-Er"></a>覆相记别彼所诤事。<a id="a-Es"></a>一扰乱增广故。<a id="a-Et"></a>二与律相应故。</p>
  <p id="aEu">复次由七因缘大师驱摈诸声闻众。<a id="a-Ev"></a>一者见一切种皆行邪行故。<a id="a-Ew"></a>二者见彼多分故。<a id="a-Ex"></a>三者由彼众首上座阿遮利耶邬波拖耶方便故。<a id="a-Ey"></a>四者不堪共住故。<a id="a-Ez"></a>五者被驱摈故。<a id="a-F0"></a>六者避现前过故。<a id="a-F1"></a>七者令不生起未来过故。</p>
  <p id="aF2">复次由十因缘如来入于聚落乞食。<a id="a-F3"></a>一者当显杜多功德故。<a id="a-F4"></a>二者为欲引彼一分令入乞食故。<a id="a-F5"></a>三者为欲以同事行摄彼一分故。<a id="a-F6"></a>四者为与未来众生作大照明故。<a id="a-F7"></a>乃至令彼暂起触证故。<a id="a-F8"></a>五者为欲引彼粗弊胜解诸外道故。<a id="a-F9"></a>六者为彼承声起谤故。<a id="a-FA"></a>现妙色寂静威仪。<a id="a-FB"></a>令其惊叹心生归向故。<a id="a-FC"></a>七者为彼处中众生以其少功而树多福故。<a id="a-FD"></a>八者为令坏信放逸深生耻愧。<a id="a-FE"></a>虽用小功而获大福故。<a id="a-FF"></a>如为放逸者懈怠者亦然。<a id="a-FG"></a>九者为彼盲聋癫狂心乱众生种种灾害皆令静息故。<a id="a-FH"></a>十者为令无量无边广大威德天龙。<a id="a-FI"></a>药叉。<a id="a-FJ"></a>健达缚。<a id="a-FK"></a>阿素洛。<a id="a-FL"></a>揭路茶。<a id="a-FM"></a>紧捺洛。<a id="a-FN"></a>牟呼洛伽等。<a id="a-FO"></a>随从如来至所入家。<a id="a-FP"></a>深生羡仰勤加宾卫。<a id="a-FQ"></a>不为恼害故。</p>
  <p id="aFR">复次由八因缘如来入于寂静天住。<a id="a-FS"></a>一者为引乐杂住者令入远离故。<a id="a-FT"></a>二者为欲以同事行摄远离者故。<a id="a-FU"></a>三者自受现法乐住故。<a id="a-FV"></a>四者为与大族诸天示同集会故。<a id="a-FW"></a>五者为以佛眼观察十方世界。<a id="a-FX"></a>现大神化随其所应作饶益事故。<a id="a-FY"></a>六者为令诸声闻众于见如来深生渴仰故。<a id="a-FZ"></a>七者为显诸大声闻于所略说善能悟入故。<a id="a-Fa"></a>八者劝舍乐着戏论制作言词故。<a id="a-Fb"></a>复次由五种相。<a id="a-Fc"></a>大师摄受诸声闻众。<a id="a-Fd"></a>一以法故。<a id="a-Fe"></a>二以财故。<a id="a-Ff"></a>三与依止故。<a id="a-Fg"></a>四初摄受故。<a id="a-Fh"></a>五摈摄受故。</p>
  <p id="aFi">复次由七因缘释梵天等往如来所。<a id="a-Fj"></a>一为供养如来故。<a id="a-Fk"></a>二为听闻正法故。<a id="a-Fl"></a>三为决所生疑故。<a id="a-Fm"></a>四为顺他而为翼从故。<a id="a-Fn"></a>五为愍他欲为饶益故。<a id="a-Fo"></a>六由爱重如来圣教故。<a id="a-Fp"></a>七知如来起世俗心欲令赴会故。</p>
  <p id="aFq">复次由五种相。<a id="a-Fr"></a>当知一切初新者性。<a id="a-Fs"></a>一由晚出家故。<a id="a-Ft"></a>二由幼出家故。<a id="a-Fu"></a>三由少出家故。<a id="a-Fv"></a>四由劳策出家故。<a id="a-Fw"></a>五由受具出家故。</p>
  <p id="aFx">复次由三种相。<a id="a-Fy"></a>生起恶作。<a id="a-Fz"></a>一违越所学增上故。<a id="a-G0"></a>二誓受法律增上故。<a id="a-G1"></a>三弃舍居家增上故。</p>
  <p id="aG2">复次如来将欲为诸声闻宣说正法。<a id="a-G3"></a>现四种相。<a id="a-G4"></a>一者从极下坐安详而起升极高座俨然而坐。<a id="a-G5"></a>二者安住随顺说法威仪。<a id="a-G6"></a>三者发謦欬音示将说法。<a id="a-G7"></a>四者面目顾视如龙象王。</p>
  <p id="aG8">复次犯戒声闻当于三处安住。<a id="a-G9"></a>惭羞往大师所。<a id="a-GA"></a>一者深知己犯为增上处。<a id="a-GB"></a>二者师事失仪为增上处。<a id="a-GC"></a>三者由事乖则当以方便调顺威仪往大师所为增上处。</p>
  <p id="aGD">复次由三种相。<a id="a-GE"></a>应正呵责犯戒声闻。<a id="a-GF"></a>一曰汝期鄙劣活命。<a id="a-GG"></a>二曰汝意乐不清净。<a id="a-GH"></a>三曰汝以活命意乐行非法行。<a id="a-GI"></a>复次于善说法毗奈耶中。<a id="a-GJ"></a>略由六相当知遍摄一切邪行。<a id="a-GK"></a>一者现行过失故。<a id="a-GL"></a>二者意乐过失故。<a id="a-GM"></a>三者加行过失故。<a id="a-GN"></a>四者智慧过失故。<a id="a-GO"></a>五者寻思过失故。<a id="a-GP"></a>六者依止过失故。<a id="a-GQ"></a>现行过失者。<a id="a-GR"></a>谓由贪缠故染嗔缠故憎。<a id="a-GS"></a>既怀猛利贪嗔等故遂无羞耻。<a id="a-GT"></a>无羞耻故住恶不舍。<a id="a-GU"></a>意乐过失者。<a id="a-GV"></a>谓于染者边此贪意乐最为下劣。<a id="a-GW"></a>如是于憎者边此嗔意乐最为下劣。<a id="a-GX"></a>加行过失者。<a id="a-GY"></a>谓或有不发精进。<a id="a-GZ"></a>或有精进慢缓。<a id="a-Ga"></a>智慧过失者。<a id="a-Gb"></a>谓或于闻思所成慧中。<a id="a-Gc"></a>忘失正念多住愚痴。<a id="a-Gd"></a>于修所成心不寂定。<a id="a-Ge"></a>寻思过失者。<a id="a-Gf"></a>谓于随顺居家所有恶不善觉多分寻思。<a id="a-Gg"></a>于正法律其心错乱。<a id="a-Gh"></a>依止过失者。<a id="a-Gi"></a>谓彼依止于其往昔不修集因。<a id="a-Gj"></a>由不修集因故。<a id="a-Gk"></a>成就自性微褊小信。<a id="a-Gl"></a>成就自性修住小戒。<a id="a-Gm"></a>成就自性住守小念。<a id="a-Gn"></a>成就自性俱生小慧。<a id="a-Go"></a>复次由四种相。<a id="a-Gp"></a>能令彼人虽入圣教而行邪行。<a id="a-Gq"></a>一由微劣不净意乐故。<a id="a-Gr"></a>二由伺求圣教瑕隙为正法贼故。<a id="a-Gs"></a>三由专为饮食衣服活命因缘故。<a id="a-Gt"></a>四由怖畏王贼债主所加迫切故。<a id="a-Gu"></a>若行如是诸邪行者。<a id="a-Gv"></a>便于二事有所稽留。<a id="a-Gw"></a>一者失坏在家自义稽留。<a id="a-Gx"></a>二者失坏出家自义稽留。<a id="a-Gy"></a>复次如是邪行有二因缘。<a id="a-Gz"></a>谓于三事不正寻思。<a id="a-H0"></a>及彼前行诸不正想。<a id="a-H1"></a>其三事者如前应知。<a id="a-H2"></a>于彼发起诸不正想随取相好。<a id="a-H3"></a>自斯已后于其随法。<a id="a-H4"></a>多随寻思多随伺察。</p>
  <p id="aH5">复次为断如是邪行因缘。<a id="a-H6"></a>当知亦有二种对治。<a id="a-H7"></a>一者为断不正寻思。<a id="a-H8"></a>以无颠倒数数二行。<a id="a-H9"></a>于诸念住善住其心。<a id="a-HA"></a>二者为断诸不正想。<a id="a-HB"></a>修习无相心三摩地。<a id="a-HC"></a>此修对治。<a id="a-HD"></a>要由于彼修对治中猛利乐欲。<a id="a-HE"></a>方得成办。<a id="a-HF"></a>非彼乐欲不猛利者。<a id="a-HG"></a>此猛利欲由二缘生。<a id="a-HH"></a>谓此对治有大果故。<a id="a-HI"></a>不共一切诸外道故。<a id="a-HJ"></a>有大果者。<a id="a-HK"></a>谓修习时便能克证无相心定。<a id="a-HL"></a>及住二界妙甘露门。<a id="a-HM"></a>所谓断界及无欲界。<a id="a-HN"></a>若有余依及无余依。<a id="a-HO"></a>安住此者近二涅槃。<a id="a-HP"></a>未于今时一切皆得言不共者。<a id="a-HQ"></a>谓无相定唯内法有。<a id="a-HR"></a>诸外道无。<a id="a-HS"></a>何以故。<a id="a-HT"></a>由彼外道若有所得即便增益不如量观。<a id="a-HU"></a>若无所得即妄分别。<a id="a-HV"></a>由我见故。<a id="a-HW"></a>愚于诸行。<a id="a-HX"></a>或唯于身或唯无色。<a id="a-HY"></a>或总于二生我执着。<a id="a-HZ"></a>以执我故。<a id="a-Ha"></a>谓我当无。<a id="a-Hb"></a>便于涅槃心不欣乐。<a id="a-Hc"></a>尚未能入。<a id="a-Hd"></a>况乎安住。<a id="a-He"></a>唯增惊怖其心退还。<a id="a-Hf"></a>住内法者与彼相违。<a id="a-Hg"></a>于般涅槃心无退转。<a id="a-Hh"></a>了唯苦灭见唯静德。<a id="a-Hi"></a>若诸有学唯祈内灭。<a id="a-Hj"></a>非为生道更从他求教授教诫。<a id="a-Hk"></a>若诸无学唯欣内灭。<a id="a-Hl"></a>终不更求尽诸烦恼。<a id="a-Hm"></a>唯有先因所生诸行。<a id="a-Hn"></a>任运归灭而般涅槃。</p>
 </body>
</html>