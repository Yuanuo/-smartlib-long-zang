<!doctype html>
<html id="z3IBVL8vL" data-ver="819">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第三十一</h1>
  <h2 id="a2">本地分中声闻地第三瑜伽处之二</h2>
  <p id="a3">云何勤修缘起观者。<a id="a-4"></a>寻思六事差别所缘毗钵舍那。<a id="a-5"></a>谓依缘性缘起增上正法听闻受持增上力故。<a id="a-6"></a>能正了知如是如是诸法生故彼彼法生。<a id="a-7"></a>如是如是诸法灭故彼彼法灭。<a id="a-8"></a>此中都无自在作者生者化者能造诸法。<a id="a-9"></a>亦无自性。<a id="a-A"></a>士夫中间能转变者转变诸法。<a id="a-B"></a>若能了知如是等义。<a id="a-C"></a>是名寻思诸缘起义。<a id="a-D"></a>复审思择十二有支若内若外而起胜解。<a id="a-E"></a>是名寻思诸缘起事。<a id="a-F"></a>复审思择无明支等前际无知后际无知。<a id="a-G"></a>如是广说如前分别缘起支中。<a id="a-H"></a>是名寻思缘起自相。<a id="a-I"></a>复审思择如是一切缘生诸行。<a id="a-J"></a>无不皆是本无今有有已散灭。<a id="a-K"></a>是故前后皆是无常皆有生老病死法故其性是苦不自在故。<a id="a-L"></a>中间士夫不可得故。<a id="a-M"></a>性空无我。<a id="a-N"></a>是名寻思缘起共相。<a id="a-O"></a>复审思择我若于彼无常苦空无我诸行如实道理。<a id="a-P"></a>发生迷惑便为颠倒。<a id="a-Q"></a>黑品所摄。<a id="a-R"></a>广说如前。<a id="a-S"></a>若不迷惑便无颠倒。<a id="a-T"></a>白品所摄。<a id="a-U"></a>广说如前。<a id="a-V"></a>是名寻思诸缘起品。<a id="a-W"></a>复审思择于过去世所得自体无正常性如是已住。<a id="a-X"></a>于现在世所得自体无正常性如是今住。<a id="a-Y"></a>于未来世所得自体无正常性如是当住。<a id="a-Z"></a>是名寻思诸缘起时。<a id="a-a"></a>复审思择唯有诸业及异熟果。<a id="a-b"></a>其中主宰都不可得。<a id="a-c"></a>所谓作者及与受者。<a id="a-d"></a>唯有于法假想建立。<a id="a-e"></a>谓于无明缘行乃至生缘老死中。<a id="a-f"></a>发起假相施设言论。<a id="a-g"></a>说为作者及与受者。<a id="a-h"></a>有如是名如是种。<a id="a-i"></a>如是姓如是饮食。<a id="a-j"></a>如是领受。<a id="a-k"></a>若苦若乐。<a id="a-l"></a>如是长寿。<a id="a-m"></a>如是久住。<a id="a-n"></a>如是极于寿量边际。<a id="a-o"></a>又于此中有二种果及二种因。<a id="a-p"></a>二种果者。<a id="a-q"></a>一自体果。<a id="a-r"></a>二受用境界果。<a id="a-s"></a>二种因者。<a id="a-t"></a>一牵引因。<a id="a-u"></a>二生起因。<a id="a-v"></a>自体果者。<a id="a-w"></a>谓于今世诸异熟生六处等法。<a id="a-x"></a>受用境界果者。<a id="a-y"></a>谓爱非爱业增上所起六触所生诸受。<a id="a-z"></a>牵引因者谓于二果发起愚痴。<a id="a-10"></a>愚痴为先生福非福及不动行。<a id="a-11"></a>行能摄受后有之识令生有芽。<a id="a-12"></a>谓能摄受识种子故。<a id="a-13"></a>令其展转摄受后有名色种子六处种子触受种子。<a id="a-14"></a>为令当来生支想所摄识名色六处触受次第生故。<a id="a-15"></a>今先摄受彼法种子。<a id="a-16"></a>如是一切名牵引因。<a id="a-17"></a>生起因者。<a id="a-18"></a>谓若领受诸无明触所生受时。<a id="a-19"></a>由境界爱生后有爱及能摄受爱品痴品所有诸取。<a id="a-1A"></a>由此势力由此功能润业种子。<a id="a-1B"></a>令其能与诸异熟果。<a id="a-1C"></a>如是一切名生起因。<a id="a-1D"></a>由此二因增上力故。<a id="a-1E"></a>便为三苦之所随逐。<a id="a-1F"></a>招集一切纯大苦蕴。<a id="a-1G"></a>如是名依观待道理。<a id="a-1H"></a>寻思缘起所有道理。<a id="a-1I"></a>复审思择于是缘性缘起观中。<a id="a-1J"></a>善修善习善多修习能断愚痴。<a id="a-1K"></a>又审思择如是道理有至教量有内现证有比度法。<a id="a-1L"></a>亦有成立法性等义。<a id="a-1M"></a>如是名依作用道理。<a id="a-1N"></a>证成道理。<a id="a-1O"></a>法尔道理。<a id="a-1P"></a>寻思缘起所有道理。<a id="a-1Q"></a>是名勤修缘起观者寻思六事差别所缘毗钵舍那。<a id="a-1R"></a>云何勤修界差别观者。<a id="a-1S"></a>寻思六事差别所缘毗钵舍那。<a id="a-1T"></a>谓依界差别增上正法听闻受持增上力故。<a id="a-1U"></a>能正解了一切界义。<a id="a-1V"></a>谓种姓义及种子义因义性义。<a id="a-1W"></a>是其界义。<a id="a-1X"></a>如是名为寻思界义。<a id="a-1Y"></a>又正寻思地等六界内外差别发起胜解。<a id="a-1Z"></a>如是名为寻思界事。<a id="a-1a"></a>又正寻思地为坚相。<a id="a-1b"></a>乃至风为轻动相。<a id="a-1c"></a>识为了别相。<a id="a-1d"></a>空界为虚空相遍满色相无障碍相。<a id="a-1e"></a>是名寻思诸界自相。<a id="a-1f"></a>又正寻思此一切界以要言之皆是无常乃至无我。<a id="a-1g"></a>是名寻思诸界共相。<a id="a-1h"></a>又正寻思于一合相界差别性不了知者。<a id="a-1i"></a>由界差别所合成身。<a id="a-1j"></a>发起高慢便为颠倒。<a id="a-1k"></a>黑品所摄。<a id="a-1l"></a>广说如前。<a id="a-1m"></a>与上相违便无颠倒。<a id="a-1n"></a>白品所摄。<a id="a-1o"></a>广说如前。<a id="a-1p"></a>如是名为寻思界品。<a id="a-1q"></a>又正寻思去来今世六界为缘得入母胎。<a id="a-1r"></a>如是名为寻思界时。<a id="a-1s"></a>又正寻思如草木等众缘和合围绕虚空。<a id="a-1t"></a>数名为舍。<a id="a-1u"></a>如是六界为所依故。<a id="a-1v"></a>筋骨血肉众缘和合围绕虚空。<a id="a-1w"></a>假想等想施设言论。<a id="a-1x"></a>数名为身。<a id="a-1y"></a>复由宿世诸业烦恼及自种子以为因缘。<a id="a-1z"></a>如是名依观待道理寻思诸界差别道理。<a id="a-20"></a>又正寻思若于如是界差别观。<a id="a-21"></a>善修善习善多修习能断憍慢。<a id="a-22"></a>又正寻思如是道理有至教量。<a id="a-23"></a>有内证智。<a id="a-24"></a>有比度法。<a id="a-25"></a>有成立法性。<a id="a-26"></a>难思法性。<a id="a-27"></a>安住法性。<a id="a-28"></a>如是名依作用道理。<a id="a-29"></a>证成道理。<a id="a-2A"></a>法尔道理。<a id="a-2B"></a>寻思诸界差别道理。<a id="a-2C"></a>是名勤修界差别观者。<a id="a-2D"></a>寻思六事差别所缘毗钵舍那。<a id="a-2E"></a>云何勤修阿那波那念者寻思六事差别所缘毗钵舍那。<a id="a-2F"></a>谓依入出息念增上正法听闻受持增上力故。<a id="a-2G"></a>能正了知于入出息所缘境界。<a id="a-2H"></a>系心了达无忘明记是阿那波那念义。<a id="a-2I"></a>如是名为寻思其义。<a id="a-2J"></a>又正寻思入息出息在内可得。<a id="a-2K"></a>系属身故外处摄故内外差别。<a id="a-2L"></a>如是名为寻思其事。<a id="a-2M"></a>又正寻思入息有二出息有二。<a id="a-2N"></a>若风入内名为入息若风出外名为出息。<a id="a-2O"></a>复正了知如是为长入息出息。<a id="a-2P"></a>如是为短入息出息。<a id="a-2Q"></a>如是息遍一切身分。<a id="a-2R"></a>是名寻思诸息自相。<a id="a-2S"></a>又正寻思入息灭已有出息生。<a id="a-2T"></a>出息灭已有入息生。<a id="a-2U"></a>入出息转系属命根及有识身。<a id="a-2V"></a>此入出息及所依止皆是无常。<a id="a-2W"></a>是名寻思诸息共相。<a id="a-2X"></a>又正寻思若于如是入息出息。<a id="a-2Y"></a>不住正念。<a id="a-2Z"></a>为恶寻思扰乱其心便为颠倒。<a id="a-2a"></a>黑品所摄。<a id="a-2b"></a>是有诤法。<a id="a-2c"></a>广说如前。<a id="a-2d"></a>与上相违便无颠倒。<a id="a-2e"></a>白品所摄。<a id="a-2f"></a>是无诤法。<a id="a-2g"></a>广说如前。<a id="a-2h"></a>如是名为寻思其品。<a id="a-2i"></a>又正寻思去来今世入出息转系属身心。<a id="a-2j"></a>身心系属入息出息。<a id="a-2k"></a>如是名为寻思其时。<a id="a-2l"></a>又正寻思此中都无持入息者。<a id="a-2m"></a>持出息者。<a id="a-2n"></a>入息出息系属于彼。<a id="a-2o"></a>唯于从因从缘所生诸行。<a id="a-2p"></a>发起假想施设言论。<a id="a-2q"></a>说有能持入出息者。<a id="a-2r"></a>如是名依观待道理寻思其理。<a id="a-2s"></a>又正寻思若于如是入出息念。<a id="a-2t"></a>善修善习善多修习能断寻思。<a id="a-2u"></a>又正寻思如是道理有至教量。<a id="a-2v"></a>有内证智。<a id="a-2w"></a>有比度法。<a id="a-2x"></a>有成立法性。<a id="a-2y"></a>难思法性。<a id="a-2z"></a>安住法性。<a id="a-30"></a>不应思议。<a id="a-31"></a>不应分别。<a id="a-32"></a>唯应信解。<a id="a-33"></a>如是名依作用道理。<a id="a-34"></a>证成道理。<a id="a-35"></a>法尔道理。<a id="a-36"></a>寻思其理。<a id="a-37"></a>是名勤修阿那波那念者。<a id="a-38"></a>寻思六事差别所缘毗钵舍那。<a id="a-39"></a>如是依止净行所缘。<a id="a-3A"></a>寻思六事差别观已。<a id="a-3B"></a>数数于内令心寂静。<a id="a-3C"></a>数数复于如所寻思。<a id="a-3D"></a>以胜观行审谛伺察。<a id="a-3E"></a>彼由奢摩他为依止故。<a id="a-3F"></a>令毗钵舍那速得清净。<a id="a-3G"></a>复由毗钵舍那为依止故。<a id="a-3H"></a>令奢摩他增长广大。<a id="a-3I"></a>若依止善巧所缘及净惑所缘。<a id="a-3J"></a>寻思六事差别所缘毗钵舍那。<a id="a-3K"></a>于其自处我后当说。</p>
  <p id="a3L">复次此中有九种白品所摄加行。<a id="a-3M"></a>与此相违当知即是九种黑品所摄加行。<a id="a-3N"></a>云何名为白品所摄。<a id="a-3O"></a>九种加行。<a id="a-3P"></a>一相应加行。<a id="a-3Q"></a>二串习加行。<a id="a-3R"></a>三无倒加行。<a id="a-3S"></a>四不缓加行。<a id="a-3T"></a>五应时加行。<a id="a-3U"></a>六解了加行。<a id="a-3V"></a>七无厌足加行。<a id="a-3W"></a>八不舍轭加行。<a id="a-3X"></a>九正加行。<a id="a-3Y"></a>由此九种白品所摄加行故。<a id="a-3Z"></a>能令其心速疾得定。<a id="a-3a"></a>令三摩地转更胜进。<a id="a-3b"></a>又由此故于所应往地。<a id="a-3c"></a>及随所应得。<a id="a-3d"></a>速疾能往能得无有稽迟。<a id="a-3e"></a>黑品所摄九种加行。<a id="a-3f"></a>不能令心速疾得定。<a id="a-3g"></a>不令三摩地转更胜进。<a id="a-3h"></a>又由此故于所应往地及随所应得。<a id="a-3i"></a>极大稽迟不能速疾往趣获得。<a id="a-3j"></a>云何名为相应加行。<a id="a-3k"></a>谓若贪行者。<a id="a-3l"></a>应于不净安住其心。<a id="a-3m"></a>若嗔行者。<a id="a-3n"></a>应于慈愍安住其心。<a id="a-3o"></a>若痴行者。<a id="a-3p"></a>应于缘起安住其心。<a id="a-3q"></a>若憍慢行者。<a id="a-3r"></a>应于界差别安住其心。<a id="a-3s"></a>若寻思行者。<a id="a-3t"></a>应于阿那波那念。<a id="a-3u"></a>安住其心。<a id="a-3v"></a>若等分行者。<a id="a-3w"></a>或薄尘行者。<a id="a-3x"></a>应随所乐攀缘一境安住其心。<a id="a-3y"></a>勤修加行。<a id="a-3z"></a>如是名为相应加行。<a id="a-40"></a>云何名为串习加行。<a id="a-41"></a>谓于奢摩他毗钵舍那。<a id="a-42"></a>已曾数习乃至少分。<a id="a-43"></a>非于一切皆初修业。<a id="a-44"></a>所以者何。<a id="a-45"></a>初修业者。<a id="a-46"></a>虽于相应所缘境界勤修加行。<a id="a-47"></a>而有诸盖数数现行身心粗重。<a id="a-48"></a>由是因缘不能令心速疾得定。<a id="a-49"></a>如是名为串习加行。<a id="a-4A"></a>云何名为不缓加行。<a id="a-4B"></a>谓无间方便殷重方便勤修观行。<a id="a-4C"></a>若从定出或为乞食。<a id="a-4D"></a>或为恭敬承事师长。<a id="a-4E"></a>或为看病。<a id="a-4F"></a>或为随顺修和敬业。<a id="a-4G"></a>或为所余如是等类诸所作事。<a id="a-4H"></a>而心于彼所作事业。<a id="a-4I"></a>不全随顺不全趣向不全临入。<a id="a-4J"></a>唯有速疾令事究竟。<a id="a-4K"></a>还复精勤宴坐寂静修诸观行。<a id="a-4L"></a>若有苾刍苾刍尼。<a id="a-4M"></a>邬波索迦。<a id="a-4N"></a>刹帝利。<a id="a-4O"></a>婆罗门等。<a id="a-4P"></a>种种异众共相会遇。<a id="a-4Q"></a>虽久杂处现相语仪。<a id="a-4R"></a>而不相续安立言论。<a id="a-4S"></a>唯乐远离勤修观行。<a id="a-4T"></a>又能如是勇猛精进。<a id="a-4U"></a>谓我于今定当趣证。<a id="a-4V"></a>所应证得。<a id="a-4W"></a>不应慢缓。<a id="a-4X"></a>何以故。<a id="a-4Y"></a>我有多种横死因缘。<a id="a-4Z"></a>所谓身中或风或热或痰发动。<a id="a-4a"></a>或所饮食不正消化。<a id="a-4b"></a>住在身中成宿食病。<a id="a-4c"></a>或为于外蛇蝎蚰蜒百足等类诸恶毒虫。<a id="a-4d"></a>之所蛆蠚。<a id="a-4e"></a>或复为人非人类等之所惊恐。<a id="a-4f"></a>因斯夭没。<a id="a-4g"></a>于如是等诸横死处。<a id="a-4h"></a>恒常思惟修无常想住不放逸。<a id="a-4i"></a>由住如是不放逸故。<a id="a-4j"></a>恒自思惟。<a id="a-4k"></a>我之寿命傥得更经七日六日五日四日三日二日一日一时半时须臾或半须臾。<a id="a-4l"></a>或经食顷。<a id="a-4m"></a>或从入息至于出息。<a id="a-4n"></a>或从出息至于入息。<a id="a-4o"></a>乃至存活经尔所时。<a id="a-4p"></a>于佛圣教精勤作意修习瑜伽。<a id="a-4q"></a>齐尔所时于佛圣教。<a id="a-4r"></a>我当决定多有所作。<a id="a-4s"></a>如是名为不缓加行。<a id="a-4t"></a>云何名为无倒加行。<a id="a-4u"></a>谓如善达修瑜伽行诸瑜伽师之所开悟。<a id="a-4v"></a>即如是学于法于义不颠倒取。<a id="a-4w"></a>无有我慢。<a id="a-4x"></a>亦不安住自所见取。<a id="a-4y"></a>无邪僻执。<a id="a-4z"></a>于尊教诲终不轻毁。<a id="a-50"></a>如是名为无倒加行。<a id="a-51"></a>云何名为应时加行。<a id="a-52"></a>谓于时时间修习止相。<a id="a-53"></a>于时时间修习观相。<a id="a-54"></a>于时时间修习举相。<a id="a-55"></a>于时时间修习舍相。<a id="a-56"></a>又能如实了知其止止相止时。<a id="a-57"></a>了知其观观相观时。<a id="a-58"></a>了知其举举相举时。<a id="a-59"></a>了知其舍舍相舍时。<a id="a-5A"></a>云何为止。<a id="a-5B"></a>谓九相心住。<a id="a-5C"></a>能令其心无相无分别。<a id="a-5D"></a>寂静极寂静等住寂止。<a id="a-5E"></a>纯一无杂故名为止。<a id="a-5F"></a>云何止相。<a id="a-5G"></a>谓有二种。<a id="a-5H"></a>一所缘相。<a id="a-5I"></a>二因缘相。<a id="a-5J"></a>所缘相者。<a id="a-5K"></a>谓奢摩他品所知事同分影像。<a id="a-5L"></a>是名所缘相。<a id="a-5M"></a>由此所缘。<a id="a-5N"></a>令心寂静。<a id="a-5O"></a>因缘相者。<a id="a-5P"></a>谓依奢摩他所熏习心。<a id="a-5Q"></a>为令后时奢摩他定皆清净故。<a id="a-5R"></a>修习瑜伽毗钵舍那所有加行。<a id="a-5S"></a>是名因缘相。<a id="a-5T"></a>云何止时。<a id="a-5U"></a>谓心掉举时。<a id="a-5V"></a>或恐掉举时。<a id="a-5W"></a>是修止时。<a id="a-5X"></a>又依毗钵舍那所熏习心。<a id="a-5Y"></a>为诸寻思之所扰恼及诸事业所扰恼时。<a id="a-5Z"></a>是修止时。<a id="a-5a"></a>云何为观。<a id="a-5b"></a>谓四行三门六事差别所缘观行。<a id="a-5c"></a>云何观相。<a id="a-5d"></a>谓有二种。<a id="a-5e"></a>一所缘相。<a id="a-5f"></a>二因缘相。<a id="a-5g"></a>所缘相者。<a id="a-5h"></a>谓毗钵舍那品所知事同分影像。<a id="a-5i"></a>由此所缘令慧观察。<a id="a-5j"></a>因缘相者。<a id="a-5k"></a>谓依毗钵舍那所熏习心。<a id="a-5l"></a>为令后时毗钵舍那皆清净故。<a id="a-5m"></a>修习内心奢摩他定所有加行。<a id="a-5n"></a>云何观时。<a id="a-5o"></a>谓心沉没时。<a id="a-5p"></a>或恐沉没时。<a id="a-5q"></a>是修观时。<a id="a-5r"></a>又依奢摩他所熏习心。<a id="a-5s"></a>先应于彼所知事境如实觉了。<a id="a-5t"></a>故于尔时是修观时。<a id="a-5u"></a>云何为举。<a id="a-5v"></a>谓由随取一种净妙所缘境界。<a id="a-5w"></a>显示劝导庆慰其心。<a id="a-5x"></a>云何举相。<a id="a-5y"></a>谓由净妙所缘境界。<a id="a-5z"></a>策励其心。<a id="a-60"></a>及彼随顺发勤精进。<a id="a-61"></a>云何举时。<a id="a-62"></a>谓心沉下时。<a id="a-63"></a>或恐沉下时。<a id="a-64"></a>是修举时。<a id="a-65"></a>云何为舍。<a id="a-66"></a>谓于所缘心无染污心平等性。<a id="a-67"></a>于止观品调柔正直任运转性及调柔心有堪能性。<a id="a-68"></a>令心随与任运作用。<a id="a-69"></a>云何舍相。<a id="a-6A"></a>谓由所缘令心上舍。<a id="a-6B"></a>及于所缘不发所有太过精进。<a id="a-6C"></a>云何舍时。<a id="a-6D"></a>谓于奢摩他毗钵舍那品所有掉举心已解脱。<a id="a-6E"></a>是修舍时。<a id="a-6F"></a>如是名为应时加行。<a id="a-6G"></a>云何名为解了加行。<a id="a-6H"></a>谓于如是所说诸相。<a id="a-6I"></a>善取善了善取了已。<a id="a-6J"></a>欲入定时即便能入。<a id="a-6K"></a>欲住定时即便能住。<a id="a-6L"></a>欲起定时即便能起。<a id="a-6M"></a>或时弃舍诸三摩地所行影像作意思惟。<a id="a-6N"></a>诸不定地所有本性所缘境界。<a id="a-6O"></a>如是名为解了加行。<a id="a-6P"></a>云何名为无厌足加行。<a id="a-6Q"></a>谓于善法无有厌足修断无废。<a id="a-6R"></a>于展转上展转胜处。<a id="a-6S"></a>多住希求。<a id="a-6T"></a>不唯获得少小静定便于中路而生退屈。<a id="a-6U"></a>于余所作常有进求。<a id="a-6V"></a>如是名为无厌足加行。<a id="a-6W"></a>云何名为不舍轭加行。<a id="a-6X"></a>谓于一切所受学处无穿无缺。<a id="a-6Y"></a>虽见少年颜容端正可爱母邑。<a id="a-6Z"></a>而不取相不取随好。<a id="a-6a"></a>于食平等勤修觉寤。<a id="a-6b"></a>少事少业少诸散乱。<a id="a-6c"></a>于久所作久所说等。<a id="a-6d"></a>能自随忆令他随忆。<a id="a-6e"></a>如是等法说名不舍轭加行。<a id="a-6f"></a>由此诸法能正随顺心一境性。<a id="a-6g"></a>不舍其轭令心不散。<a id="a-6h"></a>不令其心驰流外境。<a id="a-6i"></a>不令其心内不调柔。<a id="a-6j"></a>如是名为不舍轭加行。<a id="a-6k"></a>云何名正加行。<a id="a-6l"></a>谓于所缘数起胜解。<a id="a-6m"></a>数正除遣是名正加行。<a id="a-6n"></a>如有勤修不净观者。<a id="a-6o"></a>数正除遣于诸不净。<a id="a-6p"></a>作意思惟诸不净相。<a id="a-6q"></a>由随相行毗钵舍那而起作意。<a id="a-6r"></a>于所缘境数数除遣数数现前。<a id="a-6s"></a>其正除遣复有五种。<a id="a-6t"></a>一内摄其心故。<a id="a-6u"></a>二不念作意故。<a id="a-6v"></a>三于余作意故。<a id="a-6w"></a>四对治作意故。<a id="a-6x"></a>五无相界作意故。<a id="a-6y"></a>当知此中由九相心住。<a id="a-6z"></a>毗钵舍那而为上首。<a id="a-70"></a>故名内摄其心。<a id="a-71"></a>由于最初背一切相无乱安住。<a id="a-72"></a>故名不念作意。<a id="a-73"></a>由缘余定地境思惟余定地。<a id="a-74"></a>故名于余作意。<a id="a-75"></a>由思惟不净对治于净。<a id="a-76"></a>乃至思惟阿那波那念对治寻思。<a id="a-77"></a>思惟虚空界对治诸色。<a id="a-78"></a>故名对治作意。<a id="a-79"></a>由于一切相不作意思惟。<a id="a-7A"></a>于无相界作意思惟。<a id="a-7B"></a>故名无相界作意。<a id="a-7C"></a>虽遍安立一切所缘。<a id="a-7D"></a>正除遣相总有五种。<a id="a-7E"></a>然此义中正意。<a id="a-7F"></a>唯取内摄其心不念作意。<a id="a-7G"></a>初修业者始修业时。<a id="a-7H"></a>最初全不于所缘境系缚其心。<a id="a-7I"></a>或于不净或复余处唯作是念。<a id="a-7J"></a>我心云何得无散乱无相无分别。<a id="a-7K"></a>寂静极寂静。<a id="a-7L"></a>无转无动无所希望。<a id="a-7M"></a>离诸作用于内适悦。<a id="a-7N"></a>如是精勤于所生起一切外相。<a id="a-7O"></a>无所思惟不念作意。<a id="a-7P"></a>即由如是不念作意除遣所缘彼于其中修习瑜伽摄受适悦。<a id="a-7Q"></a>复行有相有分别不净等境云何而行谓由随相行。<a id="a-7R"></a>随寻思行。<a id="a-7S"></a>随伺察行。<a id="a-7T"></a>毗钵舍那行。<a id="a-7U"></a>彼境界而非一向精勤修习毗钵舍那还舍观相复于所缘思惟止行。<a id="a-7V"></a>由是因缘彼于尔时。<a id="a-7W"></a>于所缘境。<a id="a-7X"></a>不舍不取。<a id="a-7Y"></a>由于所缘止行转故。<a id="a-7Z"></a>不名为舍。<a id="a-7a"></a>即于所缘不作相故。<a id="a-7b"></a>无分别故。<a id="a-7c"></a>不名为取。<a id="a-7d"></a>即由如是内摄其心除遣所缘。<a id="a-7e"></a>又于其中不取观相故于缘无乱。<a id="a-7f"></a>取止行故。<a id="a-7g"></a>而复缘于所知事相。<a id="a-7h"></a>若于所缘唯数胜解不数除遣。<a id="a-7i"></a>即不令彼所有胜解后后明净究竟而转。<a id="a-7j"></a>不能往趣乃至现观所知境事。<a id="a-7k"></a>由数胜解数除遣故。<a id="a-7l"></a>后后胜解展转明净究竟而转。<a id="a-7m"></a>亦能往趣乃至现观所知境事。<a id="a-7n"></a>譬如世间画师弟子初习画业。<a id="a-7o"></a>先从师所受所学样。<a id="a-7p"></a>谛观谛观作彼形相。<a id="a-7q"></a>作已作已寻即除毁。<a id="a-7r"></a>既除毁已寻复更作。<a id="a-7s"></a>如如除毁数数更作。<a id="a-7t"></a>如是如是后后形相转明转净究竟显现。<a id="a-7u"></a>如是正学经历多时。<a id="a-7v"></a>世共推许为大画师或堕师数。<a id="a-7w"></a>若不数除所作形相。<a id="a-7x"></a>即于其上数数重画。<a id="a-7y"></a>便于形相永无明净究竟显期。<a id="a-7z"></a>此中道理当知亦尔。<a id="a-80"></a>若于此境起胜解已。<a id="a-81"></a>定于此境复正除遣。<a id="a-82"></a>非于此境正除遣。<a id="a-83"></a>已定于此境复起胜解。<a id="a-84"></a>于狭小境起胜解已。<a id="a-85"></a>即于狭小而正除遣。<a id="a-86"></a>广大无量当知亦尔。<a id="a-87"></a>于狭小境正除遣已。<a id="a-88"></a>或于狭小复起胜解。<a id="a-89"></a>或于广大复起胜解。<a id="a-8A"></a>或于无量复起胜解。<a id="a-8B"></a>于其广大及于无量当知亦尔。<a id="a-8C"></a>若诸色法所有相貌影像显现。<a id="a-8D"></a>当知是粗变化相似。<a id="a-8E"></a>诸无色法假名为先。<a id="a-8F"></a>如所领受增上力故影像显现。<a id="a-8G"></a>如是一切名正加行。<a id="a-8H"></a>如是九种白品加行。<a id="a-8I"></a>于奢摩他毗钵舍那当知随顺。<a id="a-8J"></a>与是相违九种加行。<a id="a-8K"></a>于奢摩他毗钵舍那当知违逆。<a id="a-8L"></a>如是黑品白品差别建立加行有十八种。<a id="a-8M"></a>如是名为心一境性。</p>
  <p id="a8N">云何净障。<a id="a-8O"></a>谓即如是正修加行诸瑜伽师。<a id="a-8P"></a>由四因缘能令其心净除诸障。<a id="a-8Q"></a>何等为四。<a id="a-8R"></a>一遍知自性故。<a id="a-8S"></a>二遍知因缘故。<a id="a-8T"></a>三遍知过患故。<a id="a-8U"></a>四修习对治故。<a id="a-8V"></a>云何遍知诸障自性。<a id="a-8W"></a>谓能遍知障有四种。<a id="a-8X"></a>一怯弱障。<a id="a-8Y"></a>二盖覆障。<a id="a-8Z"></a>三寻思障。<a id="a-8a"></a>四自举障。<a id="a-8b"></a>怯弱障者。<a id="a-8c"></a>谓于出离及于远离勤修行时所有染污思慕不乐希望忧恼。<a id="a-8d"></a>盖覆障者。<a id="a-8e"></a>谓贪欲等五盖。<a id="a-8f"></a>寻思障者。<a id="a-8g"></a>谓欲寻思等染污寻思。<a id="a-8h"></a>自举障者。<a id="a-8i"></a>谓于少分下劣智见。<a id="a-8j"></a>安隐住中而自高举。<a id="a-8k"></a>谓我能得余则不尔。<a id="a-8l"></a>乃至广说如前。<a id="a-8m"></a>应知是名遍知诸障自性。<a id="a-8n"></a>云何遍知诸障因缘。<a id="a-8o"></a>谓能遍知。<a id="a-8p"></a>初怯弱障有六因缘。<a id="a-8q"></a>一由先业增上力故。<a id="a-8r"></a>或由疾病所扰恼故。<a id="a-8s"></a>其身羸劣。<a id="a-8t"></a>二太过加行。<a id="a-8u"></a>三不修加行。<a id="a-8v"></a>四初修加行。<a id="a-8w"></a>五烦恼炽盛。<a id="a-8x"></a>六于远离犹未串习。<a id="a-8y"></a>遍知盖覆寻思自举障因缘者。<a id="a-8z"></a>谓于随顺盖覆寻思及自举障处所法中。<a id="a-90"></a>非理作意多分串习。<a id="a-91"></a>是名盖覆寻思自举障之因缘。<a id="a-92"></a>若不作意思惟不净。<a id="a-93"></a>而于净相作意思惟。<a id="a-94"></a>是名此中非理作意。<a id="a-95"></a>若不作意思惟慈愍而于嗔相作意思惟。<a id="a-96"></a>是名此中非理作意。<a id="a-97"></a>若不作意思惟明相。<a id="a-98"></a>而于闇相作意思惟。<a id="a-99"></a>是名此中非理作意。<a id="a-9A"></a>若不作意思惟奢摩他相。<a id="a-9B"></a>而于亲属国土不死昔所。<a id="a-9C"></a>曾更欢娱戏笑承奉等事诸恶寻思。<a id="a-9D"></a>作意思惟。<a id="a-9E"></a>是名此中非理作意。<a id="a-9F"></a>若不作意思惟缘性缘起。<a id="a-9G"></a>而于三世诸行计我我所。<a id="a-9H"></a>不如理想作意思惟。<a id="a-9I"></a>是名此中非理作意。<a id="a-9J"></a>云何遍知诸障过患。<a id="a-9K"></a>谓遍了知此障有故于其四种未证不证已证退失。<a id="a-9L"></a>败坏瑜伽所有加行。<a id="a-9M"></a>有染污住有苦恼住自毁毁他。<a id="a-9N"></a>身坏命终生诸恶趣。<a id="a-9O"></a>是名遍知诸障过患。<a id="a-9P"></a>云何名为修习对治。<a id="a-9Q"></a>谓诸怯弱总用随念以为对治。<a id="a-9R"></a>由随念作意庆悦其心。<a id="a-9S"></a>令诸怯弱已生除遣未生不生其身羸劣。<a id="a-9T"></a>太过加行。<a id="a-9U"></a>初修加行用于精进平等通达以为对治。<a id="a-9V"></a>不修加行。<a id="a-9W"></a>用恭敬听闻勤加请问以为对治。<a id="a-9X"></a>烦恼炽盛。<a id="a-9Y"></a>用不净等所缘加行以为对治。<a id="a-9Z"></a>若未串习。<a id="a-9a"></a>即用如是思择方便以为对治。<a id="a-9b"></a>谓我昔于远离不串习故。<a id="a-9c"></a>今于修习远离生起怯弱。<a id="a-9d"></a>我若于今不习远离。<a id="a-9e"></a>于当来世定复如是。<a id="a-9f"></a>故我今者应正思择于其远离舍不喜乐修习喜乐。<a id="a-9g"></a>余盖覆等非理作意。<a id="a-9h"></a>用彼相违如理作意以为对治。<a id="a-9i"></a>应知是名修习对治。<a id="a-9j"></a>又遍了知诸障自性是能障碍。<a id="a-9k"></a>是能染污。<a id="a-9l"></a>是黑品摄。<a id="a-9m"></a>是应远离。<a id="a-9n"></a>能遍了知如是诸障远离因缘。<a id="a-9o"></a>方可远离故。<a id="a-9p"></a>应寻求诸障因缘能遍了知于应远离。<a id="a-9q"></a>不远离者有何过患。<a id="a-9r"></a>故应寻求诸障过患。<a id="a-9s"></a>既远离已更复寻思如是诸障。<a id="a-9t"></a>云何来世当得不生。<a id="a-9u"></a>故应寻求修习对治。<a id="a-9v"></a>由是因缘能令其心净除诸障。</p>
  <p id="a9w">当如此中由随顺教有众多故。<a id="a-9x"></a>毗钵舍那亦有众多。<a id="a-9y"></a>毗钵舍那有众多故。<a id="a-9z"></a>令奢摩他亦有众多。<a id="a-A0"></a>又复即此毗钵舍那由所知境无边际故。<a id="a-A1"></a>当知其量亦无边际。<a id="a-A2"></a>谓由三门及六种事。<a id="a-A3"></a>一一无边品类差别悟入道理。<a id="a-A4"></a>正修行者如如毗钵舍那串习清净增上力故。<a id="a-A5"></a>增长广大如是如是能生身心所有轻安。<a id="a-A6"></a>奢摩他品当知亦得增长广大如如身心获得轻安。<a id="a-A7"></a>如是如是于其所缘心一境性转得增长。<a id="a-A8"></a>如如于缘心一境性转复增长。<a id="a-A9"></a>如是如是转复获得身心轻安。<a id="a-AA"></a>心一境性身心轻安。<a id="a-AB"></a>如是二法展转相依展转相属。<a id="a-AC"></a>身心轻安心一境性。<a id="a-AD"></a>如是二法若得转依方乃究竟。<a id="a-AE"></a>得转依故于所知事现量智生。<a id="a-AF"></a>问齐何当言究竟获得不净观耶乃至齐何当言究竟获得阿那波那念耶。<a id="a-AG"></a>答以要言之。<a id="a-AH"></a>修观行者于不净观正加行中。<a id="a-AI"></a>亲近修习。<a id="a-AJ"></a>多修习故。<a id="a-AK"></a>若行若住虽有种种境界现前。<a id="a-AL"></a>虽复观察所有众相。<a id="a-AM"></a>而住自性不由加行。<a id="a-AN"></a>多分不净行相显现非诸净相。<a id="a-AO"></a>由于不净善修习故于能随顺贪欲缠处法。<a id="a-AP"></a>心不趣入心不爱乐心不信解。<a id="a-AQ"></a>安住于舍深生厌逆。<a id="a-AR"></a>当于尔时修观行者应自了知。<a id="a-AS"></a>我今已得不净观。<a id="a-AT"></a>我今已得所修果。<a id="a-AU"></a>齐此名为于不净观已得究竟。<a id="a-AV"></a>与此相违当知名为未得究竟。<a id="a-AW"></a>如不净观如是。<a id="a-AX"></a>慈愍缘性缘起界差别阿那波那念念。<a id="a-AY"></a>当知亦尔。<a id="a-AZ"></a>于中差别者。<a id="a-Aa"></a>谓多分慈心行相显现非嗔恚相于能随顺嗔恚缠处法。<a id="a-Ab"></a>心不趣入乃至广说。<a id="a-Ac"></a>多分无常苦空无我行相显现。<a id="a-Ad"></a>非彼常乐身见俱行愚痴行相。<a id="a-Ae"></a>于能随顺愚痴缠处法。<a id="a-Af"></a>心不趣入乃至广说。<a id="a-Ag"></a>多分种种界性非一界性。<a id="a-Ah"></a>身聚差别相想显现非身聚想。<a id="a-Ai"></a>于能随顺憍慢缠处法。<a id="a-Aj"></a>心不趣入乃至广说。<a id="a-Ak"></a>多分内寂静想奢摩他想显现非戏论想。<a id="a-Al"></a>于能随顺寻思缠处法。<a id="a-Am"></a>心不趣入乃至广说。<a id="a-An"></a>问齐何当言奢摩他毗钵舍那二种和合平等俱转。<a id="a-Ao"></a>由此说名双运转道。<a id="a-Ap"></a>答若有获得九相心住中第九相心住。<a id="a-Aq"></a>谓三摩呬多。<a id="a-Ar"></a>彼用如是圆满三摩地为所依止。<a id="a-As"></a>于法观中修增上慧。<a id="a-At"></a>彼于尔时由法观故任运转道。<a id="a-Au"></a>无功用转不由加行。<a id="a-Av"></a>毗钵舍那清净鲜白。<a id="a-Aw"></a>随奢摩他调柔摄受。<a id="a-Ax"></a>如奢摩他道摄受而转。<a id="a-Ay"></a>齐此名为奢摩他毗钵舍那二种和合平等俱转。<a id="a-Az"></a>由此名为奢摩他毗钵舍那双运转道。<a id="a-B0"></a>中嗢柁南曰。</p>
  <p id="aB1">相寻思伺察　　随行有三门</p>
  <p id="aB2">义事相品时　　理六事差别</p>
  <p id="aB3">初相应加行　　次串习无缓</p>
  <p id="aB4">无颠倒应时　　解了无厌足</p>
  <p id="aB5">不弃舍善轭　　最后正加行</p>
  <p id="aB6">是九应当知　　有二品差别</p>
  <p id="aB7">知自性因缘　　见彼诸过患</p>
  <p id="aB8">正修习对治　　令障得清净</p>
  <p id="aB9">云何修作意。<a id="a-BA"></a>谓初修业者始修业时。<a id="a-BB"></a>于如是所安立普遍相中。<a id="a-BC"></a>由一境性及净诸障。<a id="a-BD"></a>离邪加行学正加行。<a id="a-BE"></a>彼应最初作如是念。<a id="a-BF"></a>我今为证心一境性及断喜乐。<a id="a-BG"></a>当勤修习四种作意。<a id="a-BH"></a>何等为四。<a id="a-BI"></a>一调练心作意。<a id="a-BJ"></a>二滋润心作意。<a id="a-BK"></a>三生轻安作意。<a id="a-BL"></a>四净智见作意。<a id="a-BM"></a>云何调练心作意。<a id="a-BN"></a>谓由此作意于可厌患法令心厌离。<a id="a-BO"></a>是名调练心作意。<a id="a-BP"></a>云何滋润心作意。<a id="a-BQ"></a>谓由此作意于可欣尚法令心欣乐。<a id="a-BR"></a>是名滋润心作意。<a id="a-BS"></a>云何生轻安作意。<a id="a-BT"></a>谓由此作意于时时间于可厌法令心厌离。<a id="a-BU"></a>于时时间于可欣法令心欣乐。<a id="a-BV"></a>已安住内寂静无相无分别中一境念转。<a id="a-BW"></a>由是因缘对治一切身心粗重。<a id="a-BX"></a>能令一切身心适悦。<a id="a-BY"></a>生起一切身心轻安。<a id="a-BZ"></a>是名生轻安作意。<a id="a-Ba"></a>云何净智见作意。<a id="a-Bb"></a>谓由此作意于时时间即用如是内心寂静为所依止。<a id="a-Bc"></a>由内静心数数加行。<a id="a-Bd"></a>于法观中修增上慧。<a id="a-Be"></a>是名净智见作意。<a id="a-Bf"></a>彼修行者。<a id="a-Bg"></a>于时时间于可厌法令心厌离。<a id="a-Bh"></a>如是于漏及漏处法。<a id="a-Bi"></a>能令其心生热等热生厌等厌。<a id="a-Bj"></a>何等名为可厌患处。<a id="a-Bk"></a>略有四种可厌患处。<a id="a-Bl"></a>谓自衰损及他衰损。<a id="a-Bm"></a>现在会遇正现前时。<a id="a-Bn"></a>如理作意数思惟故成可厌处。<a id="a-Bo"></a>若自兴盛及他兴盛。<a id="a-Bp"></a>过去尽灭离变坏时。<a id="a-Bq"></a>如理作意数思惟故成可厌处即彼行者于时时间于可欣法令心欣乐。<a id="a-Br"></a>如是于彼生欣乐故。<a id="a-Bs"></a>能令其心极成津润融适澄净。<a id="a-Bt"></a>何等名为可欣尚处。<a id="a-Bu"></a>略有三种可欣尚处。<a id="a-Bv"></a>一者三宝。<a id="a-Bw"></a>二者学处清净尸罗清净。<a id="a-Bx"></a>三者于自所证差别深生信解心无怯弱。<a id="a-By"></a>云何随念三宝令心欣乐。<a id="a-Bz"></a>谓作是念。<a id="a-C0"></a>我今善得如是大利。<a id="a-C1"></a>谓蒙如来应正等觉为我大师。<a id="a-C2"></a>我今善得如是大利。<a id="a-C3"></a>谓善说法毗柰耶中我得出家。<a id="a-C4"></a>我今善得如是大利。<a id="a-C5"></a>谓我与诸具戒具德。<a id="a-C6"></a>忍辱柔和成贤善法。<a id="a-C7"></a>同梵行者共为法侣。<a id="a-C8"></a>我今当得贤善命终贤善殒没。<a id="a-C9"></a>当得贤善趣于后世。<a id="a-CA"></a>如是名为随念三宝令心欣乐。<a id="a-CB"></a>云何随念学处清净。<a id="a-CC"></a>尸罗清净令心欣乐。<a id="a-CD"></a>谓作是念。<a id="a-CE"></a>我今善得如是大利谓于如来应正等觉大师善说法毗柰耶善修正行声闻众中。<a id="a-CF"></a>我得与彼同梵行者。<a id="a-CG"></a>同戒同学同修慈仁身语意业。<a id="a-CH"></a>同其所见同所受用。<a id="a-CI"></a>如是名为随念学处清净尸罗清净令心欣乐。<a id="a-CJ"></a>谓无悔为先发生欢喜。<a id="a-CK"></a>云何于自所证差别深生信解心无怯弱处令心欣乐。<a id="a-CL"></a>谓作是念。<a id="a-CM"></a>我今有力有所堪能尸罗清净堪为法器。<a id="a-CN"></a>得与如是同梵行者同清净戒。<a id="a-CO"></a>得与有智正至善士同其所见。<a id="a-CP"></a>我有堪能精勤修习如是正行。<a id="a-CQ"></a>于现法中能得未得。<a id="a-CR"></a>能触未触能证未证。<a id="a-CS"></a>由是令心生大欢喜。<a id="a-CT"></a>如是名为于自所证差别。<a id="a-CU"></a>深生信解心无怯弱处令心欣乐。<a id="a-CV"></a>又由前后勇猛精进。<a id="a-CW"></a>已得安住所证差别。<a id="a-CX"></a>由随念此复于后时所证差别。<a id="a-CY"></a>深生信解令心欣乐。<a id="a-CZ"></a>是名异门。<a id="a-Ca"></a>彼修行者于可厌法调练其心。<a id="a-Cb"></a>于能随顺诸漏处法令心不向。<a id="a-Cc"></a>违逆弃背离隔而住于可欣法。<a id="a-Cd"></a>悦润其心。<a id="a-Ce"></a>于出于离所生诸法有亲爱故。<a id="a-Cf"></a>令心趣向附着喜乐和合而住。<a id="a-Cg"></a>如是彼心由厌由欣二种行相。<a id="a-Ch"></a>背诸黑品向诸白品易脱而转。<a id="a-Ci"></a>其心如是。<a id="a-Cj"></a>背诸黑品。<a id="a-Ck"></a>由调练心作意故。<a id="a-Cl"></a>向诸白品。<a id="a-Cm"></a>由滋润心作意故。<a id="a-Cn"></a>于时时间依奢摩他内摄持心由生轻安作意故。<a id="a-Co"></a>于时时间于法思择最极思择周遍寻思周遍伺察。<a id="a-Cp"></a>由净智见作意故。<a id="a-Cq"></a>如是彼心于时时间为奢摩他毗钵舍那之所摄受堪能。<a id="a-Cr"></a>与彼一切行相一切功德作摄受因。<a id="a-Cs"></a>经历彼彼日夜刹那腊缚须臾逮得胜进。<a id="a-Ct"></a>譬如黠慧锻金银师或彼第子。<a id="a-Cu"></a>于时时间烧炼金银。<a id="a-Cv"></a>令其弃舍一切垢秽。<a id="a-Cw"></a>于时时间投清冷水。<a id="a-Cx"></a>令于彼彼庄严具业有所堪任调柔随顺。<a id="a-Cy"></a>于是黠慧锻金银师或彼弟子。<a id="a-Cz"></a>以其相似妙工巧智。<a id="a-D0"></a>善了知已用作业具。<a id="a-D1"></a>随其所乐庄严具中种种转变。<a id="a-D2"></a>如是勤修瑜伽行者。<a id="a-D3"></a>为令其心弃背贪等一切垢秽。<a id="a-D4"></a>及令弃背染污忧恼。<a id="a-D5"></a>于可厌法深生厌离。<a id="a-D6"></a>为令趣向所有清净善品喜乐。<a id="a-D7"></a>于可欣法发生欣乐。<a id="a-D8"></a>于是行者随于彼彼欲自安立或奢摩他品或毗钵舍那品。<a id="a-D9"></a>即于彼彼能善亲附。<a id="a-DA"></a>能善和合无转无动。<a id="a-DB"></a>随其所乐种种义中。<a id="a-DC"></a>如所信解皆能成办。</p>
 </body>
</html>