<!doctype html>
<html id="z3IBVLovT" data-ver="818">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第三十九</h1>
  <h2 id="a2">本地分中菩萨地初持瑜伽处施品第九</h2>
  <p id="a3">复次菩萨次第圆满六波罗蜜多已。<a id="a-4"></a>能证无上正等菩提。<a id="a-5"></a>谓施波罗蜜多。<a id="a-6"></a>戒波罗蜜多。<a id="a-7"></a>忍波罗蜜多。<a id="a-8"></a>精进波罗蜜多。<a id="a-9"></a>静虑波罗蜜多。<a id="a-A"></a>慧波罗蜜多。</p>
  <p id="aB">云何菩萨施波罗蜜多。<a id="a-C"></a>嗢拖南曰。</p>
  <p id="aD">自性一切难　　一切门善士</p>
  <p id="aE">一切种遂求　　二世乐清净</p>
  <p id="aF">如是九种相　　是名略说施</p>
  <p id="aG">谓九种相施名为菩萨施波罗蜜多。<a id="a-H"></a>一自性施。<a id="a-I"></a>二一切施。<a id="a-J"></a>三难行施。<a id="a-K"></a>四一切门施。<a id="a-L"></a>五善士施。<a id="a-M"></a>六一切种施。<a id="a-N"></a>七遂求施。<a id="a-O"></a>八此世他世乐施。<a id="a-P"></a>九清净施。</p>
  <p id="aQ">云何菩萨自性施。<a id="a-R"></a>谓诸菩萨于自身财无所顾惜。<a id="a-S"></a>能施一切所应施物。<a id="a-T"></a>无贪俱生思。<a id="a-U"></a>及因此所发。<a id="a-V"></a>能施一切无罪施物。<a id="a-W"></a>身语二业安住律仪阿笈摩见定有果见。<a id="a-X"></a>随所希求即以此物而行惠施。<a id="a-Y"></a>当知是名菩萨自性施。</p>
  <p id="aZ">云何菩萨一切施。<a id="a-a"></a>谓一切者略有二种。<a id="a-b"></a>一内所施物。<a id="a-c"></a>二外所施物。<a id="a-d"></a>若诸菩萨但舍己身。<a id="a-e"></a>是名唯施内所施物。<a id="a-f"></a>若诸菩萨为愍食吐活命众生。<a id="a-g"></a>数数食已吐所饮食而施与之。<a id="a-h"></a>是名杂施内外施物。<a id="a-i"></a>若诸菩萨除上所说施。<a id="a-j"></a>余一切所应施物。<a id="a-k"></a>是名唯施外所施物。<a id="a-l"></a>又诸菩萨略由二相。<a id="a-m"></a>以自内身施来求者。<a id="a-n"></a>一总求身者以身施彼。<a id="a-o"></a>随所欲为系属于彼随顺于彼。<a id="a-p"></a>譬如有人为衣食故强自为他而作仆使。<a id="a-q"></a>如是菩萨无爱染心。<a id="a-r"></a>但为速证最胜菩提。<a id="a-s"></a>但为众生利益安乐。<a id="a-t"></a>但为布施波罗蜜多速圆满故。<a id="a-u"></a>以身施彼随所欲为系属于彼随顺于彼。<a id="a-v"></a>二别求手足头目支节血肉筋骨乃至髓者。<a id="a-w"></a>随其所欲一切施与。<a id="a-x"></a>又诸菩萨亦由二相。<a id="a-y"></a>以外施物施诸众生。<a id="a-z"></a>一求受用者。<a id="a-10"></a>恣彼所须如其所乐随意受用。<a id="a-11"></a>二求自在者。<a id="a-12"></a>一切断心并皆施与。<a id="a-13"></a>又诸菩萨非无差别。<a id="a-14"></a>以一切种一切内外所有施物施诸众生。<a id="a-15"></a>是诸菩萨以其种种内外施物。<a id="a-16"></a>于诸众生或有施与或不施与。<a id="a-17"></a>云何施与云何不施。<a id="a-18"></a>谓诸菩萨若知种种内外施物。<a id="a-19"></a>于彼众生唯令安乐不作利益。<a id="a-1A"></a>或复于彼不作安乐不作利益。<a id="a-1B"></a>便不施与。<a id="a-1C"></a>若知种种内外施物于彼众生定作利益不定安乐。<a id="a-1D"></a>或复于彼定作利益定作安乐。<a id="a-1E"></a>即便施与如是略说菩萨应施不应施已。<a id="a-1F"></a>次当广辩。<a id="a-1G"></a>谓诸菩萨若有来求共为伴侣欲作非理逼迫损害诳惑。<a id="a-1H"></a>于他便不以身而施于彼。<a id="a-1I"></a>随所欲为系属于彼随顺于彼。<a id="a-1J"></a>由诸菩萨宁于百反千反或百千反。<a id="a-1K"></a>舍自身命施诸众生。<a id="a-1L"></a>终不随他教命称悦彼情于诸众生非理逼迫损害诳惑。<a id="a-1M"></a>若诸菩萨于所行施意乐清净。<a id="a-1N"></a>见有无量利众生事正现在前。<a id="a-1O"></a>设有来求自身支节。<a id="a-1P"></a>不应施与。<a id="a-1Q"></a>何以故。<a id="a-1R"></a>非彼菩萨于所行施意乐不净心生退弱。<a id="a-1S"></a>作是念言。<a id="a-1T"></a>此应可施此不可施。<a id="a-1U"></a>此应施与此不应与故。<a id="a-1V"></a>彼菩萨为令意乐得清净故。<a id="a-1W"></a>须舍现前利众生事而施身分。<a id="a-1X"></a>由彼意乐已清净故。<a id="a-1Y"></a>不应弃舍正现在前利众生事而施身分。<a id="a-1Z"></a>又诸菩萨若魔众天怀恼乱心。<a id="a-1a"></a>现前来乞身分支节。<a id="a-1b"></a>不应分碎支节施与。<a id="a-1c"></a>何以故。<a id="a-1d"></a>勿彼当获上品过罪及损害故。<a id="a-1e"></a>如魔众天。<a id="a-1f"></a>如是于彼所使众生当知亦尔。<a id="a-1g"></a>或有众生痴狂心乱。<a id="a-1h"></a>来求菩萨身分支节。<a id="a-1i"></a>亦不应碎支节施与。<a id="a-1j"></a>何以故。<a id="a-1k"></a>由彼不住自性心故。<a id="a-1l"></a>不为义利而求乞故。<a id="a-1m"></a>其心狂乱不自在故。<a id="a-1n"></a>空有种种浮妄言说。<a id="a-1o"></a>是故不应施彼身分。<a id="a-1p"></a>除上所说与上相违。<a id="a-1q"></a>来求菩萨身支节者。<a id="a-1r"></a>随其所欲应施彼身。<a id="a-1s"></a>随所欲为系属于彼。<a id="a-1t"></a>随顺于彼。<a id="a-1u"></a>或分支节而施与之。<a id="a-1v"></a>当知是名菩萨于内所可施物。<a id="a-1w"></a>或应施与或不应与。<a id="a-1x"></a>又诸菩萨于外施物。<a id="a-1y"></a>若有众生来求毒火刀酒等物。<a id="a-1z"></a>或为自害或为害他。<a id="a-20"></a>即不应施。<a id="a-21"></a>若有众生来求毒火刀酒等物或自饶益或饶益他。<a id="a-22"></a>是即应施。<a id="a-23"></a>又诸菩萨不以属他非同意物而行惠施。<a id="a-24"></a>又诸菩萨不行媒媾以他妻妾而行布施。<a id="a-25"></a>又诸菩萨不以有虫饮食等物而行惠施。<a id="a-26"></a>又诸菩萨若有众生来求种种能引戏乐能引无义所施之物。<a id="a-27"></a>不应施与。<a id="a-28"></a>何以故。<a id="a-29"></a>若施彼时。<a id="a-2A"></a>虽暂令彼于菩萨所心生欢喜。<a id="a-2B"></a>而复令彼广作种种不饶益事。<a id="a-2C"></a>谓因施故令彼多行憍逸恶行。<a id="a-2D"></a>身坏已后堕诸恶趣。<a id="a-2E"></a>若有种种戏乐等具虽复施与。<a id="a-2F"></a>不令众生堕诸恶趣。<a id="a-2G"></a>亦不增长诸不善根。<a id="a-2H"></a>菩萨为欲令彼众生因此所施戏乐等具。<a id="a-2I"></a>摄受饶益心生净信易可化导易可成熟。<a id="a-2J"></a>随彼所求悉皆施与。<a id="a-2K"></a>是诸菩萨若有来求诸戏乐事。<a id="a-2L"></a>何者应施何者不施。<a id="a-2M"></a>谓诸菩萨终不施人捕猎等法。<a id="a-2N"></a>又于杂秽诸祠祀中。<a id="a-2O"></a>作大方便多集众生。<a id="a-2P"></a>损害其命获无量罪。<a id="a-2Q"></a>于彼祠祀终不自作亦不教他。<a id="a-2R"></a>亦不于彼诸天寺中杀羊祠祀。<a id="a-2S"></a>若有来求或水或陆无量众生所依止处。<a id="a-2T"></a>为欲杀害彼生命故。<a id="a-2U"></a>菩萨知已终不施与。<a id="a-2V"></a>若有来求罩罗罝弶。<a id="a-2W"></a>为害众生及为习学。<a id="a-2X"></a>皆不施与。<a id="a-2Y"></a>若有怨家来求酬隙。<a id="a-2Z"></a>为欲呵骂缚录杀害夺财治罚。<a id="a-2a"></a>终不施与。<a id="a-2b"></a>以要言之。<a id="a-2c"></a>所有一切逼追损害他诸有情戏乐等具。<a id="a-2d"></a>有来求者。<a id="a-2e"></a>是诸菩萨皆不施与。<a id="a-2f"></a>若复种种象马车舆。<a id="a-2g"></a>衣服庄严。<a id="a-2h"></a>珍妙饮食。<a id="a-2i"></a>习歌舞等。<a id="a-2j"></a>及诸乐器涂饰香鬘珍玩。<a id="a-2k"></a>众具园林楼观舍宅。<a id="a-2l"></a>侍女习学种种工巧业处。<a id="a-2m"></a>如是一切戏乐等具。<a id="a-2n"></a>为欲令其于菩萨所因此发起清净信心。<a id="a-2o"></a>有来求者。<a id="a-2p"></a>悉皆施与。<a id="a-2q"></a>又诸菩萨若有病者。<a id="a-2r"></a>来求非量非宜饮食亦不施与。<a id="a-2s"></a>若有众生食饱满已性多馋嗜。<a id="a-2t"></a>数复来求珍妙饮食。<a id="a-2u"></a>亦不施与。<a id="a-2v"></a>若诸众生愁忧所逼。<a id="a-2w"></a>求欲杀害欧击自身。<a id="a-2x"></a>食毒坠岩投渊赴火。<a id="a-2y"></a>皆悉不应施其所欲。<a id="a-2z"></a>又诸菩萨若有来求父母师长。<a id="a-30"></a>定不应施。<a id="a-31"></a>何以故。<a id="a-32"></a>以诸菩萨于其父母尊重师长乳哺养育微有恩者。<a id="a-33"></a>于长夜中常思顶戴不生厌倦。<a id="a-34"></a>恒持自身系属随顺任所屠害捶缚货卖。<a id="a-35"></a>尚自不敢窃怀施心。<a id="a-36"></a>何况显然施来求者。<a id="a-37"></a>又诸菩萨若作国王灌顶。<a id="a-38"></a>自在统领方域。<a id="a-39"></a>于自国界所有寮庶。<a id="a-3A"></a>终不抑夺取余妻子而转施余。<a id="a-3B"></a>唯持村邑聚落川土。<a id="a-3C"></a>或全或分以用布施。<a id="a-3D"></a>而告彼曰。<a id="a-3E"></a>如我恩化。<a id="a-3F"></a>汝亦宜然。<a id="a-3G"></a>又诸菩萨于自妻子奴婢仆使亲戚眷属。<a id="a-3H"></a>若不先以正言晓喻令其欢喜。<a id="a-3I"></a>终不强逼令其忧恼施来求者。<a id="a-3J"></a>虽复先以正言晓喻令其欢喜生乐欲心。<a id="a-3K"></a>而不施与怨家恶友药叉罗刹凶暴业者。<a id="a-3L"></a>不以妻子形容软弱族姓男女施来求者令作奴婢。<a id="a-3M"></a>又诸菩萨若有上品逼恼众生乐行种种暴恶业者来求王位。<a id="a-3N"></a>终不施与。<a id="a-3O"></a>若彼暴恶补特伽罗先居王位。<a id="a-3P"></a>菩萨有力尚应废黜。<a id="a-3Q"></a>况当施与。<a id="a-3R"></a>又诸菩萨终不侵夺父母妻子。<a id="a-3S"></a>奴婢仆使。<a id="a-3T"></a>亲戚眷属。<a id="a-3U"></a>所有财物持用布施。<a id="a-3V"></a>亦不逼恼父母妻子。<a id="a-3W"></a>奴婢仆使。<a id="a-3X"></a>亲戚眷属。<a id="a-3Y"></a>以所施物施来求者。<a id="a-3Z"></a>又诸菩萨以其正法。<a id="a-3a"></a>以无卒暴积集财物。<a id="a-3b"></a>而行惠施。<a id="a-3c"></a>不以非法不以卒暴。<a id="a-3d"></a>亦不逼迫损恼于他而行惠施。<a id="a-3e"></a>又诸菩萨若在诸佛圣教出家。<a id="a-3f"></a>终不违越所有学处。<a id="a-3g"></a>而行惠施。<a id="a-3h"></a>又诸菩萨行布施时。<a id="a-3i"></a>普于一切有情之类。<a id="a-3j"></a>起平等心住福田想。<a id="a-3k"></a>而行惠施。<a id="a-3l"></a>终不分别怨亲中庸有德有失劣等胜品有苦有乐品类差别。<a id="a-3m"></a>又诸菩萨如先所说如先所许。<a id="a-3n"></a>终无减少施来求者。<a id="a-3o"></a>唯有施彼或等或增。<a id="a-3p"></a>又诸菩萨终无先许胜妙财物后施下劣。<a id="a-3q"></a>唯有先许下劣财物若有胜妙后施胜妙。<a id="a-3r"></a>又诸菩萨不以异意。<a id="a-3s"></a>不以愤怒挠浊之心而行惠施。<a id="a-3t"></a>又诸菩萨终不施已而自称赞数数告。<a id="a-3u"></a>言我于汝所曾行如是如是惠施。<a id="a-3v"></a>摄受长养济拔于汝。<a id="a-3w"></a>又诸菩萨于卑贱者行布施时。<a id="a-3x"></a>尚无不敬撩掷而与。<a id="a-3y"></a>况于有德。<a id="a-3z"></a>又诸菩萨若来求者。<a id="a-40"></a>安住种种毁犯邪行掉举躁扰不自防护。<a id="a-41"></a>专行骂詈嗔忿呵责。<a id="a-42"></a>终不于彼暂起邪行带厌倦心而行惠施。<a id="a-43"></a>谁即于彼了知为诸烦恼所媚令改本性。<a id="a-44"></a>深更安住怜愍之心而行惠施。<a id="a-45"></a>又诸菩萨不由恶见妄有执取而行惠施。<a id="a-46"></a>谓如广大暴恶祠祀。<a id="a-47"></a>不计杀生布施为法。<a id="a-48"></a>亦不妄取吉祥瑞应相应相状而行布施。<a id="a-49"></a>又诸菩萨终不妄计唯一切种极善清净而行惠施。<a id="a-4A"></a>即是世间及出世间离欲清净。<a id="a-4B"></a>唯审了知所行布施但是离欲清净资粮。<a id="a-4C"></a>又诸菩萨不观其果而行布施。<a id="a-4D"></a>一切布施皆为回向速证无上正等菩提。<a id="a-4E"></a>又诸菩萨如实了知一切品类所行布施一切品类施果异熟。<a id="a-4F"></a>深生信解。<a id="a-4G"></a>不由他缘非他所引而行布施。<a id="a-4H"></a>谓施饮食能感大力。<a id="a-4I"></a>施诸衣服能感妙色。<a id="a-4J"></a>施诸车乘能感快乐。<a id="a-4K"></a>施诸灯明能感净眼。<a id="a-4L"></a>如是等类广说应知。<a id="a-4M"></a>又诸菩萨不为怖畏自身贫穷而行布施。<a id="a-4N"></a>唯由悲愍众生意乐而行布施。<a id="a-4O"></a>又诸菩萨于来求者。<a id="a-4P"></a>终不施与不合仪物。<a id="a-4Q"></a>谓施出家者。<a id="a-4R"></a>余残饮食。<a id="a-4S"></a>或诸便秽洟唾变吐脓血。<a id="a-4T"></a>不净所杂所染。<a id="a-4U"></a>又不告白不令觉知。<a id="a-4V"></a>如弃舍法施糜饭等。<a id="a-4W"></a>谓不食葱者。<a id="a-4X"></a>施以葱杂葱染饮食。<a id="a-4Y"></a>不食肉者。<a id="a-4Z"></a>施以肉杂肉染饮食。<a id="a-4a"></a>不饮酒者。<a id="a-4b"></a>施以酒杂酒染饮食。<a id="a-4c"></a>或复处置不合仪式所有事业而行布施。<a id="a-4d"></a>如是等类不合仪施。<a id="a-4e"></a>菩萨不为。<a id="a-4f"></a>又诸菩萨不令求者数数来求往还亲附随顺系属稽留疲倦然后方施。<a id="a-4g"></a>唯暂来求即便施与。<a id="a-4h"></a>又诸菩萨不依世间名声赞颂而行布施。<a id="a-4i"></a>不依于他反报恩德而行布施。<a id="a-4j"></a>不依帝释魔王轮王自在等果而行布施。<a id="a-4k"></a>亦复不为诳诱他故而行惠施。<a id="a-4l"></a>谓欲令他国王大臣。<a id="a-4m"></a>城邑聚落。<a id="a-4n"></a>诸婆罗门多饶财宝长者居士。<a id="a-4o"></a>大富商主施者施主知我行施。<a id="a-4p"></a>定当恭敬尊重赞叹供养于我故行惠施。<a id="a-4q"></a>又不狭劣而行惠施。<a id="a-4r"></a>谓财虽少尚广心施。<a id="a-4s"></a>何况财多。<a id="a-4t"></a>又不诳他而行惠施。<a id="a-4u"></a>谓先于彼少行惠施。<a id="a-4v"></a>令起爱著令亲附己。<a id="a-4w"></a>然后倾灭。<a id="a-4x"></a>又复不为乖离于他而行惠施。<a id="a-4y"></a>谓我以施乖离村邑。<a id="a-4z"></a>村邑一分乖离国土。<a id="a-50"></a>国土一分令背其主而来属我。<a id="a-51"></a>又诸菩萨翘勤无惰。<a id="a-52"></a>起策具足勇锐自严。<a id="a-53"></a>先自行施后劝他施。<a id="a-54"></a>非自懈怠策他勤施。<a id="a-55"></a>又无量众问集来乞。<a id="a-56"></a>如实了知持戒犯戒。<a id="a-57"></a>随其长幼以次而坐。<a id="a-58"></a>从上至下周旋往返。<a id="a-59"></a>穷诸施物分布与之。<a id="a-5A"></a>又诸菩萨现有无量广多财物。<a id="a-5B"></a>终不行于有量之施。<a id="a-5C"></a>又诸菩萨不损恼他而行惠施。<a id="a-5D"></a>谓不诃骂捶打恐怖毁辱。<a id="a-5E"></a>缚害拘禁。<a id="a-5F"></a>斫刺驱摈于此而施于彼。<a id="a-5G"></a>又诸菩萨施前意悦施时心净施后无悔。<a id="a-5H"></a>又诸菩萨不以谄诡而行惠施。<a id="a-5I"></a>谓终不以非实末尼真珠。<a id="a-5J"></a>琉璃珂贝。<a id="a-5K"></a>璧玉珊瑚等宝。<a id="a-5L"></a>而施希望真实宝者。<a id="a-5M"></a>又诸菩萨所有财物若少若多无不运心。<a id="a-5N"></a>先施一切后来求者如取自财。<a id="a-5O"></a>菩萨与时如还彼物。<a id="a-5P"></a>又诸菩萨应时而施不以非时。<a id="a-5Q"></a>自他净施非不清净。<a id="a-5R"></a>合仪而施不以非仪。<a id="a-5S"></a>无乱心施不以散乱。<a id="a-5T"></a>又诸菩萨见来求者终不嗤笑亦不轻弄。<a id="a-5U"></a>亦不令其而生赧愧。<a id="a-5V"></a>亦不颦蹙。<a id="a-5W"></a>舒颜平视前笑先言。<a id="a-5X"></a>终不稽留疾疾而施。<a id="a-5Y"></a>又诸菩萨他虽不求自恣求者。<a id="a-5Z"></a>必有所求称须而与。<a id="a-5a"></a>常开求者欢情自取。</p>
  <p id="a5b">又诸菩萨不以恶慧而行布施。<a id="a-5c"></a>常以巧慧而行布施。<a id="a-5d"></a>云何菩萨巧慧布施。<a id="a-5e"></a>谓诸菩萨现有种种可施财物。<a id="a-5f"></a>求者未至先发是心。<a id="a-5g"></a>设二求者俱来我所。<a id="a-5h"></a>一是安乐。<a id="a-5i"></a>非贫非贱有依有怙。<a id="a-5j"></a>二是危苦。<a id="a-5k"></a>是贫是贱无依无怙。<a id="a-5l"></a>我于尔时应自揆量所有财物。<a id="a-5m"></a>若堪于二充足满愿。<a id="a-5n"></a>即应俱施满愿充足。<a id="a-5o"></a>如其财物不堪于二充足满愿。<a id="a-5p"></a>即应方便发遣安乐非贫非贱有依有怙。<a id="a-5q"></a>尽己所有施彼危苦是贫是贱无依无怙。<a id="a-5r"></a>发是心已如所思惟。<a id="a-5s"></a>即便成办如是事业。<a id="a-5t"></a>于安乐等诸来求者。<a id="a-5u"></a>既无力能足满其愿。<a id="a-5v"></a>先当方便发意思惟辞谢发遣。<a id="a-5w"></a>我此施物于危苦等先舍先许。<a id="a-5x"></a>故今与之非我于汝无乐施心。<a id="a-5y"></a>但更无力。<a id="a-5z"></a>唯愿贤首。<a id="a-60"></a>勿于我所嫌恨弃背。<a id="a-61"></a>又诸菩萨现有种种可施财物。<a id="a-62"></a>知有悭家最极悭家吝执财宝悭固兢战。<a id="a-63"></a>于其家中曾未惠施一切沙门婆罗门等。<a id="a-64"></a>菩萨即便往诣其舍。<a id="a-65"></a>慰问安不恭顺方便。<a id="a-66"></a>告言汝来。<a id="a-67"></a>我不令汝库藏减尽。<a id="a-68"></a>而于现前作大饶益。<a id="a-69"></a>我家现有广多财宝广多施物。<a id="a-6A"></a>为满我施波罗蜜多。<a id="a-6B"></a>若有求者来到汝所勿令空返。<a id="a-6C"></a>可至我家取诸财宝随意施与。<a id="a-6D"></a>或有求者来至我所。<a id="a-6E"></a>我行施时汝于此施当生随喜。<a id="a-6F"></a>彼闻是已便生欣悦。<a id="a-6G"></a>于我库藏既无所减。<a id="a-6H"></a>复得称彼善男子心。<a id="a-6I"></a>故应随顺成辩所作。<a id="a-6J"></a>菩萨如是令彼渐种当来调伏悭吝种子。<a id="a-6K"></a>由慧为先善巧方便。<a id="a-6L"></a>令渐修习自舍少财。<a id="a-6M"></a>依下无贪进得中品。<a id="a-6N"></a>依中无贪进得上品。<a id="a-6O"></a>又诸菩萨若亲教师及轨范师。<a id="a-6P"></a>共住弟子同梵行者。<a id="a-6Q"></a>性是悭贪是悭贪类。<a id="a-6R"></a>或性虽非悭贪种类。<a id="a-6S"></a>而阙资财所欲匮乏。<a id="a-6T"></a>菩萨欲寄佛法僧田树修布施福业事时。<a id="a-6U"></a>舍所施物与彼令作已自不为。<a id="a-6V"></a>菩萨如是巧慧方便。<a id="a-6W"></a>自所生福弥更弘多。<a id="a-6X"></a>复令一类同梵行者调伏所有悭贪烦恼。<a id="a-6Y"></a>亦令一类乐善法者所愿满足。<a id="a-6Z"></a>摄受有情成熟有情。<a id="a-6a"></a>又诸菩萨现有众多可施财物。<a id="a-6b"></a>见诸来者有希求相。<a id="a-6c"></a>知其心已随彼所乐悉皆施与。<a id="a-6d"></a>复有商人为性矫诈欲行欺诳。<a id="a-6e"></a>菩萨知已尚掩其过不令他知。<a id="a-6f"></a>况触于彼。<a id="a-6g"></a>称满其愿令无羞愧。<a id="a-6h"></a>踊跃无畏欢喜而去。<a id="a-6i"></a>复有矫诈欺诳。<a id="a-6j"></a>菩萨初不觉知后时乃觉。<a id="a-6k"></a>虽复觉知不以此事举发彼人。<a id="a-6l"></a>亦不诃责。<a id="a-6m"></a>为作忆念但生悲愍。<a id="a-6n"></a>彼于我所误行如是不与取事。<a id="a-6o"></a>我今随喜令彼无罪。<a id="a-6p"></a>如是等类。<a id="a-6q"></a>当知名为菩萨现有可施财物巧慧而施。<a id="a-6r"></a>又诸菩萨若现无有可施财物。<a id="a-6s"></a>先所串习彼彼世间工巧业处作意现前。<a id="a-6t"></a>少用功力多集财宝施诸众生。<a id="a-6u"></a>是诸菩萨或复为他种种美妙善巧言词。<a id="a-6v"></a>宣说正法。<a id="a-6w"></a>令贫苦者尚乐行施。<a id="a-6x"></a>况富乐者。<a id="a-6y"></a>令悭贪者犹能惠施。<a id="a-6z"></a>况习施者。<a id="a-70"></a>或有净信多饶财宝常乐施家。<a id="a-71"></a>数教乞者往彼求索令其布施。<a id="a-72"></a>或彼惠舍修福业时。<a id="a-73"></a>躬诣其所翘勤无惰。<a id="a-74"></a>起策具足深心欢喜。<a id="a-75"></a>随力随能身助语助。<a id="a-76"></a>令施求者得善满足。<a id="a-77"></a>以彼施时事力阙鲜。<a id="a-78"></a>或恶供瞻。<a id="a-79"></a>或堕朋党。<a id="a-7A"></a>或不恭敬。<a id="a-7B"></a>或念忘失。<a id="a-7C"></a>由善助故。<a id="a-7D"></a>斯过皆无。<a id="a-7E"></a>如是菩萨现无财宝。<a id="a-7F"></a>巧慧方便而行布施。<a id="a-7G"></a>此说乃至未证增上清净意乐。<a id="a-7H"></a>若诸菩萨已证增上清净意乐。<a id="a-7I"></a>如已获得超诸恶趣。<a id="a-7J"></a>如是生生必定获得无尽财宝。<a id="a-7K"></a>又诸菩萨终不口授求过外道。<a id="a-7L"></a>所有正法亦不施彼。<a id="a-7M"></a>所写经典知性多贪求欲炫卖经卷等者。<a id="a-7N"></a>亦不施与。<a id="a-7O"></a>知欲秘藏亦不施与。<a id="a-7P"></a>不求胜智亦不施与。<a id="a-7Q"></a>必求胜智。<a id="a-7R"></a>若自了知于经卷等。<a id="a-7S"></a>其义已辩。<a id="a-7T"></a>即随所乐如应施与。<a id="a-7U"></a>若自了知于经卷等其义未辩。<a id="a-7V"></a>为辩义故恒自披转。<a id="a-7W"></a>如是菩萨若见其余有经卷等。<a id="a-7X"></a>即应方便转求施与。<a id="a-7Y"></a>或更书写而施与之。<a id="a-7Z"></a>若不见余有经卷等。<a id="a-7a"></a>亦无力能更为书写。<a id="a-7b"></a>即应审谛观察自心。<a id="a-7c"></a>勿我于法悭垢缠心不能施耶。<a id="a-7d"></a>勿我于法别意所碍不欲施耶。<a id="a-7e"></a>为我于法有胜所须不应施耶。<a id="a-7f"></a>如是审谛观察心已。<a id="a-7g"></a>若自了知我于此法少有悭缠别意所碍而不施者。<a id="a-7h"></a>即作是心。<a id="a-7i"></a>我今决定应行法施。<a id="a-7j"></a>设我由此行法施故。<a id="a-7k"></a>于现法中即成痴哑。<a id="a-7l"></a>不忍烦恼尚应法施。<a id="a-7m"></a>况令阙乏妙智资粮。<a id="a-7n"></a>又观察已。<a id="a-7o"></a>若自了知我于此法无少悭缠。<a id="a-7p"></a>亦无别意。<a id="a-7q"></a>但为成办胜所须义不应施者。<a id="a-7r"></a>菩萨尔时应更思忖。<a id="a-7s"></a>我持此法施于彼者。<a id="a-7t"></a>为为损害自烦恼耶。<a id="a-7u"></a>为为圆满智资粮耶。<a id="a-7v"></a>为为爱念诸众生耶。<a id="a-7w"></a>既思忖已。<a id="a-7x"></a>便正了知我都不见自有烦恼见。<a id="a-7y"></a>不施彼此经卷等。<a id="a-7z"></a>现法当来我智资粮展转增胜。<a id="a-80"></a>非施于彼建此功德。<a id="a-81"></a>但于当来薄饶法利非丰觉慧。<a id="a-82"></a>若不施彼便能修集利益安乐一切众生巧方便智。<a id="a-83"></a>即为爱念此一众生及余一切。<a id="a-84"></a>若施于彼唯成爱念此一众生。<a id="a-85"></a>非余一切。<a id="a-86"></a>菩萨如是如实知已不施彼者。<a id="a-87"></a>无罪无悔。<a id="a-88"></a>亦不违越菩萨净戒。<a id="a-89"></a>云何菩萨方便不施。<a id="a-8A"></a>谓诸菩萨不忍直言遣来求者。<a id="a-8B"></a>谓我不能惠施于汝。<a id="a-8C"></a>要当施设方便善巧晓喻发遣。<a id="a-8D"></a>云何施设方便善巧。<a id="a-8E"></a>谓诸菩萨先于所畜一切资具一切施物。<a id="a-8F"></a>为作净故以净意乐舍与十方诸佛菩萨。<a id="a-8G"></a>譬如苾刍于己衣物为作净故。<a id="a-8H"></a>舍与亲教轨范师等。<a id="a-8I"></a>如是菩萨净施因缘。<a id="a-8J"></a>虽复贮畜种种上妙一切资具一切施物。<a id="a-8K"></a>犹得名为安住圣种。<a id="a-8L"></a>生无量福常于此福多思惟故。<a id="a-8M"></a>于一切时随逐增长。<a id="a-8N"></a>恒于一切作净施物。<a id="a-8O"></a>如佛菩萨所寄护持。<a id="a-8P"></a>见来求者即应观察。<a id="a-8Q"></a>若随所欲作净施物惠施彼时。<a id="a-8R"></a>称当正理应作是念。<a id="a-8S"></a>诸佛菩萨无有少物于诸众生而不施者。<a id="a-8T"></a>如是知已取净施物。<a id="a-8U"></a>施来求者令所愿满。<a id="a-8V"></a>若观施时不称正理。<a id="a-8W"></a>即应念先作净施法。<a id="a-8X"></a>告言贤首。<a id="a-8Y"></a>如是等物是他所有不许施汝。<a id="a-8Z"></a>软言晓喻方便发遣。<a id="a-8a"></a>或持余物。<a id="a-8b"></a>二倍三倍恭敬施与。<a id="a-8c"></a>然后发遣。<a id="a-8d"></a>令彼了知菩萨于此非悭贪故不欲施我。<a id="a-8e"></a>定当于此经卷等法。<a id="a-8f"></a>不自在故不施于我。<a id="a-8g"></a>当知是名菩萨巧慧而行法施。</p>
  <p id="a8h">又诸菩萨于一切施。<a id="a-8i"></a>谓法施财施无畏施。<a id="a-8j"></a>若异门。<a id="a-8k"></a>若体相。<a id="a-8l"></a>若释名。<a id="a-8m"></a>若因果差别。<a id="a-8n"></a>如实了知而行惠施。<a id="a-8o"></a>当知亦名菩萨巧慧而行布施。<a id="a-8p"></a>又诸菩萨于诸有怨。<a id="a-8q"></a>以慈意乐而行惠施。<a id="a-8r"></a>于诸有苦。<a id="a-8s"></a>以悲意乐而行惠施。<a id="a-8t"></a>于诸有德。<a id="a-8u"></a>以喜意乐而行惠施。<a id="a-8v"></a>于诸有恩亲善同意。<a id="a-8w"></a>以舍意乐而行惠施。<a id="a-8x"></a>当知亦名菩萨巧慧而行布施。</p>
  <p id="a8y">又诸菩萨于其施障及彼对治如实了知。<a id="a-8z"></a>此中施障略有四种。<a id="a-90"></a>一先未串习。<a id="a-91"></a>二施物鲜阙。<a id="a-92"></a>三耽着上妙悦意财物。<a id="a-93"></a>四观见当来具足财果而深欣乐。<a id="a-94"></a>若诸菩萨现有种种可施财物。<a id="a-95"></a>虽见求者正现在前。<a id="a-96"></a>而于惠施心不趣入。<a id="a-97"></a>菩萨尔时即以正慧。<a id="a-98"></a>速疾通达是我于施先未串习所作过失。<a id="a-99"></a>复以妙慧。<a id="a-9A"></a>如是通达我于先世决定于施曾未串习。<a id="a-9B"></a>致令今世现有种种可施财物。<a id="a-9C"></a>虽见求者正现在前。<a id="a-9D"></a>而于惠施心不趣入。<a id="a-9E"></a>若于今世不强思择而行施者。<a id="a-9F"></a>复于来世定当憎背所应行施。<a id="a-9G"></a>菩萨如是正通达已。<a id="a-9H"></a>用此施障对治为依。<a id="a-9I"></a>力励思择而行惠施。<a id="a-9J"></a>能不随逐先未串习所作过失。<a id="a-9K"></a>自在而行。<a id="a-9L"></a>又诸菩萨若见求者正现在前。<a id="a-9M"></a>由诸财物有鲜阙故。<a id="a-9N"></a>于其惠施心不趣入。<a id="a-9O"></a>菩萨尔时即以正慧速疾通达。<a id="a-9P"></a>如是匮乏障施因缘。<a id="a-9Q"></a>忍受匮乏所作众苦。<a id="a-9R"></a>力励思择起悲愍心而行慧施。<a id="a-9S"></a>作如是念。<a id="a-9T"></a>或由宿业有过失故。<a id="a-9U"></a>或由现在系属他故。<a id="a-9V"></a>令我具受众多猛利饥渴等苦。<a id="a-9W"></a>不能饶益一切众生。<a id="a-9X"></a>设我今者由行惠施因饶益他。<a id="a-9Y"></a>于现法中受种种苦乃至殒殁。<a id="a-9Z"></a>如是行施犹为最胜。<a id="a-9a"></a>非空发遣诸来求者。<a id="a-9b"></a>况当更有诸菜叶等可以活命。<a id="a-9c"></a>菩萨如是忍受匮乏所作众苦而行惠施。<a id="a-9d"></a>又诸菩萨若见求者正现在前。<a id="a-9e"></a>由可施物极悦意故最上妙故。<a id="a-9f"></a>于行惠施心不趣入。<a id="a-9g"></a>菩萨尔时即以正慧。<a id="a-9h"></a>速疾通达是我耽着所作过失。<a id="a-9i"></a>我今于苦发起虚妄乐想颠倒。<a id="a-9j"></a>由此能生当来众苦。<a id="a-9k"></a>于此颠倒遍了知故。<a id="a-9l"></a>为欲断除力励思择。<a id="a-9m"></a>用此财物而行惠施。<a id="a-9n"></a>又诸菩萨若行施已。<a id="a-9o"></a>于当施果广大财利。<a id="a-9p"></a>见胜功德深生欣乐。<a id="a-9q"></a>不求无上正等菩提。<a id="a-9r"></a>菩萨尔时即以正慧。<a id="a-9s"></a>速疾通达是邪果见所作过失。<a id="a-9t"></a>如实观察。<a id="a-9u"></a>一切诸行皆不坚牢。<a id="a-9v"></a>一切诸行皆念念灭。<a id="a-9w"></a>所受用果速疾灭尽速疾离散。<a id="a-9x"></a>如是观时即能断灭能生欣乐邪果之见。<a id="a-9y"></a>诸所行施一切回向无上菩提。<a id="a-9z"></a>如是菩萨四种施障。<a id="a-A0"></a>当知四种能对治智对治于彼。<a id="a-A1"></a>一者觉悟。<a id="a-A2"></a>二者忍受众苦。<a id="a-A3"></a>三者遍知颠倒。<a id="a-A4"></a>四者见一切行性不坚牢。<a id="a-A5"></a>是诸菩萨由前三种能对治智。<a id="a-A6"></a>决定堪能正行惠施。<a id="a-A7"></a>由后一种能对治智。<a id="a-A8"></a>能正摄受施福胜果。<a id="a-A9"></a>当知亦名菩萨巧慧而行布施。</p>
  <p id="aAA">又诸菩萨内居闲静。<a id="a-AB"></a>由净意乐淳厚净信分别胜解。<a id="a-AC"></a>数数缘念种种上妙无量财宝以胜解力于诸众生乐行惠施。<a id="a-AD"></a>由此因缘是诸菩萨以少功用生无量福。<a id="a-AE"></a>当知亦名菩萨巧慧而行布施。</p>
  <p id="aAF">如是妙慧大慧菩萨巧慧行施。<a id="a-AG"></a>总略义者。<a id="a-AH"></a>由有财无财财施所摄故。<a id="a-AI"></a>如是由法施故。<a id="a-AJ"></a>由无碍解施故。<a id="a-AK"></a>由胜意乐施故。<a id="a-AL"></a>由施障对治智慧施故。<a id="a-AM"></a>由增上意乐胜解施故当知是名唯诸菩萨不共行施。</p>
  <p id="aAN">如是广说于内外事菩萨所行一切施差别相已。<a id="a-AO"></a>自斯已后即于一切施差别相中。<a id="a-AP"></a>分出所余难行施等一切差别。<a id="a-AQ"></a>应当了知。</p>
  <p id="aAR">云何菩萨难行施。<a id="a-AS"></a>当知此施略有三种。<a id="a-AT"></a>谓若诸菩萨财物鲜少。<a id="a-AU"></a>自忍贫苦惠施于他。<a id="a-AV"></a>是名菩萨第一难行施。<a id="a-AW"></a>若诸菩萨所可爱物。<a id="a-AX"></a>或性深爱着。<a id="a-AY"></a>或长时串习。<a id="a-AZ"></a>或有上品恩或最上妙物极生耽着能自开解惠施于他。<a id="a-Aa"></a>是名菩萨第二难行施。<a id="a-Ab"></a>若诸菩萨极大艰辛所获财物惠施于他。<a id="a-Ac"></a>是名菩萨第三难行施。</p>
  <p id="aAd">云何菩萨一切门施。<a id="a-Ae"></a>当知此施略有四相。<a id="a-Af"></a>谓诸菩萨或自财物。<a id="a-Ag"></a>或劝化他所得财物。<a id="a-Ah"></a>或施亲属父母妻子。<a id="a-Ai"></a>奴婢作使善友。<a id="a-Aj"></a>大臣亲戚眷属。<a id="a-Ak"></a>或复施与他来求者。<a id="a-Al"></a>如是四相。<a id="a-Am"></a>是名菩萨一切门施。</p>
  <p id="aAn">云何菩萨善士所行名善士施。<a id="a-Ao"></a>当知此施略有五相。<a id="a-Ap"></a>谓诸菩萨净信而施。<a id="a-Aq"></a>恭敬而施。<a id="a-Ar"></a>自手而施。<a id="a-As"></a>应时而施。<a id="a-At"></a>不损恼他而行惠施。<a id="a-Au"></a>如是五相。<a id="a-Av"></a>是名菩萨善士所行名善士施。</p>
  <p id="aAw">云何菩萨一切种施。<a id="a-Ax"></a>当知此施有十三相。<a id="a-Ay"></a>一无依施。<a id="a-Az"></a>二广大施。<a id="a-B0"></a>三欢喜施四数数施。<a id="a-B1"></a>五田器施。<a id="a-B2"></a>六非田器施。<a id="a-B3"></a>七一切物施。<a id="a-B4"></a>八一切处施。<a id="a-B5"></a>九一切时施。<a id="a-B6"></a>十无罪施。<a id="a-B7"></a>十一有情物施。<a id="a-B8"></a>十二方土物施。<a id="a-B9"></a>十三财谷物施如是十三种相。<a id="a-BA"></a>当知是名菩萨一切种施。</p>
  <p id="aBB">云何菩萨遂求施。<a id="a-BC"></a>当知此施有八种相。<a id="a-BD"></a>谓诸菩萨匮乏饮食而求乞者。<a id="a-BE"></a>施以饮食。<a id="a-BF"></a>匮乏车乘而求乞者。<a id="a-BG"></a>施以车乘匮乏衣服而求乞者。<a id="a-BH"></a>施以衣服匮乏严具而求乞者。<a id="a-BI"></a>施以严具。<a id="a-BJ"></a>匮乏种种资生什物而求乞者。<a id="a-BK"></a>施以种种资生什物匮乏种种涂饰香鬘而求乞者。<a id="a-BL"></a>施以种种涂饰香鬘。<a id="a-BM"></a>匮乏舍宅而求乞者。<a id="a-BN"></a>施以舍宅。<a id="a-BO"></a>匮乏光明而求乞者。<a id="a-BP"></a>施以光明。<a id="a-BQ"></a>如是八相是名菩萨遂求施。</p>
  <p id="aBR">云何菩萨此世他世乐施。<a id="a-BS"></a>当知此施略有九相。<a id="a-BT"></a>谓财施无畏施法施。<a id="a-BU"></a>总说名为能令众生此世他世乐施。<a id="a-BV"></a>财施者。<a id="a-BW"></a>谓以上妙清净如法财物而行惠施。<a id="a-BX"></a>调伏悭吝垢而行惠施。<a id="a-BY"></a>调伏积藏垢而行惠施。<a id="a-BZ"></a>调伏悭吝垢者。<a id="a-Ba"></a>谓舍财物执着。<a id="a-Bb"></a>调伏积藏垢者。<a id="a-Bc"></a>谓舍受用执着。<a id="a-Bd"></a>无畏施者。<a id="a-Be"></a>谓济拔师子虎狼鬼魅等畏。<a id="a-Bf"></a>拔济王贼等畏。<a id="a-Bg"></a>拔济水火等畏。<a id="a-Bh"></a>法施者。<a id="a-Bi"></a>谓无倒说法称理说法劝修学处。<a id="a-Bj"></a>如是一切总说九相。<a id="a-Bk"></a>是名菩萨能令众生此世他世乐施。<a id="a-Bl"></a>此中财施无畏施及此差别。<a id="a-Bm"></a>能令众生此世安乐。<a id="a-Bn"></a>法施及此差别。<a id="a-Bo"></a>能令众生后世安乐。</p>
  <p id="aBp">云何菩萨清净施。<a id="a-Bq"></a>当知此施有十种相。<a id="a-Br"></a>一不留滞施。<a id="a-Bs"></a>二不执取施。<a id="a-Bt"></a>三不积聚施。<a id="a-Bu"></a>四不高举施。<a id="a-Bv"></a>五无所依施。<a id="a-Bw"></a>六不退弱施。<a id="a-Bx"></a>七不下劣施。<a id="a-By"></a>八不向背施。<a id="a-Bz"></a>九不望报恩施。<a id="a-C0"></a>十不希异熟施。<a id="a-C1"></a>云何不留滞施。<a id="a-C2"></a>谓诸菩萨见来求者正现在前。<a id="a-C3"></a>速疾惠施不作留滞。<a id="a-C4"></a>非来求者疾望得财。<a id="a-C5"></a>如诸菩萨速希惠施。<a id="a-C6"></a>云何不执取施。<a id="a-C7"></a>谓诸菩萨不以妄见执取于施。<a id="a-C8"></a>或执此施空无有果。<a id="a-C9"></a>或执杀害而行惠施以为正法。<a id="a-CA"></a>或执唯施极净圆满是世出世究竟清净。<a id="a-CB"></a>云何不积聚施。<a id="a-CC"></a>谓诸菩萨不于长时渐渐积集聚多财物然后顿施。<a id="a-CD"></a>何以故。<a id="a-CE"></a>非诸菩萨现有施物。<a id="a-CF"></a>见来求者正现在前。<a id="a-CG"></a>堪能不施。<a id="a-CH"></a>不见不施是称正理。<a id="a-CI"></a>云何积财而不速施。<a id="a-CJ"></a>又诸菩萨不见积财。<a id="a-CK"></a>后方顿施。<a id="a-CL"></a>是能生长多福之门。<a id="a-CM"></a>又正观见若别若总求者。<a id="a-CN"></a>相似渐施顿施财物平等。<a id="a-CO"></a>何缘而执福有差别。<a id="a-CP"></a>又诸菩萨见积聚施其施有罪。<a id="a-CQ"></a>见随得施其施无罪。<a id="a-CR"></a>何以故。<a id="a-CS"></a>若积聚已然后顿施。<a id="a-CT"></a>是则先时有来求者。<a id="a-CU"></a>其数或百而不施与。<a id="a-CV"></a>令生嫌恨不忍不信。<a id="a-CW"></a>后有一类或不希求。<a id="a-CX"></a>畜积珍财强而顿施。<a id="a-CY"></a>是故菩萨不积聚施。<a id="a-CZ"></a>云何不高举施。<a id="a-Ca"></a>谓诸菩萨于来求者。<a id="a-Cb"></a>谦下心施。<a id="a-Cc"></a>亦不与他竞胜而施。<a id="a-Cd"></a>亦不施已而生憍慢。<a id="a-Ce"></a>谓我能施我是施主余则不尔。<a id="a-Cf"></a>云何无所依施。<a id="a-Cg"></a>谓诸菩萨不依称誉声颂而施。<a id="a-Ch"></a>体达世间称誉声颂虚妄分别。<a id="a-Ci"></a>文字所起唯是虚音。<a id="a-Cj"></a>系属妄向。<a id="a-Ck"></a>譬如世间[禾*肙][麥*弋]叶聚。<a id="a-Cl"></a>云何不退弱施。<a id="a-Cm"></a>谓诸菩萨施先意悦施时心净施已无悔。<a id="a-Cn"></a>闻诸菩萨广大第一最胜施时。<a id="a-Co"></a>不自轻蔑恐怖退弱。<a id="a-Cp"></a>云何不下劣施。<a id="a-Cq"></a>谓诸菩萨于诸施物。<a id="a-Cr"></a>勤数简择最胜最妙饮食车乘衣服等物。<a id="a-Cs"></a>持用布施。<a id="a-Ct"></a>云何不向背施。<a id="a-Cu"></a>谓诸菩萨其心平等不随朋党。<a id="a-Cv"></a>于怨亲中悲心等施。<a id="a-Cw"></a>云何不望报恩施。<a id="a-Cx"></a>谓诸菩萨悲心愍心而行惠施。<a id="a-Cy"></a>终不于他希望反报。<a id="a-Cz"></a>但观求乐爱火所烧。<a id="a-D0"></a>无有势力。<a id="a-D1"></a>性苦众生。<a id="a-D2"></a>深心悲愍而行惠施。<a id="a-D3"></a>云何不希异熟施。<a id="a-D4"></a>谓诸菩萨修行惠施。<a id="a-D5"></a>终不希望当来所得财宝圆满自身圆满施果异熟。<a id="a-D6"></a>观一切行性是虚伪。<a id="a-D7"></a>观大菩提最胜功德。<a id="a-D8"></a>由此十相菩萨所行布施清净最极清净。</p>
  <p id="aD9">如是菩萨依止九相所行惠施。<a id="a-DA"></a>圆满施波罗蜜多已。<a id="a-DB"></a>能证无上正等菩提。</p>
 </body>
</html>