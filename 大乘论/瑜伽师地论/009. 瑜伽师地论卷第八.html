<!doctype html>
<html id="z3IBVKTuy" data-ver="1009">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第八</h1>
  <h2 id="a2">本地分中有寻有伺等三地之五</h2>
  <p id="a3">复次云何杂染施设建立。<a id="a-4"></a>谓由三种杂染应知何等为三。<a id="a-5"></a>一烦恼杂染。<a id="a-6"></a>二业杂染。<a id="a-7"></a>三生杂染。</p>
  <p id="a8">烦恼杂染云何。<a id="a-9"></a>嗢拖南曰。</p>
  <p id="aA">自性若分别　　因位及与门</p>
  <p id="aB">上品颠倒摄　　差别诸过患</p>
  <p id="aC">当知烦恼杂染。<a id="a-D"></a>由自性故。<a id="a-E"></a>分别故。<a id="a-F"></a>因故。<a id="a-G"></a>位故。<a id="a-H"></a>门故。<a id="a-I"></a>上品故。<a id="a-J"></a>颠倒摄故。<a id="a-K"></a>差别故。<a id="a-L"></a>过患故。<a id="a-M"></a>解释应知。</p>
  <p id="aN">烦恼自性者。<a id="a-O"></a>谓若法生时其相自然不寂静起。<a id="a-P"></a>由彼起故。<a id="a-Q"></a>不寂静行相续而转。<a id="a-R"></a>是名略说烦恼自性。</p>
  <p id="aS">烦恼分别者。<a id="a-T"></a>或立一种。<a id="a-U"></a>谓由烦恼杂染义故。<a id="a-V"></a>或分二种。<a id="a-W"></a>谓见道所断。<a id="a-X"></a>修道所断。<a id="a-Y"></a>或分三种。<a id="a-Z"></a>谓欲系色系无色系。<a id="a-a"></a>或分四种。<a id="a-b"></a>谓欲系记无记。<a id="a-c"></a>色系无记。<a id="a-d"></a>无色系无记。<a id="a-e"></a>或分五种。<a id="a-f"></a>谓见苦所断。<a id="a-g"></a>见集所断。<a id="a-h"></a>见灭所断。<a id="a-i"></a>见道所断。<a id="a-j"></a>修道所断。<a id="a-k"></a>或分六种。<a id="a-l"></a>谓贪恚慢无明见疑。<a id="a-m"></a>或分七种。<a id="a-n"></a>谓七种随眠。<a id="a-o"></a>一欲贪随眠。<a id="a-p"></a>二嗔恚随眠。<a id="a-q"></a>三有贪随眠。<a id="a-r"></a>四慢随眠。<a id="a-s"></a>五无明随眠。<a id="a-t"></a>六见随眠。<a id="a-u"></a>七疑随眠。<a id="a-v"></a>或分八种。<a id="a-w"></a>谓贪恚慢无明疑见及二种取。<a id="a-x"></a>或分九种。<a id="a-y"></a>谓九结。<a id="a-z"></a>一爱结。<a id="a-10"></a>二恚结。<a id="a-11"></a>三慢结。<a id="a-12"></a>四无明结。<a id="a-13"></a>五见结。<a id="a-14"></a>六取结。<a id="a-15"></a>七疑结。<a id="a-16"></a>八嫉结。<a id="a-17"></a>九悭结。<a id="a-18"></a>或分十种。<a id="a-19"></a>一萨迦耶见。<a id="a-1A"></a>二边执见。<a id="a-1B"></a>三邪见。<a id="a-1C"></a>四见取。<a id="a-1D"></a>五戒禁取。<a id="a-1E"></a>六贪。<a id="a-1F"></a>七恚。<a id="a-1G"></a>八慢。<a id="a-1H"></a>九无明。<a id="a-1I"></a>十疑。<a id="a-1J"></a>或分一百二十八烦恼。<a id="a-1K"></a>谓即上十烦恼。<a id="a-1L"></a>由迷执十二种谛建立。<a id="a-1M"></a>应知。</p>
  <p id="a1N">何等名为十二种谛。<a id="a-1O"></a>谓欲界苦谛集谛。<a id="a-1P"></a>色界苦谛集谛。<a id="a-1Q"></a>无色界苦谛集谛。<a id="a-1R"></a>欲界增上彼遍智果彼遍智所显灭谛道谛。<a id="a-1S"></a>色界增上彼遍智果彼遍智所显灭谛道谛。<a id="a-1T"></a>无色界增上彼遍智果彼遍智所显灭谛道谛。<a id="a-1U"></a>此中于欲界苦集谛。<a id="a-1V"></a>及于欲界增上灭道谛。<a id="a-1W"></a>具有十烦恼迷执。<a id="a-1X"></a>于色界苦集谛。<a id="a-1Y"></a>及于彼增上灭道谛。<a id="a-1Z"></a>除嗔有余烦恼迷执。<a id="a-1a"></a>如于色界。<a id="a-1b"></a>于无色界亦尔。<a id="a-1c"></a>于欲界对治修中。<a id="a-1d"></a>有六烦恼迷执。<a id="a-1e"></a>谓除邪见见取戒禁取疑。<a id="a-1f"></a>于色界对治修中。<a id="a-1g"></a>有五烦恼迷执。<a id="a-1h"></a>谓于上六中除嗔。<a id="a-1i"></a>如于色界对治修中。<a id="a-1j"></a>于无色对治修中亦尔。<a id="a-1k"></a>如迷执。<a id="a-1l"></a>障碍亦尔。<a id="a-1m"></a>萨迦耶见者。<a id="a-1n"></a>谓由亲近不善丈夫闻非正法不如理作意故。<a id="a-1o"></a>及由任运失念故。<a id="a-1p"></a>等随观执五种取蕴。<a id="a-1q"></a>若分别不分别染污慧为体。<a id="a-1r"></a>边执见者谓由亲近不善丈夫闻非正法不如理作意故。<a id="a-1s"></a>及由任运失念故。<a id="a-1t"></a>执五取蕴为我性已等随观执为断为常。<a id="a-1u"></a>若分别若不分别染污慧为体。<a id="a-1v"></a>邪见者。<a id="a-1w"></a>谓由亲近不善丈夫闻非正法不如理作意故。<a id="a-1x"></a>拨因拨果或拨作用。<a id="a-1y"></a>坏真实事。<a id="a-1z"></a>唯用分别染污慧为体。<a id="a-20"></a>见取者。<a id="a-21"></a>谓由亲近不善丈夫闻非正法不如理作意故。<a id="a-22"></a>以萨迦耶见边执见邪见及所依所缘所因俱有相应等法。<a id="a-23"></a>比方他见等随观执为最为上胜妙第一。<a id="a-24"></a>唯用分别染污慧为体。</p>
  <p id="a25">戒禁取者。<a id="a-26"></a>谓由亲近不善丈夫闻非正法不如理作意故。<a id="a-27"></a>即于彼见。<a id="a-28"></a>彼见随行。<a id="a-29"></a>若戒若禁。<a id="a-2A"></a>及所依所缘。<a id="a-2B"></a>所因。<a id="a-2C"></a>俱有相应等法。<a id="a-2D"></a>等随观执为清净。<a id="a-2E"></a>为解脱为出离。<a id="a-2F"></a>唯用分别染污慧为体。<a id="a-2G"></a>贪者。<a id="a-2H"></a>谓由亲近不善丈夫闻非正法不如理作意故。<a id="a-2I"></a>及由任运失念故。<a id="a-2J"></a>于外及内可爱境界。<a id="a-2K"></a>若分别不分别。<a id="a-2L"></a>染着为体。<a id="a-2M"></a>恚者。<a id="a-2N"></a>谓由亲近不善丈夫闻非正法不如理作意故。<a id="a-2O"></a>及由任运失念故。<a id="a-2P"></a>于外及内非爱境界。<a id="a-2Q"></a>若分别不分别。<a id="a-2R"></a>憎恚为体。<a id="a-2S"></a>慢者谓由亲近不善丈夫闻非正法不如理作意故。<a id="a-2T"></a>及由任运失念故。<a id="a-2U"></a>于外及内高下胜劣。<a id="a-2V"></a>若分别不分别。<a id="a-2W"></a>高举为体。<a id="a-2X"></a>无明者。<a id="a-2Y"></a>谓由亲近不善丈夫闻非正法不如理作意故。<a id="a-2Z"></a>及由任运失念故。<a id="a-2a"></a>于所知事若分别不分别。<a id="a-2b"></a>染污无知为体。<a id="a-2c"></a>疑者。<a id="a-2d"></a>谓由亲近不善丈夫闻非正法不如理作意故。<a id="a-2e"></a>即于所知事。<a id="a-2f"></a>唯用分别异觉为体。</p>
  <p id="a2g">烦恼因者。<a id="a-2h"></a>谓六种因。<a id="a-2i"></a>一由所依故。<a id="a-2j"></a>二由所缘故三由亲近故。<a id="a-2k"></a>四由邪教故。<a id="a-2l"></a>五由数习故。<a id="a-2m"></a>六由作意故。<a id="a-2n"></a>由此六因。<a id="a-2o"></a>起诸烦恼。<a id="a-2p"></a>所依故者。<a id="a-2q"></a>谓由随眠起诸烦恼。<a id="a-2r"></a>所缘故者。<a id="a-2s"></a>谓顺烦恼境界现前。<a id="a-2t"></a>亲近故者。<a id="a-2u"></a>谓由随学不善丈夫。<a id="a-2v"></a>邪教故者。<a id="a-2w"></a>谓由闻非正法。<a id="a-2x"></a>数习故者。<a id="a-2y"></a>谓由先殖数习力势。<a id="a-2z"></a>作意故者。<a id="a-30"></a>谓由发起不如理作意故诸烦恼生。</p>
  <p id="a31">烦恼位者。<a id="a-32"></a>略有七种。<a id="a-33"></a>一随眠位。<a id="a-34"></a>二缠位。<a id="a-35"></a>三分别起位。<a id="a-36"></a>四俱生位。<a id="a-37"></a>五耎位。<a id="a-38"></a>六中位。<a id="a-39"></a>七上位。<a id="a-3A"></a>由二缘故。<a id="a-3B"></a>烦恼随眠之所随眠。<a id="a-3C"></a>一由种子随逐故。<a id="a-3D"></a>二由彼增上事故。</p>
  <p id="a3E">烦恼门者。<a id="a-3F"></a>略由二门烦恼所恼谓由缠门及随眠门。<a id="a-3G"></a>缠门有五种。<a id="a-3H"></a>一由不寂静住故。<a id="a-3I"></a>二由障碍善故。<a id="a-3J"></a>三由发起恶趣恶行故。<a id="a-3K"></a>四由摄受现法鄙贱故。<a id="a-3L"></a>五由能感生等苦故。<a id="a-3M"></a>云何随眠门所恼。<a id="a-3N"></a>谓与诸缠作所依故。<a id="a-3O"></a>及能引发生等苦故。<a id="a-3P"></a>又由七门。<a id="a-3Q"></a>一切烦恼于见及修能为障碍应知。<a id="a-3R"></a>谓邪解了故。<a id="a-3S"></a>不解了故。<a id="a-3T"></a>解了不解了故。<a id="a-3U"></a>邪解了迷执故。<a id="a-3V"></a>彼因依处故彼怖所生故。<a id="a-3W"></a>任运现行故。</p>
  <p id="a3X">云何烦恼上品相。<a id="a-3Y"></a>谓猛利相。<a id="a-3Z"></a>及尤重相。<a id="a-3a"></a>此相略有六种。<a id="a-3b"></a>一由犯故。<a id="a-3c"></a>二由生故。<a id="a-3d"></a>三由相续故。<a id="a-3e"></a>四由事故。<a id="a-3f"></a>五由起恶业故。<a id="a-3g"></a>六由究竟故。<a id="a-3h"></a>由犯故者。<a id="a-3i"></a>谓由此烦恼缠故。<a id="a-3j"></a>毁犯一切所有学处。<a id="a-3k"></a>由生故者。<a id="a-3l"></a>谓由此故。<a id="a-3m"></a>生于欲界苦恶趣中。<a id="a-3n"></a>由相续故者。<a id="a-3o"></a>谓贪等行诸根成熟。<a id="a-3p"></a>少年盛壮无涅槃法者。<a id="a-3q"></a>由事故者。<a id="a-3r"></a>谓缘尊重田。<a id="a-3s"></a>若缘功德田。<a id="a-3t"></a>若缘不应行田而起。<a id="a-3u"></a>由起恶业故者谓由此烦恼缠故。<a id="a-3v"></a>以增上适悦心起身语业。<a id="a-3w"></a>由究竟故者。<a id="a-3x"></a>谓此自性上品所摄。<a id="a-3y"></a>最初耎对治道之所断故。</p>
  <p id="a3z">烦恼颠倒摄者。<a id="a-40"></a>谓七颠倒。<a id="a-41"></a>一想倒。<a id="a-42"></a>二见倒。<a id="a-43"></a>三心倒。<a id="a-44"></a>四于无常常倒。<a id="a-45"></a>五于苦乐倒。<a id="a-46"></a>六于不净净倒。<a id="a-47"></a>七于无我我倒。<a id="a-48"></a>想倒者。<a id="a-49"></a>谓于无常苦。<a id="a-4A"></a>不净无我中。<a id="a-4B"></a>起常乐净我妄想分别。<a id="a-4C"></a>见倒者。<a id="a-4D"></a>谓即于彼妄想所分别中。<a id="a-4E"></a>忍可欲乐建立执着。<a id="a-4F"></a>心倒者。<a id="a-4G"></a>谓即于彼所执着中贪等烦恼。<a id="a-4H"></a>当知烦恼略有三种。<a id="a-4I"></a>或有烦恼。<a id="a-4J"></a>是倒根本。<a id="a-4K"></a>或有烦恼。<a id="a-4L"></a>是颠倒体。<a id="a-4M"></a>或有烦恼是倒等流。<a id="a-4N"></a>倒根本者。<a id="a-4O"></a>谓无明。<a id="a-4P"></a>颠倒体者。<a id="a-4Q"></a>谓萨迦耶见。<a id="a-4R"></a>边执见一分。<a id="a-4S"></a>见取戒禁取及贪。<a id="a-4T"></a>倒等流者。<a id="a-4U"></a>谓邪见边执见一分。<a id="a-4V"></a>恚慢及疑。<a id="a-4W"></a>此中萨迦耶见。<a id="a-4X"></a>是无我我倒。<a id="a-4Y"></a>边执见一分。<a id="a-4Z"></a>是无常常倒。<a id="a-4a"></a>见取是不净净倒。<a id="a-4b"></a>戒禁取是于苦乐倒。<a id="a-4c"></a>贪通二种。<a id="a-4d"></a>谓不净净倒。<a id="a-4e"></a>及于苦乐倒。</p>
  <p id="a4f">烦恼差别者。<a id="a-4g"></a>多种差别应知。<a id="a-4h"></a>谓结。<a id="a-4i"></a>缚。<a id="a-4j"></a>随眠。<a id="a-4k"></a>随烦恼。<a id="a-4l"></a>缠。<a id="a-4m"></a>暴流。<a id="a-4n"></a>轭。<a id="a-4o"></a>取。<a id="a-4p"></a>系。<a id="a-4q"></a>盖。<a id="a-4r"></a>株杌。<a id="a-4s"></a>垢。<a id="a-4t"></a>常害。<a id="a-4u"></a>箭。<a id="a-4v"></a>所有。<a id="a-4w"></a>根。<a id="a-4x"></a>恶行。<a id="a-4y"></a>漏。<a id="a-4z"></a>匮。<a id="a-50"></a>烧。<a id="a-51"></a>恼。<a id="a-52"></a>有诤。<a id="a-53"></a>火。<a id="a-54"></a>炽然。<a id="a-55"></a>稠林。<a id="a-56"></a>拘碍。<a id="a-57"></a>如是等类烦恼差别当知。<a id="a-58"></a>此中能和合苦故。<a id="a-59"></a>名为结。<a id="a-5A"></a>令于善行不随所欲故名为缚。<a id="a-5B"></a>一切世间增上种子之所随逐故名随眠。<a id="a-5C"></a>倒染心故名随烦恼。<a id="a-5D"></a>数起现行故名为缠。<a id="a-5E"></a>深难渡故。<a id="a-5F"></a>顺流漂故故名暴流。<a id="a-5G"></a>邪行方便故名为轭。<a id="a-5H"></a>能取自身相续不绝故名为取。<a id="a-5I"></a>难可解脱故名为系。<a id="a-5J"></a>覆真实义故名为盖。<a id="a-5K"></a>坏善稼田故名株杌。<a id="a-5L"></a>自性染污故名为垢。<a id="a-5M"></a>常能为害故名为常害。<a id="a-5N"></a>不静相故远所随故。<a id="a-5O"></a>故名为箭。<a id="a-5P"></a>能摄依事故名所有。<a id="a-5Q"></a>不善所依故名为根。<a id="a-5R"></a>邪行自性故名恶行。<a id="a-5S"></a>流动其心故名为漏。<a id="a-5T"></a>能令受用无有厌足故名为匮。<a id="a-5U"></a>能令所欲常有匮乏故名为烧。<a id="a-5V"></a>能引衰损故名为恼。<a id="a-5W"></a>能为斗讼诤竞之因故名有诤。<a id="a-5X"></a>烧所积集诸善根薪故名为火。<a id="a-5Y"></a>如大热病故名炽然。<a id="a-5Z"></a>种种自身大树聚集故名稠林。<a id="a-5a"></a>能令众生乐着种种妙欲尘故。<a id="a-5b"></a>能障证得出世法故名为拘碍。<a id="a-5c"></a>诸如是等烦恼差别。<a id="a-5d"></a>佛薄伽梵随所增强。<a id="a-5e"></a>于彼种种烦恼门中。<a id="a-5f"></a>建立差别。<a id="a-5g"></a>结者九结。<a id="a-5h"></a>谓爱结等。<a id="a-5i"></a>广说如前。<a id="a-5j"></a>缚者三缚。<a id="a-5k"></a>谓贪嗔痴。<a id="a-5l"></a>随眠者七种随眠。<a id="a-5m"></a>谓欲贪随眠等。<a id="a-5n"></a>广说如前。<a id="a-5o"></a>随烦恼者。<a id="a-5p"></a>三随烦恼。<a id="a-5q"></a>谓贪嗔痴。<a id="a-5r"></a>缠者八缠。<a id="a-5s"></a>谓无惭无愧。<a id="a-5t"></a>惛沉睡眠。<a id="a-5u"></a>掉举恶作。<a id="a-5v"></a>嫉妒悭吝暴流者四暴流。<a id="a-5w"></a>谓欲暴流。<a id="a-5x"></a>有暴流。<a id="a-5y"></a>见暴流。<a id="a-5z"></a>无明暴流。<a id="a-60"></a>如暴流轭亦尔。<a id="a-61"></a>取者四取。<a id="a-62"></a>谓欲取。<a id="a-63"></a>见取。<a id="a-64"></a>戒禁取。<a id="a-65"></a>我语取。<a id="a-66"></a>系者四系谓贪身系。<a id="a-67"></a>嗔身系。<a id="a-68"></a>戒禁取身系。<a id="a-69"></a>此实执取身系。<a id="a-6A"></a>盖者五盖。<a id="a-6B"></a>谓贪欲盖。<a id="a-6C"></a>嗔恚盖。<a id="a-6D"></a>惛沉睡眠盖。<a id="a-6E"></a>掉举恶作盖。<a id="a-6F"></a>疑盖。<a id="a-6G"></a>株杌者三株杌。<a id="a-6H"></a>谓贪嗔痴。<a id="a-6I"></a>如株杌如是垢常害箭。<a id="a-6J"></a>所有恶行亦尔。<a id="a-6K"></a>根者三不善根。<a id="a-6L"></a>谓贪不善根。<a id="a-6M"></a>嗔不善根。<a id="a-6N"></a>痴不善根。<a id="a-6O"></a>漏者三漏。<a id="a-6P"></a>谓欲漏有漏无明漏。<a id="a-6Q"></a>匮者三匮。<a id="a-6R"></a>谓贪嗔痴。<a id="a-6S"></a>如匮如是烧恼有诤。<a id="a-6T"></a>火炽然稠林亦尔拘碍者有五拘碍。<a id="a-6U"></a>一顾恋其身。<a id="a-6V"></a>二顾恋诸欲。<a id="a-6W"></a>三乐相杂住。<a id="a-6X"></a>四阙随顺教。<a id="a-6Y"></a>五得微少善便生喜足。</p>
  <p id="a6Z">烦恼过患者。<a id="a-6a"></a>当知。<a id="a-6b"></a>诸烦恼有无量过患。<a id="a-6c"></a>谓烦恼起时先恼乱其心。<a id="a-6d"></a>次于所缘发起颠倒。<a id="a-6e"></a>令诸随眠皆得坚固。<a id="a-6f"></a>令等流行相续而转。<a id="a-6g"></a>能引自害。<a id="a-6h"></a>能引他害。<a id="a-6i"></a>能引俱害。<a id="a-6j"></a>生现法罪。<a id="a-6k"></a>生后法罪。<a id="a-6l"></a>生俱法罪。<a id="a-6m"></a>令受彼生身心忧苦。<a id="a-6n"></a>能引生等种种大苦。<a id="a-6o"></a>能令相续远涅槃乐。<a id="a-6p"></a>能令退失诸胜善法。<a id="a-6q"></a>能令资财衰损散失。<a id="a-6r"></a>能令入众不得无畏悚惧无威。<a id="a-6s"></a>能令鄙恶名称流布十方。<a id="a-6t"></a>常为智者之所诃毁。<a id="a-6u"></a>令临终时生大忧悔。<a id="a-6v"></a>令身坏已堕诸恶趣生那落迦中。<a id="a-6w"></a>令不证得自胜义利。<a id="a-6x"></a>如是等过无量无边。</p>
  <p id="a6y">云何业杂染。<a id="a-6z"></a>嗢拖南曰。</p>
  <p id="a70">自性若分别　　因位及与门</p>
  <p id="a71">增上品颠倒　　差别诸过患</p>
  <p id="a72">当知业杂染。<a id="a-73"></a>由自性故。<a id="a-74"></a>分别故。<a id="a-75"></a>因故。<a id="a-76"></a>位故。<a id="a-77"></a>门故。<a id="a-78"></a>上品故。<a id="a-79"></a>颠倒故。<a id="a-7A"></a>差别故。<a id="a-7B"></a>过患故。<a id="a-7C"></a>解释应知。<a id="a-7D"></a>业自性云何。<a id="a-7E"></a>谓若法生时。<a id="a-7F"></a>造作相起。<a id="a-7G"></a>及由彼生故。<a id="a-7H"></a>身行语行于彼后时造作而转。<a id="a-7I"></a>是名业自性。</p>
  <p id="a7J">业分别云何。<a id="a-7K"></a>谓由二种相应知。<a id="a-7L"></a>一由补特伽罗相差别故。<a id="a-7M"></a>二由法相差别故。<a id="a-7N"></a>此复二种。<a id="a-7O"></a>即善不善十种业道。<a id="a-7P"></a>所谓杀生离杀生。<a id="a-7Q"></a>不与取离不与取。<a id="a-7R"></a>欲邪行离欲邪行。<a id="a-7S"></a>妄语离妄语。<a id="a-7T"></a>离间语离离间语。<a id="a-7U"></a>粗恶语离粗恶语。<a id="a-7V"></a>绮语离绮语。<a id="a-7W"></a>贪欲离贪欲。<a id="a-7X"></a>嗔恚离嗔恚。<a id="a-7Y"></a>邪见离邪见。</p>
  <p id="a7Z">补特伽罗相差别建立者。<a id="a-7a"></a>谓如经言。<a id="a-7b"></a>诸杀生者。<a id="a-7c"></a>乃至广说。<a id="a-7d"></a>杀生者者。<a id="a-7e"></a>此是总句。<a id="a-7f"></a>最极暴恶者。<a id="a-7g"></a>谓杀害心正现前故。<a id="a-7h"></a>血涂其手者。<a id="a-7i"></a>谓为成杀身相变故。<a id="a-7j"></a>害极害执者。<a id="a-7k"></a>谓断彼命故。<a id="a-7l"></a>解支节故。<a id="a-7m"></a>计活命故。<a id="a-7n"></a>无有羞耻者。<a id="a-7o"></a>谓自罪生故。<a id="a-7p"></a>无有哀愍者。<a id="a-7q"></a>谓引彼非爱故。<a id="a-7r"></a>有出家外道名曰无系。<a id="a-7s"></a>彼作是说。<a id="a-7t"></a>百踰缮那内所有众生。<a id="a-7u"></a>于彼律仪若不律仪。<a id="a-7v"></a>为治彼故。<a id="a-7w"></a>说如是言一切有情所。<a id="a-7x"></a>即彼外道复作是说。<a id="a-7y"></a>树等外物亦有生命。<a id="a-7z"></a>为治彼故。<a id="a-80"></a>说如是言真实众生所。<a id="a-81"></a>此即显示真实福德远离对治。<a id="a-82"></a>及显示不实福德远离对治。<a id="a-83"></a>如是所说诸句。<a id="a-84"></a>显示加行杀害乃至极下捃多蚁等诸众生所者。<a id="a-85"></a>此句显示无择杀害。<a id="a-86"></a>于杀生事若未远离者。<a id="a-87"></a>此显遇缘容可出离。<a id="a-88"></a>谓乃至未远离。<a id="a-89"></a>来名杀生者。<a id="a-8A"></a>又此诸句略义者。<a id="a-8B"></a>谓为显示杀生相貌。<a id="a-8C"></a>杀生作用。<a id="a-8D"></a>杀生因缘。<a id="a-8E"></a>及与杀生事用差别。<a id="a-8F"></a>又略义者。<a id="a-8G"></a>谓为显示杀生如实。<a id="a-8H"></a>杀生差别。<a id="a-8I"></a>杀所杀生。<a id="a-8J"></a>名杀生者。<a id="a-8K"></a>又此诸句显能杀生补特伽罗相。<a id="a-8L"></a>非显杀生法相。</p>
  <p id="a8M">复次不与取者者。<a id="a-8N"></a>此是总句。<a id="a-8O"></a>于他所有者。<a id="a-8P"></a>谓他所摄财谷等事。<a id="a-8Q"></a>若在聚落者。<a id="a-8R"></a>谓即彼事于聚落中。<a id="a-8S"></a>若积集若移转。<a id="a-8T"></a>若闲静处者。<a id="a-8U"></a>谓即彼事于闲静处。<a id="a-8V"></a>若生若集。<a id="a-8W"></a>或复移转。<a id="a-8X"></a>即此名为可盗物数者。<a id="a-8Y"></a>谓所不与不舍不弃物。<a id="a-8Z"></a>若自执受者。<a id="a-8a"></a>谓执为己有。<a id="a-8b"></a>不与而取者。<a id="a-8c"></a>谓彼或时资具阙少执为己有。<a id="a-8d"></a>不与而乐者。<a id="a-8e"></a>谓乐受行偷盗事业。<a id="a-8f"></a>于所不与不舍不弃而生希望者。<a id="a-8g"></a>谓劫盗他。<a id="a-8h"></a>欲为己有。<a id="a-8i"></a>若彼物主。<a id="a-8j"></a>非先所与。<a id="a-8k"></a>如酬债法。<a id="a-8l"></a>是名不与。<a id="a-8m"></a>若彼物主。<a id="a-8n"></a>于彼取者而不舍与。<a id="a-8o"></a>是名不舍。<a id="a-8p"></a>若彼物主。<a id="a-8q"></a>于诸众生不随所欲受用而弃。<a id="a-8r"></a>是名不弃。<a id="a-8s"></a>自为而取者。<a id="a-8t"></a>谓不与而取故。<a id="a-8u"></a>及不与而乐故。<a id="a-8v"></a>饕餮而取者。<a id="a-8w"></a>谓所不与不舍不弃而希望故。<a id="a-8x"></a>不清而取者。<a id="a-8y"></a>谓于所竞物为他所胜不清雪故。<a id="a-8z"></a>不净而取者。<a id="a-90"></a>谓虽胜他而为过失。<a id="a-91"></a>垢所染故。<a id="a-92"></a>有罪而取者。<a id="a-93"></a>谓能摄受现法后法非爱果故。<a id="a-94"></a>于不与取若未远离者。<a id="a-95"></a>如前杀生相说。<a id="a-96"></a>应知所余业道亦尔。<a id="a-97"></a>此中略义者。<a id="a-98"></a>谓由盗此故。<a id="a-99"></a>成不与取。<a id="a-9A"></a>若于是处。<a id="a-9B"></a>如其差别如实劫盗。<a id="a-9C"></a>由劫盗故。<a id="a-9D"></a>得此过失。<a id="a-9E"></a>是名总义。<a id="a-9F"></a>又此中亦显不与取者相非不与取法相。<a id="a-9G"></a>当知余亦尔。</p>
  <p id="a9H">复次欲邪行者者。<a id="a-9I"></a>此是总句。<a id="a-9J"></a>于诸父母等所守护者。<a id="a-9K"></a>犹如父母于己处女。<a id="a-9L"></a>为适事他故。<a id="a-9M"></a>勤加守护。<a id="a-9N"></a>时时观察。<a id="a-9O"></a>不令与余共为鄙秽。<a id="a-9P"></a>若彼没已。<a id="a-9Q"></a>复为至亲兄弟姊妹之所守护。<a id="a-9R"></a>此若无者。<a id="a-9S"></a>复为余亲之所守护。<a id="a-9T"></a>此若无者。<a id="a-9U"></a>恐损家族。<a id="a-9V"></a>便自守护。<a id="a-9W"></a>或彼舅姑。<a id="a-9X"></a>为自儿故勤加守护。<a id="a-9Y"></a>有治罚者。<a id="a-9Z"></a>谓诸国王。<a id="a-9a"></a>若执理者。<a id="a-9b"></a>以治罚法。<a id="a-9c"></a>而守护故。<a id="a-9d"></a>有障碍者。<a id="a-9e"></a>谓守门者。<a id="a-9f"></a>所守护故。<a id="a-9g"></a>此中略显未适他者三种守护。<a id="a-9h"></a>一尊重至亲眷属自己之所守护。<a id="a-9i"></a>二王执理家之所守护。<a id="a-9j"></a>三诸守门者之所守护。<a id="a-9k"></a>他妻妾者。<a id="a-9l"></a>谓已适他。<a id="a-9m"></a>他所摄者。<a id="a-9n"></a>谓即未适他。<a id="a-9o"></a>为三守护之所守护。<a id="a-9p"></a>若由凶诈者。<a id="a-9q"></a>谓矫乱已。<a id="a-9r"></a>而行邪行。<a id="a-9s"></a>若由强力者。<a id="a-9t"></a>谓对父母等。<a id="a-9u"></a>公然强逼。<a id="a-9v"></a>若由隐伏者。<a id="a-9w"></a>谓不对彼。<a id="a-9x"></a>窃相欣欲而行欲行者。<a id="a-9y"></a>谓两两交会。<a id="a-9z"></a>即于此事非理欲心而行邪行者。<a id="a-A0"></a>谓于非道非处非时。<a id="a-A1"></a>自妻妾所。<a id="a-A2"></a>而为罪失。<a id="a-A3"></a>此中略义者。<a id="a-A4"></a>谓略显示若彼所行。<a id="a-A5"></a>若行差别。<a id="a-A6"></a>若欲邪行。<a id="a-A7"></a>应知。</p>
  <p id="aA8">复次诸妄语者者。<a id="a-A9"></a>此是总句。<a id="a-AA"></a>若王者。<a id="a-AB"></a>谓王家。<a id="a-AC"></a>若彼使者谓执理家。<a id="a-AD"></a>若别者谓长者居士。<a id="a-AE"></a>若众者谓彼聚集。<a id="a-AF"></a>若大集中者。<a id="a-AG"></a>谓四方人众聚集处。<a id="a-AH"></a>若已知者。<a id="a-AI"></a>谓随前三所经语言。<a id="a-AJ"></a>若已见者。<a id="a-AK"></a>谓随曾见所经语言。<a id="a-AL"></a>若由自因者。<a id="a-AM"></a>谓或因怖畏。<a id="a-AN"></a>或因味着。<a id="a-AO"></a>如由自因。<a id="a-AP"></a>他因亦尔。<a id="a-AQ"></a>因怖畏者。<a id="a-AR"></a>谓由怖畏杀缚治罚黜责等故。<a id="a-AS"></a>因味著者。<a id="a-AT"></a>谓为财谷珍宝等故。<a id="a-AU"></a>知而说妄语者。<a id="a-AV"></a>谓覆想欲见而说语言。<a id="a-AW"></a>此中略义者。<a id="a-AX"></a>谓依处故。<a id="a-AY"></a>异说故。<a id="a-AZ"></a>因缘故。<a id="a-Aa"></a>坏想故。<a id="a-Ab"></a>而说妄语应知。</p>
  <p id="aAc">复次离间语者者。<a id="a-Ad"></a>此是总句。<a id="a-Ae"></a>若为破坏者。<a id="a-Af"></a>谓由破坏意乐故。<a id="a-Ag"></a>闻彼语已向此宣说闻此语已向彼宣说者。<a id="a-Ah"></a>谓随所闻顺乖离语。<a id="a-Ai"></a>破坏和合者。<a id="a-Aj"></a>谓能生起喜别离故。<a id="a-Ak"></a>随印别离者。<a id="a-Al"></a>谓能乖违喜更生故。<a id="a-Am"></a>喜坏和合者。<a id="a-An"></a>谓于已生喜别离中心染污故。<a id="a-Ao"></a>乐印别离者。<a id="a-Ap"></a>谓于乖违喜更生中心染污故。<a id="a-Aq"></a>说能离间语者。<a id="a-Ar"></a>谓或不闻或他方便故。<a id="a-As"></a>此中略义者。<a id="a-At"></a>谓略显示离间意乐。<a id="a-Au"></a>离间未坏方便。<a id="a-Av"></a>离间已坏方便。<a id="a-Aw"></a>离间染污心。<a id="a-Ax"></a>及他方便应知。</p>
  <p id="aAy">复次粗恶语者者。<a id="a-Az"></a>此是总句。<a id="a-B0"></a>此中尸罗支所摄故。<a id="a-B1"></a>名语无扰动。<a id="a-B2"></a>文句美滑故。<a id="a-B3"></a>名悦耳。<a id="a-B4"></a>增上欲解所发起故。<a id="a-B5"></a>非假伪故。<a id="a-B6"></a>非谄媚故名为称心。<a id="a-B7"></a>不增益故。<a id="a-B8"></a>应顺时机引义利故。<a id="a-B9"></a>名为可爱。<a id="a-BA"></a>趣涅槃宫故名先首。<a id="a-BB"></a>文句可味故名美妙。<a id="a-BC"></a>善释文句故名分明。<a id="a-BD"></a>显然有趣故名易可解了。<a id="a-BE"></a>摄受正法故名可施功劳。<a id="a-BF"></a>离爱味心之所发起故名无所依止。<a id="a-BG"></a>不过度量故名非可厌逆。<a id="a-BH"></a>相续广大故名无边无尽。<a id="a-BI"></a>又从无扰动语。<a id="a-BJ"></a>乃至无边无尽语。<a id="a-BK"></a>应知略摄为三种语。<a id="a-BL"></a>一尸罗律仪所摄语。<a id="a-BM"></a>谓一种。<a id="a-BN"></a>二等欢喜语。<a id="a-BO"></a>谓三种。<a id="a-BP"></a>三说法语。<a id="a-BQ"></a>谓其所余。<a id="a-BR"></a>即此最后又有三种应知。<a id="a-BS"></a>一所趣圆满语谓初一。<a id="a-BT"></a>二文词圆满语谓次二。<a id="a-BU"></a>三方便圆满语谓其所余。<a id="a-BV"></a>又于未来世可爱乐故名可爱语。<a id="a-BW"></a>于过去世可爱乐故名可乐语。<a id="a-BX"></a>于现在世事及领受可爱乐故。<a id="a-BY"></a>名可欣语及可意语。<a id="a-BZ"></a>应知即等欢喜语名无量众生可爱可乐可欣可意语。<a id="a-Ba"></a>即说法语名三摩呬多语。<a id="a-Bb"></a>即尸罗支所摄语。<a id="a-Bc"></a>名由无悔等渐次能引三摩地语。<a id="a-Bd"></a>此中毒螫语者。<a id="a-Be"></a>谓毁摩他言纵嗔毒故。<a id="a-Bf"></a>粗犷语者。<a id="a-Bg"></a>谓恼乱他言发苦触故。<a id="a-Bh"></a>所余粗恶语。<a id="a-Bi"></a>翻前白品应知。</p>
  <p id="aBj">复次诸绮语者者。<a id="a-Bk"></a>此是总句。<a id="a-Bl"></a>于邪举罪时。<a id="a-Bm"></a>有五种。<a id="a-Bn"></a>邪举罪者言不应时故名非时语者。<a id="a-Bo"></a>言不实故名非实语者。<a id="a-Bp"></a>言引无义故名非义语者。<a id="a-Bq"></a>言粗犷故名非法语者。<a id="a-Br"></a>言挟嗔恚故名非静语者。<a id="a-Bs"></a>又于邪说法时。<a id="a-Bt"></a>不正思审而宣说故。<a id="a-Bu"></a>名不思量语。<a id="a-Bv"></a>为胜听者而宣说故名不静语。<a id="a-Bw"></a>非时而说前后义趣不相属故名杂乱语。<a id="a-Bx"></a>不中理因而宣说故名非有教语。<a id="a-By"></a>引不相应为譬况故名非有喻语。<a id="a-Bz"></a>显秽染故名非有法语。<a id="a-C0"></a>又于歌笑嬉戏等时。<a id="a-C1"></a>及观舞乐戏笑俳说等时。<a id="a-C2"></a>有引无义语。<a id="a-C3"></a>此中略义者。<a id="a-C4"></a>谓显如前说三时绮语。</p>
  <p id="aC5">复次诸贪欲者者。<a id="a-C6"></a>此是总句。<a id="a-C7"></a>由猛利贪者。<a id="a-C8"></a>谓于他所有。<a id="a-C9"></a>由贪增上。<a id="a-CA"></a>欲为己有。<a id="a-CB"></a>起决定执故。<a id="a-CC"></a>于财者。<a id="a-CD"></a>谓世俗财类。<a id="a-CE"></a>具者。<a id="a-CF"></a>谓所受用资具。<a id="a-CG"></a>即此二种总名为物。<a id="a-CH"></a>凡彼所有定当属我者。<a id="a-CI"></a>此显贪欲生起行相。<a id="a-CJ"></a>此中略义者。<a id="a-CK"></a>当知显示贪欲自性贪欲所缘贪欲行相。</p>
  <p id="aCL">复次嗔恚心者者。<a id="a-CM"></a>此是总句。<a id="a-CN"></a>恶意分别者。<a id="a-CO"></a>谓于他有情所。<a id="a-CP"></a>由嗔恚增上力。<a id="a-CQ"></a>欲为损害起决定执故。<a id="a-CR"></a>当杀者。<a id="a-CS"></a>谓欲伤害其身。<a id="a-CT"></a>当害者。<a id="a-CU"></a>谓欲损恼其身。<a id="a-CV"></a>当为衰损者。<a id="a-CW"></a>谓欲令彼财物损耗。<a id="a-CX"></a>彼当自获种种忧恼者。<a id="a-CY"></a>谓欲令彼自失财物。<a id="a-CZ"></a>此中略义如前应知。</p>
  <p id="aCa">复次诸邪见者者。<a id="a-Cb"></a>此是总句。<a id="a-Cc"></a>起如是见者。<a id="a-Cd"></a>此显自心忍可欲乐当所说义。<a id="a-Ce"></a>立如是论者。<a id="a-Cf"></a>此显授他当所说义。<a id="a-Cg"></a>无有施与无有爱养。<a id="a-Ch"></a>无有祠祀者。<a id="a-Ci"></a>谓由三种意乐非拨施故。<a id="a-Cj"></a>一财物意乐。<a id="a-Ck"></a>二清净意乐。<a id="a-Cl"></a>三祀天意乐。<a id="a-Cm"></a>供养火天名为祠祀。<a id="a-Cn"></a>又显非拨戒修所生善能治所治故。<a id="a-Co"></a>及显非拨施所生善能治所治故说如是言。<a id="a-Cp"></a>无有妙行无有恶行。<a id="a-Cq"></a>又显非拨此三种善能治所治所得果故。<a id="a-Cr"></a>说如是言。<a id="a-Cs"></a>无有妙行恶行二业果及异熟。<a id="a-Ct"></a>又显非拨流转依处缘故。<a id="a-Cu"></a>说如是言。<a id="a-Cv"></a>无有此世。<a id="a-Cw"></a>无有他世。<a id="a-Cx"></a>又显非拨彼所托缘故。<a id="a-Cy"></a>及非拨彼种子缘故。<a id="a-Cz"></a>说如是言。<a id="a-D0"></a>无母无父。<a id="a-D1"></a>又显非拨流转士夫故。<a id="a-D2"></a>说如是言。<a id="a-D3"></a>无有化生有情。<a id="a-D4"></a>又显非拨流转对治还灭故。<a id="a-D5"></a>说如是言。<a id="a-D6"></a>世间无有真阿罗汉。<a id="a-D7"></a>乃至广说。<a id="a-D8"></a>已趣各别烦恼寂静故名正至。<a id="a-D9"></a>于诸有情远离邪行行无倒行故名正行。<a id="a-DA"></a>因时名此世间。<a id="a-DB"></a>果时名彼世间。<a id="a-DC"></a>自士夫力之所作故。<a id="a-DD"></a>名为自然。<a id="a-DE"></a>通慧者。<a id="a-DF"></a>谓第六。<a id="a-DG"></a>已证者谓由见道。<a id="a-DH"></a>具足者谓由修道。<a id="a-DI"></a>显示者自所知故。<a id="a-DJ"></a>为他说故。<a id="a-DK"></a>我生已尽等。<a id="a-DL"></a>当知如余处分别。<a id="a-DM"></a>此中略义者。<a id="a-DN"></a>谓显示谤因谤果。<a id="a-DO"></a>诽谤功用谤真实事。<a id="a-DP"></a>功用者。<a id="a-DQ"></a>谓殖种功用。<a id="a-DR"></a>任持功用。<a id="a-DS"></a>来往功用。<a id="a-DT"></a>感生业功用。<a id="a-DU"></a>又有略义差别。<a id="a-DV"></a>谓显示诽谤若因若果。<a id="a-DW"></a>若流转缘。<a id="a-DX"></a>若流转士夫。<a id="a-DY"></a>及显诽谤彼对治还灭。<a id="a-DZ"></a>又诽谤流转者。<a id="a-Da"></a>应知谤因不谤自相。<a id="a-Db"></a>谤还灭者。<a id="a-Dc"></a>应知谤彼功德。<a id="a-Dd"></a>不谤补特伽罗。</p>
  <p id="aDe">复次白品一切翻前应知。<a id="a-Df"></a>所有差别我今当说。<a id="a-Dg"></a>谓翻欲邪行中。<a id="a-Dh"></a>诸梵行者者。<a id="a-Di"></a>此是总句。<a id="a-Dj"></a>当知此由三种清净而得清净。<a id="a-Dk"></a>一时分清净。<a id="a-Dl"></a>二他信清净。<a id="a-Dm"></a>三正行清净。<a id="a-Dn"></a>尽寿行故。<a id="a-Do"></a>久远行故者。<a id="a-Dp"></a>此显时分清净。<a id="a-Dq"></a>诤处雪故名清。<a id="a-Dr"></a>无违越故名净。<a id="a-Ds"></a>此二总显他信清净。<a id="a-Dt"></a>此中或有清而非净。<a id="a-Du"></a>应作四句。<a id="a-Dv"></a>初句者。<a id="a-Dw"></a>谓实毁犯于诤得胜。<a id="a-Dx"></a>第二句者。<a id="a-Dy"></a>谓实不犯于诤堕负。<a id="a-Dz"></a>第三句者。<a id="a-E0"></a>谓实不犯于诤得胜。<a id="a-E1"></a>第四句者。<a id="a-E2"></a>谓实毁犯于诤堕负。<a id="a-E3"></a>不以爱染身触母邑故。<a id="a-E4"></a>名远离生臭。<a id="a-E5"></a>不行两两交会鄙事故。<a id="a-E6"></a>名远离淫欲。<a id="a-E7"></a>不以余手触等方便而出不净故。<a id="a-E8"></a>名非鄙爱愿受持梵行故。<a id="a-E9"></a>名远离猥法。<a id="a-EA"></a>如是名为正行清净具足。<a id="a-EB"></a>当知略义即在此中。<a id="a-EC"></a>又翻妄语中。<a id="a-ED"></a>可信者。<a id="a-EE"></a>谓可委故。<a id="a-EF"></a>可委者。<a id="a-EG"></a>谓可寄托故。<a id="a-EH"></a>应可建立者。<a id="a-EI"></a>谓于彼彼违诤事中应可建立为正证故。<a id="a-EJ"></a>无有虚诳者。<a id="a-EK"></a>于委寄中不虚诳故。<a id="a-EL"></a>不欺誷故。<a id="a-EM"></a>此中略义者。<a id="a-EN"></a>谓显三种摄受。<a id="a-EO"></a>一欲解摄受。<a id="a-EP"></a>二保任摄受。<a id="a-EQ"></a>三作用摄受。</p>
  <p id="aER">复次法相差别建立者。<a id="a-ES"></a>谓即杀生离杀生等。<a id="a-ET"></a>云何杀生。<a id="a-EU"></a>谓于他众生起杀欲乐。<a id="a-EV"></a>起染污心。<a id="a-EW"></a>若即于彼起杀方便。<a id="a-EX"></a>及即于彼杀究竟中所有身业。<a id="a-EY"></a>云何不与取。<a id="a-EZ"></a>谓于他摄物。<a id="a-Ea"></a>起盗欲乐。<a id="a-Eb"></a>起染污心。<a id="a-Ec"></a>若即于彼起盗方便。<a id="a-Ed"></a>及即于彼盗究竟中所有身业。<a id="a-Ee"></a>云何欲邪行。<a id="a-Ef"></a>谓于所不应行非道非处非时。<a id="a-Eg"></a>起习近欲乐。<a id="a-Eh"></a>起染污心。<a id="a-Ei"></a>若即于彼起欲邪行方便。<a id="a-Ej"></a>及于欲邪行究竟中所有身业。<a id="a-Ek"></a>云何妄语。<a id="a-El"></a>谓于他有情起覆想说欲乐。<a id="a-Em"></a>起染污心。<a id="a-En"></a>若即于彼起伪证方便。<a id="a-Eo"></a>及于伪证究竟中所有语业。<a id="a-Ep"></a>云何离间语。<a id="a-Eq"></a>谓于他有情起破坏欲乐起染污心。<a id="a-Er"></a>若即于彼起破坏方便。<a id="a-Es"></a>及于破坏究竟中所有语业。<a id="a-Et"></a>云何粗恶语。<a id="a-Eu"></a>谓于他有情。<a id="a-Ev"></a>起粗语欲乐。<a id="a-Ew"></a>起染污心。<a id="a-Ex"></a>若即于彼起粗语方便。<a id="a-Ey"></a>及于粗语究竟中所有语业。<a id="a-Ez"></a>云何绮语。<a id="a-F0"></a>谓起绮语欲乐。<a id="a-F1"></a>起染污心。<a id="a-F2"></a>若即于彼起不相应语方便。<a id="a-F3"></a>及于不相应语究竟中所有语业。<a id="a-F4"></a>云何贪欲。<a id="a-F5"></a>谓于他所有。<a id="a-F6"></a>起己有欲乐起染污心。<a id="a-F7"></a>若于他所有。<a id="a-F8"></a>起己有欲乐决定方便。<a id="a-F9"></a>及于彼究竟中所有意业。<a id="a-FA"></a>云何嗔恚。<a id="a-FB"></a>谓于他起害欲乐。<a id="a-FC"></a>起染污心。<a id="a-FD"></a>若于他起害欲乐决定方便。<a id="a-FE"></a>及于彼究竟中所有意业。<a id="a-FF"></a>云何邪见。<a id="a-FG"></a>谓起诽谤欲乐。<a id="a-FH"></a>起染污心。<a id="a-FI"></a>若于起诽谤欲乐决定方便。<a id="a-FJ"></a>及于彼究竟中所有意业。<a id="a-FK"></a>云何离杀生。<a id="a-FL"></a>谓于杀生。<a id="a-FM"></a>起过患欲解。<a id="a-FN"></a>起胜善心。<a id="a-FO"></a>若于彼起静息方便。<a id="a-FP"></a>及于彼静息究竟中所有身业。<a id="a-FQ"></a>如离杀生。<a id="a-FR"></a>如是离不与取。<a id="a-FS"></a>乃至离邪见。<a id="a-FT"></a>应知亦尔。<a id="a-FU"></a>此中差别者。<a id="a-FV"></a>谓于不与取起过患欲解。<a id="a-FW"></a>乃至于邪见起过患欲解。<a id="a-FX"></a>起胜善心。<a id="a-FY"></a>若于彼起静息方便。<a id="a-FZ"></a>及于彼静息究竟中所有意业。<a id="a-Fa"></a>如是十种。<a id="a-Fb"></a>略为三种。<a id="a-Fc"></a>所谓身业语业意业。<a id="a-Fd"></a>即此三种广开十种应知。</p>
  <p id="aFe">业因云何。<a id="a-Ff"></a>应知有十二种相。<a id="a-Fg"></a>一贪二嗔。<a id="a-Fh"></a>三痴四自。<a id="a-Fi"></a>五他六随他转。<a id="a-Fj"></a>七所爱味八怖畏。<a id="a-Fk"></a>九为损害十戏乐。<a id="a-Fl"></a>十一法想十二邪见。</p>
  <p id="aFm">业位云何。<a id="a-Fn"></a>应知略说有五种相。<a id="a-Fo"></a>谓耎位中位上位生位习气位。<a id="a-Fp"></a>由耎不善业故。<a id="a-Fq"></a>生傍生中。<a id="a-Fr"></a>由中不善业故。<a id="a-Fs"></a>生饿鬼中。<a id="a-Ft"></a>由上不善业故。<a id="a-Fu"></a>生那落迦中。<a id="a-Fv"></a>由耎善业故。<a id="a-Fw"></a>生人中。<a id="a-Fx"></a>由中善业故。<a id="a-Fy"></a>生欲界天中。<a id="a-Fz"></a>由上善业故。<a id="a-G0"></a>生色无色界。<a id="a-G1"></a>何等名为耎位不善业耶。<a id="a-G2"></a>谓以耎品贪嗔痴为因缘故。<a id="a-G3"></a>何等名为中位不善业耶。<a id="a-G4"></a>谓以中品贪嗔痴为因缘故。<a id="a-G5"></a>何等名为上位不善业耶。<a id="a-G6"></a>谓以上品贪嗔痴为因缘故。<a id="a-G7"></a>若诸善业。<a id="a-G8"></a>随其所应。<a id="a-G9"></a>以无贪无嗔无痴为因缘。<a id="a-GA"></a>应知。<a id="a-GB"></a>何等生位业。<a id="a-GC"></a>谓已生未灭。<a id="a-GD"></a>现在前业。<a id="a-GE"></a>何等习气位业。<a id="a-GF"></a>谓已生已灭。<a id="a-GG"></a>不现前业。</p>
 </body>
</html>