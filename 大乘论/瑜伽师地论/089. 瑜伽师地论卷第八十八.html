<!doctype html>
<html id="z3IBVNlwG" data-ver="1281">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第八十八</h1>
  <h2 id="a2">摄事分中契经事行择摄第一之四</h2>
  <p id="a3">复次嗢拖南曰。</p>
  <p id="a4">二智并其事　　乐等行转变</p>
  <p id="a5">请无请说经　　涅槃有二种</p>
  <p id="a6">智有二种。<a id="a-7"></a>一者正智。<a id="a-8"></a>二者邪智。<a id="a-9"></a>此中正智依有事生。<a id="a-A"></a>邪智亦尔。<a id="a-B"></a>虽此二智俱依有事。<a id="a-C"></a>然正智如实取事。<a id="a-D"></a>邪智邪分别不如实取事。<a id="a-E"></a>由有正教如理作意为前行故。<a id="a-F"></a>于所知境正智得生。<a id="a-G"></a>由有邪教非理作意为前行故。<a id="a-H"></a>于所知境邪智得生。<a id="a-I"></a>非正智生坏所知境。<a id="a-J"></a>但于此境舍于邪执而起正智。<a id="a-K"></a>如闇中色。<a id="a-L"></a>明灯生时不坏此色。<a id="a-M"></a>但能照了。<a id="a-N"></a>当知此义亦复如是。</p>
  <p id="aO">复次随顺乐受诸行与无常相共相应故。<a id="a-P"></a>若至苦位尔时说名损恼迫迮。<a id="a-Q"></a>若至不苦不乐位。<a id="a-R"></a>尔时方于行苦名苦迫迮。<a id="a-S"></a>若不至彼位。<a id="a-T"></a>便应毕竟唯顺乐受勿至余位。<a id="a-U"></a>又生老等法所随诸行皆悉是苦。<a id="a-V"></a>彼若至疾病位。<a id="a-W"></a>说名损恼迫迮。<a id="a-X"></a>若至生等苦位。<a id="a-Y"></a>名苦迫迮。<a id="a-Z"></a>若不至彼位。<a id="a-a"></a>于诸行中生等苦因之所随逐。<a id="a-b"></a>勿至果位。<a id="a-c"></a>又本性诸行众缘生故。<a id="a-d"></a>不得自在。<a id="a-e"></a>亦无宰主。<a id="a-f"></a>若有宰主。<a id="a-g"></a>彼一切行虽性无常。<a id="a-h"></a>应随所乐流转不绝或不令生。<a id="a-i"></a>广说乃至于死。</p>
  <p id="aj">复次有二种契经。<a id="a-k"></a>一因请而说。<a id="a-l"></a>二不因请说。<a id="a-m"></a>因请说者。<a id="a-n"></a>谓若有补特伽罗由此诸行相教而调伏者。<a id="a-o"></a>因彼请故。<a id="a-p"></a>为转如是诸行相教。<a id="a-q"></a>不因请说者。<a id="a-r"></a>谓若于彼多百众中。<a id="a-s"></a>以无量门作美妙说。<a id="a-t"></a>或为大师近住弟子阿难陀等。<a id="a-u"></a>作如是说。<a id="a-v"></a>为令正法得久住故。</p>
  <p id="aw">复次当知由三分故。<a id="a-x"></a>摄受圆满涅槃。<a id="a-y"></a>一由随顺教授故。<a id="a-z"></a>二由正观察一切行故。<a id="a-10"></a>三由永断一切烦恼故。<a id="a-11"></a>随顺教授者。<a id="a-12"></a>谓记说教诫神变所摄。<a id="a-13"></a>如来随欲记说彼心。<a id="a-14"></a>由自定意以三行相遍照他心。<a id="a-15"></a>若展转久远灭心。<a id="a-16"></a>若无间灭心。<a id="a-17"></a>若于现在所缘转心。<a id="a-18"></a>从定起已随念分别思惟定内所受他心。<a id="a-19"></a>如其所受即如是记。<a id="a-1A"></a>汝有如是心。<a id="a-1B"></a>谓久远灭者。<a id="a-1C"></a>如是意。<a id="a-1D"></a>谓无间灭者。<a id="a-1E"></a>如是识。<a id="a-1F"></a>谓现在者此据种类不据刹那。<a id="a-1G"></a>即以如是记说神变为依止故。<a id="a-1H"></a>于其三处而为教诫。<a id="a-1I"></a>一于行处现前境界。<a id="a-1J"></a>开许如理作意。<a id="a-1K"></a>遮止不如理作意。<a id="a-1L"></a>二于住处遮止不正寻思。<a id="a-1M"></a>开许正寻思。<a id="a-1N"></a>三于止观勤修行处。<a id="a-1O"></a>开许令断未断诸行。<a id="a-1P"></a>及令烦恼永得离系而证涅槃。<a id="a-1Q"></a>如是宣说令从三处诸随烦恼心得清净。<a id="a-1R"></a>谓从行处住处依处。<a id="a-1S"></a>又正观察过去未来现在诸行。<a id="a-1T"></a>名正观察。<a id="a-1U"></a>一切诸行又有三漏。<a id="a-1V"></a>三漏为先而有欲害。<a id="a-1W"></a>欲害为先而有寻思热恼。<a id="a-1X"></a>寻思热恼为先而有追求忧恼。<a id="a-1Y"></a>如是一切皆永断。<a id="a-1Z"></a>故说名永断一切烦恼。<a id="a-1a"></a>如是定住心善解脱无相乐住。<a id="a-1b"></a>无恐怖时于现法中名入圆满般涅槃数。<a id="a-1c"></a>又依三法依止自义。<a id="a-1d"></a>名住归依。<a id="a-1e"></a>依止他义名住洲渚。<a id="a-1f"></a>何者为三。<a id="a-1g"></a>一依内如理作意为先法随法行。<a id="a-1h"></a>二依佛听闻所说正法。<a id="a-1i"></a>三依亲近正法内善士。<a id="a-1j"></a>不依亲近余正法外一切外道诸不善士。<a id="a-1k"></a>如是三法当知显示人中四种多所作法。<a id="a-1l"></a>谓亲近善士。<a id="a-1m"></a>听闻正法。<a id="a-1n"></a>如理作意。<a id="a-1o"></a>法随法行。<a id="a-1p"></a>复由三缘及五种相当知证得彼分涅槃。<a id="a-1q"></a>何等三缘。<a id="a-1r"></a>一遍知苦故。<a id="a-1s"></a>二深见一切随顺苦行诸过患故。<a id="a-1t"></a>三超过愁等一切苦故。<a id="a-1u"></a>云何五相。<a id="a-1v"></a>一知苦种类相交涉时发生愁等。<a id="a-1w"></a>是名于彼遍知自性。<a id="a-1x"></a>二知有种子彼法得生。<a id="a-1y"></a>是名于彼遍知因性。<a id="a-1z"></a>三知自所行所知境界。<a id="a-20"></a>是名于彼遍知缘性。<a id="a-21"></a>四随观执着我所及我皆是能顺众苦诸行。<a id="a-22"></a>是名于彼遍知行性。<a id="a-23"></a>五随观三世欲界所系诸行过患。<a id="a-24"></a>能断一切愁等诸苦。<a id="a-25"></a>当知由此三缘五相。<a id="a-26"></a>获得如是彼分涅槃。<a id="a-27"></a>由可爱事无常转变悲伤心戚故。<a id="a-28"></a>名为愁。<a id="a-29"></a>由彼发言咨嗟歔欷故。<a id="a-2A"></a>名为叹。<a id="a-2B"></a>因此拊膺故。<a id="a-2C"></a>名为苦。<a id="a-2D"></a>内怀冤结故。<a id="a-2E"></a>名为忧。<a id="a-2F"></a>因兹迷乱故。<a id="a-2G"></a>名为恼。<a id="a-2H"></a>又以丧失财宝无病亲戚等事随一现前创生忧恼。<a id="a-2I"></a>说名为愁。<a id="a-2J"></a>由依此故次乃发言哀吟悲冤。<a id="a-2K"></a>举身烦热名叹。<a id="a-2L"></a>苦位过此愁叹。<a id="a-2M"></a>身烦热已内烧外静心犹未平。<a id="a-2N"></a>说名忧位。<a id="a-2O"></a>过初日已或二三五十日夜月由彼因缘意尚未宁。<a id="a-2P"></a>说名为恼。</p>
  <p id="a2Q">复次嗢拖南曰。</p>
  <p id="a2R">诤芽见大染　　一趣学四怖</p>
  <p id="a2S">善说恶说中　　宿住念差别</p>
  <p id="a2T">由四因缘如来不与世间迷执共为怨诤。<a id="a-2U"></a>然彼世间起邪分别谓为怨诤。<a id="a-2V"></a>何等为四。<a id="a-2W"></a>一者宣说道理义故。<a id="a-2X"></a>二者宣说真实义故。<a id="a-2Y"></a>三者宣说利益义故。<a id="a-2Z"></a>四者有时随世转故。<a id="a-2a"></a>此中如来依四道理宣说正法如前。<a id="a-2b"></a>所谓观待道理。<a id="a-2c"></a>作用道理。<a id="a-2d"></a>因成道理。<a id="a-2e"></a>法尔道理。<a id="a-2f"></a>由此如来名法语者。<a id="a-2g"></a>如来终不故往他所求兴诤事。<a id="a-2h"></a>所以者何。<a id="a-2i"></a>由诸世间违返他义谓为自义故兴诤论。<a id="a-2j"></a>如来乃以一切他义即为自义故。<a id="a-2k"></a>无所诤。<a id="a-2l"></a>唯除哀愍令其得义故。<a id="a-2m"></a>往他所为说正法。<a id="a-2n"></a>而诸邪执愚痴世间颠倒妄谓自义我义。<a id="a-2o"></a>而有差别故。<a id="a-2p"></a>兴我诤。<a id="a-2q"></a>由此因缘当知如来名道理语者。<a id="a-2r"></a>又复如来名真实语者。<a id="a-2s"></a>谓若世间诸聪敏者共许为有。<a id="a-2t"></a>如来于彼亦说为有。<a id="a-2u"></a>谓一切行皆是无常。<a id="a-2v"></a>若于世间诸聪敏者共许为无。<a id="a-2w"></a>如来于彼亦说为无。<a id="a-2x"></a>谓一切行皆是常住。<a id="a-2y"></a>又复如来名利益语者。<a id="a-2z"></a>谓诸世间有盲冥者。<a id="a-30"></a>自于世法不能了知。<a id="a-31"></a>如来于彼自现等觉而为开阐。<a id="a-32"></a>又复如来或时随顺世间而转。<a id="a-33"></a>谓阿死罗摩登只等依少事业以自存活。<a id="a-34"></a>然诸世人为彼假立大富大财大食名想。<a id="a-35"></a>如彼世人假立名想。<a id="a-36"></a>如来随彼亦如是说。<a id="a-37"></a>又如一事于一国土假立名想。<a id="a-38"></a>于余国土即于此事立余名想。<a id="a-39"></a>如来随彼亦如是说。<a id="a-3A"></a>若怀怨诤而兴怨诤。<a id="a-3B"></a>则不得名道理语者。<a id="a-3C"></a>真实语者。<a id="a-3D"></a>利益语者。<a id="a-3E"></a>随世转者。<a id="a-3F"></a>由具如是四种因缘。<a id="a-3G"></a>是故当知如来无诤。<a id="a-3H"></a>又佛世尊自然观察所应作义。<a id="a-3I"></a>虽无请问而自宣扬现等觉法。<a id="a-3J"></a>能以称当名句文身。<a id="a-3K"></a>施设建立诸法差别。<a id="a-3L"></a>广说如前摄异门分。<a id="a-3M"></a>如是当知乃至说名平等开示。</p>
  <p id="a3N">复次一因二缘令后有芽当得生长。<a id="a-3O"></a>谓五品行中烦恼种子所随逐识。<a id="a-3P"></a>说名为因。<a id="a-3Q"></a>与因相似四种识住。<a id="a-3R"></a>说名为缘。<a id="a-3S"></a>又由喜贪滋润其识。<a id="a-3T"></a>令于彼彼当受生处结生相续。<a id="a-3U"></a>感萨迦耶。<a id="a-3V"></a>亦名为缘。<a id="a-3W"></a>此中有一由四识住摄受所依由喜贪故。<a id="a-3X"></a>于现法中新新造集及以增长。<a id="a-3Y"></a>彼于后时成阿罗汉。<a id="a-3Z"></a>令识种子悉皆腐败。<a id="a-3a"></a>一切有芽永不得生。<a id="a-3b"></a>又复有一具一切缚。<a id="a-3c"></a>勤修正行欣乐涅槃。<a id="a-3d"></a>遍于一切诸受生处。<a id="a-3e"></a>起厌逆想。<a id="a-3f"></a>彼具缚故种子不坏。<a id="a-3g"></a>识住和合。<a id="a-3h"></a>然于诸有起厌逆想故无喜贪。<a id="a-3i"></a>彼由如是修正行故。<a id="a-3j"></a>于现法中堪般涅槃。<a id="a-3k"></a>其后有芽亦不得生。<a id="a-3l"></a>又复有一住于学地得不还果。<a id="a-3m"></a>唯有非想非非想处诸行为余。<a id="a-3n"></a>于有顶定具足安住。<a id="a-3o"></a>彼识种子犹未一切悉皆灭尽。<a id="a-3p"></a>然于识住能遍了知能遍通达。<a id="a-3q"></a>彼由忘念增上力故。<a id="a-3r"></a>上地贪爱犹残少分。<a id="a-3s"></a>是不还者。<a id="a-3t"></a>当来下地一切有芽不复更生。<a id="a-3u"></a>与此相违当知一切诸后有芽皆得生长。</p>
  <p id="a3v">复次杂染有二。<a id="a-3w"></a>一见杂染。<a id="a-3x"></a>二余烦恼杂染。<a id="a-3y"></a>见杂染者。<a id="a-3z"></a>谓于诸行计我我所邪执而转萨迦耶见。<a id="a-40"></a>由此见故或执诸行以为实我。<a id="a-41"></a>或执诸行为实我所。<a id="a-42"></a>复有所余。<a id="a-43"></a>此为根本诸外见趣其余贪等所有烦恼。<a id="a-44"></a>当知是名第二杂染。<a id="a-45"></a>又见杂染得解脱时。<a id="a-46"></a>亦能于余毕竟解脱。<a id="a-47"></a>非余杂染得解脱时即能解脱诸见杂染。<a id="a-48"></a>所以者何。<a id="a-49"></a>由生此者依世间道。<a id="a-4A"></a>乃至能离无所有处所有贪欲。<a id="a-4B"></a>于诸下地其余烦恼心得解脱。<a id="a-4C"></a>而未能脱萨迦耶见。<a id="a-4D"></a>由此见故。<a id="a-4E"></a>于下上地所有诸行和杂自体。<a id="a-4F"></a>不观差别。<a id="a-4G"></a>总计为我。<a id="a-4H"></a>或计我所。<a id="a-4I"></a>由此因缘虽升有顶。<a id="a-4J"></a>而复退还。<a id="a-4K"></a>若于如是一切自体。<a id="a-4L"></a>遍知为苦。<a id="a-4M"></a>由出世道先断一切萨迦耶见。<a id="a-4N"></a>后能永断所余烦恼。<a id="a-4O"></a>由此因缘无复退转。<a id="a-4P"></a>是故当知唯见杂染是大杂染。</p>
  <p id="a4Q">复次应知由三种相道名一趣。<a id="a-4R"></a>谓于异生地以五行相。<a id="a-4S"></a>观察诸行五处差别。<a id="a-4T"></a>即此观察于二时中修治令净。<a id="a-4U"></a>谓于行向学地及无学地。<a id="a-4V"></a>云何名为五种行相观察诸行。<a id="a-4W"></a>一者观察诸行自性。<a id="a-4X"></a>二者观察诸行因缘。<a id="a-4Y"></a>三者观察杂染因缘。<a id="a-4Z"></a>四者观察清净因缘。<a id="a-4a"></a>五者观察清净。</p>
  <p id="a4b">复次应知于异生位先于五处得善巧已后。<a id="a-4c"></a>于学位即于如是五种处所。<a id="a-4d"></a>更以五种差别行相审谛观察。<a id="a-4e"></a>能令获得速疾通慧。<a id="a-4f"></a>何等名为五种行相。<a id="a-4g"></a>谓观察诸行。<a id="a-4h"></a>诸行因缘。<a id="a-4i"></a>杂染因缘。<a id="a-4j"></a>清净因缘。<a id="a-4k"></a>灭寂静故。<a id="a-4l"></a>趣向清净道出离故。<a id="a-4m"></a>诸行种种众多性故。<a id="a-4n"></a>各自种子所生起故。<a id="a-4o"></a>各待余缘所生起故。</p>
  <p id="a4p">复次应知由四因缘。<a id="a-4q"></a>于二处所发生恐怖能为障碍。<a id="a-4r"></a>何等为四。<a id="a-4s"></a>一者若于此位生起。<a id="a-4t"></a>二者若依此法生起。<a id="a-4u"></a>三者若彼如是生起。<a id="a-4v"></a>四者若彼行相生起。<a id="a-4w"></a>位生起者。<a id="a-4x"></a>谓于非圣位中。<a id="a-4y"></a>生起于诸圣谛。<a id="a-4z"></a>未得善巧。<a id="a-50"></a>又此非圣于五处所亦未善巧。<a id="a-51"></a>依生起者。<a id="a-52"></a>谓于诸行起邪行相。<a id="a-53"></a>计我我所萨迦耶见为依生起。<a id="a-54"></a>如是生起者。<a id="a-55"></a>谓由二种诸行变坏差别生起。<a id="a-56"></a>一由异缘所变坏故。<a id="a-57"></a>二由自心起邪分别而变坏故。<a id="a-58"></a>行相生起者。<a id="a-59"></a>谓于所爱虑恐未来当变坏故。<a id="a-5A"></a>生恐怖行相。<a id="a-5B"></a>于正变坏生损恼行相。<a id="a-5C"></a>即于所爱已变坏中。<a id="a-5D"></a>欣彼重生起顾恋行相。<a id="a-5E"></a>又于涅槃分别自体永变坏故。<a id="a-5F"></a>起怖畏行相。<a id="a-5G"></a>如是行相差别转时。<a id="a-5H"></a>于爱乐圣教及爱乐涅槃。<a id="a-5I"></a>能为障碍。<a id="a-5J"></a>又由二种门于所缘境自所行处。<a id="a-5K"></a>我我所执差别而转。<a id="a-5L"></a>谓推求故。<a id="a-5M"></a>及领受故。<a id="a-5N"></a>即见及受。</p>
  <p id="a5O">复次由三种相。<a id="a-5P"></a>善说法者恶说法者。<a id="a-5Q"></a>于等事中宿住随念。<a id="a-5R"></a>当知染净有其差别。<a id="a-5S"></a>何等为三。<a id="a-5T"></a>谓恶说法者宿住随念。<a id="a-5U"></a>于彼诸行自相共相不如实知。<a id="a-5V"></a>便于诸行或全计常。<a id="a-5W"></a>或一分常或计非常。<a id="a-5X"></a>或计无因。<a id="a-5Y"></a>善说法者宿住随念。<a id="a-5Z"></a>如实知故无邪分别。<a id="a-5a"></a>是名第一二念差别。<a id="a-5b"></a>又恶说法者。<a id="a-5c"></a>随依何定发宿住念。<a id="a-5d"></a>不能如实了知是苦。<a id="a-5e"></a>便生爱味。<a id="a-5f"></a>由爱味故。<a id="a-5g"></a>于过去行深生顾恋。<a id="a-5h"></a>于未来行深生欣乐。<a id="a-5i"></a>于现在行不能修行厌离欲灭。<a id="a-5j"></a>善说法者。<a id="a-5k"></a>当知一切与彼相违。<a id="a-5l"></a>是名第二二念差别。<a id="a-5m"></a>又恶说法者。<a id="a-5n"></a>如是邪行四种杂染所杂染故。<a id="a-5o"></a>能感后有。<a id="a-5p"></a>何等名为四种杂染。<a id="a-5q"></a>一业杂染。<a id="a-5r"></a>二见我慢缠杂染。<a id="a-5s"></a>三爱缠杂染。<a id="a-5t"></a>四彼随眠杂染。<a id="a-5u"></a>若诸新业造作增长。<a id="a-5v"></a>若诸故业数数触已而不变吐。<a id="a-5w"></a>是名业杂染。<a id="a-5x"></a>若于诸行邪分别起萨迦耶见。<a id="a-5y"></a>于他有情以诸沙门婆罗门等与己挍量。<a id="a-5z"></a>谓自为胜或等或劣。<a id="a-60"></a>是名见我慢缠杂染。<a id="a-61"></a>于内于外所起贪欲。<a id="a-62"></a>于爱行中应知其相。<a id="a-63"></a>是名爱缠杂染。<a id="a-64"></a>于相续中见我慢爱三品粗重常所随逐。<a id="a-65"></a>是名彼随眠杂染。<a id="a-66"></a>如是四种总摄为二。<a id="a-67"></a>谓业烦恼。<a id="a-68"></a>烦恼复二。<a id="a-69"></a>缠及随眠。<a id="a-6A"></a>于诸行中先起邪执后生贪着。<a id="a-6B"></a>由此二种增上力故。<a id="a-6C"></a>虽复有余烦恼杂染。<a id="a-6D"></a>而但取此。<a id="a-6E"></a>尔所烦恼于诸行中不挍量他。<a id="a-6F"></a>自起邪执。<a id="a-6G"></a>说名为见。<a id="a-6H"></a>挍量于他。<a id="a-6I"></a>说名我慢。<a id="a-6J"></a>如是邪执是无明品。<a id="a-6K"></a>由此为先发起贪着。<a id="a-6L"></a>名为爱品。<a id="a-6M"></a>由此二种根本烦恼。<a id="a-6N"></a>于生死中流转不绝。<a id="a-6O"></a>若善说法毗奈耶中正修行者。<a id="a-6P"></a>能断如是四种杂染。<a id="a-6Q"></a>于现法中能般涅槃。<a id="a-6R"></a>又由此故能住究竟圆满涅槃。<a id="a-6S"></a>若不尔者尚不能住彼分涅槃。<a id="a-6T"></a>何况究竟。<a id="a-6U"></a>是名第三二念差别。<a id="a-6V"></a>又于此中见及我慢。<a id="a-6W"></a>说名高视。<a id="a-6X"></a>爱说名烟。<a id="a-6Y"></a>何以故。<a id="a-6Z"></a>于诸行中为见我慢所覆障者。<a id="a-6a"></a>不如实知其性弊劣诸行体相。<a id="a-6b"></a>于人天身及彼众具。<a id="a-6c"></a>谓为高胜。<a id="a-6d"></a>是故彼二说名高视。<a id="a-6e"></a>爱犹如烟令心扰乱不得安隐。<a id="a-6f"></a>是故名烟。</p>
  <p id="a6g">复次嗢拖南曰。</p>
  <p id="a6h">无厌患无欲　　无乱问记相</p>
  <p id="a6i">障希奇无因　　毁纯染俱后</p>
  <p id="a6j">有二信者。<a id="a-6k"></a>而非称当信者所作。<a id="a-6l"></a>何等为二。<a id="a-6m"></a>一在家信者。<a id="a-6n"></a>信有涅槃及一切行是无常性。<a id="a-6o"></a>然于诸行不观过患不厌离住。<a id="a-6p"></a>不知出离而受用之。<a id="a-6q"></a>二舍离家法趣于非家有净信者。<a id="a-6r"></a>彼于涅槃不能安住猛利乐欲。<a id="a-6s"></a>不用此欲为所依止。<a id="a-6t"></a>常勤修习所有善法。<a id="a-6u"></a>于现法中不般涅槃。<a id="a-6v"></a>与此相违应知称当信者所作。</p>
  <p id="a6w">复次于内法中略有二种具聪明者。<a id="a-6x"></a>若有净信或诸外道来请问时能无乱记。<a id="a-6y"></a>谓依中道。<a id="a-6z"></a>于诸行中问生灭时。<a id="a-70"></a>不增有情不减实事。<a id="a-71"></a>唯于诸行安立生灭不乱而记。<a id="a-72"></a>若立有情有生有灭。<a id="a-73"></a>是名一边。<a id="a-74"></a>谓增益边。<a id="a-75"></a>若立生灭都无所有。<a id="a-76"></a>是第二边。<a id="a-77"></a>谓损减边。<a id="a-78"></a>唯于诸行安立生灭。<a id="a-79"></a>是名中道远离二边。<a id="a-7A"></a>是故若能如是记别。<a id="a-7B"></a>为善记别。<a id="a-7C"></a>如来所赞。<a id="a-7D"></a>或复有言。<a id="a-7E"></a>何因缘故乃于沙门乔答摩所修习梵行。<a id="a-7F"></a>若得此问应如前说。<a id="a-7G"></a>远离增益损减二边。<a id="a-7H"></a>依中道记名不乱记。<a id="a-7I"></a>若谓有情修习染净。<a id="a-7J"></a>是名一边。<a id="a-7K"></a>谓增益边。<a id="a-7L"></a>若谓一切都无修习。<a id="a-7M"></a>是第二边。<a id="a-7N"></a>谓损减边。<a id="a-7O"></a>若为诸行厌离欲灭而修习者。<a id="a-7P"></a>是名中道远离二边。<a id="a-7Q"></a>是故此记名不乱记。<a id="a-7R"></a>名为善记。<a id="a-7S"></a>当知此记诸佛所赞。</p>
  <p id="a7T">复次法有二种。<a id="a-7U"></a>一者有为。<a id="a-7V"></a>二者无为。<a id="a-7W"></a>此中有为是无常性。<a id="a-7X"></a>三有为相施设可得。<a id="a-7Y"></a>一生。<a id="a-7Z"></a>二灭。<a id="a-7a"></a>三住异性。<a id="a-7b"></a>如是三相依二种行流转安立。<a id="a-7c"></a>一依生身展转流转。<a id="a-7d"></a>二依刹那展转流转。<a id="a-7e"></a>依初流转者。<a id="a-7f"></a>谓于彼彼有情众同分中。<a id="a-7g"></a>初生名生。<a id="a-7h"></a>终没名灭。<a id="a-7i"></a>于二中间婴孩等位立住异性。<a id="a-7j"></a>乃至寿住说名为住。<a id="a-7k"></a>诸位后后转变差别。<a id="a-7l"></a>名住异性。<a id="a-7m"></a>依后流转者。<a id="a-7n"></a>谓彼诸行刹那刹那新新而生。<a id="a-7o"></a>说名为生。<a id="a-7p"></a>生刹那后不住名灭。<a id="a-7q"></a>唯生刹那住故名住。<a id="a-7r"></a>异性有二。<a id="a-7s"></a>一异性异性。<a id="a-7t"></a>二转变异性。<a id="a-7u"></a>异性异性者。<a id="a-7v"></a>谓诸行相似相续而转。<a id="a-7w"></a>转变异性者。<a id="a-7x"></a>谓不相似相续而转。<a id="a-7y"></a>非此异性离住相外别体可得。<a id="a-7z"></a>是故二种总摄为一。<a id="a-80"></a>施设一相。<a id="a-81"></a>与此相违应知常住无为三相。</p>
  <p id="a82">复次应知修集涅槃资粮略有三障。<a id="a-83"></a>一者依广事业财宝具足多行放逸。<a id="a-84"></a>二者无善知识方便晓喻。<a id="a-85"></a>三者未闻正法未得正法。<a id="a-86"></a>忽遇死缘非时夭没。<a id="a-87"></a>与此相违当知无障。<a id="a-88"></a>亦有三种。<a id="a-89"></a>又诸圣者将欲终时。<a id="a-8A"></a>略有二种圣者之相。<a id="a-8B"></a>谓临终时诸根澄净蒙佛所记。<a id="a-8C"></a>由三种相佛为过世一切圣者记别。<a id="a-8D"></a>圣性种性。<a id="a-8E"></a>满故但记物类。<a id="a-8F"></a>我已了知法及随法者。<a id="a-8G"></a>法谓正见前行圣道言。<a id="a-8H"></a>随法者。<a id="a-8I"></a>谓依彼法听闻他音如理作意。<a id="a-8J"></a>又我未曾恼乱正法所依处者。<a id="a-8K"></a>谓为此义如来告命。<a id="a-8L"></a>及为此义有所宣说。<a id="a-8M"></a>乃至为令诸漏永尽。<a id="a-8N"></a>彼由此故已得尽漏。</p>
  <p id="a8O">复次诸佛如来略有二种甚希奇法。<a id="a-8P"></a>谓未信者令信。<a id="a-8Q"></a>已信者令增长。<a id="a-8R"></a>速于圣教令得悟入。<a id="a-8S"></a>谓大师相。<a id="a-8T"></a>或法教相。<a id="a-8U"></a>或已证得第一德相。<a id="a-8V"></a>普于十方美妙声称广大赞颂无不遍满。<a id="a-8W"></a>又能除遣说无因论及恶因论。<a id="a-8X"></a>摄受一切说正因论。<a id="a-8Y"></a>所以者何。<a id="a-8Z"></a>说无因论及恶因论。<a id="a-8a"></a>尚非欲往人天善趣及乐解脱诸聪慧者胜解依处。<a id="a-8b"></a>况是其余。<a id="a-8c"></a>当所趣入说正因论。<a id="a-8d"></a>当知其相与彼相违。<a id="a-8e"></a>大师相者。<a id="a-8f"></a>谓薄伽梵是真如来应正等觉乃至世尊。<a id="a-8g"></a>广释如前摄异门分。<a id="a-8h"></a>法教相者。<a id="a-8i"></a>谓说正法初中后善。<a id="a-8j"></a>乃至广说。<a id="a-8k"></a>当知亦如摄异门分。<a id="a-8l"></a>证得第一德相者。<a id="a-8m"></a>谓于一切此世他世自然通达。<a id="a-8n"></a>现等正觉。<a id="a-8o"></a>乃至广说。<a id="a-8p"></a>此中欲界说名此世。<a id="a-8q"></a>色无色界名为他世。<a id="a-8r"></a>现在过去二世别故。<a id="a-8s"></a>当知是名第二差别。<a id="a-8t"></a>不由师故说名自然。<a id="a-8u"></a>六种通慧现所得故。<a id="a-8v"></a>名为作证。<a id="a-8w"></a>于诸有情最第一故。<a id="a-8x"></a>说名圆满。<a id="a-8y"></a>此第一性自然知故。<a id="a-8z"></a>显示他故说名开示。</p>
  <p id="a90">复次由二种相。<a id="a-91"></a>无因论者。<a id="a-92"></a>于诸行中执无因转。<a id="a-93"></a>谓于诸行生起因缘灭尽因缘。<a id="a-94"></a>不了知故。<a id="a-95"></a>由此生故彼诸行生。<a id="a-96"></a>由此灭故彼诸行灭。<a id="a-97"></a>于此二事不能证得。<a id="a-98"></a>又不证得诸行性相。<a id="a-99"></a>起如是见。<a id="a-9A"></a>立如是论。<a id="a-9B"></a>有者定有。<a id="a-9C"></a>无者定无。<a id="a-9D"></a>无不可生。<a id="a-9E"></a>有不可灭。<a id="a-9F"></a>即此论者于三位中现可证得诸行生灭一切世间共所了达粗浅现量毁谤违逆。<a id="a-9G"></a>何以故。<a id="a-9H"></a>现见彼彼若刹帝利或婆罗门吠舍等家所有男女和合因缘。<a id="a-9I"></a>或过八月或九月已便生男女。<a id="a-9J"></a>如是生已或有一类。<a id="a-9K"></a>当于尔时寿尽中夭。<a id="a-9L"></a>复有一类乃至住寿存活支持。<a id="a-9M"></a>或苦或乐或非苦乐受位差别心诸心法。<a id="a-9N"></a>皆是新新而非古古。</p>
  <p id="a9O">复次略有二种自赞毁他。<a id="a-9P"></a>谓唯语言及说法正行。<a id="a-9Q"></a>若唯语言而自称赞毁呰他者。<a id="a-9R"></a>彼但由于非善士法缠扰其心。<a id="a-9S"></a>是名自毁。<a id="a-9T"></a>非胜贤善。<a id="a-9U"></a>若由说法行正行者。<a id="a-9V"></a>虽无赞毁而是真实自赞毁他。<a id="a-9W"></a>又诸如来宣说正法。<a id="a-9X"></a>速能坏灭二种无智。<a id="a-9Y"></a>谓闻不正法生胜解等。<a id="a-9Z"></a>长时积习坚固无智及非久习近生无智。<a id="a-9a"></a>复由俱生不能了知往善趣道。<a id="a-9b"></a>亦不了知能往现法涅槃道故。</p>
  <p id="a9c">复次当知十一种相总摄诸行立为行聚。<a id="a-9d"></a>应知聚义是其蕴义。<a id="a-9e"></a>又由一向杂染因缘增上力故。<a id="a-9f"></a>建立取蕴。<a id="a-9g"></a>当知取蕴唯是有漏。<a id="a-9h"></a>又由杂染清净因缘二增上力。<a id="a-9i"></a>建立总蕴。<a id="a-9j"></a>当知此蕴通漏无漏。<a id="a-9k"></a>又由三相于诸行中烦恼生起。<a id="a-9l"></a>谓所依故。<a id="a-9m"></a>所缘故。<a id="a-9n"></a>助伴故。</p>
  <p id="a9o">复次嗢拖南曰。</p>
  <p id="a9p">少欲自性等记三　　似正法疑痴处所</p>
  <p id="a9q">不记变坏大师记　　三见满外愚相等</p>
  <p id="a9r">由三种相如来心入少欲住中。<a id="a-9s"></a>一由尔时化事究竟。<a id="a-9t"></a>为欲安住现法乐住。<a id="a-9u"></a>二由弟子于正行门深可厌薄。<a id="a-9v"></a>三为化导常乐营为多事多业所化有情。<a id="a-9w"></a>又如前说如来入于寂静天住一切因缘。<a id="a-9x"></a>当知此中亦复如是。</p>
  <p id="a9y">复次诸所化者略有三种所调伏性。<a id="a-9z"></a>一愚痴放逸性。<a id="a-A0"></a>二极下劣心性。<a id="a-A1"></a>三能修正行性。</p>
  <p id="aA2">复次由四种相于四处所。<a id="a-A3"></a>生恭敬住速证无上。<a id="a-A4"></a>一于所应得生猛利乐欲故。<a id="a-A5"></a>二于得方便法随法行生猛利爱乐故。<a id="a-A6"></a>三于大师所生猛利爱敬故。<a id="a-A7"></a>四于所说法生猛利净信故。</p>
  <p id="aA8">复次有三种无上。<a id="a-A9"></a>谓妙智无上。<a id="a-AA"></a>正行无上。<a id="a-AB"></a>解脱无上。<a id="a-AC"></a>妙智无上者。<a id="a-AD"></a>谓尽智。<a id="a-AE"></a>无生智。<a id="a-AF"></a>无学正见智。<a id="a-AG"></a>正行无上者。<a id="a-AH"></a>谓乐速通行。<a id="a-AI"></a>解脱无上者。<a id="a-AJ"></a>谓不动心解脱。<a id="a-AK"></a>当知此中总说智断现法乐住。<a id="a-AL"></a>有学妙智正行解脱。<a id="a-AM"></a>不名无上。<a id="a-AN"></a>犹有上故。<a id="a-AO"></a>当知一切阿罗汉行。<a id="a-AP"></a>皆得名为乐速通行。<a id="a-AQ"></a>一切粗重永灭故。<a id="a-AR"></a>一切所作已办故。</p>
  <p id="aAS">复次依菩提分择诸行故。<a id="a-AT"></a>于二时中由四种相。<a id="a-AU"></a>如实遍知萨迦耶见。<a id="a-AV"></a>即于二时无间证得诸漏永尽。<a id="a-AW"></a>云何二时。<a id="a-AX"></a>一在异生地。<a id="a-AY"></a>二在见地。<a id="a-AZ"></a>云何由四种相。<a id="a-Aa"></a>一由自性故。<a id="a-Ab"></a>二由处所故。<a id="a-Ac"></a>三由等起故。<a id="a-Ad"></a>四由果故。<a id="a-Ae"></a>自性故者。<a id="a-Af"></a>谓诸行自性萨迦耶见及五种行。<a id="a-Ag"></a>彼计为我或为我所。<a id="a-Ah"></a>处所故者。<a id="a-Ai"></a>谓所缘境。<a id="a-Aj"></a>等起故者。<a id="a-Ak"></a>谓见取所摄无明。<a id="a-Al"></a>触生受为缘爱。<a id="a-Am"></a>此复有五缘起次第。<a id="a-An"></a>谓界种种性为缘。<a id="a-Ao"></a>生触种种性。<a id="a-Ap"></a>触种种性为缘生受种种性。<a id="a-Aq"></a>受种种性为缘。<a id="a-Ar"></a>生爱种种性。<a id="a-As"></a>爱种种性为缘。<a id="a-At"></a>生取种种性。<a id="a-Au"></a>夫缘生者体必无常。<a id="a-Av"></a>由果故者。<a id="a-Aw"></a>谓于三时萨迦耶见能为障碍。<a id="a-Ax"></a>一依无我谛察法忍时。<a id="a-Ay"></a>二现观时。<a id="a-Az"></a>三得阿罗汉时。<a id="a-B0"></a>此中一时由彼随眠萨迦耶见增上力故。<a id="a-B1"></a>有惑有疑。<a id="a-B2"></a>由多修习谛察法忍为因缘故。<a id="a-B3"></a>虽于疑惑少能除遣。<a id="a-B4"></a>然于修习谛现观时由意乐故恐于涅槃我当无有。<a id="a-B5"></a>由此随眠萨迦耶见增上力故。<a id="a-B6"></a>于诸行中起邪分别。<a id="a-B7"></a>谓我当断当坏当无。<a id="a-B8"></a>便于涅槃发生断见及无有见。<a id="a-B9"></a>由此因缘于般涅槃。<a id="a-BA"></a>其心退还不乐趣入。<a id="a-BB"></a>彼于异时虽从此过净修其心又于圣谛已得现谛。<a id="a-BC"></a>然谓我能证谛现谛。<a id="a-BD"></a>彼于此慢由随眠故。<a id="a-BE"></a>仍未能离。<a id="a-BF"></a>又时时间由忘念故。<a id="a-BG"></a>观我起慢。<a id="a-BH"></a>因此慢缠差别而转。<a id="a-BI"></a>谓我为胜或等或劣。<a id="a-BJ"></a>前两位中由随眠力能作障碍。<a id="a-BK"></a>于第三位由习气力能作障碍。<a id="a-BL"></a>又由三缘诸行生长。<a id="a-BM"></a>一由宿世业烦恼力。<a id="a-BN"></a>二由愿力。<a id="a-BO"></a>三由现在众因缘力。<a id="a-BP"></a>于异生地能遍知故。<a id="a-BQ"></a>于见地中无间能得见道所断诸漏永尽。<a id="a-BR"></a>于见地中能遍知故。<a id="a-BS"></a>次断余结得阿罗汉。<a id="a-BT"></a>无间证得诸漏永尽。</p>
  <p id="aBU">复次由五种相于诸行中如理问记。<a id="a-BV"></a>何等为五。<a id="a-BW"></a>一自性故。<a id="a-BX"></a>二流转还灭根本故。<a id="a-BY"></a>三还灭故。<a id="a-BZ"></a>四流转故。<a id="a-Ba"></a>五流转还灭方便故。<a id="a-Bb"></a>自性故者。<a id="a-Bc"></a>当知色等五种自性。<a id="a-Bd"></a>流转还灭根本故者。<a id="a-Be"></a>谓欲。<a id="a-Bf"></a>由善法欲乃至能得诸漏永尽。<a id="a-Bg"></a>是故此欲名还灭根本。<a id="a-Bh"></a>若由是欲愿我当得人中下类。<a id="a-Bi"></a>乃至当生梵众天等众同分中。<a id="a-Bj"></a>由于此心亲近修习多修习故。<a id="a-Bk"></a>得生于彼。<a id="a-Bl"></a>是故此欲名流转根本。<a id="a-Bm"></a>还灭故者。<a id="a-Bn"></a>于诸行中唯欲贪取得断灭故。<a id="a-Bo"></a>若即诸行是取性者。<a id="a-Bp"></a>应不可灭。<a id="a-Bq"></a>以阿罗汉犹有诸行现可得故。<a id="a-Br"></a>若异诸行有取性者。<a id="a-Bs"></a>应是无为。<a id="a-Bt"></a>无为故常亦不可灭。<a id="a-Bu"></a>是故取性但是诸行一分所摄。<a id="a-Bv"></a>即此一分已得断灭。<a id="a-Bw"></a>毕竟不行故。<a id="a-Bx"></a>可还灭。<a id="a-By"></a>流转故者。<a id="a-Bz"></a>复有三种。<a id="a-C0"></a>一后有因故。<a id="a-C1"></a>二品类别故。<a id="a-C2"></a>三现在因故。<a id="a-C3"></a>后有因者。<a id="a-C4"></a>谓如有一愿乐当来造作诸业。<a id="a-C5"></a>彼作是念。<a id="a-C6"></a>愿我来世当成此行。<a id="a-C7"></a>由是因缘能引后有诸行生因。<a id="a-C8"></a>不引现在。<a id="a-C9"></a>彼于现在不能引故。<a id="a-CA"></a>施设诸行唯有二种。<a id="a-CB"></a>品类别者。<a id="a-CC"></a>谓十一种诸行品类。<a id="a-CD"></a>如前应知。<a id="a-CE"></a>现在因者。<a id="a-CF"></a>谓所造色因四大种。<a id="a-CG"></a>受等心法以触为缘。<a id="a-CH"></a>所有诸识名色为缘。<a id="a-CI"></a>流转方便者。<a id="a-CJ"></a>谓萨迦耶见为所依故。<a id="a-CK"></a>于诸行中发生我慢及诸爱味我我所见。<a id="a-CL"></a>还灭方便者。<a id="a-CM"></a>谓于诸行远离我慢。<a id="a-CN"></a>及见过患并彼出离无我我所。<a id="a-CO"></a>又流转方便者。<a id="a-CP"></a>谓无明爱品。<a id="a-CQ"></a>随其所应当知其相。<a id="a-CR"></a>还灭方便者。<a id="a-CS"></a>谓彼对治。<a id="a-CT"></a>又由二缘诸不聪慧声闻弟子。<a id="a-CU"></a>越大师教堕恶见中。<a id="a-CV"></a>或起言说。<a id="a-CW"></a>何等二缘。<a id="a-CX"></a>一愚世俗谛。<a id="a-CY"></a>二愚胜义谛。<a id="a-CZ"></a>由此愚故违越一向世俗谛理。<a id="a-Ca"></a>及违越一向胜义谛理。<a id="a-Cb"></a>于行流转不正思惟。</p>
  <p id="aCc">复次于三种处唯诸圣者随其所乐能如实记。<a id="a-Cd"></a>非诸异生。<a id="a-Ce"></a>除从他闻。<a id="a-Cf"></a>谓诸行中我我所见我非如实。<a id="a-Cg"></a>若彼为依有我慢转。<a id="a-Ch"></a>彼虽已断。<a id="a-Ci"></a>而此我慢一切未断。<a id="a-Cj"></a>若无起依。<a id="a-Ck"></a>我慢不断如故现行。<a id="a-Cl"></a>当知此中二种我慢。<a id="a-Cm"></a>一于诸行执着现行。<a id="a-Cn"></a>二由失念率尔现行。<a id="a-Co"></a>此中执着现行我慢。<a id="a-Cp"></a>圣者已断不复现行。<a id="a-Cq"></a>第二我慢由随眠故。<a id="a-Cr"></a>萨迦耶见虽复永断。<a id="a-Cs"></a>以于圣道未善修故。<a id="a-Ct"></a>犹起现行。<a id="a-Cu"></a>萨迦耶见唯有习气。<a id="a-Cv"></a>常所随逐于失念时。<a id="a-Cw"></a>能与我慢作所依止。<a id="a-Cx"></a>令暂现行。<a id="a-Cy"></a>是故此慢亦名未断亦得现行。<a id="a-Cz"></a>又诸圣者若于诸行思惟自相。<a id="a-D0"></a>尚令我慢不复现行。<a id="a-D1"></a>况观共相。<a id="a-D2"></a>若于假法作意思惟。<a id="a-D3"></a>住正念者。<a id="a-D4"></a>亦令我慢不得现行。<a id="a-D5"></a>若于假法作意思惟。<a id="a-D6"></a>不住正念尔时我慢暂得现行。<a id="a-D7"></a>若诸异生虽于诸行思惟共相。<a id="a-D8"></a>尚为我慢乱心相续。<a id="a-D9"></a>况住余位。<a id="a-DA"></a>又萨迦耶见圣相续中随眠与缠皆已断尽。<a id="a-DB"></a>于学位中习气随逐未能永断。<a id="a-DC"></a>若诸我慢随眠与缠皆未能断。<a id="a-DD"></a>又计我欲者当知即是我慢缠摄。<a id="a-DE"></a>何以故。<a id="a-DF"></a>由失念故。<a id="a-DG"></a>于欲于定为诸爱味所漂沦者。<a id="a-DH"></a>依此欲门诸我慢缠数数现起。<a id="a-DI"></a>言未断者。<a id="a-DJ"></a>由随眠故。<a id="a-DK"></a>未遍知者。<a id="a-DL"></a>由彼缠故。<a id="a-DM"></a>彼于尔时有忘念故。<a id="a-DN"></a>言未灭者。<a id="a-DO"></a>虽于此缠暂得远离。<a id="a-DP"></a>寻复现行。<a id="a-DQ"></a>言未吐者。<a id="a-DR"></a>由彼随眠未永拔故。</p>
  <p id="aDS">复次同梵行者于余同梵行所略有二种慰问。<a id="a-DT"></a>一问病苦。<a id="a-DU"></a>二问安乐。<a id="a-DV"></a>问病苦者。<a id="a-DW"></a>如问彼言所受疹疾宁可忍不者。<a id="a-DX"></a>谓问气息无拥滞乎。<a id="a-DY"></a>得支持不者。<a id="a-DZ"></a>谓问苦受不至增乎。<a id="a-Da"></a>非无间乎。<a id="a-Db"></a>非不爱触之所触乎。<a id="a-Dc"></a>非违虑乎。<a id="a-Dd"></a>非笮身乎。<a id="a-De"></a>或被笮者得除释乎。<a id="a-Df"></a>问安乐者。<a id="a-Dg"></a>谓如有一随所问言少病不者。<a id="a-Dh"></a>此问不为婴疹恼耶。<a id="a-Di"></a>少恼不者。<a id="a-Dj"></a>此问不为外诸灾横所侵逼耶。<a id="a-Dk"></a>起居轻利不者。<a id="a-Dl"></a>此问夜寐得安善耶。<a id="a-Dm"></a>所进饮食易消化耶。<a id="a-Dn"></a>有欢乐不者。<a id="a-Do"></a>此问得住无罪触耶。<a id="a-Dp"></a>如是等类差别言词。<a id="a-Dq"></a>如声闻地于所饮食知量中释。<a id="a-Dr"></a>当知此问在四位中。<a id="a-Ds"></a>一内逼恼分。<a id="a-Dt"></a>二外逼恼分。<a id="a-Du"></a>三住于夜分。<a id="a-Dv"></a>四住于昼分。</p>
  <p id="aDw">复次若有说言诸阿罗汉于现法中。<a id="a-Dx"></a>于食物务蕴界处等。<a id="a-Dy"></a>若顺不顺不如实知。<a id="a-Dz"></a>言阿罗汉不顺。<a id="a-E0"></a>不顺是不如理虚妄分别。<a id="a-E1"></a>非阿罗汉现法不顺。<a id="a-E2"></a>所以者何。<a id="a-E3"></a>彼于食物务蕴界处等。<a id="a-E4"></a>现可见故。<a id="a-E5"></a>由此因缘诸阿罗汉。<a id="a-E6"></a>于其灭后。<a id="a-E7"></a>不顺诸行不了执着。<a id="a-E8"></a>是故世尊言。<a id="a-E9"></a>阿罗汉是不顺者。<a id="a-EA"></a>定是密语。<a id="a-EB"></a>当知此是似正法见。<a id="a-EC"></a>由二种义势力为缘。<a id="a-ED"></a>诸同梵行或大声闻。<a id="a-EE"></a>为欲断灭如是所生似正法见。<a id="a-EF"></a>极作功用。<a id="a-EG"></a>勿令彼人或自陈说或示于他。<a id="a-EH"></a>由是因缘堕极下趣。<a id="a-EI"></a>或由爱敬如来圣教。<a id="a-EJ"></a>勿因如是似正法见令佛圣教速疾隐灭。<a id="a-EK"></a>复有二因。<a id="a-EL"></a>能生如是似正法见。<a id="a-EM"></a>一者于内萨迦耶见未能永断。<a id="a-EN"></a>二者依此妄计流转还灭士夫。<a id="a-EO"></a>为断如是二种因故。<a id="a-EP"></a>说二正法以为对治。<a id="a-EQ"></a>谓于诸行次第宣说无常无我。<a id="a-ER"></a>于四句中推求流转还灭士夫。<a id="a-ES"></a>都不可得。<a id="a-ET"></a>谓依有为。<a id="a-EU"></a>或依无为。<a id="a-EV"></a>声闻独觉佛世尊我说名如来。<a id="a-EW"></a>当知此我二种假立。<a id="a-EX"></a>有余依中假立有为。<a id="a-EY"></a>无余依中假立无为。<a id="a-EZ"></a>若依胜义非有为非无为。<a id="a-Ea"></a>亦非无为非有为。<a id="a-Eb"></a>由说如是正法教故。<a id="a-Ec"></a>于六种相觉悟生时。<a id="a-Ed"></a>当知永断似正法见。<a id="a-Ee"></a>谓阿罗汉于依所摄灭坏法故。<a id="a-Ef"></a>觉悟无常。<a id="a-Eg"></a>于现法中为老病等众苦器故。<a id="a-Eh"></a>觉悟是苦。<a id="a-Ei"></a>于任运灭。<a id="a-Ej"></a>断界。<a id="a-Ek"></a>离界。<a id="a-El"></a>及与灭界。<a id="a-Em"></a>觉悟为灭寂静。<a id="a-En"></a>清凉。<a id="a-Eo"></a>及与永没。<a id="a-Ep"></a>若具如是正觉悟者。<a id="a-Eq"></a>是阿罗汉邪。<a id="a-Er"></a>增上慢俱行妄想尚不得有。<a id="a-Es"></a>况可如是于其灭后若顺不顺戏论执着。<a id="a-Et"></a>当知未断萨迦耶见有二过患。<a id="a-Eu"></a>一于能害有苦诸行。<a id="a-Ev"></a>执我我所。<a id="a-Ew"></a>由此因缘能感流转生死大苦。<a id="a-Ex"></a>二于现法能碍无上圣慧命根。<a id="a-Ey"></a>譬如有人自知无力能害怨家。<a id="a-Ez"></a>恐彼为害。<a id="a-F0"></a>先相亲附以如意事现承奉之时。<a id="a-F1"></a>彼怨家知亲附已便害其命。<a id="a-F2"></a>愚夫异生亦复如是。<a id="a-F3"></a>恐似怨家萨迦耶见当为苦害。<a id="a-F4"></a>便起爱缚以可意行而现承奉。<a id="a-F5"></a>如是愚痴异生之类。<a id="a-F6"></a>于能为害萨迦耶见。<a id="a-F7"></a>唯见功德不见过失。<a id="a-F8"></a>殷到亲附。<a id="a-F9"></a>既亲附已。<a id="a-FA"></a>由未得退。<a id="a-FB"></a>说名损害圣慧命根。</p>
  <p id="aFC">复次诸外道辈于内法律二种处所疑惑愚痴。<a id="a-FD"></a>何等为二。<a id="a-FE"></a>谓佛世尊诽毁有见及无有见。<a id="a-FF"></a>而于弟子终殁之后。<a id="a-FG"></a>记一有生。<a id="a-FH"></a>记一无生。<a id="a-FI"></a>又说胜义常住之我现法当来都不可得。<a id="a-FJ"></a>世有三师而现可得。<a id="a-FK"></a>一常论者。<a id="a-FL"></a>二断论者。<a id="a-FM"></a>三者如来。<a id="a-FN"></a>此疑痴者有二种因。<a id="a-FO"></a>当知如前似正法见二种法教。<a id="a-FP"></a>能断此因。<a id="a-FQ"></a>亦如前说由二因缘。<a id="a-FR"></a>即此所说无我法性。<a id="a-FS"></a>彼诸外道难入难了。<a id="a-FT"></a>谓此自性难了知故。<a id="a-FU"></a>虽此相貌易可了知。<a id="a-FV"></a>然其相貌不相似故。<a id="a-FW"></a>当知此中无虚诳义自所证义。<a id="a-FX"></a>是不共义故。<a id="a-FY"></a>彼自性难可悟入。<a id="a-FZ"></a>即此自性体是甚深似甚深现。<a id="a-Fa"></a>是故说名无虚诳义。<a id="a-Fb"></a>又此自性于内难见。<a id="a-Fc"></a>从他言音亦难觉了。<a id="a-Fd"></a>是故说名自所证义。<a id="a-Fe"></a>又此自性非寻思者之所寻思。<a id="a-Ff"></a>非度量者所行境界。<a id="a-Fg"></a>是故说名是不共义。<a id="a-Fh"></a>又即此法微妙审谛聪明智者内所证故。<a id="a-Fi"></a>说名难了。<a id="a-Fj"></a>此等差别当知如前摄异门分。<a id="a-Fk"></a>由二种相。<a id="a-Fl"></a>一切如来所说义智。<a id="a-Fm"></a>皆应了知。<a id="a-Fn"></a>何等为二。<a id="a-Fo"></a>一者教智。<a id="a-Fp"></a>二者证智。<a id="a-Fq"></a>教智者。<a id="a-Fr"></a>谓诸异生闻思修所成慧。<a id="a-Fs"></a>证智者。<a id="a-Ft"></a>谓学无学慧及后所得诸世间慧。<a id="a-Fu"></a>此中异生非于一切佛所说义皆能了知。<a id="a-Fv"></a>亦非于慢觉察是慢。<a id="a-Fw"></a>又未能断。<a id="a-Fx"></a>若诸有学非于我见一切义中皆不了知。<a id="a-Fy"></a>又能于慢觉察是慢。<a id="a-Fz"></a>而未能断。<a id="a-G0"></a>若诸无学能作一切。</p>
  <p id="aG1">复次诸佛如来于世俗谛及胜义谛。<a id="a-G2"></a>皆如实知。<a id="a-G3"></a>正观于彼二种道理不应记别。<a id="a-G4"></a>若记别者能引无义故。<a id="a-G5"></a>不记别亦不执着。<a id="a-G6"></a>谓于灭后若有。<a id="a-G7"></a>若无。<a id="a-G8"></a>亦有亦无。<a id="a-G9"></a>非有非无。<a id="a-GA"></a>若于如来如是智见为先不记。<a id="a-GB"></a>谓无知者当知自显妄见俱行无智之性。</p>
  <p id="aGC">复次应知略有二种变坏。<a id="a-GD"></a>一者诸行衰老变坏。<a id="a-GE"></a>谓如有一年百二十其形衰迈。<a id="a-GF"></a>由是因缘名身老病。<a id="a-GG"></a>二者心忧变坏。<a id="a-GH"></a>由是因缘名心老病。<a id="a-GI"></a>第一变坏。<a id="a-GJ"></a>若愚若智皆于其中不随所欲。<a id="a-GK"></a>第二变坏。<a id="a-GL"></a>智者于中能随所欲。<a id="a-GM"></a>非诸愚者。<a id="a-GN"></a>又诸愚夫若身老病。<a id="a-GO"></a>当知其心定随老病。<a id="a-GP"></a>其有智者。<a id="a-GQ"></a>身虽老病而心自在不随老病。<a id="a-GR"></a>是名此中愚智差别。</p>
  <p id="aGS">复次善取法者由闻思故。<a id="a-GT"></a>善思惟者由修慧故。<a id="a-GU"></a>善显了者如所有性故。<a id="a-GV"></a>善通达者尽所有性故。<a id="a-GW"></a>由二种相。<a id="a-GX"></a>诸圣弟子能正请问大师善记。<a id="a-GY"></a>谓于诸取断遍知论。<a id="a-GZ"></a>何等为二。<a id="a-Ga"></a>一者于此诸取断遍知论。<a id="a-Gb"></a>二者为此诸取断遍知论。<a id="a-Gc"></a>当知此中于一切行断遍知论。<a id="a-Gd"></a>所谓如来。<a id="a-Ge"></a>又此诸取若未断灭随观。<a id="a-Gf"></a>彼有三种过患。<a id="a-Gg"></a>若已断灭随观。<a id="a-Gh"></a>彼有三种功德。<a id="a-Gi"></a>一者于诸行中所生诸取行。<a id="a-Gj"></a>若变坏便生愁等。<a id="a-Gk"></a>应知是名第一过患。<a id="a-Gl"></a>已得诸行变坏所作。<a id="a-Gm"></a>二者于诸行中所生诸取。<a id="a-Gn"></a>为得未得可意诸行。<a id="a-Go"></a>于追求时。<a id="a-Gp"></a>广行非一种种众多差别不善。<a id="a-Gq"></a>由此追求行不善故。<a id="a-Gr"></a>住四种苦。<a id="a-Gs"></a>一将现前邻近所起。<a id="a-Gt"></a>二正现前现在所起。<a id="a-Gu"></a>三他逼迫增上所起。<a id="a-Gv"></a>四自杂染增上所起。<a id="a-Gw"></a>应知是名第二过患。<a id="a-Gx"></a>三者即由如是恶不善法爱习为因。<a id="a-Gy"></a>身坏死后往诸恶趣。<a id="a-Gz"></a>应知是名第三过患。<a id="a-H0"></a>与此相违于诸取断随观三种功德胜利。<a id="a-H1"></a>如应当知。</p>
  <p id="aH2">复次当知略有三种圣者三见圆满能超三苦。<a id="a-H3"></a>云何名为三种圣者。<a id="a-H4"></a>一正见具足。<a id="a-H5"></a>谓于无倒法无我忍住异生位者。<a id="a-H6"></a>二已见圣谛。<a id="a-H7"></a>已能趣入正性离生。<a id="a-H8"></a>已入现观。<a id="a-H9"></a>已得至果。<a id="a-HA"></a>住有学位者。<a id="a-HB"></a>三已得最后究竟第一阿罗汉果。<a id="a-HC"></a>住无学位者。<a id="a-HD"></a>云何名为三见圆满。<a id="a-HE"></a>一初圣者随顺无漏有漏见圆满。<a id="a-HF"></a>二未善净无漏见圆满。<a id="a-HG"></a>三善清净无漏见圆满。<a id="a-HH"></a>此三圆满依说三种补特伽罗。<a id="a-HI"></a>随其次第如前应知。<a id="a-HJ"></a>云何名为超三种苦。<a id="a-HK"></a>谓初见圆满。<a id="a-HL"></a>能超外道我见违诤所生众苦。<a id="a-HM"></a>第二见圆满。<a id="a-HN"></a>能超一切恶趣众苦。<a id="a-HO"></a>第三见圆满。<a id="a-HP"></a>能超一切后有众苦。<a id="a-HQ"></a>此中云何名诸外道我见违诤所生众苦。<a id="a-HR"></a>谓此正法毗奈耶外。<a id="a-HS"></a>所有世间种种异道萨迦耶见以为根本所生一切颠倒见趣。<a id="a-HT"></a>如是一切总称我见。<a id="a-HU"></a>谓我论者我论相应一切见趣。<a id="a-HV"></a>或一切常论者。<a id="a-HW"></a>或一分常论者。<a id="a-HX"></a>或无因论者。<a id="a-HY"></a>或边无边论者。<a id="a-HZ"></a>或断灭论者。<a id="a-Ha"></a>或现法涅槃论者彼论相应一切见趣。<a id="a-Hb"></a>或有情论者彼论相应一切见趣。<a id="a-Hc"></a>谓诸邪见拨无一切化生有情。<a id="a-Hd"></a>诽谤他世。<a id="a-He"></a>或命论者彼论相应一切见趣。<a id="a-Hf"></a>谓命论者计命即身或异身等。<a id="a-Hg"></a>或吉祥论者彼论相应一切见趣。<a id="a-Hh"></a>谓观参罗历算卜筮种种邪论。<a id="a-Hi"></a>妄计诵咒祠祀火等得所爱境能生吉祥能断无义。<a id="a-Hj"></a>又计睹相为祥不祥。<a id="a-Hk"></a>彼复云何。<a id="a-Hl"></a>谓二十句萨迦耶见为所依止。<a id="a-Hm"></a>发起妄计前际后际六十二种诸恶见趣。<a id="a-Hn"></a>及起总谤一切邪见。<a id="a-Ho"></a>云何违诤所生众苦。<a id="a-Hp"></a>谓彼展转见欲相违。<a id="a-Hq"></a>互兴诤论。<a id="a-Hr"></a>发起种种心忧恼苦。<a id="a-Hs"></a>深爱藏苦。<a id="a-Ht"></a>互胜劣苦。<a id="a-Hu"></a>坚执着苦。<a id="a-Hv"></a>当知此中若他所胜便生愁恼。<a id="a-Hw"></a>是名初苦。<a id="a-Hx"></a>若胜于他遂作方便。<a id="a-Hy"></a>令自见品转复增盛。<a id="a-Hz"></a>令他见品渐更隐昧。<a id="a-I0"></a>唯我见净非余所见。<a id="a-I1"></a>执着邪见深起爱藏。<a id="a-I2"></a>由此因缘发生种种不正寻思。<a id="a-I3"></a>及起种种不寂静意。<a id="a-I4"></a>损害其心。<a id="a-I5"></a>名第二苦。<a id="a-I6"></a>爱藏邪见增上力故。<a id="a-I7"></a>以他量己。<a id="a-I8"></a>谓已为胜或等或劣。<a id="a-I9"></a>因自高举凌蔑于他。<a id="a-IA"></a>是名第三互胜劣苦。<a id="a-IB"></a>彼依此故追求利养。<a id="a-IC"></a>即为追求苦之所触。<a id="a-ID"></a>凡有所作皆为恼乱。<a id="a-IE"></a>诘责他论。<a id="a-IF"></a>及为自论免脱他难。<a id="a-IG"></a>是名第四坚执着苦。<a id="a-IH"></a>如是四种名见违诤所生众苦。<a id="a-II"></a>内法异生安住上品无我胜解。<a id="a-IJ"></a>当知已断如是众苦。<a id="a-IK"></a>所以者何。<a id="a-IL"></a>彼于当来由意乐故。<a id="a-IM"></a>于如是等诸恶见趣堪能除遣。<a id="a-IN"></a>是故若住初见圆满能超初苦又即依此初见圆满。<a id="a-IO"></a>亲近修习极多修习。<a id="a-IP"></a>于内诸行发生法智。<a id="a-IQ"></a>于不现见发生类智。<a id="a-IR"></a>总摄为一聚。<a id="a-IS"></a>以不缘他智而入现观。<a id="a-IT"></a>谓以无常行。<a id="a-IU"></a>或随余一行。<a id="a-IV"></a>彼于尔时能随证得第二见圆满。<a id="a-IW"></a>及能超第二苦。<a id="a-IX"></a>彼住此已。<a id="a-IY"></a>如先所得七觉分法。<a id="a-IZ"></a>亲近修习极多修习。<a id="a-Ia"></a>能断如前所说四种业等杂染。<a id="a-Ib"></a>能随证得后见圆满。<a id="a-Ic"></a>超后有苦。<a id="a-Id"></a>此中第一补特伽罗。<a id="a-Ie"></a>犹残二苦。<a id="a-If"></a>及残现在所依身苦。<a id="a-Ig"></a>第二补特伽罗。<a id="a-Ih"></a>唯残一苦及依身苦。<a id="a-Ii"></a>第三补特伽罗。<a id="a-Ij"></a>一切苦断。<a id="a-Ik"></a>但依身苦暂时余在。<a id="a-Il"></a>譬如幻化。<a id="a-Im"></a>又依分别萨迦耶见立二十句。<a id="a-In"></a>不依俱生。<a id="a-Io"></a>又内法者无如是行。<a id="a-Ip"></a>依遍处定。<a id="a-Iq"></a>谓地为我。<a id="a-Ir"></a>我即是地。<a id="a-Is"></a>乃至广说。<a id="a-It"></a>一切应知。</p>
  <p id="aIu">复次诸外道辈。<a id="a-Iv"></a>略有五种愚夫之相。<a id="a-Iw"></a>由彼相故堕愚夫数。<a id="a-Ix"></a>谓诸外道性聪慧者。<a id="a-Iy"></a>犹尚不免怀聪慧慢。<a id="a-Iz"></a>况非聪慧。<a id="a-J0"></a>是名第一愚夫之相。<a id="a-J1"></a>又诸外道多为贪求利养恭敬自赞毁他。<a id="a-J2"></a>是名第二愚夫之相。<a id="a-J3"></a>又诸外道若诸圣者为说正法正教正诫。<a id="a-J4"></a>即便违逆呵骂毁呰。<a id="a-J5"></a>是名第三愚夫之相。<a id="a-J6"></a>又诸外道喜自陈说似正法论。<a id="a-J7"></a>或开示他。<a id="a-J8"></a>是名第四愚夫之相。<a id="a-J9"></a>又诸外道虽为如来如来弟子之所降伏。<a id="a-JA"></a>亦知如来所说法律是真善说。<a id="a-JB"></a>知自法律是妄恶说。<a id="a-JC"></a>然由我慢增上力故。<a id="a-JD"></a>都不信受。<a id="a-JE"></a>乃至不集观察因缘。<a id="a-JF"></a>是名第五愚夫之相。</p>
  <p id="aJG">复次如来成就六分。<a id="a-JH"></a>得名无间论师子王。<a id="a-JI"></a>何等为六。<a id="a-JJ"></a>所谓最初往诣外道敌论者所。<a id="a-JK"></a>乃至恣其问一切义。<a id="a-JL"></a>凡所兴论非为诤论。<a id="a-JM"></a>唯除哀愍诸有情故。<a id="a-JN"></a>其未信者令彼生信。<a id="a-JO"></a>若已信者令倍增长。<a id="a-JP"></a>又兴论时。<a id="a-JQ"></a>诸根寂静形色无变。<a id="a-JR"></a>亦无怖畏习气随逐。<a id="a-JS"></a>又终不为诸天世间之所胜伏。<a id="a-JT"></a>一切世间无敌论者。<a id="a-JU"></a>能越一翻唯说一翻。<a id="a-JV"></a>皆能摧伏。<a id="a-JW"></a>又诸世间极聪慧者。<a id="a-JX"></a>极无畏者。<a id="a-JY"></a>若与如来共兴论时。<a id="a-JZ"></a>所有辩才皆悉謇讷。<a id="a-Ja"></a>增上怖畏逼切身心。<a id="a-Jb"></a>一切矫术虚诈言论。<a id="a-Jc"></a>皆不能设。<a id="a-Jd"></a>又复一切同一会坐处中大众。<a id="a-Je"></a>皆于佛所起胜他心。<a id="a-Jf"></a>于彼外道敌论者所起他胜心。<a id="a-Jg"></a>又佛世尊言辞威肃。<a id="a-Jh"></a>其敌论者所出言词无有威肃。</p>
  <p id="aJi">复次有二种论。<a id="a-Jj"></a>何等为二。<a id="a-Jk"></a>一有我论。<a id="a-Jl"></a>二无我论。<a id="a-Jm"></a>无我论有力。<a id="a-Jn"></a>有我论无力。<a id="a-Jo"></a>有我论者常为无我论者所伏。<a id="a-Jp"></a>唯除论者其力羸劣。<a id="a-Jq"></a>云何名为有我论者。<a id="a-Jr"></a>谓如有一。<a id="a-Js"></a>起如是见。<a id="a-Jt"></a>立如是论。<a id="a-Ju"></a>于色等行建立为我。<a id="a-Jv"></a>谓我有行。<a id="a-Jw"></a>行是我所。<a id="a-Jx"></a>我在行中不流不散。<a id="a-Jy"></a>遍随支节无所不至。<a id="a-Jz"></a>是故色等诸行性我。<a id="a-K0"></a>依诸行田生福非福。<a id="a-K1"></a>因兹领受爱不爱果。<a id="a-K2"></a>譬如农夫依止良田营事农业及与种植药草丛林。<a id="a-K3"></a>是名我论。<a id="a-K4"></a>云何名为无我论者。<a id="a-K5"></a>谓有二种。<a id="a-K6"></a>一破我论。<a id="a-K7"></a>二立无我。<a id="a-K8"></a>破我论者。<a id="a-K9"></a>若计实我能有作用于爱非爱诸果业中得自在者。<a id="a-KA"></a>此我恒时欣乐厌苦。<a id="a-KB"></a>是故此我唯应生福不生非福。<a id="a-KC"></a>又我作用常现在前内外诸行。<a id="a-KD"></a>若变异时。<a id="a-KE"></a>不应发生愁忧悲叹。<a id="a-KF"></a>又我是常以觉为先。<a id="a-KG"></a>凡所生起。<a id="a-KH"></a>常应随转无有变易。<a id="a-KI"></a>然不可得。<a id="a-KJ"></a>如是名为破有我论立无我者。<a id="a-KK"></a>以一切行从众缘生。<a id="a-KL"></a>若遇福缘福便生起。<a id="a-KM"></a>与此相违生起非福。<a id="a-KN"></a>由此为缘能招一切爱非爱果。<a id="a-KO"></a>依众缘故皆是无常。<a id="a-KP"></a>唯于如是因果所摄诸行流转。<a id="a-KQ"></a>假立我等。<a id="a-KR"></a>若依胜义。<a id="a-KS"></a>一切诸法皆无我等。<a id="a-KT"></a>如是名为立无我论。</p>
  <p id="aKU">复次由五种相。<a id="a-KV"></a>有学无学二种差别。<a id="a-KW"></a>谓诸无学所成就智说名无上。<a id="a-KX"></a>一切有学所成就智说名有上。<a id="a-KY"></a>如智无上。<a id="a-KZ"></a>当知正行及与解脱无上亦尔。<a id="a-Ka"></a>又诸无学以善清净诸圣慧眼观佛法身。<a id="a-Kb"></a>有学不尔。<a id="a-Kc"></a>又诸无学以善圆满无颠倒行奉事如来。<a id="a-Kd"></a>有学不尔。<a id="a-Ke"></a>是名五相。</p>
 </body>
</html>