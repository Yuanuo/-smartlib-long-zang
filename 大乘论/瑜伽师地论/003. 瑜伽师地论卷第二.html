<!doctype html>
<html id="z3IBVJhus" data-ver="1052">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第二</h1>
  <h2 id="a2">本地分中意地第二之二</h2>
  <p id="a3">复次此一切种子识。<a id="a-4"></a>若般涅槃法者。<a id="a-5"></a>一切种子皆悉具足。<a id="a-6"></a>不般涅槃法者。<a id="a-7"></a>便阙三种菩提种子。<a id="a-8"></a>随所生处自体之中。<a id="a-9"></a>余体种子皆悉随逐。<a id="a-A"></a>是故欲界自体中。<a id="a-B"></a>亦有色无色界一切种子。<a id="a-C"></a>如是色界自体中。<a id="a-D"></a>亦有欲无色界一切种子。<a id="a-E"></a>无色界自体中。<a id="a-F"></a>亦有欲色界一切种子。<a id="a-G"></a>又羯罗蓝渐增长时。<a id="a-H"></a>名之与色平等增长俱渐广大。<a id="a-I"></a>如是增长乃至依止圆满。<a id="a-J"></a>应知此中由地界故依止造色渐渐增广。<a id="a-K"></a>由水界故摄持不散。<a id="a-L"></a>由火界故成熟。<a id="a-M"></a>坚鞕由无润故。<a id="a-N"></a>由风界故分别肢节各安其所。<a id="a-O"></a>又一切种子识。<a id="a-P"></a>于生自体虽有净不净业因。<a id="a-Q"></a>然唯乐着戏论为最胜因。<a id="a-R"></a>于生族姓色力寿量资具等果。<a id="a-S"></a>即净不净业为最胜因。<a id="a-T"></a>又诸凡夫于自体上。<a id="a-U"></a>计我我所及起我慢。<a id="a-V"></a>一切圣者观唯是苦。<a id="a-W"></a>又处胎分中有自性受。<a id="a-X"></a>不苦不乐依识增长。<a id="a-Y"></a>唯此性受异熟所摄。<a id="a-Z"></a>余一切受。<a id="a-a"></a>或异熟所生。<a id="a-b"></a>或境界缘生。<a id="a-c"></a>又苦受乐受。<a id="a-d"></a>或于一时从缘现起。<a id="a-e"></a>或时不起。<a id="a-f"></a>又种子体无始时来相续不绝。<a id="a-g"></a>性虽无始有之。<a id="a-h"></a>然由净不净业差别熏发。<a id="a-i"></a>望数数取异熟果。<a id="a-j"></a>说彼为新。<a id="a-k"></a>若果已生。<a id="a-l"></a>说此种子为已受果。<a id="a-m"></a>由此道理生死流转相续不绝。<a id="a-n"></a>乃至未般涅槃。<a id="a-o"></a>又诸种子未与果者。<a id="a-p"></a>或顺生受。<a id="a-q"></a>或顺后受。<a id="a-r"></a>虽经百千劫。<a id="a-s"></a>从自种子。<a id="a-t"></a>一切自体复圆满生。<a id="a-u"></a>虽余果生要由自种。<a id="a-v"></a>若至寿量尽边。<a id="a-w"></a>尔时此种名已受果。<a id="a-x"></a>所余自体种子未与果故。<a id="a-y"></a>不名已受果。<a id="a-z"></a>又诸种子。<a id="a-10"></a>即于此身中应受异熟。<a id="a-11"></a>缘差不受。<a id="a-12"></a>顺不定受摄故。<a id="a-13"></a>然此种子亦唯住此位。<a id="a-14"></a>是故一一自体中。<a id="a-15"></a>皆有一切自体种子。<a id="a-16"></a>若于一处有染欲。<a id="a-17"></a>即说一切处有染欲。<a id="a-18"></a>若于一处得离欲。<a id="a-19"></a>即说于一切处得离欲。<a id="a-1A"></a>又于诸自体中所有种子。<a id="a-1B"></a>若烦恼品所摄。<a id="a-1C"></a>名为粗重亦名随眠。<a id="a-1D"></a>若异熟品所摄。<a id="a-1E"></a>及余无记品所摄。<a id="a-1F"></a>唯名粗重不名随眠。<a id="a-1G"></a>若信等善法品所摄种子。<a id="a-1H"></a>不名粗重亦非随眠。<a id="a-1I"></a>何以故。<a id="a-1J"></a>由此法生时所依自体唯有堪能非不堪能。<a id="a-1K"></a>是故一切所依自体。<a id="a-1L"></a>粗重所随故。<a id="a-1M"></a>粗重所生故。<a id="a-1N"></a>粗重自性故。<a id="a-1O"></a>诸佛如来安立为苦。<a id="a-1P"></a>所谓由行苦故。<a id="a-1Q"></a>又诸种子。<a id="a-1R"></a>乃有多种差别之名。<a id="a-1S"></a>所谓名界。<a id="a-1T"></a>名种姓。<a id="a-1U"></a>名自性。<a id="a-1V"></a>名因。<a id="a-1W"></a>名萨迦耶。<a id="a-1X"></a>名戏论。<a id="a-1Y"></a>名阿赖耶。<a id="a-1Z"></a>名取名苦。<a id="a-1a"></a>名萨迦耶见所依止处。<a id="a-1b"></a>名我慢所依止处。<a id="a-1c"></a>如是等类差别应知。<a id="a-1d"></a>又般涅槃时已得转依。<a id="a-1e"></a>诸净行者转舍一切染污法种子所依于一切善无记法种子。<a id="a-1f"></a>转令缘阙。<a id="a-1g"></a>转得内缘自在。<a id="a-1h"></a>又于胎中经三十八七日。<a id="a-1i"></a>此之胎藏一切支分皆悉具足。<a id="a-1j"></a>从此已后。<a id="a-1k"></a>复经四日方乃出生。<a id="a-1l"></a>如薄伽梵于入胎经广说。<a id="a-1m"></a>此说极满足者。<a id="a-1n"></a>或经九月或复过此。<a id="a-1o"></a>若唯经八月。<a id="a-1p"></a>此名圆满。<a id="a-1q"></a>非极圆满。<a id="a-1r"></a>若经七月六月。<a id="a-1s"></a>不名圆满。<a id="a-1t"></a>或复缺减。<a id="a-1u"></a>又此胎藏六处位中。<a id="a-1v"></a>由母所食。<a id="a-1w"></a>生粗津味而得资长。<a id="a-1x"></a>于羯罗蓝等微细位中。<a id="a-1y"></a>由微细津味资长应知。</p>
  <p id="a1z">复次此之胎藏八位差别。<a id="a-20"></a>何等为八。<a id="a-21"></a>谓羯罗蓝位。<a id="a-22"></a>遏部昙位。<a id="a-23"></a>闭尸位。<a id="a-24"></a>键南位。<a id="a-25"></a>钵罗赊佉位。<a id="a-26"></a>发毛爪位。<a id="a-27"></a>根位形位。<a id="a-28"></a>若已结凝箭内仍稀。<a id="a-29"></a>名羯罗蓝。<a id="a-2A"></a>若表里如酪未至肉位。<a id="a-2B"></a>名遏部昙若已成肉仍极柔软。<a id="a-2C"></a>名闭尸。<a id="a-2D"></a>若已坚厚稍堪摩触。<a id="a-2E"></a>名为键南。<a id="a-2F"></a>即此肉抟增长支分相现。<a id="a-2G"></a>名钵罗赊佉。<a id="a-2H"></a>从此以后。<a id="a-2I"></a>发毛爪现即名此位。<a id="a-2J"></a>从此以后。<a id="a-2K"></a>眼等根生名为根位。<a id="a-2L"></a>从此以后。<a id="a-2M"></a>彼所依处分明显现。<a id="a-2N"></a>名为形位。<a id="a-2O"></a>又于胎藏中。<a id="a-2P"></a>或由先业力。<a id="a-2Q"></a>或由其母不避不平等力所生随顺风故。<a id="a-2R"></a>令此胎藏或发或色。<a id="a-2S"></a>或皮及余支分变异而生。<a id="a-2T"></a>发变异生者。<a id="a-2U"></a>谓由先世所作。<a id="a-2V"></a>能感此恶不善业。<a id="a-2W"></a>及由其母多习灰盐等味若饮若食。<a id="a-2X"></a>令此胎藏发毛稀鲜。<a id="a-2Y"></a>色变异生者。<a id="a-2Z"></a>谓由先业因如前说。<a id="a-2a"></a>及由其母习近暖热现在缘故。<a id="a-2b"></a>令彼胎藏黑黯色生。<a id="a-2c"></a>又母习近极寒室等。<a id="a-2d"></a>令彼胎藏极白色生。<a id="a-2e"></a>又由其母多啖热食。<a id="a-2f"></a>令彼胎藏极赤色生。<a id="a-2g"></a>皮变异生者。<a id="a-2h"></a>谓由宿业因如前说。<a id="a-2i"></a>及由其母多习淫欲现在缘故。<a id="a-2j"></a>令彼胎藏或癣疥癞等恶皮而生。<a id="a-2k"></a>支分变异生者。<a id="a-2l"></a>谓由先业因如前说。<a id="a-2m"></a>及由其母多习驰走跳踯威仪及不避不平等现在缘故。<a id="a-2n"></a>令彼胎藏诸根支分缺减而生。<a id="a-2o"></a>又彼胎藏若当为女。<a id="a-2p"></a>于母左胁倚脊向腹而住。<a id="a-2q"></a>若当为男。<a id="a-2r"></a>于母右胁倚腹向脊而住。<a id="a-2s"></a>又此胎藏极成满时。<a id="a-2t"></a>其母不堪持此重胎。<a id="a-2u"></a>内风便发生大苦恼。<a id="a-2v"></a>又此胎藏业报所发生分风起。<a id="a-2w"></a>令头向下足便向上。<a id="a-2x"></a>胎衣缠裹而趣产门。<a id="a-2y"></a>其正出时胎衣遂裂。<a id="a-2z"></a>分之两腋。<a id="a-30"></a>出产门时名正生位。<a id="a-31"></a>生后渐次触生分触。<a id="a-32"></a>所谓眼触乃至意触。<a id="a-33"></a>次复随堕施设事中。<a id="a-34"></a>所谓随学世事言说。<a id="a-35"></a>次复耽着家室。<a id="a-36"></a>谓长大种类故。<a id="a-37"></a>诸根成就故。<a id="a-38"></a>次造诸业。<a id="a-39"></a>谓起世间工巧业处。<a id="a-3A"></a>次复受用境界。<a id="a-3B"></a>所谓色等。<a id="a-3C"></a>若可爱不可爱。<a id="a-3D"></a>受此苦乐。<a id="a-3E"></a>谓由先业因。<a id="a-3F"></a>或由现在缘。<a id="a-3G"></a>随缘所牵或往五趣或向涅槃。</p>
  <p id="a3H">又诸有情。<a id="a-3I"></a>随于如是有情类中自体生时。<a id="a-3J"></a>彼有情类于此有情作四种缘。<a id="a-3K"></a>谓种子所引故。<a id="a-3L"></a>食所资养故。<a id="a-3M"></a>随逐守护故。<a id="a-3N"></a>随学造作身语业故。<a id="a-3O"></a>初谓父母精血所引。<a id="a-3P"></a>次彼生已知其所欲。<a id="a-3Q"></a>方求饮食而用资长。<a id="a-3R"></a>次常随逐专志守护。<a id="a-3S"></a>不令起作非时之行及不平等行。<a id="a-3T"></a>次令习学世俗言说等事。<a id="a-3U"></a>由长大种类故。<a id="a-3V"></a>诸根成就故。<a id="a-3W"></a>此复于余此复于余。<a id="a-3X"></a>如是展转诸有情类。<a id="a-3Y"></a>无始时来受苦受乐。<a id="a-3Z"></a>未曾获得出苦乐法。<a id="a-3a"></a>乃至诸佛未证菩提。<a id="a-3b"></a>若从他闻音。<a id="a-3c"></a>及内正思惟。<a id="a-3d"></a>由如是故方得漏尽。<a id="a-3e"></a>如是句义甚为难悟。<a id="a-3f"></a>谓我无有若分若谁若事。<a id="a-3g"></a>我亦都非若分若谁若事。<a id="a-3h"></a>如是略说内分死生已。</p>
  <p id="a3i">云何外分若坏若成。<a id="a-3j"></a>谓由诸有情所作能感成坏业故。<a id="a-3k"></a>若有能感坏业现前。<a id="a-3l"></a>尔时便有外坏缘起。<a id="a-3m"></a>由彼外分皆悉散坏。<a id="a-3n"></a>非如内分由寿量尽。<a id="a-3o"></a>何以故。<a id="a-3p"></a>由一切外分所有粗色四大。<a id="a-3q"></a>所成恒相续住。<a id="a-3r"></a>非如内分。<a id="a-3s"></a>又感成器世间业。<a id="a-3t"></a>此业决定能引劫住不增不减。<a id="a-3u"></a>若有情数时无决定。<a id="a-3v"></a>所以者何。<a id="a-3w"></a>由彼造作种种业故或过一劫。<a id="a-3x"></a>或复减少。<a id="a-3y"></a>乃至一岁。<a id="a-3z"></a>又彼坏劫由三种灾。<a id="a-40"></a>一者火灾能坏世间。<a id="a-41"></a>从无间狱乃至梵世。<a id="a-42"></a>二者水灾能坏一切。<a id="a-43"></a>乃至第二静虑。<a id="a-44"></a>三者风灾能坏一切。<a id="a-45"></a>乃至第三静虑。<a id="a-46"></a>第四静虑无灾能坏。<a id="a-47"></a>由彼诸天身与宫殿俱生俱没故。<a id="a-48"></a>更无能坏因缘法故。<a id="a-49"></a>复有三灾之顶。<a id="a-4A"></a>谓第二静虑第三静虑第四静虑。<a id="a-4B"></a>又此世间二十中劫坏。<a id="a-4C"></a>二十中劫坏已空。<a id="a-4D"></a>二十中劫成。<a id="a-4E"></a>二十中劫成已住。<a id="a-4F"></a>如是八十中劫。<a id="a-4G"></a>假立为一大劫数。<a id="a-4H"></a>又梵世间寿量一劫。<a id="a-4I"></a>此最后坏亦最初成。<a id="a-4J"></a>当知此劫异相建立。<a id="a-4K"></a>谓梵众天。<a id="a-4L"></a>二十中劫合为一劫。<a id="a-4M"></a>即依此劫施设寿量。<a id="a-4N"></a>梵前益天。<a id="a-4O"></a>四十中劫合为一劫。<a id="a-4P"></a>即依此劫施设寿量。<a id="a-4Q"></a>若大梵天。<a id="a-4R"></a>六十中劫合为一劫。<a id="a-4S"></a>即依此劫施设寿量。</p>
  <p id="a4T">云何火灾能坏世间。<a id="a-4U"></a>谓有如是时。<a id="a-4V"></a>世间有情寿量无限。<a id="a-4W"></a>从此渐减。<a id="a-4X"></a>乃至寿量经八万岁。<a id="a-4Y"></a>彼复受行不善法故。<a id="a-4Z"></a>寿量转减乃至十岁。<a id="a-4a"></a>彼复获得厌离之心受行善法。<a id="a-4b"></a>由此因缘寿量渐增乃至八万。<a id="a-4c"></a>如是寿量一减一增合成一中劫。<a id="a-4d"></a>又此中劫复有三种小灾出现。<a id="a-4e"></a>谓俭病刀。<a id="a-4f"></a>俭灾者。<a id="a-4g"></a>所谓人寿三十岁时。<a id="a-4h"></a>方始建立。<a id="a-4i"></a>当尔之时。<a id="a-4j"></a>精妙饮食不可复得。<a id="a-4k"></a>唯煎煮朽骨共为宴会。<a id="a-4l"></a>若遇得一粒稻麦粟稗等子。<a id="a-4m"></a>重若末尼。<a id="a-4n"></a>藏置箱箧而守护之。<a id="a-4o"></a>彼诸有情多无气势。<a id="a-4p"></a>蹎僵在地不复能起。<a id="a-4q"></a>由此饥俭有。<a id="a-4r"></a>情之类亡没殆尽。<a id="a-4s"></a>此之俭灾。<a id="a-4t"></a>经七年七月七日七夜方乃得过。<a id="a-4u"></a>彼诸有情复共聚集起下厌离。<a id="a-4v"></a>由此因缘寿不退减俭灾遂息。<a id="a-4w"></a>又若人寿二十岁时。<a id="a-4x"></a>本起厌患今乃退舍。<a id="a-4y"></a>尔时多有疫气障疠。<a id="a-4z"></a>灾横热恼相续而生。<a id="a-50"></a>彼诸有情遇此诸病多悉殒没。<a id="a-51"></a>如是病灾。<a id="a-52"></a>经七月七日七夜方乃得过。<a id="a-53"></a>彼诸有情复共聚集起中厌离。<a id="a-54"></a>由此因缘寿量无减病灾乃息。<a id="a-55"></a>又人寿十岁时。<a id="a-56"></a>本起厌患今还退舍。<a id="a-57"></a>尔时有情展转相见。<a id="a-58"></a>各起猛利杀害之心。<a id="a-59"></a>由此因缘随执草木及以瓦石。<a id="a-5A"></a>皆成最极锐利刀剑。<a id="a-5B"></a>更相残害死丧略尽。<a id="a-5C"></a>如是刀灾。<a id="a-5D"></a>极经七日方乃得过。<a id="a-5E"></a>尔时有情复有三种最极衰损。<a id="a-5F"></a>谓寿量衰损。<a id="a-5G"></a>依止衰损。<a id="a-5H"></a>资具衰损。<a id="a-5I"></a>寿量衰损者。<a id="a-5J"></a>所谓寿量极至十岁。<a id="a-5K"></a>依止衰损者。<a id="a-5L"></a>谓其身量极至一搩或复一握。<a id="a-5M"></a>资具衰损者。<a id="a-5N"></a>尔时有情唯以粟稗为食中第一。<a id="a-5O"></a>以发毼为衣中第一。<a id="a-5P"></a>以铁为庄严中第一。<a id="a-5Q"></a>五种上味悉皆隐没。<a id="a-5R"></a>所谓酥蜜油盐等味及甘蔗变味。<a id="a-5S"></a>尔时有情展转聚集起上厌离不复退减又能弃舍损减寿量恶不善法。<a id="a-5T"></a>受行增长寿量善法。<a id="a-5U"></a>由此因缘寿量色力富乐自在皆渐增长。<a id="a-5V"></a>乃至寿量经八万岁。<a id="a-5W"></a>如是二十减二十增。<a id="a-5X"></a>合四十增减便出住劫。<a id="a-5Y"></a>于最后增已。<a id="a-5Z"></a>尔时那落迦有情唯没不生。<a id="a-5a"></a>如是渐渐乃至没尽。<a id="a-5b"></a>当知说名那落迦世间坏。<a id="a-5c"></a>如那落迦坏。<a id="a-5d"></a>傍生饿鬼坏亦如是。<a id="a-5e"></a>尔时人中随一有情自然法尔所得第二静虑。<a id="a-5f"></a>其余有情展转随学亦复如是。<a id="a-5g"></a>皆此没已生极净光天众同分中。<a id="a-5h"></a>当知尔时说名人世间坏。<a id="a-5i"></a>如人趣既尔。<a id="a-5j"></a>天趣亦然。<a id="a-5k"></a>当于此时五趣世间居住之处。<a id="a-5l"></a>无一有情可得。<a id="a-5m"></a>所有资具亦不可得。<a id="a-5n"></a>非唯资具不可复得。<a id="a-5o"></a>尔时天雨亦不可得。<a id="a-5p"></a>由无雨故大地所有药草丛林皆悉枯槁。<a id="a-5q"></a>复由无雨之所摄故。<a id="a-5r"></a>令此日轮热势增大。<a id="a-5s"></a>又诸有情能感坏劫业增上力故。<a id="a-5t"></a>及依六种所烧事故。<a id="a-5u"></a>复有六日轮渐次而现。<a id="a-5v"></a>彼诸日轮望旧日轮。<a id="a-5w"></a>所有热势踰前四倍。<a id="a-5x"></a>既成七已热遂增七。</p>
  <p id="a5y">云何名为六所烧事。<a id="a-5z"></a>一小大沟坑。<a id="a-60"></a>由第二日轮之所枯竭。<a id="a-61"></a>二小河大河。<a id="a-62"></a>由第三日轮之所枯竭。<a id="a-63"></a>三无热大池。<a id="a-64"></a>由第四日轮之所枯竭。<a id="a-65"></a>四者大海。<a id="a-66"></a>由第五日轮及第六一分之所枯竭。<a id="a-67"></a>五苏迷卢山及以大地体坚实故。<a id="a-68"></a>由第六一分及第七日轮之所烧然。<a id="a-69"></a>即此火焰为风所鼓。<a id="a-6A"></a>展转炽盛极至梵世。<a id="a-6B"></a>又如是等略为三事。<a id="a-6C"></a>一水所生事。<a id="a-6D"></a>谓药草等。<a id="a-6E"></a>由初所槁。<a id="a-6F"></a>二即水事。<a id="a-6G"></a>由五所涸。<a id="a-6H"></a>三恒相续住体坚实事。<a id="a-6I"></a>由二所烧。<a id="a-6J"></a>如是世界皆悉烧已。<a id="a-6K"></a>乃至灰墨及与余影皆不可得。<a id="a-6L"></a>广说如经。<a id="a-6M"></a>从此名为器世间已坏。<a id="a-6N"></a>满足二十中劫。<a id="a-6O"></a>如是坏已复二十中劫住。</p>
  <p id="a6P">云何水灾。<a id="a-6Q"></a>谓过七火灾已。<a id="a-6R"></a>于第二静虑中有俱生水界起。<a id="a-6S"></a>坏器世间如水消盐。<a id="a-6T"></a>此之水界与器世间一时俱没。<a id="a-6U"></a>如是没已。<a id="a-6V"></a>复二十中劫住。</p>
  <p id="a6W">云何风灾。<a id="a-6X"></a>谓七水灾过已。<a id="a-6Y"></a>复七火灾。<a id="a-6Z"></a>从此无间于第三静虑中有俱生风界起。<a id="a-6a"></a>坏器世间。<a id="a-6b"></a>如风干支节复能消尽。<a id="a-6c"></a>此之风界与器世间一时俱没。<a id="a-6d"></a>所以者何。<a id="a-6e"></a>现见有一由风界发。<a id="a-6f"></a>乃令其骨皆悉消尽从此坏已复二十中劫住。<a id="a-6g"></a>如是略说世间已坏。</p>
  <p id="a6h">云何世间成。<a id="a-6i"></a>谓过如是二十中劫已。<a id="a-6j"></a>一切有情业增上力故世间复成。<a id="a-6k"></a>尔时最初于虚空中。<a id="a-6l"></a>第三静虑器世间成。<a id="a-6m"></a>如第三静虑。<a id="a-6n"></a>第二及初亦复如是。<a id="a-6o"></a>尔时第三灾顶有诸有情。<a id="a-6p"></a>由寿尽故业尽故福尽故。<a id="a-6q"></a>从彼没已生第三静虑。<a id="a-6r"></a>余一切处渐次亦尔。<a id="a-6s"></a>复从第二灾顶。<a id="a-6t"></a>生第二静虑。<a id="a-6u"></a>余一切处应知亦尔。<a id="a-6v"></a>复从第一灾顶。<a id="a-6w"></a>有一有情由寿等尽故从彼没已生初静虑。<a id="a-6x"></a>梵世界中为最大梵。<a id="a-6y"></a>由独一故而怀不悦便有希望。<a id="a-6z"></a>今当云何令余有情亦来生此。<a id="a-70"></a>当发心时。<a id="a-71"></a>诸余有情由寿等尽故。<a id="a-72"></a>从第二静虑没已。<a id="a-73"></a>生初静虑彼同分中。<a id="a-74"></a>如是下三静虑。<a id="a-75"></a>器及有情世间成已。<a id="a-76"></a>于虚空中欲界四天宫殿渐成。<a id="a-77"></a>当知彼诸虚空宫殿皆如化出。<a id="a-78"></a>又诸有情从极净光天众同分没。<a id="a-79"></a>而来生此诸宫殿中。<a id="a-7A"></a>余如前说。<a id="a-7B"></a>自此以后有大风轮。<a id="a-7C"></a>量等三千大千世界。<a id="a-7D"></a>从下而起。<a id="a-7E"></a>与彼世界作所依持。<a id="a-7F"></a>为欲安立无有宫殿诸有情类。<a id="a-7G"></a>此大风轮有二种相。<a id="a-7H"></a>谓仰周布。<a id="a-7I"></a>及傍侧布。<a id="a-7J"></a>由此持水令不散坠。<a id="a-7K"></a>次由彼业增上力故。<a id="a-7L"></a>于虚空界金藏云兴。<a id="a-7M"></a>从此降雨注风轮上。<a id="a-7N"></a>次复起风鼓水令坚。<a id="a-7O"></a>此即名为金性地轮。<a id="a-7P"></a>上堪水雨之所激注。<a id="a-7Q"></a>下为风颷之所冲薄。<a id="a-7R"></a>此地成已即由彼业增上力故。<a id="a-7S"></a>空中复起诸界藏云。<a id="a-7T"></a>又从彼云降种种雨。<a id="a-7U"></a>然其雨水。<a id="a-7V"></a>乃依金性地轮而住。<a id="a-7W"></a>次复风起鼓水令坚。<a id="a-7X"></a>即由此风力所引故。<a id="a-7Y"></a>诸有清净第一最胜精妙性者。<a id="a-7Z"></a>成苏迷卢山。<a id="a-7a"></a>此山成已四宝为体。<a id="a-7b"></a>所谓金银颇胝琉璃。<a id="a-7c"></a>若中品性者。<a id="a-7d"></a>成七金山。<a id="a-7e"></a>谓持双山。<a id="a-7f"></a>毗那矺迦山。<a id="a-7g"></a>马耳山。<a id="a-7h"></a>善见山。<a id="a-7i"></a>朅达洛迦山。<a id="a-7j"></a>持轴山。<a id="a-7k"></a>尼民达罗山。<a id="a-7l"></a>如是诸山其峰布列。<a id="a-7m"></a>各由形状差别为名。<a id="a-7n"></a>绕苏迷卢次第而住。<a id="a-7o"></a>苏迷卢量高八万踰缮那。<a id="a-7p"></a>广亦如之。<a id="a-7q"></a>下入水际量亦复尔。<a id="a-7r"></a>又持双山等彼之半。<a id="a-7s"></a>从此次第余六金山。<a id="a-7t"></a>其量渐减各等其半。<a id="a-7u"></a>若下品性者。<a id="a-7v"></a>于苏迷卢四边七金山外。<a id="a-7w"></a>成四大洲及八中洲并轮围山。<a id="a-7x"></a>此山轮围四洲而住。<a id="a-7y"></a>量等尼民达罗之半。<a id="a-7z"></a>复成非天宫殿。<a id="a-80"></a>此宫在苏迷卢下。<a id="a-81"></a>依水而居。<a id="a-82"></a>复成大雪山及无热池周围崖岸。<a id="a-83"></a>次成最下八大那洛迦处诸大那洛迦及独一那洛迦寒那洛迦近边那洛迦。<a id="a-84"></a>复成一分鬼傍生处。<a id="a-85"></a>四大洲者。<a id="a-86"></a>谓南赡部洲。<a id="a-87"></a>东毗提诃洲。<a id="a-88"></a>西瞿陀尼洲。<a id="a-89"></a>北拘卢洲。<a id="a-8A"></a>其赡部洲形如车箱。<a id="a-8B"></a>毗提诃洲形如半月。<a id="a-8C"></a>瞿陀尼洲其形圆满。<a id="a-8D"></a>北拘卢洲其形四方。<a id="a-8E"></a>赡部洲量。<a id="a-8F"></a>六千五百踰缮那。<a id="a-8G"></a>毗提诃洲量。<a id="a-8H"></a>七千踰缮那。<a id="a-8I"></a>瞿陀尼洲量。<a id="a-8J"></a>七千五百踰缮那。<a id="a-8K"></a>拘卢洲量。<a id="a-8L"></a>八千踰缮那。<a id="a-8M"></a>又七金山其间有水具八支德。<a id="a-8N"></a>名为内海。<a id="a-8O"></a>复成诸龙宫。<a id="a-8P"></a>有八大龙并经劫住。<a id="a-8Q"></a>谓持地龙王。<a id="a-8R"></a>欢喜近喜龙王。<a id="a-8S"></a>马骡龙王。<a id="a-8T"></a>目支邻陀龙王。<a id="a-8U"></a>意猛龙王。<a id="a-8V"></a>持国龙王。<a id="a-8W"></a>大黑龙王。<a id="a-8X"></a>黳罗叶龙王。<a id="a-8Y"></a>是诸龙王由帝释力数与非天共相战诤。<a id="a-8Z"></a>其诸龙众类有四种。<a id="a-8a"></a>谓卵生胎生湿生化生。<a id="a-8b"></a>妙翅鸟中四类亦尔。<a id="a-8c"></a>复有余水在内海外故名外海。<a id="a-8d"></a>又依苏迷卢根有四重级。<a id="a-8e"></a>从苏迷卢初级傍出一万六千踰缮那量。<a id="a-8f"></a>即从此量半半渐减。<a id="a-8g"></a>如其次第余级应知有坚手神住最初级。<a id="a-8h"></a>血手神住第二级。<a id="a-8i"></a>常醉神住第三级。<a id="a-8j"></a>持鬘神住第四级。<a id="a-8k"></a>苏迷卢顶四隅之上有四大峰。<a id="a-8l"></a>各高五百踰缮那量。<a id="a-8m"></a>有诸药叉。<a id="a-8n"></a>谓金刚手止住其中。</p>
  <p id="a8o">又持双山于其四面有四王都。<a id="a-8p"></a>东南西北随其次第。<a id="a-8q"></a>谓持国增长丑目多闻。<a id="a-8r"></a>四大天王之所居止。<a id="a-8s"></a>诸余金山是彼四王村邑部落。<a id="a-8t"></a>又近雪山有大金崖名非天胁。<a id="a-8u"></a>其量纵广五十踰缮那。<a id="a-8v"></a>善住龙王常所居镇。<a id="a-8w"></a>又天帝释时来游幸。<a id="a-8x"></a>此中有树名曰善住。<a id="a-8y"></a>多罗树行七重围绕。<a id="a-8z"></a>复有大池名漫陀吉尼。<a id="a-90"></a>五百小池以为眷属。<a id="a-91"></a>善住大龙与五百牝象前后围绕游戏其池。<a id="a-92"></a>随欲变现。<a id="a-93"></a>便入此池采莲花根以供所食。<a id="a-94"></a>即于此侧有无热大池。<a id="a-95"></a>其量深广各五十踰缮那。<a id="a-96"></a>微细金沙遍布其底。<a id="a-97"></a>八支德水弥满其中。<a id="a-98"></a>形色殊妙端严喜见。<a id="a-99"></a>从此派流为四大河。<a id="a-9A"></a>一名殑伽。<a id="a-9B"></a>二名信度。<a id="a-9C"></a>三名私多。<a id="a-9D"></a>四名缚刍。</p>
  <p id="a9E">复次于苏迷卢顶处中建立帝释天宫。<a id="a-9F"></a>纵广十千踰缮那量。<a id="a-9G"></a>所余之处是彼诸天村邑聚落。<a id="a-9H"></a>其山四面对四大洲。<a id="a-9I"></a>四宝所成。<a id="a-9J"></a>谓对赡部洲琉璃为面。<a id="a-9K"></a>对毗提诃白银为面。<a id="a-9L"></a>对瞿陀尼黄金为面。<a id="a-9M"></a>对拘卢洲颇胝为面。<a id="a-9N"></a>又赡部洲循其边际有轮王路真金所成。<a id="a-9O"></a>如四大王天。<a id="a-9P"></a>有情膝量没住大海。<a id="a-9Q"></a>若轮王出世。<a id="a-9R"></a>如彼膝量海水减焉。<a id="a-9S"></a>又无热池南有一大树。<a id="a-9T"></a>名为赡部。<a id="a-9U"></a>是故此洲从彼得名。<a id="a-9V"></a>次于此北。<a id="a-9W"></a>有设拉末梨大树丛林。<a id="a-9X"></a>四生种类妙翅诸鸟栖集其中。<a id="a-9Y"></a>此四大洲各二中洲以为眷属。<a id="a-9Z"></a>复有一洲罗刹所住。</p>
  <p id="a9a">如是器世间成已。<a id="a-9b"></a>有诸有情。<a id="a-9c"></a>从极净光天众同分没来生此中。<a id="a-9d"></a>余如前说。<a id="a-9e"></a>此皆由彼感劫初业。<a id="a-9f"></a>此业第一最胜微妙。<a id="a-9g"></a>欲界所摄。<a id="a-9h"></a>唯于此时此业感果。<a id="a-9i"></a>非于余时。<a id="a-9j"></a>尔时有情名劫初者。<a id="a-9k"></a>又彼有色从意所生。<a id="a-9l"></a>如是一切如经广说。<a id="a-9m"></a>彼于尔时未有家宅及诸聚落。<a id="a-9n"></a>一切大地面皆平正。<a id="a-9o"></a>自此以后由诸有情福业力故有地味生。<a id="a-9p"></a>如是渐次地饼林藤。<a id="a-9q"></a>不种粳稻自然出现。<a id="a-9r"></a>无糠无[禾*乞]。<a id="a-9s"></a>次有粳稻。<a id="a-9t"></a>有[禾*乞]有糠。<a id="a-9u"></a>次复处处粳稻丛生。<a id="a-9v"></a>于是有情方现摄受。<a id="a-9w"></a>次由受用味等资缘。<a id="a-9x"></a>有情之类恶色便起光明遂灭。<a id="a-9y"></a>其多食者恶色逾增身极沉重。<a id="a-9z"></a>此诸有情互相轻毁恶法现行。<a id="a-A0"></a>由此因缘所有味等渐没于地。<a id="a-A1"></a>如经广说。<a id="a-A2"></a>复从此缘诸有情类更相顾眄便起爱染。<a id="a-A3"></a>次由能感男女业故。<a id="a-A4"></a>一分有情男根生起。<a id="a-A5"></a>一分有情女根生起。<a id="a-A6"></a>递相陵犯起诸邪行。<a id="a-A7"></a>遂为他人之所诃呰。<a id="a-A8"></a>方造室宅以自隐蔽。<a id="a-A9"></a>复由摄受粳稻因故。<a id="a-AA"></a>遂于其地复起摄受。<a id="a-AB"></a>由此缘已更相争夺。<a id="a-AC"></a>不与取法从此而生。<a id="a-AD"></a>即由此缘立司契者。<a id="a-AE"></a>彼最初王名大等意。<a id="a-AF"></a>如是便有刹帝利众婆罗门众吠舍众戍陀罗众。<a id="a-AG"></a>出现世间。<a id="a-AH"></a>渐次因缘如经广说。<a id="a-AI"></a>又彼依止光明既灭。<a id="a-AJ"></a>世间便有大黑闇生。<a id="a-AK"></a>日月星宿渐渐而起。<a id="a-AL"></a>其日轮量五十一踰缮那。<a id="a-AM"></a>当知月轮其量减一。<a id="a-AN"></a>日轮以火颇胝所成。<a id="a-AO"></a>月轮以水颇胝所成。<a id="a-AP"></a>此二轮中。<a id="a-AQ"></a>月轮行速及与不定。<a id="a-AR"></a>又彼日轮恒于二洲俱时作明。<a id="a-AS"></a>复于二洲俱时作闇。<a id="a-AT"></a>谓于一日中。<a id="a-AU"></a>于一日出于一夜半于一日没。<a id="a-AV"></a>又一切所有日月星宿。<a id="a-AW"></a>历苏迷卢处半。<a id="a-AX"></a>而行。<a id="a-AY"></a>与持双山高下量等。<a id="a-AZ"></a>又复日行时有远近。<a id="a-Aa"></a>若远苏迷卢立为寒分。<a id="a-Ab"></a>若近苏迷卢立为热分。<a id="a-Ac"></a>即由此故没有迟速。<a id="a-Ad"></a>又此月轮于上稍欹便见半月。<a id="a-Ae"></a>由彼余分障其近分遂令不见。<a id="a-Af"></a>如如渐侧。<a id="a-Ag"></a>如是如是渐现圆满。<a id="a-Ah"></a>若于黑分如如渐低。<a id="a-Ai"></a>如是如是渐现亏减。<a id="a-Aj"></a>由大海中有鱼鳖等影现月轮。<a id="a-Ak"></a>故于其内有黑相现。<a id="a-Al"></a>诸星宿中其量大者十八拘卢舍量。<a id="a-Am"></a>中者十拘卢舍量。<a id="a-An"></a>最小者四拘卢舍量。</p>
  <p id="aAo">复次于世间四姓生已。<a id="a-Ap"></a>方乃发起顺爱不爱五趣受业。<a id="a-Aq"></a>从此以后随一有情。<a id="a-Ar"></a>由感杂染增上业故。<a id="a-As"></a>生那洛迦中作静息王。<a id="a-At"></a>从此无间有那洛迦卒。<a id="a-Au"></a>犹如化生。<a id="a-Av"></a>及种种苦具谓铜铁等。<a id="a-Aw"></a>那洛迦火起然后随业有情于此受生。<a id="a-Ax"></a>及生余趣。</p>
  <p id="aAy">如是百拘胝四大洲。<a id="a-Az"></a>百拘胝苏迷卢。<a id="a-B0"></a>百拘胝六欲天。<a id="a-B1"></a>百拘胝梵世间。<a id="a-B2"></a>三千大千世界俱成俱坏。<a id="a-B3"></a>即此世界有其三种。<a id="a-B4"></a>一小千界。<a id="a-B5"></a>谓千日月乃至梵世总摄为一。<a id="a-B6"></a>二中千界。<a id="a-B7"></a>谓千小千。<a id="a-B8"></a>三大千界。<a id="a-B9"></a>谓千中千。<a id="a-BA"></a>合此名为三千大千世界。<a id="a-BB"></a>如是四方上下无边无际三千世界正坏正成。<a id="a-BC"></a>犹如天雨注如车轴无间无断。<a id="a-BD"></a>其水连注堕诸方分。<a id="a-BE"></a>如是世界遍诸方分。<a id="a-BF"></a>无边无际正坏正成。<a id="a-BG"></a>即此三千大千世界名一佛土。<a id="a-BH"></a>如来于中现成正觉。<a id="a-BI"></a>于无边世界施作佛事。<a id="a-BJ"></a>如是安立。<a id="a-BK"></a>世界成已于中五趣可得。<a id="a-BL"></a>谓那洛迦傍生饿鬼人天及四生可得。<a id="a-BM"></a>谓卵生胎生湿生化生。<a id="a-BN"></a>复有六种依持。<a id="a-BO"></a>复有十种时分。<a id="a-BP"></a>谓时年月半月日夜刹那怛刹那腊缚目呼剌多。<a id="a-BQ"></a>复有七摄受事。<a id="a-BR"></a>复有十种身资具。<a id="a-BS"></a>复有十种受欲者。<a id="a-BT"></a>此如中阿笈摩说。<a id="a-BU"></a>复有八数随行。<a id="a-BV"></a>复有八世法。<a id="a-BW"></a>谓得不得若誉若毁称讥苦乐。<a id="a-BX"></a>复有三品。<a id="a-BY"></a>谓怨亲中。<a id="a-BZ"></a>复有三种世事。<a id="a-Ba"></a>复有三种语言。<a id="a-Bb"></a>复有二十二种发愤。<a id="a-Bc"></a>复有六十二种有情之类。<a id="a-Bd"></a>又有八位。<a id="a-Be"></a>复有四种入胎。<a id="a-Bf"></a>复有四种威仪。<a id="a-Bg"></a>复有六种活命。<a id="a-Bh"></a>复有六种守护。<a id="a-Bi"></a>复有七种苦。<a id="a-Bj"></a>复有七种慢。<a id="a-Bk"></a>复有七种憍。<a id="a-Bl"></a>复有四种言说。<a id="a-Bm"></a>复有众多言说句。</p>
  <p id="aBn">云何那落迦趣。<a id="a-Bo"></a>谓种果所摄。<a id="a-Bp"></a>那洛迦诸蕴。<a id="a-Bq"></a>及顺那洛迦受业。<a id="a-Br"></a>如那洛迦趣。<a id="a-Bs"></a>如是傍生饿鬼人天。<a id="a-Bt"></a>如其所应尽当知。<a id="a-Bu"></a>云何卵生。<a id="a-Bv"></a>谓诸有情破[穀-禾+卵]而出。<a id="a-Bw"></a>彼复云何。<a id="a-Bx"></a>如鹅雁孔雀鹦鹉舍利鸟等。<a id="a-By"></a>云何胎生。<a id="a-Bz"></a>谓诸有情胎所缠裹。<a id="a-C0"></a>剖胎而出。<a id="a-C1"></a>彼复云何。<a id="a-C2"></a>如象马牛驴等。<a id="a-C3"></a>云何湿生。<a id="a-C4"></a>谓诸有情随因一种湿气而生。<a id="a-C5"></a>彼复云何。<a id="a-C6"></a>如虫蝎飞蛾等。<a id="a-C7"></a>云何化生。<a id="a-C8"></a>谓诸有情业增上故。<a id="a-C9"></a>具足六处而生。<a id="a-CA"></a>或复不具。<a id="a-CB"></a>彼复云何。<a id="a-CC"></a>如天那洛迦全。<a id="a-CD"></a>及人鬼傍生一分。</p>
  <p id="aCE">云何六种依持。<a id="a-CF"></a>一建立依持。<a id="a-CG"></a>谓最下风轮及水轮地轮。<a id="a-CH"></a>令诸有情不坠下故起。<a id="a-CI"></a>是名依持。<a id="a-CJ"></a>二藏覆依持。<a id="a-CK"></a>谓屋宇等。<a id="a-CL"></a>为诸有情离流漏等所损故起。<a id="a-CM"></a>是名依持。<a id="a-CN"></a>彼屋宇等略有三种。<a id="a-CO"></a>或由造作。<a id="a-CP"></a>或不由造作。<a id="a-CQ"></a>或宫殿化起。<a id="a-CR"></a>三丰稔依持。<a id="a-CS"></a>为诸有情段食故起。<a id="a-CT"></a>是名依持。<a id="a-CU"></a>四安隐依持。<a id="a-CV"></a>为诸有情离刀仗等所害故起。<a id="a-CW"></a>是名依持。<a id="a-CX"></a>五日月依持。<a id="a-CY"></a>为诸有情见色故起。<a id="a-CZ"></a>是名依持。<a id="a-Ca"></a>六食依持。<a id="a-Cb"></a>谓四食。<a id="a-Cc"></a>一段食。<a id="a-Cd"></a>二触食。<a id="a-Ce"></a>三意思食。<a id="a-Cf"></a>四识食。<a id="a-Cg"></a>为诸有情任持身故起。<a id="a-Ch"></a>是名依持。<a id="a-Ci"></a>云何七种摄受事。<a id="a-Cj"></a>一自父母事。<a id="a-Ck"></a>二妻子事。<a id="a-Cl"></a>三奴婢仆使事。<a id="a-Cm"></a>四朋友官僚兄弟眷属事。<a id="a-Cn"></a>五田宅邸肆事。<a id="a-Co"></a>六福业事。<a id="a-Cp"></a>及方便作业事。<a id="a-Cq"></a>七库藏事。<a id="a-Cr"></a>云何十种身资具。<a id="a-Cs"></a>一食二饮。<a id="a-Ct"></a>三乘四衣。<a id="a-Cu"></a>五庄严具。<a id="a-Cv"></a>六歌笑舞乐。<a id="a-Cw"></a>七香鬘涂末。<a id="a-Cx"></a>八什物之具。<a id="a-Cy"></a>九照明。<a id="a-Cz"></a>十男女受行。</p>
  <p id="aD0">云何八数随行。<a id="a-D1"></a>谓诸世间数数随所行事。<a id="a-D2"></a>一蔽覆事。<a id="a-D3"></a>二莹饰身事。<a id="a-D4"></a>三威仪易夺事。<a id="a-D5"></a>四饮食事。<a id="a-D6"></a>五睡眠事。<a id="a-D7"></a>六交会事。<a id="a-D8"></a>七属彼勤劬事。<a id="a-D9"></a>八属彼言说事。</p>
  <p id="aDA">云何三种世事。<a id="a-DB"></a>一语言谈论更相庆慰事。<a id="a-DC"></a>二嫁娶宾主更相饮啖事。<a id="a-DD"></a>三于起作种种事中更相营助事。</p>
  <p id="aDE">云何三种语言。<a id="a-DF"></a>谓有法语言。<a id="a-DG"></a>无法语言。<a id="a-DH"></a>及余语言。<a id="a-DI"></a>有法语言者。<a id="a-DJ"></a>谓宣说厌舍离诸缠盖趣可爱乐等。<a id="a-DK"></a>广说如经。<a id="a-DL"></a>无法语言者。<a id="a-DM"></a>谓染污心说饮食等。<a id="a-DN"></a>余语言者。<a id="a-DO"></a>谓无记心所起言说。</p>
  <p id="aDP">云何二十二种发愤。<a id="a-DQ"></a>一伪斗。<a id="a-DR"></a>二伪称。<a id="a-DS"></a>三伪函。<a id="a-DT"></a>四邪业方便。<a id="a-DU"></a>五拒斗。<a id="a-DV"></a>六轻调。<a id="a-DW"></a>七违反。<a id="a-DX"></a>八诤讼。<a id="a-DY"></a>九骂詈。<a id="a-DZ"></a>十忿怒。<a id="a-Da"></a>十一诃责。<a id="a-Db"></a>十二迫胁。<a id="a-Dc"></a>十三捶打。<a id="a-Dd"></a>十四杀害。<a id="a-De"></a>十五系缚。<a id="a-Df"></a>十六禁闭。<a id="a-Dg"></a>十七割截。<a id="a-Dh"></a>十八驱摈。<a id="a-Di"></a>十九谄曲。<a id="a-Dj"></a>二十矫诳。<a id="a-Dk"></a>二十一陷逗。<a id="a-Dl"></a>二十二妄语。</p>
  <p id="aDm">云何六十二种有情之类。<a id="a-Dn"></a>一那洛迦。<a id="a-Do"></a>二傍生。<a id="a-Dp"></a>三鬼。<a id="a-Dq"></a>四天。<a id="a-Dr"></a>五人。<a id="a-Ds"></a>六刹帝利七婆罗门。<a id="a-Dt"></a>八吠舍。<a id="a-Du"></a>九戍陀罗。<a id="a-Dv"></a>十女。<a id="a-Dw"></a>十一男。<a id="a-Dx"></a>十二非男非女。<a id="a-Dy"></a>十三劣。<a id="a-Dz"></a>十四中。<a id="a-E0"></a>十五妙。<a id="a-E1"></a>十六在家。<a id="a-E2"></a>十七出家。<a id="a-E3"></a>十八苦行。<a id="a-E4"></a>十九非苦行。<a id="a-E5"></a>二十律仪。<a id="a-E6"></a>二十一不律仪。<a id="a-E7"></a>二十二非律仪非不律仪。<a id="a-E8"></a>二十三离欲。<a id="a-E9"></a>二十四未离欲。<a id="a-EA"></a>二十五邪性聚定。<a id="a-EB"></a>二十六正性聚定。<a id="a-EC"></a>二十七不定聚定。<a id="a-ED"></a>二十八苾刍。<a id="a-EE"></a>二十九苾刍尼。<a id="a-EF"></a>三十正学。<a id="a-EG"></a>三十一勤策男。<a id="a-EH"></a>三十二勤策女。<a id="a-EI"></a>三十三近事男。<a id="a-EJ"></a>三十四近事女。<a id="a-EK"></a>三十五习断者。<a id="a-EL"></a>三十六习诵者。<a id="a-EM"></a>三十七净施人。<a id="a-EN"></a>三十八宿长。<a id="a-EO"></a>三十九中年。<a id="a-EP"></a>四十少年。<a id="a-EQ"></a>四十一轨范师。<a id="a-ER"></a>四十二亲教师。<a id="a-ES"></a>四十三共住弟子及近住弟子。<a id="a-ET"></a>四十四宾客。<a id="a-EU"></a>四十五营僧事者。<a id="a-EV"></a>四十六贪利养恭敬者。<a id="a-EW"></a>四十七厌舍者。<a id="a-EX"></a>四十八多闻者。<a id="a-EY"></a>四十九大福智者。<a id="a-EZ"></a>五十法随法行者。<a id="a-Ea"></a>五十一持经者。<a id="a-Eb"></a>五十二持律者。<a id="a-Ec"></a>五十三持论者。<a id="a-Ed"></a>五十四异生。<a id="a-Ee"></a>五十五见谛。<a id="a-Ef"></a>五十六有学。<a id="a-Eg"></a>五十七无学。<a id="a-Eh"></a>五十八声闻。<a id="a-Ei"></a>五十九独觉。<a id="a-Ej"></a>六十菩萨。<a id="a-Ek"></a>六十一如来。<a id="a-El"></a>六十二转轮王。<a id="a-Em"></a>此转轮王复有四种。<a id="a-En"></a>或王一洲。<a id="a-Eo"></a>或二三四。<a id="a-Ep"></a>王一洲者有铁轮应。<a id="a-Eq"></a>王二洲者有铜轮应。<a id="a-Er"></a>王三洲者有银轮应。<a id="a-Es"></a>王四洲者有金轮应。<a id="a-Et"></a>云何八位。<a id="a-Eu"></a>谓处胎位。<a id="a-Ev"></a>出生位。<a id="a-Ew"></a>婴孩位。<a id="a-Ex"></a>童子位。<a id="a-Ey"></a>少年位。<a id="a-Ez"></a>中年位。<a id="a-F0"></a>老年位。<a id="a-F1"></a>耄熟位。<a id="a-F2"></a>处胎位者。<a id="a-F3"></a>谓羯罗蓝等。<a id="a-F4"></a>出生位者。<a id="a-F5"></a>谓从此后乃至耄熟。<a id="a-F6"></a>婴孩位者。<a id="a-F7"></a>谓乃至未能游行嬉戏。<a id="a-F8"></a>童子位者。<a id="a-F9"></a>谓能为彼事。<a id="a-FA"></a>少年位者。<a id="a-FB"></a>谓能受用欲尘乃至三十。<a id="a-FC"></a>中年位者。<a id="a-FD"></a>谓从此位乃至五十。<a id="a-FE"></a>老年位者。<a id="a-FF"></a>谓从此位乃至七十。<a id="a-FG"></a>从此以上名耄熟位。<a id="a-FH"></a>云何四种入胎。<a id="a-FI"></a>一正知而入。<a id="a-FJ"></a>不正知住出。<a id="a-FK"></a>二正知入住。<a id="a-FL"></a>不正知而出。<a id="a-FM"></a>三俱能正知。<a id="a-FN"></a>四俱不正知。<a id="a-FO"></a>初谓轮王。<a id="a-FP"></a>二谓独觉。<a id="a-FQ"></a>三谓菩萨。<a id="a-FR"></a>四谓所余有情。</p>
  <p id="aFS">云何六种活命。<a id="a-FT"></a>一营农。<a id="a-FU"></a>二商贾。<a id="a-FV"></a>三牧牛。<a id="a-FW"></a>四事王。<a id="a-FX"></a>五习学书算计数及印。<a id="a-FY"></a>六习学所余工巧业处。</p>
  <p id="aFZ">云何六种守护。<a id="a-Fa"></a>谓象军马军车军步军藏力友力。</p>
  <p id="aFb">云何七种苦。<a id="a-Fc"></a>谓生苦老苦。<a id="a-Fd"></a>病苦死苦。<a id="a-Fe"></a>怨憎会苦。<a id="a-Ff"></a>爱别离苦。<a id="a-Fg"></a>求不得苦。</p>
  <p id="aFh">云何七种慢。<a id="a-Fi"></a>谓慢过慢。<a id="a-Fj"></a>慢过慢我慢。<a id="a-Fk"></a>增上慢卑慢邪慢。</p>
  <p id="aFl">云何七种憍。<a id="a-Fm"></a>谓无病憍。<a id="a-Fn"></a>少年憍。<a id="a-Fo"></a>长寿憍。<a id="a-Fp"></a>族性憍。<a id="a-Fq"></a>色力憍。<a id="a-Fr"></a>富贵憍。<a id="a-Fs"></a>多闻憍。</p>
  <p id="aFt">云何四种言说。<a id="a-Fu"></a>谓依见闻觉知所有言说。<a id="a-Fv"></a>依见言说者谓依眼故现见外色。<a id="a-Fw"></a>由此因缘为他宣说。<a id="a-Fx"></a>是名依见言说。<a id="a-Fy"></a>依闻言说者。<a id="a-Fz"></a>谓从他闻。<a id="a-G0"></a>由此因缘为他宣说。<a id="a-G1"></a>是名依闻言说。<a id="a-G2"></a>依觉言说者。<a id="a-G3"></a>谓不见不闻。<a id="a-G4"></a>但自思惟称量观察。<a id="a-G5"></a>由此因缘为他宣说。<a id="a-G6"></a>是名依觉言说。<a id="a-G7"></a>依知言说者。<a id="a-G8"></a>谓各别于内所受所证所触所得。<a id="a-G9"></a>由此因缘为他宣说。<a id="a-GA"></a>是名依知言说。</p>
  <p id="aGB">云何众多言说句。<a id="a-GC"></a>谓即此亦名释词句。<a id="a-GD"></a>亦名戏论句。<a id="a-GE"></a>亦名摄义句。<a id="a-GF"></a>如是等类众多差别。<a id="a-GG"></a>又诸字母能摄诸义。<a id="a-GH"></a>当知亦名众多言说句。<a id="a-GI"></a>彼复云何。<a id="a-GJ"></a>所谓地根境法。<a id="a-GK"></a>补特伽罗自性差别。<a id="a-GL"></a>作用自他有无。<a id="a-GM"></a>问答取与。<a id="a-GN"></a>正性邪性句。<a id="a-GO"></a>又有听制功德过失得不得毁誉苦乐称讥坚妙智退沈量助伴示现教导赞励庆慰句。</p>
  <p id="aGP">又有七言论句。<a id="a-GQ"></a>此即七例句。<a id="a-GR"></a>谓补卢沙。<a id="a-GS"></a>补卢衫。<a id="a-GT"></a>补卢崽拏。<a id="a-GU"></a>补卢沙耶。<a id="a-GV"></a>补卢沙[多*頁]。<a id="a-GW"></a>补卢杀娑。<a id="a-GX"></a>补卢铩。<a id="a-GY"></a>如是等。<a id="a-GZ"></a>复有施设教敕标相静息表了轨则安立积集决定配属惊骇初中后句。<a id="a-Ga"></a>族姓等。<a id="a-Gb"></a>立宗言说成办受用寻求守护羞耻怜愍堪忍怖畏简择句。<a id="a-Gc"></a>又有父母妻子等一切所摄资具。<a id="a-Gd"></a>应当广说。<a id="a-Ge"></a>及生老等乃至所求不得。<a id="a-Gf"></a>愁叹少年无病长寿爱会怨离所欲随应若不随应。<a id="a-Gg"></a>往来顾视若屈若申。<a id="a-Gh"></a>行住坐卧警悟语默解睡解劳句。<a id="a-Gi"></a>又有饮啖咀味。<a id="a-Gj"></a>串习不串习。<a id="a-Gk"></a>放逸不放逸。<a id="a-Gl"></a>广略增减。<a id="a-Gm"></a>寻伺烦恼随烦恼。<a id="a-Gn"></a>戏论离戏论。<a id="a-Go"></a>力劣所成能成。<a id="a-Gp"></a>流转定异相应势速。<a id="a-Gq"></a>次第时方数。<a id="a-Gr"></a>和合不和合。<a id="a-Gs"></a>相似不相似句。<a id="a-Gt"></a>又有杂糅共有现见不现见隐显句。<a id="a-Gu"></a>又有能作所作法律世事资产真妄利益非利益骨体疑虑惊怪句。<a id="a-Gv"></a>又有怯弱无畏显了不显了杀害系缚禁闭割截驱摈句。<a id="a-Gw"></a>又有骂詈忿怒捶打迫胁诃责烧烂燥暑。<a id="a-Gx"></a>摧伏浑浊圣教随逐比度句。</p>
 </body>
</html>