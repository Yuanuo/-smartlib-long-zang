<!doctype html>
<html id="z3IBVNrwK" data-ver="1144">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第九十二</h1>
  <h2 id="a2">摄事分中契经事处择摄第二之四</h2>
  <p id="a3">复次嗢拖南曰。</p>
  <p id="a4">上贪教授及苦住　　观察引发不应供</p>
  <p id="a5">明解脱修无我论　　定法见苦最为后</p>
  <p id="a6">三因缘故。<a id="a-7"></a>补特伽罗于所缘境。<a id="a-8"></a>上品贪行。<a id="a-9"></a>何等为三。<a id="a-A"></a>一者康强非羸劣。<a id="a-B"></a>二者端俨非丑陋。<a id="a-C"></a>三者习贪非舍贪。<a id="a-D"></a>复由三种对治。<a id="a-E"></a>摄受尚令如是怀上品贪补特伽罗。<a id="a-F"></a>于善说法毗奈耶中。<a id="a-G"></a>勤修梵行。<a id="a-H"></a>调伏其心。<a id="a-I"></a>令得寂静。<a id="a-J"></a>何况但怀中软品贪微薄尘者。<a id="a-K"></a>何等为三。<a id="a-L"></a>一者密护根门为所依止。<a id="a-M"></a>远离一切欲乐边故。<a id="a-N"></a>二者于食知量初夜后夜减省睡眠为所依止。<a id="a-O"></a>远离一切自苦边故。<a id="a-P"></a>三者最胜正念正知为所依止。<a id="a-Q"></a>行于中道出离行故。<a id="a-R"></a>当知此中于四念住善住心者。<a id="a-S"></a>或于行时境界现前。<a id="a-T"></a>若不取相及与随好。<a id="a-U"></a>如实了知受生住灭。<a id="a-V"></a>若取其相及与随好。<a id="a-W"></a>如实了知想生住灭。<a id="a-X"></a>或于住时如实了知彼因寻思生住与灭。<a id="a-Y"></a>由如是相。<a id="a-Z"></a>正念正知。<a id="a-a"></a>于一切时。<a id="a-b"></a>于一切种所缘境界。<a id="a-c"></a>能如正轨守护其心。<a id="a-d"></a>是名最胜正念正知。<a id="a-e"></a>复有最胜正念正知。<a id="a-f"></a>谓已获得灭尽定者。<a id="a-g"></a>或已获得无想定者。<a id="a-h"></a>或已获得无寻伺者。<a id="a-i"></a>当知依止圣住天住。<a id="a-j"></a>除此最胜正念知住。<a id="a-k"></a>更无有余能过上者。<a id="a-l"></a>或从灭定起已而住。<a id="a-m"></a>或将入定。<a id="a-n"></a>方便而住。<a id="a-o"></a>如实了知受生住灭。<a id="a-p"></a>是名最胜正念正知。<a id="a-q"></a>如依灭定如实知受。<a id="a-r"></a>依无想定如实知想。<a id="a-s"></a>无寻伺定如实了知所有寻伺。<a id="a-t"></a>当知亦尔。<a id="a-u"></a>由此最胜正念正知。<a id="a-v"></a>唯取法故。<a id="a-w"></a>不于如是受想寻伺。<a id="a-x"></a>起我我所虚妄分别。<a id="a-y"></a>若诸愚夫受想寻伺差别生时。<a id="a-z"></a>于受等法不能发起唯有法想。<a id="a-10"></a>但作是念。<a id="a-11"></a>我能领受。<a id="a-12"></a>乃至广说。<a id="a-13"></a>由是因缘。<a id="a-14"></a>彼尚无有正念正知。<a id="a-15"></a>何况最胜。<a id="a-16"></a>此中后说正念正知。<a id="a-17"></a>或不还果或阿罗汉。<a id="a-18"></a>当知前说正念正知。<a id="a-19"></a>从得作意无有放逸诸异生位至一来果。</p>
  <p id="a1A">复次由二因缘。<a id="a-1B"></a>如来自言。<a id="a-1C"></a>其年衰暮身力疲怠。<a id="a-1D"></a>劝诸声闻请他说法。<a id="a-1E"></a>一者为令恃其少年专行憍傲。<a id="a-1F"></a>住放逸者自怖厌故。<a id="a-1G"></a>二者为令于当来世诸有苾刍。<a id="a-1H"></a>其年衰老无有势力。<a id="a-1I"></a>远离疑悔。<a id="a-1J"></a>劝请少年诸苾刍等。<a id="a-1K"></a>宣说正法。<a id="a-1L"></a>诸有苾刍。<a id="a-1M"></a>其年盛美具足势力。<a id="a-1N"></a>远离疑悔。<a id="a-1O"></a>无所恐惧。<a id="a-1P"></a>为他说法。<a id="a-1Q"></a>当知此中略有二种处大集会宣说正法。<a id="a-1R"></a>一者决择说。<a id="a-1S"></a>二者直言说。<a id="a-1T"></a>决择说者。<a id="a-1U"></a>谓兴诘问征核方便。<a id="a-1V"></a>说正道理灭除疑惑。<a id="a-1W"></a>直言说者。<a id="a-1X"></a>谓诸听众默然而住。<a id="a-1Y"></a>如说法师宣说正法。<a id="a-1Z"></a>又由四相名能随顺教授教诫。<a id="a-1a"></a>一能分析诸处差别。<a id="a-1b"></a>于诸行中得无我智见清净故。<a id="a-1c"></a>二于诸受并所依灭离增上慢最极寂静见清净故。<a id="a-1d"></a>三能超越未来诸苦见清净故。<a id="a-1e"></a>四能超越现在诸苦见清净故。<a id="a-1f"></a>此中分析内外诸处识触受想思爱众别。<a id="a-1g"></a>显示无我。<a id="a-1h"></a>由依缘起方便道理。<a id="a-1i"></a>能引最初正见清净。<a id="a-1j"></a>如明依灯。<a id="a-1k"></a>如影依树。<a id="a-1l"></a>彼非有故此亦非有。<a id="a-1m"></a>显示内外诸处差别为因诸受。<a id="a-1n"></a>由彼诸处无余灭故。<a id="a-1o"></a>此亦随灭。<a id="a-1p"></a>离增上慢。<a id="a-1q"></a>于其涅槃如实了知。<a id="a-1r"></a>最胜寂静。<a id="a-1s"></a>能引第二正见清净。<a id="a-1t"></a>于现法中以智慧刀。<a id="a-1u"></a>能永断灭一切烦恼。<a id="a-1v"></a>显示无余超越当来所有众苦。<a id="a-1w"></a>能引第三正见清净。<a id="a-1x"></a>显示遍于顺苦顺乐顺非苦乐一切法中。<a id="a-1y"></a>不起贪欲。<a id="a-1z"></a>不起嗔恚。<a id="a-20"></a>不起愚痴。<a id="a-21"></a>显示见道。<a id="a-22"></a>于其念住善住其心。<a id="a-23"></a>显示修道。<a id="a-24"></a>修诸觉分。<a id="a-25"></a>谓令诸漏永灭尽故。<a id="a-26"></a>超越现法杂染苦住。<a id="a-27"></a>能引第四正见清净。</p>
  <p id="a28">复次有诸苾刍。<a id="a-29"></a>不守根住。<a id="a-2A"></a>于诸境界心多爱染。<a id="a-2B"></a>心多散乱。<a id="a-2C"></a>由此因缘受二种苦。<a id="a-2D"></a>一者粗重所作苦。<a id="a-2E"></a>二者于诸法中疑惑所作苦。<a id="a-2F"></a>所以者何。<a id="a-2G"></a>由彼方便应勤修身。<a id="a-2H"></a>勤修身已。<a id="a-2I"></a>应勤修戒奢摩他支。<a id="a-2J"></a>以不修身亦不修戒奢摩他支。<a id="a-2K"></a>为因缘故。<a id="a-2L"></a>身不轻安。<a id="a-2M"></a>心不轻安。<a id="a-2N"></a>是故彼受粗重所作苦。<a id="a-2O"></a>轻安阙故。<a id="a-2P"></a>不能触证胜三摩地。<a id="a-2Q"></a>由是因缘应如实知不如实知多生疑惑。<a id="a-2R"></a>是故彼受于诸法中疑惑所作苦。<a id="a-2S"></a>由此二种苦恼住故。<a id="a-2T"></a>名不守根增上缘力所得众苦不安隐住。<a id="a-2U"></a>如是名为于现法中不守根者所有过患。<a id="a-2V"></a>与此相违。<a id="a-2W"></a>当知即是守护根者所有功德。</p>
  <p id="a2X">复次有诸苾刍。<a id="a-2Y"></a>为离欲贪勤修方便。<a id="a-2Z"></a>由正修习加行道故。<a id="a-2a"></a>伏诸烦恼。<a id="a-2b"></a>作是思惟。<a id="a-2c"></a>我于诸欲为有欲贪而不觉了。<a id="a-2d"></a>为无有耶。<a id="a-2e"></a>乃以净相作意思惟。<a id="a-2f"></a>于断未断方得决定。<a id="a-2g"></a>观察作意为依止故。<a id="a-2h"></a>寻求贪欲生起处所。<a id="a-2i"></a>如实了知。<a id="a-2j"></a>忆念分别。<a id="a-2k"></a>是诸烦恼胜安足处。<a id="a-2l"></a>由彼烦恼未永断故。<a id="a-2m"></a>若为烦恼漂漾心时。<a id="a-2n"></a>了知能趣下劣分故。<a id="a-2o"></a>便即制伏。<a id="a-2p"></a>若不制伏。<a id="a-2q"></a>于先所得少三摩地。<a id="a-2r"></a>尚还退失。<a id="a-2s"></a>况能进趣胜品功德。<a id="a-2t"></a>由整摄故。<a id="a-2u"></a>能不退失。<a id="a-2v"></a>亦能进趣胜品功德。<a id="a-2w"></a>若不观察复还发起增上慢故。<a id="a-2x"></a>亦有退失。<a id="a-2y"></a>由观察故。<a id="a-2z"></a>能证决定。<a id="a-30"></a>若心漂漾能正了知还复整摄。<a id="a-31"></a>是故不退。<a id="a-32"></a>如修方便为离欲贪于余上位随其所应。<a id="a-33"></a>当知亦尔。<a id="a-34"></a>若猛利见审观察时。<a id="a-35"></a>而不生起。<a id="a-36"></a>彼便获得决定胜解。<a id="a-37"></a>我于诸处已能胜伏。<a id="a-38"></a>谓此所缘应生烦恼。<a id="a-39"></a>我于是处已胜伏故。<a id="a-3A"></a>令不生起。<a id="a-3B"></a>超过学地。<a id="a-3C"></a>犹如大王能随己心自在而转。<a id="a-3D"></a>降伏一切魔罗聚落。<a id="a-3E"></a>证得究竟尽无生智。<a id="a-3F"></a>梵行圆满。</p>
  <p id="a3G">复次于其六根如前所说。<a id="a-3H"></a>五寂静相不寂静故。<a id="a-3I"></a>当知摄受三种苦果。<a id="a-3J"></a>谓现法中依根增上杂染而住。<a id="a-3K"></a>由诸不善现行为因。<a id="a-3L"></a>或于他所成其退劣。<a id="a-3M"></a>或被讥呵。<a id="a-3N"></a>或被杀害。<a id="a-3O"></a>受如是等现法众苦。<a id="a-3P"></a>又受当来生老病死种种诸苦。<a id="a-3Q"></a>又受当来由先数习所引等流。<a id="a-3R"></a>不护诸根诸杂染故。<a id="a-3S"></a>亦名为苦。<a id="a-3T"></a>与此相违。<a id="a-3U"></a>于其六根由有五种寂静相故。<a id="a-3V"></a>当知摄受三苦灭果。</p>
  <p id="a3W">复次略有二种世俗梵志。<a id="a-3X"></a>实非福田怀增上慢。<a id="a-3Y"></a>自谓福田。<a id="a-3Z"></a>自称我是真实福田。<a id="a-3a"></a>当知成就非实福田性及相故。<a id="a-3b"></a>不应供养。<a id="a-3c"></a>一者从他所得利养恭敬现前猛利耽着。<a id="a-3d"></a>诸根饕餮。<a id="a-3e"></a>为性躁扰。<a id="a-3f"></a>诈示现前离欲之行。<a id="a-3g"></a>二者摄受家产。<a id="a-3h"></a>亲属杂居。<a id="a-3i"></a>鄙秽专自修身。<a id="a-3j"></a>凡所行行既非自利。<a id="a-3k"></a>亦非利他。<a id="a-3l"></a>远离尸罗正法正行。<a id="a-3m"></a>远离能住善趣善行。<a id="a-3n"></a>远离能住涅槃妙行。<a id="a-3o"></a>当知彼与一切愚夫异生之类无有差别。<a id="a-3p"></a>住正法者。<a id="a-3q"></a>与此相违。<a id="a-3r"></a>当知是名胜义梵志。</p>
  <p id="a3s">复次此正法外有诸沙门婆罗门等。<a id="a-3t"></a>为诸弟子宣说法时。<a id="a-3u"></a>多分为求诘责胜利。<a id="a-3v"></a>及求免脱他难胜利。<a id="a-3w"></a>当知如是宣说法者。<a id="a-3x"></a>就第一义无义无利。<a id="a-3y"></a>非自利益。<a id="a-3z"></a>非利益他。<a id="a-40"></a>诸佛如来为诸弟子宣说正法。<a id="a-41"></a>唯为证得明及解脱二果胜利。<a id="a-42"></a>当知如是说正法者。<a id="a-43"></a>大果大利自利利他无不圆满。<a id="a-44"></a>行于三世无忘失。<a id="a-45"></a>住最胜义故。<a id="a-46"></a>三种所缘境差别故。<a id="a-47"></a>说名三明。<a id="a-48"></a>若心解脱。<a id="a-49"></a>若慧解脱。<a id="a-4A"></a>皆名解脱。<a id="a-4B"></a>是爱无明根本杂染胜对治故。<a id="a-4C"></a>为得未得明与解脱。<a id="a-4D"></a>当知略有四种修道。<a id="a-4E"></a>谓修根故能正修身。<a id="a-4F"></a>修身所引善行修故。<a id="a-4G"></a>能正修戒。<a id="a-4H"></a>修戒所引念住觉支无倒修故。<a id="a-4I"></a>能修心慧。<a id="a-4J"></a>此中修根复有三种。<a id="a-4K"></a>一世间修。<a id="a-4L"></a>二有学修。<a id="a-4M"></a>三无学修。<a id="a-4N"></a>若思择力为所依上。<a id="a-4O"></a>虽取可爱不可爱境不如理相。<a id="a-4P"></a>而不发起烦恼诸缠。<a id="a-4Q"></a>设令暂起寻复除遣。<a id="a-4R"></a>是世间修。<a id="a-4S"></a>若于圣谛已得现观。<a id="a-4T"></a>由失念故或生适意或不适意。<a id="a-4U"></a>或兼二意。<a id="a-4V"></a>而心不为缠缚坚住。<a id="a-4W"></a>速于杂染能得解脱。<a id="a-4X"></a>是有学修。<a id="a-4Y"></a>若即此心坚固安住。<a id="a-4Z"></a>如前于内无有隘迮。<a id="a-4a"></a>善脱善修。<a id="a-4b"></a>都无一切下至失念。<a id="a-4c"></a>于诸可意不可意等。<a id="a-4d"></a>发心亲近。<a id="a-4e"></a>计彼有德而趣向之。<a id="a-4f"></a>是名无学善净修根。<a id="a-4g"></a>当知修戒修心修慧三种亦尔。<a id="a-4h"></a>此中最初是初修根所引。<a id="a-4i"></a>第二是第二所引。<a id="a-4j"></a>第三是第三所引。<a id="a-4k"></a>修戒修心修慧相望各有三种所引。<a id="a-4l"></a>当知亦尔。<a id="a-4m"></a>此中可意不可意境界差别故。<a id="a-4n"></a>有恩有怨有情差别故。<a id="a-4o"></a>功德过失相应有情差别故。<a id="a-4p"></a>所爱非所爱有情差别故。<a id="a-4q"></a>当知一向适意一向不适意。<a id="a-4r"></a>适意不适意相杂差别。<a id="a-4s"></a>可意不可意境界差别故者。<a id="a-4t"></a>自有境界一向可意。<a id="a-4u"></a>自有境界一向不可意。<a id="a-4v"></a>自有境界其类相杂少分可意少分不可意。<a id="a-4w"></a>如是有情或一向有恩。<a id="a-4x"></a>或一向有怨。<a id="a-4y"></a>或恩怨相杂。<a id="a-4z"></a>或一向有得。<a id="a-50"></a>或一向有失。<a id="a-51"></a>或得失俱备。<a id="a-52"></a>若于有情爱复生爱。<a id="a-53"></a>当知一向是其所爱。<a id="a-54"></a>若于有情恚复生恚。<a id="a-55"></a>当知一向非其所爱。<a id="a-56"></a>若于有情爱已生恚。<a id="a-57"></a>或于有情恚已生爱。<a id="a-58"></a>当知是名所爱非所爱。<a id="a-59"></a>由如是等差别因缘。<a id="a-5A"></a>适意等三有其差别。<a id="a-5B"></a>又于恶行随观现法所有过患。<a id="a-5C"></a>随观当来所有过患。<a id="a-5D"></a>是故远离修习妙行。<a id="a-5E"></a>若于六处由一切门皆被诽毁。<a id="a-5F"></a>是名现法所有过患。<a id="a-5G"></a>由是因缘。<a id="a-5H"></a>堕于恶趣。<a id="a-5I"></a>是名当来所有过患。<a id="a-5J"></a>此中为他所诽毁者。<a id="a-5K"></a>谓为外道及余世间有聪敏者。<a id="a-5L"></a>闻其鄙恶名称声颂。<a id="a-5M"></a>咸共诽毁。<a id="a-5N"></a>当知其余即如所说。<a id="a-5O"></a>又此中言修念住者。<a id="a-5P"></a>谓念觉分创始发起。<a id="a-5Q"></a>在异生地。<a id="a-5R"></a>数修习者。<a id="a-5S"></a>在有学地。<a id="a-5T"></a>修圆满者。<a id="a-5U"></a>在无学地。<a id="a-5V"></a>修习觉分未得断界。<a id="a-5W"></a>于其断界正希求时。<a id="a-5X"></a>名依远离。<a id="a-5Y"></a>未得无欲界。<a id="a-5Z"></a>于无欲界正希求时。<a id="a-5a"></a>名依离欲。<a id="a-5b"></a>未得灭界于其灭界正希求时。<a id="a-5c"></a>名依于灭。<a id="a-5d"></a>弃舍下劣修觉分故。<a id="a-5e"></a>回向胜妙修觉分故。<a id="a-5f"></a>名弃舍回向。<a id="a-5g"></a>又诸苾刍守护诸根有惭有愧。<a id="a-5h"></a>由是因缘。<a id="a-5i"></a>耻于恶行。<a id="a-5j"></a>修习妙行。<a id="a-5k"></a>修妙行故。<a id="a-5l"></a>无有变悔。<a id="a-5m"></a>无变悔故。<a id="a-5n"></a>发生欢喜。<a id="a-5o"></a>此为先故心得正定。<a id="a-5p"></a>心正定故。<a id="a-5q"></a>能见如实。<a id="a-5r"></a>见如实故。<a id="a-5s"></a>明及解脱皆悉圆满。<a id="a-5t"></a>当知是名修行次第。</p>
  <p id="a5u">复次有一沙门若婆罗门。<a id="a-5v"></a>自既不能善修诸根。<a id="a-5w"></a>而不如理为他施设善修根法。<a id="a-5x"></a>见唯弃背所有境界。<a id="a-5y"></a>名护诸根。<a id="a-5z"></a>然其自于诸弟子众深生染着。<a id="a-60"></a>一分起爱。<a id="a-61"></a>一分生憎。<a id="a-62"></a>谓于其教顺逆因缘适不适意常现行故。<a id="a-63"></a>于此微细自己杂染。<a id="a-64"></a>不能以慧如实悟入。<a id="a-65"></a>而谓自能善修诸根起增上慢。<a id="a-66"></a>诸有随顺如是见者。<a id="a-67"></a>彼虽令根离诸境界。<a id="a-68"></a>独处空闲。<a id="a-69"></a>而缘彼境发起种种寻思杂染。<a id="a-6A"></a>然无智慧而自悟入。<a id="a-6B"></a>是亦不名善修诸根。<a id="a-6C"></a>又亦不为善修根故。<a id="a-6D"></a>勤修正行。<a id="a-6E"></a>但信他言起邪胜解及以邪慢。<a id="a-6F"></a>诸佛如来。<a id="a-6G"></a>为诸弟子如理施设烦恼断故。<a id="a-6H"></a>名善修根。<a id="a-6I"></a>非唯一向背诸境界。<a id="a-6J"></a>又诸如来于其三种不共念住。<a id="a-6K"></a>善住其心故。<a id="a-6L"></a>不染着诸弟子众。<a id="a-6M"></a>于正行众悦意现行。<a id="a-6N"></a>于邪行众行不悦意。<a id="a-6O"></a>由此所生贪欲杂染。<a id="a-6P"></a>嗔恚杂染。<a id="a-6Q"></a>都无所有。<a id="a-6R"></a>由是因缘。<a id="a-6S"></a>虽与弟子等烦恼断。<a id="a-6T"></a>而名无上善修诸根。<a id="a-6U"></a>又此修根依五品众有差别故。<a id="a-6V"></a>当知亦有五转差别。<a id="a-6W"></a>谓佛世尊或有弟子一向正行而亦毕竟。<a id="a-6X"></a>或有弟子一向放逸而亦毕竟。<a id="a-6Y"></a>或有弟子修行正行而不毕竟。<a id="a-6Z"></a>或有弟子行于邪行而不毕竟。<a id="a-6a"></a>或有弟子多种品类一行正行。<a id="a-6b"></a>一行放逸。<a id="a-6c"></a>一行一分或时放逸。<a id="a-6d"></a>或不放逸。<a id="a-6e"></a>如是名为第五品众。<a id="a-6f"></a>此中如来称可意者。<a id="a-6g"></a>谓诸弟子于善说法毗柰耶中。<a id="a-6h"></a>为修诸根得圆满故。<a id="a-6i"></a>修行正行。<a id="a-6j"></a>复有一类不可意者。<a id="a-6k"></a>谓行邪行或不修行。<a id="a-6l"></a>是故如来观第一众生。<a id="a-6m"></a>起悦意。<a id="a-6n"></a>观第二众生。<a id="a-6o"></a>不悦意。<a id="a-6p"></a>观第三众生。<a id="a-6q"></a>起悦意。<a id="a-6r"></a>生不悦意。<a id="a-6s"></a>观第四众生。<a id="a-6t"></a>不悦意。<a id="a-6u"></a>生起悦意。<a id="a-6v"></a>观第五众生。<a id="a-6w"></a>起悦意。<a id="a-6x"></a>生不悦意。<a id="a-6y"></a>亦复生起悦不悦意。<a id="a-6z"></a>如来虽复于此五众发起如是五转差别悦不悦意。<a id="a-70"></a>然诸如来终不为彼爱恚行相之所染污。<a id="a-71"></a>由诸烦恼并其习气永离系故。<a id="a-72"></a>善修根故。<a id="a-73"></a>是故如来一切烦恼并习永断。<a id="a-74"></a>为所依止。<a id="a-75"></a>能善住念。<a id="a-76"></a>于弟子众无诸杂染。<a id="a-77"></a>说名五转无上修根。<a id="a-78"></a>又于如是一切五转。<a id="a-79"></a>随其所应。<a id="a-7A"></a>当正思惟三种对治。<a id="a-7B"></a>一无常想。<a id="a-7C"></a>二者慈心。<a id="a-7D"></a>三无想定。<a id="a-7E"></a>如是三种。<a id="a-7F"></a>随其所应当知其相。<a id="a-7G"></a>又佛世尊所作已办无学弟子。<a id="a-7H"></a>名已修根。<a id="a-7I"></a>由彼长夜乐涅槃故。<a id="a-7J"></a>虽遇如前诸有情数境相现前。<a id="a-7K"></a>或纯可爱。<a id="a-7L"></a>或纯非爱。<a id="a-7M"></a>或多杂类通爱非爱。<a id="a-7N"></a>由贪嗔痴永远离故。<a id="a-7O"></a>由心解脱及慧解脱增上力故。<a id="a-7P"></a>即由无相令心于彼速疾弃舍。<a id="a-7Q"></a>由意乐故。<a id="a-7R"></a>于诸境界起厌逆想。<a id="a-7S"></a>又于涅槃见寂静德。<a id="a-7T"></a>如是速能安住于舍。<a id="a-7U"></a>由此因缘。<a id="a-7V"></a>一刹那顷失念所作杂染污心。<a id="a-7W"></a>亦不得起。<a id="a-7X"></a>当知齐此善修习故。<a id="a-7Y"></a>名善修根。<a id="a-7Z"></a>若诸有学未能速疾安住于舍。<a id="a-7a"></a>有余烦恼熏彼相续成杂秽故。<a id="a-7b"></a>又于一切三转境中。<a id="a-7c"></a>憎恶所起诸烦恼故。<a id="a-7d"></a>现行烦恼所逼迫时。<a id="a-7e"></a>则能方便住厌逆想及过患想。<a id="a-7f"></a>如是修行能令修根速得圆满。<a id="a-7g"></a>是故说彼名正行者。<a id="a-7h"></a>如是当知于善说法毗柰耶中。<a id="a-7i"></a>大师美妙诸弟子众。<a id="a-7j"></a>得所得义。<a id="a-7k"></a>能修正行。</p>
  <p id="a7l">复次无我论师略有三种正所作事。<a id="a-7m"></a>何等为三。<a id="a-7n"></a>谓于苦集谛所摄行自相共相。<a id="a-7o"></a>应正显了安立无我。<a id="a-7p"></a>当知此中显各各别众多性故。<a id="a-7q"></a>显了自相。<a id="a-7r"></a>开示生灭相似性故。<a id="a-7s"></a>显了共相。<a id="a-7t"></a>是名第一正所作事。<a id="a-7u"></a>复于无我唯有因行。<a id="a-7v"></a>如其所有杂染清净如实显了。<a id="a-7w"></a>当知此中于三种受缘。<a id="a-7x"></a>生三种烦恼随眠。<a id="a-7y"></a>未能永断。<a id="a-7z"></a>于其见道我见随眠。<a id="a-80"></a>未能除遣。<a id="a-81"></a>于其修道我慢随眠。<a id="a-82"></a>未能除遣。<a id="a-83"></a>于见慢品能起无明。<a id="a-84"></a>亦未永断。<a id="a-85"></a>未能生起彼对治明。<a id="a-86"></a>是故不能作苦边际。<a id="a-87"></a>如是名为显示杂染。<a id="a-88"></a>与此相违。<a id="a-89"></a>当知即是显示清净。<a id="a-8A"></a>是名第二正所作事。<a id="a-8B"></a>复于诸行断增益我萨迦耶见。<a id="a-8C"></a>依能取实无我正见。<a id="a-8D"></a>如清净相应。<a id="a-8E"></a>实显了此无我见。<a id="a-8F"></a>在异生位。<a id="a-8G"></a>能正摄受圣谛现观。<a id="a-8H"></a>又能证得诸圣慧眼。<a id="a-8I"></a>在有学位。<a id="a-8J"></a>能得上位尽无生智。<a id="a-8K"></a>在无学位。<a id="a-8L"></a>能令一切学与无学见修所断所有烦恼无余永断。<a id="a-8M"></a>是故当知。<a id="a-8N"></a>此无我见能令清净故。<a id="a-8O"></a>应显了。<a id="a-8P"></a>是名第三正所作事。</p>
  <p id="a8Q">复次于其成就世间正见多闻。<a id="a-8R"></a>不定住正法者。<a id="a-8S"></a>即成就此世间正见多闻。<a id="a-8T"></a>得定住正法者。<a id="a-8U"></a>当知略有五种殊胜正加行果称赞利益。<a id="a-8V"></a>何等为五。<a id="a-8W"></a>谓彼第一住正法者。<a id="a-8X"></a>先由其心未得定故。<a id="a-8Y"></a>奢摩他支戒未清净。<a id="a-8Z"></a>亦未鲜白。<a id="a-8a"></a>即此第二住正法者。<a id="a-8b"></a>心得定故。<a id="a-8c"></a>清净鲜白。<a id="a-8d"></a>当知是名第一殊胜正加行果称赞利益。<a id="a-8e"></a>又彼第一心未得定补特伽罗。<a id="a-8f"></a>于一切受。<a id="a-8g"></a>并其所依。<a id="a-8h"></a>并其所缘。<a id="a-8i"></a>并其助伴。<a id="a-8j"></a>并其随转。<a id="a-8k"></a>不如实知。<a id="a-8l"></a>由不知故。<a id="a-8m"></a>便为三种无智为因过患所触。<a id="a-8n"></a>何等为三。<a id="a-8o"></a>一受杂染所作过患。<a id="a-8p"></a>二世杂染所作过患。<a id="a-8q"></a>三现法后法杂染所作过患。<a id="a-8r"></a>当知此中受杂染所作过患者。<a id="a-8s"></a>谓愚痴者于其乐受并彼随转并所随染有贪爱缚。<a id="a-8t"></a>于苦受等。<a id="a-8u"></a>有嗔恚缚。<a id="a-8v"></a>于其不苦不乐受等。<a id="a-8w"></a>有愚爱缚及随眠缚。<a id="a-8x"></a>由有愚痴所随眠故。<a id="a-8y"></a>世杂染所作过患者。<a id="a-8z"></a>谓愚痴者于现在世有贪染缚。<a id="a-90"></a>于过去世有顾恋缚。<a id="a-91"></a>于未来世有系心缚。<a id="a-92"></a>现法后法杂染所作过患者。<a id="a-93"></a>谓彼如是杂染心者。<a id="a-94"></a>于世于受有杂染故。<a id="a-95"></a>便能生长感后有业。<a id="a-96"></a>由此增益后有诸蕴。<a id="a-97"></a>令当得生。<a id="a-98"></a>又能增长所有贪爱。<a id="a-99"></a>谓后有爱及资财爱。<a id="a-9A"></a>后有爱故。<a id="a-9B"></a>能生当来所有自体。<a id="a-9C"></a>资财爱故。<a id="a-9D"></a>于追求时。<a id="a-9E"></a>极生疲怠。<a id="a-9F"></a>若得境界便生染恼。<a id="a-9G"></a>若不获得所欲不遂。<a id="a-9H"></a>便自烧然。<a id="a-9I"></a>若得已失便为愁恼之所损害。<a id="a-9J"></a>如是名为现法过患。<a id="a-9K"></a>若即由彼作及增长。<a id="a-9L"></a>能感后有。<a id="a-9M"></a>诸业烦恼增上力故。<a id="a-9N"></a>起于当来生老死等众苦差别。<a id="a-9O"></a>如是名为后法过患。<a id="a-9P"></a>第二心定补特伽罗。<a id="a-9Q"></a>应知一切与上相违。<a id="a-9R"></a>当知是名第二殊胜。<a id="a-9S"></a>余如前说。<a id="a-9T"></a>又彼第一补特伽罗。<a id="a-9U"></a>心未定故。<a id="a-9V"></a>于其无智所作过患。<a id="a-9W"></a>若自若他不如实知。<a id="a-9X"></a>第二心定补特伽罗。<a id="a-9Y"></a>于彼皆能如实了知。<a id="a-9Z"></a>当知是名第三殊胜。<a id="a-9a"></a>余如前说。<a id="a-9b"></a>又彼第二心已得定补特伽罗。<a id="a-9c"></a>于诸过患如实了知。<a id="a-9d"></a>已入修地。<a id="a-9e"></a>即前所得无我相应所有正见。<a id="a-9f"></a>由此修故。<a id="a-9g"></a>于二时中。<a id="a-9h"></a>依其断界及无欲界与彼一切菩提分法。<a id="a-9i"></a>皆共圆满。<a id="a-9j"></a>初未得定补特伽罗。<a id="a-9k"></a>心未定故。<a id="a-9l"></a>于彼一切皆未圆满。<a id="a-9m"></a>当知是名第四殊胜。<a id="a-9n"></a>余如前说。<a id="a-9o"></a>又彼第二心已得定补特伽罗。<a id="a-9p"></a>所有多闻毗钵舍那助伴支分。<a id="a-9q"></a>彼能摄受胜三摩地。<a id="a-9r"></a>能净修治毗钵舍那。<a id="a-9s"></a>由是因缘。<a id="a-9t"></a>止观二种平等双转。<a id="a-9u"></a>心未得定补特伽罗。<a id="a-9v"></a>应知多闻与彼俱阙。<a id="a-9w"></a>如是于成世间正见多闻。<a id="a-9x"></a>不定住于正法补特伽罗。<a id="a-9y"></a>即此成就世间正见多闻。<a id="a-9z"></a>得定住于正法补特伽罗。<a id="a-A0"></a>当知有此第五殊胜正加行果称赞利益。<a id="a-A1"></a>如是即彼由已获得胜奢摩他毗钵舍那。<a id="a-A2"></a>依于断界。<a id="a-A3"></a>应遍知者。<a id="a-A4"></a>能正遍知。<a id="a-A5"></a>应永断者。<a id="a-A6"></a>能正永断。<a id="a-A7"></a>应作证者。<a id="a-A8"></a>能正作证。<a id="a-A9"></a>应修习者。<a id="a-AA"></a>能正修习。<a id="a-AB"></a>依无欲界于彼一切已知已断已证已修。<a id="a-AC"></a>于所依色及能依名。<a id="a-AD"></a>正知已知。<a id="a-AE"></a>于所依无明及能依有爱。<a id="a-AF"></a>正断已断。<a id="a-AG"></a>于所依明净智及能依解脱。<a id="a-AH"></a>烦恼断正证已证。<a id="a-AI"></a>于所依奢摩他及能依毗钵舍那。<a id="a-AJ"></a>正修已修。</p>
  <p id="aAK">复次有二法见。<a id="a-AL"></a>一有为法见。<a id="a-AM"></a>二无为法见。<a id="a-AN"></a>有为法见者。<a id="a-AO"></a>谓如有一。<a id="a-AP"></a>于谛依处及谛自性。<a id="a-AQ"></a>皆如实知。<a id="a-AR"></a>云何名为谛所依处。<a id="a-AS"></a>谓名色及人天等有情数物。<a id="a-AT"></a>云何为谛。<a id="a-AU"></a>谓世俗谛及胜义谛。<a id="a-AV"></a>云何世俗谛。<a id="a-AW"></a>谓即于彼谛所依处。<a id="a-AX"></a>假想安立我或有情乃至命者及生者等。<a id="a-AY"></a>又自称言我眼见色乃至我意知法。<a id="a-AZ"></a>又起言说。<a id="a-Aa"></a>谓如是名乃至如是寿量边际。<a id="a-Ab"></a>广说如前。<a id="a-Ac"></a>当知此中唯有假想。<a id="a-Ad"></a>唯假自称。<a id="a-Ae"></a>唯假言说所有性相作用差别。<a id="a-Af"></a>名世俗谛。<a id="a-Ag"></a>云何胜义谛。<a id="a-Ah"></a>谓即于彼谛所依处。<a id="a-Ai"></a>有无常性。<a id="a-Aj"></a>广说乃至。<a id="a-Ak"></a>有缘生性。<a id="a-Al"></a>如前广说。<a id="a-Am"></a>如无常性有苦性等。<a id="a-An"></a>当知亦尔。<a id="a-Ao"></a>若于如是世俗胜义谛所依处。<a id="a-Ap"></a>其世俗谛如实了知是世俗谛。<a id="a-Aq"></a>其胜义谛如实了知是胜义谛。<a id="a-Ar"></a>如是名为有为法见。<a id="a-As"></a>若有成就有为法见。<a id="a-At"></a>苾刍齐此言说满足。<a id="a-Au"></a>云何名为无为法见。<a id="a-Av"></a>谓即于彼谛所依处。<a id="a-Aw"></a>已得二种谛善巧者。<a id="a-Ax"></a>由此善巧增上力故。<a id="a-Ay"></a>于一切依等尽涅槃。<a id="a-Az"></a>深见寂静。<a id="a-B0"></a>其心趣入。<a id="a-B1"></a>如前广说。<a id="a-B2"></a>乃至解脱。<a id="a-B3"></a>如是名为无为法见。<a id="a-B4"></a>若有成就无为法见。<a id="a-B5"></a>苾刍齐此言说满足。<a id="a-B6"></a>又此法见当知三种补特伽罗皆得成就。<a id="a-B7"></a>一者异生法随法行已得定心。<a id="a-B8"></a>博识聪敏能如正理观察诸法。<a id="a-B9"></a>二者有学已见谛迹。<a id="a-BA"></a>三者无学诸漏永尽。</p>
  <p id="aBB">复次若有希求人天盛事自发誓愿行梵行者当知彼为称赞人天二种过患。<a id="a-BC"></a>何等为二。<a id="a-BD"></a>一者烦恼所生众苦。<a id="a-BE"></a>二者无常所生众苦。<a id="a-BF"></a>云何烦恼所生众苦。<a id="a-BG"></a>谓于人天住境界爱。<a id="a-BH"></a>依现在世故住境界乐。<a id="a-BI"></a>依过去世故住境界欣。<a id="a-BJ"></a>于现在世依过去境生爱乐故住境界喜。<a id="a-BK"></a>于未来世依现在境生爱乐故。<a id="a-BL"></a>若于如是三世境中住染污者。<a id="a-BM"></a>当知彼为称赞所欲有匮乏苦。<a id="a-BN"></a>及生老等所有众苦。<a id="a-BO"></a>是名生起烦恼所作众苦过患。<a id="a-BP"></a>云何无常所作众苦。<a id="a-BQ"></a>谓顺乐处有背失故。<a id="a-BR"></a>起变坏苦。<a id="a-BS"></a>随顺苦处现在前故。<a id="a-BT"></a>起厌离苦。<a id="a-BU"></a>一切自体于终没时皆灭坏故。<a id="a-BV"></a>有灭坏苦。<a id="a-BW"></a>当知是名三种无常所作众苦。<a id="a-BX"></a>此中如来超过如是二种过患。<a id="a-BY"></a>住一向乐。<a id="a-BZ"></a>即于此乐应如实知由此故乐。<a id="a-Ba"></a>复应如实知乐方便。<a id="a-Bb"></a>云何为乐。<a id="a-Bc"></a>谓一切境相应永尽无上安隐。<a id="a-Bd"></a>即有余依般涅槃界。<a id="a-Be"></a>云何方便。<a id="a-Bf"></a>谓如前说。<a id="a-Bg"></a>于五种受发起五转如实妙智。<a id="a-Bh"></a>若诸声闻弃舍大师所证超过人天妙乐。<a id="a-Bi"></a>希求下劣人天乐者。<a id="a-Bj"></a>当知彼于诸智者所。<a id="a-Bk"></a>多受毁辱。<a id="a-Bl"></a>亦自欺诳。</p>
  <p id="aBm">复次嗢拖南曰。</p>
  <p id="aBn">一住远涅槃　　略说内所证</p>
  <p id="aBo">辩一切智相　　舍所学业等</p>
  <p id="aBp">空随行恒住　　师弟二圆满</p>
  <p id="aBq">由二因缘。<a id="a-Br"></a>当知名为有第二住。<a id="a-Bs"></a>谓有爱故。<a id="a-Bt"></a>为欲生起第二自体。<a id="a-Bu"></a>受习其因。<a id="a-Bv"></a>此自体灭第二自体次生起故。<a id="a-Bw"></a>云何有爱。<a id="a-Bx"></a>谓诸可爱所缘境界将得现前。<a id="a-By"></a>最初生起染污欣悦。<a id="a-Bz"></a>名有喜乐。<a id="a-C0"></a>从此已后乃至未得于彼。<a id="a-C1"></a>多住作意思惟。<a id="a-C2"></a>设复已得而未受用。<a id="a-C3"></a>于其中间。<a id="a-C4"></a>即由喜乐增上力故。<a id="a-C5"></a>住染欣悦。<a id="a-C6"></a>名有欢喜。<a id="a-C7"></a>于受用时多生贪爱。<a id="a-C8"></a>名有染着故名有爱。<a id="a-C9"></a>又于未来起希求故。<a id="a-CA"></a>及于已得生领纳故。<a id="a-CB"></a>名有喜乐。<a id="a-CC"></a>于过去世随忆念故。<a id="a-CD"></a>名有欢喜。<a id="a-CE"></a>于已获得正受用时。<a id="a-CF"></a>生贪爱故。<a id="a-CG"></a>名有染着。<a id="a-CH"></a>如是名为第二差别。<a id="a-CI"></a>云何生起第二自体。<a id="a-CJ"></a>谓喜乐等为集因故。<a id="a-CK"></a>于当来世生老为根众苦生起。<a id="a-CL"></a>与此相违。<a id="a-CM"></a>当知是名无第二住。</p>
  <p id="aCN">复次有二种法。<a id="a-CO"></a>更互相违。<a id="a-CP"></a>一者烦恼。<a id="a-CQ"></a>二者涅槃。<a id="a-CR"></a>是故安住杂染法已。<a id="a-CS"></a>即便随顺后有而转。<a id="a-CT"></a>若于后有随顺转时。<a id="a-CU"></a>当知说名去涅槃远。<a id="a-CV"></a>复有六种鄙碎士夫补特伽罗鄙碎行相。<a id="a-CW"></a>一者性多忿恚。<a id="a-CX"></a>二者所作不思。<a id="a-CY"></a>三者乐逼恼他。<a id="a-CZ"></a>四者若苦所触便发不实粗恶语言。<a id="a-Ca"></a>五者或发真实能引无义粗恶语言。<a id="a-Cb"></a>六者因此展转发起无量差别恶言。<a id="a-Cc"></a>非但少词而生喜足。<a id="a-Cd"></a>由二因缘。<a id="a-Ce"></a>诸出家者力励受行。<a id="a-Cf"></a>速疾能证沙门义利。<a id="a-Cg"></a>诸未信者令生净信。<a id="a-Ch"></a>其已信者倍令增长。<a id="a-Ci"></a>何等为二。<a id="a-Cj"></a>一者忍辱。<a id="a-Ck"></a>二者柔和。<a id="a-Cl"></a>言忍辱者。<a id="a-Cm"></a>谓于他怨终无返报。<a id="a-Cn"></a>言柔和者。<a id="a-Co"></a>谓心无愤性不恼他。</p>
  <p id="aCp">复次以要言之。<a id="a-Cq"></a>如来略依二种处所。<a id="a-Cr"></a>说无界教。<a id="a-Cs"></a>一者说有余依涅槃界教。<a id="a-Ct"></a>二者说无余依涅槃界教。<a id="a-Cu"></a>若由如是烦恼断故。<a id="a-Cv"></a>名成就断。<a id="a-Cw"></a>补特伽罗不成烦恼。<a id="a-Cx"></a>即由如是不住彼果后有众苦。<a id="a-Cy"></a>当知是名说有余依涅槃界教。<a id="a-Cz"></a>若由如是不住烦恼后有苦果。<a id="a-D0"></a>即由如是乃至寿尽既灭没已。<a id="a-D1"></a>一切余依都无所有。<a id="a-D2"></a>不住此身。<a id="a-D3"></a>不住余身。<a id="a-D4"></a>不住中有。<a id="a-D5"></a>证得一切众苦边际。<a id="a-D6"></a>当知是名说无余依涅槃界教。<a id="a-D7"></a>略有三种念力强因。<a id="a-D8"></a>一由其年少壮。<a id="a-D9"></a>二由前生串习。<a id="a-DA"></a>三由现法数习。</p>
  <p id="aDB">复次由五种相。<a id="a-DC"></a>当知涅槃是内证法。<a id="a-DD"></a>谓离信故。<a id="a-DE"></a>乃至离见审察忍故。<a id="a-DF"></a>如前应知。<a id="a-DG"></a>谓现法中于内各别内外增上所生杂染。<a id="a-DH"></a>如实了知有及非有。</p>
  <p id="aDI">复次由三因缘。<a id="a-DJ"></a>显示诸佛无上菩提。<a id="a-DK"></a>一者觉了一切境故。<a id="a-DL"></a>二者觉了有及非有如实事故。<a id="a-DM"></a>三者觉了染净二品一切法故。<a id="a-DN"></a>是故他于如是三处。<a id="a-DO"></a>请问世尊。</p>
  <p id="aDP">复次诸有为法俱有转时。<a id="a-DQ"></a>令心迷乱。<a id="a-DR"></a>能令于相邪取分别。<a id="a-DS"></a>是故如来。<a id="a-DT"></a>为诸弟子分别开示。<a id="a-DU"></a>令于彼相决定悟入。<a id="a-DV"></a>为欲了知真实相故。<a id="a-DW"></a>又为于自无欺诳故。<a id="a-DX"></a>又为于他坦然无畏正记别故。</p>
  <p id="aDY">复次诸出家者。<a id="a-DZ"></a>弃舍所学增上力故。<a id="a-Da"></a>当知安立顾恋境界。<a id="a-Db"></a>又出家者。<a id="a-Dc"></a>毁犯尸罗增上力故。<a id="a-Dd"></a>当知安立未出家者弃背趣入心株覆事。<a id="a-De"></a>远离惭愧故。<a id="a-Df"></a>一向爱味故。<a id="a-Dg"></a>若坚执取所缘境界。<a id="a-Dh"></a>当知彼名最极爱味。<a id="a-Di"></a>由是因缘。<a id="a-Dj"></a>于修上品诸善业中。<a id="a-Dk"></a>为心株杌是不调柔。<a id="a-Dl"></a>无堪能义。<a id="a-Dm"></a>又即由此增上力故。<a id="a-Dn"></a>行诸恶行。<a id="a-Do"></a>内怀隐匿所造众恶故。<a id="a-Dp"></a>生其覆。<a id="a-Dq"></a>如是一切略摄为一。<a id="a-Dr"></a>说名于境最极爱味心株覆事。</p>
  <p id="aDs">复次若于诸根无护行者。<a id="a-Dt"></a>由乐听闻不正法故。<a id="a-Du"></a>便生无明触所生起染污作意。<a id="a-Dv"></a>即此作意增上力故。<a id="a-Dw"></a>于当来世诸处生起所有过患。<a id="a-Dx"></a>不如实知不如实知彼过患故。<a id="a-Dy"></a>便起希求。<a id="a-Dz"></a>希求彼故。<a id="a-E0"></a>造作增长彼相应业。<a id="a-E1"></a>造作增长相应业故。<a id="a-E2"></a>于当来世六处生起。<a id="a-E3"></a>如是名为顺次道理。<a id="a-E4"></a>逆次第者。<a id="a-E5"></a>谓彼六处以业为因。<a id="a-E6"></a>业爱为因。<a id="a-E7"></a>爱复用彼无明为因。<a id="a-E8"></a>无明复用不如正理作意为因。<a id="a-E9"></a>不正作意复用无明触为其因。<a id="a-EA"></a>又于此中先所造业。<a id="a-EB"></a>是现法受六处之因。<a id="a-EC"></a>现法造业。<a id="a-ED"></a>是次生受六处之缘。<a id="a-EE"></a>或是后受六处由藉。<a id="a-EF"></a>爱等业等随其所应。<a id="a-EG"></a>当知亦尔。</p>
  <p id="aEH">复次由二因缘。<a id="a-EI"></a>后有生起。<a id="a-EJ"></a>一后有业。<a id="a-EK"></a>二后有爱。<a id="a-EL"></a>而但说言诸有情类随业而行。<a id="a-EM"></a>不言随爱。<a id="a-EN"></a>何以故。<a id="a-EO"></a>略有三爱。<a id="a-EP"></a>一者欲爱。<a id="a-EQ"></a>二者色爱。<a id="a-ER"></a>三无色爱。<a id="a-ES"></a>此中欲爱。<a id="a-ET"></a>是不善者虽有异熟。<a id="a-EU"></a>然若不起恶不善业。<a id="a-EV"></a>终不能与恶趣异熟。<a id="a-EW"></a>若欲界爱。<a id="a-EX"></a>于无明触所生诸受。<a id="a-EY"></a>起希求时。<a id="a-EZ"></a>于可爱境发生贪欲。<a id="a-Ea"></a>于可憎境发生嗔恚。<a id="a-Eb"></a>于可迷境发生愚痴。<a id="a-Ec"></a>由此三种增上力故。<a id="a-Ed"></a>行不善业。<a id="a-Ee"></a>由此业故。<a id="a-Ef"></a>生诸恶趣。<a id="a-Eg"></a>非但由彼贪嗔痴缠定堕恶趣。<a id="a-Eh"></a>然即此爱于所造业异熟生时。<a id="a-Ei"></a>能为助伴。<a id="a-Ej"></a>又由希求可爱境界增上力故。<a id="a-Ek"></a>修行善行身语意业。<a id="a-El"></a>由此为因。<a id="a-Em"></a>得生善趣。<a id="a-En"></a>此中可爱诸异熟果。<a id="a-Eo"></a>但应用业为引生因。<a id="a-Ep"></a>非染性爱。<a id="a-Eq"></a>又若此爱色无色系。<a id="a-Er"></a>虽非不善。<a id="a-Es"></a>然是染污。<a id="a-Et"></a>一切皆非有异熟果。<a id="a-Eu"></a>又即由此色无色爱。<a id="a-Ev"></a>名有爱者。<a id="a-Ew"></a>彼由听闻正法因故。<a id="a-Ex"></a>于其欲界观粗鄙相证得明触而生世间如理作意相应诸受。<a id="a-Ey"></a>调伏欲界贪嗔痴等。<a id="a-Ez"></a>造修所成善有漏业。<a id="a-F0"></a>由于此间造彼业故。<a id="a-F1"></a>当得生彼。<a id="a-F2"></a>不由于彼染污性爱。<a id="a-F3"></a>然即此爱于所造业。<a id="a-F4"></a>异熟生时。<a id="a-F5"></a>能为助伴。<a id="a-F6"></a>是故但说诸有情类随业而行。<a id="a-F7"></a>不言随爱。</p>
  <p id="aF8">复次于外事中。<a id="a-F9"></a>世间假名增上力故。<a id="a-FA"></a>亦说有果及有受者。<a id="a-FB"></a>彼或时空世现可得。<a id="a-FC"></a>或时不空。<a id="a-FD"></a>如果受者。<a id="a-FE"></a>因与作者。<a id="a-FF"></a>当知亦尔。<a id="a-FG"></a>如是名为世俗谛空。<a id="a-FH"></a>非胜义空。<a id="a-FI"></a>若说恒时一切诸行唯有因果。<a id="a-FJ"></a>都无受者及与作者。<a id="a-FK"></a>当知是名胜义谛空。<a id="a-FL"></a>应知此空复有七种。<a id="a-FM"></a>一后际空。<a id="a-FN"></a>二前际空。<a id="a-FO"></a>三中际空。<a id="a-FP"></a>四常空。<a id="a-FQ"></a>五我空。<a id="a-FR"></a>六受者空。<a id="a-FS"></a>七作者空。<a id="a-FT"></a>当知此中无有诸行于未来世。<a id="a-FU"></a>实有行聚自性安立诸行生时从彼而来。<a id="a-FV"></a>若有是事彼不应生。<a id="a-FW"></a>于未来世诸行自性已实有故。<a id="a-FX"></a>又不应有无常可得。<a id="a-FY"></a>既有可得。<a id="a-FZ"></a>是故当知。<a id="a-Fa"></a>诸行生时。<a id="a-Fb"></a>无所从来。<a id="a-Fc"></a>本无今有。<a id="a-Fd"></a>是名后际空。<a id="a-Fe"></a>又无诸行于过去世。<a id="a-Ff"></a>有实行聚自性。<a id="a-Fg"></a>安立。<a id="a-Fh"></a>已生已灭。<a id="a-Fi"></a>诸行往彼积集而住。<a id="a-Fj"></a>若有是事。<a id="a-Fk"></a>不应施设诸行有灭。<a id="a-Fl"></a>过去行聚自性俨然常安住故。<a id="a-Fm"></a>若无有灭。<a id="a-Fn"></a>彼无常性应不可知。<a id="a-Fo"></a>既有可知。<a id="a-Fp"></a>是故诸行于正灭时。<a id="a-Fq"></a>都无所往积集而住。<a id="a-Fr"></a>有已散灭不待余因。<a id="a-Fs"></a>自然灭坏。<a id="a-Ft"></a>是名前际空。<a id="a-Fu"></a>又于刹那生灭行中。<a id="a-Fv"></a>唯有诸行暂时可得。<a id="a-Fw"></a>其中都无余行可得。<a id="a-Fx"></a>亦无别物。<a id="a-Fy"></a>是名中际空。<a id="a-Fz"></a>当知亦是常空我空。<a id="a-G0"></a>以无我故。<a id="a-G1"></a>果性诸行空无受者。<a id="a-G2"></a>因性业行空无作者。<a id="a-G3"></a>如是名为受者作者二种皆空。<a id="a-G4"></a>作者受者无所有故。<a id="a-G5"></a>唯有诸行。<a id="a-G6"></a>于前生灭。<a id="a-G7"></a>唯有诸行。<a id="a-G8"></a>于后生生。<a id="a-G9"></a>于中都无舍前生者取后生者。<a id="a-GA"></a>是故说言唯有诸法从众缘生能生诸法。<a id="a-GB"></a>又一切法都无作用。<a id="a-GC"></a>无有少法能生少法。<a id="a-GD"></a>是故说言此有故彼有。<a id="a-GE"></a>此生故彼生。<a id="a-GF"></a>但唯于彼因果法中。<a id="a-GG"></a>依世俗谛假立作用。<a id="a-GH"></a>宣说此法能生彼法。</p>
  <p id="aGI">复次由五种相。<a id="a-GJ"></a>于能顺喜所缘境界。<a id="a-GK"></a>随顺而行。<a id="a-GL"></a>深心喜乐。<a id="a-GM"></a>不如正理。<a id="a-GN"></a>执取其相。<a id="a-GO"></a>发生贪欲。<a id="a-GP"></a>多起寻思。<a id="a-GQ"></a>方便求觅。<a id="a-GR"></a>因此广行福非福行。<a id="a-GS"></a>如能顺喜所缘境界。<a id="a-GT"></a>顺忧顺舍所缘境界。<a id="a-GU"></a>如其所应当知亦尔。<a id="a-GV"></a>其差别者。<a id="a-GW"></a>于能顺忧所缘境界。<a id="a-GX"></a>随顺而行。<a id="a-GY"></a>深心厌恶发生嗔恚。<a id="a-GZ"></a>于能顺舍所缘境界。<a id="a-Ga"></a>随顺而行。<a id="a-Gb"></a>深心愚昧发生愚痴。<a id="a-Gc"></a>余如前说。</p>
  <p id="aGd">复次有诸苾刍。<a id="a-Ge"></a>证阿罗汉诸漏永尽。<a id="a-Gf"></a>于一切境随顺而行。<a id="a-Gg"></a>恒时不堪。<a id="a-Gh"></a>乃至失念生诸烦恼。<a id="a-Gi"></a>是故恒住无杂染住。<a id="a-Gj"></a>由是因缘。<a id="a-Gk"></a>说名恒住。<a id="a-Gl"></a>彼随行品若喜若忧。<a id="a-Gm"></a>若欣若戚。<a id="a-Gn"></a>诸阿罗汉皆无所有。<a id="a-Go"></a>乃至善中亦无是事。<a id="a-Gp"></a>又彼恒住极难行故。<a id="a-Gq"></a>及无罪故。<a id="a-Gr"></a>名为最胜。<a id="a-Gs"></a>能成就者极难得故。<a id="a-Gt"></a>说名第一真实福田。<a id="a-Gu"></a>应当奉请。<a id="a-Gv"></a>乃至广说。<a id="a-Gw"></a>当知如前摄异门分。</p>
  <p id="aGx">复次于善说法毗奈耶中。<a id="a-Gy"></a>应知大师及弟子众。<a id="a-Gz"></a>各由二相其德圆满。<a id="a-H0"></a>云何二相应知大师其德圆满。<a id="a-H1"></a>谓依利他行。<a id="a-H2"></a>欲令悟入诸所有受皆是苦故。<a id="a-H3"></a>说受所依。<a id="a-H4"></a>说彼因缘。<a id="a-H5"></a>说能杂染所有随行。<a id="a-H6"></a>说所对治及能对治师句安立。<a id="a-H7"></a>说一切种究竟出离是名第一师德圆满。<a id="a-H8"></a>又依自利行。<a id="a-H9"></a>宣说不共三种念住无杂染住。<a id="a-HA"></a>是名第二师德圆满。<a id="a-HB"></a>云何二相应知弟子其德圆满。<a id="a-HC"></a>谓于如来无量法教。<a id="a-HD"></a>能了知已而未得到闻之彼岸。<a id="a-HE"></a>若以得到其彼岸者。<a id="a-HF"></a>要为修行法随法行。<a id="a-HG"></a>证得出离。<a id="a-HH"></a>非为受持了知是已如理修行法随法行。<a id="a-HI"></a>非但随说音声语言以为究竟。<a id="a-HJ"></a>是名第一诸弟子众其德圆满。<a id="a-HK"></a>如是修行法随法行。<a id="a-HL"></a>不以下劣而生喜足。<a id="a-HM"></a>要当往趣贤敏丈夫所趣之地。<a id="a-HN"></a>定当获得彼所应得。<a id="a-HO"></a>是名第二诸弟子众其德圆满。</p>
  <p id="aHP">复次于善说法毗柰耶中。<a id="a-HQ"></a>复由三相。<a id="a-HR"></a>应知大师其德圆满。<a id="a-HS"></a>又由二相。<a id="a-HT"></a>应知弟子其德圆满。<a id="a-HU"></a>云何三相应知大师其德圆满。<a id="a-HV"></a>谓佛世尊。<a id="a-HW"></a>为诸弟子。<a id="a-HX"></a>最初施设远离二边中道正行。<a id="a-HY"></a>是名第一师德圆满。<a id="a-HZ"></a>又于圣教未生信者。<a id="a-Ha"></a>有毁犯者。<a id="a-Hb"></a>以正方便令入圣教离诸毁犯。<a id="a-Hc"></a>是名第二师德圆满。<a id="a-Hd"></a>又于圣教已得入者。<a id="a-He"></a>由四法摄正摄受之。<a id="a-Hf"></a>是名第三师德圆满。<a id="a-Hg"></a>云何名为四种法摄。<a id="a-Hh"></a>一于秘密以其如法闲静教授。<a id="a-Hi"></a>而教授之不以非法。<a id="a-Hj"></a>二于违犯以其如法苦切语言。<a id="a-Hk"></a>现前呵摈。<a id="a-Hl"></a>非不如法。<a id="a-Hm"></a>三于寻思依止耽嗜。<a id="a-Hn"></a>教令于内勤修寂静。<a id="a-Ho"></a>四令时时听闻正法。<a id="a-Hp"></a>常无懈废。<a id="a-Hq"></a>又令远离相似正法。<a id="a-Hr"></a>及令对治弃舍正行。<a id="a-Hs"></a>当知即是于其秘密。<a id="a-Ht"></a>能引如法闲静教授。<a id="a-Hu"></a>于实毁犯若正了知。<a id="a-Hv"></a>要当呵摈。<a id="a-Hw"></a>方调伏者。<a id="a-Hx"></a>以如法言现前呵摈。<a id="a-Hy"></a>心无杂染。<a id="a-Hz"></a>于寻思者。<a id="a-I0"></a>方便令其易得决了。<a id="a-I1"></a>于诸流荡五妙欲者。<a id="a-I2"></a>示其过患令生厌离。<a id="a-I3"></a>渐次修学乃至证入第四静虑。<a id="a-I4"></a>所有寻思依止耽嗜方能于内究竟寂静。<a id="a-I5"></a>自令无恼。<a id="a-I6"></a>令他摄取。<a id="a-I7"></a>当知是名于时时间听闻正法常无懈废。<a id="a-I8"></a>云何二相诸弟子众其德圆满。<a id="a-I9"></a>谓诸弟子最初忍受大师所见。<a id="a-IA"></a>谓诸法中空无我见。<a id="a-IB"></a>由是因缘。<a id="a-IC"></a>于诸法中不增益我起邪执着。<a id="a-ID"></a>亦不毁坏世俗道理。<a id="a-IE"></a>胜意乐故无所随从。<a id="a-IF"></a>随言说故亦不远离。<a id="a-IG"></a>是名第一诸弟子众其德圆满。<a id="a-IH"></a>又彼于见既忍受已。<a id="a-II"></a>能正修行法随法行。<a id="a-IJ"></a>由四法摄所摄受时。<a id="a-IK"></a>若彼诸法有苦有害。<a id="a-IL"></a>如实了知能速断灭。<a id="a-IM"></a>若彼诸法无苦无害。<a id="a-IN"></a>如实了知能速作证。<a id="a-IO"></a>是名第二诸弟子众其德圆满。<a id="a-IP"></a>如是大师及弟子众之所摄受诸佛圣教。<a id="a-IQ"></a>当知一向无染清净。<a id="a-IR"></a>诸聪慧者之所归趣。</p>
 </body>
</html>