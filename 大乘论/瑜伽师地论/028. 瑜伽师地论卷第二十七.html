<!doctype html>
<html id="z3IBVL3vH" data-ver="1022">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第二十七</h1>
  <h2 id="a2">本地分中声闻地第二瑜伽处之二</h2>
  <p id="a3">云何缘性缘起所缘。<a id="a-4"></a>谓于三世唯行唯法唯事唯因唯果堕正道理。<a id="a-5"></a>谓观待道理。<a id="a-6"></a>作用道理。<a id="a-7"></a>证成道理。<a id="a-8"></a>法尔道理。<a id="a-9"></a>唯有诸法能引诸法。<a id="a-A"></a>无有作者及以受者。<a id="a-B"></a>是名缘性缘起所缘。<a id="a-C"></a>于此所缘作意思惟。<a id="a-D"></a>痴行增上补特伽罗所有痴行皆得微薄。<a id="a-E"></a>于诸痴行心得清净。<a id="a-F"></a>是名缘性缘起所缘。</p>
  <p id="aG">云何界差别所缘。<a id="a-H"></a>谓六界差别。<a id="a-I"></a>一地界二水界三火界。<a id="a-J"></a>四风界五空界六识界。<a id="a-K"></a>云何地界。<a id="a-L"></a>地界有二。<a id="a-M"></a>一内二外。<a id="a-N"></a>内地界者。<a id="a-O"></a>谓此身中内别坚性。<a id="a-P"></a>坚鞭所摄地地所摄。<a id="a-Q"></a>亲附执受。<a id="a-R"></a>外地界者。<a id="a-S"></a>谓外坚性。<a id="a-T"></a>坚鞭所摄地地所摄。<a id="a-U"></a>非亲附非执受。<a id="a-V"></a>又内地界其事云何。<a id="a-W"></a>谓发毛爪齿。<a id="a-X"></a>尘垢皮肉。<a id="a-Y"></a>骸骨筋脉。<a id="a-Z"></a>肝胆心肺。<a id="a-a"></a>脾肾肚胃。<a id="a-b"></a>大肠小肠。<a id="a-c"></a>生藏熟藏。<a id="a-d"></a>及粪秽等。<a id="a-e"></a>名内地界。<a id="a-f"></a>又外地界其事云何。<a id="a-g"></a>谓瓦木块砾树石山岩。<a id="a-h"></a>如是等类名外地界。<a id="a-i"></a>云何水界。<a id="a-j"></a>水界有二。<a id="a-k"></a>一内二外。<a id="a-l"></a>内水界者。<a id="a-m"></a>谓此身中内别湿性。<a id="a-n"></a>湿润所摄水水所摄。<a id="a-o"></a>亲附执受。<a id="a-p"></a>其事云何。<a id="a-q"></a>谓泪汗洟唾。<a id="a-r"></a>肪膏脂髓。<a id="a-s"></a>热痰脓血。<a id="a-t"></a>脑膜尿等。<a id="a-u"></a>名内水界。<a id="a-v"></a>外水界者。<a id="a-w"></a>谓外湿性。<a id="a-x"></a>湿润所摄水水所摄。<a id="a-y"></a>非亲附非执受。<a id="a-z"></a>其事云何。<a id="a-10"></a>谓井泉池沼陂湖河海。<a id="a-11"></a>如是等类名外水界。<a id="a-12"></a>云何火界。<a id="a-13"></a>火界有二。<a id="a-14"></a>一内二外。<a id="a-15"></a>内火界者。<a id="a-16"></a>谓此身中内别温性。<a id="a-17"></a>温热所摄暖暖所摄。<a id="a-18"></a>亲附执受。<a id="a-19"></a>其事云何。<a id="a-1A"></a>谓于身中所有温暖。<a id="a-1B"></a>能令身热等热遍热。<a id="a-1C"></a>由是因缘所食所饮所啖所尝易正消变。<a id="a-1D"></a>彼增盛故堕蒸热数。<a id="a-1E"></a>如是等类名内火界。<a id="a-1F"></a>外火界者。<a id="a-1G"></a>谓外温性。<a id="a-1H"></a>温热所摄暖暖所摄。<a id="a-1I"></a>非亲附非执受。<a id="a-1J"></a>其事云何。<a id="a-1K"></a>谓于人间依钻燧等牛粪末等以求其火。<a id="a-1L"></a>火既生已能烧牛粪。<a id="a-1M"></a>或草或薪或榛或野或山或渚。<a id="a-1N"></a>或村村分或城城分或国国分。<a id="a-1O"></a>或复所余如是等类名外火界。<a id="a-1P"></a>云何风界。<a id="a-1Q"></a>风界有二。<a id="a-1R"></a>一内二外。<a id="a-1S"></a>内风界者。<a id="a-1T"></a>谓此身中内别风性。<a id="a-1U"></a>风飘所摄轻性动性。<a id="a-1V"></a>亲附执受。<a id="a-1W"></a>其事云何。<a id="a-1X"></a>谓内身中有上行风有下行风。<a id="a-1Y"></a>有胁卧风。<a id="a-1Z"></a>有脊卧风。<a id="a-1a"></a>有腰间风有臗间风。<a id="a-1b"></a>有小刀风。<a id="a-1c"></a>有大刀风。<a id="a-1d"></a>有针刺风有毕钵罗风。<a id="a-1e"></a>有入出息风有随支节风。<a id="a-1f"></a>如是等类名内风界。<a id="a-1g"></a>外风界者。<a id="a-1h"></a>谓外风性。<a id="a-1i"></a>风飘所摄轻性动性。<a id="a-1j"></a>非亲附非执受。<a id="a-1k"></a>其事云何。<a id="a-1l"></a>谓在身外有东来风有西来风。<a id="a-1m"></a>有南来风有北来风。<a id="a-1n"></a>有有尘风有无尘风。<a id="a-1o"></a>有狭小风有广大风。<a id="a-1p"></a>有毗湿婆风有吠蓝婆风。<a id="a-1q"></a>有风轮风有时大风。<a id="a-1r"></a>卒起积集折树颓墙崩山荡海。<a id="a-1s"></a>既飘鼓已无所依凭自然静息。<a id="a-1t"></a>若诸有情欲求风者。<a id="a-1u"></a>动衣摇扇及多罗掌。<a id="a-1v"></a>如是等类名外风界。<a id="a-1w"></a>云何空界。<a id="a-1x"></a>谓眼耳鼻口咽喉等所有孔穴。<a id="a-1y"></a>由此吞咽。<a id="a-1z"></a>于此吞咽既吞咽已。<a id="a-20"></a>由此孔穴便下漏泄。<a id="a-21"></a>如是等类说名空界。<a id="a-22"></a>云何识界。<a id="a-23"></a>谓眼耳鼻舌身意识。<a id="a-24"></a>又心意识三种差别是名识界。<a id="a-25"></a>若诸慢行补特伽罗。<a id="a-26"></a>于界差别作意思惟。<a id="a-27"></a>便于身中离一合想得不净想。<a id="a-28"></a>无复高举憍慢微薄。<a id="a-29"></a>于诸慢行心得清净。<a id="a-2A"></a>是名慢行补特伽罗。<a id="a-2B"></a>由界差别净行所缘。<a id="a-2C"></a>云何阿那波那念所缘。<a id="a-2D"></a>谓缘入息出息念。<a id="a-2E"></a>是名阿那波那念。<a id="a-2F"></a>此念所缘入出息等。<a id="a-2G"></a>名阿那波那念所缘。<a id="a-2H"></a>当知此中入息有二。<a id="a-2I"></a>何等为二。<a id="a-2J"></a>一者入息二者中间入息。<a id="a-2K"></a>出息亦二。<a id="a-2L"></a>何等为二。<a id="a-2M"></a>一者出息。<a id="a-2N"></a>二者中间出息。<a id="a-2O"></a>入息者。<a id="a-2P"></a>谓出息无间内门风转乃至脐处。<a id="a-2Q"></a>中间入息者。<a id="a-2R"></a>谓入息灭已乃至出息未生。<a id="a-2S"></a>于其中间在停息处。<a id="a-2T"></a>暂时相似微细风起。<a id="a-2U"></a>是名中间入息。<a id="a-2V"></a>如入息中间入息。<a id="a-2W"></a>出息中间出息当知亦尔。<a id="a-2X"></a>此中差别者。<a id="a-2Y"></a>谓入息无间外门风转。<a id="a-2Z"></a>始从脐处乃至面门。<a id="a-2a"></a>或至鼻端或复出外。<a id="a-2b"></a>入息出息有二因缘。<a id="a-2c"></a>何等为二。<a id="a-2d"></a>一牵引业。<a id="a-2e"></a>二脐处孔穴。<a id="a-2f"></a>或上身分所有孔穴。<a id="a-2g"></a>入息出息有二所依。<a id="a-2h"></a>何等为二。<a id="a-2i"></a>一身二心。<a id="a-2j"></a>所以者何。<a id="a-2k"></a>要依身心入出息转如其所应。<a id="a-2l"></a>若唯依身而息转者。<a id="a-2m"></a>入无想定入灭尽定。<a id="a-2n"></a>生无想天诸有情类彼息应转。<a id="a-2o"></a>若唯依心而息转者。<a id="a-2p"></a>入无色定生无色界。<a id="a-2q"></a>彼息应转。<a id="a-2r"></a>若唯依身心而转非如其所应者。<a id="a-2s"></a>入第四静虑若生于彼诸有情类。<a id="a-2t"></a>及羯罗蓝頞部昙闭尸等位诸有情类。<a id="a-2u"></a>彼息应转。<a id="a-2v"></a>然彼不转。<a id="a-2w"></a>是故当知要依身心。<a id="a-2x"></a>入出息转如其所应。<a id="a-2y"></a>入息出息有二种行。<a id="a-2z"></a>何等为二。<a id="a-30"></a>一者入息向下而行。<a id="a-31"></a>二者出息向上而行。<a id="a-32"></a>入息出息有二种地。<a id="a-33"></a>何等为二。<a id="a-34"></a>一粗孔穴。<a id="a-35"></a>二细孔穴。<a id="a-36"></a>云何粗孔穴。<a id="a-37"></a>谓从脐处孔穴乃至面门鼻门。<a id="a-38"></a>复从面门鼻门乃至脐处孔穴。<a id="a-39"></a>云何细孔穴。<a id="a-3A"></a>谓于身中一切毛孔。<a id="a-3B"></a>入息出息有四异名。<a id="a-3C"></a>何等为四。<a id="a-3D"></a>一名风。<a id="a-3E"></a>二名阿那波那。<a id="a-3F"></a>三名入息出息。<a id="a-3G"></a>四名身行。<a id="a-3H"></a>风名一种是风共名。<a id="a-3I"></a>余之三种是不共名。<a id="a-3J"></a>修入出息者有二过患。<a id="a-3K"></a>何等为二。<a id="a-3L"></a>一太缓方便。<a id="a-3M"></a>二太急方便。<a id="a-3N"></a>由太缓方便故生起懈怠。<a id="a-3O"></a>或为惛沉睡眠缠扰其心。<a id="a-3P"></a>或令其心于外散乱。<a id="a-3Q"></a>由太急方便故。<a id="a-3R"></a>或令其身生不平等。<a id="a-3S"></a>或令其心生不平等。<a id="a-3T"></a>云何令身生不平等。<a id="a-3U"></a>谓强用力持入出息。<a id="a-3V"></a>由入出息被执持故。<a id="a-3W"></a>便令身中不平风转。<a id="a-3X"></a>由此最初于诸支节皆生战掉。<a id="a-3Y"></a>名能战掉。<a id="a-3Z"></a>此战掉风若增长时能生疾病。<a id="a-3a"></a>由是因缘于诸支节生诸疾病。<a id="a-3b"></a>是名令身生不平等。<a id="a-3c"></a>云何令心生不平等。<a id="a-3d"></a>谓或令心生诸散乱。<a id="a-3e"></a>或为极重忧恼逼切。<a id="a-3f"></a>是名令心生不平等。<a id="a-3g"></a>又此阿那波那念。<a id="a-3h"></a>应知略有五种修习。<a id="a-3i"></a>何等为五。<a id="a-3j"></a>一算数修习。<a id="a-3k"></a>二悟入诸蕴修习。<a id="a-3l"></a>三悟入缘起修习。<a id="a-3m"></a>四悟入圣谛修习。<a id="a-3n"></a>五十六胜行修习。<a id="a-3o"></a>云何名为算数修习。<a id="a-3p"></a>谓略有四种算数修习。<a id="a-3q"></a>何等为四。<a id="a-3r"></a>一者以一为一算数。<a id="a-3s"></a>二者以二为一算数。<a id="a-3t"></a>三者顺算数。<a id="a-3u"></a>四者逆算数。<a id="a-3v"></a>云何以一为一算数。<a id="a-3w"></a>谓若入息入时由缘入。<a id="a-3x"></a>出息住念数以为一。<a id="a-3y"></a>若入息灭出息生。<a id="a-3z"></a>出向外时数为第二。<a id="a-40"></a>如是展转数至其十。<a id="a-41"></a>由此算数非略非广故唯至十。<a id="a-42"></a>是名以一为一算数。<a id="a-43"></a>云何以二为一算数。<a id="a-44"></a>谓若入息入而已灭。<a id="a-45"></a>出息生而已出。<a id="a-46"></a>尔时总合数以为一。<a id="a-47"></a>即由如是算数道理。<a id="a-48"></a>数至其十。<a id="a-49"></a>是名以二为一算数。<a id="a-4A"></a>入息出息说名为二。<a id="a-4B"></a>总合二种数之为一。<a id="a-4C"></a>故名以二为一算数。<a id="a-4D"></a>云何顺算数。<a id="a-4E"></a>谓或由以一为一算数。<a id="a-4F"></a>或由以二为一算数。<a id="a-4G"></a>顺次展转数至其十。<a id="a-4H"></a>名顺算数。<a id="a-4I"></a>云何逆算数。<a id="a-4J"></a>谓即由前二种算数。<a id="a-4K"></a>逆次展转从第十数。<a id="a-4L"></a>次九次八次七次六次五次四次三次二。<a id="a-4M"></a>次数其一名逆算数。<a id="a-4N"></a>若时行者。<a id="a-4O"></a>或以一为一算数为依。<a id="a-4P"></a>或以二为一算数为依。<a id="a-4Q"></a>于顺算数及逆算数已串修习。<a id="a-4R"></a>于其中间心无散乱。<a id="a-4S"></a>无散乱心善算数已。<a id="a-4T"></a>复应为说胜进算数。<a id="a-4U"></a>云何名为胜进算数。<a id="a-4V"></a>谓或依以一为一算数。<a id="a-4W"></a>或依以二为一算数。<a id="a-4X"></a>合二为一而算数之。<a id="a-4Y"></a>若依以一为一而算数者。<a id="a-4Z"></a>即入息出息二合为一。<a id="a-4a"></a>若依以二为一而算数者。<a id="a-4b"></a>即入息出息四合为一。<a id="a-4c"></a>如是展转数乃至十。<a id="a-4d"></a>如是后后渐增乃至以百为一而算数之。<a id="a-4e"></a>由此以百为一算数。<a id="a-4f"></a>渐次数之乃至其十。<a id="a-4g"></a>如是勤修数息念者。<a id="a-4h"></a>乃至十十数以为一。<a id="a-4i"></a>渐次数之乃至满十。<a id="a-4j"></a>由此以十为一算数。<a id="a-4k"></a>于其中间心无散乱。<a id="a-4l"></a>齐此名为已串修习。<a id="a-4m"></a>又此勤修数息念者。<a id="a-4n"></a>若于中间其心散乱。<a id="a-4o"></a>复应退还从初数起或顺或逆。<a id="a-4p"></a>若时算数极串习故。<a id="a-4q"></a>其心自然乘任运道。<a id="a-4r"></a>安住入息出息所缘。<a id="a-4s"></a>无断无间相续而转。<a id="a-4t"></a>先于入息有能取转。<a id="a-4u"></a>入息灭已于息空位有能取转。<a id="a-4v"></a>次于出息有能取转。<a id="a-4w"></a>出息灭已于息空位有能取转。<a id="a-4x"></a>如是展转相续流注。<a id="a-4y"></a>无动无摇。<a id="a-4z"></a>无散乱行。<a id="a-50"></a>有爱乐转。<a id="a-51"></a>齐此名为过算数地不应复数。<a id="a-52"></a>唯于入息出息所缘令心安住。<a id="a-53"></a>于入出息应正随行。<a id="a-54"></a>应审了达。<a id="a-55"></a>于入出息及二中间若转若还分位差别。<a id="a-56"></a>皆善觉了。<a id="a-57"></a>如是名为算数修习。<a id="a-58"></a>又钝根者应为宣说如是息念算数修习。<a id="a-59"></a>彼由此故于散乱处。<a id="a-5A"></a>令心安住令心爱乐若异算数入出息念。<a id="a-5B"></a>彼心应为惛沉睡眠之所缠扰。<a id="a-5C"></a>或应彼心于外驰散。<a id="a-5D"></a>由正勤修数息念故彼皆无有。<a id="a-5E"></a>若有利根觉慧聪俊。<a id="a-5F"></a>不好乘此算数加行。<a id="a-5G"></a>若为宣说算数加行。<a id="a-5H"></a>亦能速疾无倒了达然不爱乐。<a id="a-5I"></a>彼复于此入出息缘。<a id="a-5J"></a>安住念已。<a id="a-5K"></a>若是处转若乃至转。<a id="a-5L"></a>若如所转若时而转。<a id="a-5M"></a>于此一切由安住念。<a id="a-5N"></a>能正随行。<a id="a-5O"></a>能正了达如是加行有如是相。<a id="a-5P"></a>于此加行若修若习若多修习。<a id="a-5Q"></a>为因缘故起身轻安及心轻安。<a id="a-5R"></a>证一境性。<a id="a-5S"></a>于其所缘爱乐趣入。<a id="a-5T"></a>如是彼于算数息念。<a id="a-5U"></a>善修习已。<a id="a-5V"></a>复于所取能取二事。<a id="a-5W"></a>作意思惟悟入诸蕴。<a id="a-5X"></a>云何悟入。<a id="a-5Y"></a>谓于入息出息及息所依身。<a id="a-5Z"></a>作意思惟悟入色蕴。<a id="a-5a"></a>于彼入息出息能取念相应领纳。<a id="a-5b"></a>作意思惟悟入受蕴。<a id="a-5c"></a>即于彼念相应等了。<a id="a-5d"></a>作意思惟悟入想蕴。<a id="a-5e"></a>即于彼念若念相应思及慧等。<a id="a-5f"></a>作意思惟悟入行蕴。<a id="a-5g"></a>若于彼念相应诸心意识。<a id="a-5h"></a>作意思惟悟入识蕴。<a id="a-5i"></a>如是行者。<a id="a-5j"></a>于诸蕴中乃至多住名已悟入。<a id="a-5k"></a>是名悟入诸蕴修习。<a id="a-5l"></a>若时无倒能见能知。<a id="a-5m"></a>唯有诸蕴唯有诸行。<a id="a-5n"></a>唯事唯法。<a id="a-5o"></a>彼于尔时能于诸行悟入缘起。<a id="a-5p"></a>云何悟入。<a id="a-5q"></a>谓观行者。<a id="a-5r"></a>如是寻求此入出息。<a id="a-5s"></a>何依何缘。<a id="a-5t"></a>既寻求已如实悟入。<a id="a-5u"></a>此入出息依身缘身依心缘心。<a id="a-5v"></a>复更寻求此身此心何依何缘。<a id="a-5w"></a>既寻求已如实悟入。<a id="a-5x"></a>此身此心依缘命根。<a id="a-5y"></a>复更寻求如是命根何依何缘。<a id="a-5z"></a>既寻求已如实悟入。<a id="a-60"></a>如是命根依缘先行。<a id="a-61"></a>复更寻求如是先行何依何缘。<a id="a-62"></a>既寻求已如实悟入。<a id="a-63"></a>如是先行依缘无明。<a id="a-64"></a>如是了知无明依缘先行。<a id="a-65"></a>先行依缘命根。<a id="a-66"></a>命根依缘身心。<a id="a-67"></a>身心依缘入息出息。<a id="a-68"></a>又能了知无明灭故行灭。<a id="a-69"></a>行灭故命根灭。<a id="a-6A"></a>命根灭故身心灭。<a id="a-6B"></a>身心灭故入出息灭。<a id="a-6C"></a>如是名为悟入缘起。<a id="a-6D"></a>彼于缘起悟入。<a id="a-6E"></a>多住名善习修。<a id="a-6F"></a>是名悟入缘起修习。<a id="a-6G"></a>如是彼于缘起悟入善修习已。<a id="a-6H"></a>复于诸行如实了知从众缘生。<a id="a-6I"></a>悟入无常。<a id="a-6J"></a>谓悟入诸行是无常故本无而有。<a id="a-6K"></a>有已散灭。<a id="a-6L"></a>若是本无而有。<a id="a-6M"></a>有已散灭。<a id="a-6N"></a>即是生法老法病法死法。<a id="a-6O"></a>若是生法老法病法死法。<a id="a-6P"></a>即是其苦。<a id="a-6Q"></a>若是其苦即是无我不得自在远离宰主。<a id="a-6R"></a>如是名为由无常苦空无我行。<a id="a-6S"></a>悟入苦谛。<a id="a-6T"></a>又彼如是能正悟入。<a id="a-6U"></a>诸所有行众缘生起。<a id="a-6V"></a>其性是苦如病如痈。<a id="a-6W"></a>一切皆以贪爱为缘。<a id="a-6X"></a>又正悟入即此能生众苦贪爱。<a id="a-6Y"></a>若无余断即是毕竟寂静微妙。<a id="a-6Z"></a>我若于此如是了知如是观见如是多住。<a id="a-6a"></a>当于贪爱能无余断。<a id="a-6b"></a>如是名能悟入集谛灭谛道谛。<a id="a-6c"></a>于此悟入能多住已。<a id="a-6d"></a>于诸谛中证得现观。<a id="a-6e"></a>是名悟入圣谛修习。<a id="a-6f"></a>如是于圣谛中善修习已。<a id="a-6g"></a>于见道所断一切烦恼皆悉永断。<a id="a-6h"></a>唯余修道所断烦恼。<a id="a-6i"></a>为断彼故复进修习十六胜行。<a id="a-6j"></a>云何名为十六胜行。<a id="a-6k"></a>谓于念入息我今能学念于入息。<a id="a-6l"></a>于念出息我今能学念于出息。<a id="a-6m"></a>若长若短。<a id="a-6n"></a>于觉了遍身入息我今能学觉了遍身入息。<a id="a-6o"></a>于觉了遍身出息我今能学觉了遍身出息。<a id="a-6p"></a>于息除身行入息我今能学息除身行入息。<a id="a-6q"></a>于息除身行出息我今能学息除身行出息。<a id="a-6r"></a>于觉了喜入息我今能学觉了喜入息。<a id="a-6s"></a>于觉了喜出息我今能学觉了喜出息。<a id="a-6t"></a>于觉了乐入息我今能学觉了乐入息。<a id="a-6u"></a>于觉了乐出息我今能学觉了乐出息。<a id="a-6v"></a>于觉了心行入息我今能学觉了心行入息。<a id="a-6w"></a>于觉了心行出息我今能学觉了心行出息。<a id="a-6x"></a>于息除心行入息我今能学息除心行入息。<a id="a-6y"></a>于息除心行出息我今能学息除心行出息。<a id="a-6z"></a>于觉了心入息我今能学觉了心入息。<a id="a-70"></a>于觉了心出息我今能学觉了心出息。<a id="a-71"></a>于喜悦心入息我今能学喜悦心入息于喜悦心出息我今能学喜悦心出息。<a id="a-72"></a>于制持心入息我今能学制持心入息。<a id="a-73"></a>于制持心出息我今能学制持心出息。<a id="a-74"></a>于解脱心入息我今能学解脱心入息。<a id="a-75"></a>于解脱心出息我今能学解脱心出息于无常随观入息我今能学无常随观入息。<a id="a-76"></a>于无常随观出息我今能学无常随观出息。<a id="a-77"></a>于断随观入息我今能学断随观入息。<a id="a-78"></a>于断随观出息我今能学断随观出息。<a id="a-79"></a>于离欲随观入息我今能学离欲随观入息。<a id="a-7A"></a>于离欲随观出息我今能学离欲随观出息。<a id="a-7B"></a>于灭随观入息我今能学灭随观入息。<a id="a-7C"></a>于灭随观出息我今能学灭随观出息。<a id="a-7D"></a>问如是十六差别云何。<a id="a-7E"></a>答有学见迹已得四念住等。<a id="a-7F"></a>于入出息所缘。<a id="a-7G"></a>作意复更进修。<a id="a-7H"></a>为断余结。<a id="a-7I"></a>是故念言。<a id="a-7J"></a>于念入息我今能学念于入息。<a id="a-7K"></a>于念出息我今能学念于出息。<a id="a-7L"></a>若缘入息出息境时便作念言。<a id="a-7M"></a>我今能学念长入息念长出息。<a id="a-7N"></a>若缘中间入息中间出息境时便作念言。<a id="a-7O"></a>我今能学念短入息念短出息。<a id="a-7P"></a>如入息出息长转及中间入息中间出息短转。<a id="a-7Q"></a>即如是了知。<a id="a-7R"></a>如是名为若长若短。<a id="a-7S"></a>若缘身中微细孔穴入息出息周遍随入诸毛孔中。<a id="a-7T"></a>缘此为境起胜解时便作念言。<a id="a-7U"></a>我于觉了遍身入息出息。<a id="a-7V"></a>我今能学觉了遍身入息出息。<a id="a-7W"></a>若于是时或入息中间入息已灭。<a id="a-7X"></a>出息中间出息未生。<a id="a-7Y"></a>缘入息出息空无位。<a id="a-7Z"></a>入息出息远离位为境。<a id="a-7a"></a>或出息中间出息已灭。<a id="a-7b"></a>入息中间入息未生。<a id="a-7c"></a>缘出息入息空无位。<a id="a-7d"></a>出息入息远离位为境。<a id="a-7e"></a>即于此时便作念言。<a id="a-7f"></a>于息除身行入息。<a id="a-7g"></a>我今能学息除身行入息。<a id="a-7h"></a>于息除身行出息。<a id="a-7i"></a>我今能学息除身行出息。<a id="a-7j"></a>又即于此若修若习若多修习为因缘故。<a id="a-7k"></a>先未串习入出息时。<a id="a-7l"></a>所有刚强苦触随转。<a id="a-7m"></a>今已串习入出息故皆得息除。<a id="a-7n"></a>有余柔软乐触随转。<a id="a-7o"></a>便作念言。<a id="a-7p"></a>于息除身行入息。<a id="a-7q"></a>我今能学息除身行入息。<a id="a-7r"></a>于息除身行出息。<a id="a-7s"></a>我今能学息除身行出息。<a id="a-7t"></a>又于如是阿那波那念勤修行者。<a id="a-7u"></a>若得初静虑或得第二静虑时。<a id="a-7v"></a>便作念言。<a id="a-7w"></a>于觉了喜入息出息。<a id="a-7x"></a>我今能学觉了喜入息出息。<a id="a-7y"></a>若得离喜第三静虑时。<a id="a-7z"></a>便作念言。<a id="a-80"></a>于觉了乐入息出息。<a id="a-81"></a>我今能学觉了乐入息出息。<a id="a-82"></a>第三静虑已上。<a id="a-83"></a>于阿那波那念。<a id="a-84"></a>无有更修加行道理。<a id="a-85"></a>是故乃至第三静虑宣说息念。<a id="a-86"></a>加行所摄。<a id="a-87"></a>又即如是觉了喜者觉了乐者。<a id="a-88"></a>或有暂时生起忘念。<a id="a-89"></a>或谓有我我所。<a id="a-8A"></a>或发我慢。<a id="a-8B"></a>或谓我当有或谓我当无。<a id="a-8C"></a>或谓我当有色或谓我当无色。<a id="a-8D"></a>或谓我当有想或谓我当无想。<a id="a-8E"></a>或谓我当非有想非无想。<a id="a-8F"></a>生起如是愚痴。<a id="a-8G"></a>想思俱行种种动慢。<a id="a-8H"></a>戏论造作贪爱才生起已。<a id="a-8I"></a>便能速疾以慧通达不深染着。<a id="a-8J"></a>方便断灭除遣变吐。<a id="a-8K"></a>由是加行便作念言。<a id="a-8L"></a>于觉了心行入息出息。<a id="a-8M"></a>我今能学觉了心行入息出息。<a id="a-8N"></a>于息除心行入息出息。<a id="a-8O"></a>我今能学息除心行入息出息。<a id="a-8P"></a>又若得根本第一第二第三静虑。<a id="a-8Q"></a>彼定已得初静虑近分未至依定。<a id="a-8R"></a>依此观察所生起心。<a id="a-8S"></a>谓如实知如实觉了。<a id="a-8T"></a>或有贪心或离贪心。<a id="a-8U"></a>或有嗔心或离嗔心。<a id="a-8V"></a>或有痴心或离痴心。<a id="a-8W"></a>略心散心下心举心。<a id="a-8X"></a>有掉动心无掉动心。<a id="a-8Y"></a>有寂静心无寂静心。<a id="a-8Z"></a>有等引心无等引心。<a id="a-8a"></a>善修习心不善修习心。<a id="a-8b"></a>善解脱心不善解脱心。<a id="a-8c"></a>于如是心皆如实知如实觉了。<a id="a-8d"></a>是故念言。<a id="a-8e"></a>于觉了心入息出息。<a id="a-8f"></a>我今能学觉了心入息出息。<a id="a-8g"></a>彼若有时见为惛沉睡眠盖覆障其心。<a id="a-8h"></a>由极于内住寂止故。<a id="a-8i"></a>尔时于外随缘一种净妙境界。<a id="a-8j"></a>示现教导赞励庆喜策发其心。<a id="a-8k"></a>是故念言。<a id="a-8l"></a>于喜悦心入息出息。<a id="a-8m"></a>我今能学喜悦心入息出息。<a id="a-8n"></a>彼若有时见为掉举恶作盖覆障其心。<a id="a-8o"></a>由极于外住嚣举故。<a id="a-8p"></a>尔时于内安住寂静制持其心。<a id="a-8q"></a>是故念言。<a id="a-8r"></a>于制持心入息出息。<a id="a-8s"></a>我今能学制持心入息出息。<a id="a-8t"></a>若时于心善修善习。<a id="a-8u"></a>善多修习为因缘故。<a id="a-8v"></a>令现行盖皆得远离。<a id="a-8w"></a>于诸盖中心得清净。<a id="a-8x"></a>是故念言。<a id="a-8y"></a>于解脱心入息出息。<a id="a-8z"></a>我今能学解脱心入息出息。<a id="a-90"></a>彼于诸盖障修道者心已解脱。<a id="a-91"></a>余有随眠复应当断。<a id="a-92"></a>为断彼故起道现前。<a id="a-93"></a>谓于诸行无常法性。<a id="a-94"></a>极善精恳如理观察。<a id="a-95"></a>是故念言。<a id="a-96"></a>于无常随观入息出息。<a id="a-97"></a>我今能学无常随观入息出息。<a id="a-98"></a>又彼先时或依下三静虑。<a id="a-99"></a>或依未至依定。<a id="a-9A"></a>已于奢摩他修瑜伽行。<a id="a-9B"></a>今依无常随观。<a id="a-9C"></a>复于毗钵舍那修瑜伽行。<a id="a-9D"></a>如是以奢摩他毗钵舍那熏修心已。<a id="a-9E"></a>于诸界中从彼随眠而求解脱。<a id="a-9F"></a>云何诸界。<a id="a-9G"></a>所谓三界。<a id="a-9H"></a>一者断界。<a id="a-9I"></a>二者离欲界。<a id="a-9J"></a>三者灭界。<a id="a-9K"></a>见道所断一切行断名为断界。<a id="a-9L"></a>修道所断一切行断名离欲界。<a id="a-9M"></a>一切依灭名为灭界。<a id="a-9N"></a>思惟如是三界寂静。<a id="a-9O"></a>安隐无患修奢摩他毗钵舍那。<a id="a-9P"></a>彼由修习多修习故。<a id="a-9Q"></a>从余修道所断烦恼心得解脱。<a id="a-9R"></a>是故念言。<a id="a-9S"></a>于断随观离欲随观灭随观入息出息。<a id="a-9T"></a>我今能学断随观离欲随观灭随观入息出息。<a id="a-9U"></a>如是彼于见修所断一切烦恼皆永断故。<a id="a-9V"></a>成阿罗汉。<a id="a-9W"></a>诸漏永尽。<a id="a-9X"></a>此后更无所应作事。<a id="a-9Y"></a>于所决择已得究竟。<a id="a-9Z"></a>是名十六胜行。<a id="a-9a"></a>修习如是名为五种修习阿那波那念。<a id="a-9b"></a>多寻思行补特伽罗。<a id="a-9c"></a>应于是中正勤修学爱乐乘御。<a id="a-9d"></a>若于所缘有思遽务有散乱者。<a id="a-9e"></a>于内各别应当亲近如是观行。<a id="a-9f"></a>若于此中勤修习者。<a id="a-9g"></a>寻思散动皆无所有。<a id="a-9h"></a>心于所缘速疾安住深生爱乐。<a id="a-9i"></a>是名第五多寻思行补特伽罗净行所缘。<a id="a-9j"></a>如是总名净行所缘。</p>
  <p id="a9k">云何名为善巧所缘。<a id="a-9l"></a>谓此所缘略有五种。<a id="a-9m"></a>一蕴善巧。<a id="a-9n"></a>二界善巧。<a id="a-9o"></a>三处善巧。<a id="a-9p"></a>四缘起善巧。<a id="a-9q"></a>五处非处善巧。<a id="a-9r"></a>蕴善巧者。<a id="a-9s"></a>云何蕴。<a id="a-9t"></a>云何蕴善巧。<a id="a-9u"></a>谓蕴有五。<a id="a-9v"></a>则色蕴。<a id="a-9w"></a>受蕴。<a id="a-9x"></a>想蕴。<a id="a-9y"></a>行蕴。<a id="a-9z"></a>识蕴。<a id="a-A0"></a>云何色蕴。<a id="a-A1"></a>谓诸所有色。<a id="a-A2"></a>一切皆是四大种及四大种所造。<a id="a-A3"></a>此复若过去若未来若现在。<a id="a-A4"></a>若内若外若粗若细。<a id="a-A5"></a>若劣若胜若远若近。<a id="a-A6"></a>总名色蕴。<a id="a-A7"></a>云何受蕴。<a id="a-A8"></a>谓或顺乐触为缘诸受。<a id="a-A9"></a>或顺苦触为缘诸受。<a id="a-AA"></a>或顺不苦不乐触为缘诸受。<a id="a-AB"></a>复有六受身。<a id="a-AC"></a>则眼触所生受。<a id="a-AD"></a>耳鼻舌身意触所生受。<a id="a-AE"></a>总名受蕴。<a id="a-AF"></a>云何想蕴。<a id="a-AG"></a>谓有相想无相想。<a id="a-AH"></a>狭小想广大想。<a id="a-AI"></a>无量想无诸所有无所有处想。<a id="a-AJ"></a>复有六想身。<a id="a-AK"></a>则眼触所生想。<a id="a-AL"></a>耳鼻舌身意触所生想。<a id="a-AM"></a>总名想蕴。<a id="a-AN"></a>云何行蕴。<a id="a-AO"></a>谓六思身。<a id="a-AP"></a>则眼触所生思。<a id="a-AQ"></a>耳鼻舌身意触所生思。<a id="a-AR"></a>复有所余除受及想。<a id="a-AS"></a>诸心法等总名行蕴。<a id="a-AT"></a>云何识蕴。<a id="a-AU"></a>谓心意识。<a id="a-AV"></a>复有六识身。<a id="a-AW"></a>则眼识耳鼻舌身意识。<a id="a-AX"></a>总名识蕴。<a id="a-AY"></a>前受想行蕴及此识蕴。<a id="a-AZ"></a>皆有过去未来现在内外等差别。<a id="a-Aa"></a>如前广说。<a id="a-Ab"></a>是名为蕴。<a id="a-Ac"></a>云何蕴善巧。<a id="a-Ad"></a>谓善了知如所说蕴种种差别性非一众多性。<a id="a-Ae"></a>除此法外更无所得无所分别。<a id="a-Af"></a>是名略说蕴善巧义。<a id="a-Ag"></a>云何名蕴种种差别性。<a id="a-Ah"></a>谓色蕴异。<a id="a-Ai"></a>受蕴异。<a id="a-Aj"></a>乃至识蕴异。<a id="a-Ak"></a>是名种种差别性。<a id="a-Al"></a>云何名蕴非一众多性。<a id="a-Am"></a>谓色蕴非一众多品类。<a id="a-An"></a>大种所造差别故。<a id="a-Ao"></a>去来今等品类差别故。<a id="a-Ap"></a>是名色蕴非一众多性。<a id="a-Aq"></a>如是余蕴随其所应皆当了知。<a id="a-Ar"></a>云何除此法外更无所得无所分别。<a id="a-As"></a>谓唯蕴可得唯事可得。<a id="a-At"></a>非离蕴外有我可得有常恒住。<a id="a-Au"></a>无变易法是可得者。<a id="a-Av"></a>亦无少法是我所有。<a id="a-Aw"></a>故除此外更无所得无所分别。<a id="a-Ax"></a>云何界。<a id="a-Ay"></a>云何界善巧。<a id="a-Az"></a>谓界有十八。<a id="a-B0"></a>则眼界色界眼识界。<a id="a-B1"></a>耳界声界耳识界。<a id="a-B2"></a>鼻界香界鼻识界。<a id="a-B3"></a>舌界味界舌识界。<a id="a-B4"></a>身界触界身识界。<a id="a-B5"></a>意界法界意识界。<a id="a-B6"></a>是名为界。<a id="a-B7"></a>若复于彼十八种法。<a id="a-B8"></a>从别别界别别种子别别种姓。<a id="a-B9"></a>生起出现。<a id="a-BA"></a>如实了知忍可审察。<a id="a-BB"></a>名界善巧。<a id="a-BC"></a>如实了知十八种法从别别界别别而转。<a id="a-BD"></a>即于因缘而得善巧。<a id="a-BE"></a>是故说此名界善巧。<a id="a-BF"></a>云何处。<a id="a-BG"></a>云何处善巧。<a id="a-BH"></a>谓处有十二。<a id="a-BI"></a>则眼处色处。<a id="a-BJ"></a>耳处声处。<a id="a-BK"></a>鼻处香处。<a id="a-BL"></a>舌处味处。<a id="a-BM"></a>身处触处。<a id="a-BN"></a>意处法处。<a id="a-BO"></a>是名为处。<a id="a-BP"></a>处善巧者。<a id="a-BQ"></a>谓眼为增上缘。<a id="a-BR"></a>色为所缘缘等无间灭。<a id="a-BS"></a>意为等无间缘。<a id="a-BT"></a>生起眼识及相应法。<a id="a-BU"></a>耳为增上缘。<a id="a-BV"></a>声为所缘缘等无间灭。<a id="a-BW"></a>意为等无间缘。<a id="a-BX"></a>生起耳识及相应法。<a id="a-BY"></a>如是乃至意为等无间缘。<a id="a-BZ"></a>此生作意为增上缘。<a id="a-Ba"></a>法为所缘缘。<a id="a-Bb"></a>生起意识及相应法。<a id="a-Bc"></a>如是六识身及相应法。<a id="a-Bd"></a>皆由三缘而得流转。<a id="a-Be"></a>谓增上缘。<a id="a-Bf"></a>所缘缘。<a id="a-Bg"></a>等无间缘。<a id="a-Bh"></a>若于如是诸内外处。<a id="a-Bi"></a>缘得善巧名处善巧。<a id="a-Bj"></a>云何缘起。<a id="a-Bk"></a>云何缘起善巧。<a id="a-Bl"></a>谓无明缘行。<a id="a-Bm"></a>行缘识。<a id="a-Bn"></a>识缘名色。<a id="a-Bo"></a>名色缘六处。<a id="a-Bp"></a>六处缘触。<a id="a-Bq"></a>触缘受。<a id="a-Br"></a>受缘爱。<a id="a-Bs"></a>爱缘取。<a id="a-Bt"></a>取缘有。<a id="a-Bu"></a>有缘生。<a id="a-Bv"></a>生缘老死。<a id="a-Bw"></a>乃至招集如是纯大苦蕴。<a id="a-Bx"></a>是名缘起。<a id="a-By"></a>若复了知唯有诸法滋润诸法。<a id="a-Bz"></a>唯有诸法等润诸法。<a id="a-C0"></a>唯有诸行引发诸行。<a id="a-C1"></a>而彼诸行因所生故缘所生故本无而有。<a id="a-C2"></a>有已散灭体是无常。<a id="a-C3"></a>是无常故即是生法老法病法死法。<a id="a-C4"></a>愁悴悲叹忧苦恼法。<a id="a-C5"></a>是生法故乃至是恼法故。<a id="a-C6"></a>则名为苦。<a id="a-C7"></a>由是苦故不得自在其力羸劣。<a id="a-C8"></a>由是因缘定无有我。<a id="a-C9"></a>若于如是缘生法中。<a id="a-CA"></a>由如是等种种行相善巧。<a id="a-CB"></a>了达或无常智或苦智或无我智。<a id="a-CC"></a>是名缘起善巧。<a id="a-CD"></a>又处非处善巧。<a id="a-CE"></a>当知即是缘起善巧差别。<a id="a-CF"></a>此中差别者。<a id="a-CG"></a>谓由处非处善巧故。<a id="a-CH"></a>能正了知非不平等因果道理。<a id="a-CI"></a>则善不善法有果异熟。<a id="a-CJ"></a>若诸善法能感可爱果异熟法。<a id="a-CK"></a>诸不善法能感非爱果异熟法。<a id="a-CL"></a>若能如是如实了知。<a id="a-CM"></a>名处非处善巧。<a id="a-CN"></a>此五善巧略则为二。<a id="a-CO"></a>一自相善巧。<a id="a-CP"></a>二共相善巧。<a id="a-CQ"></a>由蕴善巧显自相善巧。<a id="a-CR"></a>由余善巧显共相善巧。<a id="a-CS"></a>如是总名善巧所缘。</p>
  <p id="aCT">云何净惑所缘。<a id="a-CU"></a>谓观下地粗性上地静性。<a id="a-CV"></a>如欲界对初静虑乃至无所有处对非想非非想处。<a id="a-CW"></a>云何粗性。<a id="a-CX"></a>谓粗性有二。<a id="a-CY"></a>一体粗性。<a id="a-CZ"></a>二数粗性。<a id="a-Ca"></a>体粗性者。<a id="a-Cb"></a>谓欲界望初静虑。<a id="a-Cc"></a>虽皆具五蕴。<a id="a-Cd"></a>而欲界中过患深重苦住增上。<a id="a-Ce"></a>最为鄙劣甚可厌恶。</p>
  <p id="aCf">是故说彼为体粗性。<a id="a-Cg"></a>初静虑中则不如是。<a id="a-Ch"></a>极静极妙。<a id="a-Ci"></a>是故说彼为体静性。<a id="a-Cj"></a>数粗性者。<a id="a-Ck"></a>谓欲界色蕴有多品类。<a id="a-Cl"></a>应知应断。<a id="a-Cm"></a>如是乃至识蕴亦尔。<a id="a-Cn"></a>是故说彼为数粗性。<a id="a-Co"></a>如是上地展转相望。<a id="a-Cp"></a>若体粗性若数粗性。<a id="a-Cq"></a>随其所应当知亦尔。<a id="a-Cr"></a>如是粗性。<a id="a-Cs"></a>于诸上地展转相望。<a id="a-Ct"></a>乃至极于无所有处。<a id="a-Cu"></a>一切下地苦恼增多寿量减少。<a id="a-Cv"></a>一切上地苦恼减少寿量增多。<a id="a-Cw"></a>非想非非想处唯静唯妙。<a id="a-Cx"></a>更无上地胜过此故。<a id="a-Cy"></a>以要言之有过患义。<a id="a-Cz"></a>是粗性义。<a id="a-D0"></a>若彼彼地中过患增多。<a id="a-D1"></a>即由如是过患增多性故。<a id="a-D2"></a>名为粗性。<a id="a-D3"></a>若彼彼地中过患减少。<a id="a-D4"></a>即由如是过患减少性故。<a id="a-D5"></a>名为静性。<a id="a-D6"></a>此是世间由世俗道净惑所缘。<a id="a-D7"></a>何以故。<a id="a-D8"></a>彼观下地多诸过患。<a id="a-D9"></a>如病如痈犹如毒箭。<a id="a-DA"></a>不安隐性以为粗性。<a id="a-DB"></a>观于上地与彼相违以为静性。<a id="a-DC"></a>断除下地所有烦恼。<a id="a-DD"></a>始从欲界乃至上极无所有处。<a id="a-DE"></a>此是暂断非究竟断。<a id="a-DF"></a>以于后时更相续故。<a id="a-DG"></a>出世间道净惑所缘复有四种。<a id="a-DH"></a>一苦圣谛。<a id="a-DI"></a>二集圣谛。<a id="a-DJ"></a>三灭圣谛。<a id="a-DK"></a>四道圣谛。<a id="a-DL"></a>云何苦圣谛。<a id="a-DM"></a>谓生苦老苦病苦死苦。<a id="a-DN"></a>怨憎会苦。<a id="a-DO"></a>爱别离苦。<a id="a-DP"></a>求不得苦。<a id="a-DQ"></a>略说一切五取蕴苦。<a id="a-DR"></a>名苦圣谛。<a id="a-DS"></a>云何集圣谛。<a id="a-DT"></a>谓若爱若后有爱。<a id="a-DU"></a>若喜贪俱行爱。<a id="a-DV"></a>若彼彼喜乐爱等。<a id="a-DW"></a>名集圣谛。<a id="a-DX"></a>云何灭圣谛。<a id="a-DY"></a>谓即此爱等无余断灭。<a id="a-DZ"></a>名灭圣谛。<a id="a-Da"></a>云何道圣谛。<a id="a-Db"></a>谓八支等圣道。<a id="a-Dc"></a>名道圣谛。<a id="a-Dd"></a>当知此中依黑品白品果因建立。<a id="a-De"></a>故建立四圣谛。<a id="a-Df"></a>谓苦谛是黑品果。<a id="a-Dg"></a>集谛是黑品因。<a id="a-Dh"></a>灭谛是白品果。<a id="a-Di"></a>道谛是白品因。<a id="a-Dj"></a>能得能证故。<a id="a-Dk"></a>又苦谛如病初应遍知。<a id="a-Dl"></a>集谛如病因缘次应远离。<a id="a-Dm"></a>灭谛如无病次应触证。<a id="a-Dn"></a>道谛如良药复应修习及多修习。<a id="a-Do"></a>又苦谛苦义。<a id="a-Dp"></a>乃至道谛道义。<a id="a-Dq"></a>是如是实非不如实。<a id="a-Dr"></a>是无颠倒非是颠倒。<a id="a-Ds"></a>故名为谛。<a id="a-Dt"></a>又彼自相无有虚诳及见。<a id="a-Du"></a>彼故无倒觉转。<a id="a-Dv"></a>是故名谛。<a id="a-Dw"></a>问何故诸谛唯名圣谛。<a id="a-Dx"></a>答唯诸圣者于是诸谛同谓为谛。<a id="a-Dy"></a>如实了知如实观见。<a id="a-Dz"></a>一切愚夫不如实知不如实见。<a id="a-E0"></a>是故诸谛唯名圣谛。<a id="a-E1"></a>又于愚夫唯由法尔说名为谛不由觉悟。<a id="a-E2"></a>于诸圣者俱由二种。<a id="a-E3"></a>又生苦者。<a id="a-E4"></a>谓于生时发生种种身心苦受。<a id="a-E5"></a>非生自体即是其苦。<a id="a-E6"></a>为苦因缘。<a id="a-E7"></a>故名为苦。<a id="a-E8"></a>广说乃至求不得苦。<a id="a-E9"></a>谓由所求不得因缘。<a id="a-EA"></a>发生种种身心苦受。<a id="a-EB"></a>非求不得体即是苦。<a id="a-EC"></a>为苦因缘。<a id="a-ED"></a>故名为苦。<a id="a-EE"></a>如是当知略说一切五取蕴苦。<a id="a-EF"></a>谓由生等异门唯显了苦苦。<a id="a-EG"></a>由此五取蕴苦。<a id="a-EH"></a>亦显了所余坏苦行苦。<a id="a-EI"></a>所以者何。<a id="a-EJ"></a>如五取蕴具摄三受。<a id="a-EK"></a>如是能与如前所说苦苦为器。<a id="a-EL"></a>当知此中亦即具有前所未说坏苦行苦。<a id="a-EM"></a>问何故世尊苦苦一种以自声说。<a id="a-EN"></a>坏苦行苦以异门说。<a id="a-EO"></a>答于苦苦中若凡若圣一切等有苦觉慧转。<a id="a-EP"></a>又苦苦性极可厌患。<a id="a-EQ"></a>又从先来未习慧者。<a id="a-ER"></a>才为说时则便易入。<a id="a-ES"></a>又于诸谛令所调伏可化有情易得入故。<a id="a-ET"></a>云何建立三种苦性。<a id="a-EU"></a>谓先所说生苦。<a id="a-EV"></a>乃至求不得苦。<a id="a-EW"></a>即显苦受及所依处为苦苦性。<a id="a-EX"></a>如是名为建立苦苦性。<a id="a-EY"></a>诸有是彼所对治法。<a id="a-EZ"></a>谓少是老所治。<a id="a-Ea"></a>无病是病所治。<a id="a-Eb"></a>命是死所治。<a id="a-Ec"></a>亲爱合会是怨憎会所治。<a id="a-Ed"></a>非爱别离是爱别离所治。<a id="a-Ee"></a>所求称遂是求不得所治。<a id="a-Ef"></a>复有苦受及所依处所起烦恼。<a id="a-Eg"></a>复有无病等顺乐受处等。<a id="a-Eh"></a>及彼所生受所起烦恼。<a id="a-Ei"></a>如是总说为坏苦性。<a id="a-Ej"></a>此中乐受及所依处由无常故若变若异。<a id="a-Ek"></a>受彼增上所生众苦。<a id="a-El"></a>若诸烦恼于一切处正生起时。<a id="a-Em"></a>缠缚其心令心变坏即生众苦故名坏苦。<a id="a-En"></a>如世尊言入变坏心执母邑手。<a id="a-Eo"></a>乃至广说。<a id="a-Ep"></a>又如说言住贪欲缠领受。<a id="a-Eq"></a>贪欲缠缘所生身心忧苦。<a id="a-Er"></a>如是住嗔恚惛沈。<a id="a-Es"></a>睡眠掉举。<a id="a-Et"></a>恶作疑缠领受。<a id="a-Eu"></a>彼缠缘所生身心忧苦。<a id="a-Ev"></a>由此至教第一至教。<a id="a-Ew"></a>诸烦恼中苦义可得。<a id="a-Ex"></a>坏义可得。<a id="a-Ey"></a>故说烦恼为坏苦性。<a id="a-Ez"></a>如是名为建立坏苦性。<a id="a-F0"></a>若行苦性遍行一切五取蕴中。<a id="a-F1"></a>以要言之。<a id="a-F2"></a>除苦苦性。<a id="a-F3"></a>除烦恼摄。<a id="a-F4"></a>变坏苦性除乐受摄及所依处。<a id="a-F5"></a>变坏苦性诸余不苦不乐受俱行。<a id="a-F6"></a>若彼所生若生彼缘。<a id="a-F7"></a>若生住器所有诸蕴。<a id="a-F8"></a>名行苦性。<a id="a-F9"></a>由彼诸蕴其性无常。<a id="a-FA"></a>生灭相应有一切取。<a id="a-FB"></a>三受粗重之所随逐。<a id="a-FC"></a>不安隐摄。<a id="a-FD"></a>不脱苦苦及以坏苦。<a id="a-FE"></a>不自在转由行苦故说名为苦。<a id="a-FF"></a>如是名为建立行苦性。<a id="a-FG"></a>又即彼爱亦名希求。<a id="a-FH"></a>亦名欣欲亦名喜乐。<a id="a-FI"></a>即此希求由三门转。<a id="a-FJ"></a>谓希求后有。<a id="a-FK"></a>及希求境界。<a id="a-FL"></a>若希求后有名后有爱。<a id="a-FM"></a>希求境界复有二种。<a id="a-FN"></a>谓于已得境界。<a id="a-FO"></a>有喜着俱行爱。<a id="a-FP"></a>若于未得境界。<a id="a-FQ"></a>有希求和合俱行爱。<a id="a-FR"></a>当知此中于已得境界。<a id="a-FS"></a>喜着俱行爱。<a id="a-FT"></a>名喜贪俱行爱。<a id="a-FU"></a>于未得境界希求和合俱行爱。<a id="a-FV"></a>名彼彼喜乐爱。<a id="a-FW"></a>灭有二种。<a id="a-FX"></a>一烦恼灭。<a id="a-FY"></a>二所依灭。<a id="a-FZ"></a>道有二种。<a id="a-Fa"></a>一有学道。<a id="a-Fb"></a>二无学道。<a id="a-Fc"></a>如是当知名出世道净惑所缘。<a id="a-Fd"></a>如是已说四种所缘。<a id="a-Fe"></a>一遍满所缘。<a id="a-Ff"></a>二净行所缘。<a id="a-Fg"></a>三善巧所缘。<a id="a-Fh"></a>四净惑所缘。</p>
  <p id="aFi">云何教授。<a id="a-Fj"></a>谓四教授。<a id="a-Fk"></a>一无倒教授。<a id="a-Fl"></a>二渐次教授。<a id="a-Fm"></a>三教教授。<a id="a-Fn"></a>四证教授。<a id="a-Fo"></a>云何无倒教授。<a id="a-Fp"></a>谓无颠倒宣说法义。<a id="a-Fq"></a>令其受持读诵修学。<a id="a-Fr"></a>如实出离正尽众苦作苦边际。<a id="a-Fs"></a>如是名为无倒教授。<a id="a-Ft"></a>云何渐次教授。<a id="a-Fu"></a>谓称时机宣说法义。<a id="a-Fv"></a>先令受持读诵浅近后方令彼学深远处。<a id="a-Fw"></a>又为令入初谛现观先教苦谛后集灭道。<a id="a-Fx"></a>又为令得静虑等至。<a id="a-Fy"></a>先教最初静虑等至。<a id="a-Fz"></a>后教其余静虑等至。<a id="a-G0"></a>如是等类应知名为渐次教授。<a id="a-G1"></a>云何教教授。<a id="a-G2"></a>谓从尊重若似尊重达解瑜伽轨范亲教。<a id="a-G3"></a>或诸如来或佛弟子所。<a id="a-G4"></a>闻正教。<a id="a-G5"></a>即如其教不增不减教授于他名教教授。<a id="a-G6"></a>云何证教授。<a id="a-G7"></a>谓如自己独处空闲。<a id="a-G8"></a>所得所触所证诸法。<a id="a-G9"></a>为欲令他得触证故。<a id="a-GA"></a>方便教授名证教授。</p>
  <p id="aGB">复有诸相圆满教授。<a id="a-GC"></a>其事云何。<a id="a-GD"></a>谓由三种神变教授。<a id="a-GE"></a>三神变者。<a id="a-GF"></a>一神境神变。<a id="a-GG"></a>二记说神变。<a id="a-GH"></a>三教诫神变。<a id="a-GI"></a>由神境神变。<a id="a-GJ"></a>能现种种神通境界。<a id="a-GK"></a>令他于己生极尊重。<a id="a-GL"></a>由彼于己生尊重故。<a id="a-GM"></a>于属耳听瑜伽。<a id="a-GN"></a>作意极生恭敬。<a id="a-GO"></a>由记说神变。<a id="a-GP"></a>能寻求他心行差别。<a id="a-GQ"></a>由教诫神变。<a id="a-GR"></a>如根如行如所悟入。<a id="a-GS"></a>为说正法于所修行能正教诫。<a id="a-GT"></a>故三神变能摄诸相圆满教授。</p>
 </body>
</html>