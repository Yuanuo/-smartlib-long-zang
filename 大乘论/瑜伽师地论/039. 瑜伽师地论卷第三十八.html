<!doctype html>
<html id="z3IBVLlvS" data-ver="1021">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第三十八</h1>
  <h2 id="a2">本地分中菩萨地初持瑜伽处菩提品第七</h2>
  <p id="a3">云何菩提。<a id="a-4"></a>谓略说二断二智。<a id="a-5"></a>是名菩提。<a id="a-6"></a>二断者。<a id="a-7"></a>一烦恼障断。<a id="a-8"></a>二所知障断。<a id="a-9"></a>二智者。<a id="a-A"></a>一烦恼障断故。<a id="a-B"></a>毕竟离垢一切烦恼不随缚智。<a id="a-C"></a>二所知障断故。<a id="a-D"></a>于一切所知无碍无障智。<a id="a-E"></a>复有异门。<a id="a-F"></a>谓清净智一切智无滞智。<a id="a-G"></a>一切烦恼并诸习气无余永害。<a id="a-H"></a>遍一切种不染无明无余永断。<a id="a-I"></a>是名无上正等菩提。<a id="a-J"></a>一切烦恼并诸习气毕竟断故。<a id="a-K"></a>名清净智。<a id="a-L"></a>于一切界一切事一切品一切时智无碍转。<a id="a-M"></a>名一切智。<a id="a-N"></a>界有二种。<a id="a-O"></a>一者世界。<a id="a-P"></a>二者有情界。<a id="a-Q"></a>事有二种。<a id="a-R"></a>一者有为。<a id="a-S"></a>二者无为。<a id="a-T"></a>即此有为无为二事无量品别。<a id="a-U"></a>名一切品。<a id="a-V"></a>谓自相展转种类差别故。<a id="a-W"></a>共相差别故。<a id="a-X"></a>因果差别故。<a id="a-Y"></a>界趣差别故。<a id="a-Z"></a>善不善无记等差别故。<a id="a-a"></a>时有三种。<a id="a-b"></a>一过去。<a id="a-c"></a>二未来。<a id="a-d"></a>三现在。<a id="a-e"></a>即于如是一切界一切事一切品一切时如实知故。<a id="a-f"></a>名一切智。<a id="a-g"></a>无滞智者。<a id="a-h"></a>暂作意时。<a id="a-i"></a>遍于一切无碍速疾无滞智转。<a id="a-j"></a>不由数数作意思惟。<a id="a-k"></a>依一作意遍了知故。<a id="a-l"></a>复有异门。<a id="a-m"></a>谓百四十不共佛法。<a id="a-n"></a>及如来无诤愿智无碍解等。<a id="a-o"></a>是名无上正等菩提。<a id="a-p"></a>百四十不共佛法者。<a id="a-q"></a>谓三十二大丈夫相。<a id="a-r"></a>八十随好。<a id="a-s"></a>四一切种清净。<a id="a-t"></a>十方。<a id="a-u"></a>四无所畏。<a id="a-v"></a>三念住。<a id="a-w"></a>三不护。<a id="a-x"></a>大悲。<a id="a-y"></a>无忘失法。<a id="a-z"></a>永害习气。<a id="a-10"></a>一切种妙智。<a id="a-11"></a>是诸佛法建立品中当广分别。<a id="a-12"></a>如是菩提名为最胜。</p>
  <p id="a13">七种最胜共相应故。<a id="a-14"></a>由是因缘于诸菩提最为殊胜。<a id="a-15"></a>云何名为七种最胜。<a id="a-16"></a>一者所依最胜。<a id="a-17"></a>二者正行最胜。<a id="a-18"></a>三者圆满最胜。<a id="a-19"></a>四者智最胜。<a id="a-1A"></a>五者威力最胜。<a id="a-1B"></a>六者断最胜。<a id="a-1C"></a>七者住最胜。<a id="a-1D"></a>由诸如来以三十二大丈夫相等庄严其身故。<a id="a-1E"></a>名所依最胜。<a id="a-1F"></a>由诸如来自利利他利益安乐无量众生。<a id="a-1G"></a>哀愍世间令诸天人获得义利利益安乐而行正行故。<a id="a-1H"></a>名正行最胜。<a id="a-1I"></a>由诸如来无上无等四种圆满。<a id="a-1J"></a>谓戒圆满。<a id="a-1K"></a>见圆满。<a id="a-1L"></a>轨则圆满。<a id="a-1M"></a>净命圆满。<a id="a-1N"></a>皆悉成就故。<a id="a-1O"></a>名圆满最胜。<a id="a-1P"></a>由诸如来无上无等四无碍解。<a id="a-1Q"></a>谓法无碍解。<a id="a-1R"></a>义无碍解。<a id="a-1S"></a>训词无碍解。<a id="a-1T"></a>辩说无碍解。<a id="a-1U"></a>皆悉成就故。<a id="a-1V"></a>名智最胜。<a id="a-1W"></a>由诸如来无上无等如前所说六种神通皆悉成就故。<a id="a-1X"></a>名威力最胜。<a id="a-1Y"></a>由诸如来无上无等一切烦恼习气永断。<a id="a-1Z"></a>及一切所知障永断。<a id="a-1a"></a>皆悉成就故。<a id="a-1b"></a>名断最胜。<a id="a-1c"></a>由诸如来多住无上无等三住。<a id="a-1d"></a>谓圣住天住梵住。<a id="a-1e"></a>故名住最胜。<a id="a-1f"></a>当知此中空无愿无相住及灭尽定住。<a id="a-1g"></a>是名圣住。<a id="a-1h"></a>四种静虑四无色定。<a id="a-1i"></a>是名天住。<a id="a-1j"></a>四种无量。<a id="a-1k"></a>是名梵住。<a id="a-1l"></a>于此三住中。<a id="a-1m"></a>如来多住四最胜住。<a id="a-1n"></a>谓于圣住中多住空住灭尽定住。<a id="a-1o"></a>于天住中多住无动第四静虑住。<a id="a-1p"></a>于梵住中多住大悲住。<a id="a-1q"></a>由是如来昼夜六时昼三夜三。<a id="a-1r"></a>常以佛眼观察世间。<a id="a-1s"></a>谁增谁减。<a id="a-1t"></a>我应令谁未起善根而种善根。<a id="a-1u"></a>广说乃至我应令谁建立最胜阿罗汉果。<a id="a-1v"></a>又诸如来所依最胜故名大丈夫。<a id="a-1w"></a>正行最胜故名大悲者。<a id="a-1x"></a>圆满最胜故名大戒者及大法者。<a id="a-1y"></a>智最胜故名大慧者。<a id="a-1z"></a>威力最胜故名大神通者。<a id="a-20"></a>断最胜故名大解脱者。<a id="a-21"></a>住最胜故名多安住广大住者。</p>
  <p id="a22">又诸如来略有十种功德名号随念功德。<a id="a-23"></a>何等为十。<a id="a-24"></a>谓薄伽梵号为如来。<a id="a-25"></a>应正等觉。<a id="a-26"></a>明行圆满。<a id="a-27"></a>善逝。<a id="a-28"></a>世间解。<a id="a-29"></a>无上丈夫。<a id="a-2A"></a>调御士。<a id="a-2B"></a>天人师。<a id="a-2C"></a>佛。<a id="a-2D"></a>薄伽梵。<a id="a-2E"></a>言无虚妄故名如来。<a id="a-2F"></a>已得一切所应得义。<a id="a-2G"></a>应作世间无上福田。<a id="a-2H"></a>应为一切恭敬供养。<a id="a-2I"></a>是故名应。<a id="a-2J"></a>如其胜义觉诸法故。<a id="a-2K"></a>名正等觉。<a id="a-2L"></a>明谓三明。<a id="a-2M"></a>行如经说。<a id="a-2N"></a>止观二品极善圆满。<a id="a-2O"></a>是故说名明行圆满。<a id="a-2P"></a>上升最极永不退还。<a id="a-2Q"></a>故名善逝。<a id="a-2R"></a>善知世界及有情界一切品类染净相故。<a id="a-2S"></a>名世间解。<a id="a-2T"></a>一切世间唯一丈夫。<a id="a-2U"></a>善知最胜调心方便。<a id="a-2V"></a>是故说名无上丈夫调御士。<a id="a-2W"></a>为实眼故为实智故。<a id="a-2X"></a>为实义故为实法故。<a id="a-2Y"></a>与显了义为开导故。<a id="a-2Z"></a>与一切义为所依故。<a id="a-2a"></a>与不了义为能了故。<a id="a-2b"></a>与所生疑为能断故。<a id="a-2c"></a>与甚深处为能显故。<a id="a-2d"></a>令明净故。<a id="a-2e"></a>与一切法为根本故。<a id="a-2f"></a>为开导故为所依故。<a id="a-2g"></a>能正教诫教授天人。<a id="a-2h"></a>令其出离一切众苦。<a id="a-2i"></a>是故说佛名天人师。<a id="a-2j"></a>于能引摄义利法聚。<a id="a-2k"></a>于能引摄非义利法聚。<a id="a-2l"></a>于能引摄非义利非非义利法聚。<a id="a-2m"></a>遍一切种现前等觉。<a id="a-2n"></a>故名为佛。<a id="a-2o"></a>能破诸魔大力军众。<a id="a-2p"></a>具多功德。<a id="a-2q"></a>名薄伽梵。</p>
  <p id="a2r">或有多劫无有一佛出现于世。<a id="a-2s"></a>或有一劫有众多佛出现于世。<a id="a-2t"></a>彼彼十方无量无数诸世界中。<a id="a-2u"></a>应知同时有无量佛出现于世。<a id="a-2v"></a>何以故。<a id="a-2w"></a>于十方界现有无量无数菩萨。<a id="a-2x"></a>同时发愿。<a id="a-2y"></a>同勤修集菩提资粮。<a id="a-2z"></a>若一菩萨于如是日于如是分。<a id="a-30"></a>于如是月于如是年。<a id="a-31"></a>发菩提心愿趣菩提。<a id="a-32"></a>即于此日即于此分。<a id="a-33"></a>即于此月即于此年。<a id="a-34"></a>一切亦尔。<a id="a-35"></a>如一菩萨勇悍策励炽然精进。<a id="a-36"></a>一切亦尔。<a id="a-37"></a>于今现见此世界中多百菩萨。<a id="a-38"></a>同时发愿。<a id="a-39"></a>同修惠施同修净戒。<a id="a-3A"></a>同修忍辱同修精进。<a id="a-3B"></a>同修静虑同修智慧。<a id="a-3C"></a>况于十方无量无边诸佛世界。<a id="a-3D"></a>又于十方现有无量无数三千大千佛土。<a id="a-3E"></a>无二菩萨同时修集菩提资粮。<a id="a-3F"></a>俱时圆满。<a id="a-3G"></a>于一佛土并出于世一时成佛。<a id="a-3H"></a>况有无量无数菩萨。<a id="a-3I"></a>于一世界一时成佛。<a id="a-3J"></a>又不应言众多菩萨同时修集菩提资粮。<a id="a-3K"></a>俱时圆满。<a id="a-3L"></a>前后相避次第成佛。<a id="a-3M"></a>亦不应言一切菩萨皆不成佛。<a id="a-3N"></a>是故当知众多菩萨同时修集菩提资粮。<a id="a-3O"></a>俱圆满者。<a id="a-3P"></a>于十方面无量无数随其所净空无如来诸佛国土。<a id="a-3Q"></a>各别出世同时成佛。<a id="a-3R"></a>由此道理多世界中决定应有众多菩萨同时成佛。<a id="a-3S"></a>决定无有一佛土中有二如来俱时出世。<a id="a-3T"></a>何以故。<a id="a-3U"></a>菩萨长夜起如是愿随令增长。<a id="a-3V"></a>我当独一于无导首诸世界中。<a id="a-3W"></a>为作导首。<a id="a-3X"></a>调伏有情令脱众苦令般涅槃。<a id="a-3Y"></a>如是长夜所起大愿随令增长。<a id="a-3Z"></a>摄受正行得成满故。<a id="a-3a"></a>无二如来于一世界俱时出现。<a id="a-3b"></a>又一如来于一三千大千佛土。<a id="a-3c"></a>普能施作一切佛事。<a id="a-3d"></a>是故第二如来出世无所利益。<a id="a-3e"></a>又一如来于一佛土出现于世。<a id="a-3f"></a>令诸有情成办自义极为炽盛极为随顺。<a id="a-3g"></a>何以故。<a id="a-3h"></a>彼作是思。<a id="a-3i"></a>一切世间唯一如来更无第二。<a id="a-3j"></a>若于此土化事已讫。<a id="a-3k"></a>或往余方或入灭度。<a id="a-3l"></a>我等何从当修梵行。<a id="a-3m"></a>我等何从当闻正法。<a id="a-3n"></a>如是思已发起深厚欲勤精进。<a id="a-3o"></a>速修梵行速闻正法。<a id="a-3p"></a>若一佛土多佛出世。<a id="a-3q"></a>彼于所作不能速疾。<a id="a-3r"></a>故一佛土一佛出世。<a id="a-3s"></a>令诸有情成办自义极为炽盛极为随顺。<a id="a-3t"></a>一切如来一切功德。<a id="a-3u"></a>平等平等无有差别。</p>
  <p id="a3v">唯除四法。<a id="a-3w"></a>一者寿量。<a id="a-3x"></a>二者名号。<a id="a-3y"></a>三者族姓。<a id="a-3z"></a>四者身相。<a id="a-40"></a>一切如来于此四法有增减相。<a id="a-41"></a>非余功德。<a id="a-42"></a>又非女身能证无上正等菩提。<a id="a-43"></a>何以故。<a id="a-44"></a>一切菩萨于过第一无数劫时已舍女身。<a id="a-45"></a>乃至安坐妙菩提座。<a id="a-46"></a>曾不为女一切母邑性多烦恼性多恶慧。<a id="a-47"></a>非诸禀性多烦恼身多恶慧身能证无上正等菩提。<a id="a-48"></a>如是无上正等菩提。</p>
  <p id="a49">如说自性应如实知。<a id="a-4A"></a>如说最胜应如实知。<a id="a-4B"></a>如说十种功德名号随念功德。<a id="a-4C"></a>应如实知如说出现应如实知。<a id="a-4D"></a>如说差别应如实知。</p>
  <p id="a4E">又此菩提为不思议超过一切寻思道故。<a id="a-4F"></a>为无有量无边功德所集成故。<a id="a-4G"></a>为无有上生成一切声闻独觉及与如来诸功德故。<a id="a-4H"></a>是故唯佛所证菩提。<a id="a-4I"></a>最上最尊最妙最胜。</p>
  <p data-pb></p>
  <h2 id="a4J">本地分中菩萨地初持瑜伽处力种姓品第八</h2>
  <p id="a4K">已说菩萨所应学处。<a id="a-4L"></a>如是应学。<a id="a-4M"></a>我今当说。<a id="a-4N"></a>嗢拖南曰。</p>
  <p id="a4O">胜解多求法　　说法修法行</p>
  <p id="a4P">正教授教诫　　方便摄三业</p>
  <p id="a4Q">若诸菩萨欲于菩萨所应学处精勤修学。<a id="a-4R"></a>最初定应具多胜解。<a id="a-4S"></a>应求正法应说正法。<a id="a-4T"></a>应正修行法随法行。<a id="a-4U"></a>应正教授应正教诫。<a id="a-4V"></a>应住无倒教授教诫方便所摄身语意业。</p>
  <p id="a4W">云何菩萨具多胜解。<a id="a-4X"></a>谓诸菩萨于其八种胜解依处。<a id="a-4Y"></a>具足成就净信为先。<a id="a-4Z"></a>决定喜乐。<a id="a-4a"></a>一者于三宝功德胜解依处。<a id="a-4b"></a>具足成就净信为先。<a id="a-4c"></a>决定喜乐。<a id="a-4d"></a>谓于佛法僧真实功德。<a id="a-4e"></a>具多胜解。<a id="a-4f"></a>二者于佛菩萨威力胜解依处。<a id="a-4g"></a>具足成就净信为先。<a id="a-4h"></a>决定喜乐。<a id="a-4i"></a>谓于如前所说威力。<a id="a-4j"></a>具多胜解。<a id="a-4k"></a>三者于真实义胜解依处。<a id="a-4l"></a>具足成就净信为先。<a id="a-4m"></a>决定喜乐。<a id="a-4n"></a>谓于如前所说真实义。<a id="a-4o"></a>具多胜解。<a id="a-4p"></a>四者于因缘解依处。<a id="a-4q"></a>具足成就净信为先。<a id="a-4r"></a>决定喜乐。<a id="a-4s"></a>谓于种种如应所摄无颠倒因。<a id="a-4t"></a>具多胜解。<a id="a-4u"></a>五者于果胜解依处。<a id="a-4v"></a>具足成就净信为先。<a id="a-4w"></a>决定喜乐。<a id="a-4x"></a>谓于种种如应所摄无颠倒果。<a id="a-4y"></a>具多胜解。<a id="a-4z"></a>六者于应得义胜解依处。<a id="a-50"></a>具足成就净信为先。<a id="a-51"></a>决定喜乐。<a id="a-52"></a>谓于无上正等菩提所应得义。<a id="a-53"></a>我有堪任定当能得。<a id="a-54"></a>具多胜解。<a id="a-55"></a>七者于得方便胜解依处。<a id="a-56"></a>具足成就净信为先。<a id="a-57"></a>决定喜乐。<a id="a-58"></a>谓于一切菩萨学道能得方便。<a id="a-59"></a>有此方便得应得义。<a id="a-5A"></a>具多胜解。<a id="a-5B"></a>八者于善言善语善说胜解依处。<a id="a-5C"></a>具足成就净信为先。<a id="a-5D"></a>决定喜乐。<a id="a-5E"></a>谓于契经应颂记别等法。<a id="a-5F"></a>具多胜解。<a id="a-5G"></a>于此八种胜解依处。<a id="a-5H"></a>应知菩萨由二因缘具多胜解。<a id="a-5I"></a>一者多修胜解故。<a id="a-5J"></a>二者积集猛利忍故。</p>
  <p id="a5K">彼诸菩萨求正法时。<a id="a-5L"></a>当何所求云何而求何义故求。<a id="a-5M"></a>谓诸菩萨以要言之。<a id="a-5N"></a>当求一切菩萨藏法声闻藏法一切外论一切世间工业处论。<a id="a-5O"></a>当知于彼十二分教。<a id="a-5P"></a>方广一分唯菩萨藏。<a id="a-5Q"></a>所余诸分有声闻藏。<a id="a-5R"></a>一切外论略有三种。<a id="a-5S"></a>一者因论。<a id="a-5T"></a>二者声论。<a id="a-5U"></a>三者医方论。<a id="a-5V"></a>一切世间工业处论。<a id="a-5W"></a>非一众多种种品类。<a id="a-5X"></a>谓金师铁师末尼师等工业智处。<a id="a-5Y"></a>如是一切明处所摄有五明处。<a id="a-5Z"></a>一内明处。<a id="a-5a"></a>二因明处。<a id="a-5b"></a>三声明处。<a id="a-5c"></a>四医方明处。<a id="a-5d"></a>五工业明处。<a id="a-5e"></a>菩萨于此五种明处若正勤求。<a id="a-5f"></a>则名勤求一切明处。<a id="a-5g"></a>诸佛语言名内明论。<a id="a-5h"></a>此几相转。<a id="a-5i"></a>如是乃至一切世间工巧业处名工业明论。<a id="a-5j"></a>此几相转。<a id="a-5k"></a>谓内明论略二相转。<a id="a-5l"></a>一者显示正因果相。<a id="a-5m"></a>二者显示已作不失未作不得相。<a id="a-5n"></a>因明论亦二相转。<a id="a-5o"></a>一者显示摧伏他论胜利相。<a id="a-5p"></a>二者显示免脱他论胜利相。<a id="a-5q"></a>声明论亦二相转。<a id="a-5r"></a>一者显示安立界相能成立相。<a id="a-5s"></a>二者显示语工胜利相。<a id="a-5t"></a>医方明论四种相转。<a id="a-5u"></a>一者显示病体善巧相。<a id="a-5v"></a>二者显示病因善巧相。<a id="a-5w"></a>三者显示断已生病善巧相。<a id="a-5x"></a>四者显示已断之病当不更生善巧相。<a id="a-5y"></a>一切世间工业明论。<a id="a-5z"></a>显示各别工巧业处所作成办种种异相。<a id="a-60"></a>云何内明论显示因果相。<a id="a-61"></a>谓有十种因。<a id="a-62"></a>当知建立无颠倒因摄一切因。<a id="a-63"></a>或为杂染或为清净。<a id="a-64"></a>或为世间彼彼稼穑等无记法转。<a id="a-65"></a>云何十因。<a id="a-66"></a>一随说因。<a id="a-67"></a>二观待因。<a id="a-68"></a>三牵引因。<a id="a-69"></a>四摄受因。<a id="a-6A"></a>五生起因。<a id="a-6B"></a>六引发因。<a id="a-6C"></a>七定别因。<a id="a-6D"></a>八同事因。<a id="a-6E"></a>九相违因。<a id="a-6F"></a>十不相违因。<a id="a-6G"></a>谓一切法名为先故想。<a id="a-6H"></a>想为先故说。<a id="a-6I"></a>是名彼诸法随说因。<a id="a-6J"></a>观待此故此为因故。<a id="a-6K"></a>于彼彼事若求若取。<a id="a-6L"></a>此名彼观待因。<a id="a-6M"></a>如观待手故手为因故有执持业。<a id="a-6N"></a>观待足故足为因故有往来业。<a id="a-6O"></a>观待节故节为因故有屈申业。<a id="a-6P"></a>观待饥渴故饥渴为因故于诸饮食若求若取。<a id="a-6Q"></a>随如是等无量道理。<a id="a-6R"></a>应当了知观待因相。<a id="a-6S"></a>一切种子望后自果。<a id="a-6T"></a>名牵引因。<a id="a-6U"></a>除种子外所余诸缘。<a id="a-6V"></a>名摄受因。<a id="a-6W"></a>即诸种子望初自果。<a id="a-6X"></a>名生起因。<a id="a-6Y"></a>即初种子所生起果。<a id="a-6Z"></a>望后种子所牵引果。<a id="a-6a"></a>名引发因。<a id="a-6b"></a>种种异类各别因缘。<a id="a-6c"></a>名定别因。<a id="a-6d"></a>若观待因。<a id="a-6e"></a>若牵引因。<a id="a-6f"></a>若摄受因。<a id="a-6g"></a>若生起因。<a id="a-6h"></a>若引发因。<a id="a-6i"></a>若定别因。<a id="a-6j"></a>如是诸因总摄为一。<a id="a-6k"></a>名同事因。<a id="a-6l"></a>于所生法能障碍因。<a id="a-6m"></a>名相违因。<a id="a-6n"></a>此障碍因若阙若离。<a id="a-6o"></a>名不相违因。<a id="a-6p"></a>当知相违略有六种。<a id="a-6q"></a>一语言相违。<a id="a-6r"></a>谓有一类或诸沙门或婆罗门所造诸论前后相违。<a id="a-6s"></a>二道理相违。<a id="a-6t"></a>谓为成立。<a id="a-6u"></a>诸所成立诸所知义。<a id="a-6v"></a>建立比量不与证成道理相应。<a id="a-6w"></a>三生起相违。<a id="a-6x"></a>谓所生法能生。<a id="a-6y"></a>缘阙障生缘会。<a id="a-6z"></a>四同处相违。<a id="a-70"></a>谓明闇贪嗔苦乐等法。<a id="a-71"></a>五怨敌相违。<a id="a-72"></a>谓毒蛇鼠狼猫狸鼷鼠互为怨敌恶知识等。<a id="a-73"></a>六障治相违。<a id="a-74"></a>谓修不净与诸贪欲。<a id="a-75"></a>修慈与嗔。<a id="a-76"></a>修悲与害。<a id="a-77"></a>修七觉支八圣道支与三界系一切烦恼。<a id="a-78"></a>于此义中正意唯取生起相违。<a id="a-79"></a>此一切因二因所摄。<a id="a-7A"></a>一能生因。<a id="a-7B"></a>二方便因。<a id="a-7C"></a>当知此中牵引种子生起种子名能生因。<a id="a-7D"></a>所余诸因名方便因。<a id="a-7E"></a>复有四缘。<a id="a-7F"></a>一因缘。<a id="a-7G"></a>二等无间缘。<a id="a-7H"></a>三所缘缘。<a id="a-7I"></a>四增上缘。<a id="a-7J"></a>当知此中若能生因是名因缘。<a id="a-7K"></a>若方便因是增上缘。<a id="a-7L"></a>等无间缘及所缘缘。<a id="a-7M"></a>唯望一切心心法说。<a id="a-7N"></a>由彼一切心及心法前生开导所摄受故。<a id="a-7O"></a>所缘境界所摄受故。<a id="a-7P"></a>方生方转。<a id="a-7Q"></a>是故当知等无间缘及所缘缘。<a id="a-7R"></a>摄受因摄。<a id="a-7S"></a>如是十因。<a id="a-7T"></a>云何能令一切世间种种事转。<a id="a-7U"></a>云何能令杂染事转。<a id="a-7V"></a>云何能令清净事转。<a id="a-7W"></a>谓于世间种种稼穑。<a id="a-7X"></a>堕诸谷数世资生物。<a id="a-7Y"></a>所有种种名想言说。<a id="a-7Z"></a>谓大麦小麦稻谷胡麻大小豆等。<a id="a-7a"></a>即此望彼种种稼穑。<a id="a-7b"></a>为随说因。<a id="a-7c"></a>如言大麦持去持来若磨若置。<a id="a-7d"></a>如是等类种种随说。<a id="a-7e"></a>如说大麦。<a id="a-7f"></a>余小麦等当知亦尔。<a id="a-7g"></a>观待饥渴。<a id="a-7h"></a>羸劣身住观待。<a id="a-7i"></a>段食所有爱味。<a id="a-7j"></a>于彼追求执取受用。<a id="a-7k"></a>即说彼法为观待因。<a id="a-7l"></a>由彼各别自种子故。<a id="a-7m"></a>种种稼穑差别而生。<a id="a-7n"></a>即说彼种子为此牵引因。<a id="a-7o"></a>地雨等缘能生于芽。<a id="a-7p"></a>名摄受因。<a id="a-7q"></a>即彼种子望所生芽。<a id="a-7r"></a>名生起因。<a id="a-7s"></a>芽茎叶等展转相续。<a id="a-7t"></a>望彼稼穑若成若熟。<a id="a-7u"></a>为引发因。<a id="a-7v"></a>从大麦种生大麦芽大麦苗稼。<a id="a-7w"></a>不生余类。<a id="a-7x"></a>如是所余当知亦尔。<a id="a-7y"></a>即说彼为此定别因。<a id="a-7z"></a>即彼一切从观待因至定别因。<a id="a-80"></a>同为稼穑而得成熟。<a id="a-81"></a>名同事因。<a id="a-82"></a>非彼稼穑随阙一因而得成熟。<a id="a-83"></a>是故一切和合。<a id="a-84"></a>说为此同事因。<a id="a-85"></a>霜雹灾等诸障碍法。<a id="a-86"></a>望彼滋稼。<a id="a-87"></a>为相违因。<a id="a-88"></a>彼阙无障是诸滋稼。<a id="a-89"></a>不相违因。<a id="a-8A"></a>如是十因。<a id="a-8B"></a>于余世间种种事物。<a id="a-8C"></a>随其所应当知。<a id="a-8D"></a>广如摄谷论说。<a id="a-8E"></a>又于一切杂染。<a id="a-8F"></a>缘起所有种种名想言说。<a id="a-8G"></a>谓无明行识名色。<a id="a-8H"></a>广说乃至老死愁悲忧苦扰恼。<a id="a-8I"></a>即此望彼诸杂染法。<a id="a-8J"></a>为随说因。<a id="a-8K"></a>如言无明缘行乃至生缘老死。<a id="a-8L"></a>如是等类种种随说。<a id="a-8M"></a>观待境界所有爱味。<a id="a-8N"></a>于诸有支相续流转。<a id="a-8O"></a>即彼望此诸杂染法。<a id="a-8P"></a>为观待因。<a id="a-8Q"></a>于现法中无明等法。<a id="a-8R"></a>所有已生已长种子。<a id="a-8S"></a>今此种子望于余生生老死等。<a id="a-8T"></a>为牵引因。<a id="a-8U"></a>近不善士闻不正法非理作意。<a id="a-8V"></a>及先串习所引势力生无明等。<a id="a-8W"></a>名摄受因。<a id="a-8X"></a>无明等法各别种子。<a id="a-8Y"></a>名生起因。<a id="a-8Z"></a>从无明支乃至有支。<a id="a-8a"></a>展转引发后后相续。<a id="a-8b"></a>望于余生生老死等。<a id="a-8c"></a>为引发因。<a id="a-8d"></a>余无明支及自种子乃至有支。<a id="a-8e"></a>能生那洛迦。<a id="a-8f"></a>余无明支及自种子乃至有支。<a id="a-8g"></a>能生傍生饿鬼人天当知亦尔。<a id="a-8h"></a>即此望彼诸杂染法。<a id="a-8i"></a>名定别因。<a id="a-8j"></a>即彼一切从观待因至定别因。<a id="a-8k"></a>名同事因。<a id="a-8l"></a>此杂染法相违因者。<a id="a-8m"></a>谓出世间种姓具足。<a id="a-8n"></a>值佛出世演说正法。<a id="a-8o"></a>亲近善士听闻正法如理作意。<a id="a-8p"></a>法随法行及与一切菩提分法。<a id="a-8q"></a>即如所说种种善法若阙若离。<a id="a-8r"></a>是杂染法不相违因。<a id="a-8s"></a>如是十因。<a id="a-8t"></a>应知能起一切有情一切杂染。<a id="a-8u"></a>又于一切清净品法及灭涅槃。<a id="a-8v"></a>所有种种名想言说。<a id="a-8w"></a>即此望彼诸清净法。<a id="a-8x"></a>为随说因。<a id="a-8y"></a>如言念住正断乃至八圣道支无明灭故行灭。<a id="a-8z"></a>广说乃至生灭故老死灭。<a id="a-90"></a>如是等类种种随说。<a id="a-91"></a>观待诸行多过患故。<a id="a-92"></a>乐求清净摄受清净。<a id="a-93"></a>成满清净。<a id="a-94"></a>彼望于此。<a id="a-95"></a>为观待因。<a id="a-96"></a>安住种姓补特伽罗。<a id="a-97"></a>种姓具足能为上首。<a id="a-98"></a>证有余依及无余依二涅槃界。<a id="a-99"></a>彼望清净。<a id="a-9A"></a>为牵引因。<a id="a-9B"></a>亲近善士听闻正法如理作意。<a id="a-9C"></a>及先所作诸根成熟。<a id="a-9D"></a>名所受因。<a id="a-9E"></a>种姓所摄一切无漏菩提分法所有种子。<a id="a-9F"></a>望彼一切菩提分法。<a id="a-9G"></a>为生起因。<a id="a-9H"></a>即自种子所生一切菩提分法。<a id="a-9I"></a>渐次能证若有余依若无余依二涅槃界。<a id="a-9J"></a>名引发因。<a id="a-9K"></a>声闻种姓以声闻乘能般涅槃。<a id="a-9L"></a>独觉种姓以独觉乘能般涅槃。<a id="a-9M"></a>大乘种姓以无上乘能般涅槃。<a id="a-9N"></a>彼望清净。<a id="a-9O"></a>为定别因。<a id="a-9P"></a>若清净品观待因乃至定别因。<a id="a-9Q"></a>彼望清净。<a id="a-9R"></a>为同事因。<a id="a-9S"></a>种姓不具足。<a id="a-9T"></a>不值佛出世。<a id="a-9U"></a>生诸无暇处。<a id="a-9V"></a>不亲近善士。<a id="a-9W"></a>不听闻正法。<a id="a-9X"></a>不如理作意。<a id="a-9Y"></a>数习诸邪行。<a id="a-9Z"></a>彼望清净。<a id="a-9a"></a>为相违因。<a id="a-9b"></a>此相违因若阙若离。<a id="a-9c"></a>是名清净不相违因。<a id="a-9d"></a>若杂染品诸相违因。<a id="a-9e"></a>当知即是清净法因。<a id="a-9f"></a>若清净品诸相违因。<a id="a-9g"></a>当知即是杂染法因。<a id="a-9h"></a>如是现有杂染十因清净十因。<a id="a-9i"></a>过去未来曾当染净皆亦如是。<a id="a-9j"></a>一切唯有如是十因。<a id="a-9k"></a>除此无有若过若增。<a id="a-9l"></a>于此相中云何为果。<a id="a-9m"></a>谓略有五。<a id="a-9n"></a>一者异熟果。<a id="a-9o"></a>二者等流果。<a id="a-9p"></a>三者离系果。<a id="a-9q"></a>四者士用果。<a id="a-9r"></a>五者增上果。<a id="a-9s"></a>诸不善法于诸恶趣受异熟果。<a id="a-9t"></a>善有漏法于诸善越受异熟果。<a id="a-9u"></a>是名异熟果。<a id="a-9v"></a>习不善故乐住不善不善法增。<a id="a-9w"></a>修习善故乐住善法善法增长。<a id="a-9x"></a>或似先业后果随转。<a id="a-9y"></a>是名等流果。<a id="a-9z"></a>八支圣道灭诸烦恼。<a id="a-A0"></a>名离系果。<a id="a-A1"></a>若诸异生以世俗道灭诸烦恼不究竟故。<a id="a-A2"></a>非离系果。<a id="a-A3"></a>诸有一类于现法中。<a id="a-A4"></a>依止随一工巧业处起士夫用。<a id="a-A5"></a>所谓农作商贾事。<a id="a-A6"></a>王书画算数占卜等事。<a id="a-A7"></a>由此成办诸稼穑等财利等果是。<a id="a-A8"></a>名士用果。<a id="a-A9"></a>若眼识等是眼根增上果。<a id="a-AA"></a>乃至意识等是意根增上果。<a id="a-AB"></a>众生身分不散不坏。<a id="a-AC"></a>是命根增上果。<a id="a-AD"></a>二十二根各各能起自增上果。<a id="a-AE"></a>当知一切名增上果。<a id="a-AF"></a>二十二根增上作用。<a id="a-AG"></a>如摄事分应知其相。<a id="a-AH"></a>菩萨于是内明所显正因果相。<a id="a-AI"></a>如实知已精勤修习。<a id="a-AJ"></a>令处非处智力种姓渐得清净渐得增长。<a id="a-AK"></a>云何内明论显示已作不失未作不得相。<a id="a-AL"></a>谓诸有情自所作业。<a id="a-AM"></a>虽复作已经多百劫。<a id="a-AN"></a>与果功能终无失坏亦无不作。<a id="a-AO"></a>或复异作而有异熟或异果熟。<a id="a-AP"></a>菩萨于是内明所显已作不失未作不得相。<a id="a-AQ"></a>如实知已精勤修习。<a id="a-AR"></a>令其自业智力种姓渐得清净渐得增长。<a id="a-AS"></a>菩萨云何求闻正法。<a id="a-AT"></a>谓诸菩萨于善说法。<a id="a-AU"></a>应当安住猛利爱重求闻正法如是略说于善说法安住猛利爱重之相。<a id="a-AV"></a>谓诸菩萨为欲听闻一善说法。<a id="a-AW"></a>假使路由猛焰炽然大热铁地。<a id="a-AX"></a>无余方便可得闻是善说法者。<a id="a-AY"></a>即便发起猛利爱重欢喜而入。<a id="a-AZ"></a>何况欲闻多善言义。<a id="a-Aa"></a>又诸菩萨于自身分。<a id="a-Ab"></a>及于一切资身众具饮食等事所有爱重。<a id="a-Ac"></a>于欲听闻诸善说法所有爱重。<a id="a-Ad"></a>以前爱重方后爱重。<a id="a-Ae"></a>于百分中不及其一。<a id="a-Af"></a>于千分中亦不及一。<a id="a-Ag"></a>于数分中亦不及一。<a id="a-Ah"></a>于算分中亦不及一。<a id="a-Ai"></a>乃至邬波尼杀昙分亦不及一。<a id="a-Aj"></a>菩萨如是于善说法深生敬重。<a id="a-Ak"></a>常乐听闻诸善说法。<a id="a-Al"></a>无有劳倦亦无厌足。<a id="a-Am"></a>净信淳厚其性柔和心直见直。<a id="a-An"></a>爱敬德故爱敬法故。<a id="a-Ao"></a>往法师所无难诘心。<a id="a-Ap"></a>有敬重心无高慢心。<a id="a-Aq"></a>专为求善非显己德。<a id="a-Ar"></a>为欲安立自他善根。<a id="a-As"></a>不为利养恭敬因缘。<a id="a-At"></a>菩萨具足如是功德。<a id="a-Au"></a>往法师所无杂染心无散乱心听闻正法。<a id="a-Av"></a>云何菩萨无杂染心听闻正法。<a id="a-Aw"></a>谓听法时其心远离贡高杂染其心。<a id="a-Ax"></a>远离轻慢杂染其心。<a id="a-Ay"></a>远离怯弱杂染。<a id="a-Az"></a>由六种相其心远离贡高杂染。<a id="a-B0"></a>由四种相其心远离轻慢杂染。<a id="a-B1"></a>由一种相其心远离怯弱杂染。<a id="a-B2"></a>谓听法时。<a id="a-B3"></a>应时而听殷重而听恭敬而听。<a id="a-B4"></a>不为损害不为随顺不求过失。<a id="a-B5"></a>由此六相其心远离贡高杂染。<a id="a-B6"></a>又听法时。<a id="a-B7"></a>恭敬正法恭敬说法补特伽罗。<a id="a-B8"></a>不轻正法不轻说法补特伽罗。<a id="a-B9"></a>由此四相其心远离轻慢杂染。<a id="a-BA"></a>又听法时。<a id="a-BB"></a>不自轻蔑。<a id="a-BC"></a>由此一相其心远离怯弱杂染。<a id="a-BD"></a>菩萨如是无杂染心听闻正法。<a id="a-BE"></a>云何菩萨无散乱心听闻正法。<a id="a-BF"></a>谓由五相。<a id="a-BG"></a>一者求悟解心听闻正法。<a id="a-BH"></a>二者专一趣心听闻正法。<a id="a-BI"></a>三者聆音属耳听闻正法。<a id="a-BJ"></a>四者扫涤其心听闻正法。<a id="a-BK"></a>五者摄一切心听闻正法。<a id="a-BL"></a>菩萨如是求闻正法。<a id="a-BM"></a>菩萨何故求闻正法。<a id="a-BN"></a>谓诸菩萨求内明时。<a id="a-BO"></a>为正修行法随法行。<a id="a-BP"></a>为广开示利悟于他。</p>
  <p id="aBQ">若诸菩萨求因明时。<a id="a-BR"></a>为欲如实了知外道所造因论是恶言说。<a id="a-BS"></a>为欲降伏他诸异论。<a id="a-BT"></a>为欲于此真实圣教未净信者。<a id="a-BU"></a>令其净信。<a id="a-BV"></a>已净信者。<a id="a-BW"></a>倍令增广。<a id="a-BX"></a>若诸菩萨求声明时。<a id="a-BY"></a>为令信乐典语众生于菩萨身深生敬信。<a id="a-BZ"></a>为欲悟入诂训言音文句差别于一义中种种品类殊音随说。<a id="a-Ba"></a>若诸菩萨求医明时为息众生种种疾病。<a id="a-Bb"></a>为欲饶益一切大众。<a id="a-Bc"></a>若诸菩萨求诸世间工业智处。<a id="a-Bd"></a>为少功力多集珍财。<a id="a-Be"></a>为欲利益诸众生故。<a id="a-Bf"></a>为发众生甚希奇想。<a id="a-Bg"></a>为以巧智平等分布饶益摄受无量众生。<a id="a-Bh"></a>菩萨求此一切五明。<a id="a-Bi"></a>为令无上正等菩提大智资粮速得圆满。<a id="a-Bj"></a>非不于此一切明处次第修学能得无障一切智智。<a id="a-Bk"></a>如是已说一切菩萨正所应求。<a id="a-Bl"></a>如是而求为此义求。</p>
  <p id="aBm">菩萨为他说正法时。<a id="a-Bn"></a>当何所说。<a id="a-Bo"></a>云何而说。<a id="a-Bp"></a>何义故说。<a id="a-Bq"></a>谓诸菩萨正所应求即是所说。<a id="a-Br"></a>为此义求即为此义而为他说。<a id="a-Bs"></a>依二种相应为他说。<a id="a-Bt"></a>一者依随顺说应为他说。<a id="a-Bu"></a>二者依清净说应为他说。<a id="a-Bv"></a>云何依随顺说应为他说。<a id="a-Bw"></a>谓诸菩萨应当安住如法威仪而为他说。<a id="a-Bx"></a>非不安住如法威仪。<a id="a-By"></a>不为无病处高座者而说正法。<a id="a-Bz"></a>不为坐者立说正法。<a id="a-C0"></a>不应居后为前行者而说正法。<a id="a-C1"></a>不为覆头而说正法。<a id="a-C2"></a>如别解脱经广说应知。<a id="a-C3"></a>何以故。<a id="a-C4"></a>诸佛菩萨敬重法故。<a id="a-C5"></a>又于正法生尊重时。<a id="a-C6"></a>令他于法起极珍贵恭敬听闻而不轻毁。<a id="a-C7"></a>又为一切说一切法无间而说。<a id="a-C8"></a>又于正法不生悭吝不作师拳。<a id="a-C9"></a>又于正法如其文句次第而标。<a id="a-CA"></a>如其文句次第而释。<a id="a-CB"></a>如其次第分别其义。<a id="a-CC"></a>又若引摄义利法义。<a id="a-CD"></a>应标应释应广分别。<a id="a-CE"></a>非不引摄义利法义。<a id="a-CF"></a>又应示现所应示现。<a id="a-CG"></a>又应教导所应教导。<a id="a-CH"></a>又应赞励所应赞励。<a id="a-CI"></a>又应庆慰所应庆慰。<a id="a-CJ"></a>又依现比至教道理而说正法。<a id="a-CK"></a>非不依彼三量道理。<a id="a-CL"></a>又所宣说顺往善趣。<a id="a-CM"></a>又所宣说无乱易入而不隐密。<a id="a-CN"></a>又所宣说应四圣谛。<a id="a-CO"></a>又处一切众说正法时。<a id="a-CP"></a>随众所应而为宣说。<a id="a-CQ"></a>菩萨依此十五种相。<a id="a-CR"></a>诸随顺说普为利他。<a id="a-CS"></a>应如是说。<a id="a-CT"></a>云何依清净说应为他说。<a id="a-CU"></a>谓诸菩萨于己有怨诸有情类。<a id="a-CV"></a>应住慈心为说正法。<a id="a-CW"></a>于行恶行诸有情类。<a id="a-CX"></a>住利益心应说正法。<a id="a-CY"></a>于诸有乐有苦放逸下劣有情。<a id="a-CZ"></a>应当安住利益安乐哀愍之心为说正法。<a id="a-Ca"></a>不以嫉缠增上力故自赞毁他。<a id="a-Cb"></a>以无染心不希利益恭敬赞颂为他说法。<a id="a-Cc"></a>菩萨依止此五种相。<a id="a-Cd"></a>诸清净说普为利他。<a id="a-Ce"></a>应如是说。<a id="a-Cf"></a>如是菩萨说正法相。<a id="a-Cg"></a>略有二十。<a id="a-Ch"></a>一者以时。<a id="a-Ci"></a>二者重法。<a id="a-Cj"></a>三者次第。<a id="a-Ck"></a>四者相续。<a id="a-Cl"></a>五者随顺。<a id="a-Cm"></a>六者欢喜。<a id="a-Cn"></a>七者爱乐。<a id="a-Co"></a>八者悦豫。<a id="a-Cp"></a>九者欣勇。<a id="a-Cq"></a>十者不摈。<a id="a-Cr"></a>十一者应理。<a id="a-Cs"></a>十二者称顺。<a id="a-Ct"></a>十三者无乱。<a id="a-Cu"></a>十四者如法。<a id="a-Cv"></a>十五者顺众。<a id="a-Cw"></a>十六者慈心。<a id="a-Cx"></a>十七者利益心。<a id="a-Cy"></a>十八者哀愍心。<a id="a-Cz"></a>十九者不自赞毁他。<a id="a-D0"></a>二十者不依利养恭敬赞颂。<a id="a-D1"></a>菩萨如是应常为他宣说正法。</p>
  <p id="aD2">云何菩萨法随法行。<a id="a-D3"></a>当知此行略有五种。<a id="a-D4"></a>谓如所求如所受法。<a id="a-D5"></a>身语意业无倒随转。<a id="a-D6"></a>正思正修。<a id="a-D7"></a>若佛世尊于彼诸法制身语意令不造作。<a id="a-D8"></a>于此诸法开身语意令其造作。<a id="a-D9"></a>即于如是二种法中。<a id="a-DA"></a>身语意业无倒远离无倒修证。<a id="a-DB"></a>是名菩萨于诸法中身语意业无倒随转法随法行。<a id="a-DC"></a>云何菩萨于法正思。<a id="a-DD"></a>谓诸菩萨独居闲静。<a id="a-DE"></a>随所闻法乐欲思惟。<a id="a-DF"></a>乐欲称量乐欲观察。<a id="a-DG"></a>先当远离不思议处思惟彼法。<a id="a-DH"></a>恒常思惟无间加行殷重加行而无慢缓。<a id="a-DI"></a>是诸菩萨勇猛精进思惟法时。<a id="a-DJ"></a>于其少分以理观察而随悟入。<a id="a-DK"></a>于其少分但深信解。<a id="a-DL"></a>凡所思惟但依其义不依其文。<a id="a-DM"></a>如实了知黑说大说。<a id="a-DN"></a>正能悟入最初思惟。<a id="a-DO"></a>既悟入已数数作意令得坚固。<a id="a-DP"></a>是诸菩萨由能远离不应思议而思惟故。<a id="a-DQ"></a>其心不堕迷闷错乱。<a id="a-DR"></a>由能恒常无间殷重加行无缓而思惟故。<a id="a-DS"></a>先未知义得正了知得正决了。<a id="a-DT"></a>先已知义得无失坏得不忘失。<a id="a-DU"></a>由于少分以理观察随悟入故。<a id="a-DV"></a>于随正理观察法中不由他缘。<a id="a-DW"></a>由于少分但信解故。<a id="a-DX"></a>于极甚深自少觉慧不能达法。<a id="a-DY"></a>仰推如来言如是法是佛所行非我境界。<a id="a-DZ"></a>如是于法不生诽谤不自损害。<a id="a-Da"></a>远离衰患无诸过罪。<a id="a-Db"></a>由诸菩萨思惟法时但依其义不依文故。<a id="a-Dc"></a>于佛世尊一切所说密意语言。<a id="a-Dd"></a>能随悟入。<a id="a-De"></a>由诸菩萨普于一切黑说大说得善巧故。<a id="a-Df"></a>于真实义无物无法能倾能动。<a id="a-Dg"></a>是诸菩萨正能悟入初思惟故。<a id="a-Dh"></a>能得先来所未得忍。<a id="a-Di"></a>是诸菩萨由即于此已所得忍数数作意令坚牢故。<a id="a-Dj"></a>能于其修随顺趣入。<a id="a-Dk"></a>菩萨由是八种相故。<a id="a-Dl"></a>能正修行正思所摄法随法行。<a id="a-Dm"></a>云何菩萨于法正修。<a id="a-Dn"></a>当知此修略有四相。<a id="a-Do"></a>一者奢摩他。<a id="a-Dp"></a>二者毗钵舍那。<a id="a-Dq"></a>三者修习奢摩他毗钵舍那。<a id="a-Dr"></a>四者乐修习奢摩他毗钵舍那。<a id="a-Ds"></a>云何奢摩他。<a id="a-Dt"></a>谓诸菩萨由八种思善依持故。<a id="a-Du"></a>于离言说唯事唯义所缘境中系心令住。<a id="a-Dv"></a>离诸戏论离心扰乱想作意故。<a id="a-Dw"></a>于诸所缘而作胜解。<a id="a-Dx"></a>于诸定相令心内住安住等住。<a id="a-Dy"></a>广说乃至一趣等持。<a id="a-Dz"></a>是名奢摩他。<a id="a-E0"></a>云何毗钵舍那。<a id="a-E1"></a>谓诸菩萨由奢摩他熏修作意。<a id="a-E2"></a>即于如先所思惟法思惟其相。<a id="a-E3"></a>如理简择最极简择。<a id="a-E4"></a>极简择法广说乃至觉明慧行。<a id="a-E5"></a>是名毗钵舍那。<a id="a-E6"></a>云何修习奢摩他毗钵舍那。<a id="a-E7"></a>谓诸菩萨于奢摩他毗钵舍那。<a id="a-E8"></a>无间加行殷重加行恒常修习。<a id="a-E9"></a>是名修习奢摩他毗钵舍那。<a id="a-EA"></a>云何乐修习奢摩他毗钵舍那。<a id="a-EB"></a>谓诸菩萨即于如是止观相中。<a id="a-EC"></a>其心无动。<a id="a-ED"></a>于无功用离诸加行。<a id="a-EE"></a>任运转处摄受无乱。<a id="a-EF"></a>是名乐修习奢摩他毗钵舍那。<a id="a-EG"></a>当知此中是诸菩萨如如修习奢摩他毗钵舍那。<a id="a-EH"></a>如是如是乐住奢摩他毗钵舍那。<a id="a-EI"></a>如如乐住奢摩他毗钵舍那。<a id="a-EJ"></a>如是如是奢摩他毗钵舍那清净。<a id="a-EK"></a>如如奢摩他清净。<a id="a-EL"></a>如是如是身安心安增长广大。<a id="a-EM"></a>如如毗钵舍那清净。<a id="a-EN"></a>如是如是若智若见增长广大。<a id="a-EO"></a>齐此名为修所应作。<a id="a-EP"></a>谓于所依中应除遣粗重。<a id="a-EQ"></a>及于一切所知应修清净智见。<a id="a-ER"></a>如是一切修所作业。<a id="a-ES"></a>菩萨由前四种修相皆能成办。</p>
  <p id="aET">云何教授。<a id="a-EU"></a>当知教授略有八种。<a id="a-EV"></a>谓诸菩萨或三摩地为依止故。<a id="a-EW"></a>或于长时共彼住故。<a id="a-EX"></a>于彼慈悲欲为教授。<a id="a-EY"></a>或由其余诸菩萨众。<a id="a-EZ"></a>或由如来为作教授。<a id="a-Ea"></a>于教授时先当审谛寻思其心。<a id="a-Eb"></a>如实了知寻思。<a id="a-Ec"></a>如实了知心已寻思其根。<a id="a-Ed"></a>如实了知寻思。<a id="a-Ee"></a>如实了知根已寻思意乐。<a id="a-Ef"></a>如实了知寻思。<a id="a-Eg"></a>如实知意乐已寻思随眠。<a id="a-Eh"></a>如实了知寻思。<a id="a-Ei"></a>如实知随眠已。<a id="a-Ej"></a>如其所应随其所宜。<a id="a-Ek"></a>示现种种所趣入门令其趣入。<a id="a-El"></a>谓或修不净。<a id="a-Em"></a>或复修慈。<a id="a-En"></a>或修种种缘性缘起。<a id="a-Eo"></a>或修界差别。<a id="a-Ep"></a>或修阿那波那念。<a id="a-Eq"></a>如其所应随其所宜。<a id="a-Er"></a>示现种种所趣入门令趣入已。<a id="a-Es"></a>为说能治常边邪执处中之行。<a id="a-Et"></a>为说能治断边邪执处中之行。<a id="a-Eu"></a>令其除舍未作谓作。<a id="a-Ev"></a>未得谓得。<a id="a-Ew"></a>未触谓触。<a id="a-Ex"></a>未证谓证。<a id="a-Ey"></a>诸增上慢。<a id="a-Ez"></a>如是菩萨八种教授。<a id="a-F0"></a>当知略说三处所摄。<a id="a-F1"></a>云何三处。<a id="a-F2"></a>一未住心者为令住故。<a id="a-F3"></a>令于所缘无倒系念。<a id="a-F4"></a>二心已住者为令获得自义利故。<a id="a-F5"></a>为其宣说正方便道。<a id="a-F6"></a>三于自所作未究竟者。<a id="a-F7"></a>令舍中间所有留难。<a id="a-F8"></a>若知彼心根意乐随眠已。<a id="a-F9"></a>如其所应随其所宜。<a id="a-FA"></a>示现种种所趣入门令其趣入。<a id="a-FB"></a>当知是名未住心者为令住故令于所缘无倒系念。<a id="a-FC"></a>若为宣说能治断常二边邪执处中之行。<a id="a-FD"></a>当知是名心已住者为令获得自义利故为其宣说正方便道。<a id="a-FE"></a>若令除舍未作谓作广说乃至未证谓证诸增上慢。<a id="a-FF"></a>当知是名于自所作未究竟者令舍中间所有留难。<a id="a-FG"></a>如是三处。<a id="a-FH"></a>当知能摄八种教授。<a id="a-FI"></a>如是菩萨或由从他得正教授。<a id="a-FJ"></a>或由施他无倒教授。<a id="a-FK"></a>能令所余八力种姓渐得清净渐得增长。<a id="a-FL"></a>谓静虑解脱等持等至智力种姓。<a id="a-FM"></a>诸根胜劣智力种姓。<a id="a-FN"></a>种种胜解智力种姓。<a id="a-FO"></a>种种界智力种姓。<a id="a-FP"></a>遍趣行智力种姓。<a id="a-FQ"></a>宿住随念智力种姓。<a id="a-FR"></a>死生智力种姓。<a id="a-FS"></a>漏尽智力种姓。</p>
  <p id="aFT">云何教诫。<a id="a-FU"></a>当知教诫略有五种。<a id="a-FV"></a>一者遮止有罪现行。<a id="a-FW"></a>二者开许无罪现行。<a id="a-FX"></a>三者若有于所遮止开许法中暂行犯者。<a id="a-FY"></a>如法谏诲。<a id="a-FZ"></a>四者若有于彼法中数数轻慢而毁犯者。<a id="a-Fa"></a>以无染浊无有变异亲善意乐。<a id="a-Fb"></a>如法呵摈与作忆念。<a id="a-Fc"></a>五者若有于所遮止开许法中能正行者。<a id="a-Fd"></a>慈爱称叹真实功德。<a id="a-Fe"></a>令其欢喜。<a id="a-Ff"></a>当知是名略说菩萨五种教诫。<a id="a-Fg"></a>所谓遮止。<a id="a-Fh"></a>开许。<a id="a-Fi"></a>谏诲。<a id="a-Fj"></a>呵摈。<a id="a-Fk"></a>庆慰。</p>
  <p id="aFl">云何菩萨方便所摄身语意业。<a id="a-Fm"></a>当知略说菩萨所有四种摄事。<a id="a-Fn"></a>是名方便。<a id="a-Fo"></a>如世尊言。<a id="a-Fp"></a>菩萨成就四种摄事所摄方便。<a id="a-Fq"></a>方名菩萨。<a id="a-Fr"></a>复何因缘惟四摄事说名方便。<a id="a-Fs"></a>谓诸菩萨略由如是摄事所摄四种方便。<a id="a-Ft"></a>于诸有情普能摄受调伏成熟。<a id="a-Fu"></a>除此无有若过若增。<a id="a-Fv"></a>何等名为四种方便。<a id="a-Fw"></a>一随摄方便。<a id="a-Fx"></a>二能摄方便。<a id="a-Fy"></a>三令入方便。<a id="a-Fz"></a>四随转方便。<a id="a-G0"></a>若诸菩萨先行布施。<a id="a-G1"></a>当知是名随摄方便。<a id="a-G2"></a>何以故。<a id="a-G3"></a>先以种种财物布施饶益有情。<a id="a-G4"></a>为欲令彼听受所说奉教行故。<a id="a-G5"></a>若诸菩萨次行爱语。<a id="a-G6"></a>于彼彼处有愚痴者。<a id="a-G7"></a>为欲除彼所有愚痴令无余故。<a id="a-G8"></a>令其摄受瞻察正理。<a id="a-G9"></a>如是爱语。<a id="a-GA"></a>当知名为能摄方便。<a id="a-GB"></a>若诸菩萨知彼有情摄受瞻察正道理已。<a id="a-GC"></a>次行利行拔彼有情出不善处。<a id="a-GD"></a>于其善处劝导调伏安处建立。<a id="a-GE"></a>如是利行。<a id="a-GF"></a>当知名为令入方便。<a id="a-GG"></a>若诸菩萨如是方便。<a id="a-GH"></a>令诸有情得趣入已。<a id="a-GI"></a>最后与其于正事业同共修行令彼随转。<a id="a-GJ"></a>由是因缘令所化者不作是说。<a id="a-GK"></a>汝自无有圆满净信。<a id="a-GL"></a>圆满尸罗。<a id="a-GM"></a>圆满惠舍。<a id="a-GN"></a>圆满智慧。<a id="a-GO"></a>何赖于善劝导于他谏诲呵摈与作忆念。<a id="a-GP"></a>是故菩萨所行第四同事摄事。<a id="a-GQ"></a>当知是名随转方便。<a id="a-GR"></a>如是菩萨四种方便若总若别所摄身业语业意业。<a id="a-GS"></a>是名方便所摄三业于诸有情能正摄受调伏成熟。</p>
 </body>
</html>