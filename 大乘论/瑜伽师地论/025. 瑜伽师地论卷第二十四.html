<!doctype html>
<html id="z3IBVKvvE" data-ver="896">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第二十四</h1>
  <h2 id="a2">本地分中声闻地第十三初瑜伽处出离地第三之三</h2>
  <p id="a3">复次初夜后夜常勤修习觉寤瑜伽者。<a id="a-4"></a>云何初夜云何后夜。<a id="a-5"></a>云何觉寤瑜伽。<a id="a-6"></a>云何常勤修习觉寤瑜伽。</p>
  <p id="a7">言初夜者。<a id="a-8"></a>谓夜四分中过初一分是夜初分。<a id="a-9"></a>言后夜者。<a id="a-A"></a>谓夜四分中过后一分是夜后分。<a id="a-B"></a>觉寤瑜伽者。<a id="a-C"></a>谓如说言于昼日分经行宴坐。<a id="a-D"></a>从顺障法净修其心。<a id="a-E"></a>于初夜分经行宴坐。<a id="a-F"></a>从顺障法净修其心。<a id="a-G"></a>净修心已出住处外洗濯其足。<a id="a-H"></a>还入住处右胁而卧重累其足。<a id="a-I"></a>住光明想正念正知思惟起想巧便而卧。<a id="a-J"></a>至夜后分速疾觉寤经行宴坐。<a id="a-K"></a>从顺障法净修其心。<a id="a-L"></a>常勤修习觉寤瑜伽者。<a id="a-M"></a>谓如有一世尊弟子。<a id="a-N"></a>听闻觉寤瑜伽法已。<a id="a-O"></a>欲乐修学。<a id="a-P"></a>便依如是觉寤瑜伽。<a id="a-Q"></a>作如是念。<a id="a-R"></a>我当成办佛所听许觉寤瑜伽。<a id="a-S"></a>发生乐欲精进勤劬。<a id="a-T"></a>超越勇猛势力发起。<a id="a-U"></a>勇悍刚决不可制伏。<a id="a-V"></a>策励其心无间相续。<a id="a-W"></a>此中云何于昼日分经行宴坐。<a id="a-X"></a>从顺障法净修其心。<a id="a-Y"></a>言昼日者。<a id="a-Z"></a>谓从日出时至日没时。<a id="a-a"></a>言经行者。<a id="a-b"></a>谓于广长称其度量一地方所。<a id="a-c"></a>若往若来相应身业。<a id="a-d"></a>言宴坐者。<a id="a-e"></a>谓如有一或于大床或小绳床。<a id="a-f"></a>或草叶座结加趺坐。<a id="a-g"></a>端身正愿安住背念。<a id="a-h"></a>所言障者。<a id="a-i"></a>谓五种盖。<a id="a-j"></a>顺障法者。<a id="a-k"></a>谓能引盖随顺盖法。<a id="a-l"></a>云何五盖。<a id="a-m"></a>谓贪欲盖嗔恚盖。<a id="a-n"></a>惛沉睡眠盖掉举恶作盖。<a id="a-o"></a>及以疑盖。<a id="a-p"></a>云何顺障法。<a id="a-q"></a>谓净妙相嗔恚相黑闇相亲属国土不死。<a id="a-r"></a>寻思追忆昔时笑戏喜乐承事随念及以三世。<a id="a-s"></a>或于三世非理法思。<a id="a-t"></a>问于经行时从几障法净修其心。<a id="a-u"></a>云何从彼净修其心。<a id="a-v"></a>答从惛沉睡眠盖及能引惛沉睡眠障法。<a id="a-w"></a>净修其心。<a id="a-x"></a>为除彼故。<a id="a-y"></a>于光明想善巧精恳。<a id="a-z"></a>善取善思善了善达。<a id="a-10"></a>以有明俱心及有光俱心。<a id="a-11"></a>或于屏处或于露处往返经行。<a id="a-12"></a>于经行时随缘一种净妙境界。<a id="a-13"></a>极善示现劝导赞励庆慰其心。<a id="a-14"></a>谓或念佛或法或僧。<a id="a-15"></a>或戒或舍或复念天。<a id="a-16"></a>或于宣说惛沉睡眠过患相应所有正法。<a id="a-17"></a>于此法中为除彼故。<a id="a-18"></a>以无量门诃责毁呰惛沉睡眠所有过失。<a id="a-19"></a>以无量门称扬赞叹惛沉睡眠永断功德。<a id="a-1A"></a>所谓。<a id="a-1B"></a>契经应颂。<a id="a-1C"></a>记别讽诵。<a id="a-1D"></a>自说因缘。<a id="a-1E"></a>譬喻本事。<a id="a-1F"></a>本生方广。<a id="a-1G"></a>希法及以论议。<a id="a-1H"></a>为除彼故。<a id="a-1I"></a>于此正法听闻受持。<a id="a-1J"></a>以大音声若读若诵。<a id="a-1K"></a>为他开示思惟其义。<a id="a-1L"></a>称量观察。<a id="a-1M"></a>或观方隅。<a id="a-1N"></a>或瞻星月诸宿道度。<a id="a-1O"></a>或以冷水洗洒面目。<a id="a-1P"></a>由是惛沉睡眠缠盖。<a id="a-1Q"></a>未生不生已生除遣。<a id="a-1R"></a>如是方便从顺障法净修其心。<a id="a-1S"></a>问于宴坐时从几障法净修其心。<a id="a-1T"></a>云何从彼净修其心。<a id="a-1U"></a>答从四障法净修其心。<a id="a-1V"></a>谓贪欲嗔恚。<a id="a-1W"></a>掉举恶作。<a id="a-1X"></a>疑盖及能引彼法。<a id="a-1Y"></a>净修其心。<a id="a-1Z"></a>为令已生贪欲缠盖速除遣故。<a id="a-1a"></a>为令未生极远离故。<a id="a-1b"></a>结加趺坐端身正愿安住背念。<a id="a-1c"></a>或观青瘀或观脓烂。<a id="a-1d"></a>或观变坏或观膖胀。<a id="a-1e"></a>或观食啖或观血涂。<a id="a-1f"></a>或观其骨或观其锁。<a id="a-1g"></a>或观骨锁。<a id="a-1h"></a>或于随一贤善定相。<a id="a-1i"></a>作意思惟。<a id="a-1j"></a>或于宣说贪欲过患相应正法。<a id="a-1k"></a>于此法中为断贪欲。<a id="a-1l"></a>以无量门。<a id="a-1m"></a>诃责毁呰欲贪欲爱。<a id="a-1n"></a>欲藏欲护。<a id="a-1o"></a>欲着过失。<a id="a-1p"></a>以无量门。<a id="a-1q"></a>称扬赞叹一切贪欲永断功德。<a id="a-1r"></a>所谓契经应颂记别乃至广说。<a id="a-1s"></a>为断贪欲。<a id="a-1t"></a>于此正法听闻受持。<a id="a-1u"></a>言善通利。<a id="a-1v"></a>意善寻思。<a id="a-1w"></a>见善通达。<a id="a-1x"></a>即于此法如是宴坐如理思惟。<a id="a-1y"></a>由是因缘贪欲缠盖未生不生已生除遣。<a id="a-1z"></a>如是方便从顺障法净修其心。<a id="a-20"></a>于嗔恚盖法有差别者。<a id="a-21"></a>谓如是宴坐以慈俱心。<a id="a-22"></a>无怨无敌。<a id="a-23"></a>无损无恼。<a id="a-24"></a>广大无量极善修习。<a id="a-25"></a>普于一方发起胜解具足安住。<a id="a-26"></a>如是第二如是第三如是。<a id="a-27"></a>第四上下傍布。<a id="a-28"></a>普遍一切无边世界。<a id="a-29"></a>发起胜解具足安住。<a id="a-2A"></a>余如前说。<a id="a-2B"></a>于掉举恶作盖法有差别者。<a id="a-2C"></a>谓如是宴坐。<a id="a-2D"></a>令心内住成办一趣得三摩地。<a id="a-2E"></a>余如前说于疑盖法有差别者。<a id="a-2F"></a>谓如是宴坐。<a id="a-2G"></a>于过去世非不如理作意思惟。<a id="a-2H"></a>于未来世于现在世非不如理作意思惟。<a id="a-2I"></a>我于过去为曾有耶。<a id="a-2J"></a>为曾无耶。<a id="a-2K"></a>我于过去为曾何有。<a id="a-2L"></a>云何曾有。<a id="a-2M"></a>我于未来为当何有。<a id="a-2N"></a>云何当有。<a id="a-2O"></a>我于现在为何所有。<a id="a-2P"></a>云何而有。<a id="a-2Q"></a>今此有情从何而来。<a id="a-2R"></a>于此殒没当往何所。<a id="a-2S"></a>于如是等不如正理作意思惟应正远离。<a id="a-2T"></a>如理思惟。<a id="a-2U"></a>去来今世唯见有法。<a id="a-2V"></a>唯见有事。<a id="a-2W"></a>知有为有知无为无。<a id="a-2X"></a>唯观有因唯观有果。<a id="a-2Y"></a>于实无事不增不益。<a id="a-2Z"></a>于实有事不毁不谤。<a id="a-2a"></a>于其实有了知实有。<a id="a-2b"></a>谓于无常苦空无我一切法中。<a id="a-2c"></a>了知无常苦空无我。<a id="a-2d"></a>以能如是如理思惟。<a id="a-2e"></a>便于佛所无惑无疑。<a id="a-2f"></a>余如前说。<a id="a-2g"></a>于法于僧。<a id="a-2h"></a>于苦于集。<a id="a-2i"></a>于灭于道。<a id="a-2j"></a>于因及因所生诸法。<a id="a-2k"></a>无惑无疑。<a id="a-2l"></a>余如前说。<a id="a-2m"></a>又于嗔恚盖应作是说。<a id="a-2n"></a>为断嗔恚及嗔恚相。<a id="a-2o"></a>于此正法听闻受持乃至广说。<a id="a-2p"></a>于掉举恶作盖应作是说。<a id="a-2q"></a>为断掉举恶作及顺彼法。<a id="a-2r"></a>于此正法听闻受持乃至广说。<a id="a-2s"></a>于其疑盖应作是说。<a id="a-2t"></a>为断疑盖及顺彼法。<a id="a-2u"></a>于此正法听闻受持乃至广说。<a id="a-2v"></a>如是方便从贪欲嗔恚。<a id="a-2w"></a>惛沉睡眠。<a id="a-2x"></a>掉举恶作。<a id="a-2y"></a>疑盖及顺彼法。<a id="a-2z"></a>净修其心。<a id="a-30"></a>是故说言经行宴坐从顺障法净修其心。<a id="a-31"></a>如是已说由法增上从顺障法。<a id="a-32"></a>净修其心。<a id="a-33"></a>复有由自增上及世增上。<a id="a-34"></a>从顺障法。<a id="a-35"></a>净修其心。<a id="a-36"></a>云何名为由自增上。<a id="a-37"></a>谓如有一于诸盖中随起一种。<a id="a-38"></a>便自了知此非善法。<a id="a-39"></a>于所生盖不坚执着。<a id="a-3A"></a>速疾弃舍摈遣变吐。<a id="a-3B"></a>又能自观此所生盖甚可羞耻。<a id="a-3C"></a>令心染恼令慧羸劣是损害品。<a id="a-3D"></a>如是名为由自增上。<a id="a-3E"></a>从顺障法。<a id="a-3F"></a>净修其心。<a id="a-3G"></a>云何名为由世增上。<a id="a-3H"></a>从顺障法。<a id="a-3I"></a>净修其心。<a id="a-3J"></a>谓如有一于诸盖中随一已生或将生时。<a id="a-3K"></a>便作是念。<a id="a-3L"></a>我若生起所未生盖。<a id="a-3M"></a>当为大师之所诃责。<a id="a-3N"></a>亦为诸天及诸有智同梵行者。<a id="a-3O"></a>以法轻毁。<a id="a-3P"></a>彼由如是世增上故。<a id="a-3Q"></a>未生诸盖能令不生。<a id="a-3R"></a>已生诸盖能速弃舍。<a id="a-3S"></a>如是名为由世增上。<a id="a-3T"></a>从顺障法。<a id="a-3U"></a>净修其心。<a id="a-3V"></a>又为护持诸卧具故。<a id="a-3W"></a>顺世仪故。<a id="a-3X"></a>尽夜初分经行宴坐。<a id="a-3Y"></a>从顺障法。<a id="a-3Z"></a>净修其心。<a id="a-3a"></a>从顺障法。<a id="a-3b"></a>净修心已。<a id="a-3c"></a>出住处外洗濯其足。<a id="a-3d"></a>洗濯足已还入住处如法寝卧。<a id="a-3e"></a>为令寝卧长养大种。<a id="a-3f"></a>得增长已长益其身。<a id="a-3g"></a>转有势力转能随顺。<a id="a-3h"></a>无间常委善品加行。<a id="a-3i"></a>问以何因缘右胁而卧。<a id="a-3j"></a>答与师子王法相似故。<a id="a-3k"></a>问何法相似。<a id="a-3l"></a>答如师子王一切兽中勇悍坚猛最为第一。<a id="a-3m"></a>比丘亦尔。<a id="a-3n"></a>于常修习觉寤瑜伽。<a id="a-3o"></a>发勤精进勇悍坚猛最为第一。<a id="a-3p"></a>由是因缘与师子王卧法相似。<a id="a-3q"></a>非如其余鬼卧天卧受欲者卧。<a id="a-3r"></a>由彼一切懒堕懈怠下劣。<a id="a-3s"></a>精进势力薄弱。<a id="a-3t"></a>又法应尔。<a id="a-3u"></a>如师子王右胁卧者。<a id="a-3v"></a>如是卧时身无掉乱念无忘失。<a id="a-3w"></a>睡不极重不见恶梦。<a id="a-3x"></a>异此卧者与是相违。<a id="a-3y"></a>当知具有一切过失。<a id="a-3z"></a>是故说言右胁而卧重累其足。<a id="a-40"></a>云何名为住光明想巧便而卧。<a id="a-41"></a>谓于光明想善巧精恳。<a id="a-42"></a>善取善思善了善达。<a id="a-43"></a>思惟诸天光明俱心。<a id="a-44"></a>巧便而卧。<a id="a-45"></a>由是因缘虽复寝卧心不惛闇。<a id="a-46"></a>如是名为住光明想巧便而卧。<a id="a-47"></a>云何正念巧便而卧。<a id="a-48"></a>谓若诸法已闻已思已熟修习。<a id="a-49"></a>体性是善能引义利。<a id="a-4A"></a>由正念故乃至睡梦亦常随转。<a id="a-4B"></a>由正念故于睡梦中亦常记忆令彼法相分明现前。<a id="a-4C"></a>即于彼法心多随观。<a id="a-4D"></a>由正念故随其所念。<a id="a-4E"></a>或善心眠或无记心眠。<a id="a-4F"></a>是名正念巧便而卧。<a id="a-4G"></a>云何正知巧便而卧。<a id="a-4H"></a>谓由正念而寝卧时。<a id="a-4I"></a>若有随一烦恼现前染恼其心。<a id="a-4J"></a>于此烦恼现生起时。<a id="a-4K"></a>能正觉了令不坚着。<a id="a-4L"></a>速疾弃舍。<a id="a-4M"></a>既通达已令心转还。<a id="a-4N"></a>是名正知巧便而卧。<a id="a-4O"></a>云何名为思惟起想巧便而卧。<a id="a-4P"></a>谓以精进策励其心。<a id="a-4Q"></a>然后寝卧。<a id="a-4R"></a>于寝卧时时时觉寤。<a id="a-4S"></a>如林野鹿不应一切纵放其心。<a id="a-4T"></a>随顺趣向临入睡眠。<a id="a-4U"></a>复作是念。<a id="a-4V"></a>我今应于诸佛所许觉寤瑜伽。<a id="a-4W"></a>一切皆当具足成办。<a id="a-4X"></a>为成办故。<a id="a-4Y"></a>应住精勤最极浓厚加行欲乐。<a id="a-4Z"></a>复作是念。<a id="a-4a"></a>我今为修觉寤瑜伽。<a id="a-4b"></a>应正发起勤精进住。<a id="a-4c"></a>为欲修习诸善法故。<a id="a-4d"></a>应正翘勤离诸懒堕起发具足。<a id="a-4e"></a>过今夜分至明清旦。<a id="a-4f"></a>倍增发起勤精进住起发具足。<a id="a-4g"></a>当知此中由第一思惟起想。<a id="a-4h"></a>无重睡眠。<a id="a-4i"></a>于应起时速疾能起终不过时。<a id="a-4j"></a>方乃觉寤。<a id="a-4k"></a>由第二思惟起想。<a id="a-4l"></a>能于诸佛共所听许师子王卧。<a id="a-4m"></a>如法而卧无增无减。<a id="a-4n"></a>由第三思惟起想。<a id="a-4o"></a>令善欲乐常无懈废。<a id="a-4p"></a>虽有失念而能后后展转受学令无断绝。<a id="a-4q"></a>如是名为思惟起想巧便而卧。<a id="a-4r"></a>云何至夜后分速疾觉寤经行宴坐。<a id="a-4s"></a>从顺障法净修其心。<a id="a-4t"></a>夜后分者。<a id="a-4u"></a>谓夜四分中过后一分名夜后分。<a id="a-4v"></a>彼由如是住光明想。<a id="a-4w"></a>正念正知思惟起想巧便而卧。<a id="a-4x"></a>于夜中分夜四分中过于一分。<a id="a-4y"></a>正习睡眠。<a id="a-4z"></a>令于起时身有堪能。<a id="a-50"></a>应时而起。<a id="a-51"></a>非为上品惛沉睡眠缠所制伏。<a id="a-52"></a>令将起时闇钝薄弱懒堕懈怠。<a id="a-53"></a>由无如是闇钝薄弱懒堕懈怠。<a id="a-54"></a>暂作意时无有艰难。<a id="a-55"></a>速疾能起。<a id="a-56"></a>从诸障法净修心者。<a id="a-57"></a>如前应知。<a id="a-58"></a>如是广辩初夜后夜常勤修习觉寤瑜伽已。</p>
  <p id="a59">复云何知此中略义。<a id="a-5A"></a>谓常勤修习觉寤瑜伽所有士夫补特伽罗。<a id="a-5B"></a>略有四种正所作事。<a id="a-5C"></a>何等为四。<a id="a-5D"></a>一者乃至觉寤常不舍离所修善品。<a id="a-5E"></a>无间常委修善法中勇猛精进。<a id="a-5F"></a>二者以时而卧不以非时。<a id="a-5G"></a>三者无染污心而习睡眠非染污心。<a id="a-5H"></a>四者以时觉寤起不过时。<a id="a-5I"></a>是名四种常勤修习觉寤瑜伽。<a id="a-5J"></a>所有士夫补特伽罗正所作事。<a id="a-5K"></a>依此四种正所作事。<a id="a-5L"></a>诸佛世尊为声闻众宣说修习觉寤瑜伽。<a id="a-5M"></a>云何宣说。<a id="a-5N"></a>谓若说言于昼日分经行宴坐。<a id="a-5O"></a>从顺障法净修其心。<a id="a-5P"></a>于初夜分经行宴坐。<a id="a-5Q"></a>从顺障法净修其心。<a id="a-5R"></a>由此言故宣说第一正所作事。<a id="a-5S"></a>谓乃至觉寤常不舍离所修善品。<a id="a-5T"></a>无间常委修善法中勇猛精进。<a id="a-5U"></a>若复说言出住处外洗濯其足。<a id="a-5V"></a>还入住处右胁而卧重累其足。<a id="a-5W"></a>由此言故宣说第二正所作事。<a id="a-5X"></a>谓以时而卧不以非时。<a id="a-5Y"></a>若复说言住光明想。<a id="a-5Z"></a>正念正知思惟起想巧便而卧。<a id="a-5a"></a>由此言故宣说第三正所作事。<a id="a-5b"></a>谓无染污心而习睡眠非染污心。<a id="a-5c"></a>若复说言于夜后分速疾觉寤经行宴坐。<a id="a-5d"></a>从顺障法净修其心。<a id="a-5e"></a>由此言故宣说第四正所作事。<a id="a-5f"></a>谓以时觉寤起不过时。<a id="a-5g"></a>此中所说住光明想。<a id="a-5h"></a>正念正知思惟起想巧便卧者。<a id="a-5i"></a>显由二缘无染污心而习睡眠非染污心。<a id="a-5j"></a>谓由正念。<a id="a-5k"></a>及由正知。<a id="a-5l"></a>复由二缘以时觉寤起不过时。<a id="a-5m"></a>谓由住光明想。<a id="a-5n"></a>及由思惟起想。<a id="a-5o"></a>此复云何由正念故。<a id="a-5p"></a>于善所缘摄敛而卧。<a id="a-5q"></a>由正知故于善所缘若心退失起诸烦恼。<a id="a-5r"></a>即便速疾能正了知。<a id="a-5s"></a>如是名为由二缘故无染污心。<a id="a-5t"></a>而习睡眠非染污心。<a id="a-5u"></a>由住光明想及思惟起想。<a id="a-5v"></a>无重睡眠非睡眠缠能远随逐。<a id="a-5w"></a>如是名为由二缘故以时觉寤起不过时。</p>
  <p id="a5x">如是宣说常勤修习觉寤瑜伽。<a id="a-5y"></a>所有略义。<a id="a-5z"></a>及前所说广辩释义。<a id="a-60"></a>总说名为初夜后夜常勤修习觉寤瑜伽。</p>
  <p id="a61">云何名为正知而住。<a id="a-62"></a>谓如有一。<a id="a-63"></a>若往若还正知而住。<a id="a-64"></a>若睹若瞻正知而住。<a id="a-65"></a>若屈若伸正知而住。<a id="a-66"></a>持僧伽胝及以衣钵正知而住。<a id="a-67"></a>若食若饮若啖若尝正知而住。<a id="a-68"></a>若行若住若坐若卧正知而住。<a id="a-69"></a>于觉寤时正知而住。<a id="a-6A"></a>若语若默正知而住。<a id="a-6B"></a>解劳睡时正知而住。<a id="a-6C"></a>若往若还正知住者。<a id="a-6D"></a>云何为往。<a id="a-6E"></a>云何为还。<a id="a-6F"></a>云何往还正知而住。<a id="a-6G"></a>所言往者。<a id="a-6H"></a>谓如有一往诣聚落往聚落间。<a id="a-6I"></a>往诣家属往家属间。<a id="a-6J"></a>往诣道场往道场间。<a id="a-6K"></a>所言还者。<a id="a-6L"></a>谓如有一从聚落还聚落间还。<a id="a-6M"></a>从家属还家属间还。<a id="a-6N"></a>从道场还道场间还。<a id="a-6O"></a>所言往还正知住者。<a id="a-6P"></a>谓于自往正知我往。<a id="a-6Q"></a>及于自还正知我还。<a id="a-6R"></a>于所应往及非所往能正了知。<a id="a-6S"></a>于所应还及非所还能正了知。<a id="a-6T"></a>于应往时及非往时能正了知。<a id="a-6U"></a>于应还时及非还时能正了知。<a id="a-6V"></a>于其如是如是应往及不应往能正了知。<a id="a-6W"></a>于其如是如是应还及不应还能正了知。<a id="a-6X"></a>是名正知。<a id="a-6Y"></a>彼由成就此正知故。<a id="a-6Z"></a>自知而往自知而还。<a id="a-6a"></a>往所应往非非所往。<a id="a-6b"></a>还所应还非非所还。<a id="a-6c"></a>以时往还不以非时。<a id="a-6d"></a>如其色类动止轨则礼式威仪应往应还。<a id="a-6e"></a>如是而往如是而还。<a id="a-6f"></a>如是名为若往若还正知而住。<a id="a-6g"></a>若睹若瞻正知住者。<a id="a-6h"></a>云何为睹。<a id="a-6i"></a>云何为瞻。<a id="a-6j"></a>云何睹瞻正知而住。<a id="a-6k"></a>所言睹者。<a id="a-6l"></a>谓于如前所列诸事。<a id="a-6m"></a>若往若还先无觉慧。<a id="a-6n"></a>先无功用。<a id="a-6o"></a>先无欲乐。<a id="a-6p"></a>于其中间眼见众色是名为睹。<a id="a-6q"></a>所言瞻者。<a id="a-6r"></a>谓于如前所列诸事。<a id="a-6s"></a>若往若还。<a id="a-6t"></a>觉慧为先。<a id="a-6u"></a>功用为先。<a id="a-6v"></a>欲乐为先。<a id="a-6w"></a>眼见众色。<a id="a-6x"></a>谓或诸王或诸王等。<a id="a-6y"></a>或诸僚佐或诸黎庶。<a id="a-6z"></a>或婆罗门或诸居士。<a id="a-70"></a>或饶财宝长者商主。<a id="a-71"></a>或余外物房舍屋宇殿堂廊庙。<a id="a-72"></a>或余世间众杂妙事。<a id="a-73"></a>观见此等是名为瞻。<a id="a-74"></a>若复于此睹瞻自相能正了知。<a id="a-75"></a>于所应睹于所应瞻能正了知。<a id="a-76"></a>于应睹时于应瞻时能正了知。<a id="a-77"></a>如所应睹如所应瞻能正了知。<a id="a-78"></a>是名正知。<a id="a-79"></a>彼由成就此正知故。<a id="a-7A"></a>自知而睹自知而瞻。<a id="a-7B"></a>睹所应睹瞻所应瞻。<a id="a-7C"></a>于应睹时于应瞻时而正瞻睹。<a id="a-7D"></a>如所应睹如所应瞻。<a id="a-7E"></a>如是而睹如是而瞻。<a id="a-7F"></a>如是名为若睹若瞻正知而住。<a id="a-7G"></a>若屈若申正知住者。<a id="a-7H"></a>云何为屈。<a id="a-7I"></a>云何为申。<a id="a-7J"></a>云何名为若屈若申正知而住。<a id="a-7K"></a>谓彼如是睹时瞻时。<a id="a-7L"></a>若往为先若还为先。<a id="a-7M"></a>或屈申足或屈申臂。<a id="a-7N"></a>或屈申手。<a id="a-7O"></a>或复屈申随一支节。<a id="a-7P"></a>是名屈申。<a id="a-7Q"></a>若于屈申所有自相能正了知。<a id="a-7R"></a>若所屈申能正了知。<a id="a-7S"></a>若屈申时能正了知。<a id="a-7T"></a>若如是屈。<a id="a-7U"></a>及如是申能正了知。<a id="a-7V"></a>是名正知。<a id="a-7W"></a>彼由成就此正知故。<a id="a-7X"></a>于屈于申自知而屈自知而申。<a id="a-7Y"></a>于所应屈于所应申而屈而申。<a id="a-7Z"></a>于应屈时于应申时而屈而申。<a id="a-7a"></a>如所应屈如所应申如是而屈如是而申。<a id="a-7b"></a>如是名为若屈若申正知而住。<a id="a-7c"></a>持僧伽胝及以衣钵正知住者。<a id="a-7d"></a>云何持僧伽胝。<a id="a-7e"></a>云何持衣。<a id="a-7f"></a>云何持钵。<a id="a-7g"></a>云何持僧伽胝及以衣钵正知而住。<a id="a-7h"></a>谓有大衣或六十条或九条等。<a id="a-7i"></a>或两重刺名僧伽胝。<a id="a-7j"></a>被服受用能正将护。<a id="a-7k"></a>说名为持。<a id="a-7l"></a>若有中衣若有下衣。<a id="a-7m"></a>或持为衣或有长衣。<a id="a-7n"></a>或应作净或已作净。<a id="a-7o"></a>如是一切说名为衣。<a id="a-7p"></a>被服受用能正将护。<a id="a-7q"></a>说名为持。<a id="a-7r"></a>若堪受持或铁或瓦乞食应器。<a id="a-7s"></a>说名为钵。<a id="a-7t"></a>现充受用能正将护。<a id="a-7u"></a>说名为持。<a id="a-7v"></a>若于如是或僧伽胝或衣或钵。<a id="a-7w"></a>所有自相能正了知。<a id="a-7x"></a>于所应持或僧伽胝或衣或钵。<a id="a-7y"></a>或净不净能正了知。<a id="a-7z"></a>若于此时或僧伽胝或衣或钵。<a id="a-80"></a>已持应持能正了知。<a id="a-81"></a>若于如是或僧伽胝或衣或钵。<a id="a-82"></a>应如是持能正了知。<a id="a-83"></a>是名正知。<a id="a-84"></a>彼由成就此正知故。<a id="a-85"></a>于所应持或僧伽胝或衣或钵。<a id="a-86"></a>自知而持。<a id="a-87"></a>于所应持。<a id="a-88"></a>于应持时而能正持。<a id="a-89"></a>如所应持如是而持。<a id="a-8A"></a>如是名为持僧伽胝及以衣钵正知而住。<a id="a-8B"></a>若食若饮若啖若尝正知住者。<a id="a-8C"></a>云何为食。<a id="a-8D"></a>云何为饮。<a id="a-8E"></a>云何为啖。<a id="a-8F"></a>云何为尝。<a id="a-8G"></a>云何若食若饮。<a id="a-8H"></a>若啖若尝正知而住。<a id="a-8I"></a>谓诸所有受用饮食总名为食。<a id="a-8J"></a>此复二种。<a id="a-8K"></a>一啖二尝。<a id="a-8L"></a>云何为啖。<a id="a-8M"></a>谓啖饼麨或饭或糜或羹或臛。<a id="a-8N"></a>或有所余造作转变可啖可食。<a id="a-8O"></a>能持生命。<a id="a-8P"></a>如是等类皆名为啖。<a id="a-8Q"></a>亦名为食。<a id="a-8R"></a>云何为尝。<a id="a-8S"></a>谓尝乳酪生酥熟酥油蜜。<a id="a-8T"></a>沙糖鱼肉醯鲊。<a id="a-8U"></a>或新果实。<a id="a-8V"></a>或有种种咀嚼品类。<a id="a-8W"></a>如是一切总名为尝亦名为食。<a id="a-8X"></a>云何为饮。<a id="a-8Y"></a>谓沙糖汁或石蜜汁。<a id="a-8Z"></a>或饭浆饮或钻酪饮。<a id="a-8a"></a>或酢为饮或抨酪饮。<a id="a-8b"></a>乃至于水总名为饮。<a id="a-8c"></a>若于如是若食若饮若啖若尝。<a id="a-8d"></a>所有自相能正了知。<a id="a-8e"></a>若于一切所食。<a id="a-8f"></a>所饮所啖所尝能正了知。<a id="a-8g"></a>若于尔时应食应饮。<a id="a-8h"></a>应啖应尝能正了知。<a id="a-8i"></a>若于如是应食应饮。<a id="a-8j"></a>应啖应尝能正了知。<a id="a-8k"></a>是名正知。<a id="a-8l"></a>彼由成就此正知故。<a id="a-8m"></a>于自所有若食若饮若啖若尝。<a id="a-8n"></a>自知而食自知而饮。<a id="a-8o"></a>自知而啖自知而尝。<a id="a-8p"></a>于所应食于所应饮。<a id="a-8q"></a>于所应啖于所应尝。<a id="a-8r"></a>正食正饮正啖正尝。<a id="a-8s"></a>应时而食应时而饮。<a id="a-8t"></a>应时而啖应时而尝。<a id="a-8u"></a>如所应食乃至如所应尝。<a id="a-8v"></a>如是而食乃至如是而尝。<a id="a-8w"></a>如是名为若食若饮。<a id="a-8x"></a>若啖若尝正知而住。<a id="a-8y"></a>若行若住广说乃至若解劳睡正知住者。<a id="a-8z"></a>云何为行。<a id="a-90"></a>云何为住。<a id="a-91"></a>云何为坐。<a id="a-92"></a>云何为卧。<a id="a-93"></a>云何觉寤。<a id="a-94"></a>云何为语云何为默。<a id="a-95"></a>云何名为解于劳睡。<a id="a-96"></a>云何于行广说乃至于解劳睡正知而住。<a id="a-97"></a>谓如有一于经行处来往经行。<a id="a-98"></a>或复往诣同法者所或涉道路。<a id="a-99"></a>如是等类说名为行。<a id="a-9A"></a>复如有一。<a id="a-9B"></a>住经行处。<a id="a-9C"></a>住诸同法阿遮利耶邬波拖耶及诸尊长等尊长前。<a id="a-9D"></a>如是等类说名为住。<a id="a-9E"></a>复如有一或于大床或小绳床。<a id="a-9F"></a>或草叶座或诸敷具。<a id="a-9G"></a>或尼师檀结加趺坐。<a id="a-9H"></a>端身正愿安住背念。<a id="a-9I"></a>如是等类说名为坐。<a id="a-9J"></a>复如有一出住处外洗濯其足。<a id="a-9K"></a>还入住处。<a id="a-9L"></a>或于大床或小绳床。<a id="a-9M"></a>或草叶座或阿练若。<a id="a-9N"></a>或在树下或空闲室。<a id="a-9O"></a>右胁而卧重叠其足。<a id="a-9P"></a>如是等类说名为卧。<a id="a-9Q"></a>复如有一于昼日分经行宴坐。<a id="a-9R"></a>从顺障法净修其心。<a id="a-9S"></a>于初夜分于后夜分经行宴坐。<a id="a-9T"></a>从顺障法净修其心。<a id="a-9U"></a>说名觉寤。<a id="a-9V"></a>复如有一常勤修习如是觉寤。<a id="a-9W"></a>于未受法正受正习令得究竟。<a id="a-9X"></a>所谓契经应颂记别广说如前。<a id="a-9Y"></a>即于如是已所受法。<a id="a-9Z"></a>言善通利。<a id="a-9a"></a>谓大音声若读若诵。<a id="a-9b"></a>或复为他广说开示。<a id="a-9c"></a>于时时间。<a id="a-9d"></a>与诸有智同梵行者。<a id="a-9e"></a>或余在家诸贤善者。<a id="a-9f"></a>语言谈论共相庆慰。<a id="a-9g"></a>为欲劝励及求资具。<a id="a-9h"></a>如是等类说名为语。<a id="a-9i"></a>复如有一随先所闻随先所习。<a id="a-9j"></a>言善通利究竟诸法。<a id="a-9k"></a>独处空闲。<a id="a-9l"></a>思惟其义。<a id="a-9m"></a>筹量观察。<a id="a-9n"></a>或处静室令心内住等住安住及与近住。<a id="a-9o"></a>调伏寂静最极寂静一趣等持。<a id="a-9p"></a>或复于彼毗钵舍那修瑜伽行。<a id="a-9q"></a>如是等类说名为默。<a id="a-9r"></a>复如有一于其热分极炎暑时。<a id="a-9s"></a>或为热逼或为劬劳便生疲倦。<a id="a-9t"></a>非时惛寐乐着睡眠是名劳睡。<a id="a-9u"></a>若复于行广说乃至于解劳睡所有自相能正了知。<a id="a-9v"></a>于所应行乃至于应所解劳睡能正了知。<a id="a-9w"></a>于应行时乃至于应解劳睡时能正了知。<a id="a-9x"></a>如所应行乃至如所应解劳睡能正了知。<a id="a-9y"></a>是名正知。<a id="a-9z"></a>彼由成就此正知故。<a id="a-A0"></a>于其自行乃至于其自解劳睡正知而行。<a id="a-A1"></a>乃至正知而解劳睡。<a id="a-A2"></a>若所应行乃至若所应解劳睡。<a id="a-A3"></a>即于彼行乃至于彼解于劳睡。<a id="a-A4"></a>若时应行乃至若时应解劳睡。<a id="a-A5"></a>即此时行乃至此时解于劳睡。<a id="a-A6"></a>如所应行乃至如所应解劳睡。<a id="a-A7"></a>如是而行乃至如是而解劳睡。<a id="a-A8"></a>如是名为于行于住。<a id="a-A9"></a>于坐于卧。<a id="a-AA"></a>于其觉寤于语。<a id="a-AB"></a>于默于解劳睡。<a id="a-AC"></a>正知而住。<a id="a-AD"></a>复次如是正知而住。<a id="a-AE"></a>云何次第为显何事。<a id="a-AF"></a>谓如有一依止如是村邑聚落亭逻而住。<a id="a-AG"></a>作是思惟。<a id="a-AH"></a>我今应往如是村邑聚落亭逻。<a id="a-AI"></a>巡行乞食。<a id="a-AJ"></a>如是乞已出还本处。<a id="a-AK"></a>又于如是村邑等中。<a id="a-AL"></a>或有居家我不应往。<a id="a-AM"></a>何等居家。<a id="a-AN"></a>谓唱令家。<a id="a-AO"></a>或酤酒家。<a id="a-AP"></a>或淫女家。<a id="a-AQ"></a>或国王家。<a id="a-AR"></a>或旃荼罗羯耻那家。<a id="a-AS"></a>或复有家。<a id="a-AT"></a>一向诽谤不可回转。<a id="a-AU"></a>或有居家我所应往。<a id="a-AV"></a>谓刹帝利大族姓家。<a id="a-AW"></a>或婆罗门大族姓家。<a id="a-AX"></a>或诸居士大族姓家。<a id="a-AY"></a>或僚佐家。<a id="a-AZ"></a>或饶财家。<a id="a-Aa"></a>或长者家。<a id="a-Ab"></a>或商主家。<a id="a-Ac"></a>又有居家。<a id="a-Ad"></a>我虽应往。<a id="a-Ae"></a>不应太早太晚而往。<a id="a-Af"></a>若施主家有遽务时亦不应往。<a id="a-Ag"></a>若戏乐时若有营构严饰事时。<a id="a-Ah"></a>若为世间弊秽法时。<a id="a-Ai"></a>若忿竞时亦不应往。<a id="a-Aj"></a>又如所往如是应往不与暴乱恶象俱行。<a id="a-Ak"></a>不与暴乱众车恶马恶牛恶狗而共同行。<a id="a-Al"></a>不入闹丛不蹈棘刺。<a id="a-Am"></a>不踰垣墙。<a id="a-An"></a>不越坑堑。<a id="a-Ao"></a>不堕山岸不溺深水。<a id="a-Ap"></a>不履粪秽。<a id="a-Aq"></a>应随月喻往施主家。<a id="a-Ar"></a>具足惭愧远离憍傲荡涤身心。<a id="a-As"></a>不求利养不希恭敬。<a id="a-At"></a>如自获得所有利养心生喜悦。<a id="a-Au"></a>如是于他所得利养心亦喜悦。<a id="a-Av"></a>不自高举不轻蔑他心怀哀愍。<a id="a-Aw"></a>又应如是自持其心往施主家。<a id="a-Ax"></a>岂有出家往诣他所要望他施。<a id="a-Ay"></a>非不惠施广说乃至要当速疾而非迟缓。<a id="a-Az"></a>又作是心。<a id="a-B0"></a>我于今假往施主家。<a id="a-B1"></a>所受施物应知其量。<a id="a-B2"></a>又我不应利养因缘矫诈。<a id="a-B3"></a>虚诳现惑乱相以利求利。<a id="a-B4"></a>得利养已无染无爱。<a id="a-B5"></a>亦不耽嗜饕餮。<a id="a-B6"></a>迷闷坚执湎着而受用之。<a id="a-B7"></a>复于已往或正往时观见众色。<a id="a-B8"></a>于此众色一分应观。<a id="a-B9"></a>或有一分所不应观。<a id="a-BA"></a>于不应观所有众色。<a id="a-BB"></a>当摄其眼善护诸根。<a id="a-BC"></a>于所应观所有众色。<a id="a-BD"></a>应善住念而正观察何色类色。<a id="a-BE"></a>所不应观。<a id="a-BF"></a>谓诸伎乐戏笑欢娱。<a id="a-BG"></a>或余游戏所作歌舞音乐等事。<a id="a-BH"></a>如是复有母邑殊胜幼少盛年美妙形色。<a id="a-BI"></a>或复有余所见众色能坏梵行。<a id="a-BJ"></a>能障梵行。<a id="a-BK"></a>能令种种诸恶不善寻思现行。<a id="a-BL"></a>如是色类所有众色不应观。<a id="a-BM"></a>视何色类色是所应观。<a id="a-BN"></a>谓诸所有衰老朽迈上气者。<a id="a-BO"></a>身伛偻凭杖。<a id="a-BP"></a>战掉者身或诸疾苦。<a id="a-BQ"></a>重病者身脚肿手肿腹肿面肿。<a id="a-BR"></a>肤色萎黄疮癣疥癞。<a id="a-BS"></a>众苦逼迫身形委顿。<a id="a-BT"></a>身形洪烂诸根闇钝。<a id="a-BU"></a>或有夭丧死经一日。<a id="a-BV"></a>或经二日或经七日。<a id="a-BW"></a>被诸乌鹊饿狗。<a id="a-BX"></a>鸱鹫狐狼。<a id="a-BY"></a>野干种种暴恶傍生禽兽之所食啖。<a id="a-BZ"></a>或命终已出置高床上施幰帐。<a id="a-Ba"></a>前后大众或哀或哭。<a id="a-Bb"></a>以其灰土尘坌身发。<a id="a-Bc"></a>生愁生苦生悲。<a id="a-Bd"></a>生怨生忧生恼。<a id="a-Be"></a>如是等类所有众色。<a id="a-Bf"></a>我应观察观是众色。<a id="a-Bg"></a>能顺梵行能摄梵行。<a id="a-Bh"></a>能令诸善寻思现行。<a id="a-Bi"></a>不应摇身摇臂。<a id="a-Bj"></a>摇头跳踯。<a id="a-Bk"></a>携手叉腰竦肩入施主家。<a id="a-Bl"></a>不应辄坐所不许座。<a id="a-Bm"></a>不应不审观座而坐。<a id="a-Bn"></a>不应放纵一切身分。<a id="a-Bo"></a>不应翘足不应交足。<a id="a-Bp"></a>不太狭足不太广足。<a id="a-Bq"></a>端严而坐。<a id="a-Br"></a>不应开纽不轩不磔。<a id="a-Bs"></a>亦不褰张而被法服。<a id="a-Bt"></a>所服法衣并皆齐整。<a id="a-Bu"></a>不高不下不如象鼻。<a id="a-Bv"></a>非如多罗树间房穗。<a id="a-Bw"></a>非如龙首非如豆抟。<a id="a-Bx"></a>而被法服不应持钵预就其食。<a id="a-By"></a>不应持钵在饮食上。<a id="a-Bz"></a>不应置钵在杂秽处若坑涧处若崖岸处。<a id="a-C0"></a>又应次第受用饮食。<a id="a-C1"></a>不应以饭覆羹臛上。<a id="a-C2"></a>不以羹臛覆其饭上。<a id="a-C3"></a>不应饕餮受诸饮食。<a id="a-C4"></a>不应嫌恨受诸饮食。<a id="a-C5"></a>不太粗食不太细食。<a id="a-C6"></a>不应圆抟食。<a id="a-C7"></a>不应舐手不应舐钵。<a id="a-C8"></a>不振手食。<a id="a-C9"></a>不振足食。<a id="a-CA"></a>不应啮断而食其食。<a id="a-CB"></a>从施主家还归住处。<a id="a-CC"></a>于昼夜分在自别人所经行处往反经行。<a id="a-CD"></a>非于他处非不委处。<a id="a-CE"></a>非不恣处非不与处而辄经行。<a id="a-CF"></a>非身劬劳非身疲倦。<a id="a-CG"></a>非心掉举所制伏时而习经行。<a id="a-CH"></a>为修善品为善思惟。<a id="a-CI"></a>内摄诸根心不外乱而习经行。<a id="a-CJ"></a>不太驰速不太躁动。<a id="a-CK"></a>亦非一向专事往来而习经行。<a id="a-CL"></a>时时进步时时停住而习经行。<a id="a-CM"></a>如是于自所居住处自院自房自别人处僧分与处。<a id="a-CN"></a>非于他处非不委处。<a id="a-CO"></a>非不恣处习经行已。<a id="a-CP"></a>复于大床或小绳床或草叶座。<a id="a-CQ"></a>或尼师坛或阿练若树下冢间。<a id="a-CR"></a>或空闲室结加趺坐。<a id="a-CS"></a>端身正愿安住背念而习宴坐。<a id="a-CT"></a>于夜中分如法寝息。<a id="a-CU"></a>于昼日分及夜初分。<a id="a-CV"></a>修诸善品不应太急。<a id="a-CW"></a>如是寝时应如前说住光明想。<a id="a-CX"></a>正念正知思惟起想。<a id="a-CY"></a>于夜后分速疾觉寤。<a id="a-CZ"></a>或于语论或于读诵勤修加行。<a id="a-Ca"></a>或为修断闲居宴默思惟法时。<a id="a-Cb"></a>应当远离顺世典籍绮字绮句绮饰文词能引无义。<a id="a-Cc"></a>不能令证神通等觉究竟涅槃。<a id="a-Cd"></a>复于如来所说正法。<a id="a-Ce"></a>最极甚深相似甚深空性相应随顺缘性。<a id="a-Cf"></a>及诸缘起。<a id="a-Cg"></a>殷重无间善摄善受。<a id="a-Ch"></a>令坚令住令无失坏。<a id="a-Ci"></a>为成正行不为利养恭敬称誉。<a id="a-Cj"></a>又于是法言善通利。<a id="a-Ck"></a>慧善观察。<a id="a-Cl"></a>于諠杂众不乐习近。<a id="a-Cm"></a>不乐多业不乐多言。<a id="a-Cn"></a>于时时间安住正念。<a id="a-Co"></a>与诸有智同梵行者。<a id="a-Cp"></a>语言谈论。<a id="a-Cq"></a>共相庆慰乐兴请问。<a id="a-Cr"></a>乐求诸善无违诤心。<a id="a-Cs"></a>言词称量言词合理。<a id="a-Ct"></a>言词正直言辞寂静。<a id="a-Cu"></a>乐勤为他宣说正法。<a id="a-Cv"></a>又应宴默于恶不善所有寻思不乐寻思。<a id="a-Cw"></a>又于非理所有诸法不乐思惟。<a id="a-Cx"></a>于自所证离增上慢。<a id="a-Cy"></a>于少下劣差别证中不生喜足。<a id="a-Cz"></a>于上所证中无退屈。<a id="a-D0"></a>善能远离不应思处。<a id="a-D1"></a>时时修习止观瑜伽。<a id="a-D2"></a>乐断乐修无间修习殷重修习。<a id="a-D3"></a>又于热分极炎暑时。<a id="a-D4"></a>勇猛策励发勤精进。<a id="a-D5"></a>随作一种所应作事。<a id="a-D6"></a>劳倦因缘遂于非时发起惛睡。<a id="a-D7"></a>为此义故暂应寝息。<a id="a-D8"></a>欲令惛睡疾疾除遣。<a id="a-D9"></a>勿经久时损减善品障碍善品。<a id="a-DA"></a>于寝息时或关闭门。<a id="a-DB"></a>或令苾刍在傍看守。<a id="a-DC"></a>或毗奈耶隐密轨则。<a id="a-DD"></a>以衣蔽身在深隐处。<a id="a-DE"></a>须臾寝息令诸劳睡皆悉除遣。<a id="a-DF"></a>如是名为正知而住。<a id="a-DG"></a>先后次第。<a id="a-DH"></a>谓依行时及依住时。<a id="a-DI"></a>又于善品先未趣入。<a id="a-DJ"></a>心兴加行如理作意俱行妙慧说名正知。<a id="a-DK"></a>即此正知行时住时一切成办无所减少。<a id="a-DL"></a>如是名为正知而住。<a id="a-DM"></a>当知此中若往若还。<a id="a-DN"></a>若睹若瞻。<a id="a-DO"></a>若屈若申。<a id="a-DP"></a>持僧伽胝及以衣钵。<a id="a-DQ"></a>若食若饮若啖若尝正知而住。<a id="a-DR"></a>由是名为于村邑等如法行时正知而住。<a id="a-DS"></a>若行若住若坐若卧。<a id="a-DT"></a>若习觉寤若语若默若解劳睡正知而住。<a id="a-DU"></a>由是名为于其住处如法住时正知而住。<a id="a-DV"></a>如是应知已广分别正知而住。</p>
  <p id="aDW">复云何知此中略义。<a id="a-DX"></a>谓于行时有五种业。<a id="a-DY"></a>于其住时有五种业。<a id="a-DZ"></a>行时住时正知而住有四种业。<a id="a-Da"></a>如是名为正知而住。<a id="a-Db"></a>所有略义云何。<a id="a-Dc"></a>行时有五种业。<a id="a-Dd"></a>一者身业。<a id="a-De"></a>二者眼业。<a id="a-Df"></a>三者一切支节业。<a id="a-Dg"></a>四者衣钵业。<a id="a-Dh"></a>五者饮食业。<a id="a-Di"></a>如是名为行时五业。<a id="a-Dj"></a>谓若说言若往若还。<a id="a-Dk"></a>此言显示行时身业。<a id="a-Dl"></a>若复说言若睹若瞻。<a id="a-Dm"></a>此言显示行时眼业。<a id="a-Dn"></a>若复说言若屈若申。<a id="a-Do"></a>此言显示行时一切支节业。<a id="a-Dp"></a>若复说言持僧伽胝及以衣钵。<a id="a-Dq"></a>此言显示行时衣钵业。<a id="a-Dr"></a>若复说言若食若饮若啖若尝。<a id="a-Ds"></a>此言显示行时饮食业。<a id="a-Dt"></a>云何名为住时五业。<a id="a-Du"></a>一者身业。<a id="a-Dv"></a>二者语业。<a id="a-Dw"></a>三者意业。<a id="a-Dx"></a>四者昼业。<a id="a-Dy"></a>五者夜业。<a id="a-Dz"></a>谓若说言若行若住若坐。<a id="a-E0"></a>此言显示住时身业。<a id="a-E1"></a>若复说言若语。<a id="a-E2"></a>此言显示住时语业。<a id="a-E3"></a>若复说言若卧若默若解劳睡。<a id="a-E4"></a>此言显示住时意业。<a id="a-E5"></a>若复说言若习觉寤。<a id="a-E6"></a>此言显示住时昼业夜业身业语业。<a id="a-E7"></a>又若卧者。<a id="a-E8"></a>此言显示住时夜业。<a id="a-E9"></a>当知是名住时五业。<a id="a-EA"></a>云何名为行时住时正知而住所有四业。<a id="a-EB"></a>谓初依彼行业住业起如是业。<a id="a-EC"></a>即于彼业安守正念不放逸住。<a id="a-ED"></a>当知此业正念所摄不放逸摄。<a id="a-EE"></a>若于是事是处是时。<a id="a-EF"></a>如量如理如其品类所应作者。<a id="a-EG"></a>即于此事此处此时。<a id="a-EH"></a>如量如理如其品类正知而作。<a id="a-EI"></a>彼由如是正知作故。<a id="a-EJ"></a>于现法中无罪无犯。<a id="a-EK"></a>无有恶作无变无悔。<a id="a-EL"></a>于当来世亦无有罪。<a id="a-EM"></a>身坏死后不堕恶趣。<a id="a-EN"></a>不生一切那落迦中。<a id="a-EO"></a>为得未得积习资粮。</p>
  <p id="aEP">如是名为正知而住。<a id="a-EQ"></a>所有略义前广分别。<a id="a-ER"></a>今此略义一切总名正知而住。</p>
 </body>
</html>