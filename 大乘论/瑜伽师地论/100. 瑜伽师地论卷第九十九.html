<!doctype html>
<html id="z3IBVO0wR" data-ver="1174">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第九十九</h1>
  <h2 id="a2">摄事分中调伏事总择摄第五之一</h2>
  <p id="a3">如是已说素怛缆事摩怛理迦。</p>
  <p id="a4">云何名为毗柰耶事摩怛理迦。<a id="a-5"></a>谓即从此四种经外别解脱经所有广说摩怛理迦。<a id="a-6"></a>展转传来如来所说。<a id="a-7"></a>如来所显。<a id="a-8"></a>如来所赞。<a id="a-9"></a>名毗柰耶摩怛理迦。</p>
  <p id="aA">此毗柰耶摩怛理迦总相少分我今当说嗢拖南曰。</p>
  <p id="aB">利聚摄随行　　逆顺能寂静</p>
  <p id="aC">遍知信不信　　力等为其后</p>
  <p id="aD">如来观见十种胜利。<a id="a-E"></a>于毗柰耶中。<a id="a-F"></a>为诸弟子制立学处。<a id="a-G"></a>谓摄受僧伽。<a id="a-H"></a>令僧精恳。<a id="a-I"></a>乃至广说。<a id="a-J"></a>如摄释分应知其相。<a id="a-K"></a>若能摄受四大姓等正信出家趣非家众。<a id="a-L"></a>当知说名摄受僧伽。<a id="a-M"></a>如是出家趣非家已。<a id="a-N"></a>为其宣说有因缘。<a id="a-O"></a>有出离。<a id="a-P"></a>有所依。<a id="a-Q"></a>有勇猛。<a id="a-R"></a>有神变等甚深法教。<a id="a-S"></a>当知说名令僧精恳。<a id="a-T"></a>有因缘等诸句差别。<a id="a-U"></a>如菩萨地已辩其相。<a id="a-V"></a>由五种相。<a id="a-W"></a>应知说名令僧安乐。<a id="a-X"></a>一者令顺道具无所匮乏。<a id="a-Y"></a>二者令摈异法补特伽罗。<a id="a-Z"></a>三者令善除遣所生恶作。<a id="a-a"></a>四者令善降伏诸烦恼缠。<a id="a-b"></a>五者令善永灭随眠烦恼。<a id="a-c"></a>应知此中。<a id="a-d"></a>最初安乐增上力故。<a id="a-e"></a>未净信者。<a id="a-f"></a>令生净信。<a id="a-g"></a>已净信者。<a id="a-h"></a>令其增长。<a id="a-i"></a>第二安乐增上力故。<a id="a-j"></a>调摄鄙恶补特伽罗。<a id="a-k"></a>第三安乐增上力故。<a id="a-l"></a>令惭愧者得安乐住。<a id="a-m"></a>第四安乐增上力故。<a id="a-n"></a>令善防护现法诸漏。<a id="a-o"></a>第五安乐增上力故。<a id="a-p"></a>能令永灭当来诸漏。<a id="a-q"></a>如是获得安乐住已。<a id="a-r"></a>未得入者。<a id="a-s"></a>令易入故。<a id="a-t"></a>欲令多人梵行久住。<a id="a-u"></a>乃至广说。<a id="a-v"></a>皆应了知。<a id="a-w"></a>又此一切以要言之。<a id="a-x"></a>谓正显示最初摄受。<a id="a-y"></a>次正摄受既摄受已令安乐住。<a id="a-z"></a>及显未来未摄受者易入方便。<a id="a-10"></a>如是名为第二差别。</p>
  <p id="a11">复次应知略有五种罪聚。<a id="a-12"></a>摄一切罪。<a id="a-13"></a>何等为五。<a id="a-14"></a>一者他胜罪聚。<a id="a-15"></a>二者众余罪聚。<a id="a-16"></a>三者损坠罪聚。<a id="a-17"></a>四者别悔罪聚。<a id="a-18"></a>五者恶作罪聚。<a id="a-19"></a>集粗不定如其所应。<a id="a-1A"></a>即入如是诸罪聚中。<a id="a-1B"></a>复有四种还净罪聚。<a id="a-1C"></a>何等为四。<a id="a-1D"></a>谓除他胜所余罪聚皆可还净故。<a id="a-1E"></a>有四种还净罪聚。<a id="a-1F"></a>最初罪聚虽可还净。<a id="a-1G"></a>然唯依二补特伽罗。<a id="a-1H"></a>非为一切无有差别皆可还净。<a id="a-1I"></a>是故他胜不立一向还净聚中。<a id="a-1J"></a>又若略说有十五种犯罪过失。<a id="a-1K"></a>遍于一切犯罪聚中。<a id="a-1L"></a>当知建立诸所犯罪。<a id="a-1M"></a>何等十五。<a id="a-1N"></a>一事重过失。<a id="a-1O"></a>二猛利缠过失。<a id="a-1P"></a>三匮乏不喜足过失。<a id="a-1Q"></a>四他所讥嫌过失。<a id="a-1R"></a>五无净信者倍令不信。<a id="a-1S"></a>有净信者令其变异过失。<a id="a-1T"></a>六多诸财宝多诸事业过失。<a id="a-1U"></a>七染着过失。<a id="a-1V"></a>八恼他过失。<a id="a-1W"></a>九发起疾病过失。<a id="a-1X"></a>十障往善趣沙门过失。<a id="a-1Y"></a>十一于应避护不正避护。<a id="a-1Z"></a>不应避护而反避护过失。<a id="a-1a"></a>十二不应为依反与为依。<a id="a-1b"></a>应与为依而不为依过失。<a id="a-1c"></a>十三于应恭敬而不恭敬。<a id="a-1d"></a>不应恭敬而反恭敬过失。<a id="a-1e"></a>十四于应覆藏而不覆藏。<a id="a-1f"></a>不应覆藏而反覆藏过失。<a id="a-1g"></a>十五于应习近而不习近。<a id="a-1h"></a>不应习近而反习近过失。<a id="a-1i"></a>应知此中初修业者。<a id="a-1j"></a>于四他胜。<a id="a-1k"></a>虽有事重过失。<a id="a-1l"></a>而无猛利缠过失。<a id="a-1m"></a>由彼意乐无勃恶故。<a id="a-1n"></a>谓于沙门无所顾恋。<a id="a-1o"></a>若初业者。<a id="a-1p"></a>了知此法能障沙门。<a id="a-1q"></a>为命因缘亦不违犯。<a id="a-1r"></a>意乐力强。<a id="a-1s"></a>不唯依事故。<a id="a-1t"></a>彼无犯。<a id="a-1u"></a>制立所犯。<a id="a-1v"></a>要由意乐增强力故。<a id="a-1w"></a>若虽有犯。<a id="a-1x"></a>而无一念起覆藏心。<a id="a-1y"></a>彼亦可出。<a id="a-1z"></a>于沙门果仍有堪能。<a id="a-20"></a>其余一切犯他胜者。<a id="a-21"></a>亦有事重过失。<a id="a-22"></a>亦有猛利无惭无愧诸烦恼缠过失。<a id="a-23"></a>当知彼由二皆重故。<a id="a-24"></a>成不可出法及不般涅槃法。<a id="a-25"></a>若衣钵等世尊开许应持。<a id="a-26"></a>作净而受用之。<a id="a-27"></a>于彼一切悉皆弃舍。<a id="a-28"></a>或不作净而辄受用。<a id="a-29"></a>如是等罪。<a id="a-2A"></a>由依匮乏不喜足过。<a id="a-2B"></a>制立所犯。<a id="a-2C"></a>若非亲属苾刍尼所受衣与衣。<a id="a-2D"></a>或共彼等独在一处。<a id="a-2E"></a>或复非时诸苾刍僧不同忍许辄往教授。<a id="a-2F"></a>或除余时与诸母邑共道路行。<a id="a-2G"></a>如是等类。<a id="a-2H"></a>当知是名他所讥嫌过失。<a id="a-2I"></a>若非威仪入聚落等乞食受用。<a id="a-2J"></a>坐不如法澡手涤器。<a id="a-2K"></a>或不因请于其食前辄入他舍。<a id="a-2L"></a>或不观白于其食后游履邑居。<a id="a-2M"></a>如是等类。<a id="a-2N"></a>当知是名无净信者倍令不信。<a id="a-2O"></a>有净信者令其变异过失。<a id="a-2P"></a>若有执受金银等宝。<a id="a-2Q"></a>种种品类买卖营为种莳林木。<a id="a-2R"></a>畜憍赊耶妙卧具等。<a id="a-2S"></a>当知是名多诸财宝多诸事业过失。<a id="a-2T"></a>若故泄精。<a id="a-2U"></a>或复执触母邑手等。<a id="a-2V"></a>或行媒娉。<a id="a-2W"></a>因兹趣入变异染心。<a id="a-2X"></a>或为好故往亲属所追求上妙长衣服等。<a id="a-2Y"></a>当知是名染着过失。<a id="a-2Z"></a>若以无根假异分法毁他苾刍。<a id="a-2a"></a>或作离间人语等事。<a id="a-2b"></a>当知是名恼他过失。<a id="a-2c"></a>若自持羊毛过三踰缮那。<a id="a-2d"></a>或荷重担。<a id="a-2e"></a>或上过人树等。<a id="a-2f"></a>当知是名发起疾病过失。<a id="a-2g"></a>若为破坏和合僧故。<a id="a-2h"></a>勤设勇猛方便事等。<a id="a-2i"></a>当知是名障往善趣过失。<a id="a-2j"></a>若作不与自语等事。<a id="a-2k"></a>当知是名障碍沙门过失。<a id="a-2l"></a>若有弃掷僧祇卧具置迥露处舍而去等。<a id="a-2m"></a>或邪受用等。<a id="a-2n"></a>当知是名于应避护不正避护过失。<a id="a-2o"></a>若与邪见苾刍勤策共居住等。<a id="a-2p"></a>为依止等。<a id="a-2q"></a>当知是名不应为依反与为依过失。<a id="a-2r"></a>若于尊教轻触。<a id="a-2s"></a>怨咎怒睛恶视。<a id="a-2t"></a>不恭敬听受别解脱经等。<a id="a-2u"></a>当知是名于应恭敬而不恭敬过失。<a id="a-2v"></a>若于未受具戒补特伽罗前。<a id="a-2w"></a>宣示实得胜过人法。<a id="a-2x"></a>或复覆藏苾刍所犯粗恶罪等。<a id="a-2y"></a>当知是名于应覆藏而不覆藏。<a id="a-2z"></a>不应覆藏而反覆藏过失。<a id="a-30"></a>若有受用不净非法衣服等事。<a id="a-31"></a>当知是名不应习近而反习近过失。<a id="a-32"></a>如是所说十五过失。<a id="a-33"></a>当知于彼所犯罪中。<a id="a-34"></a>或有多种或二或一。</p>
  <p id="a35">复次略有五法摄毗柰耶。<a id="a-36"></a>何等为五。<a id="a-37"></a>一者性罪。<a id="a-38"></a>二者遮罪。<a id="a-39"></a>三者制。<a id="a-3A"></a>四者开。<a id="a-3B"></a>五者行。<a id="a-3C"></a>云何性罪。<a id="a-3D"></a>谓性是不善能为杂染损恼于他。<a id="a-3E"></a>能为杂染损恼于自。<a id="a-3F"></a>虽不遮制。<a id="a-3G"></a>但有现行便往恶趣。<a id="a-3H"></a>虽不遮制。<a id="a-3I"></a>但有现行能障沙门。<a id="a-3J"></a>云何遮罪。<a id="a-3K"></a>谓佛世尊观彼形相不如法故。<a id="a-3L"></a>或令众生重正法故。<a id="a-3M"></a>或见所作随顺现行性罪法故。<a id="a-3N"></a>或为随顺护他心故。<a id="a-3O"></a>或见障碍善趣寿命沙门性故。<a id="a-3P"></a>而正遮止。<a id="a-3Q"></a>若有现行如是等事。<a id="a-3R"></a>说名遮罪。<a id="a-3S"></a>云何名制。<a id="a-3T"></a>谓有所作能往恶趣。<a id="a-3U"></a>或障善趣。<a id="a-3V"></a>或障如法所得利养。<a id="a-3W"></a>或障寿命。<a id="a-3X"></a>或障沙门。<a id="a-3Y"></a>如是等类。<a id="a-3Z"></a>如来遮制不令现行故。<a id="a-3a"></a>名为制。<a id="a-3b"></a>与此相违。<a id="a-3c"></a>应知名开。<a id="a-3d"></a>云何名行。<a id="a-3e"></a>谓略有三行。<a id="a-3f"></a>一者有犯。<a id="a-3g"></a>二者无犯。<a id="a-3h"></a>三者还净。<a id="a-3i"></a>如是三种略摄为二。<a id="a-3j"></a>一者邪行。<a id="a-3k"></a>二者正行。<a id="a-3l"></a>应知有犯说名邪行。<a id="a-3m"></a>无犯还净说名正行。<a id="a-3n"></a>此中云何犯所犯罪。<a id="a-3o"></a>谓于应作而不作故。<a id="a-3p"></a>及加行故。<a id="a-3q"></a>于不应作而反作故。<a id="a-3r"></a>及加行故。<a id="a-3s"></a>犯所犯罪。<a id="a-3t"></a>又彼略由四因缘故。<a id="a-3u"></a>犯所犯罪。<a id="a-3v"></a>一无知故。<a id="a-3w"></a>二放逸故。<a id="a-3x"></a>三烦恼盛故。<a id="a-3y"></a>四轻慢故。<a id="a-3z"></a>云何名为由无知故犯所犯罪。<a id="a-40"></a>谓如有一。<a id="a-41"></a>于所犯罪不审听闻。<a id="a-42"></a>不善领悟。<a id="a-43"></a>彼无解了无有觉慧无所知故。<a id="a-44"></a>于其所犯起无犯想。<a id="a-45"></a>而犯众罪。<a id="a-46"></a>如是名为由无知故犯所犯罪。<a id="a-47"></a>云何名为由放逸故犯所犯罪。<a id="a-48"></a>谓如有一。<a id="a-49"></a>于所犯罪虽复解了。<a id="a-4A"></a>有其觉慧亦有所知。<a id="a-4B"></a>而住忘念。<a id="a-4C"></a>住不正知。<a id="a-4D"></a>彼由如是不住念故。<a id="a-4E"></a>如无所知而犯众罪。<a id="a-4F"></a>如是名为由放逸故犯所犯罪。<a id="a-4G"></a>云何名为烦恼盛故犯所犯罪。<a id="a-4H"></a>谓如有一。<a id="a-4I"></a>于其所犯虽复解了。<a id="a-4J"></a>有其觉慧亦有所知。<a id="a-4K"></a>而彼本性贪嗔痴等极为猛利。<a id="a-4L"></a>彼由猛利贪嗔痴故。<a id="a-4M"></a>虽知是事所不应。<a id="a-4N"></a>为烦恼缠逼不自在故。<a id="a-4O"></a>而犯众罪。<a id="a-4P"></a>如是名为烦恼盛故犯所犯罪。<a id="a-4Q"></a>云何名为由轻慢故犯所犯罪。<a id="a-4R"></a>谓如有一。<a id="a-4S"></a>于所犯罪虽复解了。<a id="a-4T"></a>有其觉慧亦有所知。<a id="a-4U"></a>而彼信解极为下劣。<a id="a-4V"></a>无有强盛宿善因行。<a id="a-4W"></a>由其信解极下劣故。<a id="a-4X"></a>于沙门性。<a id="a-4Y"></a>于般涅槃。<a id="a-4Z"></a>无有顾恋。<a id="a-4a"></a>于佛法僧。<a id="a-4b"></a>无敬无惮无有羞耻。<a id="a-4c"></a>不乐所学。<a id="a-4d"></a>由轻慢故。<a id="a-4e"></a>随其所欲广犯众罪。<a id="a-4f"></a>如是名为由轻慢故。<a id="a-4g"></a>犯所犯罪。<a id="a-4h"></a>当知此中。<a id="a-4i"></a>无知放逸所犯众罪。<a id="a-4j"></a>是不染污。<a id="a-4k"></a>由烦恼盛及以轻慢所犯众罪。<a id="a-4l"></a>是其染污。<a id="a-4m"></a>由五因缘。<a id="a-4n"></a>当知所犯成下中上三品差别。<a id="a-4o"></a>何等为五。<a id="a-4p"></a>一由自性故。<a id="a-4q"></a>二由毁犯故。<a id="a-4r"></a>三由意乐故。<a id="a-4s"></a>四由事故。<a id="a-4t"></a>五由积集故。<a id="a-4u"></a>由自性者。<a id="a-4v"></a>谓他胜罪聚是上品罪。<a id="a-4w"></a>众余罪聚是中品罪。<a id="a-4x"></a>所余罪聚是下品罪。<a id="a-4y"></a>复有差别。<a id="a-4z"></a>谓彼胜众余。<a id="a-50"></a>是重品罪。<a id="a-51"></a>陨坠别悔是中品罪。<a id="a-52"></a>恶作罪聚是轻品罪。<a id="a-53"></a>如是应知由自性故诸所犯罪成下中上三品差别。<a id="a-54"></a>由毁犯者。<a id="a-55"></a>谓无知故。<a id="a-56"></a>及放逸故。<a id="a-57"></a>所犯众罪是下品罪。<a id="a-58"></a>烦恼盛故所犯众罪是中品罪。<a id="a-59"></a>由轻慢故所犯众罪是上品罪。<a id="a-5A"></a>如是应知由毁犯故诸所犯罪成下中上三品差别。<a id="a-5B"></a>由意乐者。<a id="a-5C"></a>谓由下品贪嗔痴缠所犯众罪。<a id="a-5D"></a>是下品罪。<a id="a-5E"></a>若由中品。<a id="a-5F"></a>是中品罪。<a id="a-5G"></a>若由上品。<a id="a-5H"></a>是上品罪。<a id="a-5I"></a>如是应知。<a id="a-5J"></a>由意乐故。<a id="a-5K"></a>诸所犯罪。<a id="a-5L"></a>成下中上三品差别。<a id="a-5M"></a>由事故者。<a id="a-5N"></a>谓虽现行相似意乐。<a id="a-5O"></a>而由其事非一类故。<a id="a-5P"></a>应知所犯成下中上三品差别。<a id="a-5Q"></a>如以嗔缠于傍生趣所有众生故思杀害。<a id="a-5R"></a>生陨坠罪。<a id="a-5S"></a>即以如是相似嗔缠。<a id="a-5T"></a>或于其人或人形状非父非母故思杀害。<a id="a-5U"></a>生他胜罪。<a id="a-5V"></a>非无间罪。<a id="a-5W"></a>即以如是相似嗔缠。<a id="a-5X"></a>于人父母故思杀害。<a id="a-5Y"></a>生他胜罪及无间罪。<a id="a-5Z"></a>如是应知。<a id="a-5a"></a>由事别故。<a id="a-5b"></a>诸所犯罪成下中上三品差别。<a id="a-5c"></a>由积集者。<a id="a-5d"></a>谓如有一。<a id="a-5e"></a>或犯一罪。<a id="a-5f"></a>不能如法速疾悔除。<a id="a-5g"></a>或二或三乃至或五。<a id="a-5h"></a>如是应知。<a id="a-5i"></a>由积集故。<a id="a-5j"></a>成下品罪。<a id="a-5k"></a>从此已后。<a id="a-5l"></a>或犯十罪。<a id="a-5m"></a>或犯二十。<a id="a-5n"></a>或犯三十。<a id="a-5o"></a>乃至或犯可了数罪。<a id="a-5p"></a>不能如法速疾悔除。<a id="a-5q"></a>如是应知。<a id="a-5r"></a>由积集故。<a id="a-5s"></a>成中品罪。<a id="a-5t"></a>若所犯罪其数无量不可了知。<a id="a-5u"></a>我今毁犯如是量罪。<a id="a-5v"></a>如是应知。<a id="a-5w"></a>由积集故。<a id="a-5x"></a>成上品罪。<a id="a-5y"></a>云何应作。<a id="a-5z"></a>谓若于彼由不作故。<a id="a-60"></a>及加行故。<a id="a-61"></a>便成毁犯。<a id="a-62"></a>此所应作。<a id="a-63"></a>略有五种。<a id="a-64"></a>一于村邑所应作事。<a id="a-65"></a>二于道场所应作事。<a id="a-66"></a>三于善品所应作事。<a id="a-67"></a>即此善品所应作事。<a id="a-68"></a>复有二种。<a id="a-69"></a>一者资粮所应作事。<a id="a-6A"></a>二者清净所应作事。<a id="a-6B"></a>如是资粮所应作事。<a id="a-6C"></a>如声闻地说十三种所有资粮。<a id="a-6D"></a>如是清净所应作事。<a id="a-6E"></a>如声闻地说修作意。<a id="a-6F"></a>又于城邑所应作者。<a id="a-6G"></a>谓或为己衣服等事入于聚落。<a id="a-6H"></a>或复为于佛法僧事同梵行事。<a id="a-6I"></a>或为未信令其生信。<a id="a-6J"></a>其已信者倍令增长。<a id="a-6K"></a>入于聚落。<a id="a-6L"></a>与此相违所有能障五应作事。<a id="a-6M"></a>如其所应当知。<a id="a-6N"></a>五种不应作事。<a id="a-6O"></a>云何无犯。<a id="a-6P"></a>谓五因缘令无所犯。<a id="a-6Q"></a>何等为五。<a id="a-6R"></a>谓于根门密护而住。<a id="a-6S"></a>饮食知量。<a id="a-6T"></a>初夜后夜常不睡眠。<a id="a-6U"></a>勤修胜行。<a id="a-6V"></a>正知而住。<a id="a-6W"></a>如是名为第一因缘。<a id="a-6X"></a>又于沙门起其上品精勤顾恋。<a id="a-6Y"></a>于其大师诸有智者同梵行所。<a id="a-6Z"></a>起其上品爱乐恭敬。<a id="a-6a"></a>于现行罪发起猛利增上惭愧。<a id="a-6b"></a>如是名为第二因缘。<a id="a-6c"></a>又少财物。<a id="a-6d"></a>少事少业。<a id="a-6e"></a>不多匆务。<a id="a-6f"></a>如是名为第三因缘。<a id="a-6g"></a>又住喜足。<a id="a-6h"></a>于犯不犯能善了知不与道俗交游纵荡。<a id="a-6i"></a>专修善品。<a id="a-6j"></a>曾无间隙。<a id="a-6k"></a>如是名为第四因缘。<a id="a-6l"></a>又初修业痴狂心乱痛恼所逼。<a id="a-6m"></a>如是名为第五因缘。<a id="a-6n"></a>当知由此五因缘故。<a id="a-6o"></a>从初不犯。<a id="a-6p"></a>云何还净。<a id="a-6q"></a>谓如有一。<a id="a-6r"></a>随所犯罪即便生起五种恶作。<a id="a-6s"></a>五支所摄不放逸行以为依止。<a id="a-6t"></a>由五种相除彼所生五种恶作。<a id="a-6u"></a>云何生起五种恶作。<a id="a-6v"></a>一者由我毁犯净戒因缘。<a id="a-6w"></a>于后定当深自恳责生起恶作。<a id="a-6x"></a>二者由我毁犯净戒因缘。<a id="a-6y"></a>定当为他诸天呵责生起恶作。<a id="a-6z"></a>三者由我毁犯净戒因缘。<a id="a-70"></a>定为大师及诸有智同梵行者当共呵责生起恶作。<a id="a-71"></a>四者由我毁犯净戒因缘。<a id="a-72"></a>定遍方维恶名恶称恶声恶颂彰显流布生起恶作。<a id="a-73"></a>五者由我毁犯净戒因缘。<a id="a-74"></a>身坏已后必定当堕诸恶趣中生起恶作。<a id="a-75"></a>五支所摄不放逸行。<a id="a-76"></a>如声闻地应知其相。<a id="a-77"></a>谓前际俱行。<a id="a-78"></a>后际俱行。<a id="a-79"></a>中际俱行。<a id="a-7A"></a>初时所作。<a id="a-7B"></a>及俱随行。<a id="a-7C"></a>云何由五种相除彼所生五种恶作。<a id="a-7D"></a>一者世尊所说正法皆有因缘。<a id="a-7E"></a>亦有出离。<a id="a-7F"></a>是故所犯容可还净。<a id="a-7G"></a>由是除遣所生恶作。<a id="a-7H"></a>二者由彼无知放逸烦恼炽盛及以轻慢。<a id="a-7I"></a>犯所犯罪。<a id="a-7J"></a>即此无知乃至轻慢我已断灭。<a id="a-7K"></a>所有正智乃至尊敬我已生起。<a id="a-7L"></a>由是除遣所生恶作。<a id="a-7M"></a>三者当来无犯意乐我已生起。<a id="a-7N"></a>由是除遣所生恶作。<a id="a-7O"></a>四者我已于诸有智同梵行所发露悔灭。<a id="a-7P"></a>由是除遣所生恶作。<a id="a-7Q"></a>五者我于佛善说法毗柰耶中既出家已。<a id="a-7R"></a>虽越学处而能悔灭极为善哉。<a id="a-7S"></a>然薄伽梵以无量门呵毁所起相续恶作。<a id="a-7T"></a>为盖为障。<a id="a-7U"></a>我今于彼多住坚执不能除遣。<a id="a-7V"></a>非极善哉。<a id="a-7W"></a>了知此已。<a id="a-7X"></a>由是除遣所生恶作。<a id="a-7Y"></a>如是名为所犯还净。</p>
  <p id="a7Z">复次应知略有五毗柰耶所随行法。<a id="a-7a"></a>依毗柰耶勤学苾刍随行于彼。<a id="a-7b"></a>云何为五。<a id="a-7c"></a>一者安住。<a id="a-7d"></a>二者居处。<a id="a-7e"></a>三者所依。<a id="a-7f"></a>四者受用。<a id="a-7g"></a>五者羯磨。<a id="a-7h"></a>云何安住。<a id="a-7i"></a>谓依毗柰耶勤学苾刍。<a id="a-7j"></a>应当安住五种想住。<a id="a-7k"></a>何等为五。<a id="a-7l"></a>一者若入聚落应当安住入牢狱想。<a id="a-7m"></a>二者若在道场常当于己住沙门想。<a id="a-7n"></a>应知此中沙门想者。<a id="a-7o"></a>谓我于今色形别异弃舍俗相。<a id="a-7p"></a>我已受持坏色等事广说如经。<a id="a-7q"></a>审谛观察二十二处。<a id="a-7r"></a>三者若饮食时常当安住为疗病想。<a id="a-7s"></a>四者若处远离于眼所识色耳所识声等。<a id="a-7t"></a>应住盲聋喑哑等想。<a id="a-7u"></a>五者若寝息时当起难保旷野林中惊怖鹿想。<a id="a-7v"></a>依毗柰耶勤学苾刍。<a id="a-7w"></a>常当安住是五想住。<a id="a-7x"></a>于此想住既安住已。<a id="a-7y"></a>虽现受用堪为国王所受衣服饮食卧具。<a id="a-7z"></a>而不堕受欲乐行边。<a id="a-80"></a>云何居处。<a id="a-81"></a>谓五居处。<a id="a-82"></a>一苾刍居处。<a id="a-83"></a>二苾刍尼居处。<a id="a-84"></a>三外道居处。<a id="a-85"></a>四杂染居处。<a id="a-86"></a>五无杂染居处。<a id="a-87"></a>苾刍居处者。<a id="a-88"></a>谓于是处有诸苾刍下中上座之所居止。<a id="a-89"></a>苾刍尼居处者。<a id="a-8A"></a>谓于是处有苾刍尼如前三种之所居止。<a id="a-8B"></a>外道居处者。<a id="a-8C"></a>谓于是处种种外道之所居止。<a id="a-8D"></a>谓离系。<a id="a-8E"></a>净命。<a id="a-8F"></a>波输钵多。<a id="a-8G"></a>如是等类。<a id="a-8H"></a>杂染居处者。<a id="a-8I"></a>谓于是处一切羯磨皆不施设。<a id="a-8J"></a>或但施设一分羯磨。<a id="a-8K"></a>无杂染居处者。<a id="a-8L"></a>谓于是处具足施设一切羯磨。<a id="a-8M"></a>又无杂染苾刍居处。<a id="a-8N"></a>应知众会安立整肃。<a id="a-8O"></a>若有杂染苾刍居处。<a id="a-8P"></a>应知众会安立混杂。<a id="a-8Q"></a>诸有爱乐所学苾刍。<a id="a-8R"></a>于有杂染苾刍居处。<a id="a-8S"></a>应故思择。<a id="a-8T"></a>弃舍利养。<a id="a-8U"></a>弃舍恭敬。<a id="a-8V"></a>不应止住。<a id="a-8W"></a>除有危难暂时依附。<a id="a-8X"></a>或行道路暂时止息。<a id="a-8Y"></a>或为拔彼诸苾刍众出不善处安置善处。<a id="a-8Z"></a>于苾刍尼众所居处。<a id="a-8a"></a>不应止住。<a id="a-8b"></a>除如前说三种因缘。<a id="a-8c"></a>外道居处当知亦尔于无杂染苾刍居处。<a id="a-8d"></a>虽正思择尽寿止住。<a id="a-8e"></a>而应常怀羁旅之想。<a id="a-8f"></a>若有苾刍。<a id="a-8g"></a>虽住如是诸所居处。<a id="a-8h"></a>应怀种种虑恐处想。<a id="a-8i"></a>虽住如是无讥嫌处。<a id="a-8j"></a>而常虑恐为诸有智同梵行者之所讥嫌。<a id="a-8k"></a>云何所依。<a id="a-8l"></a>谓五所依。<a id="a-8m"></a>何等为五。<a id="a-8n"></a>一村田所依。<a id="a-8o"></a>二居处所依。<a id="a-8p"></a>三补特伽罗所依。<a id="a-8q"></a>四诸衣服等资具所依。<a id="a-8r"></a>五威仪所依。<a id="a-8s"></a>若依村城地方分所而得安住。<a id="a-8t"></a>应知是名村田所依。<a id="a-8u"></a>若依园林或诸寺院经行处等而得安住。<a id="a-8v"></a>应知是名居处所依。<a id="a-8w"></a>若依施主。<a id="a-8x"></a>轨范。<a id="a-8y"></a>亲教。<a id="a-8z"></a>谏诲忆念教授教诫说正法者。<a id="a-90"></a>而得安住。<a id="a-91"></a>应知是名补特伽罗所依。<a id="a-92"></a>若依顺道或粗或妙。<a id="a-93"></a>随所获得衣服饮食病缘医药资身众具而得安住。<a id="a-94"></a>应知是名诸衣服等资具所依。<a id="a-95"></a>若依是处于时时间。<a id="a-96"></a>身四威仪如其所乐得安乐住。<a id="a-97"></a>应知是名威仪所依。<a id="a-98"></a>若依如是所依而住。<a id="a-99"></a>终不为其苦恼非圣无义所引困弊匪宜损害自己。<a id="a-9A"></a>云何受用。<a id="a-9B"></a>谓有五种不净受用。<a id="a-9C"></a>及有五种清净受用。<a id="a-9D"></a>云何五种不净受用。<a id="a-9E"></a>一者受用窣堵波物。<a id="a-9F"></a>非遭重病。<a id="a-9G"></a>设遭重病有余方计。<a id="a-9H"></a>二者受用诸僧祇物。<a id="a-9I"></a>非僧授与非堕钵中。<a id="a-9J"></a>非彼分摄。<a id="a-9K"></a>三者受用他别人物。<a id="a-9L"></a>不从彼得。<a id="a-9M"></a>非彼所许。<a id="a-9N"></a>随意受用。<a id="a-9O"></a>四者受用非委信物。<a id="a-9P"></a>谓非委信补特伽罗一切所有不应受用五者受用诸便秽等所染污物。<a id="a-9Q"></a>或由习近减诸善法增不善法。<a id="a-9R"></a>或习近时令诸世间生起讥诃。<a id="a-9S"></a>令诸世间共所厌贱。<a id="a-9T"></a>未生信者令倍不信。<a id="a-9U"></a>已生信者令其变异。<a id="a-9V"></a>是名五种不净受用。<a id="a-9W"></a>于毗柰耶勤学苾刍。<a id="a-9X"></a>应当远离。<a id="a-9Y"></a>与此相违。<a id="a-9Z"></a>应知五种清净受用。<a id="a-9a"></a>于毗柰耶勤学苾刍。<a id="a-9b"></a>应当受用如是。<a id="a-9c"></a>远离不净受用。<a id="a-9d"></a>于净受用随行苾刍。<a id="a-9e"></a>能善酬报所有信施。<a id="a-9f"></a>云何羯磨。<a id="a-9g"></a>谓一切羯磨略有四种。<a id="a-9h"></a>一者单白羯磨。<a id="a-9i"></a>二者白二羯磨。<a id="a-9j"></a>三者白四羯磨。<a id="a-9k"></a>四者三语羯磨。<a id="a-9l"></a>此四羯磨略有二事为所依处。<a id="a-9m"></a>一有情数事为所依处。<a id="a-9n"></a>二无情数事为所依处。<a id="a-9o"></a>有情数事为所依处者。<a id="a-9p"></a>谓出家羯磨。<a id="a-9q"></a>若受具足羯磨。<a id="a-9r"></a>若补特伽罗同意羯磨。<a id="a-9s"></a>若出罪羯磨。<a id="a-9t"></a>若举羯磨。<a id="a-9u"></a>若摈羯磨。<a id="a-9v"></a>若两安居受七二十四十夜等所有羯磨。<a id="a-9w"></a>如是或为摄受有情。<a id="a-9x"></a>或为折伏有情。<a id="a-9y"></a>施设羯磨。<a id="a-9z"></a>是名有情数事为所依处羯磨。<a id="a-A0"></a>无情数事为所依处者。<a id="a-A1"></a>谓受持依钵羯磨。<a id="a-A2"></a>若持羯絺那衣护衣不舍羯磨。<a id="a-A3"></a>若结界羯磨。<a id="a-A4"></a>若净稻谷同意羯磨。<a id="a-A5"></a>如是等类所有羯磨。<a id="a-A6"></a>当知是名无情数事为所依处羯磨。<a id="a-A7"></a>又此羯磨当知或有二众所作。<a id="a-A8"></a>或有四众所作。<a id="a-A9"></a>或有十众所作。<a id="a-AA"></a>或有二十众所作。<a id="a-AB"></a>或有四十众所作。<a id="a-AC"></a>或有合众所作。<a id="a-AD"></a>二众所作者。<a id="a-AE"></a>谓一苾刍对一苾刍三说别悔羯磨。<a id="a-AF"></a>发露悔除或陨坠罪或恶作罪等。<a id="a-AG"></a>四众所作者。<a id="a-AH"></a>谓如有一。<a id="a-AI"></a>犯粗罪已于四人前发露悔除羯磨。<a id="a-AJ"></a>十众所作者。<a id="a-AK"></a>谓受具足羯磨。<a id="a-AL"></a>二十众所作者。<a id="a-AM"></a>谓出苾刍众余罪羯磨。<a id="a-AN"></a>及苾刍尼受具足羯磨。<a id="a-AO"></a>四十众所作者。<a id="a-AP"></a>谓出苾刍尼众余罪羯磨。<a id="a-AQ"></a>合众所作者。<a id="a-AR"></a>谓增长羯磨。<a id="a-AS"></a>若恣举羯磨。<a id="a-AT"></a>或余所有种类羯磨。<a id="a-AU"></a>是四羯磨由事差别成无量种。<a id="a-AV"></a>广说应知如毗柰耶摩怛理迦。<a id="a-AW"></a>如是解了所有羯磨。<a id="a-AX"></a>于毗柰耶勤学苾刍。<a id="a-AY"></a>随羯磨行。<a id="a-AZ"></a>于所犯罪而得善巧。<a id="a-Aa"></a>于罪出离亦得善巧。<a id="a-Ab"></a>避护自身令得清净离诸罪过。</p>
  <p id="aAc">复次于毗柰耶勤学苾刍。<a id="a-Ad"></a>应知有五违逆学法。<a id="a-Ae"></a>应当远离。<a id="a-Af"></a>复有五种随顺学法。<a id="a-Ag"></a>应当受持。<a id="a-Ah"></a>云何为五违逆学法。<a id="a-Ai"></a>一者障碍。<a id="a-Aj"></a>二者像似正法。<a id="a-Ak"></a>三者恶友。<a id="a-Al"></a>四者愚戆烦恼炽盛。<a id="a-Am"></a>五者宿世资粮其力薄弱。<a id="a-An"></a>云何障碍。<a id="a-Ao"></a>谓有五障。<a id="a-Ap"></a>一增上戒障。<a id="a-Aq"></a>二增上心障。<a id="a-Ar"></a>三增上慧障。<a id="a-As"></a>四往善趣障。<a id="a-At"></a>五利养寿命所作事障。<a id="a-Au"></a>云何名为增上戒障。<a id="a-Av"></a>谓如有一。<a id="a-Aw"></a>或是奴婢。<a id="a-Ax"></a>或是获得。<a id="a-Ay"></a>或有所言。<a id="a-Az"></a>广说一切障出家法而与相应。<a id="a-B0"></a>如是名为增上戒障。<a id="a-B1"></a>云何名为增上心障。<a id="a-B2"></a>有十一障。<a id="a-B3"></a>当知名为增上心障。<a id="a-B4"></a>谓数与众会为初。<a id="a-B5"></a>处分居处为后。<a id="a-B6"></a>云何名为增上慧障。<a id="a-B7"></a>谓于正法及说法师不起恭敬。<a id="a-B8"></a>陵懱正法及说法师轻贱自己。<a id="a-B9"></a>于法悭吝障他正法。<a id="a-BA"></a>令背正法毁谤正法。<a id="a-BB"></a>如是等类当知皆名增上慧障。<a id="a-BC"></a>云何名为往善趣障。<a id="a-BD"></a>谓如有一。<a id="a-BE"></a>恶欲邪见多诸忿恨。<a id="a-BF"></a>乃至广说。<a id="a-BG"></a>如是色类顺诸恶趣受学转法。<a id="a-BH"></a>当知是名顺恶趣障。<a id="a-BI"></a>利养障者。<a id="a-BJ"></a>谓随所行。<a id="a-BK"></a>令未信者更增不信。<a id="a-BL"></a>其已信者能令改变。<a id="a-BM"></a>不乐功德。<a id="a-BN"></a>不时时中精勤修习施福业事。<a id="a-BO"></a>不乐为他引摄所有利益安乐。<a id="a-BP"></a>如是等类。<a id="a-BQ"></a>寿命障者。<a id="a-BR"></a>谓不谨慎远避恶象。<a id="a-BS"></a>广说乃至。<a id="a-BT"></a>不善远离有灾有疫诸恶国土。<a id="a-BU"></a>又不远离诸因诸缘未尽寿量能令夭殁。<a id="a-BV"></a>如是等类。<a id="a-BW"></a>所作事障者。<a id="a-BX"></a>谓能障碍营衣钵等所有事业。<a id="a-BY"></a>如是一切总摄为一。<a id="a-BZ"></a>应知说名利养寿命所作事障。<a id="a-Ba"></a>云何名为像似正法。<a id="a-Bb"></a>谓略有二种像似正法。<a id="a-Bc"></a>一似教正法。<a id="a-Bd"></a>二似行正法。<a id="a-Be"></a>若于非法生是法想。<a id="a-Bf"></a>显示非法以为是法。<a id="a-Bg"></a>令他于中生正法想。<a id="a-Bh"></a>如是法教实故谛故。<a id="a-Bi"></a>非是正法。<a id="a-Bj"></a>而复像似正法显现。<a id="a-Bk"></a>是故名为似教正法。<a id="a-Bl"></a>若广为他如是宣说。<a id="a-Bm"></a>令他受学亦自修行。<a id="a-Bn"></a>妄起法想习诸邪行。<a id="a-Bo"></a>而自憍慢称言我能修是正行。<a id="a-Bp"></a>应知是名似行正法。</p>
  <p id="aBq">为广宣说像似正法。<a id="a-Br"></a>复说中间嗢拖南曰。</p>
  <p id="aBs">初法等五种　　次根等诸见</p>
  <p id="aBt">非处恶作等　　后暴恶戒等</p>
  <p id="aBu">诸以如来所说法教相似文句。<a id="a-Bv"></a>于诸经中安置伪经。<a id="a-Bw"></a>于诸律中安置伪律。<a id="a-Bx"></a>如是名为像似正法。<a id="a-By"></a>又由增益或损减见。<a id="a-Bz"></a>增益虚事损减实事。<a id="a-C0"></a>由此方便于无常等种种义门。<a id="a-C1"></a>广为他人宣说开示如是如是自他习行。<a id="a-C2"></a>如是亦名像似正法。<a id="a-C3"></a>又于宣说补特伽罗所有经典。<a id="a-C4"></a>邪取分别说有真实补特伽罗。<a id="a-C5"></a>如是亦名像似正法。<a id="a-C6"></a>又于种种假有法中。<a id="a-C7"></a>宣说开示为实有性。<a id="a-C8"></a>如是亦名像似正法。<a id="a-C9"></a>又于远离一切戏论究竟涅槃。<a id="a-CA"></a>分别为有或为非有。<a id="a-CB"></a>说为有性或非有性。<a id="a-CC"></a>如是亦名像似正法。<a id="a-CD"></a>又有一类补特伽罗。<a id="a-CE"></a>作如是说。<a id="a-CF"></a>世尊宣示称扬赞叹密护根门。<a id="a-CG"></a>由是因缘宁不视色。<a id="a-CH"></a>乃至于法不以意思。<a id="a-CI"></a>而不系念观视众色乃至以意思惟诸法。<a id="a-CJ"></a>如是亦名像似正法。<a id="a-CK"></a>又闻世尊宣示称叹简静而住。<a id="a-CL"></a>便作是言。<a id="a-CM"></a>宁无咎责不测量他。<a id="a-CN"></a>于应毁者而不呵毁。<a id="a-CO"></a>于应赞者亦不称赞。<a id="a-CP"></a>而不有所呵毁称赞。<a id="a-CQ"></a>如是亦名像似正法。<a id="a-CR"></a>又闻世尊宣示称叹和气软语。<a id="a-CS"></a>便作是言。<a id="a-CT"></a>受默然戒都无言说为极善哉。<a id="a-CU"></a>如是亦名像似正法。<a id="a-CV"></a>又闻世尊宣示称叹节量衣食。<a id="a-CW"></a>便作是言。<a id="a-CX"></a>断食而住露体而行最为妙善。<a id="a-CY"></a>如是亦名像似正法。<a id="a-CZ"></a>又闻世尊宣示称叹离諠杂住。<a id="a-Ca"></a>息诸言说及以事业。<a id="a-Cb"></a>便作是言。<a id="a-Cc"></a>弃舍卧具。<a id="a-Cd"></a>寂静闲居。<a id="a-Ce"></a>无所修习为极美妙。<a id="a-Cf"></a>如是亦名像似正法。<a id="a-Cg"></a>又闻佛说心将导世间。<a id="a-Ch"></a>心营造一切。<a id="a-Ci"></a>随心所生起皆自在而转。<a id="a-Cj"></a>于如是等诸经义趣不如实知。<a id="a-Ck"></a>或有一类。<a id="a-Cl"></a>由恶取执作如是言。<a id="a-Cm"></a>唯有一识驰流生死。<a id="a-Cn"></a>无二无别。<a id="a-Co"></a>如是亦名像似正法。<a id="a-Cp"></a>又闻佛许持戒士夫补特伽罗受百味食百千衣服。<a id="a-Cq"></a>障道妙欲。<a id="a-Cr"></a>设此品类正受用时亦不为障。<a id="a-Cs"></a>或有一类。<a id="a-Ct"></a>由恶取执作如是言。<a id="a-Cu"></a>世尊所说障道诸欲。<a id="a-Cv"></a>若有习近不足为障。<a id="a-Cw"></a>如是亦名像似正法。<a id="a-Cx"></a>又闻佛说诸阿罗汉于现法中于食言说蕴界处等不舍不取不如实知。<a id="a-Cy"></a>便作是说。<a id="a-Cz"></a>如我解佛所说法者。<a id="a-D0"></a>阿罗汉僧于其死后无所觉了。<a id="a-D1"></a>如是亦名像似正法。<a id="a-D2"></a>复有一类。<a id="a-D3"></a>不如实知世俗胜义二谛道理。<a id="a-D4"></a>违二谛理。<a id="a-D5"></a>作如是言。<a id="a-D6"></a>诸蕴无我。<a id="a-D7"></a>云何无我造作诸业令我触证。<a id="a-D8"></a>应知亦名像似正法。<a id="a-D9"></a>复有一类。<a id="a-DA"></a>本性愚痴多行谤毁。<a id="a-DB"></a>彼于九种内正住心不如实知。<a id="a-DC"></a>于谛观行念住观行不如实知。<a id="a-DD"></a>由不知故。<a id="a-DE"></a>为他宣说唯信解作意是奢摩他品。<a id="a-DF"></a>唯信解作意是毗钵舍那品。<a id="a-DG"></a>唯信解作意能得究竟。<a id="a-DH"></a>自亦习行。<a id="a-DI"></a>如是相行当知亦名像似正法。<a id="a-DJ"></a>复有一类。<a id="a-DK"></a>非处恶作而不思惟。<a id="a-DL"></a>当知亦名像似正法。<a id="a-DM"></a>复有一类。<a id="a-DN"></a>于其读诵观行作意。<a id="a-DO"></a>皆有堪能而乐僧事。<a id="a-DP"></a>亦于其中见胜功德。<a id="a-DQ"></a>为他宣说。<a id="a-DR"></a>当知亦名像似正法。<a id="a-DS"></a>复有一类。<a id="a-DT"></a>于戒于修有所堪能。<a id="a-DU"></a>而于惠施见胜功德。<a id="a-DV"></a>游历诸方。<a id="a-DW"></a>于自禁戒所遮止处多有毁犯。<a id="a-DX"></a>集诸财物奉佛法僧。<a id="a-DY"></a>当知亦名像似正法。<a id="a-DZ"></a>复有一类。<a id="a-Da"></a>于善说法毗柰耶中既出家已。<a id="a-Db"></a>展转相引专以听闻为其究竟。<a id="a-Dc"></a>当知亦名像似正法。<a id="a-Dd"></a>复有一类。<a id="a-De"></a>见诸苾刍大族大福多获衣等所有利养。<a id="a-Df"></a>舍少欲等而往其所恭敬叙慰现亲诲喻。<a id="a-Dg"></a>令新苾刍邪心动作。<a id="a-Dh"></a>当知亦名像似正法。<a id="a-Di"></a>复有一类。<a id="a-Dj"></a>弃舍如来所说甚深空性相应所有经典。<a id="a-Dk"></a>专乐习学随顺世间文章咒术。<a id="a-Dl"></a>而不自察怀聪明慢。<a id="a-Dm"></a>又欲令他知己聪敏。<a id="a-Dn"></a>当知亦名像似正法。<a id="a-Do"></a>复有一类。<a id="a-Dp"></a>折伏暴恶及诸犯戒。<a id="a-Dq"></a>为欲于彼暴恶犯戒作不饶益发起恶思。<a id="a-Dr"></a>当知亦名像似正法。<a id="a-Ds"></a>复有一类。<a id="a-Dt"></a>构集种种矫诈威仪。<a id="a-Du"></a>当知亦名像似正法。<a id="a-Dv"></a>复有一类。<a id="a-Dw"></a>以解世间文章咒术。<a id="a-Dx"></a>多求多获所有利养。<a id="a-Dy"></a>当知亦名像似正法。<a id="a-Dz"></a>复有一类。<a id="a-E0"></a>损恼于他以其非法积聚财宝作有罪福。<a id="a-E1"></a>当知亦名像似正法。<a id="a-E2"></a>又即于彼能引无义像似正法。<a id="a-E3"></a>以诸因缘开示建立。<a id="a-E4"></a>当知亦名像似正法。<a id="a-E5"></a>如是一切像似正法。<a id="a-E6"></a>应知皆是违逆学法。<a id="a-E7"></a>恶友性相。<a id="a-E8"></a>广说应知如声闻地及菩萨地。<a id="a-E9"></a>又略说者。<a id="a-EA"></a>若于放逸或于恶行。<a id="a-EB"></a>或于下劣诸善功德。<a id="a-EC"></a>而相劝励。<a id="a-ED"></a>应知是类总名恶友。<a id="a-EE"></a>若诸昧劣愚痴种类。<a id="a-EF"></a>所有猛利长时烦恼。<a id="a-EG"></a>是名愚戆烦恼炽盛。<a id="a-EH"></a>若于宿世信等善法不修习故。<a id="a-EI"></a>于现法中信等微弱。<a id="a-EJ"></a>虽极精恳。<a id="a-EK"></a>然无力能即于现法获得涅槃。<a id="a-EL"></a>当知是名宿世资粮有所阙故于现法中其力薄弱。<a id="a-EM"></a>是名五种违逆学法。<a id="a-EN"></a>与此相违。<a id="a-EO"></a>应知五种随顺学法。<a id="a-EP"></a>成就彼故于毗柰耶勤学苾刍。<a id="a-EQ"></a>能正修集一切所学。<a id="a-ER"></a>成就如是随顺法者。<a id="a-ES"></a>复有五法能防戒蕴一正出家。<a id="a-ET"></a>二善请问。<a id="a-EU"></a>三审观察。<a id="a-EV"></a>四修对治。<a id="a-EW"></a>五任持信。<a id="a-EX"></a>不厄于债而求出家。<a id="a-EY"></a>如前广说。<a id="a-EZ"></a>唯求涅槃爱乐所学而求出家。<a id="a-Ea"></a>当知如是名正出家。<a id="a-Eb"></a>既出家已于犯无犯及还净中。<a id="a-Ec"></a>若有苾刍持经律论。<a id="a-Ed"></a>其所未了躬往请决彼便开晓。<a id="a-Ee"></a>当知如是名善请问。<a id="a-Ef"></a>于自尸罗三时观察。<a id="a-Eg"></a>或初日分或中日分或后日分。<a id="a-Eh"></a>若见无犯便生欢喜。<a id="a-Ei"></a>昼夜精勤随学而住。<a id="a-Ej"></a>若见有犯即便速疾如法悔除。<a id="a-Ek"></a>当知如是名审观察。<a id="a-El"></a>于时时间初夜后夜或昼日分。<a id="a-Em"></a>思惟修习所有贪等烦恼对治。<a id="a-En"></a>非唯听闻尸罗言教便生喜足。<a id="a-Eo"></a>当知如是名修对治。<a id="a-Ep"></a>深信有犯当不爱果。<a id="a-Eq"></a>深信无犯当来爱果。<a id="a-Er"></a>当知如是名任持信。<a id="a-Es"></a>又正出家为所依止作余四事。<a id="a-Et"></a>由正请问终不毁犯。<a id="a-Eu"></a>无知故犯。<a id="a-Ev"></a>由审观察终不毁犯。<a id="a-Ew"></a>放逸故犯。<a id="a-Ex"></a>由修对治终不毁犯。<a id="a-Ey"></a>烦恼炽盛故有所犯。<a id="a-Ez"></a>由任持信终不毁犯。<a id="a-F0"></a>轻慢故犯。<a id="a-F1"></a>依止如是五种法故。<a id="a-F2"></a>能防戒蕴名善防护。</p>
  <p id="aF3">复次于毗柰耶勤学苾刍。<a id="a-F4"></a>由有五种寂静法故。<a id="a-F5"></a>能灭诸恶。<a id="a-F6"></a>云何为五。<a id="a-F7"></a>一者柔和易可共住。<a id="a-F8"></a>二者断。<a id="a-F9"></a>三者断支。<a id="a-FA"></a>四者敬事。<a id="a-FB"></a>五者灭诤。<a id="a-FC"></a>何等柔和易可共住。<a id="a-FD"></a>谓如经说。<a id="a-FE"></a>略有六种可爱乐法。<a id="a-FF"></a>何等为断。<a id="a-FG"></a>谓诸人天所有四轮。<a id="a-FH"></a>何等断支。<a id="a-FI"></a>谓五断支。<a id="a-FJ"></a>何等敬事。<a id="a-FK"></a>谓敬事大师。<a id="a-FL"></a>广说乃至。<a id="a-FM"></a>无有放逸。<a id="a-FN"></a>何等灭诤。<a id="a-FO"></a>谓七灭诤法。<a id="a-FP"></a>当知此中由依身等于同梵行现行非爱。<a id="a-FQ"></a>又于僧祇共有财物不平受用。<a id="a-FR"></a>又有戒见不同分法。<a id="a-FS"></a>由依此故难可共住。<a id="a-FT"></a>性不柔和。<a id="a-FU"></a>心常展转互相经构。<a id="a-FV"></a>如是名为可爱乐法之所对治。<a id="a-FW"></a>与此相违。<a id="a-FX"></a>由其白品三种因缘。<a id="a-FY"></a>当知即是建立六种可爱乐法。<a id="a-FZ"></a>由其第一建立三种。<a id="a-Fa"></a>由其第二建立第四。<a id="a-Fb"></a>由其第三建立第五及以第六。<a id="a-Fc"></a>又于此中所有令他获得可爱利益安乐。<a id="a-Fd"></a>正现在前身等诸业。<a id="a-Fe"></a>名慈善友。<a id="a-Ff"></a>若物可令清净受用。<a id="a-Fg"></a>此物名为如法利养。<a id="a-Fh"></a>若物不依邪命非法方便获得。<a id="a-Fi"></a>此物名为如法所得。<a id="a-Fj"></a>若物已置在于钵内。<a id="a-Fk"></a>当知此物名堕钵中。<a id="a-Fl"></a>若物虽未置于钵中而将欲置。<a id="a-Fm"></a>当知此物名钵所摄。<a id="a-Fn"></a>若所受食不偏精妙。<a id="a-Fo"></a>亦不偏多。<a id="a-Fp"></a>共食所食。<a id="a-Fq"></a>显露而食不私密食。<a id="a-Fr"></a>乃至唯有可充腹食亦共分布终不故思隐障处食。<a id="a-Fs"></a>亦不闭门。<a id="a-Ft"></a>而有所食恐他饥乏来至希求不得分给。<a id="a-Fu"></a>当知是名平等受用。<a id="a-Fv"></a>圣所爱戒差别分别。<a id="a-Fw"></a>如摄异门应知其相。<a id="a-Fx"></a>出世正见差别分别。<a id="a-Fy"></a>即摄事分应知其相。<a id="a-Fz"></a>又由二相成可乐性。<a id="a-G0"></a>一体彼有德而尊重故。<a id="a-G1"></a>二荷彼有恩而慰意故。<a id="a-G2"></a>又可乐性有二差别。<a id="a-G3"></a>一者未生令其得生。<a id="a-G4"></a>二者生已当倍增广。<a id="a-G5"></a>应知此中尊重增上。<a id="a-G6"></a>谓体彼有德。<a id="a-G7"></a>慰意增上。<a id="a-G8"></a>谓财法二摄。<a id="a-G9"></a>彼二增上谓善和合。<a id="a-GA"></a>和合增上谓心无扰恼。<a id="a-GB"></a>远离贪等所有扰恼。<a id="a-GC"></a>名曰无违。<a id="a-GD"></a>和合方便共为一事。<a id="a-GE"></a>名曰无诤。<a id="a-GF"></a>和同水乳名一趣性。<a id="a-GG"></a>又处所圆满。<a id="a-GH"></a>教导圆满。<a id="a-GI"></a>正行圆满。<a id="a-GJ"></a>资粮圆满为所依止。<a id="a-GK"></a>应知建立人天四轮。<a id="a-GL"></a>五种妙好所住方处。<a id="a-GM"></a>名处所圆满。<a id="a-GN"></a>广说应知如声闻地。<a id="a-GO"></a>正士善友。<a id="a-GP"></a>名教导圆满。<a id="a-GQ"></a>广说应知如声闻地及菩萨地。<a id="a-GR"></a>由五种相自发正愿。<a id="a-GS"></a>名正行圆满。<a id="a-GT"></a>何等为五。<a id="a-GU"></a>一于正教授能敬顺取。<a id="a-GV"></a>二行无违逆。<a id="a-GW"></a>三如实自显。<a id="a-GX"></a>四其教授师随所获得精粗衣服饮食卧具便生喜足。<a id="a-GY"></a>五无间殷重二种加行乐断乐修。<a id="a-GZ"></a>乃至修习四种苾刍爱取对治。<a id="a-Ga"></a>又宿所作福补特伽罗宿世善根增上力故。<a id="a-Gb"></a>应知有五相果胜利。<a id="a-Gc"></a>谓宿所作福增上力故。<a id="a-Gd"></a>安住二种可爱果报。<a id="a-Ge"></a>一内。<a id="a-Gf"></a>二外。<a id="a-Gg"></a>内可爱果报者。<a id="a-Gh"></a>谓长寿久住妙色端严。<a id="a-Gi"></a>无病少恼非仆非女非半择迦。<a id="a-Gj"></a>智慧猛利发言威肃具大宗叶。<a id="a-Gk"></a>外可爱果报者。<a id="a-Gl"></a>谓生富贵家。<a id="a-Gm"></a>如经广说。<a id="a-Gn"></a>大富大翼有大侍卫。<a id="a-Go"></a>是名第一宿所作福相果胜利。<a id="a-Gp"></a>又宿所作福增上力故。<a id="a-Gq"></a>得善安住。<a id="a-Gr"></a>非诸魍魉药叉非人守宅神等能为障碍。<a id="a-Gs"></a>谓于财位不作障碍。<a id="a-Gt"></a>或于寿命不作障碍。<a id="a-Gu"></a>是名第二宿所作福相果胜利。<a id="a-Gv"></a>又宿所作福增上力故。<a id="a-Gw"></a>性于善法心能趣入修习无怠。<a id="a-Gx"></a>是名第三宿所作福相果胜利。<a id="a-Gy"></a>又宿所作福增上力故。<a id="a-Gz"></a>性于恶行深自恳愧。<a id="a-H0"></a>虽作恶已时时发起猛利悔心。<a id="a-H1"></a>由此因缘令已作恶现在微劣。<a id="a-H2"></a>于当来恶能永远离。<a id="a-H3"></a>是名第四宿所作福相果胜利。<a id="a-H4"></a>又宿所作福增上力故。<a id="a-H5"></a>一切事业方便加行。<a id="a-H6"></a>意趣伎能展转昌盛。<a id="a-H7"></a>凡所施为无不敬顺。<a id="a-H8"></a>少用功力多有成办。<a id="a-H9"></a>是名第五宿所作福相果胜利。<a id="a-HA"></a>如是四种。<a id="a-HB"></a>天上诸天人中诸人。<a id="a-HC"></a>所有止观胜妙车轮。<a id="a-HD"></a>随有所阙其车不转。<a id="a-HE"></a>又依应所得义深生信解。<a id="a-HF"></a>于师长前如实自显身有勇悍心有勇悍堪能领解善说恶说所有法义。<a id="a-HG"></a>如其次第应知建立五种断支。<a id="a-HH"></a>随阙一支断不成办。<a id="a-HI"></a>又于最初应当勉励敬事大师。<a id="a-HJ"></a>谓能宣说增上戒学增上心学增上慧学所有法教。<a id="a-HK"></a>次应敬事其所说法。<a id="a-HL"></a>次修习法随法行时。<a id="a-HM"></a>应当敬事依增上戒与毗柰耶相应学处。<a id="a-HN"></a>次应敬事依增上心及增上慧教诫教授。<a id="a-HO"></a>于时时间修财供养及法供养。<a id="a-HP"></a>应知此中财法供养。<a id="a-HQ"></a>谓同居止及同受用。<a id="a-HR"></a>次于静虑修三摩地。<a id="a-HS"></a>从此无间随无爱味通达谛理。<a id="a-HT"></a>永尽诸漏无有放逸。<a id="a-HU"></a>如是七种敬事差别次第应知。<a id="a-HV"></a>又由三相应知敬事。<a id="a-HW"></a>由能体彼功德胜利故起尊重。<a id="a-HX"></a>随所体悉以身语意三种正行而修恭敬。<a id="a-HY"></a>复设种种幢旛盖等而为供养。<a id="a-HZ"></a>有诸同梵行者举余同梵行者所犯众罪。<a id="a-Ha"></a>即于现前四目相对。<a id="a-Hb"></a>而以其实不以非实。<a id="a-Hc"></a>乃至广说。<a id="a-Hd"></a>彼于未了正解了时便更无犯。<a id="a-He"></a>更无犯故是诸苾刍。<a id="a-Hf"></a>由见闻疑不应重举前所犯事。<a id="a-Hg"></a>如是诤事便得除灭。<a id="a-Hh"></a>有诸苾刍见余苾刍犯罪时节。<a id="a-Hi"></a>别于后时彼犯罪者忘自所犯。<a id="a-Hj"></a>其见犯者记彼所犯便举是事。<a id="a-Hk"></a>问言。<a id="a-Hl"></a>汝忆自所犯不。<a id="a-Hm"></a>彼乃答言。<a id="a-Hn"></a>我都不忆。<a id="a-Ho"></a>彼既不忆不可自悔。<a id="a-Hp"></a>妄言我忆。<a id="a-Hq"></a>非无悔言能离恶作。<a id="a-Hr"></a>既被他举故信顺他。<a id="a-Hs"></a>应从众僧求乞忆念毗柰耶想及以清净。<a id="a-Ht"></a>尔时众僧信诸苾刍与彼清净。<a id="a-Hu"></a>彼犯罪者得离恶作。<a id="a-Hv"></a>是诸苾刍不应重举前所犯事。<a id="a-Hw"></a>如是诤事便得除灭。<a id="a-Hx"></a>复有苾刍由癫狂故现行众多非沙门法不随顺法。<a id="a-Hy"></a>彼由此事故不成犯。<a id="a-Hz"></a>复有一类无知苾刍。<a id="a-I0"></a>谓彼成犯非处举发。<a id="a-I1"></a>有诸苾刍为防未来教示忆念。<a id="a-I2"></a>令得自心还从众僧求乞不痴毗柰耶想及以清净。<a id="a-I3"></a>彼闻是已即便求乞。<a id="a-I4"></a>尔时众僧应断如是补特伽罗不成于犯。<a id="a-I5"></a>僧和合住唱与清净。<a id="a-I6"></a>无知苾刍既闻是已。<a id="a-I7"></a>不复重举前所犯事。<a id="a-I8"></a>如是诤事便得除灭。<a id="a-I9"></a>复有苾刍于众僧中举苾刍罪。<a id="a-IA"></a>其能举者起有犯想。<a id="a-IB"></a>彼所举者起无犯想。<a id="a-IC"></a>由无犯想便自称言我无所犯。<a id="a-ID"></a>能举者云长老岂不曾作如是如是事耶。<a id="a-IE"></a>彼遂诚言。<a id="a-IF"></a>我不曾作。<a id="a-IG"></a>能举复云。<a id="a-IH"></a>彼先已犯。<a id="a-II"></a>今得举发犹不了。<a id="a-IJ"></a>故仍言不犯。<a id="a-IK"></a>尔时众僧便为寻求事之自性为犯不犯。<a id="a-IL"></a>待得实已当如法断。<a id="a-IM"></a>如是诤事便得除灭。<a id="a-IN"></a>有异住处众多苾刍。<a id="a-IO"></a>于所犯罪互生疑诤。<a id="a-IP"></a>或言有犯或言无犯。<a id="a-IQ"></a>或言是重或言是轻。<a id="a-IR"></a>有别住处众数过前。<a id="a-IS"></a>或望彼众此多慧解受持三藏。<a id="a-IT"></a>彼应就此请决所疑令到究竟。<a id="a-IU"></a>如是诤事便得除灭。<a id="a-IV"></a>复有苾刍既犯罪已。<a id="a-IW"></a>自恶作缠之所激发遂成忧悴。<a id="a-IX"></a>虑他举发便如法悔。<a id="a-IY"></a>由此一切诤事除灭。<a id="a-IZ"></a>有多苾刍互相举罪。<a id="a-Ia"></a>各为憍慢之所执持。<a id="a-Ib"></a>不欲展转相对发露。<a id="a-Ic"></a>专事离散。<a id="a-Id"></a>二部别居各作是言。<a id="a-Ie"></a>彼既不肯来对我众发露悔灭。<a id="a-If"></a>我等何为辄就彼众发露悔灭。<a id="a-Ig"></a>彼此部中各应推一有智众首共禀所言。<a id="a-Ih"></a>补特伽罗同往他众。<a id="a-Ii"></a>许其发露悔灭所犯。<a id="a-Ij"></a>如是诤事便得除灭。<a id="a-Ik"></a>如是诤事略有四种。<a id="a-Il"></a>应知除灭亦有四种。<a id="a-Im"></a>云何名为四种诤事。<a id="a-In"></a>一者他举诤事。<a id="a-Io"></a>二者互疑诤事。<a id="a-Ip"></a>三者自举诤事。<a id="a-Iq"></a>四者互举诤事。<a id="a-Ir"></a>何等复名四种除灭。<a id="a-Is"></a>一者愿出所犯除灭。<a id="a-It"></a>二者施与清净除灭。<a id="a-Iu"></a>三者许求实性除灭。<a id="a-Iv"></a>四者各各发露除灭。</p>
 </body>
</html>