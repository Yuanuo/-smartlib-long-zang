<!doctype html>
<html id="z3IBVMgvu" data-ver="825">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第六十六</h1>
  <h2 id="a2">摄决择分中思所成慧地之二</h2>
  <p id="a3">复次如佛世尊说三苦性。<a id="a-4"></a>此中云何为行苦性。<a id="a-5"></a>谓后有业烦恼所生诸行于彼彼自体中。<a id="a-6"></a>能随顺生一切烦恼及与众苦所有安立。<a id="a-7"></a>一切遍行粗重所摄。<a id="a-8"></a>亦名粗重。<a id="a-9"></a>是行苦性。<a id="a-A"></a>依此行苦。<a id="a-B"></a>佛世尊说略五取蕴皆名为苦。<a id="a-C"></a>又此行苦遍行一切若乐受中若苦受中若不苦不乐受中。<a id="a-D"></a>然于不苦不乐受中。<a id="a-E"></a>此粗重性分明显现。<a id="a-F"></a>是故但说不苦不乐受由行苦故苦。<a id="a-G"></a>于乐受苦受中。<a id="a-H"></a>爱恚二法扰乱心故。<a id="a-I"></a>此粗重苦非易可了。<a id="a-J"></a>譬如热痈。<a id="a-K"></a>若以冷触封之即生乐想。<a id="a-L"></a>热灰堕上便生苦想。<a id="a-M"></a>若二俱离。<a id="a-N"></a>于此热痈尔时唯有痈自性苦分明显现。<a id="a-O"></a>如是于业烦恼所生诸行。<a id="a-P"></a>所有安立粗重所摄。<a id="a-Q"></a>犹如热痈。<a id="a-R"></a>行苦性中所有乐受如冷触封。<a id="a-S"></a>所有苦受如热灰堕。<a id="a-T"></a>所有不苦不乐受如离二触痈自性苦。<a id="a-U"></a>又乐受中多生染着。<a id="a-V"></a>是故说彼贪所随增。<a id="a-W"></a>于苦受中多生憎恚。<a id="a-X"></a>是故说彼嗔所随增。<a id="a-Y"></a>于非苦乐之所显现粗重所摄所有安立行自体中。<a id="a-Z"></a>于无常性计常颠倒。<a id="a-a"></a>于众苦性计乐颠倒。<a id="a-b"></a>于不净性计净颠倒。<a id="a-c"></a>于无我性计我颠倒。<a id="a-d"></a>是故说彼不苦不乐受无明所随增。<a id="a-e"></a>又诸愚夫于乐受中多生染着。<a id="a-f"></a>由是因缘于现法中。<a id="a-g"></a>行身恶行行语恶行行意恶行。<a id="a-h"></a>身坏命终广说乃至生那落迦。<a id="a-i"></a>又由后有爱故能感当来生等众苦。<a id="a-j"></a>如是乐受贪所依故能生当来五趣等苦。<a id="a-k"></a>又于苦受多起嗔心。<a id="a-l"></a>不随所欲触众苦事。<a id="a-m"></a>便生种种愁恼怨叹乃至迷乱。<a id="a-n"></a>由此因缘行三恶行堕诸恶趣。<a id="a-o"></a>如是苦受嗔所依故。<a id="a-p"></a>能感现法后法众苦。<a id="a-q"></a>又于不苦不乐受中多生如上颠倒之心。<a id="a-r"></a>于二种苦。<a id="a-s"></a>谓依乐受贪所生苦。<a id="a-t"></a>及依苦受嗔所生苦。<a id="a-u"></a>生不舍思起不舍行。<a id="a-v"></a>是故虽有众多烦恼及随烦恼。<a id="a-w"></a>然佛世尊但立三种根本烦恼。<a id="a-x"></a>谓贪嗔痴。<a id="a-y"></a>依此密意佛世尊说。<a id="a-z"></a>应观乐受是众苦法。<a id="a-10"></a>应观苦受犹如毒箭。<a id="a-11"></a>应观不苦不乐受性是无常有坏灭法。<a id="a-12"></a>若能如实观无常性。<a id="a-13"></a>渐次能断一切颠倒。<a id="a-14"></a>如是诸行是第一义苦圣谛事。<a id="a-15"></a>一切圣贤圣智观已。<a id="a-16"></a>于第一有最极寂静诸取蕴中。<a id="a-17"></a>尚不愿乐。<a id="a-18"></a>何况弊下那落迦中。</p>
  <p id="a19">复次即此能生后有诸行业及烦恼。<a id="a-1A"></a>由相道理是集圣谛。<a id="a-1B"></a>世尊经中据胜道理唯显示爱。</p>
  <p id="a1C">复次此烦恼品粗重永灭。<a id="a-1D"></a>是有余依涅槃增上所立灭谛。<a id="a-1E"></a>又因永断未来不生。<a id="a-1F"></a>及先世因受用尽已。<a id="a-1G"></a>现在诸行任运谢灭。<a id="a-1H"></a>是无余依涅槃增上所立灭谛。<a id="a-1I"></a>复次若能证解第一义谛所有正见。<a id="a-1J"></a>及正见为先一切圣道。<a id="a-1K"></a>是名道谛。</p>
  <p id="a1L">复次欲令于苦遍知于集永断。<a id="a-1M"></a>于灭作证于道修习。<a id="a-1N"></a>故略建立诸圣谛相。<a id="a-1O"></a>若广建立当知其相无量无边。<a id="a-1P"></a>又令了知苦谛粗相以为依止。<a id="a-1Q"></a>渐能趣入谛微细相。<a id="a-1R"></a>故先施设生等众苦。<a id="a-1S"></a>后方显示五取蕴苦。</p>
  <p id="a1T">复次由五相故建立任持诸法差别。<a id="a-1U"></a>何等为五。<a id="a-1V"></a>一段食。<a id="a-1W"></a>二触食。<a id="a-1X"></a>三意思食。<a id="a-1Y"></a>四识食。<a id="a-1Z"></a>五命根若粗段食。<a id="a-1a"></a>于欲界五趣中皆现可得。<a id="a-1b"></a>此于一分各别那落迦。<a id="a-1c"></a>非大那落迦。<a id="a-1d"></a>余食及命。<a id="a-1e"></a>遍三界中皆现可得。<a id="a-1f"></a>由于诸行假立有情。<a id="a-1g"></a>是故世尊说此诸法任持有情令住不坏。<a id="a-1h"></a>问有七因缘任持诸行令住不坏。<a id="a-1i"></a>何故世尊但说有情由食而住。<a id="a-1j"></a>何等为七。<a id="a-1k"></a>一生是诸行住因。<a id="a-1l"></a>由诸行生方得有住。<a id="a-1m"></a>无有无生而有住者。<a id="a-1n"></a>二命根。<a id="a-1o"></a>三食。<a id="a-1p"></a>四心自在通。<a id="a-1q"></a>由彼势力增诸寿行。<a id="a-1r"></a>或住一劫或住劫余。<a id="a-1s"></a>五因缘和合。<a id="a-1t"></a>是诸行住因。<a id="a-1u"></a>谓善不善无记诸法。<a id="a-1v"></a>乃至因缘犹未散坏。<a id="a-1w"></a>于尔所时相续而住无有断绝。<a id="a-1x"></a>六由善不善无记作意引发先业。<a id="a-1y"></a>能牵诸行念住不绝。<a id="a-1z"></a>所谓外分共不共业之所生起。<a id="a-20"></a>七无诸障碍。<a id="a-21"></a>是诸行住因。<a id="a-22"></a>由此能令诸行生时无障因缘。<a id="a-23"></a>诸行生已相似相续而住。<a id="a-24"></a>远离相违败坏因缘。<a id="a-25"></a>若不尔者便应灭坏。<a id="a-26"></a>答虽由如是七种因缘诸行得住。<a id="a-27"></a>然此四食是诸行住多分因缘。<a id="a-28"></a>由种种门能令诸行相续而住。<a id="a-29"></a>又此诸食能令有情相续而住。<a id="a-2A"></a>易取易入。<a id="a-2B"></a>乃至愚夫婴儿等类亦能随觉。<a id="a-2C"></a>非所余法。<a id="a-2D"></a>又此诸食能令羸损诸根大种皆得增益。<a id="a-2E"></a>又令疾病亦得除愈。<a id="a-2F"></a>非所余法。<a id="a-2G"></a>又有长寿诸有情类。<a id="a-2H"></a>若不得食非时中夭。<a id="a-2I"></a>又此诸食令易入道。<a id="a-2J"></a>能修身等四种念住。<a id="a-2K"></a>谓一切有情食所住故。<a id="a-2L"></a>是故由此五种因缘。<a id="a-2M"></a>世尊但说一切有情由食而住。<a id="a-2N"></a>何缘复说依止命根诸行得住。<a id="a-2O"></a>谓有是处曾无饮食有所阙乏。<a id="a-2P"></a>非求饮食有所艰难。<a id="a-2Q"></a>于彼处所唯由命根势力而住。<a id="a-2R"></a>如其所感寿量而住。<a id="a-2S"></a>是故世尊依彼处所说诸有情由命根故诸行得住。</p>
  <p id="a2T">复次此中段食当言香味触处所摄。<a id="a-2U"></a>何以故。<a id="a-2V"></a>由香味触若正消变便能长养。<a id="a-2W"></a>不正消变乃为损减。<a id="a-2X"></a>色等余法无有长养损减消变。<a id="a-2Y"></a>是故说彼非段食性。<a id="a-2Z"></a>若诸段物于吞咽时。<a id="a-2a"></a>令心欢喜诸根悦豫。<a id="a-2b"></a>当于尔时不名段食。<a id="a-2c"></a>但名触食。<a id="a-2d"></a>若受用已安隐消变。<a id="a-2e"></a>增长喜乐。<a id="a-2f"></a>于消变时乃名段食。<a id="a-2g"></a>若有熟变不能长养诸根安乐。<a id="a-2h"></a>彼虽熟变不名段食。<a id="a-2i"></a>若诸段物于吞咽时。<a id="a-2j"></a>不生欢喜亦不能令诸根悦豫。<a id="a-2k"></a>当于尔时都不名食。<a id="a-2l"></a>即彼后时安隐熟变增长安乐。<a id="a-2m"></a>彼于尔时乃名段食。<a id="a-2n"></a>若有熟变不长安乐。<a id="a-2o"></a>彼虽熟变亦不名食。</p>
  <p id="a2p">问若有段物亦是食耶。<a id="a-2q"></a>设是食者亦段物耶。<a id="a-2r"></a>答如其所应当作四句。<a id="a-2s"></a>或有段物而非是食。<a id="a-2t"></a>谓诸段物不能长养诸根大种。<a id="a-2u"></a>或有是食而非段物。<a id="a-2v"></a>谓若有触意思及识。<a id="a-2w"></a>能令诸根大种长养。<a id="a-2x"></a>或有是食亦是段物。<a id="a-2y"></a>谓诸段物能令诸根大种长养。<a id="a-2z"></a>或非段物亦非是食。<a id="a-30"></a>谓若有触意思及识。<a id="a-31"></a>不能长养诸根大种。<a id="a-32"></a>如是所余触乃至识。<a id="a-33"></a>随其所应皆作四句。</p>
  <p id="a34">复次若有异熟法。<a id="a-35"></a>若异熟法。<a id="a-36"></a>若异熟生法。<a id="a-37"></a>皆应了知。<a id="a-38"></a>略说有异熟法。<a id="a-39"></a>谓漏及有漏。<a id="a-3A"></a>彼要有力不被损害受用未尽。<a id="a-3B"></a>当知是名有异熟法。<a id="a-3C"></a>于诸漏中若不善者说名有力。<a id="a-3D"></a>有覆无记说名无力。<a id="a-3E"></a>于有漏中若善不善说名有力。<a id="a-3F"></a>余名无力。<a id="a-3G"></a>若漏有漏为世出世二离欲道之所断者。<a id="a-3H"></a>名被损害。<a id="a-3I"></a>与此相违名不损害。<a id="a-3J"></a>若过去世其异熟果已成熟者。<a id="a-3K"></a>名受用已尽。<a id="a-3L"></a>彼异熟果已过去故更无所有。<a id="a-3M"></a>若未来世当与异熟果者。<a id="a-3N"></a>若现在世其异熟果正现前者。<a id="a-3O"></a>名受用未尽。<a id="a-3P"></a>由此差别漏及有漏如其所应。<a id="a-3Q"></a>若善不善未被治断。<a id="a-3R"></a>其异熟果非先已熟。<a id="a-3S"></a>如是乃名有异熟法。<a id="a-3T"></a>若诸无漏无记有漏。<a id="a-3U"></a>若善不善有漏已断。<a id="a-3V"></a>若异熟果先已成熟。<a id="a-3W"></a>如是皆名无异熟法。<a id="a-3X"></a>又临终时最后念心是异熟法。<a id="a-3Y"></a>若结生相续无间之心亦是异熟。<a id="a-3Z"></a>从此已后所有一切自性住心皆是异熟。<a id="a-3a"></a>除善染污。<a id="a-3b"></a>及除加行无记之心。<a id="a-3c"></a>所余皆名自性住心。<a id="a-3d"></a>若心离欲犹故随转。<a id="a-3e"></a>除下地善及与加行无记之心。<a id="a-3f"></a>当知此心亦是异熟。<a id="a-3g"></a>又此异熟于一切处。<a id="a-3h"></a>当言唯是无覆无记。<a id="a-3i"></a>若从一切种子异熟。<a id="a-3j"></a>除其已断未得之法。<a id="a-3k"></a>余自种子为因所生。<a id="a-3l"></a>若善不善或复无记。<a id="a-3m"></a>如是一切当知皆名异熟生法。</p>
  <p id="a3n">复次一切处最后没心。<a id="a-3o"></a>及随初第二相续心。<a id="a-3p"></a>于三界中当知唯有非苦乐受。<a id="a-3q"></a>除初相续心。<a id="a-3r"></a>应知此受于一切处异熟所摄。<a id="a-3s"></a>余苦乐受应知皆是异熟所生。<a id="a-3t"></a>如其种子异熟所摄。<a id="a-3u"></a>即随此因此缘为因缘故。<a id="a-3v"></a>从异熟生生那落迦诸有情类。<a id="a-3w"></a>异熟无间有异熟生。<a id="a-3x"></a>苦忧相续如生那落迦如是。<a id="a-3y"></a>若生一分饿鬼及傍生中。<a id="a-3z"></a>当知亦尔。<a id="a-40"></a>若生人中及欲界天诸有情类。<a id="a-41"></a>无有决定异熟。<a id="a-42"></a>无间或时苦忧。<a id="a-43"></a>或时乐喜。<a id="a-44"></a>或时唯有不苦不乐受眼续生。<a id="a-45"></a>若生初二静虑异熟。<a id="a-46"></a>无间唯异熟生喜受相续。<a id="a-47"></a>若生第三静虑。<a id="a-48"></a>唯异熟生乐受相续。<a id="a-49"></a>若生第四静虑已上。<a id="a-4A"></a>唯有异熟不苦不乐受。<a id="a-4B"></a>是故当知即此受于彼名异熟生广大喜乐所摄受故。<a id="a-4C"></a>彼诸善业不苦不乐正现前时。<a id="a-4D"></a>亦名可爱异熟。<a id="a-4E"></a>与此相违当知名不可爱异熟。</p>
  <p id="a4F">复次白白异熟业所得无覆无记异熟果。<a id="a-4G"></a>一向可爱受。<a id="a-4H"></a>种子所摄受故。<a id="a-4I"></a>当知一向可爱一向可意。<a id="a-4J"></a>黑黑异熟业当知与此相违。<a id="a-4K"></a>黑白俱异熟业。<a id="a-4L"></a>二种种子所随逐故。<a id="a-4M"></a>所得异熟果当知亦有二种异熟生受。<a id="a-4N"></a>又黑白业由生类差别建立。<a id="a-4O"></a>谓于是处黑白俱有。<a id="a-4P"></a>即此处业总立黑白。<a id="a-4Q"></a>又由事差别建立。<a id="a-4R"></a>谓如有一随于一事于一时间起利益心而现在前。<a id="a-4S"></a>即于此事复于一时不利益心而现在前。<a id="a-4T"></a>或夺他物而行惠施。<a id="a-4U"></a>如是当知由事差别之所建立。<a id="a-4V"></a>又由自性建立如是黑白俱业。<a id="a-4W"></a>谓如有一随于一所许作利益。<a id="a-4X"></a>即由余事复于其所作不利益。<a id="a-4Y"></a>譬如有一于极暴虐作恶人所。<a id="a-4Z"></a>发生嗔恚俱行之思。<a id="a-4a"></a>不喜彼恶。<a id="a-4b"></a>当知此思嗔俱行故。<a id="a-4c"></a>堕黑分中。<a id="a-4d"></a>不喜乐彼恶俱行故。<a id="a-4e"></a>堕白分中。<a id="a-4f"></a>是故此业说名黑白。<a id="a-4g"></a>如是所余种类亦尔。</p>
  <p id="a4h">复次若善不善无记诸法所有种子未被损害。<a id="a-4i"></a>彼一切法皆由能生生起因故。<a id="a-4j"></a>名有因法。<a id="a-4k"></a>又先所作诸业烦恼。<a id="a-4l"></a>于三界中异熟果熟。<a id="a-4m"></a>此异熟果由业烦恼引发因故。<a id="a-4n"></a>名有因法。<a id="a-4o"></a>又由三处正现在前引发因故。<a id="a-4p"></a>生胎生中。<a id="a-4q"></a>当知此亦名有因法。<a id="a-4r"></a>湿和合故生湿生中。<a id="a-4s"></a>卵[穀-禾+卵]藏故生卵[穀-禾+卵]中。<a id="a-4t"></a>当知亦尔。<a id="a-4u"></a>又六识身以从眼色乃至意法。<a id="a-4v"></a>为增上缘同事因故。<a id="a-4w"></a>名有因法。<a id="a-4x"></a>又有俱生诸心心所。<a id="a-4y"></a>互为展转同事因故。<a id="a-4z"></a>名有因法。<a id="a-50"></a>又不善法由近恶友闻非正法不正思惟。<a id="a-51"></a>引发因故。<a id="a-52"></a>名有因法。<a id="a-53"></a>当知与此相违三种引发因故。<a id="a-54"></a>一切善法名有因法。<a id="a-55"></a>又染污住生邪精进。<a id="a-56"></a>无果劬劳生忧苦住。<a id="a-57"></a>彼由引发因故名有因法。<a id="a-58"></a>又不染污住生正精进。<a id="a-59"></a>有果劬劳生喜乐住。<a id="a-5A"></a>彼由引发因故名有因法。<a id="a-5B"></a>又世间道趣于离欲。<a id="a-5C"></a>及能引发静虑无色。<a id="a-5D"></a>彼由引发因故名有因法。<a id="a-5E"></a>又现法中静虑无色等至为依。<a id="a-5F"></a>如其所应往生上地。<a id="a-5G"></a>彼由引发因故名有因法。<a id="a-5H"></a>又世间法引出世法。<a id="a-5I"></a>彼由引发因故名有因法。<a id="a-5J"></a>又出世法圣道所摄能证涅槃。<a id="a-5K"></a>彼证涅槃由引发因故。<a id="a-5L"></a>名有因法。<a id="a-5M"></a>由如是等所说诸相。<a id="a-5N"></a>当知建立有因诸法。</p>
  <p id="a5O">复次此中能生生起因法。<a id="a-5P"></a>彼由各别等流果故。<a id="a-5Q"></a>名有果法。<a id="a-5R"></a>若诸后有业及烦恼。<a id="a-5S"></a>彼由各别异熟果故。<a id="a-5T"></a>名有果法。<a id="a-5U"></a>若有三处正现在前。<a id="a-5V"></a>若湿和合正现在前。<a id="a-5W"></a>若卵[穀-禾+卵]藏。<a id="a-5X"></a>若眼色等。<a id="a-5Y"></a>若彼俱生诸心心所。<a id="a-5Z"></a>若近恶友等。<a id="a-5a"></a>若近善友等。<a id="a-5b"></a>二种三法如是一切。<a id="a-5c"></a>皆由各别增上果故。<a id="a-5d"></a>名有果法。<a id="a-5e"></a>若现法中由染污住生邪精进。<a id="a-5f"></a>无果劬劳生忧苦住。<a id="a-5g"></a>若现法中不染污住生正精进。<a id="a-5h"></a>有果劬劳生喜乐住。<a id="a-5i"></a>如是一切皆由各别士用果故。<a id="a-5j"></a>名有果法。<a id="a-5k"></a>若趣世间离欲生道。<a id="a-5l"></a>彼由离系增上果故。<a id="a-5m"></a>名有果法。<a id="a-5n"></a>又能引出世间之道。<a id="a-5o"></a>及能证涅槃出世圣道。<a id="a-5p"></a>彼由离系增上果故。<a id="a-5q"></a>名有果法。<a id="a-5r"></a>谓由究竟离系果故。<a id="a-5s"></a>名有果法。<a id="a-5t"></a>若世间道非由究竟离系果故。<a id="a-5u"></a>名有果法。<a id="a-5v"></a>当知是名二道差别。<a id="a-5w"></a>由如是等所说相故。<a id="a-5x"></a>当知建立有果诸法差别之相。<a id="a-5y"></a>谓随所应。<a id="a-5z"></a>立等流果。<a id="a-60"></a>若异熟果。<a id="a-61"></a>若增上果。<a id="a-62"></a>若士用果。<a id="a-63"></a>若离系果。<a id="a-64"></a>与此相违应知建立非有因法非有果法。</p>
  <p id="a65">复次缘生法者。<a id="a-66"></a>谓无主宰无作者法。<a id="a-67"></a>如前意地决择缘起善巧中已广分别。</p>
  <p id="a68">复次略由五因当知建立内法差别。<a id="a-69"></a>由此因故说名为内。<a id="a-6A"></a>何等为五。<a id="a-6B"></a>谓假名故。<a id="a-6C"></a>妄执故。<a id="a-6D"></a>增上故。<a id="a-6E"></a>摄受种子故。<a id="a-6F"></a>事故。<a id="a-6G"></a>若于是处假想建立如是种类。<a id="a-6H"></a>谓立为我或立有情。<a id="a-6I"></a>彼如是名如是生类。<a id="a-6J"></a>广说乃至如是寿量。<a id="a-6K"></a>如是名为由假名故说名内法。<a id="a-6L"></a>若于是处妄起如是种类执着。<a id="a-6M"></a>谓计为我或起我慢。<a id="a-6N"></a>如是名为由妄执故说名内法。<a id="a-6O"></a>若由此法增上力故。<a id="a-6P"></a>外色声等处差别生为所受用。<a id="a-6Q"></a>如是名为由增上故说名内法。<a id="a-6R"></a>若能摄受善不善无记诸法种子。<a id="a-6S"></a>如是名为摄受种子故说名内法。<a id="a-6T"></a>若五种清净色若心意识。<a id="a-6U"></a>如是名为由事故说名内法。<a id="a-6V"></a>又有假名建立余法为内可得。<a id="a-6W"></a>何以故。<a id="a-6X"></a>于内可得外处所摄亦名内故。</p>
  <p id="a6Y">复次应知五蕴名色所摄。<a id="a-6Z"></a>所以者何。<a id="a-6a"></a>由彼彼处增长可得。<a id="a-6b"></a>手块等触即便变坏。<a id="a-6c"></a>是故色蕴说名为色。<a id="a-6d"></a>其余四蕴由种种名施设势力。<a id="a-6e"></a>由种种名施设为依。<a id="a-6f"></a>多分于其彼彼所缘流转趣向。<a id="a-6g"></a>是故如是四无色蕴说之为名。</p>
  <p id="a6h">复次略由五相建立执受诸法差别。<a id="a-6i"></a>何等为五。<a id="a-6j"></a>谓初唯色说名执受。<a id="a-6k"></a>当知此言遮心心所等。<a id="a-6l"></a>彼非执受故。<a id="a-6m"></a>又于色中所有内根。<a id="a-6n"></a>根所依属说名执受。<a id="a-6o"></a>当知此言遮外不属根色。<a id="a-6p"></a>彼非执受故。<a id="a-6q"></a>又心心所任持不舍说名执受。<a id="a-6r"></a>当知此言遮依属根发毛爪等。<a id="a-6s"></a>及遮死后所有内身。<a id="a-6t"></a>彼非执受故。<a id="a-6u"></a>又执受色由四因缘之所变异故。<a id="a-6v"></a>名执受。<a id="a-6w"></a>何等为四。<a id="a-6x"></a>一由外色所逼触故。<a id="a-6y"></a>二由内界相违平等所引发故。<a id="a-6z"></a>三由贪嗔等诸烦恼缠多现行故。<a id="a-70"></a>四由审虑所缘境故。<a id="a-71"></a>谓由外色能损恼者。<a id="a-72"></a>现前逼恼有执受色。<a id="a-73"></a>即便生苦生悲生恼。<a id="a-74"></a>若有外色能饶益者。<a id="a-75"></a>现前触对有执受色。<a id="a-76"></a>即便生乐安隐饶益。<a id="a-77"></a>若有内界更互相违。<a id="a-78"></a>便生苦恼。<a id="a-79"></a>彼若平等安乐摄受。<a id="a-7A"></a>又若贪等烦恼所恼。<a id="a-7B"></a>即便生苦愤发炽然。<a id="a-7C"></a>又邪审虑所缘境故。<a id="a-7D"></a>或正审虑所缘境故。<a id="a-7E"></a>便起轻安喜乐摄受。<a id="a-7F"></a>又为损害或为饶益。<a id="a-7G"></a>故名变异。<a id="a-7H"></a>如是若色若内若心心所任持不舍。<a id="a-7I"></a>若如是缘令成变异。<a id="a-7J"></a>是名执受诸法差别。<a id="a-7K"></a>与此相违当知是名非执受法。</p>
  <p id="a7L">复次若四大种及彼所造。<a id="a-7M"></a>当知唯此名有色法。<a id="a-7N"></a>问如四大种由自种子方得生起。<a id="a-7O"></a>造色亦尔。<a id="a-7P"></a>何故说言诸所造色大种所造。<a id="a-7Q"></a>答若诸色根及心中有诸大种种子随逐。<a id="a-7R"></a>即有造色种子随逐。<a id="a-7S"></a>若诸大种所有种子能生果时。<a id="a-7T"></a>尔时必定能随逐彼造色种子亦生自果。<a id="a-7U"></a>故说造色大种所造。<a id="a-7V"></a>随逐色根大种种子名有方所。<a id="a-7W"></a>随无色根大种种子名无方所。<a id="a-7X"></a>又诸大种略有二种。<a id="a-7Y"></a>一唯界所摄。<a id="a-7Z"></a>二能作自业。<a id="a-7a"></a>唯界所摄者。<a id="a-7b"></a>谓诸大种所有种子。<a id="a-7c"></a>能作自业者。<a id="a-7d"></a>谓从自种子所生大种。<a id="a-7e"></a>又诸大种与所造色。<a id="a-7f"></a>俱时而有互不相离。<a id="a-7g"></a>由彼种类因所成故。<a id="a-7h"></a>如一味团更相涉入遍一切处。<a id="a-7i"></a>非如麨稻末尼等聚。<a id="a-7j"></a>又于一向坚色聚中。<a id="a-7k"></a>唯有地界能作业用。<a id="a-7l"></a>若于欲界亦有色香味界作业。<a id="a-7m"></a>于色界中但有色界能作业用。<a id="a-7n"></a>余水火风及与声界。<a id="a-7o"></a>唯有种子之所随逐。<a id="a-7p"></a>更待异缘方能作业。<a id="a-7q"></a>如是于水火风名想聚中。<a id="a-7r"></a>如其所应次第亦尔。<a id="a-7s"></a>内色聚中一切地等诸界作业皆具可得。<a id="a-7t"></a>谓发毛等种种差别。<a id="a-7u"></a>广说如经。<a id="a-7v"></a>当知于外得有各别地等诸聚。<a id="a-7w"></a>彼若值遇如是如是众缘差别。<a id="a-7x"></a>即便能作如是如是果法生因。<a id="a-7y"></a>譬如善巧钻彼干木即便生火。<a id="a-7z"></a>又如白镴铅锡金银等物融消即流。<a id="a-80"></a>复次如五识身相应地说触处所摄涩滑等性。<a id="a-81"></a>当知皆是大种差别。<a id="a-82"></a>随诸大种如是品类分位差别。<a id="a-83"></a>如其所应于四大种。<a id="a-84"></a>假名施设涩滑等性。<a id="a-85"></a>是故当知皆是假有。<a id="a-86"></a>问如世尊言触谓外处若四大种若四大种所造有色无见有对。<a id="a-87"></a>何密意耶。<a id="a-88"></a>答此诸大种当知能生二种造色。<a id="a-89"></a>一自类差别。<a id="a-8A"></a>二异类差别。<a id="a-8B"></a>自类差别造色者。<a id="a-8C"></a>谓诸大种造涩滑等。<a id="a-8D"></a>由如是因如是缘故。<a id="a-8E"></a>此诸大种各各差别变异而生。<a id="a-8F"></a>于彼假说涩滑性等种种差别。<a id="a-8G"></a>异类差别造色者。<a id="a-8H"></a>谓眼耳等五内色处四。<a id="a-8I"></a>外色处法处一分。<a id="a-8J"></a>唯除触处。<a id="a-8K"></a>世尊依彼自类差别所造色故。<a id="a-8L"></a>说如是言。<a id="a-8M"></a>若四大种所造。<a id="a-8N"></a>问世尊说有无见无对色。<a id="a-8O"></a>当言何等大种所造。<a id="a-8P"></a>答若彼定心思惟欲界有色诸法。<a id="a-8Q"></a>影像生起。<a id="a-8R"></a>当言欲界大种所造。<a id="a-8S"></a>若彼定心思惟色界有色诸法。<a id="a-8T"></a>影像生起。<a id="a-8U"></a>当言色界大种所造。<a id="a-8V"></a>于此大种所造色法。<a id="a-8W"></a>余决择文更不复现。</p>
  <p id="a8X">复次云何有法。<a id="a-8Y"></a>谓一切世间法说名有法。<a id="a-8Z"></a>问阿罗汉等世间善法。<a id="a-8a"></a>是世间故则有所摄。<a id="a-8b"></a>以何因缘说名无漏。<a id="a-8c"></a>答堕三有故名有所摄。<a id="a-8d"></a>诸漏随眠永解脱故说名无漏。<a id="a-8e"></a>问如世尊言云何有漏法。<a id="a-8f"></a>谓意世间法世间意识世间。<a id="a-8g"></a>此何密意。<a id="a-8h"></a>答世尊依彼不断应断世间意法及与意识。<a id="a-8i"></a>说如是言。<a id="a-8j"></a>此中世尊说多种有。<a id="a-8k"></a>谓欲有色有无色有。<a id="a-8l"></a>彼广建立如闻所成慧地佛教所应知处。</p>
  <p id="a8m">复次云何有上法。<a id="a-8n"></a>谓除涅槃余一切法。<a id="a-8o"></a>由五因缘当知涅槃是无上法。<a id="a-8p"></a>何等为五。<a id="a-8q"></a>一集谛寂灭故。<a id="a-8r"></a>二苦谛寂灭故。<a id="a-8s"></a>三离怖畏灾横疾疫大安隐故。<a id="a-8t"></a>四无上现法乐住所缘故。<a id="a-8u"></a>谓无相住故。<a id="a-8v"></a>五常住究竟安义乐义不虚诳故。<a id="a-8w"></a>如是五因非于余处总集可得。<a id="a-8x"></a>唯于涅槃一切可得。<a id="a-8y"></a>是故涅槃名无上法。</p>
  <p id="a8z">复次云何应修法。<a id="a-90"></a>谓一切善有为法。<a id="a-91"></a>此中应知略有四修。<a id="a-92"></a>一得修。<a id="a-93"></a>二习修。<a id="a-94"></a>三除去修。<a id="a-95"></a>四对治修。<a id="a-96"></a>此中未生善法为欲生故作意修习。<a id="a-97"></a>是名得修。<a id="a-98"></a>已生善法令住不忘乃至广说。<a id="a-99"></a>是名习修。<a id="a-9A"></a>已生不善法为欲断故作意修习。<a id="a-9B"></a>名除去修。<a id="a-9C"></a>未生不善法为不生故。<a id="a-9D"></a>于厌患等诸对治门作意修习。<a id="a-9E"></a>名对治修。<a id="a-9F"></a>当知此中从了相作意乃至胜解作意。<a id="a-9G"></a>名厌患对治修。<a id="a-9H"></a>从远离作意乃至方便究竟作意。<a id="a-9I"></a>名断对治修。<a id="a-9J"></a>方便究竟果作意。<a id="a-9K"></a>名持对治修。<a id="a-9L"></a>从此已上即此一切七种作意。<a id="a-9M"></a>堕于胜地上地所摄。<a id="a-9N"></a>当知一切名远分对治修。<a id="a-9O"></a>此四种修一切总说为二种修。<a id="a-9P"></a>谓防护受持修。<a id="a-9Q"></a>及作意思惟修。<a id="a-9R"></a>此中修身名防护修。<a id="a-9S"></a>修戒名受持修。<a id="a-9T"></a>若静虑地作意修。<a id="a-9U"></a>若谛智地作意修。<a id="a-9V"></a>总名作意思惟修。<a id="a-9W"></a>此中初作意修名为修心。<a id="a-9X"></a>第二作意修名为修慧。</p>
  <p id="a9Y">复次云何过去法。<a id="a-9Z"></a>谓因已受尽。<a id="a-9a"></a>自性已灭。<a id="a-9b"></a>无间为缘为生余法。<a id="a-9c"></a>除阿罗汉最后心心所熏习相续。<a id="a-9d"></a>虽复已灭经百千劫。<a id="a-9e"></a>犹能令彼爱非爱果异熟当熟。<a id="a-9f"></a>如所领受诸过去事。<a id="a-9g"></a>或一唯能生起忆念。<a id="a-9h"></a>或复有一不生忆念。<a id="a-9i"></a>唯灭所显无诸作用。<a id="a-9j"></a>是名过去诸法差别。<a id="a-9k"></a>此过去法略由五相当知建立其事差别。<a id="a-9l"></a>何等为五。<a id="a-9m"></a>谓或有法刹那过去。<a id="a-9n"></a>谓于刹那一切行中。<a id="a-9o"></a>刹那已后所有诸行。<a id="a-9p"></a>又或有法死没过去。<a id="a-9q"></a>谓彼彼有情从彼彼有情众同分没。<a id="a-9r"></a>广说乃至死及作时。<a id="a-9s"></a>又或有法坏劫过去。<a id="a-9t"></a>谓器世间所摄。<a id="a-9u"></a>由火等灾之所败坏。<a id="a-9v"></a>又或有法退失过去。<a id="a-9w"></a>谓如有一于先所得诸善功德安乐住中。<a id="a-9x"></a>随类退失。<a id="a-9y"></a>又或有法尽灭过去。<a id="a-9z"></a>谓有余依及无余依涅槃界中所有尽灭。<a id="a-A0"></a>复次云何未来法。<a id="a-A1"></a>谓因未受自性未受。<a id="a-A2"></a>待缘当生将起现前。<a id="a-A3"></a>或近当生或远当生。<a id="a-A4"></a>亦由五相建立差别。<a id="a-A5"></a>谓刹那未来。<a id="a-A6"></a>一生未来。<a id="a-A7"></a>成劫未来。<a id="a-A8"></a>现行未来。<a id="a-A9"></a>应得未来。</p>
  <p id="aAA">复次云何现在法。<a id="a-AB"></a>谓因已受用自性受用未尽。<a id="a-AC"></a>刹那已后决定坏灭一切杂染所显。<a id="a-AD"></a>一分清净所显。<a id="a-AE"></a>亦由五相建立差别。<a id="a-AF"></a>谓刹那现在。<a id="a-AG"></a>一生现在。<a id="a-AH"></a>成劫现在。<a id="a-AI"></a>现行现在。<a id="a-AJ"></a>最后现在。<a id="a-AK"></a>谓阿罗汉最后心心所等。</p>
  <p id="aAL">复次云何欲界系法。<a id="a-AM"></a>谓于欲界若生。<a id="a-AN"></a>若长未离欲界欲。<a id="a-AO"></a>心不在定。<a id="a-AP"></a>于此位中所有诸法。<a id="a-AQ"></a>或生得故或作意故。<a id="a-AR"></a>已行正行当行。<a id="a-AS"></a>是名欲界系法。<a id="a-AT"></a>复次云何色界系法。<a id="a-AU"></a>谓生欲界能现证入。<a id="a-AV"></a>随一静虑已离欲界欲。<a id="a-AW"></a>未离色界欲。<a id="a-AX"></a>未发上加行。<a id="a-AY"></a>或从彼定起。<a id="a-AZ"></a>所有世间意地诸法。<a id="a-Aa"></a>由作意故已行正行当行。<a id="a-Ab"></a>是名色界系法。<a id="a-Ac"></a>或生色界未离彼欲。<a id="a-Ad"></a>未发上加行。<a id="a-Ae"></a>或生得故或作意故。<a id="a-Af"></a>诸世间法已行正行当行。<a id="a-Ag"></a>如是亦名色界系法。<a id="a-Ah"></a>如色界系法如是。<a id="a-Ai"></a>无色界系法随其所应当知亦尔。</p>
  <p id="aAj">复次云何善法。<a id="a-Ak"></a>谓若略说。<a id="a-Al"></a>二因缘故一切善法说名为善。<a id="a-Am"></a>谓自性无倒。<a id="a-An"></a>亦能对治颠倒法故。<a id="a-Ao"></a>及安隐故。<a id="a-Ap"></a>所以者何。<a id="a-Aq"></a>一切善法自性无倒于所缘转。<a id="a-Ar"></a>又能对治于所缘转颠倒染法。<a id="a-As"></a>能往善趣证涅槃。<a id="a-At"></a>故名为安隐。<a id="a-Au"></a>与此相违二因缘故当知不善。<a id="a-Av"></a>谓自性颠倒故及不安隐。<a id="a-Aw"></a>无记诸法性非颠倒。<a id="a-Ax"></a>亦不能治颠倒诸法。<a id="a-Ay"></a>性非安隐非不安隐。<a id="a-Az"></a>又由五相当知建立善法差别。<a id="a-B0"></a>一感当来可爱果故。<a id="a-B1"></a>二对治杂染故。<a id="a-B2"></a>谓不净等能治贪等。<a id="a-B3"></a>乃至八圣支道对治一切杂染诸法。<a id="a-B4"></a>三杂染寂灭所显故。<a id="a-B5"></a>所谓涅槃。<a id="a-B6"></a>四清净住所显故。<a id="a-B7"></a>谓已离欲者住圣等善现法乐住。<a id="a-B8"></a>五饶益有情所显故。<a id="a-B9"></a>谓已离欲。<a id="a-BA"></a>为哀愍他声闻菩萨及与如来所有种种利他善行。<a id="a-BB"></a>又由五相建立不善诸法差别。<a id="a-BC"></a>与上相违应知其相。<a id="a-BD"></a>谓感当来非爱果故。<a id="a-BE"></a>杂染对治之所治故。<a id="a-BF"></a>染不寂灭之所显故。<a id="a-BG"></a>诸染恼住之所显故。<a id="a-BH"></a>能损害他之所显故。<a id="a-BI"></a>由五因缘善法强盛。<a id="a-BJ"></a>何等为五。<a id="a-BK"></a>一加行故。<a id="a-BL"></a>二宿习故。<a id="a-BM"></a>三摄受胜功德故。<a id="a-BN"></a>四田事处故。<a id="a-BO"></a>五自性故。<a id="a-BP"></a>谓诸善法无间加行殷重加行之所造作。<a id="a-BQ"></a>若无量品差别所作。<a id="a-BR"></a>谓或自作。<a id="a-BS"></a>或于是处劝他令作。<a id="a-BT"></a>以无量门庆慰赞美。<a id="a-BU"></a>见同法者深心欢喜。<a id="a-BV"></a>当知是名由加行故善法强盛。<a id="a-BW"></a>又诸善法曾余生中若修若习若多修习。<a id="a-BX"></a>由是因缘彼今生中。<a id="a-BY"></a>性于善法心能趣入。<a id="a-BZ"></a>于诸不善违背而住。<a id="a-Ba"></a>当如是名由宿习故善法强盛。<a id="a-Bb"></a>又诸善法下地所摄。<a id="a-Bc"></a>由世间离欲者及见圣迹者。<a id="a-Bd"></a>若于解脱或于无上正等菩提。<a id="a-Be"></a>深心回向离诸见趣。<a id="a-Bf"></a>当知是名摄受胜功德故善法强盛。<a id="a-Bg"></a>又诸善法于大福田。<a id="a-Bh"></a>以胜妙事施尊重处之所生起。<a id="a-Bi"></a>当知是名田事处故善法强盛。<a id="a-Bj"></a>又诸善法若施所成。<a id="a-Bk"></a>于戒于修自性是劣。<a id="a-Bl"></a>若戒所成。<a id="a-Bm"></a>于施所成自性是胜。<a id="a-Bn"></a>于修所成自性是劣。<a id="a-Bo"></a>若修所成所有善法。<a id="a-Bp"></a>于施于戒自性皆胜。<a id="a-Bq"></a>当知是名由自性故善法强盛。<a id="a-Br"></a>与此相违五因缘故。<a id="a-Bs"></a>当知是名不善强盛。<a id="a-Bt"></a>又由五相建立无记诸法差别。<a id="a-Bu"></a>何等为五。<a id="a-Bv"></a>一异熟生无记。<a id="a-Bw"></a>二威仪路无记。<a id="a-Bx"></a>三工巧处无记。<a id="a-By"></a>四变化无记。<a id="a-Bz"></a>五自性无记。<a id="a-C0"></a>此中自性无记谓诸色根。<a id="a-C1"></a>是长养者及外诸有色处等非异熟等所摄者。<a id="a-C2"></a>除善染污色处声处。</p>
  <p id="aC3">复次云何学法。<a id="a-C4"></a>谓或预流或一来或不还有学补特伽罗。<a id="a-C5"></a>若出世有为法。<a id="a-C6"></a>若世间善法。<a id="a-C7"></a>是名学法。<a id="a-C8"></a>何以故。<a id="a-C9"></a>依止此法于时时中。<a id="a-CA"></a>精进修学增上戒学增上心学增上慧学故。<a id="a-CB"></a>云何无学法。<a id="a-CC"></a>谓阿罗汉诸漏已尽。<a id="a-CD"></a>若出世有为法。<a id="a-CE"></a>若世间善法。<a id="a-CF"></a>是名无学法。<a id="a-CG"></a>云何非学非无学法谓除先所说学无学法。<a id="a-CH"></a>所余预流乃至阿罗汉法。<a id="a-CI"></a>若堕一切异生相续。<a id="a-CJ"></a>若彼增上所有诸法。<a id="a-CK"></a>当知是名非学非无学法。</p>
  <p id="aCL">复次云何见道所断法。<a id="a-CM"></a>谓萨迦耶等五见。<a id="a-CN"></a>及依诸见起贪嗔慢。<a id="a-CO"></a>若相应无明。<a id="a-CP"></a>若于诸谛不共无明。<a id="a-CQ"></a>于谛疑等。<a id="a-CR"></a>及往一切恶趣业等。<a id="a-CS"></a>是名见道所断法。<a id="a-CT"></a>云何修道所断法。<a id="a-CU"></a>谓一切善有漏法。<a id="a-CV"></a>一切无覆无记法。<a id="a-CW"></a>除先所说诸染污法。<a id="a-CX"></a>余染污法。<a id="a-CY"></a>是名修道所断法。<a id="a-CZ"></a>云何非所断法。<a id="a-Ca"></a>谓一切有学出世间法。<a id="a-Cb"></a>一切无学相续中所有诸法。<a id="a-Cc"></a>此中若出世法于一切时自性净故名非所断。<a id="a-Cd"></a>余世间法由已断故名非所断。</p>
  <p id="aCe">复次云何甚深难见法。<a id="a-Cf"></a>谓一切法。<a id="a-Cg"></a>当知皆是甚深难见。<a id="a-Ch"></a>何以故。<a id="a-Ci"></a>第一甚深难见法者。<a id="a-Cj"></a>所谓自性绝诸戏论过语言道。<a id="a-Ck"></a>诸法自性皆绝戏论过语言道。<a id="a-Cl"></a>然由言说为依止故。<a id="a-Cm"></a>方乃可取可观可觉。<a id="a-Cn"></a>是故当知一切诸法甚深难见。</p>
  <p id="aCo">如是所说差别建立有色无色法。<a id="a-Cp"></a>有见无见法。<a id="a-Cq"></a>有对无对法。<a id="a-Cr"></a>有漏无漏法。<a id="a-Cs"></a>有诤无诤法。<a id="a-Ct"></a>有染无染法。<a id="a-Cu"></a>依耽嗜依出离法。<a id="a-Cv"></a>世间出世间法堕非堕法。<a id="a-Cw"></a>有为无为法。<a id="a-Cx"></a>所知所识所缘法。<a id="a-Cy"></a>住持法。<a id="a-Cz"></a>有异熟无异熟法。<a id="a-D0"></a>有因无因法。<a id="a-D1"></a>有果无果法。<a id="a-D2"></a>缘生法内法。<a id="a-D3"></a>名色所摄法。<a id="a-D4"></a>执受非执受法。<a id="a-D5"></a>大种所造非大种所造法。<a id="a-D6"></a>有非有法。<a id="a-D7"></a>应修法。<a id="a-D8"></a>有上无上法。<a id="a-D9"></a>去来今法。<a id="a-DA"></a>欲界系色界系无色界系法。<a id="a-DB"></a>善不善无记法。<a id="a-DC"></a>学无学非学非无学法。<a id="a-DD"></a>见道所断修道所断非所断法。<a id="a-DE"></a>甚深难见法。<a id="a-DF"></a>若有善思所应思者。<a id="a-DG"></a>应当如理精勤方便思惟简择如是诸法。</p>
  <p id="aDH">于此地中余决择文。<a id="a-DI"></a>更不复现。</p>
 </body>
</html>