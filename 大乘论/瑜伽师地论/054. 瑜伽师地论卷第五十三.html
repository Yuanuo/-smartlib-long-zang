<!doctype html>
<html id="z3IBVMHvh" data-ver="935">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第五十三</h1>
  <h2 id="a2">摄决择分中五识身相应地意地之三</h2>
  <p id="a3">复次云何表业。<a id="a-4"></a>谓略有三种。<a id="a-5"></a>一染污。<a id="a-6"></a>二善。<a id="a-7"></a>三无记。<a id="a-8"></a>若于身语意十不善业道。<a id="a-9"></a>不离现行增上力故。<a id="a-A"></a>所有身语表业。<a id="a-B"></a>名染污表业。<a id="a-C"></a>若即于彼誓受远离。<a id="a-D"></a>所有身语表业。<a id="a-E"></a>名善表业。<a id="a-F"></a>若诸威仪路工巧处一分所有身语表业。<a id="a-G"></a>名无记表业。<a id="a-H"></a>若有不欲表示于他。<a id="a-I"></a>唯自起心内意思择不说语言。<a id="a-J"></a>但发善染污无记法现行意表业。<a id="a-K"></a>名意表业。<a id="a-L"></a>此中唯有身余处灭于余处生或即此处唯变异生。<a id="a-M"></a>名身表业。<a id="a-N"></a>唯有语音名语表业。<a id="a-O"></a>唯有发起心造作思名意表业。<a id="a-P"></a>何以故。<a id="a-Q"></a>由一切行皆刹那故。<a id="a-R"></a>从其余方徙至余方。<a id="a-S"></a>不应道理。<a id="a-T"></a>又离唯诸行生余实作用由眼耳。<a id="a-U"></a>意皆不可得。<a id="a-V"></a>是故当知一切表业皆是假有。</p>
  <p id="aW">复次若有生不律仪家有所了别自发期心。<a id="a-X"></a>谓我当以此活命事而自活命。<a id="a-Y"></a>又于此活命事重复起心欲乐忍可。<a id="a-Z"></a>尔时说名不律仪者。<a id="a-a"></a>由不律仪所摄故。<a id="a-b"></a>极重不如理作意。<a id="a-c"></a>损害心所摄故。<a id="a-d"></a>但成广大诸不善根。<a id="a-e"></a>然未成就杀生所生。<a id="a-f"></a>及余不善业道所生诸不善业。<a id="a-g"></a>乃至所期事未现行。<a id="a-h"></a>后若现行。<a id="a-i"></a>若少若多随其所应。<a id="a-j"></a>更复成就诸不善业。<a id="a-k"></a>如生不律仪家如是。<a id="a-l"></a>随是何人。<a id="a-m"></a>随由何事起决猛心。<a id="a-n"></a>广说应知。<a id="a-o"></a>此人乃至不律仪思未舍已来。<a id="a-p"></a>常得说名不律仪者。<a id="a-q"></a>于日日分彼不善思广积集故。<a id="a-r"></a>彼不善业多现行故。<a id="a-s"></a>当知非福运运增长。</p>
  <p id="at">复次此邪恶愿思。<a id="a-u"></a>恒与不信懈怠忘念散乱恶慧俱行。<a id="a-v"></a>能受彼业能发彼业。<a id="a-w"></a>从此已后由种子故及现行故。<a id="a-x"></a>处相续中现在转时名不律仪者。<a id="a-y"></a>乃至由舍因缘未舍未弃。<a id="a-z"></a>此中若于恶业后不爱果。<a id="a-10"></a>不信不解亦不随入。<a id="a-11"></a>是名不信。<a id="a-12"></a>若随所欲于彼恶业喜乐而转。<a id="a-13"></a>不能勤励息灭彼业。<a id="a-14"></a>是名懈怠。<a id="a-15"></a>若与过失相应。<a id="a-16"></a>于有罪法不能如实明记有罪。<a id="a-17"></a>是名忘念。<a id="a-18"></a>若散乱染污心相续不安住转。<a id="a-19"></a>是名散乱。<a id="a-1A"></a>若颠倒心相续而转。<a id="a-1B"></a>于诸过失见胜功德。<a id="a-1C"></a>是名恶慧。<a id="a-1D"></a>由恶尸罗增上力故。<a id="a-1E"></a>所有不善思俱行不善不信等现在转时。<a id="a-1F"></a>名恶戒者。<a id="a-1G"></a>若与此相违。<a id="a-1H"></a>如其所应当知得有律仪。<a id="a-1I"></a>随转差别者。<a id="a-1J"></a>谓有堪受律仪方可得受。<a id="a-1K"></a>此中或有由他由自而受律仪。<a id="a-1L"></a>或复有一唯自然受。<a id="a-1M"></a>除苾刍律仪。<a id="a-1N"></a>何以故。<a id="a-1O"></a>由苾刍律仪非一切堪受故。<a id="a-1P"></a>若苾刍律仪。<a id="a-1Q"></a>非要从他受者。<a id="a-1R"></a>若堪出家若不堪出家。<a id="a-1S"></a>但欲出家者。<a id="a-1T"></a>便应一切随其所欲自然出家。<a id="a-1U"></a>如是圣教便无。<a id="a-1V"></a>轨范亦无。<a id="a-1W"></a>善说法毗柰耶而可了知。<a id="a-1X"></a>是故苾刍律仪无有自然受义。</p>
  <p id="a1Y">问若除苾刍律仪。<a id="a-1Z"></a>所余律仪有自然受者。<a id="a-1a"></a>何因缘故复从他受。<a id="a-1b"></a>答由有二种远离恶戒受随护支。<a id="a-1c"></a>所谓惭愧。<a id="a-1d"></a>若于他处及于自处现行罪时深生羞耻。<a id="a-1e"></a>如是于离恶戒受随护支。<a id="a-1f"></a>乃能具受。<a id="a-1g"></a>故从他受。<a id="a-1h"></a>若有惭正现前必亦有愧。<a id="a-1i"></a>非有愧者必定有惭。<a id="a-1j"></a>是故惭法最为强胜。<a id="a-1k"></a>若有如自所受而深护持。<a id="a-1l"></a>当知所生福德等无差别。<a id="a-1m"></a>又若起心往趣师所殷勤劝请。<a id="a-1n"></a>方便发起礼敬等业。<a id="a-1o"></a>以正威仪在师前住。<a id="a-1p"></a>又以语言表宣所欲造作胜义。<a id="a-1q"></a>是名身表语表业。<a id="a-1r"></a>意表业者。<a id="a-1s"></a>谓二前行。<a id="a-1t"></a>若自然受者唯有意表业。<a id="a-1u"></a>若远离思与不律仪相违。<a id="a-1v"></a>由远离增上力故与五根俱行说名律仪。<a id="a-1w"></a>复次当知由百行所摄而受律仪。<a id="a-1x"></a>谓于十种不善业道少分离杀。<a id="a-1y"></a>乃至少分远离邪见。<a id="a-1z"></a>是名初十行。<a id="a-20"></a>若多分离杀生。<a id="a-21"></a>乃至多分离邪见。<a id="a-22"></a>是名第二十行。<a id="a-23"></a>若全分离杀生。<a id="a-24"></a>乃至全分离邪见。<a id="a-25"></a>是名第三十行。<a id="a-26"></a>若少时离杀生乃至离邪见。<a id="a-27"></a>谓或一日一夜。<a id="a-28"></a>或半月一月。<a id="a-29"></a>或至一年。<a id="a-2A"></a>是名第四十行。<a id="a-2B"></a>若多时离杀生乃至离邪见。<a id="a-2C"></a>谓过一年不至命终。<a id="a-2D"></a>是名第五十行。<a id="a-2E"></a>若尽寿离杀生乃至离邪见。<a id="a-2F"></a>是名第六十行。<a id="a-2G"></a>若自离杀生乃至离邪见。<a id="a-2H"></a>是名第七十行。<a id="a-2I"></a>若于此事劝进他人。<a id="a-2J"></a>是名第八十行。<a id="a-2K"></a>若即于彼以无量门称扬赞述。<a id="a-2L"></a>是名第九十行。<a id="a-2M"></a>若见离杀生者乃至离邪见者。<a id="a-2N"></a>深心庆悦生大欢喜。<a id="a-2O"></a>是名第十十行。<a id="a-2P"></a>如是十十行总说为百行。<a id="a-2Q"></a>所生福量当知亦尔。</p>
  <p id="a2R">复次律仪当知略有八种。<a id="a-2S"></a>一能起律仪。<a id="a-2T"></a>二摄受律仪。<a id="a-2U"></a>三防护律仪。<a id="a-2V"></a>四还引律仪。<a id="a-2W"></a>五下品律仪。<a id="a-2X"></a>六中品律仪。<a id="a-2Y"></a>七上品律仪。<a id="a-2Z"></a>八清净律仪。<a id="a-2a"></a>若未正受先作是心我当定受。<a id="a-2b"></a>如是远离。<a id="a-2c"></a>是名能起律仪。<a id="a-2d"></a>若正摄受远离戒时。<a id="a-2e"></a>名摄受律仪。<a id="a-2f"></a>从是已后此远离思五根摄受增上力故。<a id="a-2g"></a>恒与彼种子俱行。<a id="a-2h"></a>于时时间亦与现行俱行。<a id="a-2i"></a>即由五根所摄善思。<a id="a-2j"></a>如先所受律仪防护而转。<a id="a-2k"></a>由此思故或因亲近恶友。<a id="a-2l"></a>或因烦恼增多。<a id="a-2m"></a>随所生起恶现行欲。<a id="a-2n"></a>即便惭羞速能舍离。<a id="a-2o"></a>勿彼令我违越所受当堕恶趣。<a id="a-2p"></a>是名防护律仪。<a id="a-2q"></a>若时失念诸恶现行。<a id="a-2r"></a>即便速疾令念安住。<a id="a-2s"></a>自恳自责发露所犯蠲除忧悔。<a id="a-2t"></a>后坚守护所受律仪。<a id="a-2u"></a>是名还引律仪。<a id="a-2v"></a>若于杀等诸恶业道。<a id="a-2w"></a>少分远离少时远离。<a id="a-2x"></a>唯自远离不劝进他。<a id="a-2y"></a>不无量门称扬赞述。<a id="a-2z"></a>亦不见彼诸同法者深心庆悦多生欢喜。<a id="a-30"></a>是名下品律仪。<a id="a-31"></a>若于诸恶多分远离多时远离不至命终。<a id="a-32"></a>自能远离亦劝进他。<a id="a-33"></a>然于远离不以无量门称扬赞述。<a id="a-34"></a>见同法者不深心庆悦生大欢喜。<a id="a-35"></a>是名中品律仪。<a id="a-36"></a>若于诸恶一切分一切时自能远离亦劝进他。<a id="a-37"></a>以无量门称扬赞述。<a id="a-38"></a>见同法者深心庆悦生大欢喜。<a id="a-39"></a>是名上品律仪。<a id="a-3A"></a>若即于此所受律仪能无缺犯以为依止修无悔等。<a id="a-3B"></a>乃至具足入初静虑。<a id="a-3C"></a>由奢摩他能损伏力。<a id="a-3D"></a>损伏一切犯戒种子。<a id="a-3E"></a>是名静虑律仪。<a id="a-3F"></a>如初静虑如是。<a id="a-3G"></a>第二第三第四静虑当知亦尔。<a id="a-3H"></a>此中差别者。<a id="a-3I"></a>由远分对治所摄奢摩他道转深。<a id="a-3J"></a>损伏恶戒种子。<a id="a-3K"></a>当知此名初清净力所引清净律仪。<a id="a-3L"></a>若即于此尸罗律仪无有缺犯。<a id="a-3M"></a>又复依止静虑律仪。<a id="a-3N"></a>入谛现观得不还果。<a id="a-3O"></a>尔时一切恶戒种子皆悉永害。<a id="a-3P"></a>若依未至定证得初果。<a id="a-3Q"></a>尔时一切能往恶趣恶戒种子皆悉永害。<a id="a-3R"></a>此即名为圣所爱戒。<a id="a-3S"></a>当知此名第二清净力所引清净律仪。<a id="a-3T"></a>即此亦名无漏律仪。<a id="a-3U"></a>此无漏律仪若得阿罗汉果时。<a id="a-3V"></a>但由能治清净胜故胜。<a id="a-3W"></a>不由所治断胜故胜。<a id="a-3X"></a>如是八种总立唯三。<a id="a-3Y"></a>一受律仪。<a id="a-3Z"></a>二持律仪。<a id="a-3a"></a>三清净律仪。<a id="a-3b"></a>前二是受。<a id="a-3c"></a>防护还引是持。<a id="a-3d"></a>下中上三通受持二。<a id="a-3e"></a>静虑无漏是清净摄。</p>
  <p id="a3f">问何故世尊建立苾刍近事近住三种律仪。<a id="a-3g"></a>答由三因故。<a id="a-3h"></a>谓佛所化有三种类。<a id="a-3i"></a>或有能行离恶行行及离欲行。<a id="a-3j"></a>或有能行离恶行行非离欲行。<a id="a-3k"></a>或不能行离恶行行及离欲行。<a id="a-3l"></a>依初所化类建立苾刍律仪。<a id="a-3m"></a>依第二所化类建立近事律仪。<a id="a-3n"></a>何以故。<a id="a-3o"></a>非居家迫迮现处尘俗。<a id="a-3p"></a>而能一向相续圆满护众学处。<a id="a-3q"></a>依第三所化类建立近住律仪。<a id="a-3r"></a>何以故。<a id="a-3s"></a>由此不能究竟行俱离行。<a id="a-3t"></a>但当劝进摄受。<a id="a-3u"></a>二因勿彼自谓重担所镇。<a id="a-3v"></a>谓前三支修离恶行。<a id="a-3w"></a>其后四支修离欲行。<a id="a-3x"></a>离非梵行俱修二种。</p>
  <p id="a3y">问苾刍近事近住律仪。<a id="a-3z"></a>当知各由几支所摄。<a id="a-40"></a>答苾刍律仪四支所摄。<a id="a-41"></a>何等为四。<a id="a-42"></a>一受具足支。<a id="a-43"></a>二受随法学处支。<a id="a-44"></a>三随护他心支。<a id="a-45"></a>四随护如所受学处支。<a id="a-46"></a>若作表白第四羯磨。<a id="a-47"></a>及略摄受。<a id="a-48"></a>随粗学处。<a id="a-49"></a>是名受具足支。<a id="a-4A"></a>由具此支故。<a id="a-4B"></a>名初苾刍具苾刍戒。<a id="a-4C"></a>自此以后于毗奈耶别解脱中所有随顺苾刍尸罗。<a id="a-4D"></a>若彼所引众多学处。<a id="a-4E"></a>于彼一切守护奉行。<a id="a-4F"></a>由此得名守护别解脱律仪者。<a id="a-4G"></a>是名受随法学处支。<a id="a-4H"></a>由成就此二支者所有轨范具足所行具足。<a id="a-4I"></a>是名随护他心支。<a id="a-4J"></a>轨范具足所行具足。<a id="a-4K"></a>如声闻地已说。<a id="a-4L"></a>若于微细罪中深见怖畏。<a id="a-4M"></a>于所受学诸学处中能不毁犯。<a id="a-4N"></a>设犯能出。<a id="a-4O"></a>谓由深见怖畏及聪睿故。<a id="a-4P"></a>是名随护如所受学处支。<a id="a-4Q"></a>近事律仪由三支所摄。<a id="a-4R"></a>何等为三。<a id="a-4S"></a>一受远离最胜损他事支。<a id="a-4T"></a>二违越所受重修行支。<a id="a-4U"></a>三不越所受支。<a id="a-4V"></a>若永远离损害他命损坏他财损他妻妾。<a id="a-4W"></a>是名初支远离妄语。<a id="a-4X"></a>是第二支。<a id="a-4Y"></a>远离诸酒众放逸处。<a id="a-4Z"></a>是第三支。<a id="a-4a"></a>略说近住律仪。<a id="a-4b"></a>由五支所摄。<a id="a-4c"></a>何等为五。<a id="a-4d"></a>一受远离损害他支。<a id="a-4e"></a>二受远离损害自他支。<a id="a-4f"></a>三违越所受重修行支。<a id="a-4g"></a>四不越所受正念住支。<a id="a-4h"></a>五不坏正念支。<a id="a-4i"></a>若能远离损害他命损坏他财。<a id="a-4j"></a>是名初支。<a id="a-4k"></a>离非梵行。<a id="a-4l"></a>是第二支。<a id="a-4m"></a>所以者何。<a id="a-4n"></a>由离此者不染习自妻妾故不自损害。<a id="a-4o"></a>亦不染习他妻妾故不损害他。<a id="a-4p"></a>远离妄语是第三支。<a id="a-4q"></a>除离诸酒众放逸处离余三处。<a id="a-4r"></a>是第四支。<a id="a-4s"></a>何以故。<a id="a-4t"></a>由歌舞伎乐涂冠香鬘升高大床非时饮食常所串习。<a id="a-4u"></a>若远离彼数数自忆。<a id="a-4v"></a>我今安住决定斋戒。<a id="a-4w"></a>于一切持坚守正念。<a id="a-4x"></a>远离诸酒众放逸处。<a id="a-4y"></a>是第五支。<a id="a-4z"></a>何以故。<a id="a-50"></a>彼虽安住正忆念支。<a id="a-51"></a>谓我今住决定斋戒。<a id="a-52"></a>若为诸酒所醉便发狂乱不自在转。<a id="a-53"></a>今于此中若苾刍尼律仪。<a id="a-54"></a>若正学勤策勤策女律仪。<a id="a-55"></a>皆在出家品所摄故。<a id="a-56"></a>当知摄属苾刍律仪。<a id="a-57"></a>若近事女律仪堕在家品故。<a id="a-58"></a>相似学所显故。<a id="a-59"></a>当知摄属近事律仪。<a id="a-5A"></a>问何故世尊于苾刍律仪中。<a id="a-5B"></a>制立苾刍勤策二众律仪。<a id="a-5C"></a>于苾刍尼律仪中制立苾刍尼正学勤策女三众律仪。<a id="a-5D"></a>答由彼母邑多烦恼故。<a id="a-5E"></a>令渐受学苾刍尼律仪。<a id="a-5F"></a>若于勤策女少分学处深生喜乐。<a id="a-5G"></a>次应授彼正学所有学处。<a id="a-5H"></a>若于正学多分学处深生爱乐。<a id="a-5I"></a>不应率尔授彼具足。<a id="a-5J"></a>必更二年久处习学。<a id="a-5K"></a>若深爱乐然后当授彼具足戒。<a id="a-5L"></a>如是长时于少学处积修学已。<a id="a-5M"></a>次方有力能受广大众多学处。<a id="a-5N"></a>然后于苾刍尼律仪能具修学。<a id="a-5O"></a>问何故于勤策律仪中增离金银。<a id="a-5P"></a>非于近住律仪耶。<a id="a-5Q"></a>答由彼勤策在出家众摄。<a id="a-5R"></a>夫出家者于二种处极非净妙。<a id="a-5S"></a>一者堕欲乐边。<a id="a-5T"></a>嬉戏严身所行所受皆随所乐。<a id="a-5U"></a>二者蓄积财宝。<a id="a-5V"></a>为除断初非净妙处。<a id="a-5W"></a>施设远离歌舞伎乐乃至非时而食。<a id="a-5X"></a>为断第二非净妙处。<a id="a-5Y"></a>施设远离执受金银。<a id="a-5Z"></a>由彼金银一切财宝之根本故。<a id="a-5a"></a>又最胜故。<a id="a-5b"></a>问何故于勤策律仪中。<a id="a-5c"></a>远离歌舞伎乐及涂冠香鬘。<a id="a-5d"></a>制立二支。<a id="a-5e"></a>于近住律仪中合为一支耶。<a id="a-5f"></a>答诸在家者于此处所非不如法。<a id="a-5g"></a>诸出家者极不如法。<a id="a-5h"></a>是故于在家者就轻总制为一学处。<a id="a-5i"></a>云何令彼若暂违犯寻自恳责合一发露不由二种。<a id="a-5j"></a>诸出家者于此一处就重别制以为两支。<a id="a-5k"></a>云何令彼若起违犯便自恳责二种发露不但由一。</p>
  <p id="a5l">问何故不许扇搋迦半择迦出家及受具足戒耶。<a id="a-5m"></a>答由此二种若置苾刍众中便参女过。<a id="a-5n"></a>若置苾刍尼众中因摩触等便参男过。<a id="a-5o"></a>由不应与二众共居。<a id="a-5p"></a>是故不许此类出家及受具足。<a id="a-5q"></a>又由此二烦恼多故。<a id="a-5r"></a>性烦恼障极覆障故。<a id="a-5s"></a>不能发起如是思择。<a id="a-5t"></a>彼尚不能思择。<a id="a-5u"></a>思择令其戒蕴清净现行。<a id="a-5v"></a>何况当证胜过人法。<a id="a-5w"></a>是故不许彼类出家及受具戒。<a id="a-5x"></a>又彼众中好人难得亦难观察。<a id="a-5y"></a>问何故此二虽受归依亦能随受诸近事男所有学处。<a id="a-5z"></a>而不得名近事男耶。<a id="a-60"></a>答近事男者。<a id="a-61"></a>名能亲近承事苾刍苾刍尼众。<a id="a-62"></a>彼虽能护所受律仪。<a id="a-63"></a>而不应数亲近承事苾刍苾刍尼众。<a id="a-64"></a>苾刍苾刍尼等亦复不应亲近摄受若摩若触。<a id="a-65"></a>如是种类又亦不应如近事男而相亲善。<a id="a-66"></a>是故彼类不得名近事男。<a id="a-67"></a>然其受护所有学处。<a id="a-68"></a>当知福德等无差别。</p>
  <p id="a69">复次云何非律仪非不律仪。<a id="a-6A"></a>谓除如先所说律仪不律仪业。<a id="a-6B"></a>所有善不善等身语意业。<a id="a-6C"></a>当知一切皆是非律仪非不律仪业所摄。</p>
  <p id="a6D">问诸有律仪若由自受。<a id="a-6E"></a>若由他受。<a id="a-6F"></a>若从他受若自然受。<a id="a-6G"></a>如是所受律仪所获福德。<a id="a-6H"></a>为有胜劣差别不耶。<a id="a-6I"></a>答若等心受亦如是持。<a id="a-6J"></a>当知无有差别。</p>
  <p id="a6K">问由几因缘虽乐欲受苾刍律仪。<a id="a-6L"></a>而不应授。<a id="a-6M"></a>答苾刍律仪略由六因。<a id="a-6N"></a>一意乐损害。<a id="a-6O"></a>二依止损害。<a id="a-6P"></a>三男形损害。<a id="a-6Q"></a>四白法损害五系属于他六为护他故。<a id="a-6R"></a>若有为王之所逼录。<a id="a-6S"></a>或为强贼之所逼录。<a id="a-6T"></a>或为债主之所逼迫。<a id="a-6U"></a>或由怖畏之所逼迫。<a id="a-6V"></a>或畏不活。<a id="a-6W"></a>彼如是思我处居家难可存活。<a id="a-6X"></a>是诸苾刍活命甚易。<a id="a-6Y"></a>我今应往苾刍众中。<a id="a-6Z"></a>诈现自身与彼同法易当活命。<a id="a-6a"></a>彼由如是谄诈意乐既出家已。<a id="a-6b"></a>虽怀恐怖守护奉行随一学处。<a id="a-6c"></a>勿诸苾刍与我同止。<a id="a-6d"></a>知我犯戒便当驱摈。<a id="a-6e"></a>然彼意乐被损害故。<a id="a-6f"></a>不名出家受具足戒。<a id="a-6g"></a>如是名为意乐损害。<a id="a-6h"></a>若复有人作如是思。<a id="a-6i"></a>我处居家难可活命。<a id="a-6j"></a>要当出家方易存济。<a id="a-6k"></a>如诸苾刍所修梵行我亦如是。<a id="a-6l"></a>乃至命终当修梵行。<a id="a-6m"></a>如是出家者不名意乐损害。<a id="a-6n"></a>虽非纯净非不说名出家受具。<a id="a-6o"></a>若有身带痈肿等疾。<a id="a-6p"></a>如遮法中所说病状。<a id="a-6q"></a>如是名为依止损害。<a id="a-6r"></a>由彼依止被损害故。<a id="a-6s"></a>虽复出家然无力能供事师长。<a id="a-6t"></a>彼由如是无力能故。<a id="a-6u"></a>所受师长同梵行者供事之业。<a id="a-6v"></a>及受纯信施主衣服饮食等净信施物。<a id="a-6w"></a>此之二种净信所施。<a id="a-6x"></a>彼极难消不应受用。<a id="a-6y"></a>令彼退减诸善法故。<a id="a-6z"></a>是故依止被损害者。<a id="a-70"></a>不应出家受具足戒。<a id="a-71"></a>若扇搋迦及半择迦。<a id="a-72"></a>名男形损害。<a id="a-73"></a>不应出家受具足戒。<a id="a-74"></a>当知因缘如前已说。<a id="a-75"></a>又半择迦略有三种。<a id="a-76"></a>一全分半择迦。<a id="a-77"></a>二一分半择迦。<a id="a-78"></a>三损害半择迦。<a id="a-79"></a>若有生便不成男根。<a id="a-7A"></a>是名全分半择迦。<a id="a-7B"></a>若有半月起男势用。<a id="a-7C"></a>或有被他于己为过。<a id="a-7D"></a>或复见他行非梵行男势方起。<a id="a-7E"></a>是名一分半择迦。<a id="a-7F"></a>若被刀等之所损害。<a id="a-7G"></a>或为病药若火咒等之所损害。<a id="a-7H"></a>先得男根今被断坏。<a id="a-7I"></a>既断坏已男势不转。<a id="a-7J"></a>是名损害半择迦。<a id="a-7K"></a>初半择迦名半择迦亦扇搋迦。<a id="a-7L"></a>第二唯半择迦非扇搋迦。<a id="a-7M"></a>第三若不被他于己为过。<a id="a-7N"></a>唯扇搋迦非半择迦。<a id="a-7O"></a>若有被他于己为过。<a id="a-7P"></a>名半择迦亦扇搋迦。<a id="a-7Q"></a>若造无间业污苾刍尼。<a id="a-7R"></a>外道贼住若别异住若不共住。<a id="a-7S"></a>是名白法损害。<a id="a-7T"></a>不应为授具足戒。<a id="a-7U"></a>所以者何。<a id="a-7V"></a>彼由上品无惭无愧极垢染法。<a id="a-7W"></a>令惭愧等所有白法极成劣薄。<a id="a-7X"></a>若诸王臣若王所恶。<a id="a-7Y"></a>若有造作王不宜业。<a id="a-7Z"></a>若被债主之所拘执。<a id="a-7a"></a>若他仆隶若他劫引若他所得若有诤讼。<a id="a-7b"></a>若为父母所不开许。<a id="a-7c"></a>是名系属于他。<a id="a-7d"></a>不应为授具戒。<a id="a-7e"></a>若变化者为护他故不应为授具戒。<a id="a-7f"></a>所以者何。<a id="a-7g"></a>或有龙等为受法故自化己身为苾刍像求受具戒。<a id="a-7h"></a>若便为彼授具戒者。<a id="a-7i"></a>彼睡眠时便复本形。<a id="a-7j"></a>既睡悟已作苾刍像假想苾刍。<a id="a-7k"></a>若守园者若近事男。<a id="a-7l"></a>率尔往趣见彼身形如是变已。<a id="a-7m"></a>便于一切真苾刍所起憎恶心。<a id="a-7n"></a>谓诸苾刍皆非人类。<a id="a-7o"></a>谁能敬事施彼衣食。<a id="a-7p"></a>勿令他人得此恶见。<a id="a-7q"></a>是故为随护他。<a id="a-7r"></a>不应为彼受具足戒。<a id="a-7s"></a>由此六因不应授彼苾刍律仪。<a id="a-7t"></a>又除阙减能作羯磨。<a id="a-7u"></a>阿遮利耶邬波拖耶住清净戒圆满僧众。<a id="a-7v"></a>问由几因缘不应授彼近事男律仪。<a id="a-7w"></a>答略由二因。<a id="a-7x"></a>一意乐损害故。<a id="a-7y"></a>二男形损害故。<a id="a-7z"></a>若意乐损害者。<a id="a-80"></a>当知一切不应为受。<a id="a-81"></a>若男形损害者。<a id="a-82"></a>或有为受。<a id="a-83"></a>然不得说名近事男。<a id="a-84"></a>不说因缘前已具辩。<a id="a-85"></a>若近住律仪。<a id="a-86"></a>当知唯由意乐损害不应为受。<a id="a-87"></a>何以故。<a id="a-88"></a>或有随他转故。<a id="a-89"></a>或有为得财利恭敬诈称。<a id="a-8A"></a>欲受近住律仪。<a id="a-8B"></a>然彼实无求受意乐。<a id="a-8C"></a>当知是名意乐损害。<a id="a-8D"></a>若无如所说不应受因缘。<a id="a-8E"></a>当知应受如前所说所有律仪。</p>
  <p id="a8F">问有几因缘苾刍律仪受已还舍。<a id="a-8G"></a>答或由舍所学处故。<a id="a-8H"></a>或由犯根本罪故。<a id="a-8I"></a>或由形没二形生故。<a id="a-8J"></a>或由善根断故。<a id="a-8K"></a>或由弃舍众同分故。<a id="a-8L"></a>苾刍律仪受已还舍。<a id="a-8M"></a>若正法毁坏正法隐没。<a id="a-8N"></a>虽无新受苾刍律仪。<a id="a-8O"></a>先已受得当知不舍。<a id="a-8P"></a>所以者何。<a id="a-8Q"></a>由于尔时秽劫正起。<a id="a-8R"></a>无一有情不损意乐能受具戒。<a id="a-8S"></a>况当有证沙门果者。<a id="a-8T"></a>若近事男律仪。<a id="a-8U"></a>当知由起不同分心故。<a id="a-8V"></a>善根断故。<a id="a-8W"></a>弃舍众同分故。<a id="a-8X"></a>受已还舍。<a id="a-8Y"></a>若正法隐没时。<a id="a-8Z"></a>如苾刍律仪道理。<a id="a-8a"></a>当知近事男律仪亦尔。<a id="a-8b"></a>若近住律仪。<a id="a-8c"></a>当知由日出已后。<a id="a-8d"></a>或由发起不同分心。<a id="a-8e"></a>或于中间舍众同分。<a id="a-8f"></a>虽已受得必复还舍。</p>
  <p id="a8g">复次云何无想定。<a id="a-8h"></a>谓已离遍净贪未离上贪。<a id="a-8i"></a>由出离想作意为先故。<a id="a-8j"></a>诸心心所唯灭静唯不转。<a id="a-8k"></a>是名无想定。<a id="a-8l"></a>此是假有非实物有。<a id="a-8m"></a>当知差别略有三种。<a id="a-8n"></a>一下品修。<a id="a-8o"></a>二中品修。<a id="a-8p"></a>三上品修。<a id="a-8q"></a>若下品修者。<a id="a-8r"></a>于现法退不能速疾还引现前。<a id="a-8s"></a>若生无想有情。<a id="a-8t"></a>天中所得依身。<a id="a-8u"></a>不甚清净。<a id="a-8v"></a>威光赫奕形色广大如余天众。<a id="a-8w"></a>定当中夭。<a id="a-8x"></a>若中品修者。<a id="a-8y"></a>虽现法退。<a id="a-8z"></a>然能速疾还引现前。<a id="a-90"></a>若生无想有情。<a id="a-91"></a>天中所感依身。<a id="a-92"></a>虽甚清净光明赫奕形色广大。<a id="a-93"></a>然不究竟最极清净。<a id="a-94"></a>虽有中夭而不决定。<a id="a-95"></a>若上品修者。<a id="a-96"></a>必无有退。<a id="a-97"></a>若生无想有情。<a id="a-98"></a>天中所感依身。<a id="a-99"></a>甚为清净威光赫奕形色广大。<a id="a-9A"></a>又到究竟最极清净必无中夭。<a id="a-9B"></a>穷满寿量后方殒没。</p>
  <p id="a9C">复次若由此因此缘。<a id="a-9D"></a>所有生得心心所灭。<a id="a-9E"></a>是名无想。</p>
  <p id="a9F">复次云何灭尽定。<a id="a-9G"></a>谓已离无所有处贪未离上贪。<a id="a-9H"></a>或复已离由止息想作意为先故。<a id="a-9I"></a>诸心心所唯灭静唯不转。<a id="a-9J"></a>是名灭尽定。<a id="a-9K"></a>此定唯能灭静转识。<a id="a-9L"></a>不能灭静阿赖耶识。<a id="a-9M"></a>当知此定亦是假有非实物有。<a id="a-9N"></a>此定差别略有三种。<a id="a-9O"></a>下品修等如前已说。<a id="a-9P"></a>若下品修者于现法退。<a id="a-9Q"></a>不能速疾还引现前。<a id="a-9R"></a>中品修者虽现法退。<a id="a-9S"></a>然能速疾还引现前。<a id="a-9T"></a>上品修者毕竟不退。<a id="a-9U"></a>有学圣者能入此定。<a id="a-9V"></a>谓不还身证。<a id="a-9W"></a>无学圣者亦复能入。<a id="a-9X"></a>谓俱分解脱。<a id="a-9Y"></a>前无想定非学所入亦非无学。<a id="a-9Z"></a>何以故。<a id="a-9a"></a>此中无有慧现行故。<a id="a-9b"></a>此上有胜寂静住及生故。<a id="a-9c"></a>又复此定不能证得所未证得诸胜善法。<a id="a-9d"></a>由是稽留诳幻处故。</p>
  <p id="a9e">复次虚空云何。<a id="a-9f"></a>谓唯诸色非有所显。<a id="a-9g"></a>是名虚空。<a id="a-9h"></a>所以者何。<a id="a-9i"></a>若处所行都无所得。<a id="a-9j"></a>是处方有虚空想转。<a id="a-9k"></a>是故当知此唯假有非实物有。</p>
  <p id="a9l">复次云何非择灭。<a id="a-9m"></a>谓若余法生缘现前。<a id="a-9n"></a>余法生故余不得生。<a id="a-9o"></a>唯灭唯静名非择灭。<a id="a-9p"></a>诸所有法此时应生。<a id="a-9q"></a>越生时故彼于此时终不更生。<a id="a-9r"></a>是故此灭亦是假有非实物有。<a id="a-9s"></a>所以者何。<a id="a-9t"></a>此无有余自相可得故。<a id="a-9u"></a>此法种类非离系故。<a id="a-9v"></a>复于余时遇缘可生。<a id="a-9w"></a>是故非择灭非一向决定。<a id="a-9x"></a>若学见迹。<a id="a-9y"></a>于卵湿二生北拘卢洲无想天。<a id="a-9z"></a>若女若扇搋迦若半择迦无形二形等生。<a id="a-A0"></a>及于后有若爱若愿所得非择灭。<a id="a-A1"></a>当知一向决定。<a id="a-A2"></a>由学见迹。<a id="a-A3"></a>尝不于后有起希愿缠发生后有。<a id="a-A4"></a>唯除未无余永害爱种子故。</p>
  <p id="aA5">问何因缘故名心不相应耶。<a id="a-A6"></a>答此是假想。<a id="a-A7"></a>于诸事中为起言说。<a id="a-A8"></a>于有色等二种俱非。<a id="a-A9"></a>于有见等二种俱非。<a id="a-AA"></a>如是广说安立道理一切当知。</p>
  <p id="aAB">如是已说六种善巧。<a id="a-AC"></a>谓蕴善巧乃至根善巧。<a id="a-AD"></a>云何应知是诸善巧广建立义。</p>
  <p id="aAE">复次嗢柁南曰。</p>
  <p id="aAF">自性义差别　　次第摄依止</p>
  <p id="aAG">问何等是色自性。<a id="a-AH"></a>答略有十一。<a id="a-AI"></a>谓眼等十色处及法处所摄色。<a id="a-AJ"></a>又总有二。<a id="a-AK"></a>谓四大种及所造色。<a id="a-AL"></a>如是一切皆变碍相。</p>
  <p id="aAM">问何等是受自性。<a id="a-AN"></a>答略有六种。<a id="a-AO"></a>谓依眼等六触所生。<a id="a-AP"></a>此复二种。<a id="a-AQ"></a>若色为依名身受。<a id="a-AR"></a>无色为依名心受。<a id="a-AS"></a>何以故。<a id="a-AT"></a>由前五根皆色性故。<a id="a-AU"></a>问若前五根皆是色性依眼等受名身受者。<a id="a-AV"></a>何故眼等非唯是身。<a id="a-AW"></a>答由相异故。<a id="a-AX"></a>所以者何。<a id="a-AY"></a>眼等五根展转相异。<a id="a-AZ"></a>问若眼等根其相异故非皆身相。<a id="a-Aa"></a>依彼诸受由是因缘应非身受。<a id="a-Ab"></a>答余有色根不离身故就彼为名。<a id="a-Ac"></a>此复何过。<a id="a-Ad"></a>问若不离身故无过者。<a id="a-Ae"></a>意根亦尔不离身转。<a id="a-Af"></a>依意根受应名身受。<a id="a-Ag"></a>是即一切皆是身受无心受耶。<a id="a-Ah"></a>答诸有色根定不离身。<a id="a-Ai"></a>意即不尔故无有过。<a id="a-Aj"></a>所以者何。<a id="a-Ak"></a>生无色界有情意根离身而转。<a id="a-Al"></a>是故五根所生诸受合名身受。<a id="a-Am"></a>唯依意者独名心受。<a id="a-An"></a>故总说二。<a id="a-Ao"></a>谓身心受。<a id="a-Ap"></a>又一切受皆领纳相。<a id="a-Aq"></a>问何等是想自性。<a id="a-Ar"></a>答此亦六种。<a id="a-As"></a>如前应知。<a id="a-At"></a>又想有六。<a id="a-Au"></a>一有相想。<a id="a-Av"></a>二无相想。<a id="a-Aw"></a>三狭小想。<a id="a-Ax"></a>四广大想。<a id="a-Ay"></a>五无量想。<a id="a-Az"></a>六无所有想。<a id="a-B0"></a>又略有二。<a id="a-B1"></a>一世间想。<a id="a-B2"></a>二出世想。<a id="a-B3"></a>狭小想者。<a id="a-B4"></a>谓欲廛想。<a id="a-B5"></a>广大想者。<a id="a-B6"></a>谓色廛想。<a id="a-B7"></a>无量想者。<a id="a-B8"></a>谓空识无边处廛想。<a id="a-B9"></a>无所有想者。<a id="a-BA"></a>谓无所有处廛想。<a id="a-BB"></a>即此一切名有相想。<a id="a-BC"></a>无相想者。<a id="a-BD"></a>谓有顶想及一切出世间学无学想。<a id="a-BE"></a>又一切想皆等了相。</p>
  <p id="aBF">问何等是行自性。<a id="a-BG"></a>答此亦六种。<a id="a-BH"></a>如前应知。<a id="a-BI"></a>又此行相由五种类令心造作。<a id="a-BJ"></a>一为境随与。<a id="a-BK"></a>二为彼合会。<a id="a-BL"></a>三为彼别离。<a id="a-BM"></a>四能发杂染业。<a id="a-BN"></a>五令心自在转。<a id="a-BO"></a>又此行相略有三种。<a id="a-BP"></a>一者善行。<a id="a-BQ"></a>二不善行。<a id="a-BR"></a>三无记行。<a id="a-BS"></a>又一切行皆造作相。</p>
  <p id="aBT">问何等是识自性。<a id="a-BU"></a>答略有六种。<a id="a-BV"></a>所谓眼识乃至意识。<a id="a-BW"></a>是识自性差别。<a id="a-BX"></a>又识有三种。<a id="a-BY"></a>一领受差别。<a id="a-BZ"></a>二采境差别。<a id="a-Ba"></a>三分位差别。<a id="a-Bb"></a>领受差别有三。<a id="a-Bc"></a>采境差别有六。<a id="a-Bd"></a>分位差别有三。<a id="a-Be"></a>如是识蕴差别总有十八自性。<a id="a-Bf"></a>应知是名诸蕴自性。<a id="a-Bg"></a>复次蕴义云何。<a id="a-Bh"></a>为显何义建立诸蕴。<a id="a-Bi"></a>谓所有色若去来今乃至远近。<a id="a-Bj"></a>如色乃至识亦尔。<a id="a-Bk"></a>如是总略摄一切蕴。<a id="a-Bl"></a>积聚义是蕴义。<a id="a-Bm"></a>又由诸蕴唯有种种名性诸行。<a id="a-Bn"></a>当知为显无我性义建立诸蕴。</p>
  <p id="aBo">复次云何色蕴差别。<a id="a-Bp"></a>略由六种。<a id="a-Bq"></a>一由事故。<a id="a-Br"></a>二由相故。<a id="a-Bs"></a>三由识执不执故。<a id="a-Bt"></a>四由识空不空故。<a id="a-Bu"></a>五由想所行故。<a id="a-Bv"></a>六由边际故。<a id="a-Bw"></a>事者。<a id="a-Bx"></a>谓所有诸色皆是四大种及四大种所造。<a id="a-By"></a>相者。<a id="a-Bz"></a>略有三种。<a id="a-C0"></a>一清净色。<a id="a-C1"></a>二清净所取色。<a id="a-C2"></a>三意所取色。<a id="a-C3"></a>又变碍相是色共相。<a id="a-C4"></a>识执不执者。<a id="a-C5"></a>若识依执名执受色。<a id="a-C6"></a>此复云何。<a id="a-C7"></a>谓识所托安危事同和合生长。<a id="a-C8"></a>又此为依能生诸受。<a id="a-C9"></a>与此相违非执受色。<a id="a-CA"></a>识空不空者。<a id="a-CB"></a>若识不空名同分色。<a id="a-CC"></a>由此与识等义转故。<a id="a-CD"></a>若识空者名彼同分色。<a id="a-CE"></a>似自相续而随转故。<a id="a-CF"></a>想所行者。<a id="a-CG"></a>谓缘色想略有三种。<a id="a-CH"></a>一者色想。<a id="a-CI"></a>二有对想。<a id="a-CJ"></a>三别异想。<a id="a-CK"></a>色想亦三。<a id="a-CL"></a>一有光影相。<a id="a-CM"></a>二据方处相。<a id="a-CN"></a>三积集住相。<a id="a-CO"></a>如是三相随其次第。<a id="a-CP"></a>三想所行取青等相。<a id="a-CQ"></a>名为色想。<a id="a-CR"></a>能取行碍名有对想。<a id="a-CS"></a>能取男女舍田等假名别异相。<a id="a-CT"></a>是名想所行差别。<a id="a-CU"></a>边际者。<a id="a-CV"></a>谓色边际略有二种。<a id="a-CW"></a>一堕下界。<a id="a-CX"></a>谓欲廛色。<a id="a-CY"></a>二堕中界。<a id="a-CZ"></a>谓色廛色。<a id="a-Ca"></a>当知此中就业增上所生诸色。<a id="a-Cb"></a>说无色界无有诸色。<a id="a-Cc"></a>非就胜定自在色说。<a id="a-Cd"></a>何以故。<a id="a-Ce"></a>由彼胜定于一切色皆得自在诸定加行令现前故。<a id="a-Cf"></a>当知此色名极微细定所生色。</p>
  <p id="aCg">复次云何受蕴差别。<a id="a-Ch"></a>略由五种。<a id="a-Ci"></a>一由事故。<a id="a-Cj"></a>二由相故。<a id="a-Ck"></a>三由生故。<a id="a-Cl"></a>四由观察故。<a id="a-Cm"></a>五由出离故。<a id="a-Cn"></a>事者。<a id="a-Co"></a>谓领纳及顺领纳法。<a id="a-Cp"></a>相者。<a id="a-Cq"></a>谓自相及共相。<a id="a-Cr"></a>自相有三。<a id="a-Cs"></a>乐受苦受不苦不乐受。<a id="a-Ct"></a>乐受坏苦故苦。<a id="a-Cu"></a>苦受。<a id="a-Cv"></a>苦苦故苦。<a id="a-Cw"></a>不苦不乐受。<a id="a-Cx"></a>行苦故苦。<a id="a-Cy"></a>由此因缘诸所有受皆说名苦。<a id="a-Cz"></a>是名受共相。<a id="a-D0"></a>生者。<a id="a-D1"></a>谓一切受。<a id="a-D2"></a>十六触所生。<a id="a-D3"></a>何等十六。<a id="a-D4"></a>谓眼触耳触。<a id="a-D5"></a>鼻触舌触。<a id="a-D6"></a>身触意触。<a id="a-D7"></a>有对触增语触。<a id="a-D8"></a>顺乐受触。<a id="a-D9"></a>顺苦受触。<a id="a-DA"></a>顺不苦不乐受触。<a id="a-DB"></a>爱触。<a id="a-DC"></a>恚触。<a id="a-DD"></a>明触。<a id="a-DE"></a>无明触。<a id="a-DF"></a>非明非无明触。<a id="a-DG"></a>由所依及所取境故。<a id="a-DH"></a>建立六触及有对触。<a id="a-DI"></a>由分别境故建立增语触。<a id="a-DJ"></a>由领纳境故建立顺乐受等触。<a id="a-DK"></a>由染净故建立爱恚明无明非明非无明触。<a id="a-DL"></a>是名受生差别。<a id="a-DM"></a>观察差别者。<a id="a-DN"></a>一切如来应正等觉出现世间。<a id="a-DO"></a>皆于诸受起八种观。<a id="a-DP"></a>谓受有几种。<a id="a-DQ"></a>谁为受集。<a id="a-DR"></a>谁是受灭。<a id="a-DS"></a>谁是受集趣行。<a id="a-DT"></a>谁是受灭趣行。<a id="a-DU"></a>谁是受爱味。<a id="a-DV"></a>谁是受过患。<a id="a-DW"></a>谁是受出离。<a id="a-DX"></a>如是观时如实了知受有三种。<a id="a-DY"></a>触集故受集。<a id="a-DZ"></a>应知如经分别广说。<a id="a-Da"></a>如是八种观察诸受。<a id="a-Db"></a>当知略显自相。<a id="a-Dc"></a>观现法转因观彼灭。<a id="a-Dd"></a>观后法转因观彼灭。<a id="a-De"></a>观彼二转因。<a id="a-Df"></a>观彼二转灭。<a id="a-Dg"></a>因观及清净观。<a id="a-Dh"></a>是名观察差别。<a id="a-Di"></a>出离者。<a id="a-Dj"></a>谓初静虑出离忧根。<a id="a-Dk"></a>第二静虑出离苦根。<a id="a-Dl"></a>第三静虑出离喜根。<a id="a-Dm"></a>第四静虑出离乐根。<a id="a-Dn"></a>于无想界出离舍根。<a id="a-Do"></a>是名出离差别。</p>
  <p id="aDp">复次云何想蕴差别。<a id="a-Dq"></a>略由五种。<a id="a-Dr"></a>一由事故。<a id="a-Ds"></a>二由相故。<a id="a-Dt"></a>三由颠倒故。<a id="a-Du"></a>四由无颠倒故。<a id="a-Dv"></a>五由分别故。<a id="a-Dw"></a>事者谓取所缘相及随顺彼法。<a id="a-Dx"></a>相者。<a id="a-Dy"></a>自相有六种。<a id="a-Dz"></a>如前应知。<a id="a-E0"></a>等了相是共相。<a id="a-E1"></a>是名相差别。<a id="a-E2"></a>颠倒差别者。<a id="a-E3"></a>谓诸愚夫无所知晓。<a id="a-E4"></a>随逐无明起不如理作意。<a id="a-E5"></a>于所缘境无常计常取相而转。<a id="a-E6"></a>是名想倒。<a id="a-E7"></a>如于无常计常。<a id="a-E8"></a>如是于苦计乐于不净计净于无我计我。<a id="a-E9"></a>此想颠倒。<a id="a-EA"></a>诸在家者能发心倒。<a id="a-EB"></a>一分出家者能发见倒。<a id="a-EC"></a>是名颠倒差别。<a id="a-ED"></a>此想颠倒复有差别。<a id="a-EE"></a>谓于四事邪取其相是名想倒。<a id="a-EF"></a>若由如是等了相故于境贪着。<a id="a-EG"></a>是名心倒。<a id="a-EH"></a>若由如是等了相故有执著者。<a id="a-EI"></a>于颠倒事坚执忍可开示建立。<a id="a-EJ"></a>是名见倒。<a id="a-EK"></a>无颠倒差别者。<a id="a-EL"></a>谓诸聪睿有所晓了。<a id="a-EM"></a>随智慧明起如理作意。<a id="a-EN"></a>于所缘境无常知无常。<a id="a-EO"></a>苦知是苦。<a id="a-EP"></a>不净知不净。<a id="a-EQ"></a>无我知无我。<a id="a-ER"></a>正取相转。<a id="a-ES"></a>是名想无颠倒。<a id="a-ET"></a>心无颠倒。<a id="a-EU"></a>见无颠倒。<a id="a-EV"></a>是名无颠倒差别。<a id="a-EW"></a>分别差别者。<a id="a-EX"></a>略有五种想分别相。<a id="a-EY"></a>一境界分别。<a id="a-EZ"></a>二领纳分别。<a id="a-Ea"></a>三假设分别。<a id="a-Eb"></a>四虚妄分别。<a id="a-Ec"></a>五实义分别。<a id="a-Ed"></a>若于境界取随味相。<a id="a-Ee"></a>名境界分别。<a id="a-Ef"></a>执取境界所生诸受。<a id="a-Eg"></a>名领纳分别。<a id="a-Eh"></a>若于自他取如是名如是类如是姓等种种世俗言说相。<a id="a-Ei"></a>名假设分别。<a id="a-Ej"></a>于诸境界取颠倒相。<a id="a-Ek"></a>名虚妄分别。<a id="a-El"></a>于诸境界取无倒相。<a id="a-Em"></a>名实义分别。<a id="a-En"></a>如是总名想蕴分别差别。<a id="a-Eo"></a>复次云何行蕴差别。<a id="a-Ep"></a>亦由五相。<a id="a-Eq"></a>一由境界故。<a id="a-Er"></a>二由分位故。<a id="a-Es"></a>三由杂染故。<a id="a-Et"></a>四由清净故。<a id="a-Eu"></a>五由造作故。<a id="a-Ev"></a>由境界者。<a id="a-Ew"></a>谓于行蕴立六思身。<a id="a-Ex"></a>由分位者。<a id="a-Ey"></a>谓立生等不相应行由彼生等唯有分位所显现故。<a id="a-Ez"></a>由杂染者。<a id="a-F0"></a>谓于杂染诸行建立烦恼及随烦恼。<a id="a-F1"></a>由清净者。<a id="a-F2"></a>谓于清净诸行建立信等。<a id="a-F3"></a>由造作者。<a id="a-F4"></a>谓如前说五造作相为境随与等。</p>
 </body>
</html>