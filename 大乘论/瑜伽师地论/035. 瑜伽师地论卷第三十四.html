<!doctype html>
<html id="z3IBVLCvO" data-ver="1102">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第三十四</h1>
  <h2 id="a2">本地分中声闻地第四瑜伽处之二</h2>
  <p id="a3">如是已辩往世间道。<a id="a-4"></a>若乐往趣出世间道。<a id="a-5"></a>应当依止四圣谛境渐次生起七种作意。<a id="a-6"></a>所谓最初了相作意。<a id="a-7"></a>最后加行究竟果作意。<a id="a-8"></a>乃至证得阿罗汉果。</p>
  <p id="a9">修瑜伽师于四圣谛略摽广辩增上教法。<a id="a-A"></a>听闻受持。<a id="a-B"></a>或于作意已善修习或得根本静虑无色。<a id="a-C"></a>由四种行了苦谛相。<a id="a-D"></a>谓无常行苦行空行无我行。<a id="a-E"></a>由四种行了集谛相。<a id="a-F"></a>谓因行集行起行缘行。<a id="a-G"></a>由四种行了灭谛相。<a id="a-H"></a>谓灭行静行妙行离行。<a id="a-I"></a>由四种行了道谛相。<a id="a-J"></a>谓道行如行行行出行。<a id="a-K"></a>如是名为了相作意。</p>
  <p id="aL">由十种行观察苦谛。<a id="a-M"></a>能随悟入苦谛四行。<a id="a-N"></a>何等为十。<a id="a-O"></a>一变异行。<a id="a-P"></a>二灭坏行。<a id="a-Q"></a>三别离行。<a id="a-R"></a>四法性行。<a id="a-S"></a>五合会行。<a id="a-T"></a>六结缚行。<a id="a-U"></a>七不可爱行。<a id="a-V"></a>八不安隐行。<a id="a-W"></a>九无所得行。<a id="a-X"></a>十不自在行。<a id="a-Y"></a>如是十行依证成道理能正观察。<a id="a-Z"></a>此中且依至教量理。<a id="a-a"></a>如世尊说诸行无常。<a id="a-b"></a>又此诸行略有二种。<a id="a-c"></a>一有情世间。<a id="a-d"></a>二器世间。<a id="a-e"></a>世尊依彼有情世间说如是言。<a id="a-f"></a>苾刍当知。<a id="a-g"></a>我以过人清净天眼。<a id="a-h"></a>观诸有情死时生时广说乃至身坏已后当生善趣天世界中。<a id="a-i"></a>由此法门显示世尊以净天眼现见。<a id="a-j"></a>一切有情世间是无常性。<a id="a-k"></a>又世尊言。<a id="a-l"></a>苾刍当知。<a id="a-m"></a>此器世间长时安住。<a id="a-n"></a>过是已后渐次乃至七日轮现。<a id="a-o"></a>如七日经广说。<a id="a-p"></a>乃至所有大地诸山大海。<a id="a-q"></a>及苏迷卢大宝山王。<a id="a-r"></a>乃至梵世诸器世界皆被焚烧。<a id="a-s"></a>灾火灭后灰烬不现。<a id="a-t"></a>乃至余影亦不可得。<a id="a-u"></a>由此法门世尊显示诸器世间是无常性。<a id="a-v"></a>如是且依至教量理。<a id="a-w"></a>修观行者净信增上作意力故。<a id="a-x"></a>于一切行无常之性获得决定。<a id="a-y"></a>得决定已即由如是净信增上作意力故。<a id="a-z"></a>数数寻思观察。<a id="a-10"></a>一切现见不背不由他缘。<a id="a-11"></a>无常之性。<a id="a-12"></a>云何数数寻思观察。<a id="a-13"></a>谓先安立内外二事。<a id="a-14"></a>言内事者。<a id="a-15"></a>谓六处等。<a id="a-16"></a>言外事者。<a id="a-17"></a>有十六种。<a id="a-18"></a>一者地事。<a id="a-19"></a>谓城邑聚落舍市廛等。<a id="a-1A"></a>二者园事。<a id="a-1B"></a>谓药草丛林等。<a id="a-1C"></a>三者山事。<a id="a-1D"></a>谓种种山安布差别。<a id="a-1E"></a>四者水事。<a id="a-1F"></a>谓江河陂湖众流池沼。<a id="a-1G"></a>五者作业事。<a id="a-1H"></a>六者库藏事。<a id="a-1I"></a>七者食事。<a id="a-1J"></a>八者饮事。<a id="a-1K"></a>九者乘事。<a id="a-1L"></a>十者衣事。<a id="a-1M"></a>十一者庄严具事。<a id="a-1N"></a>十二者舞歌乐事。<a id="a-1O"></a>十三者香鬘涂饰事。<a id="a-1P"></a>十四者资生具事。<a id="a-1Q"></a>十五者诸光明事。<a id="a-1R"></a>十六者男女承奉事。<a id="a-1S"></a>如是名为十六种事。<a id="a-1T"></a>安立如是内外事已。<a id="a-1U"></a>复于彼事现见增上作意力故。<a id="a-1V"></a>以变异行寻思观察无常之性。<a id="a-1W"></a>此中内事有十五种所作变异。<a id="a-1X"></a>及有八种变异因缘。<a id="a-1Y"></a>云何内事有十五种所作变异。<a id="a-1Z"></a>一分位所作变异。<a id="a-1a"></a>二显色所作变异。<a id="a-1b"></a>三形色所作变异。<a id="a-1c"></a>四兴衰所作变异。<a id="a-1d"></a>五支节具不具所作变异。<a id="a-1e"></a>六劬劳所作变异。<a id="a-1f"></a>七他所损害所作变异。<a id="a-1g"></a>八寒热所作变异。<a id="a-1h"></a>九威仪所作变异。<a id="a-1i"></a>十触对所作变异。<a id="a-1j"></a>十一杂染所作变异。<a id="a-1k"></a>十二疾病所作变异。<a id="a-1l"></a>十三终没所作变异。<a id="a-1m"></a>十四青瘀等所作变异。<a id="a-1n"></a>十五一切不现尽灭所作变异。<a id="a-1o"></a>云何八种变异因缘。<a id="a-1p"></a>一积时贮畜。<a id="a-1q"></a>二他所损害。<a id="a-1r"></a>三受用亏损。<a id="a-1s"></a>四时节变异。<a id="a-1t"></a>五火所焚烧。<a id="a-1u"></a>六水所漂烂。<a id="a-1v"></a>七风所鼓燥。<a id="a-1w"></a>八异缘会遇。<a id="a-1x"></a>积时贮畜者。<a id="a-1y"></a>谓有色诸法。<a id="a-1z"></a>虽于好处安置守护。<a id="a-20"></a>而经久时自然败坏其色衰损变异可得。<a id="a-21"></a>他所损害者。<a id="a-22"></a>谓种种色法。<a id="a-23"></a>若为于他种种捶打种种损害。<a id="a-24"></a>即便种种形色变异。<a id="a-25"></a>受用亏损者。<a id="a-26"></a>谓各别属主种种色物。<a id="a-27"></a>受者受用增上力故损减变异。<a id="a-28"></a>时节变异者。<a id="a-29"></a>谓秋冬时丛林药草华叶果等萎黄零落。<a id="a-2A"></a>于春夏时枝叶华果青翠繁茂。<a id="a-2B"></a>火所焚烧者。<a id="a-2C"></a>谓大火纵逸焚烧村邑国城王都悉为灰烬。<a id="a-2D"></a>水所漂烂者。<a id="a-2E"></a>谓大水洪漫漂荡村邑国城王都悉皆沦没。<a id="a-2F"></a>风所鼓燥者。<a id="a-2G"></a>谓大风飘扇。<a id="a-2H"></a>湿衣湿地稼穑丛林干[韅-革+日]枯槁。<a id="a-2I"></a>异缘会遇者。<a id="a-2J"></a>谓缘乐受触受乐受时。<a id="a-2K"></a>遇苦受触。<a id="a-2L"></a>缘苦受触。<a id="a-2M"></a>受苦受时。<a id="a-2N"></a>遇乐受触。<a id="a-2O"></a>缘不苦不乐受触。<a id="a-2P"></a>受不苦不乐受时。<a id="a-2Q"></a>遇乐受触或苦受触。<a id="a-2R"></a>又有贪者会遇嗔。<a id="a-2S"></a>缘贪缠止息。<a id="a-2T"></a>发起嗔缠。<a id="a-2U"></a>如是有嗔痴者。<a id="a-2V"></a>会遇异分烦恼生缘当知亦尔。<a id="a-2W"></a>如是眼识正现在前。<a id="a-2X"></a>会遇声香味触境等。<a id="a-2Y"></a>余境余缘起异分识。<a id="a-2Z"></a>其余一切如理应知。<a id="a-2a"></a>是名八种变异因缘。<a id="a-2b"></a>一切有色及无色法所有变异。<a id="a-2c"></a>皆由如是八种因缘。<a id="a-2d"></a>除此更无若过若增。<a id="a-2e"></a>云何寻思内事分位所作变坏无常之性。<a id="a-2f"></a>谓由观见或自或他从少年位乃至老位诸行相续前后差别。<a id="a-2g"></a>互不相似。<a id="a-2h"></a>见是事已便作是念。<a id="a-2i"></a>如是诸行其性无常。<a id="a-2j"></a>何以故。<a id="a-2k"></a>此内分位前后变异现可得故。<a id="a-2l"></a>云何寻思内事显色所作变异无常之性。<a id="a-2m"></a>谓由观见或自或他先有妙色肌肤鲜泽。<a id="a-2n"></a>后见恶色肌肤枯槁。<a id="a-2o"></a>复于后时还见妙色肌肤鲜泽。<a id="a-2p"></a>见是事已便作是念。<a id="a-2q"></a>如是诸行其性无常。<a id="a-2r"></a>何以故。<a id="a-2s"></a>此内显色前后变异现可得故。<a id="a-2t"></a>云何寻思内事形色所作变异无常之性。<a id="a-2u"></a>谓如说显色。<a id="a-2v"></a>如是形色由肥瘦故。<a id="a-2w"></a>应知亦尔。<a id="a-2x"></a>云何寻思内事兴衰所作变异无常之性。<a id="a-2y"></a>谓由观见或自或他先时眷属财位。<a id="a-2z"></a>戒见悉皆兴盛。<a id="a-30"></a>后见一切皆悉衰损。<a id="a-31"></a>复于后时还见兴盛。<a id="a-32"></a>见是事已便作是念。<a id="a-33"></a>如是诸行其性无常。<a id="a-34"></a>何以故。<a id="a-35"></a>兴衰变异现可得故。<a id="a-36"></a>云何寻思内事支节所作变异无常之性。<a id="a-37"></a>谓由观见或自或他先时支节无有缺减。<a id="a-38"></a>后时观见支节缺减。<a id="a-39"></a>或王所作或贼所作。<a id="a-3A"></a>或人所作或非人作。<a id="a-3B"></a>见是事已便作是念。<a id="a-3C"></a>如是诸行其性无常。<a id="a-3D"></a>余如前说。<a id="a-3E"></a>云何寻思内事劬劳所作变异无常之性。<a id="a-3F"></a>谓由观见或自或他身疲劳性身疲极性。<a id="a-3G"></a>或驰走所作。<a id="a-3H"></a>或跳踊所作。<a id="a-3I"></a>或趒踯所作。<a id="a-3J"></a>或骗骑所作。<a id="a-3K"></a>或作种种迅疾身业。<a id="a-3L"></a>复于余时见彼远离疲劳疲极。<a id="a-3M"></a>见是事已便作是念。<a id="a-3N"></a>如是诸行其性无常。<a id="a-3O"></a>余如前说。<a id="a-3P"></a>云何寻思内事他所损害所作变异无常之性。<a id="a-3Q"></a>谓由观见或自他。<a id="a-3R"></a>他所损害其身变异。<a id="a-3S"></a>或由刀杖鞭革皮绳矛槊等坏。<a id="a-3T"></a>或由种种蚊虻蛇蝎诸恶毒触之所损害。<a id="a-3U"></a>复于余时见不变异。<a id="a-3V"></a>见是事已。<a id="a-3W"></a>便作是念。<a id="a-3X"></a>如是诸行其性无常。<a id="a-3Y"></a>余如前说。<a id="a-3Z"></a>云何寻思内事寒热所作变异无常之性。<a id="a-3a"></a>谓由观见或自或他于正寒时身不舒泰。<a id="a-3b"></a>踡局战栗寒冻缠逼希遇温阳。<a id="a-3c"></a>于正热时身体舒泰。<a id="a-3d"></a>奋身干语霡霂流汗。<a id="a-3e"></a>热渴缠逼希遇清凉。<a id="a-3f"></a>复至寒时还见。<a id="a-3g"></a>如前所说相状。<a id="a-3h"></a>见是事已。<a id="a-3i"></a>便作是念。<a id="a-3j"></a>如是诸行其性无常。<a id="a-3k"></a>余如前说。<a id="a-3l"></a>云何寻思内事威仪所作变异无常之性。<a id="a-3m"></a>谓由观见或自或他。<a id="a-3n"></a>行住坐卧随一威仪。<a id="a-3o"></a>或时为损或时为益。<a id="a-3p"></a>见是事已。<a id="a-3q"></a>便作是念。<a id="a-3r"></a>如是诸行其性无常。<a id="a-3s"></a>余如前说。<a id="a-3t"></a>云何寻思内事触对所作变异无常之性。<a id="a-3u"></a>谓由触对顺乐受触领乐触。<a id="a-3v"></a>缘所生乐时自能了别乐受分位。<a id="a-3w"></a>如能了别乐受分位。<a id="a-3x"></a>如是了别苦受分位不苦不乐受分位。<a id="a-3y"></a>应知亦尔。<a id="a-3z"></a>彼由了别如是诸受前后变异。<a id="a-40"></a>是新新性非故故性。<a id="a-41"></a>或增或减暂时而有。<a id="a-42"></a>率尔现前寻即变坏。<a id="a-43"></a>知是事已。<a id="a-44"></a>便作是念。<a id="a-45"></a>如是诸行其性无常。<a id="a-46"></a>余如前说。<a id="a-47"></a>云何观察内事杂染所作变异无常之性。<a id="a-48"></a>谓能了知先所生起。<a id="a-49"></a>或有贪心或离贪心。<a id="a-4A"></a>或有嗔心或离嗔心。<a id="a-4B"></a>或有痴心或离痴心。<a id="a-4C"></a>又能了知随一一种诸随烦恼所染污心。<a id="a-4D"></a>又能了知随一一种诸随烦恼不染污心。<a id="a-4E"></a>又能了知彼心相续由诸烦恼及随烦恼。<a id="a-4F"></a>于前后位趣入变坏不变坏性。<a id="a-4G"></a>见是事已便作是念。<a id="a-4H"></a>如是诸行其性无常。<a id="a-4I"></a>何以故。<a id="a-4J"></a>心由杂染所作变异现可得故。<a id="a-4K"></a>云何观察内事疾病所作变异无常之性。<a id="a-4L"></a>谓由观见或自或他。<a id="a-4M"></a>先无疾病安乐强盛。<a id="a-4N"></a>后时观见或自或他遭重病苦。<a id="a-4O"></a>触对猛利身诸苦受。<a id="a-4P"></a>如前广说。<a id="a-4Q"></a>复于余时还见无病安乐强盛。<a id="a-4R"></a>见是事已。<a id="a-4S"></a>便作是念。<a id="a-4T"></a>如是诸行其性无常。<a id="a-4U"></a>余如前说。<a id="a-4V"></a>云何观察内事终没所作变异无常之性。<a id="a-4W"></a>谓由观见今时存活安住支持。<a id="a-4X"></a>复于余时观见死没唯有尸骸空无心识。<a id="a-4Y"></a>见是事已。<a id="a-4Z"></a>便作是念。<a id="a-4a"></a>如是诸行其性无常。<a id="a-4b"></a>余如前说。<a id="a-4c"></a>云何观察内青瘀等所作变异无常之性。<a id="a-4d"></a>谓由观见死已尸骸。<a id="a-4e"></a>或于一时至青瘀位。<a id="a-4f"></a>或于一时至脓烂位。<a id="a-4g"></a>如是乃至骨锁之位。<a id="a-4h"></a>见是事已。<a id="a-4i"></a>便作是念。<a id="a-4j"></a>如是诸行其性无常。<a id="a-4k"></a>余如前说。<a id="a-4l"></a>云何观察内事一切不现尽灭所作变坏无常之性。<a id="a-4m"></a>谓由观见彼于余时此骨锁位。<a id="a-4n"></a>亦复不现皆悉败坏离散磨灭遍一切种眼不复见。<a id="a-4o"></a>见是事已。<a id="a-4p"></a>便作是念。<a id="a-4q"></a>如是诸行其性无常。<a id="a-4r"></a>何以故。<a id="a-4s"></a>如是色相数数改转。<a id="a-4t"></a>前后变异现可得故。<a id="a-4u"></a>如是且由现见增上作意力故。<a id="a-4v"></a>十五种行观察内事种种变异无常之性。<a id="a-4w"></a>观察是已。<a id="a-4x"></a>复更观察十六外事种种变异无常之性。<a id="a-4y"></a>云何观察地事变异无常之性。<a id="a-4z"></a>谓由观见此地方所。<a id="a-50"></a>先未造立道场天寺宅舍市廛城墙等事。<a id="a-51"></a>后见新造善作善饰。<a id="a-52"></a>复于余时见彼朽故圮坼。<a id="a-53"></a>零落颓毁穿缺。<a id="a-54"></a>火所梵烧水所漂荡。<a id="a-55"></a>见是事已。<a id="a-56"></a>便作是念。<a id="a-57"></a>如是诸行其性无常。<a id="a-58"></a>何以故。<a id="a-59"></a>如是色相前后转变现可得故。<a id="a-5A"></a>云何观察园事变异无常之性。<a id="a-5B"></a>谓先观见诸园苑中药草丛林。<a id="a-5C"></a>华果枝叶。<a id="a-5D"></a>悉皆茂盛。<a id="a-5E"></a>青翠丹晖甚可爱乐。<a id="a-5F"></a>复于后时见彼枯槁无诸华果。<a id="a-5G"></a>柯叶零落。<a id="a-5H"></a>火所焚烧水所漂荡。<a id="a-5I"></a>见是事已便作是念。<a id="a-5J"></a>如是诸行其性无常。<a id="a-5K"></a>余如前说。<a id="a-5L"></a>云何观察山事变异无常之性。<a id="a-5M"></a>谓于一时观见其山丛林蓊郁耸石巉岩。<a id="a-5N"></a>复于一时见彼丛林巉岩耸石。<a id="a-5O"></a>雕残颓毁高下参差。<a id="a-5P"></a>火所焚烧水所漂荡。<a id="a-5Q"></a>见是事已便作是念。<a id="a-5R"></a>如是诸行其性无常。<a id="a-5S"></a>余如前说。<a id="a-5T"></a>云何观察水事变异无常之性。<a id="a-5U"></a>谓先一时见诸河渎池泉井等。<a id="a-5V"></a>涛波涌溢醴水盈满后于一时见彼一切枯涸干竭。<a id="a-5W"></a>见是事已便作是念。<a id="a-5X"></a>如是诸行其性无常。<a id="a-5Y"></a>余如前说。<a id="a-5Z"></a>云何观察业事变异无常之性。<a id="a-5a"></a>谓先一时见彼种种殉利牧农工巧正论行船等业皆悉兴盛。<a id="a-5b"></a>复于一时见彼事业皆悉衰损。<a id="a-5c"></a>见此事已便作是念。<a id="a-5d"></a>如是诸行其性无常。<a id="a-5e"></a>余如前说。<a id="a-5f"></a>云何观察库藏变异无常之性。<a id="a-5g"></a>谓由观见种种库藏。<a id="a-5h"></a>一时盈满一时灭尽。<a id="a-5i"></a>见此事已便作是念。<a id="a-5j"></a>如是诸行其性无常。<a id="a-5k"></a>余如前说。<a id="a-5l"></a>云何观察饮食变异无常之性。<a id="a-5m"></a>谓由观见种种饮食。<a id="a-5n"></a>一时未办一时已办。<a id="a-5o"></a>一时入口牙齿咀嚼。<a id="a-5p"></a>和杂涎唾细细吞咽。<a id="a-5q"></a>一时入腹渐渐消化。<a id="a-5r"></a>一时变为屎尿流出。<a id="a-5s"></a>见此事已便作是念。<a id="a-5t"></a>如是诸行其性无常。<a id="a-5u"></a>余如前说。<a id="a-5v"></a>云何观察乘事变异无常之性。<a id="a-5w"></a>谓于一时见种种乘新妙庄严甚可爱乐。<a id="a-5x"></a>复于一时见彼朽故离诸严饰。<a id="a-5y"></a>见此事已便作是念。<a id="a-5z"></a>如是诸行其性无常。<a id="a-60"></a>余如前说。<a id="a-61"></a>云何观察衣事变异无常之性。<a id="a-62"></a>谓由观见种种衣服。<a id="a-63"></a>一时新成一时故坏。<a id="a-64"></a>一时鲜洁一时垢腻。<a id="a-65"></a>见此事已便作是念。<a id="a-66"></a>如是诸行其性无常余如前说云何观察严具变异无常之性。<a id="a-67"></a>谓由观见诸庄严具。<a id="a-68"></a>一时未成一时已成。<a id="a-69"></a>一时坚固一时破坏。<a id="a-6A"></a>见此事已便作是念。<a id="a-6B"></a>如是诸行其性无常。<a id="a-6C"></a>余如前说。<a id="a-6D"></a>云何观察舞歌乐事所有变异无常之性。<a id="a-6E"></a>谓由观见舞歌伎乐现在。<a id="a-6F"></a>种种音曲差别异起异谢。<a id="a-6G"></a>见此事已便作是念。<a id="a-6H"></a>如是诸行其性无常。<a id="a-6I"></a>余如前说。<a id="a-6J"></a>云何观察香鬘涂饰所有变异无常之性。<a id="a-6K"></a>谓先观见种种香鬘鲜荣芬馥。<a id="a-6L"></a>后时见彼萎悴臭烂。<a id="a-6M"></a>见此事已便作是念。<a id="a-6N"></a>如是诸行其性无常。<a id="a-6O"></a>余如前说。<a id="a-6P"></a>云何观察资具变异无常之性。<a id="a-6Q"></a>谓观见彼未造已造成满破坏前后变异。<a id="a-6R"></a>见此事已便作是念。<a id="a-6S"></a>如是诸行其性无常。<a id="a-6T"></a>余如前说。<a id="a-6U"></a>云何观察光明变异无常之性。<a id="a-6V"></a>谓由观见种种明闇生灭变异见此事已便作是念。<a id="a-6W"></a>如是诸行其性无常。<a id="a-6X"></a>余如前说。<a id="a-6Y"></a>云何观察男女承奉所有变异无常之性。<a id="a-6Z"></a>谓观见彼或衰或盛不久坚住。<a id="a-6a"></a>见此事已便作是念。<a id="a-6b"></a>如是诸行其性无常。<a id="a-6c"></a>余如前说。<a id="a-6d"></a>如是一切外事诸行。<a id="a-6e"></a>前之六种是所摄受事。<a id="a-6f"></a>后之十种是身资具事。<a id="a-6g"></a>以要言之。<a id="a-6h"></a>当知其性皆是无常。<a id="a-6i"></a>何以故。<a id="a-6j"></a>形相转变现可得故。<a id="a-6k"></a>由如是等如前所说。<a id="a-6l"></a>诸变异行现见增上作意力故。<a id="a-6m"></a>于内外事如其所应。<a id="a-6n"></a>以变异行观察一切是无常性。<a id="a-6o"></a>由是因缘于诸变异无常之性。<a id="a-6p"></a>现见不背不由他缘非他所引。<a id="a-6q"></a>随念观察审谛决定。<a id="a-6r"></a>即由如是所说因缘。<a id="a-6s"></a>说名现见增上作意。<a id="a-6t"></a>即由如是现见增上作意力故。<a id="a-6u"></a>观察变异无常性已。<a id="a-6v"></a>彼诸色行虽复现有。<a id="a-6w"></a>刹那生灭灭坏无常。<a id="a-6x"></a>而微细故非现所得故。<a id="a-6y"></a>依现见增上作意应正比度。<a id="a-6z"></a>云何比度。<a id="a-70"></a>谓彼诸行要有刹那生灭。<a id="a-71"></a>灭坏方可得。<a id="a-72"></a>有前后变异。<a id="a-73"></a>非如是住得有变异。<a id="a-74"></a>是故诸行。<a id="a-75"></a>必定应有刹那生灭。<a id="a-76"></a>彼彼众缘和合有故。<a id="a-77"></a>如是如是诸行得生。<a id="a-78"></a>生已不待灭坏因缘自然灭坏。<a id="a-79"></a>如是所有变异因缘。<a id="a-7A"></a>能令诸行转变生起。<a id="a-7B"></a>此是变异生起因缘。<a id="a-7C"></a>非是诸行灭坏因缘。<a id="a-7D"></a>所以者何。<a id="a-7E"></a>由彼诸行与世现见灭坏因缘。<a id="a-7F"></a>俱灭坏已后不相似生起可得。<a id="a-7G"></a>非彼一切全不生起。<a id="a-7H"></a>或有诸行既灭坏已一切生起全不可得。<a id="a-7I"></a>如煎水等。<a id="a-7J"></a>最后一切皆悉消尽。<a id="a-7K"></a>灾火焚烧器世间。<a id="a-7L"></a>已都无灰烬。<a id="a-7M"></a>乃至余影亦不可得。<a id="a-7N"></a>彼亦因缘。<a id="a-7O"></a>后后展转渐减尽故。<a id="a-7P"></a>最后一切都无所有。<a id="a-7Q"></a>不由其火作如是事。<a id="a-7R"></a>是故变异由前所说八种因缘。<a id="a-7S"></a>令变生起自然灭坏。<a id="a-7T"></a>如是比度作意力故。<a id="a-7U"></a>由灭坏行于彼诸行刹那生灭灭坏无常而得决定。<a id="a-7V"></a>于如是事得决定已。<a id="a-7W"></a>复于他世非所现见。<a id="a-7X"></a>诸行生起。<a id="a-7Y"></a>应正比度。<a id="a-7Z"></a>云何比度。<a id="a-7a"></a>谓诸有情现有种种差别可得。<a id="a-7b"></a>或好形色或恶形色。<a id="a-7c"></a>或上族姓或下族姓。<a id="a-7d"></a>或富族姓或贫族姓。<a id="a-7e"></a>或大宗叶或小宗叶。<a id="a-7f"></a>或长寿命或短寿命。<a id="a-7g"></a>言或威肃或不威肃。<a id="a-7h"></a>或性利根或性钝根。<a id="a-7i"></a>如是一切有情差别。<a id="a-7j"></a>定由作业有其差别方可成立。<a id="a-7k"></a>非无作业如是有情色类差别。<a id="a-7l"></a>定由先世善不善业造作增长种种品类。<a id="a-7m"></a>由彼因缘于今自体差别生起。<a id="a-7n"></a>不应自在变化为因。<a id="a-7o"></a>何以故。<a id="a-7p"></a>若说自在变化为因能生诸行。<a id="a-7q"></a>此所生行。<a id="a-7r"></a>为唯用彼自在为缘。<a id="a-7s"></a>为待余缘。<a id="a-7t"></a>如是自在方能变化。<a id="a-7u"></a>若唯用彼自在为缘。<a id="a-7v"></a>是则诸行与彼自在俱应本有。<a id="a-7w"></a>何须更生。<a id="a-7x"></a>若言先有自在体性然后行生。<a id="a-7y"></a>是则诸行不唯自在为缘生起。<a id="a-7z"></a>若言自在随其所欲。<a id="a-80"></a>功用祈愿方能造化。<a id="a-81"></a>是故亦用欲为因缘。<a id="a-82"></a>非唯自在。<a id="a-83"></a>若尔此欲为有因耶。<a id="a-84"></a>为无因耶。<a id="a-85"></a>若言有因。<a id="a-86"></a>即用自在以为因者。<a id="a-87"></a>此则同前所说过失。<a id="a-88"></a>不应道理。<a id="a-89"></a>若言此欲更有余因。<a id="a-8A"></a>是则如欲功用祈愿离自在外余法为因。<a id="a-8B"></a>如是亦应一切诸行皆用余法以为其因。<a id="a-8C"></a>何须妄计无用自在。<a id="a-8D"></a>由如是等比度增上作意力故。<a id="a-8E"></a>于有他世诸行生起获得决定。<a id="a-8F"></a>如是略由三种增上作意力故。<a id="a-8G"></a>寻思观察内外诸行是无常性。<a id="a-8H"></a>谓净信增上作意力故。<a id="a-8I"></a>现见增上作意力故。<a id="a-8J"></a>比度增上作意力故。<a id="a-8K"></a>于前所举能随顺修无常五行已。<a id="a-8L"></a>辩变异灭坏二行。<a id="a-8M"></a>云何复由别离行故观无常性。<a id="a-8N"></a>谓依内外二种别离。<a id="a-8O"></a>应知诸行是无常性。<a id="a-8P"></a>依内别离无常性者。<a id="a-8Q"></a>谓如有一先为他主。<a id="a-8R"></a>非奴非使能自受用。<a id="a-8S"></a>能驱役他作诸事业彼于后时退失主性非奴使性。<a id="a-8T"></a>转得他奴及所使性。<a id="a-8U"></a>于主性等名为别离无常之性。<a id="a-8V"></a>依外别离无常性者。<a id="a-8W"></a>谓现前有资生财宝先未变异。<a id="a-8X"></a>未为别离无常灭坏。<a id="a-8Y"></a>后时为王盗贼非爱及共财等之所劫夺。<a id="a-8Z"></a>或由恶作加行失坏。<a id="a-8a"></a>或方便求而不能得。<a id="a-8b"></a>如是等类应知。<a id="a-8c"></a>是名由别离行知无常性。<a id="a-8d"></a>云何复由法性行故观无常性。<a id="a-8e"></a>谓即所有变异无常。<a id="a-8f"></a>灭坏无常。<a id="a-8g"></a>别离无常。<a id="a-8h"></a>于现在世犹未合会。<a id="a-8i"></a>于未来世当有法性。<a id="a-8j"></a>如实通达如是诸行。<a id="a-8k"></a>于未来世当有法性。<a id="a-8l"></a>如是等类名为通达法性无常。<a id="a-8m"></a>云何复由合会行故观无常性。<a id="a-8n"></a>谓即如是变异无常。<a id="a-8o"></a>灭坏无常。<a id="a-8p"></a>别离无常。<a id="a-8q"></a>于现在世合会现前。<a id="a-8r"></a>如实通达如是诸行。<a id="a-8s"></a>于现在世现前合会。<a id="a-8t"></a>如是等类名为通达合会无常。<a id="a-8u"></a>彼于如是内外诸行五无常性。<a id="a-8v"></a>由五种行如其所应作意修习。<a id="a-8w"></a>多修习故获得决定。<a id="a-8x"></a>如是由证成道理及修增上故。<a id="a-8y"></a>于无常行得决定已。<a id="a-8z"></a>从此无间趣入苦行。<a id="a-90"></a>作是思惟。<a id="a-91"></a>如是诸行皆是无常。<a id="a-92"></a>是无常故决定应是有生法性。<a id="a-93"></a>如是诸行既是生法即有生苦。<a id="a-94"></a>既有生苦。<a id="a-95"></a>当知亦有老病死苦。<a id="a-96"></a>怨憎会苦。<a id="a-97"></a>爱别离苦。<a id="a-98"></a>求不得苦。<a id="a-99"></a>如是且由不可爱行趣入苦行。<a id="a-9A"></a>如是复于有漏有取能顺乐受一切蕴中。<a id="a-9B"></a>由结缚行趣入苦行。<a id="a-9C"></a>所以者何。<a id="a-9D"></a>以于爱等结处生爱等结。<a id="a-9E"></a>于贪等缚处生贪等缚。<a id="a-9F"></a>便能招集生老病死愁悲忧苦一切扰恼纯大苦蕴。<a id="a-9G"></a>如是复于有漏有取顺非苦乐一切蕴中。<a id="a-9H"></a>由不安隐行趣入苦行。<a id="a-9I"></a>所以者何。<a id="a-9J"></a>有漏有取顺非苦乐一切诸蕴粗重俱行苦乐种子之所随逐苦苦坏苦不解脱故。<a id="a-9K"></a>一切皆是无常灭法。<a id="a-9L"></a>如是行者。<a id="a-9M"></a>于能随顺乐受诸行及乐受中。<a id="a-9N"></a>由结缚行趣入坏苦。<a id="a-9O"></a>于能随顺苦受诸行及苦受中。<a id="a-9P"></a>由不可爱行趣入苦苦。<a id="a-9Q"></a>于能随顺不苦不乐受诸行。<a id="a-9R"></a>及不苦不乐受中。<a id="a-9S"></a>由不安隐行趣入行苦。<a id="a-9T"></a>如是由结缚行不可爱行不安隐行增上力故。<a id="a-9U"></a>于三受中作如是说。<a id="a-9V"></a>诸所有受皆悉是苦。<a id="a-9W"></a>如是名为由无常行作意。<a id="a-9X"></a>为先趣入苦行。<a id="a-9Y"></a>复作是念。<a id="a-9Z"></a>我于今者唯有诸根唯有境界。<a id="a-9a"></a>唯有从彼所生诸受。<a id="a-9b"></a>唯有其心唯有假名我我所法。<a id="a-9c"></a>唯有其见唯有假立。<a id="a-9d"></a>此中可得。<a id="a-9e"></a>除此更无若过若增。<a id="a-9f"></a>如是唯有诸蕴可得。<a id="a-9g"></a>于诸蕴中无有常恒坚住主宰。<a id="a-9h"></a>或说为我或说有情。<a id="a-9i"></a>或复于此说为生者老者病者及以死者。<a id="a-9j"></a>或复说彼能造诸业能受种种果及异熟。<a id="a-9k"></a>由是诸行皆悉是空无有我故。<a id="a-9l"></a>如是名为由无所得行趣入空行。<a id="a-9m"></a>复作是念。<a id="a-9n"></a>所有诸行与其自相。<a id="a-9o"></a>及无常相苦相相应。<a id="a-9p"></a>彼亦一切从缘生故不得自在。<a id="a-9q"></a>不自在故皆非是我。<a id="a-9r"></a>如是名为由不自在行入无我行。<a id="a-9s"></a>如是行者。<a id="a-9t"></a>以其十行摄于四行。<a id="a-9u"></a>复以四行了苦谛相。<a id="a-9v"></a>谓无常行五行所摄。<a id="a-9w"></a>一变异行。<a id="a-9x"></a>二灭坏行。<a id="a-9y"></a>三别离行。<a id="a-9z"></a>四法性行。<a id="a-A0"></a>五合会行。<a id="a-A1"></a>苦行三行所摄。<a id="a-A2"></a>一结缚行。<a id="a-A3"></a>二不可爱行。<a id="a-A4"></a>三不安隐行。<a id="a-A5"></a>空行一行所摄。<a id="a-A6"></a>谓无所得行。<a id="a-A7"></a>无我行一行所摄。<a id="a-A8"></a>谓不自在行。<a id="a-A9"></a>彼由十行悟入四行。<a id="a-AA"></a>复由四行于苦谛相正觉了已。<a id="a-AB"></a>次复观察如是苦谛。<a id="a-AC"></a>何因何集何起何缘。<a id="a-AD"></a>由断彼故苦亦随断。<a id="a-AE"></a>如是即以集谛四行了集谛相。<a id="a-AF"></a>谓了知爱能引苦故。<a id="a-AG"></a>说名为因。<a id="a-AH"></a>既引苦已复能招集令其生故。<a id="a-AI"></a>说名为集。<a id="a-AJ"></a>既生苦已令彼起故。<a id="a-AK"></a>说名为起。<a id="a-AL"></a>复于当来诸苦种子能摄受。<a id="a-AM"></a>故次第招引诸苦集。<a id="a-AN"></a>故说名为缘。<a id="a-AO"></a>复有差别。<a id="a-AP"></a>谓了知爱是取因故。<a id="a-AQ"></a>复能招集。<a id="a-AR"></a>即以其取为因有故。<a id="a-AS"></a>复能生起有为上首。<a id="a-AT"></a>当来生故。<a id="a-AU"></a>又能引发以生为缘老病死等诸苦法故。<a id="a-AV"></a>随其所应当知说名因集起缘复有差别。<a id="a-AW"></a>谓正了知烦恼随眠附属所依爱随眠等。<a id="a-AX"></a>是当来世后有生因。<a id="a-AY"></a>又正了知彼所生缠随其所应是集起缘。<a id="a-AZ"></a>谓后有爱能招引故。<a id="a-Aa"></a>即是其集此后有爱。<a id="a-Ab"></a>复能发起喜贪俱行爱。<a id="a-Ac"></a>此喜贪俱行爱复与多种彼彼喜爱为缘。<a id="a-Ad"></a>如是依止爱随眠等及三种缠。<a id="a-Ae"></a>能生后有及能发起诸爱差别。<a id="a-Af"></a>是故说名因集起缘。<a id="a-Ag"></a>如是行者。<a id="a-Ah"></a>由四种行了集谛相。<a id="a-Ai"></a>于集谛相正觉了已。<a id="a-Aj"></a>复正觉了如是集谛无余息灭故。<a id="a-Ak"></a>名为灭。<a id="a-Al"></a>一切苦谛无余寂静。<a id="a-Am"></a>故名为静。<a id="a-An"></a>即此灭静是第一故。<a id="a-Ao"></a>是最胜故。<a id="a-Ap"></a>是无上故。<a id="a-Aq"></a>说名为妙。<a id="a-Ar"></a>是常住故。<a id="a-As"></a>永出离故。<a id="a-At"></a>说名为离。<a id="a-Au"></a>如是行者。<a id="a-Av"></a>由四种行了灭谛相。<a id="a-Aw"></a>于灭谛相正觉了已。<a id="a-Ax"></a>复正觉了真对治道于所知境。<a id="a-Ay"></a>能通寻求义故。<a id="a-Az"></a>能实寻求义故。<a id="a-B0"></a>由于四门随转义故。<a id="a-B1"></a>一向能趣涅槃义故。<a id="a-B2"></a>所以说名道如行出。<a id="a-B3"></a>如是行者。<a id="a-B4"></a>由四种行了道谛相。<a id="a-B5"></a>如是名为于四圣谛。<a id="a-B6"></a>自内现观了相作意。<a id="a-B7"></a>彼既如是于其自内现见诸蕴。<a id="a-B8"></a>依诸谛理无倒寻思正观察已。<a id="a-B9"></a>复于所余不同分界不现见蕴。<a id="a-BA"></a>比度观察。<a id="a-BB"></a>谓彼所有有为有漏。<a id="a-BC"></a>遍一切处遍一切种。<a id="a-BD"></a>于一切时皆有如是法。<a id="a-BE"></a>皆堕如是理。<a id="a-BF"></a>皆有如是性。<a id="a-BG"></a>彼所有灭皆永寂静常住安乐。<a id="a-BH"></a>彼所有道皆能永断究竟出离。<a id="a-BI"></a>当知此中若于现见诸蕴谛智。<a id="a-BJ"></a>若于所余不同分界不现见境比度谛智。<a id="a-BK"></a>即是能生法智类智种子依处。<a id="a-BL"></a>又即如是了相作意。<a id="a-BM"></a>当知犹为闻思间杂。<a id="a-BN"></a>若观行者于诸谛中。</p>
  <p id="aBO">如是数数正观察故。<a id="a-BP"></a>由十六行于四圣谛证成道理已得决定。<a id="a-BQ"></a>复于诸谛尽所有性。<a id="a-BR"></a>如所有性超过闻思间杂。<a id="a-BS"></a>作意一向发起修行胜解。<a id="a-BT"></a>此则名为胜解作意。<a id="a-BU"></a>如是作意。<a id="a-BV"></a>唯缘谛境一向在定。<a id="a-BW"></a>于此修习多修习故。<a id="a-BX"></a>于苦集二谛境中得无边际智。<a id="a-BY"></a>由此智故了知无常。<a id="a-BZ"></a>发起无常无边际胜解。<a id="a-Ba"></a>如是了知苦等。<a id="a-Bb"></a>发起苦无边际胜解。<a id="a-Bc"></a>空无我无边际胜解。<a id="a-Bd"></a>恶行无边际胜解。<a id="a-Be"></a>往恶趣无边际胜解。<a id="a-Bf"></a>兴衰无边际胜解。<a id="a-Bg"></a>及老病死愁悲忧苦一切扰恼无边际胜解。<a id="a-Bh"></a>此中无边际者。<a id="a-Bi"></a>谓生死流转。<a id="a-Bj"></a>如是诸法无边无际。<a id="a-Bk"></a>乃至生死流转不绝。<a id="a-Bl"></a>常有如是所说诸法。<a id="a-Bm"></a>唯有生死无余息灭此可息灭。<a id="a-Bn"></a>更无有余息灭方便。<a id="a-Bo"></a>即于如是诸有诸趣死生法中。<a id="a-Bp"></a>以无愿行。<a id="a-Bq"></a>无所依行。<a id="a-Br"></a>深厌逆行。<a id="a-Bs"></a>发起胜解。<a id="a-Bt"></a>精勤修习胜解作意。<a id="a-Bu"></a>复于如是诸有诸生增上意乐深心厌怖。<a id="a-Bv"></a>及于涅槃随起一行深心愿乐。<a id="a-Bw"></a>彼于长夜其心爱乐世间色声香味触等。<a id="a-Bx"></a>为诸色声香味触等滋长积集。<a id="a-By"></a>由是因缘虽于涅槃深心愿乐。<a id="a-Bz"></a>而复于彼不能趣入。<a id="a-C0"></a>不能证净。<a id="a-C1"></a>不能安住不能胜解。<a id="a-C2"></a>其心退转于寂静界未能深心生希仰故。<a id="a-C3"></a>有疑虑故其心数数厌离惊怖。<a id="a-C4"></a>虽于一切苦集二谛数数深心厌离惊怖及于涅槃数数发起深心愿乐。<a id="a-C5"></a>然犹未能深心趣入。<a id="a-C6"></a>何以故。<a id="a-C7"></a>以彼犹有能障现观粗品我慢。<a id="a-C8"></a>随入作意间无间转作是思惟。<a id="a-C9"></a>我于生死曾久流转。<a id="a-CA"></a>我于生死当复流转。<a id="a-CB"></a>我于涅槃当能趣入。<a id="a-CC"></a>我为涅槃修诸善法。<a id="a-CD"></a>我能观苦真实是苦。<a id="a-CE"></a>我能观集真实是集我能观灭真实是灭。<a id="a-CF"></a>我能观道真实是道。<a id="a-CG"></a>我能观空真实是空。<a id="a-CH"></a>我观无愿真是无愿。<a id="a-CI"></a>我观无相真是无相。<a id="a-CJ"></a>如是诸法是我所有。<a id="a-CK"></a>由是因缘虽于涅槃深心愿乐。<a id="a-CL"></a>然心于彼不能趣入。<a id="a-CM"></a>彼既了知如是我慢是障碍已。<a id="a-CN"></a>便能速疾以慧通达。<a id="a-CO"></a>弃舍任运随转作意。<a id="a-CP"></a>制伏一切外所知境。<a id="a-CQ"></a>趣入作意随作意行。<a id="a-CR"></a>专精无间观察圣谛。<a id="a-CS"></a>随所生起心谢灭时。<a id="a-CT"></a>无间生心作意观察。<a id="a-CU"></a>方便流注无有间断。<a id="a-CV"></a>彼既如是以心缘心专精无替。<a id="a-CW"></a>便能令彼随入作意。<a id="a-CX"></a>障碍现观粗品我慢无容得生。<a id="a-CY"></a>如是勤修瑜伽行者。<a id="a-CZ"></a>观心相续。<a id="a-Ca"></a>展转别异。<a id="a-Cb"></a>新新而生或增或减。<a id="a-Cc"></a>暂时而有率尔现前。<a id="a-Cd"></a>前后变易是无常性。<a id="a-Ce"></a>观心相续入取蕴摄。<a id="a-Cf"></a>是为苦性观心相续。<a id="a-Cg"></a>离第二法是为空性观心相续。<a id="a-Ch"></a>从众缘生不得自在是无我性。<a id="a-Ci"></a>如是名为悟入苦谛。<a id="a-Cj"></a>次复观察此心相续。<a id="a-Ck"></a>以爱为因以爱为集。<a id="a-Cl"></a>以爱为起以爱为缘。<a id="a-Cm"></a>如是名为悟入集谛。<a id="a-Cn"></a>次复观察此心相续。<a id="a-Co"></a>所有择灭是永灭性。<a id="a-Cp"></a>是永静性是永妙性是永离性。<a id="a-Cq"></a>如是名为悟入灭谛。<a id="a-Cr"></a>次复观察此心相续。<a id="a-Cs"></a>究竟对治趣灭之道。<a id="a-Ct"></a>是真道性是真如性。<a id="a-Cu"></a>是真行性是真出性。<a id="a-Cv"></a>如是名为悟入道谛。<a id="a-Cw"></a>如是先来未善观察。<a id="a-Cx"></a>今善作意方便观察。<a id="a-Cy"></a>以微妙慧于四圣谛能正悟入。<a id="a-Cz"></a>即于此慧亲近修习多修习故。<a id="a-D0"></a>能缘所缘平等平等正智得生。<a id="a-D1"></a>由此生故能断障碍爱乐涅槃所有粗品现行我慢。<a id="a-D2"></a>又于涅槃深心愿乐。<a id="a-D3"></a>速能趣入心无退转离诸怖畏。<a id="a-D4"></a>摄受增上意乐适悦。<a id="a-D5"></a>如是行者。<a id="a-D6"></a>于诸圣谛。<a id="a-D7"></a>下忍所摄。<a id="a-D8"></a>能缘所缘平等平等智生。<a id="a-D9"></a>是名为暖。<a id="a-DA"></a>中忍所摄。<a id="a-DB"></a>能缘所缘平等。<a id="a-DC"></a>平等智生。<a id="a-DD"></a>是名为顶。<a id="a-DE"></a>上忍所摄。<a id="a-DF"></a>能缘所缘平等。<a id="a-DG"></a>平等智生名谛顺忍。<a id="a-DH"></a>彼既如是断能障碍粗品我慢。<a id="a-DI"></a>及于涅槃摄受增上意乐适悦。<a id="a-DJ"></a>便能舍离后后观心所有加行。<a id="a-DK"></a>住无加行无分别心。<a id="a-DL"></a>彼于尔时其心似灭而非实灭。<a id="a-DM"></a>似无所缘而非无缘。<a id="a-DN"></a>又于尔时其心寂静虽似远离而非远离。<a id="a-DO"></a>又于尔时非美睡眠之所覆盖。<a id="a-DP"></a>唯有分明无高无下奢摩他行。<a id="a-DQ"></a>复有一类闇昧愚痴。<a id="a-DR"></a>于美睡眠之所覆盖其心似灭非实灭中。<a id="a-DS"></a>起增上慢。<a id="a-DT"></a>谓为现观。<a id="a-DU"></a>此不如是。<a id="a-DV"></a>既得如是趣现观心。<a id="a-DW"></a>不久当入正性离生。<a id="a-DX"></a>即于如是寂静心位最后一念无分别心。</p>
  <p id="aDY">从此无间于前所观诸圣谛理起内作意。<a id="a-DZ"></a>此即名为世第一法。<a id="a-Da"></a>从此已后出世心生非世间心。<a id="a-Db"></a>此是世间诸行最后界畔边际。<a id="a-Dc"></a>是故名为世第一法。</p>
  <p id="aDd">从此无间于前所观诸圣谛理起内作意。<a id="a-De"></a>作意无间随前次第所观诸谛。<a id="a-Df"></a>若是现见若非现见诸圣谛中。<a id="a-Dg"></a>如其次第有无分别决定智现见智生。<a id="a-Dh"></a>由此生故。<a id="a-Di"></a>三界所系见道所断附属所依诸烦恼品一切粗重皆悉永断。<a id="a-Dj"></a>此永断故。<a id="a-Dk"></a>若先已离欲界贪者。<a id="a-Dl"></a>彼于今时既入如是谛现观已得不还果。<a id="a-Dm"></a>彼与前说离欲者相。<a id="a-Dn"></a>当知无异。<a id="a-Do"></a>然于此中少有差别。<a id="a-Dp"></a>谓当受化生。<a id="a-Dq"></a>即于彼处当般涅槃不复还来生此世间。<a id="a-Dr"></a>若先倍离欲界贪者。<a id="a-Ds"></a>彼于今时既入如是谛现观已得一来果。<a id="a-Dt"></a>若先未离欲界贪者。<a id="a-Du"></a>彼于今时既入如是谛现观已。<a id="a-Dv"></a>粗重永息得预流果。<a id="a-Dw"></a>由能知智与所知境和合无乖现前观察故名现观。<a id="a-Dx"></a>如刹帝利与刹帝利和合无乖现前观察名为现观。<a id="a-Dy"></a>婆罗门等当知亦尔。<a id="a-Dz"></a>此亦成就众多相状。<a id="a-E0"></a>谓证如是谛现观故获得四智。<a id="a-E1"></a>谓于一切若行若住诸作意中善推求故。<a id="a-E2"></a>得唯法智得非断智得非常智。<a id="a-E3"></a>得缘生行如幻事智。<a id="a-E4"></a>若行境界由失念故。<a id="a-E5"></a>虽起猛利诸烦恼缠。<a id="a-E6"></a>暂作意时速疾除遣。<a id="a-E7"></a>又能毕竟不堕恶趣。<a id="a-E8"></a>终不故思违越所学。<a id="a-E9"></a>乃至傍生亦不害命。<a id="a-EA"></a>终不退转弃舍所学。<a id="a-EB"></a>不复能造五无间业。<a id="a-EC"></a>定知苦乐非自所作非他所作。<a id="a-ED"></a>非自他作非非自他无因而生。<a id="a-EE"></a>终不求请外道为师。<a id="a-EF"></a>亦不于彼起福田想。<a id="a-EG"></a>于他沙门婆罗门等终不观瞻口及颜面。<a id="a-EH"></a>唯自见法得法。<a id="a-EI"></a>知法证法源底越度疑惑。<a id="a-EJ"></a>不由他缘。<a id="a-EK"></a>于大师教非他所引。<a id="a-EL"></a>于诸法中得无所畏。<a id="a-EM"></a>终不妄计世瑞吉祥以为清净。<a id="a-EN"></a>终不更受第八有生。<a id="a-EO"></a>具足成就四种证净。<a id="a-EP"></a>如是行者。<a id="a-EQ"></a>乃至世第一法已前名胜解作意。<a id="a-ER"></a>于诸圣谛现观已后。<a id="a-ES"></a>乃至永断见道所断一切烦恼名远离作意。</p>
  <p id="aET">复从此后为欲进断修所断惑。<a id="a-EU"></a>如所得道更数修习。<a id="a-EV"></a>永断欲界上品中品诸烦恼已得一来果。<a id="a-EW"></a>如预流果所有诸相。<a id="a-EX"></a>今于此中当知亦尔。<a id="a-EY"></a>然少差别。<a id="a-EZ"></a>谓若行境界。<a id="a-Ea"></a>于能随顺上品猛利烦恼缠处。<a id="a-Eb"></a>由失念故暂起微劣诸烦恼缠。<a id="a-Ec"></a>寻能作意速疾除遣。<a id="a-Ed"></a>唯一度来生此世间。<a id="a-Ee"></a>便能究竟作苦边际。<a id="a-Ef"></a>得不还果及不还相。<a id="a-Eg"></a>如前已说。<a id="a-Eh"></a>当知此中由观察作意。<a id="a-Ei"></a>于一切修道数数观察已断未断。<a id="a-Ej"></a>如所得道而正修习。<a id="a-Ek"></a>又于此中云何名修自性。<a id="a-El"></a>云何名修业。<a id="a-Em"></a>云何名修品类差别。<a id="a-En"></a>谓由定地作意。<a id="a-Eo"></a>于世出世善有为法修习增长。<a id="a-Ep"></a>无间所作殷重所作。<a id="a-Eq"></a>令心相续会彼体性。<a id="a-Er"></a>如是名为修之自性。<a id="a-Es"></a>当知修业略有八种。<a id="a-Et"></a>一有一类法由修故得。<a id="a-Eu"></a>二有一类法由修故习。<a id="a-Ev"></a>三有一类法由修故净。<a id="a-Ew"></a>四有一类法由修故遣。<a id="a-Ex"></a>五有一类法由修故知。<a id="a-Ey"></a>六有一类法由修故断。<a id="a-Ez"></a>七有一类法由修故证。<a id="a-F0"></a>八有一类法由修故远。<a id="a-F1"></a>若先未得殊胜善法。<a id="a-F2"></a>修习令得名修故得。<a id="a-F3"></a>若先已得令转现前。<a id="a-F4"></a>名修故习。<a id="a-F5"></a>若先已得未令现前。<a id="a-F6"></a>但由修习彼种类法。<a id="a-F7"></a>当令现前。<a id="a-F8"></a>令转清净鲜白生起。<a id="a-F9"></a>名修故净。<a id="a-FA"></a>若有失念染法现行。<a id="a-FB"></a>修善法力令不忍受断除变吐。<a id="a-FC"></a>名修故遣。<a id="a-FD"></a>若未生起所应断法。<a id="a-FE"></a>修善法力了知如病深心厌坏。<a id="a-FF"></a>了知如痈如箭障碍无常苦空及以无我深心厌坏。<a id="a-FG"></a>名修故知。<a id="a-FH"></a>如是知已数修习。<a id="a-FI"></a>故无间道生断诸烦恼。<a id="a-FJ"></a>名修故断。<a id="a-FK"></a>烦恼断已证得解脱。<a id="a-FL"></a>名修故证。<a id="a-FM"></a>如如进趣上地善法。<a id="a-FN"></a>如是如是令其下地已断。<a id="a-FO"></a>诸法转成远分乃至究竟。<a id="a-FP"></a>名修故远。<a id="a-FQ"></a>当知是名八种修业。<a id="a-FR"></a>应知此修品类差别有十一种。<a id="a-FS"></a>一奢摩他修。<a id="a-FT"></a>二毗钵舍那修。<a id="a-FU"></a>三世间道修。<a id="a-FV"></a>四出世道修。<a id="a-FW"></a>五下品道修。<a id="a-FX"></a>六中品道修。<a id="a-FY"></a>七上品道修。<a id="a-FZ"></a>八加行道修。<a id="a-Fa"></a>九无间道修。<a id="a-Fb"></a>十解脱道修。<a id="a-Fc"></a>十一胜进道修。<a id="a-Fd"></a>奢摩他修者。<a id="a-Fe"></a>谓九种行令心安住。<a id="a-Ff"></a>如前已说。<a id="a-Fg"></a>毗钵舍那修亦如前说。<a id="a-Fh"></a>世间道修者。<a id="a-Fi"></a>谓于诸下地见粗相故。<a id="a-Fj"></a>于诸上地见静相故。<a id="a-Fk"></a>乃至能趣无所有处一切离欲。<a id="a-Fl"></a>出世道修者。<a id="a-Fm"></a>谓正思惟苦真是苦。<a id="a-Fn"></a>集真是集。<a id="a-Fo"></a>灭真是灭。<a id="a-Fp"></a>道真是道。<a id="a-Fq"></a>由正见等无漏圣道。<a id="a-Fr"></a>乃至能趣非想非非想处一切离欲。<a id="a-Fs"></a>下品道修者。<a id="a-Ft"></a>谓由此故能断最粗上品烦恼。<a id="a-Fu"></a>中品道修者。<a id="a-Fv"></a>谓由此故能断所有中品烦恼。<a id="a-Fw"></a>上品道修者。<a id="a-Fx"></a>谓由此故能断所有最后所断下品烦恼。<a id="a-Fy"></a>加行道修者。<a id="a-Fz"></a>谓由此故为断烦恼发起加行。<a id="a-G0"></a>无间道修者。<a id="a-G1"></a>谓由此故正断烦恼。<a id="a-G2"></a>解脱道修者。<a id="a-G3"></a>谓由此故或断无间证得解脱。<a id="a-G4"></a>胜进道修者。<a id="a-G5"></a>谓由此故从是已后修胜善法。<a id="a-G6"></a>乃至未起余地烦恼能治加行。<a id="a-G7"></a>或复未起趣究竟位。<a id="a-G8"></a>当知是名十一种修品类差别。<a id="a-G9"></a>如是于修勤修习者。<a id="a-GA"></a>于时时间应正观察所有烦恼已断未断。</p>
  <p id="aGB">于时时间于可厌法深心厌离。<a id="a-GC"></a>于时时间于可欣法深心欣慕。<a id="a-GD"></a>如是名为摄乐作意。</p>
  <p id="aGE">彼即于此摄乐作意。<a id="a-GF"></a>亲近修习多修习故。<a id="a-GG"></a>有能无余永断修道所断烦恼。<a id="a-GH"></a>最后学位喻如金刚三摩地生。<a id="a-GI"></a>由此生故便能永断修道所断一切烦恼。<a id="a-GJ"></a>问何因缘故此三摩地名金刚喻。<a id="a-GK"></a>答譬如金刚望余一切末尼真珠琉璃螺贝璧玉珊瑚等诸珍宝。<a id="a-GL"></a>最为坚固。<a id="a-GM"></a>能穿能坏所余宝物。<a id="a-GN"></a>非余宝物所能穿坏。<a id="a-GO"></a>如是此三摩地于诸有学三摩地中最上最胜最为坚固。<a id="a-GP"></a>能坏一切所有烦恼。<a id="a-GQ"></a>非上烦恼所能蔽伏。<a id="a-GR"></a>是故此三摩地名金刚喻。</p>
  <p id="aGS">从此金刚喻三摩地。<a id="a-GT"></a>无间永害一切烦恼品粗重种子。<a id="a-GU"></a>其心于彼究竟解脱。<a id="a-GV"></a>证得毕竟种姓清净。<a id="a-GW"></a>于诸烦恼究竟尽中发起尽智。<a id="a-GX"></a>由因尽故当来苦果毕竟不生。<a id="a-GY"></a>即于此中起无生智。<a id="a-GZ"></a>彼于尔时成阿罗汉诸漏已尽。<a id="a-Ga"></a>所作已办无复所作。<a id="a-Gb"></a>证得自义尽诸有结。<a id="a-Gc"></a>已正奉行如来圣教心。<a id="a-Gd"></a>善解脱。<a id="a-Ge"></a>已具成就十无学法。<a id="a-Gf"></a>谓无学正见正思惟乃至无学正解脱正智。<a id="a-Gg"></a>于诸住中及作意中。<a id="a-Gh"></a>能随己心自在而转。<a id="a-Gi"></a>随所乐住或圣或天或梵住中即能安住。<a id="a-Gj"></a>随乐思惟所有正法能引世间或出世间诸善义利即能思惟。<a id="a-Gk"></a>言圣住者。<a id="a-Gl"></a>谓空住无愿住无相住灭尽定住。<a id="a-Gm"></a>言天住者。<a id="a-Gn"></a>谓诸静虑诸无色住。<a id="a-Go"></a>言梵住者。<a id="a-Gp"></a>谓慈住悲住喜住舍住。<a id="a-Gq"></a>又于尔时至极究竟毕竟无垢毕竟。<a id="a-Gr"></a>证得梵行边际离诸关键。<a id="a-Gs"></a>已出深坑已度深堑。<a id="a-Gt"></a>已能摧伏彼伊师迦。<a id="a-Gu"></a>是为真圣。<a id="a-Gv"></a>摧灭高幢已断五支成就六支。<a id="a-Gw"></a>一向守护四所依止。<a id="a-Gx"></a>最极远离。<a id="a-Gy"></a>独一谛实弃舍希求。<a id="a-Gz"></a>无浊思惟身行猗息。<a id="a-H0"></a>心善解脱慧善解脱。<a id="a-H1"></a>独一无侣正行已立。<a id="a-H2"></a>名已亲近无上丈夫具足成就六恒住法。<a id="a-H3"></a>谓眼见色已无喜无忧。<a id="a-H4"></a>安住上舍正念正知。<a id="a-H5"></a>如是耳闻声已鼻嗅香已舌尝味已身觉触已意了法已。<a id="a-H6"></a>无喜无忧安住上舍正念正知。<a id="a-H7"></a>彼于尔时领受贪欲无余永尽。<a id="a-H8"></a>领受嗔恚无余永尽。<a id="a-H9"></a>领受愚痴无余永尽。<a id="a-HA"></a>彼贪嗔痴皆永尽故。<a id="a-HB"></a>不造诸恶习近诸善。<a id="a-HC"></a>其心犹如虚空净水如妙香檀。<a id="a-HD"></a>普为一切天帝天王恭敬供养。<a id="a-HE"></a>住有余依般涅槃界。<a id="a-HF"></a>度生死海已到彼岸。<a id="a-HG"></a>亦名任持最后有身。<a id="a-HH"></a>先业烦恼所引诸蕴自然灭。<a id="a-HI"></a>故余取无故不相续故。<a id="a-HJ"></a>于无余依般涅槃界而般涅槃。<a id="a-HK"></a>此中都无般涅槃者。<a id="a-HL"></a>如于生死无流转者。<a id="a-HM"></a>唯有众苦永灭寂静清凉灭没。<a id="a-HN"></a>唯有此处最为寂静。<a id="a-HO"></a>所谓弃舍一切所依爱。<a id="a-HP"></a>尽离欲永灭涅槃。<a id="a-HQ"></a>当知此中有如是相。<a id="a-HR"></a>阿罗汉苾刍诸漏永尽。<a id="a-HS"></a>不能习近五种处所。<a id="a-HT"></a>一者不能故思杀害诸众生命。<a id="a-HU"></a>二者不能不与而取。<a id="a-HV"></a>三者不能行非梵行习淫欲法。<a id="a-HW"></a>四者不能知而妄语。<a id="a-HX"></a>五者不能贮畜受用诸欲资具。<a id="a-HY"></a>如是不能妄计苦乐自作他作自他俱作非自他作无因而生。<a id="a-HZ"></a>又亦不能怖畏一切不应记事。<a id="a-Ha"></a>又亦不能于云雷电霹雳灾雹及见种种怖畏事已深生惊怖。<a id="a-Hb"></a>当知此中金刚喻定所摄作意。<a id="a-Hc"></a>名加行究竟作意。<a id="a-Hd"></a>最上阿罗汉果所摄作意。<a id="a-He"></a>名加行究竟果作意。<a id="a-Hf"></a>由如是等多种作意。<a id="a-Hg"></a>依出世道证得究竟。</p>
  <p id="aHh">如是一切名声闻地。<a id="a-Hi"></a>此是一切正等觉者所说。<a id="a-Hj"></a>一切声闻相应教法根本。<a id="a-Hk"></a>犹如一切名句文身。<a id="a-Hl"></a>是所制造文章咒术异论根本。</p>
 </body>
</html>