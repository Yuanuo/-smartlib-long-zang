<!doctype html>
<html id="z3IBVM9vc" data-ver="1193">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第四十八</h1>
  <h2 id="a2">本地分中菩萨地第二持随法瑜伽处住品第四之二</h2>
  <p id="a3">问增上戒住菩萨转时。<a id="a-4"></a>当知何行何状何相。<a id="a-5"></a>答若诸菩萨先于极欢喜住。<a id="a-6"></a>由十种心意乐。<a id="a-7"></a>已得意乐清净。<a id="a-8"></a>何等为十。<a id="a-9"></a>一者于一切师长尊重福田不行虚诳意乐。<a id="a-A"></a>二者于同法菩萨忍辱柔和易可共住意乐。<a id="a-B"></a>三者胜伏一切烦恼及随烦恼众魔事业心自在转意乐。<a id="a-C"></a>四者于一切行深见过失意乐。<a id="a-D"></a>五者于大涅槃深见胜利意乐。<a id="a-E"></a>六者于诸妙善菩提分法常勤修习意乐。<a id="a-F"></a>七者即于彼修为随顺故乐处远离意乐。<a id="a-G"></a>八者于诸世间有染尊位利养恭敬无所顾恋意乐。<a id="a-H"></a>九者远离下乘趣证大乘意乐。<a id="a-I"></a>十者欲作一切有情一切义利意乐。<a id="a-J"></a>如是十种无倒意乐依心而转。<a id="a-K"></a>是故说为意乐清净。<a id="a-L"></a>即由如是十种意乐。<a id="a-M"></a>成上品故极圆满故。<a id="a-N"></a>是诸菩萨入证第二增上戒住。<a id="a-O"></a>于此住中性戒具足。<a id="a-P"></a>极少邪恶业道所摄诸恶犯戒。<a id="a-Q"></a>尚不现行。<a id="a-R"></a>况中上品。<a id="a-S"></a>又于十种圆满业道。<a id="a-T"></a>自性显现。<a id="a-U"></a>菩萨如是性戒具足。<a id="a-V"></a>能以妙慧于染不染恶趣善趣。<a id="a-W"></a>及诸乘中诸业现行。<a id="a-X"></a>若因若果修证安立。<a id="a-Y"></a>如实了知。<a id="a-Z"></a>于异熟果及等流果如是诸业。<a id="a-a"></a>如实了知。<a id="a-b"></a>自能现断诸不善业。<a id="a-c"></a>自能现受一切善业。<a id="a-d"></a>即于其中乐劝导他能正劝导。<a id="a-e"></a>于其种种不平等业现行过失之所染污诸有情界。<a id="a-f"></a>若兴若衰等无差别。<a id="a-g"></a>一切皆堕第一义苦并住艰辛。<a id="a-h"></a>种种艰辛之所逼切甚可哀愍。<a id="a-i"></a>于彼获得广大哀愍如实观照。<a id="a-j"></a>是诸菩萨安住如是增上戒住。<a id="a-k"></a>广见诸佛善根清净。<a id="a-l"></a>如前应知。<a id="a-m"></a>此差别者。<a id="a-n"></a>谓如世间善巧工匠。<a id="a-o"></a>以所炼金置迦肆娑置于火中数数烧炼转更明净。<a id="a-p"></a>如是菩萨善根清净当知亦尔。<a id="a-q"></a>于此住中净心意乐成满。<a id="a-r"></a>趣入在所生处多作轮王王四大洲。<a id="a-s"></a>以自在力令多有情止息犯戒不善业道。<a id="a-t"></a>劝彼受行诸善业道。<a id="a-u"></a>当知威力过前十倍。<a id="a-v"></a>当知是名略说菩萨增上戒住。<a id="a-w"></a>谓意乐净故。<a id="a-x"></a>性戒具足故离一切种毁犯戒垢故。<a id="a-y"></a>一切业道一切因果了知通达故。<a id="a-z"></a>于诸净业能自受行。<a id="a-10"></a>亦乐劝他令其受行故。<a id="a-11"></a>于有情界诸业所生众苦艰辛得大哀愍。<a id="a-12"></a>如实观照故。<a id="a-13"></a>善根清净故。<a id="a-14"></a>受生故威力故。<a id="a-15"></a>若广宣说如十地经离垢地说。<a id="a-16"></a>远离一切犯戒垢故。<a id="a-17"></a>名离垢地。<a id="a-18"></a>由离一切犯戒垢故。<a id="a-19"></a>即此名为增上戒住。<a id="a-1A"></a>彼离垢地当知即此增上戒住。</p>
  <p id="a1B">问增上心住菩萨转时。<a id="a-1C"></a>当知何行何状何相。<a id="a-1D"></a>答若诸菩萨先于增上戒住。<a id="a-1E"></a>已得十种清净意乐。<a id="a-1F"></a>作意思惟解了通达。<a id="a-1G"></a>复由余十净心意乐作意思惟。<a id="a-1H"></a>成上品故极圆满故。<a id="a-1I"></a>过增上戒住入增上心住。<a id="a-1J"></a>何等为十。<a id="a-1K"></a>一者作意思惟。<a id="a-1L"></a>我于十种净心意乐已得清净。<a id="a-1M"></a>二者作意思惟。<a id="a-1N"></a>我于十种净心意乐。<a id="a-1O"></a>已清净故能不退失。<a id="a-1P"></a>三者作意思惟。<a id="a-1Q"></a>我于一切漏有漏法心不趣入。<a id="a-1R"></a>于违背中能正安住。<a id="a-1S"></a>四者作意思惟。<a id="a-1T"></a>我能于彼修对治中识正安住。<a id="a-1U"></a>五者作意思惟。<a id="a-1V"></a>我能于彼所修对治不复退失。<a id="a-1W"></a>六者作意思惟。<a id="a-1X"></a>我于如是坚固对治。<a id="a-1Y"></a>不为一切漏有漏法一切魔军之所胜伏。<a id="a-1Z"></a>七者作意思惟。<a id="a-1a"></a>我今能于一切佛法。<a id="a-1b"></a>其心无有怯劣而转。<a id="a-1c"></a>八者作意思惟。<a id="a-1d"></a>我今能于一切苦行无有怯弱。<a id="a-1e"></a>九者作意思惟。<a id="a-1f"></a>我心一向于大乘中深生信解。<a id="a-1g"></a>终不爱乐余下劣乘。<a id="a-1h"></a>十者作意思惟。<a id="a-1i"></a>我于一切利有情事深心爱乐。<a id="a-1j"></a>由此十种净心意乐作意思惟。<a id="a-1k"></a>能入菩萨增上心住。<a id="a-1l"></a>菩萨安住增上心住。<a id="a-1m"></a>能以种种过患行相坏一切行。<a id="a-1n"></a>于彼诸行深心厌离。<a id="a-1o"></a>于佛妙智能以种种胜利行相。<a id="a-1p"></a>见大胜利。<a id="a-1q"></a>又于其中能以淳净一味欲乐。<a id="a-1r"></a>深生爱慕。<a id="a-1s"></a>于有情界能以种种苦恼行相观为有苦。<a id="a-1t"></a>于诸有情兴悲恋心。<a id="a-1u"></a>生依义心于一切行无有放逸。<a id="a-1v"></a>为大菩提炽然精进。<a id="a-1w"></a>于诸有情能起广大悲愍意乐。<a id="a-1x"></a>观诸有情解脱众苦究竟方便。<a id="a-1y"></a>唯是一切烦恼诸缠无障碍智。<a id="a-1z"></a>观彼解脱能圆证者。<a id="a-20"></a>唯于法界一切分别现行杂染生起对治无分别慧。<a id="a-21"></a>观能成办彼智光明唯是无倒胜三摩地。<a id="a-22"></a>观所引发一切静虑等持等至皆菩萨藏。<a id="a-23"></a>听闻为先皆闻正法以为缘起。<a id="a-24"></a>观见是已发大精进访求多闻。<a id="a-25"></a>为闻正法不惜身命。<a id="a-26"></a>无有资财内外爱物而不能舍。<a id="a-27"></a>无有师长不誓承事。<a id="a-28"></a>无有尊教不誓奉行。<a id="a-29"></a>无有身苦而不誓受。<a id="a-2A"></a>若闻佛法一四句颂。<a id="a-2B"></a>欢喜勇跃胜得三千大千世界充满其中大珍宝聚。<a id="a-2C"></a>闻一句法是佛所说。<a id="a-2D"></a>能引正等觉能净菩萨行。<a id="a-2E"></a>欢喜踊跃胜得一切释梵护世转轮王等极尊贵位。<a id="a-2F"></a>设有告言。<a id="a-2G"></a>善男子听。<a id="a-2H"></a>我有一句佛所说法。<a id="a-2I"></a>能引正等觉能净菩萨行。<a id="a-2J"></a>汝欲闻不。<a id="a-2K"></a>汝今若能投大火坑受大苦者。<a id="a-2L"></a>当为汝说。<a id="a-2M"></a>菩萨闻已欢喜踊跃。<a id="a-2N"></a>答言我能。<a id="a-2O"></a>我若得闻如前所说一句法义。<a id="a-2P"></a>正使火坑量等三千大千世界满中炽火。<a id="a-2Q"></a>我从梵天尚投身入。<a id="a-2R"></a>况小火坑。<a id="a-2S"></a>为求佛法尚应久处大那落迦受大苦恼。<a id="a-2T"></a>况余小苦而不应受。<a id="a-2U"></a>菩萨发起如是精进。<a id="a-2V"></a>求正法已复能如实如理思惟。<a id="a-2W"></a>要正修行法随法行。<a id="a-2X"></a>方得名为随顺佛法。<a id="a-2Y"></a>非但听闻文字音声而得清净。<a id="a-2Z"></a>如是知已即依所闻正缘法相。<a id="a-2a"></a>远离诸欲恶不善法。<a id="a-2b"></a>广说乃至能得世俗四种静虑四无色定。<a id="a-2c"></a>及四无量五种神通。<a id="a-2d"></a>具足安住。<a id="a-2e"></a>既多住已复还弃舍诸静虑等等持等至。<a id="a-2f"></a>愿自在力还来欲界观彼彼处。<a id="a-2g"></a>若为有情能作义利。<a id="a-2h"></a>若能圆满菩提分法。<a id="a-2i"></a>即便往生。<a id="a-2j"></a>非但自在而生彼处。<a id="a-2k"></a>如是菩萨离欲贪故名断欲缚。<a id="a-2l"></a>弃舍静虑等持等至故名断有缚。<a id="a-2m"></a>菩萨先从胜解行地。<a id="a-2n"></a>于法真如修胜解故。<a id="a-2o"></a>已断见缚。<a id="a-2p"></a>邪贪恚痴毕竟不转。<a id="a-2q"></a>广见诸佛善根清净。<a id="a-2r"></a>如前应知。<a id="a-2s"></a>此差别者。<a id="a-2t"></a>谓如世间善巧工匠先所烧炼手中真金垢秽斯尽称量等住。<a id="a-2u"></a>如是菩萨善根清净当知亦尔。<a id="a-2v"></a>受生多分作释天帝。<a id="a-2w"></a>善化有情令离欲贪。<a id="a-2x"></a>所有威力于前住中已说千数。<a id="a-2y"></a>当知此中有百千数。<a id="a-2z"></a>当知是名略说菩萨增上心住。<a id="a-30"></a>谓心意乐作意思惟成满趣入故。<a id="a-31"></a>于一切行诸有情界及大菩提。<a id="a-32"></a>能正通达故。<a id="a-33"></a>于诸有情脱苦方便。<a id="a-34"></a>能正推求故。<a id="a-35"></a>于正法中起大恭敬访求无倦故。<a id="a-36"></a>能正修行法随法行。<a id="a-37"></a>于其世俗诸静虑等等持等至无量神通。<a id="a-38"></a>能引能住故。<a id="a-39"></a>弃舍于彼愿自在力随乐受生故。<a id="a-3A"></a>善根清净故。<a id="a-3B"></a>受生故。<a id="a-3C"></a>神力故。<a id="a-3D"></a>若广宣说如十地经发光地说。<a id="a-3E"></a>由发闻行。<a id="a-3F"></a>正法光明等持光明之所显示。<a id="a-3G"></a>是故此地名发光地。<a id="a-3H"></a>由内心净能发光明。<a id="a-3I"></a>是故说名增上心住。<a id="a-3J"></a>由此义故名发光地。<a id="a-3K"></a>即由此义当知复名增上心住。</p>
  <p id="a3L">云何菩萨觉分相应增上慧住。<a id="a-3M"></a>谓诸菩萨先于增上心住。<a id="a-3N"></a>以求多闻增上力故。<a id="a-3O"></a>已得十法明入。<a id="a-3P"></a>由此十法明入。<a id="a-3Q"></a>成上品故极圆满故。<a id="a-3R"></a>超过增上心住入初增上慧住。<a id="a-3S"></a>如是十法明入文词。<a id="a-3T"></a>如契经说。<a id="a-3U"></a>应知其相。<a id="a-3V"></a>谓若彼假设。<a id="a-3W"></a>若于中假设。<a id="a-3X"></a>若由此假设。<a id="a-3Y"></a>若平等胜义。<a id="a-3Z"></a>若染恼故清净故成染成净。<a id="a-3a"></a>若由系缚烦恼所染。<a id="a-3b"></a>若由无上清净所净。<a id="a-3c"></a>当知是名十法明入略所说义。<a id="a-3d"></a>是诸菩萨住此住中。<a id="a-3e"></a>如契经说。<a id="a-3f"></a>不坏意乐而为上首。<a id="a-3g"></a>所有十种能成熟智。<a id="a-3h"></a>智成熟法。<a id="a-3i"></a>皆悉成就。<a id="a-3j"></a>长如来家得彼体法。<a id="a-3k"></a>观一切种菩提萨埵增上力故。<a id="a-3l"></a>修四念住而为上首。<a id="a-3m"></a>三十七种菩提分法。<a id="a-3n"></a>如契经说。<a id="a-3o"></a>由于此法方便摄受勤修习故。<a id="a-3p"></a>最极微细萨迦耶见执着一切蕴界处等一切动乱。<a id="a-3q"></a>皆得毕竟不现行断。<a id="a-3r"></a>由彼断故一切如来所呵毁业皆不现行。<a id="a-3s"></a>一切如来所赞美业如实随转。<a id="a-3t"></a>既如是已其心转复滋润。<a id="a-3u"></a>柔和有所堪能。<a id="a-3v"></a>其心转复种种行相皆善清净。<a id="a-3w"></a>又善知恩知报恩等随顺意乐种种白法皆悉成就。<a id="a-3x"></a>寻求上地能修治业。<a id="a-3y"></a>发大精进逮得安住。<a id="a-3z"></a>由此因缘所有意乐增上意乐胜解界性皆得圆满。<a id="a-40"></a>由是因缘一切外道种种魔军圣教怨敌。<a id="a-41"></a>不能映夺不能倾动。<a id="a-42"></a>广见诸佛善根清净。<a id="a-43"></a>广说如前应知其相。<a id="a-44"></a>此差别者。<a id="a-45"></a>谓如世间善巧工匠以所炼金作庄严具。<a id="a-46"></a>非余未作庄严具金之所映夺。<a id="a-47"></a>如是此中菩萨善根。<a id="a-48"></a>非余安住凡住菩萨所有善根所能映夺。<a id="a-49"></a>如末尼宝所放光明。<a id="a-4A"></a>非余宝珠所能映夺。<a id="a-4B"></a>一切世间风水雨等不能断灭。<a id="a-4C"></a>所放光明如是。<a id="a-4D"></a>此中菩萨所有智慧光明。<a id="a-4E"></a>一切声闻及独觉等不能映夺。<a id="a-4F"></a>一切魔怨不能断灭。<a id="a-4G"></a>受生多作苏夜摩天王。<a id="a-4H"></a>善化有情令其除灭萨迦耶见。<a id="a-4I"></a>所有威力。<a id="a-4J"></a>于前住中说百千数。<a id="a-4K"></a>当知此中说俱胝数。<a id="a-4L"></a>当知是名略说菩萨觉分相应增上慧住。<a id="a-4M"></a>谓法明入成满得入故。<a id="a-4N"></a>成就智故。<a id="a-4O"></a>修习菩提分法故。<a id="a-4P"></a>萨迦耶见等一切执着动乱断故。<a id="a-4Q"></a>制业开业远离习近故。<a id="a-4R"></a>由是因缘心调柔故。<a id="a-4S"></a>随顺功德皆隆盛故。<a id="a-4T"></a>依所寻求修治地业发大精进故。<a id="a-4U"></a>由是因缘所有意乐增上意乐胜解界性净修治故。<a id="a-4V"></a>由是因缘一切圣教所有怨敌不能映夺及倾动故。<a id="a-4W"></a>善根清净故。<a id="a-4X"></a>受生故。<a id="a-4Y"></a>威力故。<a id="a-4Z"></a>若广宣说如十地经焰慧地说。<a id="a-4a"></a>于此地中。<a id="a-4b"></a>菩提分法如实智焰。<a id="a-4c"></a>能成正法教慧照明。<a id="a-4d"></a>是故此地名焰慧地。<a id="a-4e"></a>又即彼地此中说名觉分相应增上慧住。</p>
  <p id="a4f">云何菩萨诸谛相应增上慧住。<a id="a-4g"></a>谓诸菩萨先于觉分相应增上慧住。<a id="a-4h"></a>已得十种平等清净意乐。<a id="a-4i"></a>由彼平等清净意乐。<a id="a-4j"></a>成上品故极圆满故。<a id="a-4k"></a>超过第一增上慧住证入第二增上慧住。<a id="a-4l"></a>十种平等清净意乐所有文词。<a id="a-4m"></a>如契经说。<a id="a-4n"></a>应知其相。<a id="a-4o"></a>谓无等觉与诸觉等。<a id="a-4p"></a>超过所余诸有情界及以诸法。<a id="a-4q"></a>如其平等当知是名十种平等清净意乐略所说义。<a id="a-4r"></a>如是菩萨住此住中。<a id="a-4s"></a>多分希求智殊胜性。<a id="a-4t"></a>于四圣谛由十行相。<a id="a-4u"></a>如实了知一切文词。<a id="a-4v"></a>如契经说。<a id="a-4w"></a>应知其相。<a id="a-4x"></a>谓依晓悟他依自内智依俱处所。<a id="a-4y"></a>名为此说。<a id="a-4z"></a>依于契经调伏本母。<a id="a-50"></a>名由此说。<a id="a-51"></a>依于现在众苦自性。<a id="a-52"></a>依于未来苦因生性。<a id="a-53"></a>依于因尽彼尽无生性。<a id="a-54"></a>依于修习彼断方便性。<a id="a-55"></a>名如此说。<a id="a-56"></a>当知是名十种行相四圣谛智所有略义。<a id="a-57"></a>如是于谛善巧菩萨。<a id="a-58"></a>于一切行以慧正毁。<a id="a-59"></a>于有情界增悲意乐。<a id="a-5A"></a>于前后际愚痴有情所有邪行。<a id="a-5B"></a>能正通达。<a id="a-5C"></a>为欲令彼得解脱故。<a id="a-5D"></a>摄受广大福智资粮心发正愿。<a id="a-5E"></a>及即于彼意乐引摄正念慧行而为上首。<a id="a-5F"></a>所有众多殊胜功德皆悉增盛。<a id="a-5G"></a>诸余作意皆悉远离。<a id="a-5H"></a>以其种种成熟方便成熟有情。<a id="a-5I"></a>如契经说。<a id="a-5J"></a>所有种种能益有情世俗书论印算计等工业明处。<a id="a-5K"></a>于是一切皆能引发于诸有情深悲愍故。<a id="a-5L"></a>渐次乃至方便安立妙菩提故。<a id="a-5M"></a>随顺世间言说事故。<a id="a-5N"></a>为欲方便坏贫穷故。<a id="a-5O"></a>为令世间诸界错乱人非人等所起灾患皆息灭故。<a id="a-5P"></a>为施无罪诸戏乐具除彼非法诸戏乐故。<a id="a-5Q"></a>诸有希求种种居处资生具者。<a id="a-5R"></a>为少用功皆能施与种种居处资生具故。<a id="a-5S"></a>为欲拔济诸王贼等逼恼事故。<a id="a-5T"></a>为欲开制是处非处诸加行故。<a id="a-5U"></a>为欲安立吉非吉事令取舍故。<a id="a-5V"></a>为正劝奖于现法中令其展转不相谋略。<a id="a-5W"></a>及为宣说当来无倒胜生道故。<a id="a-5X"></a>当知是名能益有情工业明处略所说义。<a id="a-5Y"></a>其余一切如前应知。<a id="a-5Z"></a>此差别者。<a id="a-5a"></a>谓如世间善巧工匠以所炼金作庄严具。<a id="a-5b"></a>牟裟罗宝莹饰厕钿。<a id="a-5c"></a>所有余金无与等故不能映夺。<a id="a-5d"></a>如是此中菩萨善根。<a id="a-5e"></a>一切声闻及诸独觉余地菩萨不能映夺。<a id="a-5f"></a>又如日月诸宿光明一切风轮不能映夺。<a id="a-5g"></a>然其回转共彼风同。<a id="a-5h"></a>如是此中菩萨妙慧。<a id="a-5i"></a>一切声闻诸独觉等不能映夺。<a id="a-5j"></a>然其所作与世共同。<a id="a-5k"></a>受生多作珊睹史多天王。<a id="a-5l"></a>善化有情令舍一切外道邪法。<a id="a-5m"></a>所有威力当知此说千俱胝数。<a id="a-5n"></a>当知是名略说菩萨诸谛相应增上慧住。<a id="a-5o"></a>谓十平等清净意乐成满得入故。<a id="a-5p"></a>善巧方便观察诸谛渐增长故。<a id="a-5q"></a>毁坏诸行悲愍有情渐增长故。<a id="a-5r"></a>即为是义长养广大福智资粮。<a id="a-5s"></a>心发正愿勤加行故。<a id="a-5t"></a>念慧行等德增长故。<a id="a-5u"></a>无余作意以一切种成熟有情勤加行故。<a id="a-5v"></a>引发世间工巧业故。<a id="a-5w"></a>善根清净故。<a id="a-5x"></a>受生故。<a id="a-5y"></a>威力故。<a id="a-5z"></a>若广宣说如十地经极难胜地。<a id="a-60"></a>今此地中显示菩萨于诸圣谛决定妙智极难可胜。<a id="a-61"></a>是故此地名极难胜。<a id="a-62"></a>即由此义应知此中诸谛相应增上慧住。</p>
  <p id="a63">云何菩萨缘起相应增上慧住。<a id="a-64"></a>谓诸菩萨先于诸谛相应增上慧住。<a id="a-65"></a>已得十种法平等性。<a id="a-66"></a>当知文词如经广说。<a id="a-67"></a>如是十种法平等性。<a id="a-68"></a>成上品故极圆满故。<a id="a-69"></a>超过前住得入此住。<a id="a-6A"></a>谓于一切法。<a id="a-6B"></a>由有胜义自性无相平等性故。<a id="a-6C"></a>言说造作影像无相平等性故。<a id="a-6D"></a>即由此相自然不生平等性故。<a id="a-6E"></a>因亦不生平等性故。<a id="a-6F"></a>自然与因皆不生故。<a id="a-6G"></a>毕竟本寂平等性故。<a id="a-6H"></a>现有体事能取正智。<a id="a-6I"></a>离诸戏论平等性故。<a id="a-6J"></a>远离一切取舍造作平等性故。<a id="a-6K"></a>即此烦恼众苦杂染离系解脱平等性故。<a id="a-6L"></a>分别所执境界自性如幻化等平等性故。<a id="a-6M"></a>无分别智所行自性有无无二平等性故。<a id="a-6N"></a>当知是名此中十种法平等性略分别义。<a id="a-6O"></a>如是菩萨住此住中于诸有情增长悲愍。<a id="a-6P"></a>于大菩提生起猛利欲乐悕求。<a id="a-6Q"></a>于诸世间合散生灭。<a id="a-6R"></a>以一切种缘起正观。<a id="a-6S"></a>观察了知。<a id="a-6T"></a>依缘起智能引发空无相无愿三解脱门。<a id="a-6U"></a>由是因缘所有自他作者受者有无等想皆不复转。<a id="a-6V"></a>菩萨如是善于胜义顾念有情。<a id="a-6W"></a>如理通达烦恼系故。<a id="a-6X"></a>缘和合故。<a id="a-6Y"></a>有为诸法自性羸劣。<a id="a-6Z"></a>离我我所无量过失污染而转。<a id="a-6a"></a>非离一切烦恼系缚众缘和合。<a id="a-6b"></a>是故我今为自防护。<a id="a-6c"></a>应令一切烦恼系缚众缘和合皆悉断坏。<a id="a-6d"></a>为益有情不应永灭一切有为。<a id="a-6e"></a>如是菩萨住此住中智悲随逐。<a id="a-6f"></a>名无著智现前。<a id="a-6g"></a>般若波罗蜜多住现前。<a id="a-6h"></a>由此住故。<a id="a-6i"></a>于一切世间行无染而行。<a id="a-6j"></a>又即此住有猛利忍。<a id="a-6k"></a>于第七地有加行。<a id="a-6l"></a>行边际菩萨忍。<a id="a-6m"></a>当知是彼随顺忍摄。<a id="a-6n"></a>又此无著智现前。<a id="a-6o"></a>般若波罗蜜多住现前。<a id="a-6p"></a>能引能引菩提众缘。<a id="a-6q"></a>于诸世间有为诸行住而不住虽于寂灭见寂静德而亦不住。<a id="a-6r"></a>如是菩萨方便般若智所随逐。<a id="a-6s"></a>能入空三摩地。<a id="a-6t"></a>令十百千上首三摩地门皆现在前。<a id="a-6u"></a>如空三摩地如是。<a id="a-6v"></a>无愿无相三摩地当知亦尔。<a id="a-6w"></a>由此上首三摩地门现在前故。<a id="a-6x"></a>意乐不坏。<a id="a-6y"></a>于一切种诸佛圣教一切外道及诸魔军圣教怨敌。<a id="a-6z"></a>不能引夺。<a id="a-70"></a>余如前说。<a id="a-71"></a>此差别者谓如世间善巧工匠以所炼金作庄严具。<a id="a-72"></a>琉璃宝珠莹饰厕钿。<a id="a-73"></a>一切余金不能映夺。<a id="a-74"></a>如是此中菩萨善根清净殊胜。<a id="a-75"></a>如先所说不能映夺。<a id="a-76"></a>又如月光于有情身能令悦豫。<a id="a-77"></a>非四风轮所能断坏。<a id="a-78"></a>如是此中菩萨慧光。<a id="a-79"></a>一切有情烦恼郁蒸皆能息灭。<a id="a-7A"></a>一切外道魔军怨敌不能断坏。<a id="a-7B"></a>受生多作妙化天王。<a id="a-7C"></a>善化有情令除一切增上慢等。<a id="a-7D"></a>所有威力当知此中说百千俱胝数。<a id="a-7E"></a>当知是名略说菩萨缘起相应增上慧住。<a id="a-7F"></a>谓十法平等性成满得入故。<a id="a-7G"></a>觉悟缘起生解脱门故。<a id="a-7H"></a>一切邪想不现行故。<a id="a-7I"></a>方便摄受生死故。<a id="a-7J"></a>无著智现前。<a id="a-7K"></a>般若波罗蜜多住现在前故。<a id="a-7L"></a>证得无量三摩地故。<a id="a-7M"></a>证得不坏意乐故。<a id="a-7N"></a>于佛圣教不可引夺故。<a id="a-7O"></a>广见诸佛善根清净故。<a id="a-7P"></a>受生故。<a id="a-7Q"></a>威力故。<a id="a-7R"></a>若广宣说如十地经现前地说。<a id="a-7S"></a>由此地中无著智现前般若波罗蜜多住现在前故。<a id="a-7T"></a>名现前地。<a id="a-7U"></a>即由此义当知亦名缘起相应增上慧住。</p>
  <p id="a7V">云何菩萨有加行有功用无相住。<a id="a-7W"></a>谓诸菩萨于前第六缘起相应增上慧住。<a id="a-7X"></a>已得十种妙方便慧所引世间不共一切有情而共一切世间进道胜行。<a id="a-7Y"></a>即由如是妙方便慧所引不共进道胜行。<a id="a-7Z"></a>成上品故极圆满故。<a id="a-7a"></a>超过第六住得入第七住。<a id="a-7b"></a>如是文词。<a id="a-7c"></a>如经广说应知其相。<a id="a-7d"></a>谓依能起世间兴盛摄受福德。<a id="a-7e"></a>依于有情利益安乐增上意乐。<a id="a-7f"></a>依为菩提福德资粮菩提分法后后胜进。<a id="a-7g"></a>依不共声闻。<a id="a-7h"></a>依不共独觉。<a id="a-7i"></a>依有情界。<a id="a-7j"></a>依诸法界。<a id="a-7k"></a>依诸世界依诸如来身语心智。<a id="a-7l"></a>当知是名妙方便慧所引不共进道胜行处所略义。<a id="a-7m"></a>菩萨与彼共相应故。<a id="a-7n"></a>便能通达无量无数如来境界。<a id="a-7o"></a>及为彼起无功用无相无分别无异分别。<a id="a-7p"></a>观无量佛境界。<a id="a-7q"></a>起无间无缺精勤修学一切威仪行住作意。<a id="a-7r"></a>一切分位不远离道。<a id="a-7s"></a>彼于一一心刹那中。<a id="a-7t"></a>十波罗蜜多而为上首。<a id="a-7u"></a>一切菩提分法圆满殊胜。<a id="a-7v"></a>诸余下住则不如是。<a id="a-7w"></a>谓于第一极欢喜住。<a id="a-7x"></a>正以大愿为胜所缘。<a id="a-7y"></a>于第二住。<a id="a-7z"></a>正能除遣毁犯戒垢。<a id="a-80"></a>于第三住。<a id="a-81"></a>正愿增长得法光明。<a id="a-82"></a>于第四住。<a id="a-83"></a>正趣入道。<a id="a-84"></a>于第五住。<a id="a-85"></a>正入一切世间事业。<a id="a-86"></a>于第六住。<a id="a-87"></a>正入甚深缘起道理今即于此第七住中。<a id="a-88"></a>具足发起一切佛法。<a id="a-89"></a>觉支圆满。<a id="a-8A"></a>此住菩萨加行行圆满所摄故。<a id="a-8B"></a>妙智神通行清净能入第八住故由是菩萨此住无间能入第八极清净住。<a id="a-8C"></a>彼第八住一向清净。<a id="a-8D"></a>此第七住犹名为杂。<a id="a-8E"></a>与清净住为前导故。<a id="a-8F"></a>当言此住名不染污。<a id="a-8G"></a>犹未得故当言此住堕杂染污。<a id="a-8H"></a>今此住中一切贪等上首烦恼皆悉除断。<a id="a-8I"></a>当知此住非有烦恼非离烦恼。<a id="a-8J"></a>一切烦恼不现行故。<a id="a-8K"></a>悕求佛智犹未得故。<a id="a-8L"></a>如是行者。<a id="a-8M"></a>增上意乐已得清净。<a id="a-8N"></a>无量身语意业随转。<a id="a-8O"></a>于诸如来所赞毁业。<a id="a-8P"></a>如前广说。<a id="a-8Q"></a>于第五住所引世间工巧业智转得圆满。<a id="a-8R"></a>三千世界共许为师。<a id="a-8S"></a>唯除安住上住菩萨及诸如来意乐加行无与等者。<a id="a-8T"></a>于一切静虑等菩提分法皆能现前。<a id="a-8U"></a>由修行相现在前故。<a id="a-8V"></a>非由安住异熟分位。<a id="a-8W"></a>如第八住此诸菩萨如是方便。<a id="a-8X"></a>能善思择诸三摩地。<a id="a-8Y"></a>引发菩萨三摩地上首十百千种三摩地门。<a id="a-8Z"></a>由得如是三摩地故。<a id="a-8a"></a>超过一切声闻独觉三摩地境。<a id="a-8b"></a>菩萨如是一切烦恼皆悉远离难可了知。<a id="a-8c"></a>一切分别现行随逐。<a id="a-8d"></a>身语意业皆悉安住。<a id="a-8e"></a>而不舍离寻求胜进勇猛加行。<a id="a-8f"></a>顾念有情。<a id="a-8g"></a>为大菩提速圆满故离一切相。<a id="a-8h"></a>无量身语意业随转。<a id="a-8i"></a>妙善修治。<a id="a-8j"></a>无生法忍之所显发。<a id="a-8k"></a>于此住中由自觉慧境界故。<a id="a-8l"></a>超过一切声闻独觉境界。<a id="a-8m"></a>余六住中但由佛法增上所缘故。<a id="a-8n"></a>超过一切声闻独觉境界。<a id="a-8o"></a>又诸菩萨第六住中所入灭定。<a id="a-8p"></a>今此住中念念能入。<a id="a-8q"></a>然此菩萨甚希奇业不可思议。<a id="a-8r"></a>谓常安住实际住中。<a id="a-8s"></a>而于寂灭能不作证。<a id="a-8t"></a>彼由如是妙方便智之所引发增上力故。<a id="a-8u"></a>能行一切有情不共菩萨妙行。<a id="a-8v"></a>虽与世间相似显现而非彼性。<a id="a-8w"></a>如经广说。<a id="a-8x"></a>此中总义。<a id="a-8y"></a>谓依福业事。<a id="a-8z"></a>摄受种种亲属徒众求生差别。<a id="a-90"></a>发起胜进三解脱住。<a id="a-91"></a>信解劣乘方便调伏。<a id="a-92"></a>受用诸欲求欲差别转。<a id="a-93"></a>诸外道随他心转。<a id="a-94"></a>随大众转。<a id="a-95"></a>余如前说。<a id="a-96"></a>此差别者。<a id="a-97"></a>谓如世间善巧工匠以所炼金作庄严具。<a id="a-98"></a>诸末尼宝莹饰厕钿甚为光丽。<a id="a-99"></a>余赡部洲一切金宝不能映夺。<a id="a-9A"></a>如是此中菩萨善根转复清净。<a id="a-9B"></a>一切声闻独觉善根。<a id="a-9C"></a>及余下住菩萨善根不能映夺。<a id="a-9D"></a>又如日光多分干竭赡部洲中所有秽湿。<a id="a-9E"></a>余一切光不能映夺。<a id="a-9F"></a>如是此中菩萨慧光。<a id="a-9G"></a>多分干竭一切有情烦恼诸毒。<a id="a-9H"></a>如前所说。<a id="a-9I"></a>诸声闻等所有智光不能映夺。<a id="a-9J"></a>受生多作他化自在天王。<a id="a-9K"></a>于能授与一切声闻独觉现观方便善巧所有威力。<a id="a-9L"></a>当知此说俱胝百千数。<a id="a-9M"></a>当知是名略说菩萨有加行有功用无相住。<a id="a-9N"></a>谓妙方便慧所引世间进道胜行成满得入故。<a id="a-9O"></a>通达如来佛境界起无间无缺勤加行故。<a id="a-9P"></a>一一刹那圆证一切菩提分法故。<a id="a-9Q"></a>安立染污不染污故。<a id="a-9R"></a>有加行行圆满摄故。<a id="a-9S"></a>依于意乐清净业转一切世间工巧业等皆圆满故。<a id="a-9T"></a>逮得无量不共一切声闻独觉三摩地故。<a id="a-9U"></a>刹那刹那入灭定故。<a id="a-9V"></a>现行一切有情不共世间行故。<a id="a-9W"></a>善根清净故。<a id="a-9X"></a>受生故。<a id="a-9Y"></a>威力故。<a id="a-9Z"></a>若广宣说如十地经远行地说。<a id="a-9a"></a>此地菩萨有加行行圆满摄故。<a id="a-9b"></a>名远行地。<a id="a-9c"></a>即由此义当知亦名有加行有功用无相住。</p>
  <p id="a9d">云何菩萨无加行无功用无相住。<a id="a-9e"></a>谓诸菩萨于初无相住中。<a id="a-9f"></a>已得十种入一切法第一义智。<a id="a-9g"></a>如经广说。<a id="a-9h"></a>谓依三世如其所应本来无生无起无相。<a id="a-9i"></a>依余因性无成无坏。<a id="a-9j"></a>依第一义毕竟离言诸自性事。<a id="a-9k"></a>言说造作影像自性。<a id="a-9l"></a>由体相故及因性故都无所有。<a id="a-9m"></a>即由如是杂染体性。<a id="a-9n"></a>无流转性无止息性。<a id="a-9o"></a>依此无智邪执为因。<a id="a-9p"></a>于彼离言诸有体事初中后位一切时分。<a id="a-9q"></a>染平等性。<a id="a-9r"></a>依于真如无倒证入无有分别平等性故能除杂染。<a id="a-9s"></a>是名此中略所说义。<a id="a-9t"></a>如是十种入一切法第一义智。<a id="a-9u"></a>成上品故极圆满故。<a id="a-9v"></a>超过第七杂清净住。<a id="a-9w"></a>得入第八纯清净住。<a id="a-9x"></a>住此住中于无生法。<a id="a-9y"></a>证得菩萨第一最胜极清净忍。<a id="a-9z"></a>此复云何。<a id="a-A0"></a>谓诸菩萨由四寻思。<a id="a-A1"></a>于一切法正寻思已。<a id="a-A2"></a>若时获得四如实智。<a id="a-A3"></a>如实了知一切诸法。<a id="a-A4"></a>尔时一切邪分别执皆悉远离。<a id="a-A5"></a>观一切法。<a id="a-A6"></a>于现法中随顺一切杂染无生观。<a id="a-A7"></a>彼先时一切所有邪分别执因所生法。<a id="a-A8"></a>于当来世一切无余永不复生。<a id="a-A9"></a>此四寻思四如实智。<a id="a-AA"></a>广说如前真实义品。<a id="a-AB"></a>此如实智。<a id="a-AC"></a>始从胜解行住。<a id="a-AD"></a>乃至有加行有功用无相住。<a id="a-AE"></a>未极清净。<a id="a-AF"></a>今此住中已极清净。<a id="a-AG"></a>是故说言于无生法证得菩萨第一最胜极清净忍。<a id="a-AH"></a>是诸菩萨得此忍故得甚深住。<a id="a-AI"></a>先于第一无相住中。<a id="a-AJ"></a>四种灾患今悉除断。<a id="a-AK"></a>一者除断于无相中有加行有功用事。<a id="a-AL"></a>二者除断于上清净住精勤思慕。<a id="a-AM"></a>三者除断于一切种利有情事有大堪能精勤思慕。<a id="a-AN"></a>四者除断有微细想现在前行。<a id="a-AO"></a>是故此住名极清净。<a id="a-AP"></a>又此菩萨于甚深住极生爱乐。<a id="a-AQ"></a>即于如是法门流中。<a id="a-AR"></a>蒙诸如来觉悟劝导授与无量引发门智神通事业。<a id="a-AS"></a>如是蒙佛觉悟劝导。<a id="a-AT"></a>引发无量分身妙智。<a id="a-AU"></a>得十自在。<a id="a-AV"></a>如经广说应知其相。<a id="a-AW"></a>得自在故随所欲住。<a id="a-AX"></a>如意能住随乐安住。<a id="a-AY"></a>静虑解脱等诸心住。<a id="a-AZ"></a>如意能住。<a id="a-Aa"></a>若暂思惟一切食等诸资生具悉皆成办。<a id="a-Ab"></a>一切世间工业明处如其所欲悉能现行。<a id="a-Ac"></a>普于一切能感生业。<a id="a-Ad"></a>及于一切受生处所。<a id="a-Ae"></a>皆随所欲自在往生。<a id="a-Af"></a>随所爱乐一切神通所作事业皆能起作。<a id="a-Ag"></a>一切妙愿随其所欲皆得称遂。<a id="a-Ah"></a>随于事物发起胜解。<a id="a-Ai"></a>如所欲为皆成无异。<a id="a-Aj"></a>随所欲知所知境界皆如实知。<a id="a-Ak"></a>普于一切名句文身得随所欲。<a id="a-Al"></a>于一切法正安立中皆得善巧。<a id="a-Am"></a>如是菩萨获得自在。<a id="a-An"></a>从是已去所得自在所作胜利。<a id="a-Ao"></a>广说如经。<a id="a-Ap"></a>应知其相。<a id="a-Aq"></a>又能弃舍粗见诸佛。<a id="a-Ar"></a>恒常无间不离见佛。<a id="a-As"></a>其余所有善根清净金喻光喻。<a id="a-At"></a>如经应知。<a id="a-Au"></a>此住菩萨受生威力诸殊胜事。<a id="a-Av"></a>皆如经说。<a id="a-Aw"></a>应知其相。<a id="a-Ax"></a>当知是名略说菩萨无加行无功用无相住。<a id="a-Ay"></a>谓入一切法第一义智成满得入故。<a id="a-Az"></a>得无生法忍故。<a id="a-B0"></a>除断一切灾患故。<a id="a-B1"></a>逮得菩萨甚深住故。<a id="a-B2"></a>于法门流蒙佛授与无量引发门智神通事业故。<a id="a-B3"></a>悟入无量分身智故。<a id="a-B4"></a>得自在故。<a id="a-B5"></a>领受所得自在胜利故。<a id="a-B6"></a>善根清净故。<a id="a-B7"></a>受生故。<a id="a-B8"></a>威力故。<a id="a-B9"></a>若广宣说如十地经不动地说。<a id="a-BA"></a>于此地中舍先所有有加行有功用道。<a id="a-BB"></a>其心升上无加行无功用。<a id="a-BC"></a>任运而转不动胜道。<a id="a-BD"></a>是故此地名不动地。<a id="a-BE"></a>即由此义当知说名无加行无功用无相住。</p>
  <p id="aBF">云何菩萨无碍解住。<a id="a-BG"></a>谓诸菩萨于甚深住不生喜足。<a id="a-BH"></a>复于增上智殊胜性爱乐随入。<a id="a-BI"></a>是诸菩萨于诸法中起智加行。<a id="a-BJ"></a>应为他说一切种法。<a id="a-BK"></a>普于一切说法所作皆如实知。<a id="a-BL"></a>当知此中说法所作。<a id="a-BM"></a>谓于一切近稠林行。<a id="a-BN"></a>如此杂染如此清净。<a id="a-BO"></a>由此杂染由此清净。<a id="a-BP"></a>若所杂染若所清净。<a id="a-BQ"></a>若非一向若是一向若通二种。<a id="a-BR"></a>如是一切皆如实知。<a id="a-BS"></a>如是菩萨于说法中方便善巧。<a id="a-BT"></a>于说所作方便善巧。<a id="a-BU"></a>于一切种成大法师。<a id="a-BV"></a>获得无量陀罗尼门。<a id="a-BW"></a>于一切种音词。<a id="a-BX"></a>支具剖析。<a id="a-BY"></a>善巧辩才无尽。<a id="a-BZ"></a>成就如是法陀罗尼。<a id="a-Ba"></a>领受堪能。<a id="a-Bb"></a>菩萨由此胜无碍解引发言词。<a id="a-Bc"></a>能坐如是微妙法座。<a id="a-Bd"></a>若于是中若于是处。<a id="a-Be"></a>宣说正法尽所有门。<a id="a-Bf"></a>若由此故于诸有情劝导慰喻安处事业。<a id="a-Bg"></a>此等堪能皆悉成就。<a id="a-Bh"></a>如是一切广说如经应知其相。<a id="a-Bi"></a>善根清净受生威力诸殊胜事。<a id="a-Bj"></a>亦广如经应知其相。<a id="a-Bk"></a>当知是名略说菩萨无碍解住。<a id="a-Bl"></a>谓于甚深寂静解脱不生喜足。<a id="a-Bm"></a>入胜进故。<a id="a-Bn"></a>于诸法中起智加行。<a id="a-Bo"></a>宣说法故。<a id="a-Bp"></a>此所作事如实知故。<a id="a-Bq"></a>得不思议。<a id="a-Br"></a>大法师故。<a id="a-Bs"></a>善根清净故。<a id="a-Bt"></a>受生故。<a id="a-Bu"></a>威力故。<a id="a-Bv"></a>若广宣说如十地经善慧地说。<a id="a-Bw"></a>由此地中一切有情利益安乐意乐清净。<a id="a-Bx"></a>逮得菩萨无碍解慧。<a id="a-By"></a>由此善能宣说正法。<a id="a-Bz"></a>是故此地名善慧地。<a id="a-C0"></a>即由此义当知复名无碍解住。</p>
  <p id="aC1">云何菩萨最上成满菩萨住。<a id="a-C2"></a>谓诸菩萨无碍解住。<a id="a-C3"></a>一切行相遍清净已。<a id="a-C4"></a>堪为法王受法灌顶。<a id="a-C5"></a>得离垢等无量无数胜三摩地。<a id="a-C6"></a>作彼所作一切智智。<a id="a-C7"></a>殊胜灌顶后三摩地现在前故。<a id="a-C8"></a>得一切佛相称妙座身诸眷属。<a id="a-C9"></a>得大光明往来普照。<a id="a-CA"></a>一切行相一切智智。<a id="a-CB"></a>灌洒其顶。<a id="a-CC"></a>既灌顶已。<a id="a-CD"></a>普能引导所化有情。<a id="a-CE"></a>于彼解脱方便佛事。<a id="a-CF"></a>得如实智。<a id="a-CG"></a>逮得无量无边解脱陀罗尼门。<a id="a-CH"></a>大神通力。<a id="a-CI"></a>及此增上大念大智。<a id="a-CJ"></a>增上引发训词安立。<a id="a-CK"></a>及大神通。<a id="a-CL"></a>增上引发善根清净。<a id="a-CM"></a>受生威力。<a id="a-CN"></a>诸殊胜事。<a id="a-CO"></a>一切如经应知其相。<a id="a-CP"></a>当知是名略说最上成满菩萨住。<a id="a-CQ"></a>若广宣说如十地经法云地说。<a id="a-CR"></a>是诸菩萨住此地中。<a id="a-CS"></a>诸菩萨道皆得圆满。<a id="a-CT"></a>菩提资粮极善周备。<a id="a-CU"></a>从诸如来大法云所。<a id="a-CV"></a>堪能领受其余一切有情之类难可领受最极广大微妙法雨。<a id="a-CW"></a>又此菩萨自如大云未现等觉无上菩提。<a id="a-CX"></a>若现等觉无上菩提。<a id="a-CY"></a>能为无量无边有情。<a id="a-CZ"></a>等雨无比微妙法雨。<a id="a-Ca"></a>殄息一切烦恼尘埃。<a id="a-Cb"></a>能令种种善根稼穑生长成熟。<a id="a-Cc"></a>是故此地名法云地。<a id="a-Cd"></a>即由此义当知复名最上成满菩萨住。</p>
  <p id="aCe">如是所说后后住中支分功德。<a id="a-Cf"></a>非前前住一切都无。<a id="a-Cg"></a>然下品故不堕其数。<a id="a-Ch"></a>当知即彼展转修习成中上品。<a id="a-Ci"></a>于余后地证得成满。<a id="a-Cj"></a>方乃建立。<a id="a-Ck"></a>又即于此一一住中。<a id="a-Cl"></a>经多俱胝百千大劫。<a id="a-Cm"></a>或过是数方乃证得及与成满。<a id="a-Cn"></a>然一切住总经于二无数大劫方得圆证。<a id="a-Co"></a>谓经第一无数大劫。<a id="a-Cp"></a>方乃超过胜解行住。<a id="a-Cq"></a>次第证得极欢喜住。<a id="a-Cr"></a>此就恒常勇猛精进。<a id="a-Cs"></a>非不勇猛勤精进者。<a id="a-Ct"></a>复经第二无数大劫。<a id="a-Cu"></a>方乃超过极欢喜住。<a id="a-Cv"></a>乃至有加行有功用无相住。<a id="a-Cw"></a>次第证得无加行无功用无相住。<a id="a-Cx"></a>此即决定以是菩萨得净意乐。<a id="a-Cy"></a>决定勇猛勤精进故。<a id="a-Cz"></a>复经第三无数大劫。<a id="a-D0"></a>方乃超过无加行无功用无相住及无碍解住。<a id="a-D1"></a>证得最上成满菩萨住。</p>
  <p id="aD2">当知此中略有二种无数大劫。<a id="a-D3"></a>一者日夜月半月等算数方便。<a id="a-D4"></a>时无量故。<a id="a-D5"></a>亦说名为无数大劫。<a id="a-D6"></a>二者大劫算数方便。<a id="a-D7"></a>超过一切算数之量。<a id="a-D8"></a>亦说名为无数大劫。<a id="a-D9"></a>若就前说无数大劫。<a id="a-DA"></a>要由无量无数大劫。<a id="a-DB"></a>方证无上正等菩提。<a id="a-DC"></a>若就后说无数大劫。<a id="a-DD"></a>但经于三无数大劫。<a id="a-DE"></a>便证无上正等菩提。<a id="a-DF"></a>不过此量。<a id="a-DG"></a>若正修行最上上品勇猛精进。<a id="a-DH"></a>或有能转众多中劫。<a id="a-DI"></a>或有乃至转多大劫。<a id="a-DJ"></a>当知决定无有能转无数大劫。<a id="a-DK"></a>又由如是所说十二诸菩萨住。<a id="a-DL"></a>经三无数大劫时量。<a id="a-DM"></a>能断一切烦恼障品所有粗重。<a id="a-DN"></a>及断一切所知障品所有粗重。<a id="a-DO"></a>于三住中当知能断烦恼障品所有粗重。<a id="a-DP"></a>谓于极欢喜住中。<a id="a-DQ"></a>一切恶趣诸烦恼品所有粗重皆悉永断。<a id="a-DR"></a>一切上中诸烦恼品皆不现行。<a id="a-DS"></a>于无加行无功用无相住中。<a id="a-DT"></a>一切能障一向清净无生法忍诸烦恼品所有粗重皆悉永断。<a id="a-DU"></a>一切烦恼皆不现前。<a id="a-DV"></a>于最上成满菩萨住中。<a id="a-DW"></a>当知一切烦恼习气随眠障碍皆悉永断入如来住。<a id="a-DX"></a>当知一切所知障品所有粗重亦有三种。<a id="a-DY"></a>一者在皮粗重。<a id="a-DZ"></a>二者在肤粗重。<a id="a-Da"></a>三者在肉粗重。<a id="a-Db"></a>当知此中在皮粗重。<a id="a-Dc"></a>极欢喜住皆悉已断。<a id="a-Dd"></a>在肤粗重。<a id="a-De"></a>无加行无功用无相住皆悉已断。<a id="a-Df"></a>在肉粗重。<a id="a-Dg"></a>如来住中皆悉已断。<a id="a-Dh"></a>得一切障极清净智。<a id="a-Di"></a>于三住中烦恼所知二障永断。<a id="a-Dj"></a>所余诸住如其次第。<a id="a-Dk"></a>修断资粮。</p>
  <p id="aDl">即于如是十三住中。<a id="a-Dm"></a>当知略有十一清净。<a id="a-Dn"></a>谓于第一种性住中。<a id="a-Do"></a>种性清净。<a id="a-Dp"></a>于其第二胜解行住。<a id="a-Dq"></a>信胜解净。<a id="a-Dr"></a>于其第三极欢喜住。<a id="a-Ds"></a>胜意乐净。<a id="a-Dt"></a>于其第四增上戒住。<a id="a-Du"></a>增上戒净。<a id="a-Dv"></a>于其第五增上心住。<a id="a-Dw"></a>增上心净。<a id="a-Dx"></a>于其第六第七第八增上慧住。<a id="a-Dy"></a>无颠倒智发起清净。<a id="a-Dz"></a>于其第九有加行有功用无相住。<a id="a-E0"></a>有加行行圆满清净。<a id="a-E1"></a>于其第十无加行无功用无相住。<a id="a-E2"></a>真智神通引发清净。<a id="a-E3"></a>于第十一无碍解住。<a id="a-E4"></a>能正为他宣说法义无碍解净。<a id="a-E5"></a>于第十二最上成满菩萨住中。<a id="a-E6"></a>入一切种一切所知妙智清净。<a id="a-E7"></a>于第十三如来住中。<a id="a-E8"></a>一切烦恼及所知障并诸习气究竟清净如前菩萨功德品中所说八法能摄大乘。<a id="a-E9"></a>当知在此十三住摄。<a id="a-EA"></a>谓于第一第二住中。<a id="a-EB"></a>于菩萨藏生信胜解听受思惟。<a id="a-EC"></a>第三住中。<a id="a-ED"></a>得胜意乐趣向前行胜修行相。<a id="a-EE"></a>于余一切乃至有加行有功用无相住中。<a id="a-EF"></a>得修广大。<a id="a-EG"></a>于上三种净行所摄。<a id="a-EH"></a>菩萨住中修果成满。<a id="a-EI"></a>如来住中当知获得究竟出离。<a id="a-EJ"></a>当知菩萨十二种住。<a id="a-EK"></a>随其次第类声闻住。<a id="a-EL"></a>如诸声闻自种性住。<a id="a-EM"></a>当知菩萨初住亦尔。<a id="a-EN"></a>如诸声闻趣入正性离生加行住。<a id="a-EO"></a>当知菩萨第二住亦尔。<a id="a-EP"></a>如诸声闻已入正性离生住。<a id="a-EQ"></a>当知菩萨第三住亦尔。<a id="a-ER"></a>如诸声闻已得证净圣所爱味为尽上漏增上戒学住。<a id="a-ES"></a>当知菩萨第四住亦尔。<a id="a-ET"></a>如诸声闻依增上戒学引发增上心学住。<a id="a-EU"></a>当知菩萨第五住亦尔。<a id="a-EV"></a>如诸声闻如其所得诸圣谛智增上慧学住。<a id="a-EW"></a>当知菩萨第六第七第八住亦尔。<a id="a-EX"></a>如诸声闻善观察所知无相三摩地加行住。<a id="a-EY"></a>当知菩萨第九住亦尔。<a id="a-EZ"></a>如诸声闻成满无相住。<a id="a-Ea"></a>当知菩萨第十住亦尔。<a id="a-Eb"></a>如诸声闻从此出已入解脱处住。<a id="a-Ec"></a>当知菩萨第十一住亦尔。<a id="a-Ed"></a>如诸声闻具一切相阿罗汉住。<a id="a-Ee"></a>当知菩萨第十二住亦尔。</p>
  <p data-pb></p>
  <h2 id="aEf">本地分中菩萨地第三持究竟瑜伽处生品第一</h2>
  <p id="aEg">诸菩萨生略有五种摄一切生。<a id="a-Eh"></a>于一切住一切菩萨受无罪生。<a id="a-Ei"></a>利益安乐一切有情。<a id="a-Ej"></a>何等为五。<a id="a-Ek"></a>一者除灾生。<a id="a-El"></a>二者随类生。<a id="a-Em"></a>三者大势生。<a id="a-En"></a>四者增上生。<a id="a-Eo"></a>五者最后生。</p>
  <p id="aEp">云何菩萨除灾生。<a id="a-Eq"></a>谓诸菩萨或大愿力或自在力。<a id="a-Er"></a>于诸饥馑厄难旷野正现前时。<a id="a-Es"></a>为令众生少用功力而得存济。<a id="a-Et"></a>于大鱼等种类中生。<a id="a-Eu"></a>身形广大随所生处。<a id="a-Ev"></a>以自身肉普给一切饥饿众生。<a id="a-Ew"></a>皆令饱满。<a id="a-Ex"></a>于诸有情众多疾疫正现前时。<a id="a-Ey"></a>以大愿力得自在力。<a id="a-Ez"></a>持有神验诸明咒力摄受广大良药王身。<a id="a-F0"></a>息除一切有情疾疫。<a id="a-F1"></a>于诸有情邻国战诤互相逼恼正现前时。<a id="a-F2"></a>以大愿力得自在力。<a id="a-F3"></a>作大地主具大势力。<a id="a-F4"></a>以法正治方便善巧。<a id="a-F5"></a>息除邻国战诤逼恼。<a id="a-F6"></a>于诸有情互相违诤正现前时。<a id="a-F7"></a>以大愿力得自在力。<a id="a-F8"></a>发诚信言往返和好除其怨结。<a id="a-F9"></a>于诸众生遭遇恶王非理缚录治罚逼迫身心扰乱正现前时。<a id="a-FA"></a>以大愿力得自在力。<a id="a-FB"></a>生彼王家作如法王。<a id="a-FC"></a>哀愍众生息除一切逼恼苦事。<a id="a-FD"></a>若诸有情起诸邪见造诸恶行。<a id="a-FE"></a>随一天处深生信解。<a id="a-FF"></a>哀愍彼故以大愿力得自在力。<a id="a-FG"></a>生彼天处方便断除邪见恶行。<a id="a-FH"></a>是名略说菩萨除灾生。<a id="a-FI"></a>若广宣说。<a id="a-FJ"></a>以大愿力得自在力哀愍为先。<a id="a-FK"></a>于彼彼处受种种生当知无量。</p>
  <p id="aFL">云何菩萨随类生。<a id="a-FM"></a>谓诸菩萨以大愿力得自在力。<a id="a-FN"></a>生于种种傍生趣类天龙药叉阿素洛等展转谋害违诤类中。<a id="a-FO"></a>或生邪见婆罗门中。<a id="a-FP"></a>或生乐行恶行类中。<a id="a-FQ"></a>或生喜乐邪命类中。<a id="a-FR"></a>或生最极耽着诸欲信解诸欲有情类中。<a id="a-FS"></a>为欲除彼诸过失故。<a id="a-FT"></a>往彼有情同分中生而为上首。<a id="a-FU"></a>为上首已方便化导彼所行恶。<a id="a-FV"></a>菩萨不行彼不行善。<a id="a-FW"></a>菩萨现行为欲令彼现行善故。<a id="a-FX"></a>为说正法。<a id="a-FY"></a>由是菩萨与彼现行不同分故说正法故。<a id="a-FZ"></a>方便善巧除彼有情所有过失。<a id="a-Fa"></a>是名略说菩萨随类生。<a id="a-Fb"></a>广说如前。<a id="a-Fc"></a>当知无量。</p>
  <p id="aFd">云何菩萨大势生。<a id="a-Fe"></a>谓诸菩萨禀性生时。<a id="a-Ff"></a>所感寿量形色族姓自在富等。<a id="a-Fg"></a>诸异熟果。<a id="a-Fh"></a>一切世间最为殊胜。<a id="a-Fi"></a>此异熟果所作事业。<a id="a-Fj"></a>自他利品已广宣说。<a id="a-Fk"></a>是名略说菩萨大势生。<a id="a-Fl"></a>若广宣说。<a id="a-Fm"></a>彼彼类中受大势生当知无量。</p>
  <p id="aFn">云何菩萨增上生。<a id="a-Fo"></a>谓诸菩萨始从第一极欢喜住。<a id="a-Fp"></a>乃至第十最上成满诸菩萨住。<a id="a-Fq"></a>如前所说差别受生。<a id="a-Fr"></a>今于此中名增上生。<a id="a-Fs"></a>谓最初住作转轮王。<a id="a-Ft"></a>王赡部洲得大自在。<a id="a-Fu"></a>乃至第十最上成满诸菩萨住。<a id="a-Fv"></a>作大自在。<a id="a-Fw"></a>过色究竟一切生处最为殊胜。<a id="a-Fx"></a>唯有已得最上成满诸菩萨住摩诃萨众得生其中。<a id="a-Fy"></a>彼诸菩萨即由此业增上所感。<a id="a-Fz"></a>是名略说菩萨增上生。<a id="a-G0"></a>若广宣说当知无量。</p>
  <p id="aG1">云何菩萨最后生。<a id="a-G2"></a>谓诸菩萨于此生中。<a id="a-G3"></a>菩提资粮已极圆满。<a id="a-G4"></a>或生婆罗门大国师家。<a id="a-G5"></a>或生刹帝利大国王家。<a id="a-G6"></a>能现等觉阿耨多罗三藐三菩提。<a id="a-G7"></a>广作一切佛所作事。<a id="a-G8"></a>是名略说菩萨最后生。<a id="a-G9"></a>若广宣说。<a id="a-GA"></a>当知无量。</p>
  <p id="aGB">若诸菩萨于去来今清净仁贤妙善生处。<a id="a-GC"></a>曾当现生一切皆此五生所摄。<a id="a-GD"></a>除此无有若过若增。<a id="a-GE"></a>唯除凡地菩萨受生。<a id="a-GF"></a>何以故。<a id="a-GG"></a>此中意取有智菩萨诸所受生为五生故。<a id="a-GH"></a>如是诸生大菩提果之所依止。<a id="a-GI"></a>令诸菩萨疾证无上正等菩提。</p>
  <p data-pb></p>
  <h2 id="aGJ">本地分中菩萨地第三持究竟瑜伽处摄受品第二</h2>
  <p id="aGK">于一切住菩萨行中。<a id="a-GL"></a>当知菩萨略有六种。<a id="a-GM"></a>于诸有情无倒摄受。<a id="a-GN"></a>何等为六。<a id="a-GO"></a>一者顿普摄受。<a id="a-GP"></a>二者增上摄受。<a id="a-GQ"></a>三者摄取摄受。<a id="a-GR"></a>四者长时摄受。<a id="a-GS"></a>五者短时摄受。<a id="a-GT"></a>六者最后摄受。</p>
  <p id="aGU">云何菩萨于诸有情顿普摄受。<a id="a-GV"></a>谓诸菩萨初发心时。<a id="a-GW"></a>摄受一切诸有情界皆为眷属。<a id="a-GX"></a>作是思惟。<a id="a-GY"></a>我当于彼随能随力作一切种利益安乐饶益之事。<a id="a-GZ"></a>随所思惟皆如是作。<a id="a-Ga"></a>是名菩萨于诸有情顿普摄受。</p>
  <p id="aGb">云何菩萨于诸有情增上摄受。<a id="a-Gc"></a>谓诸菩萨或为家主摄受父母妻子奴婢僮仆作使。<a id="a-Gd"></a>或为国王摄受一切所统僚庶。<a id="a-Ge"></a>菩萨如是发起增上摄受想已。<a id="a-Gf"></a>于所摄受随摄受仪。<a id="a-Gg"></a>随菩萨仪业用而转。<a id="a-Gh"></a>若为家主于其父母。<a id="a-Gi"></a>种种方便劝修诸善。<a id="a-Gj"></a>随时供养曾无懈废。<a id="a-Gk"></a>善识其恩善知酬报。<a id="a-Gl"></a>于父母心善能随顺。<a id="a-Gm"></a>于法于义随自在转。<a id="a-Gn"></a>于其妻子奴婢等类。<a id="a-Go"></a>随时恣与如法衣食。<a id="a-Gp"></a>于诸事业终不逼切。<a id="a-Gq"></a>虽有违犯而能堪忍。<a id="a-Gr"></a>彼若疾病正能瞻疗。<a id="a-Gs"></a>于诸善事劝令修习。<a id="a-Gt"></a>随时赐与殊胜财物。<a id="a-Gu"></a>爱语慰喻不生奴婢作使等想。<a id="a-Gv"></a>瞻敬养育。<a id="a-Gw"></a>其若自身若为国王。<a id="a-Gx"></a>不行黜罚不用刀杖。<a id="a-Gy"></a>而能正化。<a id="a-Gz"></a>以法以财用作饶益。<a id="a-H0"></a>依本土田而自食用。<a id="a-H1"></a>不以凶力侵掠他境。<a id="a-H2"></a>随能随力于诸有情。<a id="a-H3"></a>劝止诸恶教修诸善。<a id="a-H4"></a>视诸众生如父于子。<a id="a-H5"></a>于他有情尚好等施。<a id="a-H6"></a>况自亲属而不均济。<a id="a-H7"></a>不行欺诳所言诚谛。<a id="a-H8"></a>远离一切杀缚捶打治罚逼迫断截等事。<a id="a-H9"></a>是名菩萨于诸有情增上摄受。</p>
  <p id="aHA">云何菩萨于诸有情摄取摄受。<a id="a-HB"></a>谓诸菩萨正御徒众。<a id="a-HC"></a>当知是名略说菩萨于诸有情摄取摄受。<a id="a-HD"></a>若广说者。<a id="a-HE"></a>由二因缘正摄徒众。<a id="a-HF"></a>说名菩萨于诸有情摄取摄受。<a id="a-HG"></a>何等为二。<a id="a-HH"></a>一者以无染心正摄徒众。<a id="a-HI"></a>二者于自义利正教修习。<a id="a-HJ"></a>非邪加行而陷逗之。<a id="a-HK"></a>又于一切应摄受中。<a id="a-HL"></a>其心平等不堕偏党。<a id="a-HM"></a>亦不于彼悭吝正法。<a id="a-HN"></a>不作师卷。<a id="a-HO"></a>不于彼所悕求承事恭敬供养。<a id="a-HP"></a>彼乐善故自求作者亦不遮止。<a id="a-HQ"></a>为欲令其福德资粮得增长故。<a id="a-HR"></a>或遇余时亦于彼所承事供养。<a id="a-HS"></a>若于其义未解了者开悟令解。<a id="a-HT"></a>已解了者转令明净。<a id="a-HU"></a>生起疑惑随为除断。<a id="a-HV"></a>若生恶作善为开解。<a id="a-HW"></a>甚深义句以慧通达。<a id="a-HX"></a>于时时间正为开显。<a id="a-HY"></a>于苦于乐与彼共同。<a id="a-HZ"></a>于他所为财利因缘。<a id="a-Ha"></a>成就上品经营遽务过于自事。<a id="a-Hb"></a>于他毁犯随时正举令其觉悟。<a id="a-Hc"></a>应时如理诃责摈罚。<a id="a-Hd"></a>彼有疹疾或有愁忧终不弃舍。<a id="a-He"></a>善权方便救疗疹疾开解愁忧。<a id="a-Hf"></a>于诸下劣形色。<a id="a-Hg"></a>忆念精进智等。<a id="a-Hh"></a>终不轻陵。<a id="a-Hi"></a>于时时间随入劳倦。<a id="a-Hj"></a>如其所宜为说正法。<a id="a-Hk"></a>于时时间为令系念。<a id="a-Hl"></a>于所缘境与正教授。<a id="a-Hm"></a>堪忍问难不生愤发。<a id="a-Hn"></a>于彼戒行或等或增终无减劣。<a id="a-Ho"></a>亦不悕求利养恭敬。<a id="a-Hp"></a>具足悲愍无掉无动。<a id="a-Hq"></a>戒见轨则正命圆满。<a id="a-Hr"></a>舒颜平视远离颦蹙。<a id="a-Hs"></a>柔和美语先言问讯含笑为先。<a id="a-Ht"></a>于诸善品恒常修习。<a id="a-Hu"></a>不行放逸离诸懈怠。<a id="a-Hv"></a>即以是事教习徒众。<a id="a-Hw"></a>亦令自行转更胜进。<a id="a-Hx"></a>菩萨不应于一切时摄取徒众。<a id="a-Hy"></a>亦非不摄亦非变异。<a id="a-Hz"></a>是名菩萨于诸有情摄取摄受。</p>
  <p id="aI0">云何菩萨于诸有情长时摄受。<a id="a-I1"></a>谓诸菩萨于住下品成熟有情摄受饶益。<a id="a-I2"></a>当知说名长时摄受。<a id="a-I3"></a>以经久时方堪净故。</p>
  <p id="aI4">云何菩萨于诸有情短时摄受。<a id="a-I5"></a>谓诸菩萨于住中品成熟有情摄受饶益。<a id="a-I6"></a>当知说名短时摄受。<a id="a-I7"></a>非经久时方堪净故。</p>
  <p id="aI8">云何菩萨于诸有情最后摄受。<a id="a-I9"></a>谓诸菩萨于住上品成熟有情摄受饶益。<a id="a-IA"></a>当知说名最后摄受。<a id="a-IB"></a>即于此生堪任净故。</p>
  <p id="aIC">是名菩萨于诸有情略有六种无倒摄受。<a id="a-ID"></a>由此摄受。<a id="a-IE"></a>过去未来现在菩萨。<a id="a-IF"></a>于诸有情曾正摄受当正摄受现正摄受。<a id="a-IG"></a>除此无有若过若增。</p>
  <p id="aIH">菩萨如是于诸有情六种摄受无倒转时。<a id="a-II"></a>当知遭遇略十二种艰难之事。<a id="a-IJ"></a>聪睿菩萨于彼十二艰难之事当正觉了。<a id="a-IK"></a>何等十二。<a id="a-IL"></a>一者于多安住违犯有情。<a id="a-IM"></a>若罚若舍。<a id="a-IN"></a>是名菩萨遭艰难事。<a id="a-IO"></a>二者于恶有情为调伏故。<a id="a-IP"></a>方便现行辛楚加行。<a id="a-IQ"></a>防自意乐不生烦恼。<a id="a-IR"></a>是名菩萨遭艰难事。<a id="a-IS"></a>三者现可施物极为鲜少。<a id="a-IT"></a>现来求者其数弥多。<a id="a-IU"></a>是名菩萨遭艰难事。<a id="a-IV"></a>四者唯有一身。<a id="a-IW"></a>众多有情种种事业并现在前。<a id="a-IX"></a>同时来请共为助伴。<a id="a-IY"></a>是名菩萨遭艰难事。<a id="a-IZ"></a>五者居放逸处。<a id="a-Ia"></a>若住世间可爱妙定。<a id="a-Ib"></a>若生天上乐世界中。<a id="a-Ic"></a>令心调善。<a id="a-Id"></a>是名菩萨遭艰难事。<a id="a-Ie"></a>六者常求遍作利有情事。<a id="a-If"></a>而于此事无力无能。<a id="a-Ig"></a>是名菩萨遭艰难事。<a id="a-Ih"></a>七者于其愚痴谄诈刚强诸有情所。<a id="a-Ii"></a>若为说法若复弃舍。<a id="a-Ij"></a>是名菩萨遭艰难事。<a id="a-Ik"></a>八者常于生死见大过失。<a id="a-Il"></a>为度有情而不弃舍。<a id="a-Im"></a>是名菩萨遭艰难事。<a id="a-In"></a>九者未证清净增上意乐。<a id="a-Io"></a>多分虑恐失念命终。<a id="a-Ip"></a>是名菩萨遭艰难事。<a id="a-Iq"></a>十者未证清净增上意乐。<a id="a-Ir"></a>他来求乞第一最胜所可爱物。<a id="a-Is"></a>是名菩萨遭艰难事。<a id="a-It"></a>十一者种种异见种种胜解诸有情类。<a id="a-Iu"></a>若别教诲若总弃舍。<a id="a-Iv"></a>是名菩萨遭艰难事。<a id="a-Iw"></a>十二者常行最极不放逸行。<a id="a-Ix"></a>而不应断一切烦恼。<a id="a-Iy"></a>是名菩萨遭艰难事。</p>
  <p id="aIz">若诸菩萨遭遇如是诸艰难事。<a id="a-J0"></a>或于其中应观轻重。<a id="a-J1"></a>如其所应而作方便。<a id="a-J2"></a>或于其中应审简择补特伽罗。<a id="a-J3"></a>或于其中攀缘。<a id="a-J4"></a>勇猛摄受因转。<a id="a-J5"></a>若发正愿。<a id="a-J6"></a>或于其中制御其心不令流散。<a id="a-J7"></a>或于其中安住其心。<a id="a-J8"></a>猛利思择不生厌倦而自安忍。<a id="a-J9"></a>或于其中而行放舍。<a id="a-JA"></a>或于其中发勤精进炽然无懈。<a id="a-JB"></a>或于其中善巧方便而正修行。<a id="a-JC"></a>菩萨如是于正对治方便善巧。<a id="a-JD"></a>虽遭一切诸艰难事正现在前。<a id="a-JE"></a>而无怯弱自正能免。</p>
 </body>
</html>