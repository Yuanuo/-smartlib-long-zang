<!doctype html>
<html id="z3IBVKYv0" data-ver="1146">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第十</h1>
  <h2 id="a2">本地分中有寻有伺等三地之七</h2>
  <p id="a3">欲爱云何。<a id="a-4"></a>谓欲界诸行为缘所生。<a id="a-5"></a>于欲界行染污希求。<a id="a-6"></a>由此能生欲界苦果。<a id="a-7"></a>色爱云何。<a id="a-8"></a>谓色界诸行为缘所生。<a id="a-9"></a>于色界行染污希求。<a id="a-A"></a>由此能生色界苦果。<a id="a-B"></a>无色爱云何。<a id="a-C"></a>谓无色界诸行为缘所生。<a id="a-D"></a>于无色界行染污希求。<a id="a-E"></a>由此能生无色界苦果。<a id="a-F"></a>欲取云何。<a id="a-G"></a>谓于诸欲所有欲贪。<a id="a-H"></a>见取云何。<a id="a-I"></a>谓除萨迦耶见。<a id="a-J"></a>于所余见所有欲贪。<a id="a-K"></a>戒禁取云何。<a id="a-L"></a>谓于邪愿所起戒禁所有欲贪。<a id="a-M"></a>我语取云何。<a id="a-N"></a>谓于萨迦耶见所有欲贪。<a id="a-O"></a>初唯能生欲界苦果。<a id="a-P"></a>余三通生三界苦果。<a id="a-Q"></a>欲有云何。<a id="a-R"></a>谓欲界前时有。<a id="a-S"></a>业有。<a id="a-T"></a>死有。<a id="a-U"></a>中有。<a id="a-V"></a>生有。<a id="a-W"></a>及那落迦傍生饿鬼人天有。<a id="a-X"></a>总说名欲有。<a id="a-Y"></a>此复由先所作诸行烦恼摄受之所熏发。<a id="a-Z"></a>色有云何。<a id="a-a"></a>谓除那落迦傍生饿鬼人有。<a id="a-b"></a>所余是色有应知。<a id="a-c"></a>无色有云何。<a id="a-d"></a>谓复除中有。<a id="a-e"></a>所余是无色有应知。<a id="a-f"></a>问依何义故建立七有。<a id="a-g"></a>所谓那落迦傍生饿鬼人天有。<a id="a-h"></a>业有中有。<a id="a-i"></a>答依三种所作故。<a id="a-j"></a>一能引有。<a id="a-k"></a>谓一。<a id="a-l"></a>二趣有有。<a id="a-m"></a>谓一。<a id="a-n"></a>三受用果有。<a id="a-o"></a>谓五。<a id="a-p"></a>生云何。<a id="a-q"></a>谓于胎卵二生。<a id="a-r"></a>初托生时。<a id="a-s"></a>等生云何。<a id="a-t"></a>谓即于彼身分圆满。<a id="a-u"></a>仍未出时。<a id="a-v"></a>趣云何。<a id="a-w"></a>谓从彼出。<a id="a-x"></a>起云何。<a id="a-y"></a>谓出已增长。<a id="a-z"></a>出现云何。<a id="a-10"></a>谓于湿化二生。<a id="a-11"></a>身分顿起。<a id="a-12"></a>蕴得云何。<a id="a-13"></a>谓即于彼诸生位中。<a id="a-14"></a>五取蕴转。<a id="a-15"></a>界得云何。<a id="a-16"></a>谓即彼诸蕴因缘所摄性。<a id="a-17"></a>处得云何。<a id="a-18"></a>谓即彼诸蕴余缘所摄性。<a id="a-19"></a>诸蕴生起云何。<a id="a-1A"></a>谓即彼诸蕴日日饮食之所资长命根。<a id="a-1B"></a>出现云何。<a id="a-1C"></a>谓即彼诸蕴余寿力故。<a id="a-1D"></a>得相续住。<a id="a-1E"></a>此生支略义者。<a id="a-1F"></a>谓若生自性。<a id="a-1G"></a>若生处位。<a id="a-1H"></a>若所生。<a id="a-1I"></a>若因缘所摄。<a id="a-1J"></a>若任持所引。<a id="a-1K"></a>若俱生依持。<a id="a-1L"></a>是名略义。</p>
  <p id="a1M">衰云何。<a id="a-1N"></a>谓依止劣故。<a id="a-1O"></a>令彼掉动。<a id="a-1P"></a>老云何。<a id="a-1Q"></a>谓发色衰变。<a id="a-1R"></a>摄云何。<a id="a-1S"></a>谓皮肤缓皱。<a id="a-1T"></a>熟云何。<a id="a-1U"></a>谓火力衰减。<a id="a-1V"></a>无复势力受用欲尘。<a id="a-1W"></a>气力损坏云何。<a id="a-1X"></a>谓性多疾病故。<a id="a-1Y"></a>无有势力能作事业。<a id="a-1Z"></a>黑黡间身云何。<a id="a-1a"></a>谓黯黑出现损其容色。<a id="a-1b"></a>身脊伛曲喘息奔急云何。<a id="a-1c"></a>谓行步威仪。<a id="a-1d"></a>身形所显。<a id="a-1e"></a>由此发起极重喘嗽。<a id="a-1f"></a>形貌偻前云何。<a id="a-1g"></a>谓坐威仪位。<a id="a-1h"></a>身首低曲。<a id="a-1i"></a>凭据杖策云何。<a id="a-1j"></a>谓住威仪位。<a id="a-1k"></a>依杖力而住。<a id="a-1l"></a>昏昧云何。<a id="a-1m"></a>谓卧威仪位。<a id="a-1n"></a>数重睡眠。<a id="a-1o"></a>羸劣云何。<a id="a-1p"></a>谓即于此位无力速觉。<a id="a-1q"></a>损减云何。<a id="a-1r"></a>谓念慧衰退。<a id="a-1s"></a>衰退云何。<a id="a-1t"></a>谓念慧劣故。<a id="a-1u"></a>至于善法不能现行。<a id="a-1v"></a>诸根耄熟云何。<a id="a-1w"></a>谓身体尪羸。<a id="a-1x"></a>功用破坏云何。<a id="a-1y"></a>谓彼于境不复明利。<a id="a-1z"></a>诸行朽故云何。<a id="a-20"></a>谓彼于后将欲终时。<a id="a-21"></a>其形腐败云何。<a id="a-22"></a>谓寿量将尽。<a id="a-23"></a>身形临坏。<a id="a-24"></a>于诸事业。<a id="a-25"></a>无复功能。<a id="a-26"></a>此老略义者。<a id="a-27"></a>谓依止变坏须发变坏。<a id="a-28"></a>充悦变坏。<a id="a-29"></a>火力变坏。<a id="a-2A"></a>无病变坏。<a id="a-2B"></a>色相变坏。<a id="a-2C"></a>威仪变坏。<a id="a-2D"></a>无色诸根变坏。<a id="a-2E"></a>有色诸根变坏。<a id="a-2F"></a>时分已过。<a id="a-2G"></a>寿量将尽。<a id="a-2H"></a>略义应知。<a id="a-2I"></a>彼彼有情云何。<a id="a-2J"></a>谓那落迦等。<a id="a-2K"></a>有情种类云何。<a id="a-2L"></a>谓即彼一切。<a id="a-2M"></a>终云何。<a id="a-2N"></a>谓诸有情离解支节而死。<a id="a-2O"></a>尽云何。<a id="a-2P"></a>谓诸有情由解支节而死。<a id="a-2Q"></a>坏云何。<a id="a-2R"></a>谓识离身。<a id="a-2S"></a>没云何。<a id="a-2T"></a>谓诸色根灭。<a id="a-2U"></a>舍寿云何。<a id="a-2V"></a>谓气将尽位。<a id="a-2W"></a>舍暖云何。<a id="a-2X"></a>谓不动位弃舍诸蕴。<a id="a-2Y"></a>命根谢灭云何。<a id="a-2Z"></a>谓时死。<a id="a-2a"></a>死云何。<a id="a-2b"></a>谓遇横缘非时而死。<a id="a-2c"></a>时运尽云何。<a id="a-2d"></a>谓初死未久位。<a id="a-2e"></a>又死魔业名时运尽。<a id="a-2f"></a>此死略义者。<a id="a-2g"></a>谓若死若死法。<a id="a-2h"></a>若死差别。<a id="a-2i"></a>若死后位。<a id="a-2j"></a>是名略义。<a id="a-2k"></a>如是名为缘起差别应知。</p>
  <p id="a2l">问何因缘故。<a id="a-2m"></a>无明等诸有支。<a id="a-2n"></a>作如是次第说。<a id="a-2o"></a>答诸愚痴者。<a id="a-2p"></a>要先愚于所应知事。<a id="a-2q"></a>次即于彼发起邪行。<a id="a-2r"></a>由邪行故。<a id="a-2s"></a>令心颠倒。<a id="a-2t"></a>心颠倒故。<a id="a-2u"></a>结生相续。<a id="a-2v"></a>生相续故。<a id="a-2w"></a>诸根圆满。<a id="a-2x"></a>根圆满故。<a id="a-2y"></a>二受用境。<a id="a-2z"></a>受用境故。<a id="a-30"></a>若耽着若希求。<a id="a-31"></a>由希求故。<a id="a-32"></a>于方觅时。<a id="a-33"></a>烦恼滋长。<a id="a-34"></a>烦恼滋长故。<a id="a-35"></a>发起后有爱非爱业。<a id="a-36"></a>由所起业滋长力故。<a id="a-37"></a>于五趣生死中苦果生。<a id="a-38"></a>苦果生已。<a id="a-39"></a>有老死等苦。<a id="a-3A"></a>谓内身变异所引老死苦。<a id="a-3B"></a>及境界变异所引忧叹苦。<a id="a-3C"></a>热恼之苦。<a id="a-3D"></a>是故世尊。<a id="a-3E"></a>如是次第说十二支。<a id="a-3F"></a>复有次第差别。<a id="a-3G"></a>谓依二种缘。<a id="a-3H"></a>建立缘起次第。<a id="a-3I"></a>一内身缘。<a id="a-3J"></a>二受用境界缘。<a id="a-3K"></a>内身缘。<a id="a-3L"></a>前六支所摄。<a id="a-3M"></a>受用境界缘。<a id="a-3N"></a>后六支所摄。<a id="a-3O"></a>先于内身起我执等愚。<a id="a-3P"></a>由此不了诸业所引苦果异熟故。<a id="a-3Q"></a>发起诸业。<a id="a-3R"></a>既发起已。<a id="a-3S"></a>即随彼业。<a id="a-3T"></a>多起寻思。<a id="a-3U"></a>由业与识为助伴故。<a id="a-3V"></a>能感当来三种苦果。<a id="a-3W"></a>谓根初起所摄苦果。<a id="a-3X"></a>根圆满所摄苦果。<a id="a-3Y"></a>受用境界所摄苦果。<a id="a-3Z"></a>即名色为先。<a id="a-3a"></a>触为最后。<a id="a-3b"></a>又于现法中。<a id="a-3c"></a>依触缘受。<a id="a-3d"></a>发起于爱。<a id="a-3e"></a>由受用境界缘。<a id="a-3f"></a>广起追求。<a id="a-3g"></a>或由事业门。<a id="a-3h"></a>或由利养门。<a id="a-3i"></a>或由戒禁门。<a id="a-3j"></a>或由解脱门。<a id="a-3k"></a>发起欲求内身求。<a id="a-3l"></a>邪解脱求。<a id="a-3m"></a>如是求时。<a id="a-3n"></a>令先所起烦恼及业所引五趣生死果生。<a id="a-3o"></a>既得生已。<a id="a-3p"></a>老死随逐。<a id="a-3q"></a>复有次第差别。<a id="a-3r"></a>谓由三种有情聚。<a id="a-3s"></a>一乐出世清净。<a id="a-3t"></a>二乐世间清净。<a id="a-3u"></a>三乐着境界。<a id="a-3v"></a>由初聚故。<a id="a-3w"></a>灭诸缘起。<a id="a-3x"></a>增白净品。<a id="a-3y"></a>由第二有情聚故。<a id="a-3z"></a>不如实知诸谛道理。<a id="a-40"></a>若住正念。<a id="a-41"></a>或作福业。<a id="a-42"></a>或作有漏修所引不动业。<a id="a-43"></a>若不住正念。<a id="a-44"></a>便发非福业。<a id="a-45"></a>或起追悔所引。<a id="a-46"></a>或不追悔欢喜所引心。<a id="a-47"></a>相续住。<a id="a-48"></a>彼又如前于下中上生处次第。<a id="a-49"></a>能感当来三种苦果。<a id="a-4A"></a>谓名色为先。<a id="a-4B"></a>触为最后。<a id="a-4C"></a>由第三有情聚故。<a id="a-4D"></a>依现受用境所生受。<a id="a-4E"></a>于现法中如前次第。<a id="a-4F"></a>起后六支。<a id="a-4G"></a>谓受为先。<a id="a-4H"></a>老死为后。</p>
  <p id="a4I">问何因缘故。<a id="a-4J"></a>逆次第中。<a id="a-4K"></a>老死为先。<a id="a-4L"></a>说诸缘起。<a id="a-4M"></a>答依止宣说谛道理故。<a id="a-4N"></a>以生及老死能显苦谛。<a id="a-4O"></a>如世尊言。<a id="a-4P"></a>新名色灭为上首法。</p>
  <p id="a4Q">问何故不言诸无明灭为上首耶。<a id="a-4R"></a>答依心解脱者。<a id="a-4S"></a>而施设故。<a id="a-4T"></a>由彼于现法中。<a id="a-4U"></a>种子苦。<a id="a-4V"></a>及当来苦果。<a id="a-4W"></a>不生而灭。<a id="a-4X"></a>故说名色为先。<a id="a-4Y"></a>受为最后。<a id="a-4Z"></a>得究竟灭。<a id="a-4a"></a>又于现法中。<a id="a-4b"></a>受诸受时。<a id="a-4c"></a>爱及随眠。<a id="a-4d"></a>永拔不起。<a id="a-4e"></a>说名为灭。<a id="a-4f"></a>由彼灭故。<a id="a-4g"></a>以彼为先。<a id="a-4h"></a>余支亦灭。<a id="a-4i"></a>如是等类。<a id="a-4j"></a>宣说缘起次第应知。</p>
  <p id="a4k">问何故缘起说为缘起。<a id="a-4l"></a>答由烦恼系缚往诸趣中数数生起故。<a id="a-4m"></a>名缘起。<a id="a-4n"></a>此依字释名。<a id="a-4o"></a>复次依托众缘。<a id="a-4p"></a>速谢灭已。<a id="a-4q"></a>续和合生。<a id="a-4r"></a>故名缘起。<a id="a-4s"></a>此依刹那义释。<a id="a-4t"></a>复次众缘过去而不舍离。<a id="a-4u"></a>依自相续而得生起故。<a id="a-4v"></a>名缘起。<a id="a-4w"></a>如说此有故彼有。<a id="a-4x"></a>此生故彼生。<a id="a-4y"></a>非余。<a id="a-4z"></a>依此义故。<a id="a-50"></a>释名应知。<a id="a-51"></a>复次数数谢灭。<a id="a-52"></a>复相续起故。<a id="a-53"></a>名缘起。<a id="a-54"></a>此依数坏数灭义释。<a id="a-55"></a>复次于过去世觉缘性已。<a id="a-56"></a>等相续起故。<a id="a-57"></a>名缘起。<a id="a-58"></a>如世尊言。<a id="a-59"></a>我已觉悟。<a id="a-5A"></a>正起宣说。<a id="a-5B"></a>即由此名展转传说。<a id="a-5C"></a>故名缘起。</p>
  <p id="a5D">问无明望行为几种缘。<a id="a-5E"></a>答望诸色行。<a id="a-5F"></a>为增上缘。<a id="a-5G"></a>望无色行。<a id="a-5H"></a>为三缘。<a id="a-5I"></a>谓等无间缘。<a id="a-5J"></a>所缘缘。<a id="a-5K"></a>增上缘。<a id="a-5L"></a>如是余支为缘多少。<a id="a-5M"></a>应如此知。<a id="a-5N"></a>谓有色支望有色支为一增上缘。<a id="a-5O"></a>望无色支为二缘。<a id="a-5P"></a>谓所缘缘。<a id="a-5Q"></a>及增上缘。<a id="a-5R"></a>若无色支望有色支唯为一缘。<a id="a-5S"></a>望无色支为三缘。<a id="a-5T"></a>谓等无间缘。<a id="a-5U"></a>所缘缘。<a id="a-5V"></a>增上缘。<a id="a-5W"></a>问何故诸支相望无因缘耶。<a id="a-5X"></a>答因缘者。<a id="a-5Y"></a>自体种子缘所显故。<a id="a-5Z"></a>问若诸支相望无因缘者。<a id="a-5a"></a>何故说言依因果体性建立缘起耶。<a id="a-5b"></a>答依增上缘所摄。<a id="a-5c"></a>引发因。<a id="a-5d"></a>牵引因。<a id="a-5e"></a>生起因故。<a id="a-5f"></a>说名为因。<a id="a-5g"></a>问几支是引因所摄。<a id="a-5h"></a>答从无明乃至受。<a id="a-5i"></a>问几支是生因所摄。<a id="a-5j"></a>答从爱乃至有。<a id="a-5k"></a>问几支是生引二因果所摄耶。<a id="a-5l"></a>答于现法后法中。<a id="a-5m"></a>识等乃至受。<a id="a-5n"></a>于生老死位。<a id="a-5o"></a>所摄诸支。</p>
  <p id="a5p">问若说无明以不如理作意为因。<a id="a-5q"></a>何因缘故。<a id="a-5r"></a>于缘起教中。<a id="a-5s"></a>不先说耶。<a id="a-5t"></a>答彼唯是不断因故。<a id="a-5u"></a>非杂染因故。<a id="a-5v"></a>所以者何。<a id="a-5w"></a>非不愚者起此作意。<a id="a-5x"></a>依杂染因说缘起教。<a id="a-5y"></a>无明自性是染污。<a id="a-5z"></a>不如理作意自性。<a id="a-60"></a>非染污。<a id="a-61"></a>故彼不能染污无明。<a id="a-62"></a>然由无明力所染污。<a id="a-63"></a>又生杂染业烦恼力之所熏发业之初因。<a id="a-64"></a>谓初缘起。<a id="a-65"></a>是故不说不如理作意。<a id="a-66"></a>问何故不说自体。<a id="a-67"></a>为自体缘耶。<a id="a-68"></a>答由彼自体若不得余缘。<a id="a-69"></a>于自体杂染不能增长。<a id="a-6A"></a>亦不损减。<a id="a-6B"></a>是故不说。<a id="a-6C"></a>问何因缘故。<a id="a-6D"></a>福行不动行。<a id="a-6E"></a>由正简择功力而起。<a id="a-6F"></a>仍说用无明为缘耶。<a id="a-6G"></a>答由不了达世俗苦因为缘。<a id="a-6H"></a>起非福行。<a id="a-6I"></a>由不了达胜义苦因为缘。<a id="a-6J"></a>生福及不动行。<a id="a-6K"></a>是故亦说彼以无明为缘。<a id="a-6L"></a>问如经中说诸业以贪嗔痴为缘。<a id="a-6M"></a>何故此中唯说痴为缘耶。<a id="a-6N"></a>答此中通说福非福不动业缘。<a id="a-6O"></a>贪嗔痴缘唯生非福业故。<a id="a-6P"></a>问身业语业。<a id="a-6Q"></a>思所发起。<a id="a-6R"></a>是则行亦缘行。<a id="a-6S"></a>何故但说无明缘行。<a id="a-6T"></a>答依发起一切行缘而说故。<a id="a-6U"></a>及依生善染污思缘而说故。<a id="a-6V"></a>问识亦以名色为缘。<a id="a-6W"></a>何故此中但说行为缘耶。<a id="a-6X"></a>答行为识杂染缘。<a id="a-6Y"></a>能引能生后有果故。<a id="a-6Z"></a>非如名色但为所依所缘生起缘故。<a id="a-6a"></a>问名色亦由大种所造。<a id="a-6b"></a>及由触生。<a id="a-6c"></a>何故但说识为缘耶。<a id="a-6d"></a>答识能为彼新生因故。<a id="a-6e"></a>彼既生已。<a id="a-6f"></a>或正生时。<a id="a-6g"></a>大种及触。<a id="a-6h"></a>唯能与彼为建立因。</p>
  <p id="a6i">问如经中说。<a id="a-6j"></a>六界为缘得入母胎。<a id="a-6k"></a>何故此中唯说识界。<a id="a-6l"></a>答若有识界。<a id="a-6m"></a>决定于母胎中。<a id="a-6n"></a>精血大种。<a id="a-6o"></a>腹穴无阙故。<a id="a-6p"></a>又识界胜故。<a id="a-6q"></a>又依一切生一切有生时而说故。<a id="a-6r"></a>问六处亦以饮食为缘。<a id="a-6s"></a>何故此中但说名色为缘耶。<a id="a-6t"></a>答此中说名色是彼生因故。<a id="a-6u"></a>彼既生已。<a id="a-6v"></a>亦以饮食为任持因。<a id="a-6w"></a>问触以三和为缘。<a id="a-6x"></a>何故此中但说六处为缘。<a id="a-6y"></a>答若有六处。<a id="a-6z"></a>定有余二无阙故。<a id="a-70"></a>又六处胜故。<a id="a-71"></a>由六处摄二种故。<a id="a-72"></a>问若自所逼迫。<a id="a-73"></a>若他所逼迫。<a id="a-74"></a>若时候变异。<a id="a-75"></a>若先业所引。<a id="a-76"></a>皆得生受。<a id="a-77"></a>何故此中但显触为彼缘。<a id="a-78"></a>答触是彼近因故。<a id="a-79"></a>由触所引故。<a id="a-7A"></a>余缘所生受。<a id="a-7B"></a>亦从触生故。<a id="a-7C"></a>必不离触。<a id="a-7D"></a>是故偏说。<a id="a-7E"></a>问经中亦说无明为缘生爱。<a id="a-7F"></a>顺爱境界。<a id="a-7G"></a>亦得为缘。<a id="a-7H"></a>何故此中但说受为缘耶。<a id="a-7I"></a>答以受力故。<a id="a-7J"></a>于相似境。<a id="a-7K"></a>或求和合。<a id="a-7L"></a>或求乖离。<a id="a-7M"></a>由愚痴力。<a id="a-7N"></a>但于诸受起尽等相。<a id="a-7O"></a>不如实知。<a id="a-7P"></a>由此不能制御其心。<a id="a-7Q"></a>问由随眠未断。<a id="a-7R"></a>顺彼诸法。<a id="a-7S"></a>取皆得生。<a id="a-7T"></a>何故此中但说爱为取缘。<a id="a-7U"></a>答由希望生故。<a id="a-7V"></a>于追求时。<a id="a-7W"></a>能发随眠。<a id="a-7X"></a>及能引彼随顺法故。<a id="a-7Y"></a>问前已说无明为缘发起业有。<a id="a-7Z"></a>何故今者说取缘有。<a id="a-7a"></a>答由取力故。<a id="a-7b"></a>即令彼业于彼彼生处能引识名色等果。<a id="a-7c"></a>问生亦以精血等为缘。<a id="a-7d"></a>何故此中唯说有缘生耶。<a id="a-7e"></a>答由有有故。<a id="a-7f"></a>定有余缘无阙。<a id="a-7g"></a>又有胜故。<a id="a-7h"></a>唯说彼为缘。<a id="a-7i"></a>问亦由远行。<a id="a-7j"></a>不避不平等。<a id="a-7k"></a>他所逼迫为缘。<a id="a-7l"></a>老死可得。<a id="a-7m"></a>何故此中但说生缘老死耶。<a id="a-7n"></a>答虽由彼诸缘。<a id="a-7o"></a>必以生为根本故。<a id="a-7p"></a>纵阙彼缘。<a id="a-7q"></a>但生为缘。<a id="a-7r"></a>定有老死故。</p>
  <p id="a7s">问此十二支几是烦恼道。<a id="a-7t"></a>几是业道。<a id="a-7u"></a>几是苦道。<a id="a-7v"></a>答三是烦恼道。<a id="a-7w"></a>二是业道。<a id="a-7x"></a>余是苦道。<a id="a-7y"></a>问几唯是因。<a id="a-7z"></a>几唯是果。<a id="a-80"></a>几通因果。<a id="a-81"></a>答初一唯因。<a id="a-82"></a>后一唯果。<a id="a-83"></a>余通因果。<a id="a-84"></a>又即于此问。<a id="a-85"></a>更作余答。<a id="a-86"></a>三唯是因。<a id="a-87"></a>二唯是果。<a id="a-88"></a>当知所余亦因亦果。<a id="a-89"></a>问几是独相。<a id="a-8A"></a>几是杂相。<a id="a-8B"></a>答三是独相。<a id="a-8C"></a>行等是杂相。<a id="a-8D"></a>问何故行有是杂相。<a id="a-8E"></a>答由一种说故。<a id="a-8F"></a>谓能引爱非爱果故。<a id="a-8G"></a>及能生趣差别故。<a id="a-8H"></a>问何故识与名色六处一分有杂相。<a id="a-8I"></a>答由三种说故。<a id="a-8J"></a>谓依杂染时故。<a id="a-8K"></a>依润时故。<a id="a-8L"></a>依转时故。<a id="a-8M"></a>问何故识乃至受与老死有杂相。<a id="a-8N"></a>答由二种说故。<a id="a-8O"></a>谓别显苦相故。<a id="a-8P"></a>及显引生差别故。<a id="a-8Q"></a>复次于缘起中。<a id="a-8R"></a>云何数往义。<a id="a-8S"></a>谓生已不住义。<a id="a-8T"></a>云何和合义。<a id="a-8U"></a>谓诸缘聚集义。<a id="a-8V"></a>云何起义。<a id="a-8W"></a>谓诸缘和合之所引摄新新生义。<a id="a-8X"></a>云何缘起。<a id="a-8Y"></a>云何缘生。<a id="a-8Z"></a>谓诸行生起法性是名缘起。<a id="a-8a"></a>即彼生已说名缘生。<a id="a-8b"></a>问几支苦谛摄及现法为苦。<a id="a-8c"></a>答二。<a id="a-8d"></a>谓生及老死。<a id="a-8e"></a>问几支苦谛摄。<a id="a-8f"></a>当来为苦。<a id="a-8g"></a>答识乃至受种子性。<a id="a-8h"></a>问几支集谛摄。<a id="a-8i"></a>答所余支。<a id="a-8j"></a>问无明与行为作俱有缘。<a id="a-8k"></a>为作无间灭缘。<a id="a-8l"></a>为作久远灭缘。<a id="a-8m"></a>答当知具作三缘。<a id="a-8n"></a>谓由无知。<a id="a-8o"></a>于随顺诸行法中。<a id="a-8p"></a>为俱有覆障缘。<a id="a-8q"></a>为彼彼事。<a id="a-8r"></a>发起诸行。<a id="a-8s"></a>又由恶见放逸俱行无知。<a id="a-8t"></a>为无间灭生起缘。<a id="a-8u"></a>发起诸行。<a id="a-8v"></a>又由无知。<a id="a-8w"></a>为久远灭引发缘故。<a id="a-8x"></a>建立顺彼当生相续。<a id="a-8y"></a>问云何应知诸行望识为三种缘。<a id="a-8z"></a>答由能熏发彼种子故。<a id="a-90"></a>为俱有缘。<a id="a-91"></a>次后由彼势力转故。<a id="a-92"></a>为无间灭生起缘。<a id="a-93"></a>由彼当来果得生故。<a id="a-94"></a>为久远灭引发缘。<a id="a-95"></a>如行望识。<a id="a-96"></a>如是识望名色。<a id="a-97"></a>名色望六处。<a id="a-98"></a>六处望触。<a id="a-99"></a>触望受亦尔。</p>
  <p id="a9A">问云何应知受望爱为三种缘。<a id="a-9B"></a>答当知由彼起乐着故。<a id="a-9C"></a>为俱有缘。<a id="a-9D"></a>从此无间由彼势力。<a id="a-9E"></a>起追求等作用转故。<a id="a-9F"></a>为无间灭生起缘。<a id="a-9G"></a>建立当来。<a id="a-9H"></a>难可解脱彼相续故。<a id="a-9I"></a>为久远灭引发缘。<a id="a-9J"></a>问云何爱望取为三种缘。<a id="a-9K"></a>答由欲贪俱行。<a id="a-9L"></a>于随顺取法中欲乐安立故。<a id="a-9M"></a>为俱有缘。<a id="a-9N"></a>由无间灭势力转故。<a id="a-9O"></a>为生起缘。<a id="a-9P"></a>建立当来。<a id="a-9Q"></a>难可解脱彼相续故。<a id="a-9R"></a>为久远灭引发缘。<a id="a-9S"></a>问云何取望有为三种缘。<a id="a-9T"></a>答由与彼俱令业能招诸趣果故。<a id="a-9U"></a>为俱有缘。<a id="a-9V"></a>又由彼力。<a id="a-9W"></a>于此生处能引识等故。<a id="a-9X"></a>为无间灭生起缘。<a id="a-9Y"></a>又能引发彼界功能故。<a id="a-9Z"></a>为久远灭引发缘。<a id="a-9a"></a>问云何有望生为三种缘。<a id="a-9b"></a>答熏发彼种子故。<a id="a-9c"></a>为俱有缘。<a id="a-9d"></a>由彼势力无间随转故。<a id="a-9e"></a>为生起缘。<a id="a-9f"></a>虽久远灭。<a id="a-9g"></a>而果转故。<a id="a-9h"></a>为引发缘。<a id="a-9i"></a>如有望生。<a id="a-9j"></a>当知生望老死。<a id="a-9k"></a>为缘亦尔。<a id="a-9l"></a>复次建立有支有二种。<a id="a-9m"></a>一就胜分建立。<a id="a-9n"></a>谓取所摄受业。<a id="a-9o"></a>如前已说。<a id="a-9p"></a>二全分建立。<a id="a-9q"></a>谓业及识。<a id="a-9r"></a>乃至受所有种子。<a id="a-9s"></a>取所摄受。<a id="a-9t"></a>建立为有应知。<a id="a-9u"></a>问是诸有支。<a id="a-9v"></a>唯有次第与行为缘。<a id="a-9w"></a>乃至老死更有余业用耶。<a id="a-9x"></a>答即此业用及于各别所行境中。<a id="a-9y"></a>如其所应。<a id="a-9z"></a>所有业用当知。<a id="a-A0"></a>是名第二业用。</p>
  <p id="aA1">问无明唯与行为缘。<a id="a-A2"></a>亦与余支为缘耶。<a id="a-A3"></a>答无明乃至亦与老死为缘。<a id="a-A4"></a>前言唯与行为缘者。<a id="a-A5"></a>但说近缘义。<a id="a-A6"></a>如是所余尽应当知。<a id="a-A7"></a>复次后支非前支缘。<a id="a-A8"></a>何以故。<a id="a-A9"></a>如为断后支故。<a id="a-AA"></a>勤作功用断于前支。<a id="a-AB"></a>由前断故后亦随断。<a id="a-AC"></a>非为断前故勤作功用断于后支。<a id="a-AD"></a>是故当知。<a id="a-AE"></a>唯此为彼缘。<a id="a-AF"></a>问云何说言此有故彼有。<a id="a-AG"></a>答由未断缘。<a id="a-AH"></a>余得生义故。<a id="a-AI"></a>问云何此生故彼生。<a id="a-AJ"></a>答由无常缘。<a id="a-AK"></a>余得生义故。<a id="a-AL"></a>问何故说言有生故有老死。<a id="a-AM"></a>要由生缘而有老死。<a id="a-AN"></a>如是乃至无明望行。<a id="a-AO"></a>答由此言教道理。<a id="a-AP"></a>显从无实作用缘余得生义故。<a id="a-AQ"></a>问何故说言有生故有老死。<a id="a-AR"></a>非离生缘而有老死。<a id="a-AS"></a>如是乃至无明望行。<a id="a-AT"></a>答由此言教道理。<a id="a-AU"></a>显从自相续缘。<a id="a-AV"></a>即自相续余得生义故。<a id="a-AW"></a>问若法无明为缘。<a id="a-AX"></a>彼法是行耶。<a id="a-AY"></a>设是行者。<a id="a-AZ"></a>彼无明为缘耶。<a id="a-Aa"></a>答应作四句。<a id="a-Ab"></a>或有行非无明为缘。<a id="a-Ac"></a>谓无漏及无覆无记身语意行。<a id="a-Ad"></a>或无明为缘而非是行。<a id="a-Ae"></a>谓除行所摄有支。<a id="a-Af"></a>所余有支。<a id="a-Ag"></a>或有亦无明为缘亦是行。<a id="a-Ah"></a>谓福非福不动身语意行。<a id="a-Ai"></a>除如是相是第四句。<a id="a-Aj"></a>问若行为缘彼亦识耶。<a id="a-Ak"></a>设是识者行为缘耶。<a id="a-Al"></a>答应作四句。<a id="a-Am"></a>或行为缘非识。<a id="a-An"></a>谓除识所余有支。<a id="a-Ao"></a>或识非行为缘。<a id="a-Ap"></a>谓无漏识及无覆无记识。<a id="a-Aq"></a>除异熟生。<a id="a-Ar"></a>或亦识亦行为缘。<a id="a-As"></a>谓后有种子识及果识。<a id="a-At"></a>除如是相。<a id="a-Au"></a>是第四句。<a id="a-Av"></a>由此道理。<a id="a-Aw"></a>乃至触缘受。<a id="a-Ax"></a>随其所应。<a id="a-Ay"></a>四句应知。<a id="a-Az"></a>问若受为缘皆是爱耶。<a id="a-B0"></a>设是爱者皆受为缘耶。<a id="a-B1"></a>答应作四句。<a id="a-B2"></a>或有是爱非受为缘。<a id="a-B3"></a>谓希求胜解脱。<a id="a-B4"></a>及依善爱而舍余爱。<a id="a-B5"></a>或受为缘而非是爱。<a id="a-B6"></a>谓除无明触所生受为缘。<a id="a-B7"></a>所余有支法生。<a id="a-B8"></a>或有受为缘亦是爱。<a id="a-B9"></a>谓无明触所生受为缘。<a id="a-BA"></a>染污爱生。<a id="a-BB"></a>除如是相是第四句。<a id="a-BC"></a>问若爱为缘皆是取耶。<a id="a-BD"></a>设是取者皆爱为缘耶。<a id="a-BE"></a>答当知此中是顺后句。<a id="a-BF"></a>谓所有取皆爱为缘。<a id="a-BG"></a>或爱为缘而非是取。<a id="a-BH"></a>谓除取所余有支。<a id="a-BI"></a>及缘善爱勤精进等诸善法生。<a id="a-BJ"></a>问若取为缘皆是有耶。<a id="a-BK"></a>设是有者皆取为缘耶。<a id="a-BL"></a>答亦应作顺后句。<a id="a-BM"></a>谓所有有皆取为缘。<a id="a-BN"></a>或取为缘而非是有。<a id="a-BO"></a>谓除有所余有支。<a id="a-BP"></a>问若有为缘皆是生耶。<a id="a-BQ"></a>设是生者皆有为缘耶。<a id="a-BR"></a>答诸所有生皆有为缘。<a id="a-BS"></a>或有为缘而非是生。<a id="a-BT"></a>谓除生所余老死最后有支。<a id="a-BU"></a>问若生为缘皆老死耶。<a id="a-BV"></a>设是老死皆生为缘耶。<a id="a-BW"></a>答所有老死皆生为缘。<a id="a-BX"></a>或生为缘而非老死。<a id="a-BY"></a>所谓疾病。<a id="a-BZ"></a>怨憎合会。<a id="a-Ba"></a>亲爱别离。<a id="a-Bb"></a>所求不遂。<a id="a-Bc"></a>及彼所起愁叹忧苦。<a id="a-Bd"></a>种种热恼。<a id="a-Be"></a>问是诸有支几与道支所摄正见为胜障碍。<a id="a-Bf"></a>答无明及彼所起意行。<a id="a-Bg"></a>若有一分能为胜障。<a id="a-Bh"></a>如于正见。<a id="a-Bi"></a>如是于正思惟。<a id="a-Bj"></a>及正精进亦尔。<a id="a-Bk"></a>若正语正业正命。<a id="a-Bl"></a>以身行语行。<a id="a-Bm"></a>及有一分。<a id="a-Bn"></a>为胜障碍。<a id="a-Bo"></a>若正命正定。<a id="a-Bp"></a>以余有支。<a id="a-Bq"></a>为胜障碍应知。<a id="a-Br"></a>问是诸有支几唯杂染品。<a id="a-Bs"></a>几通杂染清净品。<a id="a-Bt"></a>答四唯杂染品。<a id="a-Bu"></a>余通杂染清净品。<a id="a-Bv"></a>问云何生支通二品耶。<a id="a-Bw"></a>答若生恶趣及有难处。<a id="a-Bx"></a>唯是杂染品。<a id="a-By"></a>若生人天诸无难处。<a id="a-Bz"></a>此通染净品。<a id="a-C0"></a>当知余支。<a id="a-C1"></a>随其所应。<a id="a-C2"></a>皆通二品。<a id="a-C3"></a>问何等无明不有故行不有。<a id="a-C4"></a>何等无明灭故行灭耶。<a id="a-C5"></a>答有三种发起缠。<a id="a-C6"></a>随眠。<a id="a-C7"></a>无明。<a id="a-C8"></a>由此无明灭故。<a id="a-C9"></a>彼无明灭。<a id="a-CA"></a>由彼灭故。<a id="a-CB"></a>行亦随灭。</p>
  <p id="aCC">问何等行不有故识不有。<a id="a-CD"></a>何等行灭故识灭耶。<a id="a-CE"></a>答诸行于自相续中。<a id="a-CF"></a>已作已灭。<a id="a-CG"></a>及未起对治。<a id="a-CH"></a>又由意行有故。<a id="a-CI"></a>起身语行。<a id="a-CJ"></a>由此有故。<a id="a-CK"></a>彼有。<a id="a-CL"></a>彼无故彼缘识亦无。<a id="a-CM"></a>此若全灭。<a id="a-CN"></a>当知识亦随灭。<a id="a-CO"></a>问何等识不有故名色不有。<a id="a-CP"></a>何等识灭故名色灭耶。<a id="a-CQ"></a>答种子识不有故。<a id="a-CR"></a>果识不有。<a id="a-CS"></a>此俱灭故。<a id="a-CT"></a>俱名色灭。<a id="a-CU"></a>如识望名色道理。<a id="a-CV"></a>如是余支乃至受。<a id="a-CW"></a>随其所应。<a id="a-CX"></a>当知亦尔。<a id="a-CY"></a>如无明缘行道理如是爱缘取。<a id="a-CZ"></a>取缘有道理。<a id="a-Ca"></a>当知亦尔。<a id="a-Cb"></a>如行缘识道理。<a id="a-Cc"></a>如是有缘生。<a id="a-Cd"></a>当知亦尔。<a id="a-Ce"></a>如识缘名色道理。<a id="a-Cf"></a>生缘老死。<a id="a-Cg"></a>当知亦尔。<a id="a-Ch"></a>问何等受不有故爱不有。<a id="a-Ci"></a>何等受灭故爱灭耶答如行缘识道理。<a id="a-Cj"></a>当知亦尔。<a id="a-Ck"></a>问如前所说八缘起门。<a id="a-Cl"></a>几门是十二支缘起所显。<a id="a-Cm"></a>几门非耶。<a id="a-Cn"></a>答三门是彼所显。<a id="a-Co"></a>谓二一分所显。<a id="a-Cp"></a>一全分所显。<a id="a-Cq"></a>余门非。<a id="a-Cr"></a>何等为二一分所显。<a id="a-Cs"></a>谓内识生门。<a id="a-Ct"></a>自业所作门。<a id="a-Cu"></a>何等为一全分所显。<a id="a-Cv"></a>谓有情世间转门。<a id="a-Cw"></a>问不如实知缘起道理者。<a id="a-Cx"></a>有几种过患耶。<a id="a-Cy"></a>答有五。<a id="a-Cz"></a>谓起我见。<a id="a-D0"></a>及能发起前际俱行见。<a id="a-D1"></a>如前际俱行见。<a id="a-D2"></a>如是后际俱行见。<a id="a-D3"></a>前后际俱行见亦尔。<a id="a-D4"></a>又于彼见猛利坚执。<a id="a-D5"></a>有取有怖。<a id="a-D6"></a>于现法中。<a id="a-D7"></a>不般涅槃。<a id="a-D8"></a>是名第五过患。<a id="a-D9"></a>问如实知者有几种胜利耶。<a id="a-DA"></a>答翻前五过应知胜利亦有五种。<a id="a-DB"></a>复次是十二支缘起。<a id="a-DC"></a>几支是实有。<a id="a-DD"></a>谓九。<a id="a-DE"></a>几支非实有。<a id="a-DF"></a>谓余。<a id="a-DG"></a>几一事为自性。<a id="a-DH"></a>谓五。<a id="a-DI"></a>几非一事为自性。<a id="a-DJ"></a>谓余。<a id="a-DK"></a>几是所知障因。<a id="a-DL"></a>谓一。<a id="a-DM"></a>几能生苦。<a id="a-DN"></a>谓五。<a id="a-DO"></a>几苦胎藏。<a id="a-DP"></a>谓五。<a id="a-DQ"></a>几唯是苦。<a id="a-DR"></a>谓二。<a id="a-DS"></a>几说为因分。<a id="a-DT"></a>谓前六。<a id="a-DU"></a>无明乃至触。<a id="a-DV"></a>及爱取有三说为因分。<a id="a-DW"></a>几说为果分。<a id="a-DX"></a>谓后二说为果分。<a id="a-DY"></a>几说为杂因果分。<a id="a-DZ"></a>谓所余支说为杂分。<a id="a-Da"></a>所以者何。<a id="a-Db"></a>有二种受。<a id="a-Dc"></a>名为杂分。<a id="a-Dd"></a>一谓后法以触为缘因受。<a id="a-De"></a>二谓现法与爱为缘果受。<a id="a-Df"></a>此二杂说为触缘受。<a id="a-Dg"></a>复次几支能生爱非爱境界果。<a id="a-Dh"></a>几支能生自体果。<a id="a-Di"></a>谓前六支能生前果。<a id="a-Dj"></a>后三支能生后果。<a id="a-Dk"></a>一支俱生二果。<a id="a-Dl"></a>复次几支乐受俱行。<a id="a-Dm"></a>谓除二所余支。<a id="a-Dn"></a>几支苦受俱行。<a id="a-Do"></a>谓即彼及所除中一。<a id="a-Dp"></a>几支不苦不乐受俱行。<a id="a-Dq"></a>谓如乐受道理应知。<a id="a-Dr"></a>几支不与受俱行。<a id="a-Ds"></a>谓所除中一。<a id="a-Dt"></a>复次几支坏苦摄。<a id="a-Du"></a>谓乐受俱行支。<a id="a-Dv"></a>及非受俱行支一分。<a id="a-Dw"></a>几支苦苦摄。<a id="a-Dx"></a>谓苦受俱行支。<a id="a-Dy"></a>及非受俱行支一分。<a id="a-Dz"></a>几支行苦摄。<a id="a-E0"></a>谓所有坏苦。<a id="a-E1"></a>苦苦支。<a id="a-E2"></a>亦是行苦支。<a id="a-E3"></a>或有行苦所摄。<a id="a-E4"></a>非余二苦。<a id="a-E5"></a>谓不苦不乐受俱行支。<a id="a-E6"></a>及非受俱行支一分。<a id="a-E7"></a>问于一切生处及三摩钵底中。<a id="a-E8"></a>皆有一切支现行可得耶。<a id="a-E9"></a>答不可得。<a id="a-EA"></a>谓无想天中。<a id="a-EB"></a>及灭尽定。<a id="a-EC"></a>无想定中。<a id="a-ED"></a>有色支可得。<a id="a-EE"></a>非无色支。<a id="a-EF"></a>若生无色界。<a id="a-EG"></a>无色支可得。<a id="a-EH"></a>非有色支。<a id="a-EI"></a>问颇有依支得离支耶。<a id="a-EJ"></a>答有。<a id="a-EK"></a>谓依上地支。<a id="a-EL"></a>离下地支。<a id="a-EM"></a>此但一分非全。<a id="a-EN"></a>唯暂时非究竟。<a id="a-EO"></a>问几支染污。<a id="a-EP"></a>几支不染污。<a id="a-EQ"></a>答三染。<a id="a-ER"></a>余通二种。<a id="a-ES"></a>若不染污。<a id="a-ET"></a>善及无覆无记别故。<a id="a-EU"></a>分为二种应知。<a id="a-EV"></a>问几支欲界系。<a id="a-EW"></a>答一切支。<a id="a-EX"></a>和合等起故。<a id="a-EY"></a>问几支色界系。<a id="a-EZ"></a>答一切一分。<a id="a-Ea"></a>问云何应知。<a id="a-Eb"></a>彼有老耶。<a id="a-Ec"></a>答彼诸行有朽坏腐败性故。<a id="a-Ed"></a>如色界系。<a id="a-Ee"></a>当知无色界系亦尔。<a id="a-Ef"></a>问几支是学。<a id="a-Eg"></a>答无。<a id="a-Eh"></a>问几支是无学。<a id="a-Ei"></a>答亦无。<a id="a-Ej"></a>问几支是非学非无学。<a id="a-Ek"></a>答一切。<a id="a-El"></a>问所有善有漏支。<a id="a-Em"></a>彼何故非学耶。<a id="a-En"></a>答堕流转故。<a id="a-Eo"></a>若学所有善有漏法。<a id="a-Ep"></a>彼与流转相违故。<a id="a-Eq"></a>及用明为缘故非支。<a id="a-Er"></a>问预流果当言几支已断耶。<a id="a-Es"></a>答一切一分无全断者。<a id="a-Et"></a>如预流果。<a id="a-Eu"></a>如是一来果亦尔。<a id="a-Ev"></a>问不还果当言几支已断耶。<a id="a-Ew"></a>答欲界一切。<a id="a-Ex"></a>色无色界不定。</p>
  <p id="aEy">问阿罗汉当言几支已断耶。<a id="a-Ez"></a>答三界一切。<a id="a-F0"></a>复次于彼彼经中。<a id="a-F1"></a>由几种言说道理说缘起耶。<a id="a-F2"></a>谓略说由六种言说道理。<a id="a-F3"></a>一由顺次第说。<a id="a-F4"></a>二由逆次第说。<a id="a-F5"></a>三由一分支说。<a id="a-F6"></a>四由具分支说。<a id="a-F7"></a>五由黑品说。<a id="a-F8"></a>六由白品说。<a id="a-F9"></a>问如世尊说缘起甚深。<a id="a-FA"></a>此甚深义。<a id="a-FB"></a>云何应知。<a id="a-FC"></a>答由十种相。<a id="a-FD"></a>应知缘起甚深义。<a id="a-FE"></a>谓依无常义。<a id="a-FF"></a>苦义。<a id="a-FG"></a>空义。<a id="a-FH"></a>无我义说。<a id="a-FI"></a>依无常义者。<a id="a-FJ"></a>谓从自种子生。<a id="a-FK"></a>亦待他缘。<a id="a-FL"></a>又从他缘生。<a id="a-FM"></a>亦待自种子。<a id="a-FN"></a>又从自种子又从他缘生。<a id="a-FO"></a>而种及缘于此生事。<a id="a-FP"></a>无作无用。<a id="a-FQ"></a>亦无运转。<a id="a-FR"></a>又复此二因性功能。<a id="a-FS"></a>非不是有。<a id="a-FT"></a>又诸有支。<a id="a-FU"></a>虽无始来其相成就。<a id="a-FV"></a>然刹那刹那新新相转。<a id="a-FW"></a>又缘起支虽刹那速灭。<a id="a-FX"></a>然似停住运动相现。<a id="a-FY"></a>依苦义者。<a id="a-FZ"></a>谓缘起支。<a id="a-Fa"></a>一味苦相而似三种相现。<a id="a-Fb"></a>依空义者。<a id="a-Fc"></a>谓缘起支。<a id="a-Fd"></a>虽离有情作者受者。<a id="a-Fe"></a>然似不离。<a id="a-Ff"></a>显现而说。<a id="a-Fg"></a>依无我义者。<a id="a-Fh"></a>谓缘起支。<a id="a-Fi"></a>虽不自在实无有我相。<a id="a-Fj"></a>然似我相显现。<a id="a-Fk"></a>依胜义谛。<a id="a-Fl"></a>诸法自性虽不可说。<a id="a-Fm"></a>而言诸法自性可说。<a id="a-Fn"></a>问应以几智知缘起耶。<a id="a-Fo"></a>答二。<a id="a-Fp"></a>谓以法住智。<a id="a-Fq"></a>及真实智。<a id="a-Fr"></a>云何以法住智。<a id="a-Fs"></a>谓如佛施设开示。<a id="a-Ft"></a>无倒而知。<a id="a-Fu"></a>云何以真实智。<a id="a-Fv"></a>谓如学见迹观甚深义。<a id="a-Fw"></a>问如世尊言。<a id="a-Fx"></a>是诸缘起。<a id="a-Fy"></a>非我所作亦非余作。<a id="a-Fz"></a>所以者何。<a id="a-G0"></a>若佛出世。<a id="a-G1"></a>若不出世。<a id="a-G2"></a>安住法性法住法界。<a id="a-G3"></a>云何法性。<a id="a-G4"></a>云何法住。<a id="a-G5"></a>云何法界。<a id="a-G6"></a>答是诸缘起。<a id="a-G7"></a>无始时来。<a id="a-G8"></a>理成就性是名法性。<a id="a-G9"></a>如成就性。<a id="a-GA"></a>以无颠倒文句安立。<a id="a-GB"></a>是名法住。<a id="a-GC"></a>由此法住以彼法性为因。<a id="a-GD"></a>是故说彼名为法界。<a id="a-GE"></a>问如经言。<a id="a-GF"></a>生若无者。<a id="a-GG"></a>无处无位。<a id="a-GH"></a>生可是有。<a id="a-GI"></a>若一切种生非有者。<a id="a-GJ"></a>生缘老死。<a id="a-GK"></a>应不可得。<a id="a-GL"></a>何故此中说彼自性缘自性耶。<a id="a-GM"></a>答依自种子果生说故。<a id="a-GN"></a>谓识乃至受支。<a id="a-GO"></a>是生种子故。<a id="a-GP"></a>义说为生。<a id="a-GQ"></a>由此有故。<a id="a-GR"></a>后时即此果支。<a id="a-GS"></a>名有缘生。<a id="a-GT"></a>如是余支。<a id="a-GU"></a>如经所说。<a id="a-GV"></a>随其所应。<a id="a-GW"></a>尽当知。</p>
  <p id="aGX">问已说一切支非更互为缘。<a id="a-GY"></a>何故建立名色与识互为缘耶。<a id="a-GZ"></a>答识于现法中。<a id="a-Ga"></a>用名色为缘故。<a id="a-Gb"></a>名色复于后法中。<a id="a-Gc"></a>用识为缘故。<a id="a-Gd"></a>所以者何。<a id="a-Ge"></a>以于母腹中。<a id="a-Gf"></a>有相续时。<a id="a-Gg"></a>说互为缘故。<a id="a-Gh"></a>由识为缘。<a id="a-Gi"></a>于母腹中。<a id="a-Gj"></a>诸精血色。<a id="a-Gk"></a>名所摄受。<a id="a-Gl"></a>和合共成羯罗蓝性。<a id="a-Gm"></a>即此名色为缘。<a id="a-Gn"></a>复令彼识于此得住。<a id="a-Go"></a>问何故菩萨观黑品时。<a id="a-Gp"></a>唯至识支。<a id="a-Gq"></a>其意转还。<a id="a-Gr"></a>非至余支耶。<a id="a-Gs"></a>答由此二支更互为缘故。<a id="a-Gt"></a>如识缘名色。<a id="a-Gu"></a>如是名色亦缘识。<a id="a-Gv"></a>是故观心至识转还。<a id="a-Gw"></a>于余支中。<a id="a-Gx"></a>无有如是转还道理。<a id="a-Gy"></a>于此一处。<a id="a-Gz"></a>显示更互为缘道理。<a id="a-H0"></a>故名转还。<a id="a-H1"></a>于还灭品中。<a id="a-H2"></a>名色非是后有识还灭因。<a id="a-H3"></a>由此因缘复过观察。<a id="a-H4"></a>问何因缘故说缘起支非自作。<a id="a-H5"></a>非他作。<a id="a-H6"></a>非俱作。<a id="a-H7"></a>亦非无因生耶。<a id="a-H8"></a>答生者非有故。<a id="a-H9"></a>缘无作用故。<a id="a-HA"></a>缘力所生故。<a id="a-HB"></a>问于缘起中。<a id="a-HC"></a>何等是苦芽。<a id="a-HD"></a>谁守养苦芽。<a id="a-HE"></a>何等为苦树。<a id="a-HF"></a>答无明行缘所引识乃至受是苦芽。<a id="a-HG"></a>受缘所引爱。<a id="a-HH"></a>乃至有是守养苦芽。<a id="a-HI"></a>生与老死。<a id="a-HJ"></a>当知是苦树。<a id="a-HK"></a>问几缘起支当知如炷。<a id="a-HL"></a>答识乃至受。<a id="a-HM"></a>问几支如膏。<a id="a-HN"></a>答元明行。<a id="a-HO"></a>爱取有。<a id="a-HP"></a>问几支如焰。<a id="a-HQ"></a>答生老死应知。<a id="a-HR"></a>问何因缘故。<a id="a-HS"></a>于缘起黑品教中。<a id="a-HT"></a>说名增益。<a id="a-HU"></a>答一切有支纯大苦聚为后果故。<a id="a-HV"></a>又诸有支前前为缘。<a id="a-HW"></a>后后所随故。<a id="a-HX"></a>问何因缘故。<a id="a-HY"></a>于白品教中。<a id="a-HZ"></a>说名损减。<a id="a-Ha"></a>答由一切支前前永断后后减故。<a id="a-Hb"></a>又是纯大苦聚损减因故。<a id="a-Hc"></a>问几缘起支名有因法。<a id="a-Hd"></a>答谓前七。<a id="a-He"></a>问几缘起支名有因苦。<a id="a-Hf"></a>答余五。<a id="a-Hg"></a>问几支灭是漏尽所显。<a id="a-Hh"></a>答三。<a id="a-Hi"></a>问几支灭是缘尽所显。<a id="a-Hj"></a>答即此三是余支缘故。<a id="a-Hk"></a>问几支灭是受尽所显。<a id="a-Hl"></a>答一。<a id="a-Hm"></a>谓由烦恼已断故。<a id="a-Hn"></a>所依灭时。<a id="a-Ho"></a>此一切受。<a id="a-Hp"></a>皆永息灭故。<a id="a-Hq"></a>问何因缘故。<a id="a-Hr"></a>依止缘起。<a id="a-Hs"></a>建立七十七智耶。<a id="a-Ht"></a>答为显有因杂染智故。<a id="a-Hu"></a>又复为显于自相续自已所作杂染智故。<a id="a-Hv"></a>又复为显前际诸支无始时故。<a id="a-Hw"></a>又复为显后际诸支容有杂染还灭义故。<a id="a-Hx"></a>又复为显支所不摄诸有漏慧遍知义故。<a id="a-Hy"></a>于一一支。<a id="a-Hz"></a>皆作七智。<a id="a-I0"></a>当知总有七十七智。<a id="a-I1"></a>问何因缘故。<a id="a-I2"></a>于缘起中。<a id="a-I3"></a>建立四十四智耶。<a id="a-I4"></a>答为显于一一支依四圣谛观察道理。<a id="a-I5"></a>是故总有四十四智。<a id="a-I6"></a>复次若生欲界。<a id="a-I7"></a>依欲界身。<a id="a-I8"></a>引发上地若眼若耳。<a id="a-I9"></a>由此见闻下地自地所有色声。<a id="a-IA"></a>又依此身。<a id="a-IB"></a>起三界意及不系意。<a id="a-IC"></a>而现在前。<a id="a-ID"></a>若生色无色界。<a id="a-IE"></a>除其下地。<a id="a-IF"></a>一切现前。<a id="a-IG"></a>如在欲界。</p>
  <p id="aIH">复次此三种杂染。<a id="a-II"></a>谓烦恼杂染。<a id="a-IJ"></a>业杂染。<a id="a-IK"></a>生杂染。<a id="a-IL"></a>为欲断故。<a id="a-IM"></a>修六种现观。<a id="a-IN"></a>应知何等为六。<a id="a-IO"></a>谓思现观。<a id="a-IP"></a>信现观。<a id="a-IQ"></a>戒现观。<a id="a-IR"></a>现观智谛现观。<a id="a-IS"></a>现观边智谛现观。<a id="a-IT"></a>究竟现观。</p>
 </body>
</html>