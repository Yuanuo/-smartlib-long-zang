<!doctype html>
<html id="z3IBVJkut" data-ver="1007">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第三</h1>
  <h2 id="a2">本地分中意地第二之三</h2>
  <p id="a3">复次即前所说自性。<a id="a-4"></a>乃至业等五事当知。<a id="a-5"></a>皆由三处所摄。<a id="a-6"></a>谓由色聚故。<a id="a-7"></a>心心所品故。<a id="a-8"></a>及无为故。<a id="a-9"></a>除余假有法。<a id="a-A"></a>今当先说色聚诸法。<a id="a-B"></a>问一切法生。<a id="a-C"></a>皆从自种而起。<a id="a-D"></a>云何说诸大种能生所造色耶。<a id="a-E"></a>云何造色依彼。<a id="a-F"></a>彼所建立。<a id="a-G"></a>彼所任持。<a id="a-H"></a>彼所长养耶。<a id="a-I"></a>答由一切内外大种又所造色种子皆悉依附内相续心。<a id="a-J"></a>乃至诸大种子未生诸大以来。<a id="a-K"></a>造色种子终不能生。<a id="a-L"></a>造色要由彼生。<a id="a-M"></a>造色方从自种子生。<a id="a-N"></a>是故说彼能生造色。<a id="a-O"></a>要由彼生为前导故。<a id="a-P"></a>由此道理。<a id="a-Q"></a>说诸大种为彼生因。<a id="a-R"></a>云何造色依于彼耶。<a id="a-S"></a>由造色生已不离大种处而转故。<a id="a-T"></a>云何彼所建立。<a id="a-U"></a>由大种损益。<a id="a-V"></a>彼同安危故。<a id="a-W"></a>云何彼所任持。<a id="a-X"></a>由随大种等量不坏故。<a id="a-Y"></a>云何彼所长养。<a id="a-Z"></a>由因饮食睡眠修习梵行三摩地等依彼造色倍复增广。<a id="a-a"></a>故说大种为彼养因。<a id="a-b"></a>如是诸大种望所造色。<a id="a-c"></a>有五种作用应知。</p>
  <p id="ad">复次于色聚中。<a id="a-e"></a>曾无极微生。<a id="a-f"></a>若从自种生时唯聚集生。<a id="a-g"></a>或细或中或大。<a id="a-h"></a>又非极微集成色聚。<a id="a-i"></a>但由觉慧分折诸色极量边际。<a id="a-j"></a>分别假立以为极微。<a id="a-k"></a>又色聚亦有方分。<a id="a-l"></a>极微亦有方分。<a id="a-m"></a>然色聚有分非极微。<a id="a-n"></a>何以故。<a id="a-o"></a>由极微即是分。<a id="a-p"></a>此是聚色所有非极微。<a id="a-q"></a>复有余极微。<a id="a-r"></a>是故极微非有分。<a id="a-s"></a>又不相离有二种。<a id="a-t"></a>一同处不相离。<a id="a-u"></a>谓大种极微与色香味触等。<a id="a-v"></a>于无根处有离根者。<a id="a-w"></a>于有根处有有根者。<a id="a-x"></a>是名同处不相离。<a id="a-y"></a>二和杂不相离。<a id="a-z"></a>谓即此大种极微与余聚集能造所造色处俱故。<a id="a-10"></a>是名和杂不相离。<a id="a-11"></a>又此遍满聚色。<a id="a-12"></a>应知如种种物石磨为末以水和合互不相离。<a id="a-13"></a>非如胡麻绿豆粟稗等聚。<a id="a-14"></a>又一切所造色。<a id="a-15"></a>皆即依止大种处。<a id="a-16"></a>不过大种处量乃至大种所据处所。<a id="a-17"></a>诸所造色还即据此。<a id="a-18"></a>由此因缘说所造色依于大种。<a id="a-19"></a>即以此义说诸大种名为大种。<a id="a-1A"></a>由此大种其性大故为种生故。</p>
  <p id="a1B">复次于诸色聚中。<a id="a-1C"></a>略有十四种事。<a id="a-1D"></a>谓地水火风。<a id="a-1E"></a>色声香味触。<a id="a-1F"></a>及眼等五根。<a id="a-1G"></a>除唯意所行色。<a id="a-1H"></a>一切色聚。<a id="a-1I"></a>有色诸根所摄者。<a id="a-1J"></a>有一切。<a id="a-1K"></a>如所说事界。<a id="a-1L"></a>如有色诸根所摄聚。<a id="a-1M"></a>如是有色诸根所依大种所摄聚亦尔。<a id="a-1N"></a>所余色聚除有色诸根唯有余界。<a id="a-1O"></a>又约相摄有十四事。<a id="a-1P"></a>即由相摄施设事极微。<a id="a-1Q"></a>若约界摄。<a id="a-1R"></a>随于此聚有尔所界。<a id="a-1S"></a>即说此聚尔所事摄。<a id="a-1T"></a>若约不相离摄。<a id="a-1U"></a>或内或外所有诸聚。<a id="a-1V"></a>随于此聚中。<a id="a-1W"></a>乃至有尔所法相可得。<a id="a-1X"></a>即说此聚尔所事摄应知。<a id="a-1Y"></a>所以者何。<a id="a-1Z"></a>或有聚中唯一大种可得。<a id="a-1a"></a>如石末尼真珠琉璃珂贝璧玉珊瑚等中。<a id="a-1b"></a>或池沼沟渠江河等中。<a id="a-1c"></a>或火焰灯烛等中。<a id="a-1d"></a>或四方风轮有尘无尘风等中。<a id="a-1e"></a>或有聚中二大种可得。<a id="a-1f"></a>如雪湿树叶花果等中。<a id="a-1g"></a>或热末尼等中。<a id="a-1h"></a>或有聚中三大种可得。<a id="a-1i"></a>如即热树等中。<a id="a-1j"></a>或动摇中。<a id="a-1k"></a>或有聚中四大种可得。<a id="a-1l"></a>谓于内色聚中。<a id="a-1m"></a>如薄伽梵说。<a id="a-1n"></a>于各别内身。<a id="a-1o"></a>若发毛等乃至粪秽是内地界。<a id="a-1p"></a>若小便等是内水界。<a id="a-1q"></a>若于身中所有暖等是内火界。<a id="a-1r"></a>若上行等风是内风界。<a id="a-1s"></a>如是若于此聚。<a id="a-1t"></a>彼相可得说彼相为有。<a id="a-1u"></a>若不可得说彼相为无。<a id="a-1v"></a>复次声于一切色聚中界故说有。<a id="a-1w"></a>相即不定。<a id="a-1x"></a>由现在方便生故。<a id="a-1y"></a>风有二种。<a id="a-1z"></a>谓恒相续又不恒相续。<a id="a-20"></a>恒相续者。<a id="a-21"></a>谓于彼彼聚有恒旋转风。<a id="a-22"></a>不恒相续者。<a id="a-23"></a>谓旋风及空行风。<a id="a-24"></a>又闇色明色。<a id="a-25"></a>说名空界及孔隙。<a id="a-26"></a>又诸闇色恒相续者。<a id="a-27"></a>谓世界中间。<a id="a-28"></a>不恒相续者。<a id="a-29"></a>谓于余处加是。<a id="a-2A"></a>明色恒相续者。<a id="a-2B"></a>谓于自然光明天中。<a id="a-2C"></a>不恒相续者。<a id="a-2D"></a>谓于余处。<a id="a-2E"></a>又明闇色。<a id="a-2F"></a>谓于显色增聚应知。<a id="a-2G"></a>又由依止色聚种子功能故若遇相似缘时。<a id="a-2H"></a>或小聚无间大聚生。<a id="a-2I"></a>或大聚无间小聚生。<a id="a-2J"></a>由此因缘施设诸聚有增有减。<a id="a-2K"></a>如经言。<a id="a-2L"></a>若坚坚摄近摄非近摄执受乃至广说。<a id="a-2M"></a>坚云何谓地。<a id="a-2N"></a>坚摄云何谓彼种子。<a id="a-2O"></a>又坚者即彼界坚。<a id="a-2P"></a>摄者谓发毛等或土块等。<a id="a-2Q"></a>近摄云何谓有执受。<a id="a-2R"></a>执受云何谓内所摄。<a id="a-2S"></a>非近摄云何谓无执受。<a id="a-2T"></a>无执受云何谓外所摄。<a id="a-2U"></a>又心心所。<a id="a-2V"></a>所执种子名近摄名执受。<a id="a-2W"></a>与此相违名非近摄名非执受。<a id="a-2X"></a>又随逐自身故名近摄。<a id="a-2Y"></a>执受如前说。<a id="a-2Z"></a>如是水等界如理应知。<a id="a-2a"></a>又于一切色聚中。<a id="a-2b"></a>一切时具有一切大种界。<a id="a-2c"></a>如世间现见干薪等物钻即火生。<a id="a-2d"></a>击石等亦尔。<a id="a-2e"></a>又铜铁金银等极火所烧即销为水。<a id="a-2f"></a>从月爱珠水便流出。<a id="a-2g"></a>又得神通者。<a id="a-2h"></a>由心胜解力。<a id="a-2i"></a>变大地等成金银等。<a id="a-2j"></a>又色聚有三种流转。<a id="a-2k"></a>一者长养。<a id="a-2l"></a>二者等流。<a id="a-2m"></a>三者异熟生。<a id="a-2n"></a>长养有二种。<a id="a-2o"></a>一处遍满长养。<a id="a-2p"></a>二相增盛长养。<a id="a-2q"></a>等流有四种。<a id="a-2r"></a>一长养等流。<a id="a-2s"></a>二异熟等流。<a id="a-2t"></a>三变异等流。<a id="a-2u"></a>四自性等流。<a id="a-2v"></a>异熟生有二种。<a id="a-2w"></a>一异熟体生名异熟生。<a id="a-2x"></a>二从异熟生名异熟生。<a id="a-2y"></a>又诸色聚略说依六处转。<a id="a-2z"></a>谓建立处。<a id="a-30"></a>覆藏处。<a id="a-31"></a>资具处。<a id="a-32"></a>根所依处。<a id="a-33"></a>根处。<a id="a-34"></a>三摩地所行处。</p>
  <p id="a35">复次于心心所品中。<a id="a-36"></a>有心可得及五十三心所可得。<a id="a-37"></a>谓作意等。<a id="a-38"></a>乃至寻伺为后边如前说。<a id="a-39"></a>问如是诸心所。<a id="a-3A"></a>几依一切处。<a id="a-3B"></a>心生一切地一切时一切耶。<a id="a-3C"></a>答五谓作意等。<a id="a-3D"></a>思为后边。<a id="a-3E"></a>几依一切处。<a id="a-3F"></a>心生一切地非一切时非一切耶。<a id="a-3G"></a>答亦五。<a id="a-3H"></a>谓欲等。<a id="a-3I"></a>慧为后边。<a id="a-3J"></a>几唯依善非一切处。<a id="a-3K"></a>心生然一切地非一切时非一切耶。<a id="a-3L"></a>答谓信等。<a id="a-3M"></a>不害为后边。<a id="a-3N"></a>几唯依染污非一切处。<a id="a-3O"></a>心生非一切地非一切时非一切耶。<a id="a-3P"></a>答谓贪等。<a id="a-3Q"></a>不正知为后边。<a id="a-3R"></a>几依一切处。<a id="a-3S"></a>心生非一切地非一切时非一切耶。<a id="a-3T"></a>答谓恶作等。<a id="a-3U"></a>伺为后边。<a id="a-3V"></a>复次根不坏。<a id="a-3W"></a>境界现前能生作意正起。<a id="a-3X"></a>尔时从彼识乃得生。<a id="a-3Y"></a>云何根不坏。<a id="a-3Z"></a>谓有二种因。<a id="a-3a"></a>一不灭坏故。<a id="a-3b"></a>二不羸劣故。<a id="a-3c"></a>云何境界现前。<a id="a-3d"></a>谓或由所依处故。<a id="a-3e"></a>或由自性故。<a id="a-3f"></a>或由方故。<a id="a-3g"></a>或由时故。<a id="a-3h"></a>或由显了不显了故。<a id="a-3i"></a>或由全分及一分故。<a id="a-3j"></a>若四种障所不障碍亦非极远。<a id="a-3k"></a>谓覆蔽障。<a id="a-3l"></a>隐没障。<a id="a-3m"></a>映夺障。<a id="a-3n"></a>幻惑障。<a id="a-3o"></a>极远有二种。<a id="a-3p"></a>谓处所极远。<a id="a-3q"></a>损减极远。<a id="a-3r"></a>云何能生作意正起。<a id="a-3s"></a>由四因故。<a id="a-3t"></a>一由欲力。<a id="a-3u"></a>二由念力。<a id="a-3v"></a>三由境界力。<a id="a-3w"></a>四由数习力。<a id="a-3x"></a>云何由欲力。<a id="a-3y"></a>谓若于是处心有爱着。<a id="a-3z"></a>心则于彼多作意生。<a id="a-40"></a>云何由念力。<a id="a-41"></a>谓若于彼已善取其相已极作想。<a id="a-42"></a>心则于彼多作意生。<a id="a-43"></a>云何由境界力。<a id="a-44"></a>谓若彼境界或极广大。<a id="a-45"></a>或极可意正现在前。<a id="a-46"></a>心则于彼多作意生。<a id="a-47"></a>云何由数习力。<a id="a-48"></a>若于彼境界。<a id="a-49"></a>已极串习已极谙悉。<a id="a-4A"></a>心即于彼多作意生。<a id="a-4B"></a>若异此者。<a id="a-4C"></a>应于一所缘境唯一作意一切时生。<a id="a-4D"></a>又非五识身有二刹那相随俱生。<a id="a-4E"></a>亦无展转无间更互而生。<a id="a-4F"></a>又一刹那五识身生已。<a id="a-4G"></a>从此无间必意识生。<a id="a-4H"></a>从此无间或时散乱或耳识生。<a id="a-4I"></a>或五识身中随一识生。<a id="a-4J"></a>若不散乱。<a id="a-4K"></a>必定意识中第二决定心生。<a id="a-4L"></a>由此寻求决定二意识故。<a id="a-4M"></a>分别境界。<a id="a-4N"></a>又由二种因故。<a id="a-4O"></a>或染污或善法生。<a id="a-4P"></a>谓分别故。<a id="a-4Q"></a>又先所引故。<a id="a-4R"></a>意识中所有由二种因。<a id="a-4S"></a>在五识者唯由先所引故。<a id="a-4T"></a>所以者何。<a id="a-4U"></a>由染污及善意识力所引故。<a id="a-4V"></a>从此无间于眼等识中。<a id="a-4W"></a>染污及善法生。<a id="a-4X"></a>不由分别。<a id="a-4Y"></a>彼无分别故。<a id="a-4Z"></a>由此道理说眼等识随意识转。<a id="a-4a"></a>如经言。<a id="a-4b"></a>起一心若众多心。<a id="a-4c"></a>云何安立此一心耶。<a id="a-4d"></a>谓世俗言说一心刹那非生起刹那。<a id="a-4e"></a>云何世俗言说一心刹那。<a id="a-4f"></a>谓一处为依止。<a id="a-4g"></a>于一境界事。<a id="a-4h"></a>有尔所了别生。<a id="a-4i"></a>总尔所时名一心刹那。<a id="a-4j"></a>又相似相续亦说名一。<a id="a-4k"></a>与第二念极相似故。<a id="a-4l"></a>又意识任运散乱缘不串习境时。<a id="a-4m"></a>无欲等生。<a id="a-4n"></a>尔时意识名率尔堕心。<a id="a-4o"></a>唯缘过去境。<a id="a-4p"></a>五识无间所生意识。<a id="a-4q"></a>或寻求或决定。<a id="a-4r"></a>唯应说缘现在境。<a id="a-4s"></a>若此即缘彼境生。<a id="a-4t"></a>又识能了别事之总相。<a id="a-4u"></a>即此所未了别所了境相。<a id="a-4v"></a>能了别者说名作意。<a id="a-4w"></a>即此可意不可意俱相违相。<a id="a-4x"></a>由触了别。<a id="a-4y"></a>即此摄受损害俱相违相。<a id="a-4z"></a>由受了别。<a id="a-50"></a>即此言说因相。<a id="a-51"></a>由想了别。<a id="a-52"></a>即此邪正俱相违行因相。<a id="a-53"></a>由思了别。<a id="a-54"></a>是故说彼作意等思为后边。<a id="a-55"></a>名心所有法遍一切处一切地一切时一切生。<a id="a-56"></a>作意云何谓心回转。<a id="a-57"></a>触云何谓三和合。<a id="a-58"></a>受云何谓领纳。<a id="a-59"></a>想云何谓了像。<a id="a-5A"></a>思云何谓心造作。<a id="a-5B"></a>欲云何谓于可乐事。<a id="a-5C"></a>随彼彼行欲有所作性。<a id="a-5D"></a>胜解云何谓于决定事。<a id="a-5E"></a>随彼彼行印可随顺性。<a id="a-5F"></a>念云何谓于串习事。<a id="a-5G"></a>随彼彼行明了记忆性。<a id="a-5H"></a>三摩地云何谓于所观察事。<a id="a-5I"></a>随彼彼行审虑所依心一境性。<a id="a-5J"></a>慧云何谓即于所观察事。<a id="a-5K"></a>随彼彼行简择诸法性。<a id="a-5L"></a>或由如理所引。<a id="a-5M"></a>或由不如理所引。<a id="a-5N"></a>或由非如理非不如理所引。</p>
  <p id="a5O">又作意作何业。<a id="a-5P"></a>谓引心为业。<a id="a-5Q"></a>触作何业。<a id="a-5R"></a>谓受想思所依为业。<a id="a-5S"></a>受作何业。<a id="a-5T"></a>谓爱生所依为业。<a id="a-5U"></a>想作何业。<a id="a-5V"></a>谓于所缘令心发起种种言说为业。<a id="a-5W"></a>思作何业。<a id="a-5X"></a>谓发起寻伺身语业等为业。<a id="a-5Y"></a>欲作何业。<a id="a-5Z"></a>谓发勤为业。<a id="a-5a"></a>胜解作何业。<a id="a-5b"></a>谓于所缘任持功德过失为业。<a id="a-5c"></a>念作何业。<a id="a-5d"></a>谓于久远所思所作所说忆念为业。<a id="a-5e"></a>三摩地作何业。<a id="a-5f"></a>谓智所依为业。<a id="a-5g"></a>慧作何业。<a id="a-5h"></a>谓於戏论所行染污清净随顺推求为业。</p>
  <p id="a5i">云何建立三世。<a id="a-5j"></a>谓诸种子不离法故。<a id="a-5k"></a>如法建立。<a id="a-5l"></a>又由与果未与果故。<a id="a-5m"></a>若诸果法。<a id="a-5n"></a>若已灭相是过去。<a id="a-5o"></a>有因未生相是未来。<a id="a-5p"></a>已生未灭相是现在。</p>
  <p id="a5q">云何建立生老住无常谓于一切处识相续中一切种子相续俱行建立。<a id="a-5r"></a>由有缘力故。<a id="a-5s"></a>先未相续生。<a id="a-5t"></a>法今最初生。<a id="a-5u"></a>是名生有为相。<a id="a-5v"></a>即此变异性。<a id="a-5w"></a>名老有为相。<a id="a-5x"></a>此复二种。<a id="a-5y"></a>一异性变异性。<a id="a-5z"></a>二变性变异性。<a id="a-60"></a>由有相似生故。<a id="a-61"></a>立异性变异性。<a id="a-62"></a>由有不相似生故。<a id="a-63"></a>立变性变异性。<a id="a-64"></a>即已生时唯生。<a id="a-65"></a>刹那随转故名住有为相。<a id="a-66"></a>生刹那后。<a id="a-67"></a>刹那不住故名无常有为相。<a id="a-68"></a>如是即约诸法分位差别。<a id="a-69"></a>建立四相。</p>
  <p id="a6A">又有四缘。<a id="a-6B"></a>一因缘。<a id="a-6C"></a>二等无间缘。<a id="a-6D"></a>三所缘缘。<a id="a-6E"></a>四增上缘。<a id="a-6F"></a>因缘者。<a id="a-6G"></a>谓种子。<a id="a-6H"></a>等无间缘者。<a id="a-6I"></a>谓若此识无间诸识决定生。<a id="a-6J"></a>此是彼等无间缘。<a id="a-6K"></a>所缘缘者。<a id="a-6L"></a>谓诸心心所所缘境界。<a id="a-6M"></a>增上缘者。<a id="a-6N"></a>谓除种子余所依。<a id="a-6O"></a>如眼及助伴法望眼识。<a id="a-6P"></a>所余识亦尔。</p>
  <p id="a6Q">又善不善性。<a id="a-6R"></a>能取爱非爱果。<a id="a-6S"></a>如是等类名增上缘。<a id="a-6T"></a>又由种子故建立因缘。<a id="a-6U"></a>由自性故立等无间缘。<a id="a-6V"></a>由所缘境故立所缘缘。<a id="a-6W"></a>由所依及助伴等故立增上缘。<a id="a-6X"></a>如经言。<a id="a-6Y"></a>诸因诸缘能生识者。<a id="a-6Z"></a>彼即此四因缘。<a id="a-6a"></a>一种亦因亦缘。<a id="a-6b"></a>余唯是缘。</p>
  <p id="a6c">又如经言。<a id="a-6d"></a>善不善无记者。<a id="a-6e"></a>彼差别云何。<a id="a-6f"></a>谓诸善法或立一种。<a id="a-6g"></a>由无罪义故。<a id="a-6h"></a>或立二种。<a id="a-6i"></a>谓生得善。<a id="a-6j"></a>及方便喜或立三种。<a id="a-6k"></a>谓自性善。<a id="a-6l"></a>相应善。<a id="a-6m"></a>等起善。<a id="a-6n"></a>或立四种。<a id="a-6o"></a>谓顺福分善。<a id="a-6p"></a>顺解脱分善。<a id="a-6q"></a>顺决择分善。<a id="a-6r"></a>及无漏善。<a id="a-6s"></a>或立五种。<a id="a-6t"></a>谓施性善。<a id="a-6u"></a>戒性善。<a id="a-6v"></a>修性善。<a id="a-6w"></a>爱果善。<a id="a-6x"></a>离系果善。<a id="a-6y"></a>或立六种。<a id="a-6z"></a>谓善色受想行识及择灭。<a id="a-70"></a>或立七种。<a id="a-71"></a>谓念住所摄善。<a id="a-72"></a>正勤所摄善。<a id="a-73"></a>神足所摄善。<a id="a-74"></a>根所摄善。<a id="a-75"></a>力所摄善。<a id="a-76"></a>觉支所摄善。<a id="a-77"></a>道支所摄善。<a id="a-78"></a>或立八种。<a id="a-79"></a>谓起迎合掌问讯礼敬业所摄善。<a id="a-7A"></a>赞彼妙说称扬实德所摄善。<a id="a-7B"></a>供承病者所摄善。<a id="a-7C"></a>敬事师长所摄善。<a id="a-7D"></a>随善所摄善。<a id="a-7E"></a>劝请所摄善。<a id="a-7F"></a>回向所摄善。<a id="a-7G"></a>修无量所摄善。<a id="a-7H"></a>或立九种。<a id="a-7I"></a>谓方便无间解脱胜进道所摄善。<a id="a-7J"></a>及软中上世出世道所摄善。<a id="a-7K"></a>或立十种。<a id="a-7L"></a>谓有依善。<a id="a-7M"></a>无依善。<a id="a-7N"></a>闻所生善。<a id="a-7O"></a>思所生善。<a id="a-7P"></a>律仪所摄善。<a id="a-7Q"></a>非律仪非不律仪所摄善。<a id="a-7R"></a>根本眷属所摄善。<a id="a-7S"></a>声闻乘所摄善。<a id="a-7T"></a>独觉乘所摄善。<a id="a-7U"></a>大乘所摄善。<a id="a-7V"></a>又立十种。<a id="a-7W"></a>谓欲界系善。<a id="a-7X"></a>初二三四静虑系善。<a id="a-7Y"></a>空无边处识无边处。<a id="a-7Z"></a>无所有处非想非非想处系善。<a id="a-7a"></a>无漏所摄善。<a id="a-7b"></a>又有十种。<a id="a-7c"></a>谓十善业道。<a id="a-7d"></a>又有十种。<a id="a-7e"></a>谓无学正见乃至正解脱正智。<a id="a-7f"></a>又有十种。<a id="a-7g"></a>谓能感八福生及转轮王善。<a id="a-7h"></a>及趣不动善。<a id="a-7i"></a>如是等类诸善差别。<a id="a-7j"></a>略说善有二种义。<a id="a-7k"></a>谓取爱果义善。<a id="a-7l"></a>了知事及彼果义。<a id="a-7m"></a>不善法者。<a id="a-7n"></a>谓与善法相违。<a id="a-7o"></a>及能为障碍。<a id="a-7p"></a>由能取不爱果故。<a id="a-7q"></a>及不正了知事故。<a id="a-7r"></a>无记法者略有四种。<a id="a-7s"></a>谓异熟生。<a id="a-7t"></a>及一分威仪路。<a id="a-7u"></a>工巧处及变化。<a id="a-7v"></a>若诸工巧。<a id="a-7w"></a>但为戏乐不为活命。<a id="a-7x"></a>非习业想非为简择。<a id="a-7y"></a>此工巧处业是染污余是无记。<a id="a-7z"></a>如工巧处。<a id="a-80"></a>威仪路亦尔。<a id="a-81"></a>变化有二种。<a id="a-82"></a>谓善及无记。</p>
  <p id="a83">复次眼有一种。<a id="a-84"></a>谓能见色。<a id="a-85"></a>或立二种。<a id="a-86"></a>谓长养眼。<a id="a-87"></a>异熟生眼。<a id="a-88"></a>或立三种。<a id="a-89"></a>谓肉眼天眼慧眼。<a id="a-8A"></a>或立四种。<a id="a-8B"></a>谓有瞚眼。<a id="a-8C"></a>无瞚眼。<a id="a-8D"></a>恒相续眼。<a id="a-8E"></a>不恒相续眼。<a id="a-8F"></a>恒相续者。<a id="a-8G"></a>谓色界眼。<a id="a-8H"></a>或立五种。<a id="a-8I"></a>谓五趣所摄眼。<a id="a-8J"></a>或立六种。<a id="a-8K"></a>谓自相续眼。<a id="a-8L"></a>他相续眼。<a id="a-8M"></a>端严眼。<a id="a-8N"></a>丑陋眼。<a id="a-8O"></a>有垢眼。<a id="a-8P"></a>无垢眼。<a id="a-8Q"></a>或立七种。<a id="a-8R"></a>谓有识眼。<a id="a-8S"></a>无识眼。<a id="a-8T"></a>强眼弱眼。<a id="a-8U"></a>善识所依眼。<a id="a-8V"></a>不善识所依眼。<a id="a-8W"></a>无记识所依眼。<a id="a-8X"></a>或立八种。<a id="a-8Y"></a>谓依处眼。<a id="a-8Z"></a>变化眼。<a id="a-8a"></a>善业异熟生眼。<a id="a-8b"></a>不善业异熟生眼。<a id="a-8c"></a>食所长养眼。<a id="a-8d"></a>睡眠长养眼。<a id="a-8e"></a>梵行长养眼。<a id="a-8f"></a>定所长养眼。<a id="a-8g"></a>或立九种。<a id="a-8h"></a>谓已得眼。<a id="a-8i"></a>未得眼。<a id="a-8j"></a>曾得眼。<a id="a-8k"></a>未曾得眼。<a id="a-8l"></a>得已失眼。<a id="a-8m"></a>应断眼。<a id="a-8n"></a>不应断眼。<a id="a-8o"></a>已断眼。<a id="a-8p"></a>非已断眼。<a id="a-8q"></a>或立十种者无。<a id="a-8r"></a>或立十一种。<a id="a-8s"></a>谓过去眼。<a id="a-8t"></a>未来眼。<a id="a-8u"></a>现在眼。<a id="a-8v"></a>内眼外眼。<a id="a-8w"></a>粗眼细眼。<a id="a-8x"></a>劣眼妙眼。<a id="a-8y"></a>远眼近眼。<a id="a-8z"></a>如眼如是。<a id="a-90"></a>耳等亦尔。<a id="a-91"></a>是中差别者。<a id="a-92"></a>谓增三增四。<a id="a-93"></a>三种耳者。<a id="a-94"></a>谓肉所缠耳。<a id="a-95"></a>天耳。<a id="a-96"></a>审谛耳。<a id="a-97"></a>四种耳者。<a id="a-98"></a>谓恒相续耳。<a id="a-99"></a>不恒相续耳。<a id="a-9A"></a>高听耳。<a id="a-9B"></a>非高听耳。<a id="a-9C"></a>三种鼻舌者。<a id="a-9D"></a>谓光净。<a id="a-9E"></a>不光净。<a id="a-9F"></a>及被损。<a id="a-9G"></a>四种鼻舌者。<a id="a-9H"></a>谓恒相续。<a id="a-9I"></a>不恒相续。<a id="a-9J"></a>有识无识。<a id="a-9K"></a>三种身者。<a id="a-9L"></a>谓滓秽处。<a id="a-9M"></a>非滓秽处。<a id="a-9N"></a>及一切遍诸根所随逐故。<a id="a-9O"></a>四种身者。<a id="a-9P"></a>谓恒相续。<a id="a-9Q"></a>不恒相续。<a id="a-9R"></a>有自然光。<a id="a-9S"></a>无自然光。</p>
  <p id="a9T">或立一种意。<a id="a-9U"></a>谓由识法义故。<a id="a-9V"></a>或立二种。<a id="a-9W"></a>谓堕施设意。<a id="a-9X"></a>不堕施设意。<a id="a-9Y"></a>初谓了别名言者意。<a id="a-9Z"></a>后谓婴儿意。<a id="a-9a"></a>又初谓世间意。<a id="a-9b"></a>后谓出世间意。<a id="a-9c"></a>或立三种。<a id="a-9d"></a>谓心意识。<a id="a-9e"></a>或立四种。<a id="a-9f"></a>谓善不善。<a id="a-9g"></a>有覆无记。<a id="a-9h"></a>无覆无记。<a id="a-9i"></a>或立五种谓五位差别。<a id="a-9j"></a>一因位。<a id="a-9k"></a>二果位。<a id="a-9l"></a>三乐位。<a id="a-9m"></a>四苦位。<a id="a-9n"></a>五不苦不乐位。<a id="a-9o"></a>或立六种。<a id="a-9p"></a>谓六识身。<a id="a-9q"></a>或立七种。<a id="a-9r"></a>谓依七识住。<a id="a-9s"></a>或立八种。<a id="a-9t"></a>谓增语触。<a id="a-9u"></a>相应有对触。<a id="a-9v"></a>相应依。<a id="a-9w"></a>耽嗜依。<a id="a-9x"></a>出离有爱味。<a id="a-9y"></a>无爱味。<a id="a-9z"></a>世间。<a id="a-A0"></a>出世间。<a id="a-A1"></a>或立九种。<a id="a-A2"></a>谓依九有情居。<a id="a-A3"></a>或立十种者无。<a id="a-A4"></a>或立十一种如前说。<a id="a-A5"></a>或立十二种。<a id="a-A6"></a>即十二心。<a id="a-A7"></a>谓欲界善心不善心。<a id="a-A8"></a>有覆无记心。<a id="a-A9"></a>无覆无记心。<a id="a-AA"></a>色界有三心除不善。<a id="a-AB"></a>无色界亦尔。<a id="a-AC"></a>出世间心有二种。<a id="a-AD"></a>谓学及无学。</p>
  <p id="aAE">或立一种色。<a id="a-AF"></a>谓由眼所行义故。<a id="a-AG"></a>或立二种谓内色外色。<a id="a-AH"></a>或立三种。<a id="a-AI"></a>谓显色形色表色。<a id="a-AJ"></a>或立四种。<a id="a-AK"></a>谓有依光明色。<a id="a-AL"></a>无依光明色。<a id="a-AM"></a>正不正光明色。<a id="a-AN"></a>积集住色。<a id="a-AO"></a>或立五种。<a id="a-AP"></a>谓由五趣差别故。<a id="a-AQ"></a>或立六种。<a id="a-AR"></a>谓建立所摄色。<a id="a-AS"></a>覆藏所摄色。<a id="a-AT"></a>境界所摄色。<a id="a-AU"></a>有情数色。<a id="a-AV"></a>非有情数色。<a id="a-AW"></a>有见有对色。<a id="a-AX"></a>或立七种。<a id="a-AY"></a>谓由七种摄受事差别故。<a id="a-AZ"></a>或立八种。<a id="a-Aa"></a>谓依八世杂说。<a id="a-Ab"></a>一地分杂色。<a id="a-Ac"></a>二山杂色。<a id="a-Ad"></a>三园林池沼等杂色。<a id="a-Ae"></a>四宫室杂色。<a id="a-Af"></a>五业处杂色。<a id="a-Ag"></a>六彩画杂色。<a id="a-Ah"></a>七锻业杂色。<a id="a-Ai"></a>八资具杂色。<a id="a-Aj"></a>或立九种。<a id="a-Ak"></a>谓若过去。<a id="a-Al"></a>若未来。<a id="a-Am"></a>若现在。<a id="a-An"></a>若粗若细。<a id="a-Ao"></a>若劣若妙。<a id="a-Ap"></a>若远若近。<a id="a-Aq"></a>或立十种。<a id="a-Ar"></a>谓十种资具。<a id="a-As"></a>或立一种声。<a id="a-At"></a>谓由耳所行义故。<a id="a-Au"></a>或立二种。<a id="a-Av"></a>谓了义声。<a id="a-Aw"></a>不了义声。<a id="a-Ax"></a>或立三种。<a id="a-Ay"></a>谓因受大种声。<a id="a-Az"></a>因不受大种声。<a id="a-B0"></a>因俱大种声。<a id="a-B1"></a>或立四种。<a id="a-B2"></a>谓善不善。<a id="a-B3"></a>有覆无记。<a id="a-B4"></a>无覆无记。<a id="a-B5"></a>或立五种。<a id="a-B6"></a>谓由五趣差别故。<a id="a-B7"></a>或立六种。<a id="a-B8"></a>一受持读诵声。<a id="a-B9"></a>二请问声。<a id="a-BA"></a>三说法声。<a id="a-BB"></a>四论议决择声。<a id="a-BC"></a>五展转言教若犯若出声。<a id="a-BD"></a>六喧杂声。<a id="a-BE"></a>或立七种。<a id="a-BF"></a>谓男声女声。<a id="a-BG"></a>下声中声上声。<a id="a-BH"></a>鸟兽等声。<a id="a-BI"></a>风林丛声。<a id="a-BJ"></a>或立八种。<a id="a-BK"></a>谓四圣言声。<a id="a-BL"></a>四非圣言声。<a id="a-BM"></a>四非圣言者。<a id="a-BN"></a>一不见言见。<a id="a-BO"></a>见言不见。<a id="a-BP"></a>非圣言。<a id="a-BQ"></a>二不闻言闻。<a id="a-BR"></a>闻言不闻。<a id="a-BS"></a>非圣言。<a id="a-BT"></a>三不觉言觉。<a id="a-BU"></a>觉言不觉。<a id="a-BV"></a>非圣言。<a id="a-BW"></a>四不知言知。<a id="a-BX"></a>知言不知。<a id="a-BY"></a>非圣言。<a id="a-BZ"></a>四圣言者。<a id="a-Ba"></a>一见言见不见言不见圣言。<a id="a-Bb"></a>二闻言闻不闻言不闻圣言。<a id="a-Bc"></a>三觉言觉不觉言不觉圣言。<a id="a-Bd"></a>四知言知不知言不知圣言。<a id="a-Be"></a>又有八种。<a id="a-Bf"></a>谓四善语业道。<a id="a-Bg"></a>四不善语业道。<a id="a-Bh"></a>或立九种。<a id="a-Bi"></a>谓过去未来现在。<a id="a-Bj"></a>乃至若远若近。<a id="a-Bk"></a>或立十种。<a id="a-Bl"></a>谓五乐所摄声。<a id="a-Bm"></a>此复云何。<a id="a-Bn"></a>一舞俱行声。<a id="a-Bo"></a>二歌俱行声。<a id="a-Bp"></a>三弦管俱行声。<a id="a-Bq"></a>四女俱行声。<a id="a-Br"></a>五男俱行声。<a id="a-Bs"></a>六螺俱行声。<a id="a-Bt"></a>七腰等鼓俱行声。<a id="a-Bu"></a>八冈等鼓俱行声。<a id="a-Bv"></a>九都昙等鼓俱行声。<a id="a-Bw"></a>十俳叫声。</p>
  <p id="aBx">或立一种香。<a id="a-By"></a>谓由鼻所行义故。<a id="a-Bz"></a>或立二种。<a id="a-C0"></a>谓内及外。<a id="a-C1"></a>或立三种。<a id="a-C2"></a>谓可意不可意及处中香。<a id="a-C3"></a>或立四种。<a id="a-C4"></a>谓四大香。<a id="a-C5"></a>一沉香。<a id="a-C6"></a>二窣堵鲁迦香。<a id="a-C7"></a>三龙脑香。<a id="a-C8"></a>四麝香。<a id="a-C9"></a>或立五种。<a id="a-CA"></a>谓根香茎香叶香花香果香。<a id="a-CB"></a>或立六种。<a id="a-CC"></a>谓食香饮香衣香庄严具香乘香宫室香。<a id="a-CD"></a>或立七种。<a id="a-CE"></a>谓皮香叶香素泣谜罗香栴檀香三辛香熏香末香。<a id="a-CF"></a>或立八种。<a id="a-CG"></a>谓俱生香。<a id="a-CH"></a>非俱生香。<a id="a-CI"></a>恒续香。<a id="a-CJ"></a>非恒续香。<a id="a-CK"></a>杂香纯香。<a id="a-CL"></a>猛香非猛香。<a id="a-CM"></a>或立九种。<a id="a-CN"></a>谓过去未来现在等如前说。<a id="a-CO"></a>或立十种。<a id="a-CP"></a>谓女香男香。<a id="a-CQ"></a>一指香二指香。<a id="a-CR"></a>唾香洟香。<a id="a-CS"></a>脂髓脓血香肉香。<a id="a-CT"></a>杂糅香淤埿香。</p>
  <p id="aCU">或立一种味。<a id="a-CV"></a>谓由舌所行义故。<a id="a-CW"></a>或立二种。<a id="a-CX"></a>谓内及外。<a id="a-CY"></a>或立三种。<a id="a-CZ"></a>谓可意等如前说。<a id="a-Ca"></a>或立四种。<a id="a-Cb"></a>谓大麦味。<a id="a-Cc"></a>粳稻味。<a id="a-Cd"></a>小麦味。<a id="a-Ce"></a>余下谷味。<a id="a-Cf"></a>或立五种。<a id="a-Cg"></a>谓酒饮味。<a id="a-Ch"></a>非酒饮味。<a id="a-Ci"></a>蔬菜味。<a id="a-Cj"></a>林果味。<a id="a-Ck"></a>所食味。<a id="a-Cl"></a>或立六种。<a id="a-Cm"></a>谓甘苦等。<a id="a-Cn"></a>或立七种。<a id="a-Co"></a>谓酥味油味蜜味甘蔗变味乳酪味盐味肉味。<a id="a-Cp"></a>或立八种。<a id="a-Cq"></a>如香说。<a id="a-Cr"></a>或立九种。<a id="a-Cs"></a>亦如香说。<a id="a-Ct"></a>或立十种。<a id="a-Cu"></a>谓可嚼味。<a id="a-Cv"></a>可啖味。<a id="a-Cw"></a>可尝味。<a id="a-Cx"></a>可饮味。<a id="a-Cy"></a>可吮味。<a id="a-Cz"></a>可爆干味。<a id="a-D0"></a>充足味。<a id="a-D1"></a>休愈味。<a id="a-D2"></a>荡涤味。<a id="a-D3"></a>常习味。<a id="a-D4"></a>后五谓诸药味。</p>
  <p id="aD5">或立一种触。<a id="a-D6"></a>谓由身所行义故。<a id="a-D7"></a>或立二种。<a id="a-D8"></a>如香说。<a id="a-D9"></a>或立三种。<a id="a-DA"></a>谓可意等。<a id="a-DB"></a>或立四种。<a id="a-DC"></a>谓摩触搦触打触揉触。<a id="a-DD"></a>或立五种。<a id="a-DE"></a>谓五趣差别。<a id="a-DF"></a>又有五种。<a id="a-DG"></a>谓蚊虻风日蛇蝎等触。<a id="a-DH"></a>或立六种。<a id="a-DI"></a>谓苦乐不苦不乐。<a id="a-DJ"></a>俱生所治摄能治摄。<a id="a-DK"></a>或立七种。<a id="a-DL"></a>谓坚鞭触。<a id="a-DM"></a>流湿触。<a id="a-DN"></a>暖触动触。<a id="a-DO"></a>跳堕触。<a id="a-DP"></a>摩按触。<a id="a-DQ"></a>身变异触。<a id="a-DR"></a>谓湿滑等。<a id="a-DS"></a>或立八种。<a id="a-DT"></a>谓手触触。<a id="a-DU"></a>块触触。<a id="a-DV"></a>杖触触。<a id="a-DW"></a>刀触触。<a id="a-DX"></a>冷触触。<a id="a-DY"></a>暖触触。<a id="a-DZ"></a>饥触触。<a id="a-Da"></a>渴触触。<a id="a-Db"></a>或立九种。<a id="a-Dc"></a>如香说。<a id="a-Dd"></a>或立十种。<a id="a-De"></a>谓食触饮触。<a id="a-Df"></a>乘触衣触。<a id="a-Dg"></a>庄严具触。<a id="a-Dh"></a>床坐触。<a id="a-Di"></a>机橙台枕及方座触。<a id="a-Dj"></a>女触男触。<a id="a-Dk"></a>彼二相事受用触。</p>
  <p id="aDl">略说法界。<a id="a-Dm"></a>若假若实有八十七法。<a id="a-Dn"></a>彼复云何。<a id="a-Do"></a>谓心所有法有五十三。<a id="a-Dp"></a>始从作意。<a id="a-Dq"></a>乃至寻伺为后边。<a id="a-Dr"></a>法处所摄色有二种。<a id="a-Ds"></a>谓律仪不律仪所摄色。<a id="a-Dt"></a>三摩地所行色。<a id="a-Du"></a>不相应行有二十四种。<a id="a-Dv"></a>谓得。<a id="a-Dw"></a>无想定。<a id="a-Dx"></a>灭尽定。<a id="a-Dy"></a>无想异熟。<a id="a-Dz"></a>命根。<a id="a-E0"></a>众同分。<a id="a-E1"></a>异生性。<a id="a-E2"></a>生老住无常。<a id="a-E3"></a>名身句身文身。<a id="a-E4"></a>流转。<a id="a-E5"></a>定异相应。<a id="a-E6"></a>势速。<a id="a-E7"></a>次第。<a id="a-E8"></a>时方数。<a id="a-E9"></a>和合不和合。<a id="a-EA"></a>无为有八事。<a id="a-EB"></a>谓虚空。<a id="a-EC"></a>非择灭。<a id="a-ED"></a>择灭。<a id="a-EE"></a>善不善。<a id="a-EF"></a>无记法。<a id="a-EG"></a>真如不动想受灭。<a id="a-EH"></a>如是无为广八略六。<a id="a-EI"></a>若六若八平等平等。</p>
  <p id="aEJ">复次法界或立一种。<a id="a-EK"></a>谓由意所行义。<a id="a-EL"></a>或立二种。<a id="a-EM"></a>谓假所摄法。<a id="a-EN"></a>非假所摄法。<a id="a-EO"></a>或立三种。<a id="a-EP"></a>谓有色无色及有为无为。<a id="a-EQ"></a>或立四种。<a id="a-ER"></a>谓有色假所摄法。<a id="a-ES"></a>无色心所有所摄法。<a id="a-ET"></a>无色不相应假所摄法。<a id="a-EU"></a>无色无为假非假所摄法。<a id="a-EV"></a>或立五种。<a id="a-EW"></a>谓色心所法。<a id="a-EX"></a>心不相应行。<a id="a-EY"></a>善无记无为。<a id="a-EZ"></a>或立六种。<a id="a-Ea"></a>谓受想。<a id="a-Eb"></a>相应行。<a id="a-Ec"></a>不相应行。<a id="a-Ed"></a>色无为。<a id="a-Ee"></a>或立七种。<a id="a-Ef"></a>谓受想思。<a id="a-Eg"></a>染污不染污。<a id="a-Eh"></a>色无为。<a id="a-Ei"></a>或立八种。<a id="a-Ej"></a>谓善不善无记受想行色无为。<a id="a-Ek"></a>或立九种。<a id="a-El"></a>谓由过去未来等差别。<a id="a-Em"></a>或立十种。<a id="a-En"></a>谓由十种义。<a id="a-Eo"></a>一随逐生义。<a id="a-Ep"></a>二领所缘义。<a id="a-Eq"></a>三取所缘相义。<a id="a-Er"></a>四于所缘造作义。<a id="a-Es"></a>五即彼诸法分位差别义。<a id="a-Et"></a>六无障碍义。<a id="a-Eu"></a>七常离系义。<a id="a-Ev"></a>八常非离系义。<a id="a-Ew"></a>九常无颠倒义。<a id="a-Ex"></a>十苦乐离系义。<a id="a-Ey"></a>非受离系义及受离系义如是。<a id="a-Ez"></a>若内若外六处所摄法。<a id="a-F0"></a>差别分别有六百六十。</p>
  <p id="aF1">复次屡观众色。<a id="a-F2"></a>观而复舍。<a id="a-F3"></a>故名为眼。<a id="a-F4"></a>数数于此声至能闻。<a id="a-F5"></a>故名为耳。<a id="a-F6"></a>数由此故能嗅诸香。<a id="a-F7"></a>故名为鼻。<a id="a-F8"></a>能除饥羸数发言论表彰呼召。<a id="a-F9"></a>故名为舌诸根所随周遍积聚。<a id="a-FA"></a>故名为身。<a id="a-FB"></a>愚夫长夜莹饰藏护。<a id="a-FC"></a>执为己有计为我所。<a id="a-FD"></a>我及我所又诸世间。<a id="a-FE"></a>依此假立种种名想。<a id="a-FF"></a>谓之有情。<a id="a-FG"></a>人与命者生者意生及儒童等。<a id="a-FH"></a>故名为意。<a id="a-FI"></a>数可示现在其方所质量可增。<a id="a-FJ"></a>故名为色。<a id="a-FK"></a>数宣数谢随增异论。<a id="a-FL"></a>故名为声。<a id="a-FM"></a>离质潜形屡随风转。<a id="a-FN"></a>故名为香。<a id="a-FO"></a>可以舌尝屡招疾苦。<a id="a-FP"></a>故名为味。<a id="a-FQ"></a>数可为身之所证得。<a id="a-FR"></a>故名为触遍能任持唯意境性故名为法。<a id="a-FS"></a>如是等类诸法差别应知。<a id="a-FT"></a>此中重说嗢拖。</p>
  <p id="aFU">南曰。</p>
  <p id="aFV">自性及所依　　所缘助伴业</p>
  <p id="aFW">由此五种门　　诸心差别转</p>
  <p id="aFX">此中显由五法六识身差别转。<a id="a-FY"></a>谓自性故。<a id="a-FZ"></a>所依故。<a id="a-Fa"></a>所缘故。<a id="a-Fb"></a>助伴故。<a id="a-Fc"></a>业故。</p>
  <p id="aFd">又复应知蕴善巧摄。<a id="a-Fe"></a>界善巧摄。<a id="a-Ff"></a>处善巧摄。<a id="a-Fg"></a>缘起善巧摄。<a id="a-Fh"></a>处非处善巧摄。<a id="a-Fi"></a>根善巧摄。</p>
  <p id="aFj">又复应知诸佛语言九事所摄。<a id="a-Fk"></a>云何九事。<a id="a-Fl"></a>一有情事。<a id="a-Fm"></a>二受用事。<a id="a-Fn"></a>三生起事。<a id="a-Fo"></a>四安住事。<a id="a-Fp"></a>五染净事。<a id="a-Fq"></a>六差别事。<a id="a-Fr"></a>七说者事。<a id="a-Fs"></a>八所说事。<a id="a-Ft"></a>九众会事。<a id="a-Fu"></a>有情事者谓五取蕴。<a id="a-Fv"></a>受用事者谓十二处。<a id="a-Fw"></a>生起事者谓十二分事。<a id="a-Fx"></a>缘起及缘生。<a id="a-Fy"></a>安住事者谓四食。<a id="a-Fz"></a>染净事者谓四圣谛。<a id="a-G0"></a>差别事者谓无量界。<a id="a-G1"></a>说者事者谓佛及彼弟子。<a id="a-G2"></a>所说事者谓四念住等菩提分法。<a id="a-G3"></a>众会事者所谓八众。<a id="a-G4"></a>一刹帝利众。<a id="a-G5"></a>二婆罗门众。<a id="a-G6"></a>三长者众。<a id="a-G7"></a>四沙门众。<a id="a-G8"></a>五四大天王众。<a id="a-G9"></a>六三十三天众。<a id="a-GA"></a>七焰摩天众。<a id="a-GB"></a>八梵天众。<a id="a-GC"></a>又嗢拖南曰。</p>
  <p id="aGD">色聚相应品　　世相及与缘</p>
  <p id="aGE">善等差别门　　巧便事为后</p>
 </body>
</html>