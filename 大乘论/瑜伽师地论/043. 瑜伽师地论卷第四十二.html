<!doctype html>
<html id="z3IBVLyvW" data-ver="859">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第四十二</h1>
  <h2 id="a2">本地分中菩萨地初持瑜伽处戒品第十之三</h2>
  <p id="a3">云何菩萨难行戒。<a id="a-4"></a>当知此戒略有三种。<a id="a-5"></a>谓诸菩萨现在具足大财大族自在增上。<a id="a-6"></a>弃舍如是大财大族自在增上。<a id="a-7"></a>受持菩萨净戒律仪。<a id="a-8"></a>是名菩萨第一难行戒。<a id="a-9"></a>又诸菩萨受净戒已。<a id="a-A"></a>若遭急难乃至失命。<a id="a-B"></a>于所受戒尚无少缺。<a id="a-C"></a>何况全犯。<a id="a-D"></a>是名菩萨第二难行戒。<a id="a-E"></a>又诸菩萨如是如是遍于一切行住作意。<a id="a-F"></a>恒住正念常无放逸。<a id="a-G"></a>乃至命终于所受戒无有误失。<a id="a-H"></a>尚不犯轻。<a id="a-I"></a>何况犯重。<a id="a-J"></a>是名菩萨第三难行戒。</p>
  <p id="aK">云何菩萨一切门戒。<a id="a-L"></a>当知此戒略有四种。<a id="a-M"></a>一者正受戒。<a id="a-N"></a>二者本性戒。<a id="a-O"></a>三者串习戒。<a id="a-P"></a>四者方便相应戒。<a id="a-Q"></a>正受戒者。<a id="a-R"></a>谓诸菩萨受先所受三种菩萨净戒律仪。<a id="a-S"></a>即律仪戒摄善法戒饶益有情戒。<a id="a-T"></a>本性戒者。<a id="a-U"></a>谓诸菩萨住种性位。<a id="a-V"></a>本性仁贤于相续中身语二业恒清净转。<a id="a-W"></a>串习戒者。<a id="a-X"></a>谓诸菩萨昔余生中曾串修习如先所说三种净戒。<a id="a-Y"></a>由宿因力所住持故。<a id="a-Z"></a>于现在世一切恶法不乐现行。<a id="a-a"></a>于诸恶法深心厌离乐修善行。<a id="a-b"></a>于善行中深心欣慕。<a id="a-c"></a>方便相应戒者。<a id="a-d"></a>谓诸菩萨依四摄事。<a id="a-e"></a>于诸有情身语善业恒相续转。</p>
  <p id="af">云何菩萨善士戒。<a id="a-g"></a>当知此戒略有五种。<a id="a-h"></a>谓诸菩萨自具尸罗。<a id="a-i"></a>劝他受戒。<a id="a-j"></a>赞戒功德。<a id="a-k"></a>见同法者深心欢喜。<a id="a-l"></a>设有毁犯如法悔除。</p>
  <p id="am">云何菩萨一切种戒。<a id="a-n"></a>当知此戒以要言之。<a id="a-o"></a>六种七种。<a id="a-p"></a>总十三种。<a id="a-q"></a>言六种者。<a id="a-r"></a>一回向戒。<a id="a-s"></a>回向大菩提故。<a id="a-t"></a>二广博戒。<a id="a-u"></a>广摄一切所学处故。<a id="a-v"></a>三无罪欢喜处戒。<a id="a-w"></a>远离耽着欲乐自苦二边行故。<a id="a-x"></a>四恒常戒。<a id="a-y"></a>虽尽寿命亦不弃舍所学处故。<a id="a-z"></a>五坚固戒。<a id="a-10"></a>一切利养恭敬他论本随烦恼不能伏故不能夺故。<a id="a-11"></a>六尸罗庄严具相应戒。<a id="a-12"></a>具足一切戒庄严故。<a id="a-13"></a>尸罗庄严如声闻地应知其相。<a id="a-14"></a>言七种者。<a id="a-15"></a>一止息戒。<a id="a-16"></a>远离一切杀生等故。<a id="a-17"></a>二转作戒。<a id="a-18"></a>摄一切善故饶益有情故。<a id="a-19"></a>三防护戒。<a id="a-1A"></a>随护止息转作戒故。<a id="a-1B"></a>四大士相异熟戒。<a id="a-1C"></a>五增上心异熟戒。<a id="a-1D"></a>六可爱趣异熟戒。<a id="a-1E"></a>七利有情异熟戒。</p>
  <p id="a1F">云何菩萨遂求戒。<a id="a-1G"></a>当知此戒略有八种。<a id="a-1H"></a>谓诸菩萨自谛思惟。<a id="a-1I"></a>如我悕求勿彼于我现行断命。<a id="a-1J"></a>不与而取。<a id="a-1K"></a>秽欲。<a id="a-1L"></a>邪行。<a id="a-1M"></a>虚妄。<a id="a-1N"></a>离间。<a id="a-1O"></a>粗恶。<a id="a-1P"></a>绮语。<a id="a-1Q"></a>手块杖等。<a id="a-1R"></a>诸非爱触加害于我。<a id="a-1S"></a>我求是已。<a id="a-1T"></a>他若相违而现行者。<a id="a-1U"></a>我求不遂我意不悦。<a id="a-1V"></a>如我悕求他亦如是。<a id="a-1W"></a>勿我于彼现行断命广说乃至恶触加害。<a id="a-1X"></a>彼求是已。<a id="a-1Y"></a>我若相违而现行者。<a id="a-1Z"></a>彼求不遂彼意不悦。<a id="a-1a"></a>我之所作若有令他所求不遂意不悦者。<a id="a-1b"></a>何现行为。<a id="a-1c"></a>菩萨如是审思惟已。<a id="a-1d"></a>命难因缘亦不于他现行八种所求不遂不悦意事。<a id="a-1e"></a>如是八种说名菩萨遂求戒。</p>
  <p id="a1f">云何菩萨此世他世乐戒。<a id="a-1g"></a>当知此戒略有九种。<a id="a-1h"></a>谓诸菩萨为诸有情。<a id="a-1i"></a>于应遮处而正遮止。<a id="a-1j"></a>于应开处而正开许。<a id="a-1k"></a>是诸有情应摄受者正摄受之。<a id="a-1l"></a>应调伏者正调伏之。<a id="a-1m"></a>菩萨于中身语二业常清净转。<a id="a-1n"></a>是则名为四种净戒。<a id="a-1o"></a>复有所余施忍精进静虑般若波罗蜜多俱行净戒。<a id="a-1p"></a>则为五种。<a id="a-1q"></a>总说名为九种净戒。<a id="a-1r"></a>如是菩萨所有净戒。<a id="a-1s"></a>能令自他现法后法皆得安乐。<a id="a-1t"></a>是故说名菩萨此世他世乐戒。</p>
  <p id="a1u">云何菩萨清净戒。<a id="a-1v"></a>当知此戒略有十种。<a id="a-1w"></a>一者初善受戒。<a id="a-1x"></a>唯为沙门三菩提故。<a id="a-1y"></a>非为命故。<a id="a-1z"></a>二者不太沉戒。<a id="a-20"></a>于违犯时远离微薄生悔愧故。<a id="a-21"></a>及不太举戒。<a id="a-22"></a>远离非处生悔愧故。<a id="a-23"></a>三者离懈怠戒。<a id="a-24"></a>于睡眠乐倚乐卧乐不耽着故。<a id="a-25"></a>昼夜勤修诸善品故。<a id="a-26"></a>四者离诸放逸所摄受戒。<a id="a-27"></a>修习如前所说。<a id="a-28"></a>五支不放逸故。<a id="a-29"></a>五者正愿戒。<a id="a-2A"></a>远离利养恭敬贪故。<a id="a-2B"></a>不愿生天而自要期修梵行故。<a id="a-2C"></a>六者轨则具足所摄受戒。<a id="a-2D"></a>于诸威仪所作众事善品加行妙善圆满。<a id="a-2E"></a>如法身语正现行故。<a id="a-2F"></a>七者净命具足所摄受戒。<a id="a-2G"></a>离矫诈等一切邪命过失法故。<a id="a-2H"></a>八者离二边戒。<a id="a-2I"></a>远离受用欲乐自苦二边法故。<a id="a-2J"></a>九者永出离戒。<a id="a-2K"></a>远离一切外道见故。<a id="a-2L"></a>十者于先所受无损失戒。<a id="a-2M"></a>于先所受菩萨净戒。<a id="a-2N"></a>无缺减故。<a id="a-2O"></a>无破坏故。<a id="a-2P"></a>如是十种。<a id="a-2Q"></a>是名菩萨清净戒。</p>
  <p id="a2R">如是菩萨大尸罗藏。<a id="a-2S"></a>能起当来大菩提果。<a id="a-2T"></a>谓依此故菩萨净戒波罗蜜多得圆满已。<a id="a-2U"></a>现证无上正等菩提。<a id="a-2V"></a>乃至未证无上菩提。<a id="a-2W"></a>依此无量菩萨戒藏正勤修习。<a id="a-2X"></a>常能获得五种胜利。<a id="a-2Y"></a>一者常为十方诸佛护念。<a id="a-2Z"></a>二者将舍命时住大欢喜。<a id="a-2a"></a>三者身坏已后在在所生。<a id="a-2b"></a>常与净戒若等若增诸菩萨众。<a id="a-2c"></a>为其同分为同法侣为善知识。<a id="a-2d"></a>四者成就无量大功德藏。<a id="a-2e"></a>能满净戒波罗蜜多。<a id="a-2f"></a>五者现法后法常得成就自性净戒。<a id="a-2g"></a>戒成其性。</p>
  <p id="a2h">如是如上所说一切自性戒等九种尸罗。<a id="a-2i"></a>当知三种净戒所摄。<a id="a-2j"></a>谓律仪戒摄善法戒饶益有情戒。<a id="a-2k"></a>如是三种菩萨净戒。<a id="a-2l"></a>以要言之。<a id="a-2m"></a>能为菩萨三所作事。<a id="a-2n"></a>谓律仪戒能安住其心。<a id="a-2o"></a>摄善法戒能成熟自佛法。<a id="a-2p"></a>饶益有情戒能成熟有情。<a id="a-2q"></a>如是总摄一切菩萨所应作事。<a id="a-2r"></a>所谓欲令现法乐住安住其心。<a id="a-2s"></a>身心无倦成熟佛法成熟有情。</p>
  <p id="a2t">如是菩萨唯有尔所菩萨净戒。<a id="a-2u"></a>唯有尔所净戒胜利。<a id="a-2v"></a>唯有尔所净戒所作。<a id="a-2w"></a>除此无有若过若增。<a id="a-2x"></a>过去菩萨求大菩提已于中学。<a id="a-2y"></a>未来菩萨求大菩提当于中学。<a id="a-2z"></a>普于十方无边无际诸世界中。<a id="a-30"></a>现在菩萨求大菩提今于中学。</p>
  <p data-pb></p>
  <h2 id="a31">本地分中菩萨地初持瑜伽处忍品第十一</h2>
  <p id="a32">云何菩萨忍波罗蜜多。<a id="a-33"></a>嗢拖南曰。</p>
  <p id="a34">自性一切难　　一切门善士</p>
  <p id="a35">一切种遂求　　二世乐清净</p>
  <p id="a36">如是九种相　　是名略说忍</p>
  <p id="a37">谓九种相忍。<a id="a-38"></a>名为菩萨忍波罗蜜多。<a id="a-39"></a>一自性忍。<a id="a-3A"></a>二一切忍。<a id="a-3B"></a>三难行忍。<a id="a-3C"></a>四一切门忍。<a id="a-3D"></a>五善士忍。<a id="a-3E"></a>六一切种忍。<a id="a-3F"></a>七遂求忍。<a id="a-3G"></a>八此世他世乐忍。<a id="a-3H"></a>九清净忍。</p>
  <p id="a3I">云何菩萨自性忍。<a id="a-3J"></a>谓诸菩萨或思择力为所依止。<a id="a-3K"></a>或由自性堪忍怨害。<a id="a-3L"></a>遍于一切皆能堪忍。<a id="a-3M"></a>普于一切皆能堪忍。<a id="a-3N"></a>由无染心纯悲愍故能有堪忍。<a id="a-3O"></a>当知此则略说菩萨忍之自性。</p>
  <p id="a3P">云何菩萨一切忍。<a id="a-3Q"></a>当知此忍略有二种。<a id="a-3R"></a>一依在家品忍。<a id="a-3S"></a>二依出家品忍。<a id="a-3T"></a>当知依此二种品忍各有三种。<a id="a-3U"></a>一耐他怨害忍。<a id="a-3V"></a>二安受众苦忍。<a id="a-3W"></a>三法思胜解忍。<a id="a-3X"></a>云何菩萨耐他怨害忍。<a id="a-3Y"></a>谓诸菩萨猛利无间种种长时。<a id="a-3Z"></a>从他怨害所生众苦现在前时。<a id="a-3a"></a>应如是学。<a id="a-3b"></a>如此是我自业过耳。<a id="a-3c"></a>由我先世自造种种不净业故。<a id="a-3d"></a>今受如是种种苦果。<a id="a-3e"></a>我今于此无义利苦若不忍者。<a id="a-3f"></a>复为当来大苦因处。<a id="a-3g"></a>我若于此大苦因法随顺转者。<a id="a-3h"></a>便为于己自作非爱。<a id="a-3i"></a>便为于己自生结缚。<a id="a-3j"></a>便为于己自兴怨害。<a id="a-3k"></a>非是于他。<a id="a-3l"></a>又自他身所有诸行。<a id="a-3m"></a>一切皆用性苦为体。<a id="a-3n"></a>彼无知故。<a id="a-3o"></a>于我身中性苦体上更增其苦。<a id="a-3p"></a>我既有知何宜于彼性苦体上重加其苦。<a id="a-3q"></a>多诸声闻多分唯修自义利行。<a id="a-3r"></a>尚不应起能生自他众苦不忍。<a id="a-3s"></a>何况我今正为勤修他义利行而生不忍。<a id="a-3t"></a>菩萨如是正思择已勤修五想。<a id="a-3u"></a>于怨亲中劣等胜品有乐有苦具德具失诸有情所。<a id="a-3v"></a>能忍一切怨害之苦。<a id="a-3w"></a>云何五想。<a id="a-3x"></a>一宿生亲善想。<a id="a-3y"></a>二随顺唯法想。<a id="a-3z"></a>三无常想。<a id="a-40"></a>四苦想。<a id="a-41"></a>五摄受想。<a id="a-42"></a>云何菩萨于有怨害诸有情所。<a id="a-43"></a>修习宿生亲善之想。<a id="a-44"></a>谓诸菩萨应如是学。<a id="a-45"></a>非易可得少分有情经历长世。<a id="a-46"></a>昔余生中未曾为我若父若母兄弟姊妹亲教轨范尊似尊等。<a id="a-47"></a>如是如理正思惟故。<a id="a-48"></a>于有怨害诸有情所。<a id="a-49"></a>舍怨憎想住亲善想。<a id="a-4A"></a>依亲善想于诸怨害悉能堪忍。<a id="a-4B"></a>云何菩萨于有怨害诸有情所。<a id="a-4C"></a>修习随顺唯法之想。<a id="a-4D"></a>谓诸菩萨应如是学。<a id="a-4E"></a>依托众缘唯行唯法。<a id="a-4F"></a>此中都无我及有情命者生者。<a id="a-4G"></a>是其能骂能嗔能打能弄能诃。<a id="a-4H"></a>或是所骂所嗔所打所弄所诃。<a id="a-4I"></a>如是如理正思惟故。<a id="a-4J"></a>于有怨害诸有情所。<a id="a-4K"></a>舍有情想住唯法想。<a id="a-4L"></a>依唯法想于诸怨害悉能堪忍。<a id="a-4M"></a>云何菩萨于有怨害诸有情所。<a id="a-4N"></a>修无常想。<a id="a-4O"></a>谓诸菩萨应如是学。<a id="a-4P"></a>诸有有情若生若长。<a id="a-4Q"></a>一切无常皆是死法。<a id="a-4R"></a>极报怨者谓断彼命。<a id="a-4S"></a>是诸有情命念念断。<a id="a-4T"></a>智者何缘复欲更断如是生死性无常法。<a id="a-4U"></a>诸有情上其有智者。<a id="a-4V"></a>尚不应起有染浊心。<a id="a-4W"></a>况当以手块杖加害。<a id="a-4X"></a>何况一切永断其命。<a id="a-4Y"></a>如是如理正思惟故。<a id="a-4Z"></a>舍常坚想安住无常不坚固想。<a id="a-4a"></a>依无常想于诸怨害悉能堪忍。<a id="a-4b"></a>云何菩萨于有怨害诸有情所。<a id="a-4c"></a>修习苦想。<a id="a-4d"></a>谓诸菩萨应如是观。<a id="a-4e"></a>若诸有情大兴盛者。<a id="a-4f"></a>尚为三苦常所随逐。<a id="a-4g"></a>所谓行苦坏苦苦苦。<a id="a-4h"></a>况诸有情住衰损者。<a id="a-4i"></a>如是观已应如是学。<a id="a-4j"></a>我今于此苦常随逐诸有情所。<a id="a-4k"></a>应勤方便令离众苦。<a id="a-4l"></a>不应于彼重加其苦。<a id="a-4m"></a>如是如理正思惟故。<a id="a-4n"></a>断灭乐想生起苦想。<a id="a-4o"></a>依此苦想于诸怨害悉能堪忍。<a id="a-4p"></a>云何菩萨于有怨害诸有情所。<a id="a-4q"></a>修摄受想。<a id="a-4r"></a>谓诸菩萨应如是学。<a id="a-4s"></a>我为一切有情之类发菩提心。<a id="a-4t"></a>摄受一切有情之类皆为亲眷。<a id="a-4u"></a>我应为彼作诸义利。<a id="a-4v"></a>我今不应本于有情欲作义利而当于彼不忍怨害作非义利。<a id="a-4w"></a>如是如理正思惟故。<a id="a-4x"></a>于有怨害诸有情所。<a id="a-4y"></a>灭除他想住摄受想。<a id="a-4z"></a>依摄受想于诸怨害悉能堪忍。<a id="a-50"></a>云何名忍。<a id="a-51"></a>自无愤勃不报他怨。<a id="a-52"></a>亦不随眠流注恒续故名为忍。<a id="a-53"></a>是名菩萨耐他怨害忍云何菩萨安受众苦忍。<a id="a-54"></a>谓诸菩萨应如是学。<a id="a-55"></a>我从昔来依欲行转。<a id="a-56"></a>常求诸欲故。<a id="a-57"></a>意思择为诸苦因。<a id="a-58"></a>追求种种苦性诸欲。<a id="a-59"></a>于追求时忍受无量猛利大苦。<a id="a-5A"></a>所谓种种殉利务农勤王等事。<a id="a-5B"></a>如是追求无义苦时。<a id="a-5C"></a>令我具受种种大苦。<a id="a-5D"></a>皆由无智思择过失。<a id="a-5E"></a>我今为求能引安乐最胜善品。<a id="a-5F"></a>尚应思择忍受百千俱胝大苦。<a id="a-5G"></a>况少小苦而不忍受。<a id="a-5H"></a>如是如理正思惟故。<a id="a-5I"></a>为求菩提悉能忍受一切事苦。<a id="a-5J"></a>云何名为一切事苦。<a id="a-5K"></a>当知此苦略有八种。<a id="a-5L"></a>一依止处苦。<a id="a-5M"></a>二世法处苦。<a id="a-5N"></a>三威仪处苦。<a id="a-5O"></a>四摄法处苦。<a id="a-5P"></a>五乞行处苦。<a id="a-5Q"></a>六勤劬处苦。<a id="a-5R"></a>七利他处苦。<a id="a-5S"></a>八所作处苦。<a id="a-5T"></a>依止处苦者。<a id="a-5U"></a>依谓四依。<a id="a-5V"></a>由依此故于善说法毗奈耶中。<a id="a-5W"></a>出家受具成苾刍分。<a id="a-5X"></a>所谓衣服饮食卧具病缘医药供身什物。<a id="a-5Y"></a>菩萨于此若得粗弊鲜少稽留轻蔑不敬。<a id="a-5Z"></a>不生忧悒。<a id="a-5a"></a>不由此缘精进懈废。<a id="a-5b"></a>如是名为菩萨忍受依止处苦。<a id="a-5c"></a>世法处苦者。<a id="a-5d"></a>当知世法略有九种。<a id="a-5e"></a>一衰。<a id="a-5f"></a>二毁。<a id="a-5g"></a>三讥。<a id="a-5h"></a>四苦。<a id="a-5i"></a>五坏法坏。<a id="a-5j"></a>六尽法尽。<a id="a-5k"></a>七老法老。<a id="a-5l"></a>八病法病。<a id="a-5m"></a>九死法死。<a id="a-5n"></a>如是世法若总若别。<a id="a-5o"></a>会遇现前能生众苦。<a id="a-5p"></a>此即名为世法处苦。<a id="a-5q"></a>菩萨触对如是众苦思择忍受。<a id="a-5r"></a>不由此缘精进懈废。<a id="a-5s"></a>如是名为菩萨忍受世法处苦。<a id="a-5t"></a>威仪处苦者。<a id="a-5u"></a>当知即是行住坐卧四种威仪。<a id="a-5v"></a>菩萨于中若行若坐。<a id="a-5w"></a>昼夜恒时从诸障法净修其心。<a id="a-5x"></a>终不非时胁着床座草敷叶敷。<a id="a-5y"></a>菩萨于此疲所生苦悉能忍受。<a id="a-5z"></a>不由此缘精进懈废。<a id="a-60"></a>如是名为菩萨忍受威仪处苦。<a id="a-61"></a>摄法处苦者。<a id="a-62"></a>当知摄法略有七种。<a id="a-63"></a>一供事三宝。<a id="a-64"></a>二供事尊长。<a id="a-65"></a>三咨受正法。<a id="a-66"></a>四既咨受已广为他说。<a id="a-67"></a>五以大音声吟咏赞诵。<a id="a-68"></a>六独处空闲无倒思惟称量观察。<a id="a-69"></a>七修习瑜伽作意所摄若止若观。<a id="a-6A"></a>菩萨于此七种摄法。<a id="a-6B"></a>勇猛劬劳所生众苦。<a id="a-6C"></a>悉能忍受。<a id="a-6D"></a>不由此缘精进懈废。<a id="a-6E"></a>如是名为菩萨忍受摄法处苦。<a id="a-6F"></a>乞行处苦者。<a id="a-6G"></a>当知此苦略有七种。<a id="a-6H"></a>一者自誓毁形剃须发等。<a id="a-6I"></a>弃舍世俗诸相好故。<a id="a-6J"></a>二者自誓毁色。<a id="a-6K"></a>受持改变坏色衣故。<a id="a-6L"></a>三者进止云为皆不纵任游涉世间。<a id="a-6M"></a>一切行住自兢摄故。<a id="a-6N"></a>四者依他活命舍商农等世间事业。<a id="a-6O"></a>从他所得而存济故。<a id="a-6P"></a>五者尽寿从他求衣服等。<a id="a-6Q"></a>于所获得非法珍财久所贮积。<a id="a-6R"></a>不受用故。<a id="a-6S"></a>六者尽寿遮止人间诸欲。<a id="a-6T"></a>离非梵行淫欲法故。<a id="a-6U"></a>七者尽寿遮止人间嬉戏。<a id="a-6V"></a>舍离观听歌舞笑戏倡伎等故。<a id="a-6W"></a>及离与己亲友同龄笑戏欢娱携从等故。<a id="a-6X"></a>如是等类。<a id="a-6Y"></a>因乞求行所有艰辛所生众苦。<a id="a-6Z"></a>菩萨一切皆能忍受。<a id="a-6a"></a>不由此缘精进懈废。<a id="a-6b"></a>如是名为菩萨忍受乞行处苦。<a id="a-6c"></a>勤劬处苦者。<a id="a-6d"></a>谓诸菩萨勤修善品劬劳因缘。<a id="a-6e"></a>发生种种身心疲恼。<a id="a-6f"></a>悉能忍受。<a id="a-6g"></a>不由此缘精进懈废。<a id="a-6h"></a>如是名为菩萨忍受勤劬处苦。<a id="a-6i"></a>利他处苦者。<a id="a-6j"></a>谓诸菩萨修十一种利有情业。<a id="a-6k"></a>如前应知。<a id="a-6l"></a>由彼所生种种忧苦。<a id="a-6m"></a>菩萨一切皆能忍受。<a id="a-6n"></a>不由此缘精进懈废。<a id="a-6o"></a>如是名为菩萨忍受利他处苦。<a id="a-6p"></a>所作处苦者。<a id="a-6q"></a>谓诸菩萨或是出家。<a id="a-6r"></a>便有营为衣钵等业。<a id="a-6s"></a>或是在家便有无倒商估营农仕王等业。<a id="a-6t"></a>由此发生种种勤苦。<a id="a-6u"></a>菩萨一切皆能忍受。<a id="a-6v"></a>不由此缘精进懈废。<a id="a-6w"></a>如是名为菩萨忍受所作处苦。<a id="a-6x"></a>又诸菩萨虽触众苦。<a id="a-6y"></a>而于无上正等菩提。<a id="a-6z"></a>未正勤修能正勤修。<a id="a-70"></a>已正勤修。<a id="a-71"></a>能无退转常勤修习。<a id="a-72"></a>无变异意无杂染心。<a id="a-73"></a>是名菩萨安受众苦忍。</p>
  <p id="a74">云何菩萨法思胜解忍。<a id="a-75"></a>谓诸菩萨于一切法。<a id="a-76"></a>能正思择。<a id="a-77"></a>由善观察胜觉慧故。<a id="a-78"></a>能于八种生胜解处善安胜解。<a id="a-79"></a>云何八种生胜解处。<a id="a-7A"></a>一三宝功德处。<a id="a-7B"></a>二真实义处。<a id="a-7C"></a>三诸佛菩萨大神力处。<a id="a-7D"></a>四因处。<a id="a-7E"></a>五果处。<a id="a-7F"></a>六应得义处。<a id="a-7G"></a>七自于彼义得方便处。<a id="a-7H"></a>八一切所知所应行处。<a id="a-7I"></a>又此胜解由二因缘。<a id="a-7J"></a>于彼诸处能善安立。<a id="a-7K"></a>一长时串习故。<a id="a-7L"></a>二证善净智故。<a id="a-7M"></a>是名菩萨法思胜解忍。<a id="a-7N"></a>如是菩萨依此二品一切忍故。<a id="a-7O"></a>当知广开难行忍等诸相差别。</p>
  <p id="a7P">云何菩萨难行忍当知此忍略有三种。<a id="a-7Q"></a>谓诸菩萨能于羸劣诸有情所。<a id="a-7R"></a>忍彼所作不饶益事。<a id="a-7S"></a>是名第一难行忍。<a id="a-7T"></a>若诸菩萨居尊贵位。<a id="a-7U"></a>于自臣隶不饶益事。<a id="a-7V"></a>堪能忍受。<a id="a-7W"></a>是名第二难行忍。<a id="a-7X"></a>若诸菩萨于其种姓卑贱有情所作增上不饶益事。<a id="a-7Y"></a>堪能忍受。<a id="a-7Z"></a>是名第三难行忍。</p>
  <p id="a7a">云何菩萨一切门忍。<a id="a-7b"></a>当知此忍略有四种。<a id="a-7c"></a>谓诸菩萨于亲所作不饶益事。<a id="a-7d"></a>于怨所作不饶益事。<a id="a-7e"></a>于中所作不饶益事。<a id="a-7f"></a>悉能堪忍。<a id="a-7g"></a>及于彼三劣等胜品不饶益事。<a id="a-7h"></a>皆能忍受。</p>
  <p id="a7i">云何菩萨善士忍。<a id="a-7j"></a>当知此忍略有五种。<a id="a-7k"></a>谓诸菩萨先于其忍见诸胜利。<a id="a-7l"></a>谓能堪忍补特伽罗。<a id="a-7m"></a>于当来世无多怨敌无多乖离有多喜乐。<a id="a-7n"></a>临终无悔。<a id="a-7o"></a>于身坏后。<a id="a-7p"></a>当生善趣天世界中。<a id="a-7q"></a>见胜利已。<a id="a-7r"></a>自能堪忍劝他行忍赞忍功德。<a id="a-7s"></a>见能行忍补特伽罗慰意庆喜。</p>
  <p id="a7t">云何菩萨一切种忍。<a id="a-7u"></a>当知此忍六种七种。<a id="a-7v"></a>总十三种。<a id="a-7w"></a>云何六种。<a id="a-7x"></a>谓诸菩萨了知不忍非爱异熟。<a id="a-7y"></a>由怖畏故勤修行忍。<a id="a-7z"></a>于诸有情有哀怜心有悲愍心有亲爱心。<a id="a-80"></a>由亲善故勤修行忍。<a id="a-81"></a>于其无上正等菩提猛利欲乐。<a id="a-82"></a>为圆满忍波罗蜜多。<a id="a-83"></a>由是因缘勤修行忍。<a id="a-84"></a>如世尊说。<a id="a-85"></a>夫出家者具忍辱力。<a id="a-86"></a>由是因缘不应出家受具足戒而行不忍。<a id="a-87"></a>由法受故勤修行忍。<a id="a-88"></a>种姓具足先串习忍。<a id="a-89"></a>于今现在安住自性故能修忍。<a id="a-8A"></a>知一切法远离有情。<a id="a-8B"></a>唯见诸法无戏论性。<a id="a-8C"></a>谛察法故能修行忍。<a id="a-8D"></a>云何七种。<a id="a-8E"></a>谓于一切不饶益忍。<a id="a-8F"></a>从一切忍。<a id="a-8G"></a>一切处忍。<a id="a-8H"></a>谓于屏处及大众前皆能修忍。<a id="a-8I"></a>一切时忍。<a id="a-8J"></a>谓昼初分若昼中分若昼后分。<a id="a-8K"></a>若夜若日若去来今。<a id="a-8L"></a>若病不病若卧若起。<a id="a-8M"></a>常能修忍。<a id="a-8N"></a>由身行忍不捶打故。<a id="a-8O"></a>由语行忍不出一切非爱言故。<a id="a-8P"></a>由意行忍不愤发故。<a id="a-8Q"></a>不持污浊恶意乐故。</p>
  <p id="a8R">云何菩萨遂求忍。<a id="a-8S"></a>当知此忍略有八种。<a id="a-8T"></a>谓诸菩萨于诸有苦来求索者恶逼能忍。<a id="a-8U"></a>于极凶暴上品恶业诸有情所。<a id="a-8V"></a>依法大悲不损恼忍。<a id="a-8W"></a>于诸出家犯戒者所。<a id="a-8X"></a>依法大悲不损恼忍。</p>
  <p id="a8Y">复有五种耐勤苦忍。<a id="a-8Z"></a>谓能堪耐除遣有苦有情众苦所有勤苦。<a id="a-8a"></a>又能堪耐求法勤苦。<a id="a-8b"></a>又能堪耐法随法行所有勤苦。<a id="a-8c"></a>又能堪耐即于彼法广为他说所有勤苦。<a id="a-8d"></a>又能堪耐于诸有情所为所作正与助伴所有勤苦。<a id="a-8e"></a>如是八种名遂求忍。<a id="a-8f"></a>若于有情有损恼者。<a id="a-8g"></a>由忍故离若于有情是所求者。<a id="a-8h"></a>由忍故与。<a id="a-8i"></a>是故说此名遂求忍。</p>
  <p id="a8j">云何菩萨此世他世乐忍。<a id="a-8k"></a>当知此忍略有九种。<a id="a-8l"></a>谓诸菩萨住不放逸。<a id="a-8m"></a>于诸善法悉能堪忍。<a id="a-8n"></a>于诸寒热悉能堪忍。<a id="a-8o"></a>于诸饥渴悉能堪忍。<a id="a-8p"></a>于蚊虻触悉能堪忍。<a id="a-8q"></a>于诸风日悉能堪忍。<a id="a-8r"></a>于蛇蝎触悉能堪忍。<a id="a-8s"></a>于诸劬劳所生种种若身若心疲惓忧恼悉能堪忍。<a id="a-8t"></a>于堕生死生老病死等苦有情现前。<a id="a-8u"></a>哀愍而修行忍。<a id="a-8v"></a>如是菩萨修行忍故。<a id="a-8w"></a>能令自身于现法中得安乐住。<a id="a-8x"></a>不为一切恶不善法之所陵杂。<a id="a-8y"></a>能引后世安乐因缘。<a id="a-8z"></a>亦能令他修行种种现法后法安乐正行。<a id="a-90"></a>是名此世他世乐忍。</p>
  <p id="a91">云何菩萨清净忍。<a id="a-92"></a>当知此忍略有十种。<a id="a-93"></a>谓诸菩萨遇他所作不饶益事损恼违越。<a id="a-94"></a>终不返报。<a id="a-95"></a>亦不意愤亦无怨嫌意。<a id="a-96"></a>乐相续恒常现前。<a id="a-97"></a>欲作饶益先后无异。<a id="a-98"></a>非一益己舍而不益。<a id="a-99"></a>于有怨者自往悔谢。<a id="a-9A"></a>终不令他生疲厌已然后受谢。<a id="a-9B"></a>恐其疲厌才谢便受。<a id="a-9C"></a>于不堪忍。<a id="a-9D"></a>成就增上猛利惭愧。<a id="a-9E"></a>依于堪忍于大师所。<a id="a-9F"></a>成就增上猛利爱敬。<a id="a-9G"></a>依不损恼诸有情故。<a id="a-9H"></a>于诸有情成就猛利哀愍爱乐。<a id="a-9I"></a>一切不忍并助伴法皆得断故。<a id="a-9J"></a>离欲界欲。<a id="a-9K"></a>由此十相。</p>
  <p id="a9L">当知菩萨所修行忍清净无垢当知此中初自性忍。<a id="a-9M"></a>广说乃至后清净忍。<a id="a-9N"></a>如是能生广博无量大菩提果。<a id="a-9O"></a>忍为依止。<a id="a-9P"></a>是诸菩萨能圆满忍波罗蜜多。<a id="a-9Q"></a>能证无上正等菩提。</p>
  <p data-pb></p>
  <h2 id="a9R">本地分中菩萨地初持瑜伽处精进品第十二</h2>
  <p id="a9S">云何菩萨精进波罗蜜多。<a id="a-9T"></a>嗢拖南曰。</p>
  <p id="a9U">自性一切难　　一切门善士</p>
  <p id="a9V">一切种遂求　　二世乐清净</p>
  <p id="a9W">如是九种相　　名略说精进</p>
  <p id="a9X">谓九种相精进。<a id="a-9Y"></a>名为菩萨精进波罗蜜多。<a id="a-9Z"></a>一者自性精进。<a id="a-9a"></a>二者一切精进。<a id="a-9b"></a>三者难行精进四者一切门精进。<a id="a-9c"></a>五者善士精进。<a id="a-9d"></a>六者一切种精进。<a id="a-9e"></a>七者遂求精进。<a id="a-9f"></a>八者此世他世乐精进。<a id="a-9g"></a>九者清净精进。</p>
  <p id="a9h">云何菩萨自性精进。<a id="a-9i"></a>谓诸菩萨其心勇悍。<a id="a-9j"></a>堪能摄受无量善法。<a id="a-9k"></a>利益安乐一切有情。<a id="a-9l"></a>炽然无间无有颠倒。<a id="a-9m"></a>及此所起身语意动。<a id="a-9n"></a>当知是名菩萨所行精进自性。</p>
  <p id="a9o">云何菩萨一切精进。<a id="a-9p"></a>谓此精进略有二种。<a id="a-9q"></a>一者依在家品精进。<a id="a-9r"></a>二者依出家品精进。<a id="a-9s"></a>当知依此二品精进各有三种。<a id="a-9t"></a>一擐甲精进。<a id="a-9u"></a>二摄善法精进。<a id="a-9v"></a>三饶益有情精进。</p>
  <p id="a9w">云何菩萨擐甲精进。<a id="a-9x"></a>谓诸菩萨于发加行精进之前。<a id="a-9y"></a>其心勇悍先擐誓甲。<a id="a-9z"></a>若我为脱一有情。<a id="a-A0"></a>苦以千大劫等一日夜。<a id="a-A1"></a>处那洛迦不在余趣。<a id="a-A2"></a>乃至菩萨经尔所时。<a id="a-A3"></a>证得无上正等菩提。<a id="a-A4"></a>假使过此百千俱胝倍数时劫。<a id="a-A5"></a>方证无上正等菩提。<a id="a-A6"></a>我之勇悍亦无退屈。<a id="a-A7"></a>于求无上正等菩提非不进趣。<a id="a-A8"></a>既进趣已勤勇无懈。<a id="a-A9"></a>何况所经时短苦薄。<a id="a-AA"></a>是名菩萨擐甲精进。<a id="a-AB"></a>若有菩萨于如是相菩萨所有擐甲精进。<a id="a-AC"></a>少起胜解少生净信。<a id="a-AD"></a>如是菩萨尚已长养无量勇猛。<a id="a-AE"></a>发勤精进大菩提性。<a id="a-AF"></a>何况菩萨成就如是擐甲精进。<a id="a-AG"></a>如是菩萨于求菩提饶益有情。<a id="a-AH"></a>无有少分难行事业可生怯劣难作之心。</p>
  <p id="aAI">云何菩萨摄善法精进。<a id="a-AJ"></a>谓诸菩萨所有精进。<a id="a-AK"></a>能为施戒忍精进静虑慧波罗蜜多加行。<a id="a-AL"></a>能成办施戒忍精进静虑慧波罗蜜多。<a id="a-AM"></a>当知此复略有七种。<a id="a-AN"></a>一无动精进。<a id="a-AO"></a>一切分别种种分别。<a id="a-AP"></a>根本烦恼少分烦恼。<a id="a-AQ"></a>一切异论一切苦触。<a id="a-AR"></a>不倾动故。<a id="a-AS"></a>二坚固精进。<a id="a-AT"></a>是殷重加行故。<a id="a-AU"></a>三无量精进。<a id="a-AV"></a>能现证得一切明处故。<a id="a-AW"></a>四方便相应精进。<a id="a-AX"></a>所应得义无颠倒道随顺而行故。<a id="a-AY"></a>平等通达故。<a id="a-AZ"></a>五无倒精进。<a id="a-Aa"></a>为欲证得能引义利所应得义愿所引故。<a id="a-Ab"></a>六恒常精进。<a id="a-Ac"></a>是无间加行故。<a id="a-Ad"></a>七离慢精进。<a id="a-Ae"></a>由勤精进离高举故。<a id="a-Af"></a>由此七种摄善法精进勤加行故。<a id="a-Ag"></a>令诸菩萨速能圆满波罗蜜多疾证无上正等菩提。<a id="a-Ah"></a>由此精进是能修证能成菩提。<a id="a-Ai"></a>一切善法最胜因缘。<a id="a-Aj"></a>余则不尔。<a id="a-Ak"></a>是故如来以种种门。<a id="a-Al"></a>称赞精进能证无上正等菩提。</p>
  <p id="aAm">云何菩萨饶益有情精进。<a id="a-An"></a>谓此精进有十一种。<a id="a-Ao"></a>如戒品说。<a id="a-Ap"></a>彼说尸罗此说精进。<a id="a-Aq"></a>当知是名彼此差别。</p>
  <p id="aAr">云何菩萨难行精进。<a id="a-As"></a>谓此精进略有三种。<a id="a-At"></a>若诸菩萨无间远离诸衣服想诸饮食想诸卧具想及己身想。<a id="a-Au"></a>于诸善法无间修习曾无懈废。<a id="a-Av"></a>是名第一难行精进。<a id="a-Aw"></a>若诸菩萨如是精进。<a id="a-Ax"></a>尽众同分于一切时曾无懈废。<a id="a-Ay"></a>是名第二难行精进。<a id="a-Az"></a>若诸菩萨平等通达功德相应。<a id="a-B0"></a>不缓不急无有颠倒。<a id="a-B1"></a>能引义利精进成就。<a id="a-B2"></a>是名第三难行精进。<a id="a-B3"></a>如是菩萨难精进力。<a id="a-B4"></a>当知即是缘。<a id="a-B5"></a>有情悲及与般若能摄之因。</p>
  <p id="aB6">云何菩萨一切门精进。<a id="a-B7"></a>谓此精进略有四种。<a id="a-B8"></a>一离染法精进。<a id="a-B9"></a>二引白法精进。<a id="a-BA"></a>三净除业精进。<a id="a-BB"></a>四增长智精进。<a id="a-BC"></a>离染法精进者。<a id="a-BD"></a>谓诸菩萨所有精进。<a id="a-BE"></a>能令一切结缚随眠随烦恼缠未生不生已生断灭。<a id="a-BF"></a>引白法精进者。<a id="a-BG"></a>谓诸菩萨所有精进。<a id="a-BH"></a>一切善法未生令生已生令住。<a id="a-BI"></a>令不忘失增长广大。<a id="a-BJ"></a>净除业精进者。<a id="a-BK"></a>谓诸菩萨所有精进。<a id="a-BL"></a>能令三业皆悉清净。<a id="a-BM"></a>能摄妙善身语意业。<a id="a-BN"></a>增长智精进者。<a id="a-BO"></a>谓诸菩萨所有精进。<a id="a-BP"></a>能集能增闻思修慧。</p>
  <p id="aBQ">云何菩萨善士精进。<a id="a-BR"></a>谓此精进略有五种。<a id="a-BS"></a>一无所弃舍精进。<a id="a-BT"></a>谓诸菩萨所有精进。<a id="a-BU"></a>不舍一切。<a id="a-BV"></a>欲加行故。<a id="a-BW"></a>二无退减精进。<a id="a-BX"></a>谓诸菩萨所有精进。<a id="a-BY"></a>如先所受若等若增。<a id="a-BZ"></a>发勤精进随长养故。<a id="a-Ba"></a>三无下劣精进。<a id="a-Bb"></a>谓诸菩萨所有精进。<a id="a-Bc"></a>勇猛炽然。<a id="a-Bd"></a>长时无间精勤策励。<a id="a-Be"></a>心无怯弱无退屈故。<a id="a-Bf"></a>四无颠倒精进。<a id="a-Bg"></a>谓诸菩萨所有精进。<a id="a-Bh"></a>能引义利。<a id="a-Bi"></a>方便善巧所摄持故。<a id="a-Bj"></a>五勤勇加行精进。<a id="a-Bk"></a>谓诸菩萨所有精进。<a id="a-Bl"></a>能于无上正等菩提达进趣故。</p>
  <p id="aBm">云何菩萨一切种精进。<a id="a-Bn"></a>谓此精进六种七种。<a id="a-Bo"></a>总十三种。<a id="a-Bp"></a>云何菩萨六种精进。<a id="a-Bq"></a>一无间精进。<a id="a-Br"></a>谓一切时修加行故。<a id="a-Bs"></a>二殷重精进。<a id="a-Bt"></a>谓能周备修加行故。<a id="a-Bu"></a>三等流精进。<a id="a-Bv"></a>谓先因力所任持故。<a id="a-Bw"></a>四加行精进。<a id="a-Bx"></a>数数思择种种善品正加行故。<a id="a-By"></a>五无动精进。<a id="a-Bz"></a>一切苦触不能动故。<a id="a-C0"></a>亦不转成余性分故。<a id="a-C1"></a>六无喜足精进。<a id="a-C2"></a>少分下劣差别证中不喜足故。<a id="a-C3"></a>菩萨成就如是六种。<a id="a-C4"></a>一切种精进发勤精进故。<a id="a-C5"></a>所以说言有势有勤有勇坚猛。<a id="a-C6"></a>于诸善法不舍其轭。<a id="a-C7"></a>云何菩萨七种精进。<a id="a-C8"></a>一与欲俱行精进。<a id="a-C9"></a>谓诸菩萨所有精进。<a id="a-CA"></a>数于无上正等菩提。<a id="a-CB"></a>猛利欲愿随长养故。<a id="a-CC"></a>二平等相应精进。<a id="a-CD"></a>谓诸菩萨所有精进。<a id="a-CE"></a>能令随一根本烦恼及随烦恼。<a id="a-CF"></a>不染污心亦不缠心由此精进。<a id="a-CG"></a>能令菩萨于诸善法等习而住。<a id="a-CH"></a>三胜进精进。<a id="a-CI"></a>谓诸菩萨若为随一根本烦恼及随烦恼染心缠心。<a id="a-CJ"></a>为断如是诸烦恼故。<a id="a-CK"></a>精进勇猛如灭头然。<a id="a-CL"></a>四勤求精进。<a id="a-CM"></a>谓诸菩萨勇猛勤求一切明处无厌倦故。<a id="a-CN"></a>五修学精进。<a id="a-CO"></a>谓诸菩萨于所学法如应如宜。<a id="a-CP"></a>普于一切法随法行能成办故。<a id="a-CQ"></a>六利他精进。<a id="a-CR"></a>谓诸菩萨所有精进。<a id="a-CS"></a>于如前说十一种相。<a id="a-CT"></a>应知其相。<a id="a-CU"></a>七善护精进。<a id="a-CV"></a>谓诸菩萨所有精进。<a id="a-CW"></a>起正加行善自防守。<a id="a-CX"></a>若有所犯如法悔除。<a id="a-CY"></a>如是菩萨十三种精进名一切种精进。</p>
  <p id="aCZ">菩萨所有遂求精进。<a id="a-Ca"></a>此世他世乐精进。<a id="a-Cb"></a>如忍应知。<a id="a-Cc"></a>其差别者。<a id="a-Cd"></a>彼说堪忍。<a id="a-Ce"></a>此说菩萨精进勇悍。</p>
  <p id="aCf">云何菩萨清净精进。<a id="a-Cg"></a>谓此精进略有十种。<a id="a-Ch"></a>一相称精进。<a id="a-Ci"></a>二串习精进。<a id="a-Cj"></a>三无缓精进。<a id="a-Ck"></a>四善摄精进。<a id="a-Cl"></a>五应时修习精进。<a id="a-Cm"></a>六通达众相精进。<a id="a-Cn"></a>七不退弱精进。<a id="a-Co"></a>八不舍轭精进。<a id="a-Cp"></a>九平等精进。<a id="a-Cq"></a>十回向大菩提精进。<a id="a-Cr"></a>若诸菩萨或为彼彼诸随烦恼极所逼切。<a id="a-Cs"></a>为断彼彼随烦恼故。<a id="a-Ct"></a>修习种种相称对治。<a id="a-Cu"></a>谓为对治诸贪欲故修习不净。<a id="a-Cv"></a>为欲对治诸嗔恚故修习慈愍。<a id="a-Cw"></a>为欲对治诸愚痴故修习观察缘性缘起。<a id="a-Cx"></a>为欲对治诸寻思故修习息念。<a id="a-Cy"></a>为欲对治诸憍慢故修界差别。<a id="a-Cz"></a>如是等类。<a id="a-D0"></a>是名菩萨相称精进。<a id="a-D1"></a>若诸菩萨非唯成就始业。<a id="a-D2"></a>初业所有精进。<a id="a-D3"></a>谓为住心教授教诫。<a id="a-D4"></a>非不亦由串习加行积习加行。<a id="a-D5"></a>是名菩萨串习精进。<a id="a-D6"></a>若诸菩萨亦非唯有串习加行积习加行。<a id="a-D7"></a>为住其心教授教诫。<a id="a-D8"></a>然此始业初业菩萨。<a id="a-D9"></a>于此加行不缓加行无间加行殷重加行。<a id="a-DA"></a>是名菩萨无缓精进。<a id="a-DB"></a>若诸菩萨从师长所。<a id="a-DC"></a>或自多闻力所持故无倒而取。<a id="a-DD"></a>为住其心发勤精进。<a id="a-DE"></a>是名菩萨善摄精进。<a id="a-DF"></a>若诸菩萨无倒取已。<a id="a-DG"></a>于应止时能正修止。<a id="a-DH"></a>于应举时能策其心。<a id="a-DI"></a>于应舍时能正修舍。<a id="a-DJ"></a>是名菩萨应时修习相应精进。<a id="a-DK"></a>若诸菩萨于其种种止举舍相入住出相。<a id="a-DL"></a>能善了知能无忘失。<a id="a-DM"></a>能善通达无间修作殷重修作。<a id="a-DN"></a>是名菩萨通达众相相应精进。<a id="a-DO"></a>若诸菩萨闻说种种最极广大最极甚深不可思议不可度量菩萨精进。<a id="a-DP"></a>不自轻蔑心不怯弱。<a id="a-DQ"></a>不于所有少分下劣差别证中而生喜足不求上进。<a id="a-DR"></a>是名菩萨不退弱精进。<a id="a-DS"></a>若诸菩萨于时时间。<a id="a-DT"></a>密护根门饮食知量。<a id="a-DU"></a>初夜后夜常勤修习觉寤瑜伽。<a id="a-DV"></a>正知而住。<a id="a-DW"></a>于如是类等持资粮。<a id="a-DX"></a>能摄受转。<a id="a-DY"></a>即于其中炽然修习。<a id="a-DZ"></a>于能引摄无倒义利。<a id="a-Da"></a>于一切时勤加功用。<a id="a-Db"></a>是名菩萨不舍轭精进。<a id="a-Dc"></a>若诸菩萨发勤精进。<a id="a-Dd"></a>不缓不急平等双运。<a id="a-De"></a>普于一切应作事中。<a id="a-Df"></a>亦能平等殷重修作。<a id="a-Dg"></a>是名菩萨平等精进。<a id="a-Dh"></a>若诸菩萨一切精进有所为作。<a id="a-Di"></a>无不皆为回向无上正等菩提。<a id="a-Dj"></a>是名菩萨回向大菩提精进。</p>
  <p id="aDk">如是最初自性精进。<a id="a-Dl"></a>乃至最后清净精进。<a id="a-Dm"></a>皆得菩萨大菩提果。<a id="a-Dn"></a>菩萨依此所有精进。<a id="a-Do"></a>圆满精进波罗蜜多。<a id="a-Dp"></a>能于无上正等菩提。<a id="a-Dq"></a>速疾已证当证今证。</p>
 </body>
</html>