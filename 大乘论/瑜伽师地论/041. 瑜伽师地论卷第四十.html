<!doctype html>
<html id="z3IBVLqvU" data-ver="820">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第四十</h1>
  <h2 id="a2">本地分中菩萨地初持瑜伽处戒品第十之一</h2>
  <p id="a3">云何菩萨戒波罗蜜多。<a id="a-4"></a>嗢拖南曰。</p>
  <p id="a5">自性一切难　　一切门善士</p>
  <p id="a6">一切种遂求　　二世乐清净</p>
  <p id="a7">如是九种相　　是名略说戒</p>
  <p id="a8">谓九种相戒名为菩萨戒波罗蜜多。<a id="a-9"></a>一自性戒。<a id="a-A"></a>二一切戒。<a id="a-B"></a>三难行戒。<a id="a-C"></a>四一切门戒。<a id="a-D"></a>五善士戒。<a id="a-E"></a>六一切种戒。<a id="a-F"></a>七遂求戒。<a id="a-G"></a>八此世他世乐戒。<a id="a-H"></a>九清净戒。</p>
  <p id="aI">云何菩萨自性戒。<a id="a-J"></a>谓若略说具四功德。<a id="a-K"></a>当知是名菩萨自性戒。<a id="a-L"></a>何等为四。<a id="a-M"></a>一从他正受。<a id="a-N"></a>二善净意乐。<a id="a-O"></a>三犯已还净。<a id="a-P"></a>四深敬专念无有违犯。<a id="a-Q"></a>由诸菩萨从他正受故。<a id="a-R"></a>于所学戒若有违犯。<a id="a-S"></a>即外观他深生愧耻。<a id="a-T"></a>由诸菩萨善净意乐故。<a id="a-U"></a>于所学戒若有违犯。<a id="a-V"></a>即内自顾深起惭羞。<a id="a-W"></a>由诸菩萨于诸学处犯已还净。<a id="a-X"></a>深敬专念初无违犯。<a id="a-Y"></a>二因缘故。<a id="a-Z"></a>离诸恶作。<a id="a-a"></a>如是菩萨从他正受善净意乐。<a id="a-b"></a>为依止故生起惭愧。<a id="a-c"></a>由惭愧故能善防护所受尸罗。<a id="a-d"></a>由善防护所受戒故离诸恶作。<a id="a-e"></a>又于是中。<a id="a-f"></a>从他正受。<a id="a-g"></a>善净意乐。<a id="a-h"></a>此二是法。<a id="a-i"></a>犯已还净。<a id="a-j"></a>深敬专念无有违犯。<a id="a-k"></a>此二是前二法所引。<a id="a-l"></a>又于是中。<a id="a-m"></a>从他正受。<a id="a-n"></a>善净意乐。<a id="a-o"></a>深敬专念无有违犯。<a id="a-p"></a>由此三法应知能令不毁菩萨所受净戒。<a id="a-q"></a>犯已还净。<a id="a-r"></a>由此一法应知能令犯已还出。<a id="a-s"></a>如是菩萨具四功德自性尸罗。<a id="a-t"></a>应知即是妙善净戒。<a id="a-u"></a>正受随学。<a id="a-v"></a>能利自他。<a id="a-w"></a>利益安乐无量众生。<a id="a-x"></a>哀愍世间诸天人等。<a id="a-y"></a>令得义利利益安乐故。<a id="a-z"></a>应知即是无量净戒。<a id="a-10"></a>摄受无量菩萨所学故。<a id="a-11"></a>应知即是饶益一切有情净戒。<a id="a-12"></a>现前能作一切有情利益安乐故。<a id="a-13"></a>应知即是能获大果胜利净戒摄受随与无上正等菩提果故。<a id="a-14"></a>是名菩萨自性戒。</p>
  <p id="a15">云何菩萨一切戒。<a id="a-16"></a>谓菩萨戒略有二种。<a id="a-17"></a>一在家分戒。<a id="a-18"></a>二出家分戒是名一切戒。</p>
  <p id="a19">又即依此在家出家二分净戒。<a id="a-1A"></a>略说三种。<a id="a-1B"></a>一律仪戒。<a id="a-1C"></a>二摄善法戒。<a id="a-1D"></a>三饶益有情戒。</p>
  <p id="a1E">律仪戒者。<a id="a-1F"></a>谓诸菩萨所受七众别解脱律仪。<a id="a-1G"></a>即是苾刍戒。<a id="a-1H"></a>苾刍尼戒。<a id="a-1I"></a>正学戒。<a id="a-1J"></a>勤策男戒。<a id="a-1K"></a>勤策女戒。<a id="a-1L"></a>近事男戒。<a id="a-1M"></a>近事女戒。<a id="a-1N"></a>如是七种。<a id="a-1O"></a>依止在家出家二分。<a id="a-1P"></a>如应当知。<a id="a-1Q"></a>是名菩萨律仪戒。</p>
  <p id="a1R">摄善法戒者。<a id="a-1S"></a>谓诸菩萨受律仪戒后。<a id="a-1T"></a>所有一切为大菩提。<a id="a-1U"></a>由身语意积集诸善。<a id="a-1V"></a>总说名为摄善法戒。<a id="a-1W"></a>此复云何。<a id="a-1X"></a>谓诸菩萨依戒住戒。<a id="a-1Y"></a>于闻于思于修止观于乐独处。<a id="a-1Z"></a>精勤修学。<a id="a-1a"></a>如是时时于诸尊长。<a id="a-1b"></a>精勤修习合掌起迎问讯礼拜恭敬之业。<a id="a-1c"></a>即于尊长勤修敬事。<a id="a-1d"></a>于疾病者悲愍殷重瞻侍供给。<a id="a-1e"></a>于诸妙说施以善哉。<a id="a-1f"></a>于有功德补特伽罗。<a id="a-1g"></a>真诚赞美。<a id="a-1h"></a>于十方界一切有情一切福业。<a id="a-1i"></a>以胜意乐起净信心发言随喜。<a id="a-1j"></a>于他所作一切违犯思择安忍。<a id="a-1k"></a>以身语意已作未作一切善根。<a id="a-1l"></a>回向无上正等菩提。<a id="a-1m"></a>时时发起种种正愿以一切种上妙供具供佛法僧。<a id="a-1n"></a>于诸善品恒常勇猛精进修习。<a id="a-1o"></a>于身语意住不放逸。<a id="a-1p"></a>于诸学处正念正知正行。<a id="a-1q"></a>防守密护根门。<a id="a-1r"></a>于食知量。<a id="a-1s"></a>初夜后夜常修觉悟。<a id="a-1t"></a>亲近善士依止善友。<a id="a-1u"></a>于自愆犯审谛了知深见过失。<a id="a-1v"></a>既审了知深见过已。<a id="a-1w"></a>其未犯者专意护持。<a id="a-1x"></a>其已犯者于佛菩萨同法者所。<a id="a-1y"></a>至心发露如法悔除。<a id="a-1z"></a>如是等类所有引摄护持。<a id="a-20"></a>增长诸善法戒。<a id="a-21"></a>是名菩萨摄善法戒。</p>
  <p id="a22">云何菩萨饶益有情戒。<a id="a-23"></a>当知此戒略有十一相。<a id="a-24"></a>何等十一。<a id="a-25"></a>谓诸菩萨于诸有情能引义利。<a id="a-26"></a>彼彼事业与作助伴。<a id="a-27"></a>于诸有情随所生起疾病等苦。<a id="a-28"></a>赡侍病等亦作助伴。<a id="a-29"></a>又诸菩萨依世出世种种义利。<a id="a-2A"></a>能为有情说诸法要。<a id="a-2B"></a>先方便说先如理说。<a id="a-2C"></a>后令获得彼彼义利。<a id="a-2D"></a>又诸菩萨于先有恩诸有情所善守知恩。<a id="a-2E"></a>随其所应现前酬报。<a id="a-2F"></a>又诸菩萨于堕种种师子虎狼鬼魅王贼水火等畏诸有情类。<a id="a-2G"></a>皆能救护。<a id="a-2H"></a>令离如是诸怖畏处。<a id="a-2I"></a>又诸菩萨于诸丧失财宝亲属诸有情类。<a id="a-2J"></a>善为开解令离愁忧。<a id="a-2K"></a>又诸菩萨于有匮乏资生众具诸有情类。<a id="a-2L"></a>施与一切资生众具。<a id="a-2M"></a>又诸菩萨随顺道理。<a id="a-2N"></a>正与依止如法御众。<a id="a-2O"></a>又诸菩萨随顺世间。<a id="a-2P"></a>事务言说。<a id="a-2Q"></a>呼召去来。<a id="a-2R"></a>谈论庆慰。<a id="a-2S"></a>随时往赴。<a id="a-2T"></a>从他受取饮食等事。<a id="a-2U"></a>以要言之。<a id="a-2V"></a>远离一切能引无义违意现行。<a id="a-2W"></a>于所余事心皆随转。<a id="a-2X"></a>又诸菩萨若隐若露。<a id="a-2Y"></a>显示所有真实功德。<a id="a-2Z"></a>令诸有情欢言进学。<a id="a-2a"></a>又诸菩萨于有过者。<a id="a-2b"></a>内怀亲昵利益安乐增上意乐调伏诃责治罚驱摈。<a id="a-2c"></a>为欲令其出不善处安置善处。<a id="a-2d"></a>又诸菩萨以神通力。<a id="a-2e"></a>方便示现那落迦等诸趣等相。<a id="a-2f"></a>令诸有情厌离不善。<a id="a-2g"></a>方便引令入佛圣教欢喜信乐生希有心勤修正行。<a id="a-2h"></a>云何菩萨住律仪戒。<a id="a-2i"></a>住摄善法戒。<a id="a-2j"></a>住饶益有情戒。<a id="a-2k"></a>善护律仪戒。<a id="a-2l"></a>善修摄善法戒善行一切种饶益有情戒。</p>
  <p id="a2m">谓诸菩萨住别解脱律仪戒时。<a id="a-2n"></a>舍转轮王而出家已。<a id="a-2o"></a>不顾王位如弃草秽。<a id="a-2p"></a>如有贫庶为活命故。<a id="a-2q"></a>弃下劣欲而出家已不顾劣欲。<a id="a-2r"></a>不如菩萨清净意乐舍轮王位而出家已不顾一切人中最胜转轮王位。<a id="a-2s"></a>又诸菩萨住律仪戒。<a id="a-2t"></a>于未来世天魔王宫所有妙欲。<a id="a-2u"></a>不生喜乐。<a id="a-2v"></a>亦不愿求彼诸妙欲修行梵行。<a id="a-2w"></a>于彼妙欲尚如实观。<a id="a-2x"></a>犹如趣入广大种种恐畏稠林。<a id="a-2y"></a>况余诸欲。<a id="a-2z"></a>又诸菩萨既出家已。<a id="a-30"></a>于现在世尊贵有情种种上妙利养恭敬。<a id="a-31"></a>正慧审观。<a id="a-32"></a>尚如变吐曾不味着。<a id="a-33"></a>何况于余卑贱有情所有下劣利养恭敬。<a id="a-34"></a>又诸菩萨常乐远离若独静处。<a id="a-35"></a>若在众中。<a id="a-36"></a>于一切时心专远离寂静而住。<a id="a-37"></a>不唯于是尸罗律仪而生喜足。<a id="a-38"></a>依戒住戒勤修无量菩萨等持。<a id="a-39"></a>为欲引发证得自在。<a id="a-3A"></a>又诸菩萨虽处杂众。<a id="a-3B"></a>而不乐为乃至少分不正言论。<a id="a-3C"></a>居远离处。<a id="a-3D"></a>不起少分诸恶寻思。<a id="a-3E"></a>或时失念暂尔现行。<a id="a-3F"></a>寻便发起猛利悔愧。<a id="a-3G"></a>深见其过数数悔愧。<a id="a-3H"></a>深见过故虽复暂起不正言论诸恶寻思。<a id="a-3I"></a>而能速疾安住正念。<a id="a-3J"></a>于彼获得无复作心。<a id="a-3K"></a>由此因缘则能拘检。<a id="a-3L"></a>习拘检故渐能如昔。<a id="a-3M"></a>于彼现行深生喜乐。<a id="a-3N"></a>于今安住彼不现行。<a id="a-3O"></a>喜乐亦尔。<a id="a-3P"></a>又能违逆令不现起。<a id="a-3Q"></a>又诸菩萨于诸菩萨一切学处。<a id="a-3R"></a>及闻已入大地菩萨广大无量不可思议长时最极难行学处。<a id="a-3S"></a>心无惊惧亦不怯劣。<a id="a-3T"></a>唯作是念。<a id="a-3U"></a>彼既是人。<a id="a-3V"></a>渐次修学于诸菩萨一切学处广大无量不可思议净身语等诸律仪戒。<a id="a-3W"></a>成就圆满。<a id="a-3X"></a>我亦是人。<a id="a-3Y"></a>渐次修学决定无疑。<a id="a-3Z"></a>当得如彼净身语等诸律仪戒成就圆满。<a id="a-3a"></a>又诸菩萨住律仪戒常察己过不伺他非。<a id="a-3b"></a>普于一切凶暴犯戒诸有情所。<a id="a-3c"></a>无损害心无嗔恚心。<a id="a-3d"></a>菩萨于彼由怀上品法大悲故。<a id="a-3e"></a>现前发起深怜愍心欲饶益心。<a id="a-3f"></a>又诸菩萨住律仪戒。<a id="a-3g"></a>虽复遭他手足块石刀杖等触之所加害。<a id="a-3h"></a>于彼尚无少恚恨心。<a id="a-3i"></a>况当于彼欲出恶言欲行加害。<a id="a-3j"></a>况复发言毁辱诃责。<a id="a-3k"></a>以少苦触作不饶益。<a id="a-3l"></a>又诸菩萨住律仪戒。<a id="a-3m"></a>具足成就五支所摄不放逸行。<a id="a-3n"></a>一前际俱行不放逸行。<a id="a-3o"></a>二后际俱行不放逸行。<a id="a-3p"></a>三中际俱行不放逸行。<a id="a-3q"></a>四先时所作不放逸行。<a id="a-3r"></a>五俱时随行不放逸行。<a id="a-3s"></a>谓诸菩萨于菩萨学正修学时。<a id="a-3t"></a>若于过去已所违犯如法悔除。<a id="a-3u"></a>是名菩萨前际俱行不放逸行。<a id="a-3v"></a>若于未来当所违犯如法悔除。<a id="a-3w"></a>是名菩萨后际俱行不放逸行。<a id="a-3x"></a>若于现在正所违犯如法悔除。<a id="a-3y"></a>是名菩萨中际俱行不放逸行。<a id="a-3z"></a>若诸菩萨先于后时当所违犯发起猛利自誓欲乐。<a id="a-40"></a>谓我定当如如所应行。<a id="a-41"></a>如如所应住。<a id="a-42"></a>如是如是行。<a id="a-43"></a>如是如是住。<a id="a-44"></a>令无所犯。<a id="a-45"></a>是名菩萨先时所作不放逸行。<a id="a-46"></a>若诸菩萨即以如是先时所作不放逸行为所依止。<a id="a-47"></a>如如行所应行。<a id="a-48"></a>如如所应住。<a id="a-49"></a>如是如是行。<a id="a-4A"></a>如是如是住。<a id="a-4B"></a>不起毁犯。<a id="a-4C"></a>是名菩萨俱时随行不放逸行。<a id="a-4D"></a>又诸菩萨住律仪戒。<a id="a-4E"></a>覆藏自善发露己恶。<a id="a-4F"></a>少欲喜足堪忍众苦。<a id="a-4G"></a>性无忧戚不掉不躁威仪寂静。<a id="a-4H"></a>离矫诈等一切能起邪命之法。<a id="a-4I"></a>菩萨成就如是十支。<a id="a-4J"></a>名住律仪戒善护律仪戒。<a id="a-4K"></a>谓不顾恋过去诸欲。<a id="a-4L"></a>又不希求未来诸欲。<a id="a-4M"></a>又不耽着现在诸欲。<a id="a-4N"></a>又乐远离不生喜足。<a id="a-4O"></a>又能扫涤不正言论诸恶寻思。<a id="a-4P"></a>又能于己不自轻蔑。<a id="a-4Q"></a>又性柔和。<a id="a-4R"></a>又能堪忍。<a id="a-4S"></a>又不放逸。<a id="a-4T"></a>又能具足轨则净命。</p>
  <p id="a4U">又诸菩萨已能安住摄善法戒。<a id="a-4V"></a>若于身财少生顾恋。<a id="a-4W"></a>尚不忍受。<a id="a-4X"></a>何况其多。<a id="a-4Y"></a>又于一切犯戒因缘根本烦恼少分烦恼忿恨等生。<a id="a-4Z"></a>亦不忍受。<a id="a-4a"></a>又于他所发生恚害怨恨等心。<a id="a-4b"></a>亦不忍受。<a id="a-4c"></a>又于所起懈怠懒惰。<a id="a-4d"></a>亦不忍受。<a id="a-4e"></a>又于所起等至味着等至烦恼。<a id="a-4f"></a>亦不忍受。<a id="a-4g"></a>又于五处如实了知。<a id="a-4h"></a>谓如实知善果胜利。<a id="a-4i"></a>又能如实了知善因。<a id="a-4j"></a>又能如实知善因果倒与无倒。<a id="a-4k"></a>又如实知摄善法障。<a id="a-4l"></a>是诸菩萨能于善果见大胜利寻求善因。<a id="a-4m"></a>为摄善故如实了知倒与无倒。<a id="a-4n"></a>由此菩萨获得善果。<a id="a-4o"></a>不于无常妄见为常。<a id="a-4p"></a>不于其苦妄见为乐。<a id="a-4q"></a>不于不净妄见为净。<a id="a-4r"></a>不于无我妄见为我。<a id="a-4s"></a>如实了知摄善法障。<a id="a-4t"></a>为摄善故速疾远离。<a id="a-4u"></a>菩萨由此十种相故。<a id="a-4v"></a>名住摄善法戒。<a id="a-4w"></a>速能摄善一切种相。<a id="a-4x"></a>谓施渐次。<a id="a-4y"></a>若戒渐次。<a id="a-4z"></a>若忍渐次。<a id="a-50"></a>若精进渐次若静虑渐次及五种慧。<a id="a-51"></a>又诸菩萨由十一相。<a id="a-52"></a>名住一切种饶益有情戒。<a id="a-53"></a>于一一相中成就一切种谓诸菩萨于诸有情彼彼事业。<a id="a-54"></a>皆为助伴。<a id="a-55"></a>谓于思量所作事业。<a id="a-56"></a>及于功用所作事业悉能与彼而作助伴或于道路若往若来。<a id="a-57"></a>或于无倒事业加行。<a id="a-58"></a>或于守护所有财物。<a id="a-59"></a>或于和合展转乖离。<a id="a-5A"></a>或于义会或于修福。<a id="a-5B"></a>皆为助伴。<a id="a-5C"></a>于诸救苦亦为助伴。<a id="a-5D"></a>谓于遭遇疾疫有情。<a id="a-5E"></a>瞻侍供给。<a id="a-5F"></a>盲者启导。<a id="a-5G"></a>聋者撝义。<a id="a-5H"></a>手代言者晓以想像。<a id="a-5I"></a>迷方路者示以遇途。<a id="a-5J"></a>支不具者惠以荷乘。<a id="a-5K"></a>其愚騃者诲以胜慧。<a id="a-5L"></a>为贪欲缠所苦有情。<a id="a-5M"></a>开解令离贪欲缠苦。<a id="a-5N"></a>如是若为嗔恚惛沈。<a id="a-5O"></a>睡眠掉举。<a id="a-5P"></a>恶作疑缠。<a id="a-5Q"></a>所苦有情。<a id="a-5R"></a>开解令离疑缠等苦。<a id="a-5S"></a>欲寻思缠所苦有情。<a id="a-5T"></a>开解令离欲寻思苦。<a id="a-5U"></a>如欲寻思。<a id="a-5V"></a>恚害亲里国土不死轻侮相应族姓相应所有寻思当知亦尔。<a id="a-5W"></a>他蔑他胜所苦有情。<a id="a-5X"></a>开解令离被蔑胜苦。<a id="a-5Y"></a>行路疲乏所苦有情。<a id="a-5Z"></a>施座施处调身按摩。<a id="a-5a"></a>令其止息劳倦众苦。<a id="a-5b"></a>又诸菩萨为诸有情如理宣说。<a id="a-5c"></a>谓于乐行恶行有情。<a id="a-5d"></a>为欲令断诸恶行故。<a id="a-5e"></a>以相应文句助伴随顺。<a id="a-5f"></a>清亮有用相称应顺。<a id="a-5g"></a>常委分资粮法而为宣说。<a id="a-5h"></a>或复方便善巧宣说。<a id="a-5i"></a>如于乐行恶行有情为欲令断诸恶行故如是。<a id="a-5j"></a>于行悭行有情。<a id="a-5k"></a>为欲令彼断悭行故。<a id="a-5l"></a>于现法中求财宝者。<a id="a-5m"></a>为欲令彼正少功力集多财宝守护无失。<a id="a-5n"></a>于佛圣教怀憎嫉者。<a id="a-5o"></a>为欲令彼得清净信证清净见。<a id="a-5p"></a>超诸恶趣尽一切结。<a id="a-5q"></a>越一切苦。<a id="a-5r"></a>应知亦尔。</p>
  <p id="a5s">又诸菩萨于其有恩诸有情所。<a id="a-5t"></a>深知恩惠常思酬报。<a id="a-5u"></a>暂见申敬赞言善来。<a id="a-5v"></a>怡颜欢慰。<a id="a-5w"></a>吐诚谈谑祥处设座正筵令坐。<a id="a-5x"></a>若等若增助利供养现前酬答。<a id="a-5y"></a>非以下劣。<a id="a-5z"></a>于彼事业虽不求请。<a id="a-60"></a>尚应伴助。<a id="a-61"></a>况于有命。<a id="a-62"></a>如于事业如是。<a id="a-63"></a>于苦。<a id="a-64"></a>于如理说。<a id="a-65"></a>于方便说。<a id="a-66"></a>于济怖畏。<a id="a-67"></a>于衰恼处开解愁忧。<a id="a-68"></a>于惠资具。<a id="a-69"></a>于与依止。<a id="a-6A"></a>于随心转于显实德令深欢悦。<a id="a-6B"></a>于怀亲爱方便调伏。<a id="a-6C"></a>于现神通惊恐引摄。<a id="a-6D"></a>如应广说当知亦尔。<a id="a-6E"></a>又诸菩萨于遭怖畏诸有情类能为救护。<a id="a-6F"></a>谓于种种禽兽水火。<a id="a-6G"></a>王贼怨敌。<a id="a-6H"></a>家主宰官。<a id="a-6I"></a>不活恶名。<a id="a-6J"></a>大众威德。<a id="a-6K"></a>非人起尸。<a id="a-6L"></a>魍魉等畏皆能救护令得安隐。<a id="a-6M"></a>又诸菩萨于处衰恼诸有情类。<a id="a-6N"></a>能善开解令离愁忧。<a id="a-6O"></a>或依亲属有所衰亡所谓父母兄弟。<a id="a-6P"></a>妻子奴婢。<a id="a-6Q"></a>僮仆宗长。<a id="a-6R"></a>朋友内外族因。<a id="a-6S"></a>亲教轨范。<a id="a-6T"></a>及余尊重。<a id="a-6U"></a>时有丧亡。<a id="a-6V"></a>善为开解令离忧恼。<a id="a-6W"></a>或依财宝有所丧失。<a id="a-6X"></a>谓或王贼之所侵夺。<a id="a-6Y"></a>或火所烧或水所溺。<a id="a-6Z"></a>或为矫诈之所诳诱。<a id="a-6a"></a>或由事业无方损失。<a id="a-6b"></a>或为恶亲非理横取。<a id="a-6c"></a>或家生火之所耗费。<a id="a-6d"></a>于如是等财宝丧失。<a id="a-6e"></a>善为开解令离忧恼。<a id="a-6f"></a>由是因缘诸有情类生软中上三品愁忧。<a id="a-6g"></a>菩萨皆能正为开解。<a id="a-6h"></a>又诸菩萨备资生具。<a id="a-6i"></a>随有来求即皆施与。<a id="a-6j"></a>谓诸有情求食与食求饮与饮。<a id="a-6k"></a>求乘与乘求衣与衣。<a id="a-6l"></a>求庄严具施庄严具。<a id="a-6m"></a>求诸什物施以什物。<a id="a-6n"></a>求鬘涂香。<a id="a-6o"></a>施鬘涂香。<a id="a-6p"></a>求止憩处施止憩处。<a id="a-6q"></a>求诸光明施以光明。<a id="a-6r"></a>又诸菩萨性好摄受诸有情类。<a id="a-6s"></a>如法御众方便饶益。<a id="a-6t"></a>以无染心先与依止。<a id="a-6u"></a>以怜愍心现作饶益。<a id="a-6v"></a>然后给施如法衣服饮食卧具病缘医药资身什物。<a id="a-6w"></a>若自无有应从净信长者居士婆罗门等求索与之。<a id="a-6x"></a>于己以法所获如法衣服饮食诸坐卧具病缘医药资身什物。<a id="a-6y"></a>与众同用自无隐费。<a id="a-6z"></a>于时时间以其随顺八种教授而正教授。<a id="a-70"></a>五种教诫而正教诫。<a id="a-71"></a>此中所说教授教诫。<a id="a-72"></a>当知如前力种性品已广分别。<a id="a-73"></a>又诸菩萨于有情心性好随转。<a id="a-74"></a>随心转时先知有情若体若性。<a id="a-75"></a>知体性已。<a id="a-76"></a>随诸有情所应共住。<a id="a-77"></a>即应如是与其共住。<a id="a-78"></a>随诸有情所应同行。<a id="a-79"></a>即应如是与彼同行。<a id="a-7A"></a>若诸菩萨欲随所化有情心转。<a id="a-7B"></a>当审观察。<a id="a-7C"></a>若于如是如是相事现行身语。<a id="a-7D"></a>生他忧苦。<a id="a-7E"></a>如是忧苦若不令其出不善处安立善处。<a id="a-7F"></a>菩萨尔时于如是事现行身语。<a id="a-7G"></a>护彼心故方便思择励力遮止。<a id="a-7H"></a>令不现行如是忧苦。<a id="a-7I"></a>若能令其出不善处安立善处。<a id="a-7J"></a>菩萨尔时于如是事现行身语住哀愍心。<a id="a-7K"></a>不随如是有情心转。<a id="a-7L"></a>方便思择励力策发要令现行。<a id="a-7M"></a>复审观察。<a id="a-7N"></a>若于如是他有情事现行身语。<a id="a-7O"></a>令余有情发生忧苦。<a id="a-7P"></a>如是忧苦若不令他或余有情或不令二出不善处安立善处。<a id="a-7Q"></a>菩萨尔时于如是事现行身语。<a id="a-7R"></a>护余心故方便思择励力遮止。<a id="a-7S"></a>令不现行如是忧苦。<a id="a-7T"></a>若能令他或余有情或能令二出不善处安立善处。<a id="a-7U"></a>菩萨尔时于如是事现行身语。<a id="a-7V"></a>住哀愍心。<a id="a-7W"></a>不随如是有情心转。<a id="a-7X"></a>方便思择励力策发要令现行。<a id="a-7Y"></a>复审观察。<a id="a-7Z"></a>若于如是菩萨自事现行身语生他忧苦。<a id="a-7a"></a>如是现行身语二业。<a id="a-7b"></a>非诸菩萨学处所摄。<a id="a-7c"></a>不顺福德智慧资粮。<a id="a-7d"></a>如是忧苦不能令他出不善处安立善处。<a id="a-7e"></a>菩萨尔时于如是事现行身语。<a id="a-7f"></a>护他心故方便思择励力遮止令不现行。<a id="a-7g"></a>与此相违现行身语如前应知。<a id="a-7h"></a>如生忧苦。<a id="a-7i"></a>如是广说生于喜乐随其所应当知亦尔。<a id="a-7j"></a>又随他心而转菩萨。<a id="a-7k"></a>知他有情忿缠所缠现前忿缠难可舍离。<a id="a-7l"></a>尚不赞叹。<a id="a-7m"></a>何况毁呰。<a id="a-7n"></a>即于尔时亦不谏诲。<a id="a-7o"></a>又随他心而转菩萨。<a id="a-7p"></a>他虽不来谈论庆慰。<a id="a-7q"></a>尚应自往谈论庆慰。<a id="a-7r"></a>何况彼来而不酬报。<a id="a-7s"></a>又随他心而转菩萨。<a id="a-7t"></a>终不故意恼触于他。<a id="a-7u"></a>唯除诃责诸犯过者。<a id="a-7v"></a>起慈悲心诸根寂静。<a id="a-7w"></a>如应诃责令其调伏。<a id="a-7x"></a>又随他心而转菩萨。<a id="a-7y"></a>终不嗤诮轻弄于他令其赧愧。<a id="a-7z"></a>不安隐住。<a id="a-80"></a>亦不令其心生忧悔。<a id="a-81"></a>虽能摧伏得胜于彼。<a id="a-82"></a>而不彰其堕在负处。<a id="a-83"></a>彼虽净信。<a id="a-84"></a>生于谦下终不现相而起自高。<a id="a-85"></a>又随他心而转菩萨。<a id="a-86"></a>于诸有情非不亲近不极亲近。<a id="a-87"></a>亦不非时而相亲近。<a id="a-88"></a>又随他心而转菩萨。<a id="a-89"></a>终不现前毁他所爱。<a id="a-8A"></a>亦不现前赞他非爱。<a id="a-8B"></a>非情交者不吐实诚。<a id="a-8C"></a>不屡希望知量而受。<a id="a-8D"></a>若先许应他饮食等。<a id="a-8E"></a>终无假托不赴先祈。<a id="a-8F"></a>为性谦冲如法晓谕。<a id="a-8G"></a>又诸菩萨性好赞扬真实功德令他欢喜。<a id="a-8H"></a>于信功德具足者前。<a id="a-8I"></a>赞扬信德令其欢喜。<a id="a-8J"></a>于戒功德具足者前。<a id="a-8K"></a>赞扬戒德令其欢喜。<a id="a-8L"></a>于闻功德具足者前。<a id="a-8M"></a>赞扬闻德令其欢喜。<a id="a-8N"></a>于舍功德具足者前。<a id="a-8O"></a>赞扬舍德令其欢喜。<a id="a-8P"></a>于慧功德具足者前。<a id="a-8Q"></a>赞扬慧德令其欢喜。<a id="a-8R"></a>又诸菩萨性好悲愍。<a id="a-8S"></a>以调伏法调伏有情。<a id="a-8T"></a>若诸有情有下品过下品违犯。<a id="a-8U"></a>内怀亲爱无损恼心。<a id="a-8V"></a>以软诃责而诃责之。<a id="a-8W"></a>若诸有情有中品过中品违犯。<a id="a-8X"></a>内怀亲爱无损恼心。<a id="a-8Y"></a>以中诃责而诃责之。<a id="a-8Z"></a>若诸有情有上品过上品违犯。<a id="a-8a"></a>内怀亲爱无损恼心。<a id="a-8b"></a>以上诃责而诃责之。<a id="a-8c"></a>如诃责法。<a id="a-8d"></a>治罚亦尔。<a id="a-8e"></a>若诸有情有下中品应可驱摈过失违犯。<a id="a-8f"></a>菩萨尔时为教诫彼及余有情。<a id="a-8g"></a>以怜愍心及利益心。<a id="a-8h"></a>权时驱摈后还摄受。<a id="a-8i"></a>若诸有情有其上品应可驱摈过失违犯。<a id="a-8j"></a>菩萨尔时尽寿驱摈。<a id="a-8k"></a>不与共住不同受用。<a id="a-8l"></a>怜愍彼故不还摄受。<a id="a-8m"></a>勿令其人于佛圣教多摄非福。<a id="a-8n"></a>又为教诫利余有情。<a id="a-8o"></a>又诸菩萨为欲饶益诸有情故。<a id="a-8p"></a>现神通力。<a id="a-8q"></a>或为恐怖。<a id="a-8r"></a>或为引摄。<a id="a-8s"></a>谓为乐行诸恶行者。<a id="a-8t"></a>方便示现种种恶行诸果异熟。<a id="a-8u"></a>谓诸恶趣小那落迦。<a id="a-8v"></a>大那落迦。<a id="a-8w"></a>寒那落迦。<a id="a-8x"></a>热那落迦。<a id="a-8y"></a>既示现已而告之言。<a id="a-8z"></a>汝当观此先于人中造作增长诸恶行故。<a id="a-90"></a>今受如是最极暴恶辛楚非爱苦果异熟彼见是已恐怖厌患离诸恶行。<a id="a-91"></a>复有一类无信有情。<a id="a-92"></a>菩萨众中随事故问。<a id="a-93"></a>彼作异思拒而不答。<a id="a-94"></a>菩萨尔时或便化作执金刚神。<a id="a-95"></a>或复化作壮色大身巨力药叉。<a id="a-96"></a>令其恐怖。<a id="a-97"></a>由是因缘舍慢生信恭敬正答。<a id="a-98"></a>其余大众闻彼正答亦皆调伏。<a id="a-99"></a>或现种种神通变化。<a id="a-9A"></a>或一为多或多为一。<a id="a-9B"></a>或以其身穿过石壁山岩等障往还无碍。<a id="a-9C"></a>如是广说乃至梵世身自在转。<a id="a-9D"></a>现无量种神变差别。<a id="a-9E"></a>或复现入火界定等。<a id="a-9F"></a>或复示现共声闻等种种神通。<a id="a-9G"></a>方便引摄令诸有情踊跃欢喜。<a id="a-9H"></a>诸未信者。<a id="a-9I"></a>方便安处信具足中。<a id="a-9J"></a>诸犯戒者。<a id="a-9K"></a>方便安处戒具足中。<a id="a-9L"></a>诸少闻者。<a id="a-9M"></a>方便安处闻具足中。<a id="a-9N"></a>多悭吝者。<a id="a-9O"></a>方便安处舍具足中。<a id="a-9P"></a>诸恶慧者。<a id="a-9Q"></a>方便安处慧具足中。<a id="a-9R"></a>如是菩萨成就一切种饶益有情戒。</p>
  <p id="a9S">是名菩萨三种戒藏。<a id="a-9T"></a>亦名无量大功德藏。<a id="a-9U"></a>谓律仪戒所摄戒藏。<a id="a-9V"></a>摄善法戒所摄戒藏。<a id="a-9W"></a>饶益有情戒所摄戒藏。</p>
  <p id="a9X">若诸菩萨欲于如是菩萨所学三种戒藏。<a id="a-9Y"></a>勤修学者。<a id="a-9Z"></a>或是在家或是出家。<a id="a-9a"></a>先于无上正等菩提发弘愿已。<a id="a-9b"></a>当审访求同法菩萨。<a id="a-9c"></a>已发大愿有智有力。<a id="a-9d"></a>于语表义能授能开。<a id="a-9e"></a>于如是等功德具足胜菩萨所。<a id="a-9f"></a>先礼双足。<a id="a-9g"></a>如是请言。<a id="a-9h"></a>我今欲于善男子所或长老所或大德所。<a id="a-9i"></a>乞受一切菩萨净戒。<a id="a-9j"></a>唯愿须臾不辞劳倦哀愍听授。<a id="a-9k"></a>既作如是无倒请已。<a id="a-9l"></a>偏袒右肩。<a id="a-9m"></a>恭敬供养十方三世诸佛世尊。<a id="a-9n"></a>已入大地得大智慧得大神力诸菩萨众。<a id="a-9o"></a>现前专念彼诸功德。<a id="a-9p"></a>随其所有功德因力。<a id="a-9q"></a>生殷净心或少净心。<a id="a-9r"></a>有智有力胜菩萨所。<a id="a-9s"></a>谦下恭敬膝轮据地。<a id="a-9t"></a>或蹲跪坐对佛像前。<a id="a-9u"></a>作如是请。<a id="a-9v"></a>唯愿大德或言长老或善男子。<a id="a-9w"></a>哀愍授我菩萨净戒。<a id="a-9x"></a>如是请已惠念一境长养净心。<a id="a-9y"></a>我今不久当得无尽无量无上大功德藏。<a id="a-9z"></a>即随思惟如是事义。<a id="a-A0"></a>默然而住。<a id="a-A1"></a>尔时有智有力菩萨。<a id="a-A2"></a>于彼能行正行菩萨。<a id="a-A3"></a>以无乱心若坐若立而作是言。<a id="a-A4"></a>汝如是名善男子听。<a id="a-A5"></a>或法弟听。<a id="a-A6"></a>汝是菩萨不。<a id="a-A7"></a>彼应答言是。<a id="a-A8"></a>发菩提愿未。<a id="a-A9"></a>应答言已发。<a id="a-AA"></a>自此已后应作是言。<a id="a-AB"></a>汝如是名善男子或法弟。<a id="a-AC"></a>欲于我所受诸菩萨一切学处受诸菩萨一切净戒。<a id="a-AD"></a>谓律仪戒摄善法戒饶益有情戒。<a id="a-AE"></a>如是学处如是净戒。<a id="a-AF"></a>过去一切菩萨已具。<a id="a-AG"></a>未来一切菩萨当具。<a id="a-AH"></a>普于十方现在一切菩萨今具。<a id="a-AI"></a>于是学处于是净戒。<a id="a-AJ"></a>过去一切菩萨已学。<a id="a-AK"></a>未来一切菩萨当学。<a id="a-AL"></a>现在一切菩萨今学。<a id="a-AM"></a>汝能受不。<a id="a-AN"></a>答言能受。<a id="a-AO"></a>能授菩萨第二第三亦如是说。<a id="a-AP"></a>能受菩萨第二第三亦如是答。<a id="a-AQ"></a>能授菩萨作如是问。<a id="a-AR"></a>乃至第三授净戒已。<a id="a-AS"></a>能受菩萨作如是答。<a id="a-AT"></a>乃至第三受净戒已。<a id="a-AU"></a>能受菩萨不起于坐。<a id="a-AV"></a>能授菩萨对佛像前。<a id="a-AW"></a>普于十方现住诸佛及诸菩萨。<a id="a-AX"></a>恭敬供养顶礼双足。<a id="a-AY"></a>作如是白。<a id="a-AZ"></a>某名菩萨今已有我某菩萨所。<a id="a-Aa"></a>乃至三说受菩萨戒。<a id="a-Ab"></a>我某菩萨已为某名菩萨作证。<a id="a-Ac"></a>唯愿十方无边无际诸世界中诸佛菩萨第一真圣。<a id="a-Ad"></a>于现不现一切时处。<a id="a-Ae"></a>一切有情皆现觉者。<a id="a-Af"></a>于此某名受戒菩萨。<a id="a-Ag"></a>亦为作证。<a id="a-Ah"></a>第二第三亦如是说。<a id="a-Ai"></a>如是受戒羯磨毕竟。<a id="a-Aj"></a>从此无间普于十方无边无际诸世界中现住诸佛已入大地诸菩萨前。<a id="a-Ak"></a>法尔相现。<a id="a-Al"></a>由此表示。<a id="a-Am"></a>如是菩萨已受菩萨所受净戒。<a id="a-An"></a>尔时十方诸佛菩萨。<a id="a-Ao"></a>于是菩萨法尔之相。<a id="a-Ap"></a>生起忆念。<a id="a-Aq"></a>由忆念故正智见转。<a id="a-Ar"></a>由正智见如实觉知。<a id="a-As"></a>某世界中某名菩萨。<a id="a-At"></a>某菩萨所正受菩萨所受净戒。<a id="a-Au"></a>一切于此受戒菩萨。<a id="a-Av"></a>如子如弟生亲善意眷念怜愍。<a id="a-Aw"></a>由佛菩萨眷念怜愍。<a id="a-Ax"></a>令是菩萨希求善法倍复增长无有退减。<a id="a-Ay"></a>当知是名受菩萨戒。<a id="a-Az"></a>启白请证。</p>
  <p id="aB0">如是已作受菩萨戒羯磨等事。<a id="a-B1"></a>授受菩萨俱起供养。<a id="a-B2"></a>普于十方无边无际诸世界中诸佛菩萨。<a id="a-B3"></a>顶礼双足恭敬而退。<a id="a-B4"></a>如是菩萨所受律仪戒。<a id="a-B5"></a>于余一切所受律仪戒。<a id="a-B6"></a>最胜无上无量无边大功德藏之所随逐。<a id="a-B7"></a>第一最上善心意乐之所发起。<a id="a-B8"></a>普能对治于一切有情一切种恶行。<a id="a-B9"></a>一切别解脱律仪。<a id="a-BA"></a>于此菩萨律仪戒。<a id="a-BB"></a>百分不及一。<a id="a-BC"></a>千分不及一。<a id="a-BD"></a>数分不及一。<a id="a-BE"></a>计分不及一。<a id="a-BF"></a>算分不及一。<a id="a-BG"></a>喻分不及一。<a id="a-BH"></a>邬波尼杀昙分亦不及一。<a id="a-BI"></a>摄受一切大功德故。</p>
  <p id="aBJ">又此菩萨安住如是菩萨净戒。<a id="a-BK"></a>先自数数专谛思惟。<a id="a-BL"></a>此是菩萨正所应作。<a id="a-BM"></a>此非菩萨正所应作。<a id="a-BN"></a>既思惟已然后为成正所作业。<a id="a-BO"></a>当勤修学。<a id="a-BP"></a>又应专励听闻菩萨素怛缆藏及以解释。<a id="a-BQ"></a>即此菩萨素怛缆藏摩怛履迦。<a id="a-BR"></a>随其所闻当勤修学。</p>
  <p id="aBS">又诸菩萨不从一切。<a id="a-BT"></a>唯聪慧者求受菩萨所受净戒。<a id="a-BU"></a>无净信者不应从受。<a id="a-BV"></a>谓于如是所受净戒。<a id="a-BW"></a>初无信解不能趣入不善思惟。<a id="a-BX"></a>有悭贪者悭贪弊者。<a id="a-BY"></a>有大欲者无喜足者。<a id="a-BZ"></a>不应从受。<a id="a-Ba"></a>毁净戒者。<a id="a-Bb"></a>于诸学处无恭敬者。<a id="a-Bc"></a>于戒律仪有慢缓者。<a id="a-Bd"></a>不应从受。<a id="a-Be"></a>有忿恨者。<a id="a-Bf"></a>多不忍者。<a id="a-Bg"></a>于他违犯不堪耐者。<a id="a-Bh"></a>不应从受。<a id="a-Bi"></a>有懒惰者。<a id="a-Bj"></a>有懈怠者。<a id="a-Bk"></a>多分耽着日夜睡乐倚乐卧乐好合徒侣乐喜谈者。<a id="a-Bl"></a>不应从受。<a id="a-Bm"></a>心散乱者下至不能构牛乳顷善心一缘住修习者。<a id="a-Bn"></a>不应从受。<a id="a-Bo"></a>有闇昧者。<a id="a-Bp"></a>愚痴类者。<a id="a-Bq"></a>极劣心者。<a id="a-Br"></a>诽谤菩萨素怛缆藏及菩萨藏摩怛履迦者。<a id="a-Bs"></a>不应从受。</p>
  <p id="aBt">又诸菩萨于受菩萨戒律仪法。<a id="a-Bu"></a>虽已具足受持究竟。<a id="a-Bv"></a>而于谤毁菩萨藏者无信有情。<a id="a-Bw"></a>终不率尔宣示开悟。<a id="a-Bx"></a>所以者何。<a id="a-By"></a>为其闻已不能信解大无知障之所覆蔽。<a id="a-Bz"></a>便生诽谤。<a id="a-C0"></a>由诽谤故。<a id="a-C1"></a>如住菩萨净戒律仪。<a id="a-C2"></a>成就无量大功德藏。<a id="a-C3"></a>彼诽谤者。<a id="a-C4"></a>亦为无量大罪业藏之所随逐。<a id="a-C5"></a>乃至一切恶言恶见及恶思惟。<a id="a-C6"></a>未永弃舍终不免离。</p>
  <p id="aC7">又诸菩萨欲授菩萨菩萨戒时。<a id="a-C8"></a>先应为说菩萨法藏摩怛履迦菩萨学处及犯处相。<a id="a-C9"></a>令其听受。<a id="a-CA"></a>以慧观察自所意乐。<a id="a-CB"></a>堪能思择受菩萨戒。<a id="a-CC"></a>非唯他劝非为胜他。<a id="a-CD"></a>当知是名坚固菩萨。<a id="a-CE"></a>堪受菩萨净戒律仪。<a id="a-CF"></a>以受戒法如应正授。<a id="a-CG"></a>如是菩萨住戒律仪。<a id="a-CH"></a>有其四种他胜处法。<a id="a-CI"></a>何等为四。<a id="a-CJ"></a>若诸菩萨为欲贪求利养恭敬。<a id="a-CK"></a>自赞毁他。<a id="a-CL"></a>是名第一他胜处法。<a id="a-CM"></a>若诸菩萨现有资财性悭财故。<a id="a-CN"></a>有苦有贫无依无怙正求财者来现在前。<a id="a-CO"></a>不起哀怜而修惠舍。<a id="a-CP"></a>正求法者来现在前。<a id="a-CQ"></a>性悭法故虽现有法而不给施。<a id="a-CR"></a>是名第二他胜处法。<a id="a-CS"></a>若诸菩萨长养如是种类忿缠。<a id="a-CT"></a>由是因缘不唯发起粗言便息。<a id="a-CU"></a>由忿蔽故加以手足块石刀杖。<a id="a-CV"></a>捶打伤害损恼有情。<a id="a-CW"></a>内怀猛利忿恨意乐。<a id="a-CX"></a>有所违犯他来谏谢不受不忍不舍怨结。<a id="a-CY"></a>是名第三他胜处法。<a id="a-CZ"></a>若诸菩萨谤菩萨藏。<a id="a-Ca"></a>爱乐宣说开示建立像似正法。<a id="a-Cb"></a>于像似法或自信解或随他转。<a id="a-Cc"></a>是名第四他胜处法。<a id="a-Cd"></a>如是名为菩萨四种他胜处法。</p>
  <p id="aCe">菩萨于四他胜处法。<a id="a-Cf"></a>随犯一种况犯一切。<a id="a-Cg"></a>不复堪能于现法中增长摄受菩萨广大菩提资粮。<a id="a-Ch"></a>不复堪能于现法中意乐清净。<a id="a-Ci"></a>是即名为相似菩萨。<a id="a-Cj"></a>非真菩萨。<a id="a-Ck"></a>菩萨若用软中品缠。<a id="a-Cl"></a>毁犯四种他胜处法。<a id="a-Cm"></a>不舍菩萨净戒律仪。<a id="a-Cn"></a>上品缠犯。<a id="a-Co"></a>即名为舍。<a id="a-Cp"></a>若诸菩萨毁犯四种他胜处法。<a id="a-Cq"></a>数数现行都无惭愧。<a id="a-Cr"></a>深生爱乐见是功德。<a id="a-Cs"></a>当知说名上品缠犯。<a id="a-Ct"></a>非诸菩萨。<a id="a-Cu"></a>暂一现行他胜处法。<a id="a-Cv"></a>便舍菩萨净戒律仪。<a id="a-Cw"></a>如诸苾刍犯他胜法即便弃舍别解脱戒。<a id="a-Cx"></a>若诸菩萨由此毁犯。<a id="a-Cy"></a>弃舍菩萨净戒律仪。<a id="a-Cz"></a>于现法中堪任更受非不堪任。<a id="a-D0"></a>如苾刍住别解脱戒犯他胜法。<a id="a-D1"></a>于现法中不任更受。</p>
  <p id="aD2">略由二缘舍诸菩萨净戒律仪。<a id="a-D3"></a>一者弃舍无上正等菩提大愿。<a id="a-D4"></a>二者现行上品缠犯他胜处法。<a id="a-D5"></a>若诸菩萨虽复转身遍十方界在在生处。<a id="a-D6"></a>不舍菩萨净戒律仪。<a id="a-D7"></a>由是菩萨不舍无上菩提大愿。<a id="a-D8"></a>亦不现行上品缠犯他胜处法。<a id="a-D9"></a>若诸菩萨转受余生忘失本念。<a id="a-DA"></a>值遇善友。<a id="a-DB"></a>为欲觉悟菩萨戒念。<a id="a-DC"></a>虽数重受。<a id="a-DD"></a>而非新受亦不新得。</p>
 </body>
</html>