<!doctype html>
<html id="z3IBVKLuv" data-ver="857">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第五</h1>
  <h2 id="a2">本地分中有寻有伺等三地之二</h2>
  <p id="a3">复次于色界中。<a id="a-4"></a>初静虑地受生诸天。<a id="a-5"></a>即受彼地离生喜乐。<a id="a-6"></a>第二静虑地诸天。<a id="a-7"></a>受定生喜乐。<a id="a-8"></a>第三静虑地诸天。<a id="a-9"></a>受离喜妙乐。<a id="a-A"></a>第四静虑地诸天。<a id="a-B"></a>受舍念清净寂静无动之乐无色界诸天。<a id="a-C"></a>受极寂静解脱之乐。<a id="a-D"></a>又由六种殊胜故。<a id="a-E"></a>苦乐殊胜应知。<a id="a-F"></a>一形量殊胜。<a id="a-G"></a>二柔软殊胜。<a id="a-H"></a>三缘殊胜。<a id="a-I"></a>四时殊胜。<a id="a-J"></a>五心殊胜。<a id="a-K"></a>六所依殊胜。<a id="a-L"></a>何以故。<a id="a-M"></a>如如身量渐增广大。<a id="a-N"></a>如是如是苦转殊胜。<a id="a-O"></a>如如依止渐更柔软。<a id="a-P"></a>如是如是苦转殊胜。<a id="a-Q"></a>如如苦缘渐更猛盛众多差别。<a id="a-R"></a>如是如是苦转殊胜。<a id="a-S"></a>如如时分渐远无间。<a id="a-T"></a>如是如是苦转殊胜。<a id="a-U"></a>如如内心无简择力渐渐增广。<a id="a-V"></a>如是如是苦转殊胜。<a id="a-W"></a>如如所依苦器渐增。<a id="a-X"></a>如是如是苦转殊胜。<a id="a-Y"></a>如苦殊胜。<a id="a-Z"></a>如是乐殊胜义。<a id="a-a"></a>随其所应广说应知。<a id="a-b"></a>又乐有二种。<a id="a-c"></a>一非圣财所生乐。<a id="a-d"></a>二圣财所生乐。<a id="a-e"></a>非圣财所生乐者。<a id="a-f"></a>谓四种资具为缘得生。<a id="a-g"></a>一适悦资具。<a id="a-h"></a>二滋长资具。<a id="a-i"></a>三清净资具。<a id="a-j"></a>四住持资具。<a id="a-k"></a>适悦资具者。<a id="a-l"></a>谓车乘衣服诸庄严具。<a id="a-m"></a>歌笑舞乐涂香花鬘种种上妙珍玩乐具。<a id="a-n"></a>光明照曜男女侍卫种种库藏。<a id="a-o"></a>滋长资具者。<a id="a-p"></a>谓无寻思轮石。<a id="a-q"></a>椎打筑蹋。<a id="a-r"></a>按摩等事。<a id="a-s"></a>清净资具者。<a id="a-t"></a>谓吉祥草。<a id="a-u"></a>频螺果。<a id="a-v"></a>螺贝满瓮等事。<a id="a-w"></a>住持资具者。<a id="a-x"></a>谓饮及食。<a id="a-y"></a>圣财所生乐者。<a id="a-z"></a>谓七圣财为缘得生。<a id="a-10"></a>何等为七。<a id="a-11"></a>一信二戒三惭四愧五闻六舍七慧。</p>
  <p id="a12">复次由十五种相。<a id="a-13"></a>圣非圣财所生乐差别。<a id="a-14"></a>何等十五。<a id="a-15"></a>谓非圣财所生乐能起恶行。<a id="a-16"></a>圣财所生乐能起妙行。<a id="a-17"></a>又非圣财所生乐有罪喜乐相应。<a id="a-18"></a>圣财所生乐无罪喜乐相应。<a id="a-19"></a>又非圣财所生乐微小不遍所依。<a id="a-1A"></a>圣财所生乐广大遍满所依。<a id="a-1B"></a>又非圣财所生乐非一切时有。<a id="a-1C"></a>以依外缘故。<a id="a-1D"></a>圣财所生乐一切时有。<a id="a-1E"></a>以依内缘故。<a id="a-1F"></a>又非圣财所生乐非一切地有。<a id="a-1G"></a>唯欲界故。<a id="a-1H"></a>圣财所生乐一切地有。<a id="a-1I"></a>通三界系及不系故。<a id="a-1J"></a>又非圣财所生乐不能引发后世圣非圣财。<a id="a-1K"></a>圣财所生乐能引发后世圣非圣财。<a id="a-1L"></a>又非圣财所生乐若受用时有尽有边。<a id="a-1M"></a>圣财所生乐若受用时转更充盛增长广大。<a id="a-1N"></a>又非圣财所生乐为他劫夺。<a id="a-1O"></a>若王若贼怨及水火。<a id="a-1P"></a>圣财所生乐无能侵夺。<a id="a-1Q"></a>又非圣财所生乐不可从今世持往后世。<a id="a-1R"></a>圣财所生乐可从今世持往后世。<a id="a-1S"></a>又非圣财所生乐受用之时不可充足。<a id="a-1T"></a>圣财所生乐受用之时究竟充满。<a id="a-1U"></a>又非圣财所生乐有怖畏。<a id="a-1V"></a>有怨对。<a id="a-1W"></a>有灾横。<a id="a-1X"></a>有烧恼。<a id="a-1Y"></a>不能断后世大苦。<a id="a-1Z"></a>有怖畏者。<a id="a-1a"></a>谓惧当生苦所依处故。<a id="a-1b"></a>有怨对者。<a id="a-1c"></a>谓斗讼违诤所依处故。<a id="a-1d"></a>有灾横者。<a id="a-1e"></a>谓老病死所依处故。<a id="a-1f"></a>有烧恼者。<a id="a-1g"></a>谓由此乐性不真实。<a id="a-1h"></a>如疥癞病虚妄颠倒所依处故。<a id="a-1i"></a>愁叹忧苦种种热恼所依处故。<a id="a-1j"></a>不能断后世大苦者。<a id="a-1k"></a>谓贪嗔等本随二惑所依处故。<a id="a-1l"></a>圣财所生乐无怖畏。<a id="a-1m"></a>无怨对。<a id="a-1n"></a>无灾横。<a id="a-1o"></a>无烧恼。<a id="a-1p"></a>能断后世大苦。<a id="a-1q"></a>随其所应与上相违。<a id="a-1r"></a>广说应知。<a id="a-1s"></a>又外有欲者受用欲尘。<a id="a-1t"></a>圣慧命者受用正法。<a id="a-1u"></a>由五种相故有差别。<a id="a-1v"></a>由此因缘。<a id="a-1w"></a>说圣慧命者以无上慧命清净自活。<a id="a-1x"></a>何等为五。<a id="a-1y"></a>一受用正法者不染污故。<a id="a-1z"></a>二受用正法者极毕竟故。<a id="a-20"></a>三受用正法者一向定故。<a id="a-21"></a>四受用正法者与余慧命者不共故。<a id="a-22"></a>五受用正法者有真实乐故。<a id="a-23"></a>摧伏魔怨故。<a id="a-24"></a>此中诸受欲者所有欲乐。<a id="a-25"></a>是随顺喜处贪爱所随故。<a id="a-26"></a>是随顺忧处嗔恚所随故。<a id="a-27"></a>是随顺舍处无简择舍之所随故。<a id="a-28"></a>圣慧命者受用正法则不如是。<a id="a-29"></a>又诸有欲者受用欲尘。<a id="a-2A"></a>从不可知本际以来以无常故。<a id="a-2B"></a>舍余欲尘得余欲尘。<a id="a-2C"></a>或于一时都无所得。<a id="a-2D"></a>圣慧命者受用正法则不如是。<a id="a-2E"></a>又受欲者受用欲时。<a id="a-2F"></a>即于此事一起喜爱一起忧恚。<a id="a-2G"></a>复即于彼或时生喜或时生忧。<a id="a-2H"></a>圣慧命者受用正法则不如是。<a id="a-2I"></a>又诸离欲外慧命者。<a id="a-2J"></a>于种种见趣自分别所起邪胜解处。<a id="a-2K"></a>其心猛利种种取着。<a id="a-2L"></a>恒为欲染之所随逐。<a id="a-2M"></a>虽已离欲复还退起。<a id="a-2N"></a>圣慧命者受用正法则不如是。<a id="a-2O"></a>又受欲者及诸世间已离欲者。<a id="a-2P"></a>所有欲乐及离欲乐。<a id="a-2Q"></a>皆非真实。<a id="a-2R"></a>皆为魔怨之所随逐。<a id="a-2S"></a>如幻如响如影如焰如梦所见。<a id="a-2T"></a>犹如幻作诸庄严具。<a id="a-2U"></a>又着乐愚夫诸受欲者。<a id="a-2V"></a>及诸世间已离欲者。<a id="a-2W"></a>凡所受用犹如癫狂如醉乱等。<a id="a-2X"></a>未制魔军而有受用。<a id="a-2Y"></a>是故彼乐为非真实。<a id="a-2Z"></a>亦不能制所有魔事。<a id="a-2a"></a>圣慧命者受用正法则不如是。</p>
  <p id="a2b">复次三界有情所依之身当云何观。<a id="a-2c"></a>谓如毒热痈粗重所随故。<a id="a-2d"></a>即于此身乐受生时当云何观。<a id="a-2e"></a>谓如毒热痈暂遇冷触。<a id="a-2f"></a>即于此身苦受生时当云何观。<a id="a-2g"></a>谓如毒热痈为热灰所触。<a id="a-2h"></a>即于此身不苦不乐受生时当云何观。<a id="a-2i"></a>谓如毒热痈离冷热等触。<a id="a-2j"></a>自性毒热而本住故。<a id="a-2k"></a>薄伽梵说。<a id="a-2l"></a>当知乐受坏苦故苦。<a id="a-2m"></a>苦受苦苦故苦。<a id="a-2n"></a>不苦不乐受行苦故苦。<a id="a-2o"></a>又说有有爱味喜。<a id="a-2p"></a>有离爱味喜。<a id="a-2q"></a>有胜离爱味喜。<a id="a-2r"></a>如是等类如经广说。<a id="a-2s"></a>应知堕二界摄。<a id="a-2t"></a>又薄伽梵建立想受灭乐为乐中第一。<a id="a-2u"></a>此依住乐非谓受乐。<a id="a-2v"></a>又说有三种乐。<a id="a-2w"></a>谓离贪离嗔离痴。<a id="a-2x"></a>此三种乐唯无漏界中可得。<a id="a-2y"></a>是故此乐名为常乐。<a id="a-2z"></a>无漏界摄。</p>
  <p id="a30">复次饮食受用者。<a id="a-31"></a>谓三界将生已生有情寿命安住。<a id="a-32"></a>此中当知触意思识三种食故。<a id="a-33"></a>一切三界有情寿命安住。<a id="a-34"></a>段食一种唯令欲界有情寿命安住。<a id="a-35"></a>又于那落迦受生有情。<a id="a-36"></a>有微细段食。<a id="a-37"></a>谓腑藏中有微动风。<a id="a-38"></a>由此因缘彼得久住。<a id="a-39"></a>饿鬼傍生人中有粗段食。<a id="a-3A"></a>谓作分段而啖食之。<a id="a-3B"></a>复有微细食。<a id="a-3C"></a>谓住羯罗蓝等位有情及欲界诸天。<a id="a-3D"></a>由彼食已。<a id="a-3E"></a>所有段食流入一切身分支节。<a id="a-3F"></a>寻即消化无有便秽。</p>
  <p id="a3G">复次淫欲受用者。<a id="a-3H"></a>诸那落迦中所有有情皆无淫事。<a id="a-3I"></a>所以者何。<a id="a-3J"></a>由彼有情长时无间多受种种极猛利苦。<a id="a-3K"></a>由此因缘。<a id="a-3L"></a>彼诸有情若男于女不起女欲。<a id="a-3M"></a>若女于男不起男欲。<a id="a-3N"></a>何况展转二二交会。<a id="a-3O"></a>若鬼傍生人中所有依身。<a id="a-3P"></a>苦乐相杂故有淫欲。<a id="a-3Q"></a>男女展转二二交会不净流出。<a id="a-3R"></a>欲界诸天虽行淫欲无此不净。<a id="a-3S"></a>然于根门有风气出烦恼便息。<a id="a-3T"></a>四大王众天。<a id="a-3U"></a>二二交会热恼方息。<a id="a-3V"></a>如四大王众天。<a id="a-3W"></a>三十三天亦尔。<a id="a-3X"></a>时分天。<a id="a-3Y"></a>唯互相抱热恼便息。<a id="a-3Z"></a>知足天。<a id="a-3a"></a>唯相执手热恼便息。<a id="a-3b"></a>乐化天。<a id="a-3c"></a>相顾而笑热恼便息。<a id="a-3d"></a>他化自在天。<a id="a-3e"></a>眼相顾视热恼便息。<a id="a-3f"></a>又三洲人。<a id="a-3g"></a>摄受妻妾施设嫁娶。<a id="a-3h"></a>北拘卢洲无我所故无摄受故。<a id="a-3i"></a>一切有情无摄受妻妾亦无嫁娶。<a id="a-3j"></a>如三洲人。<a id="a-3k"></a>如是大力鬼及欲界诸天亦尔。<a id="a-3l"></a>唯除乐化天及他化自在天。<a id="a-3m"></a>又一切欲界天众无有处女胎藏。<a id="a-3n"></a>然四大王众天于父母肩上或于怀中。<a id="a-3o"></a>如五岁小儿欻然化出。<a id="a-3p"></a>三十三天如六岁。<a id="a-3q"></a>时分天如七岁。<a id="a-3r"></a>知足天如八岁。<a id="a-3s"></a>乐化天如九岁。<a id="a-3t"></a>他化自在天如十岁。</p>
  <p id="a3u">复次生建立者谓三种欲生。<a id="a-3v"></a>或有众生现住欲尘。<a id="a-3w"></a>由此现住欲尘故富贵自在。<a id="a-3x"></a>彼复云何。<a id="a-3y"></a>谓一切人及四大王众天乃至善知足天。<a id="a-3z"></a>是名第一欲生。<a id="a-40"></a>或有众生变化欲尘。<a id="a-41"></a>由此变化欲尘故富贵自在。<a id="a-42"></a>彼复云何。<a id="a-43"></a>谓乐化天。<a id="a-44"></a>由彼诸天为自己故化为欲尘。<a id="a-45"></a>非为他故。<a id="a-46"></a>唯自变化诸欲尘故富贵自在。<a id="a-47"></a>是名第二欲生。<a id="a-48"></a>或有众生他化欲尘。<a id="a-49"></a>由他所化诸欲尘故富贵自在。<a id="a-4A"></a>彼复云何谓他化自在天。<a id="a-4B"></a>由彼诸天为自因缘亦能变化为他因缘亦能变化。<a id="a-4C"></a>故于自化非为希奇用他所化欲尘为富贵自在。<a id="a-4D"></a>故说此天为他化自在。<a id="a-4E"></a>非彼诸天唯受用他所化欲尘。<a id="a-4F"></a>亦有受用自所化欲尘者。<a id="a-4G"></a>是名第三欲生。<a id="a-4H"></a>复有三种乐生。<a id="a-4I"></a>或有众生用离生喜乐灌洒其身。<a id="a-4J"></a>谓初静虑地诸天。<a id="a-4K"></a>是名第一乐生。<a id="a-4L"></a>或有众生由定生喜乐灌洒其身。<a id="a-4M"></a>谓第二静虑地诸天。<a id="a-4N"></a>是名第二乐生。<a id="a-4O"></a>或有众生以离喜乐灌洒其身。<a id="a-4P"></a>谓第三静虑地诸天。<a id="a-4Q"></a>是名第三乐生。<a id="a-4R"></a>问何故建立三种欲生三种乐生耶。<a id="a-4S"></a>答由三种求故。<a id="a-4T"></a>一欲求。<a id="a-4U"></a>二有求。<a id="a-4V"></a>三梵行求。<a id="a-4W"></a>谓若诸沙门或婆罗门堕欲求者。<a id="a-4X"></a>一切皆为三种欲生。<a id="a-4Y"></a>更无增过。<a id="a-4Z"></a>若诸沙门或婆罗门堕有求者。<a id="a-4a"></a>多分求乐。<a id="a-4b"></a>由贪乐故。<a id="a-4c"></a>一切皆为三种乐生。<a id="a-4d"></a>由诸世间为不苦不乐寂静生处起追求者极为鲜少故。<a id="a-4e"></a>此以上不立为生。<a id="a-4f"></a>若诸沙门或婆罗门堕梵行求者。<a id="a-4g"></a>一切皆为求无漏界。<a id="a-4h"></a>或复有一堕邪梵行求者。<a id="a-4i"></a>为求不动空无边处识无边处无所有处非想非非想处。<a id="a-4j"></a>起邪分别。<a id="a-4k"></a>谓为解脱。<a id="a-4l"></a>当知此是有上梵行求。<a id="a-4m"></a>无上梵行求者。<a id="a-4n"></a>谓求无漏界。</p>
  <p id="a4o">复次自体建立者。<a id="a-4p"></a>谓于三界中所有众生有四种得自体差别。<a id="a-4q"></a>或有所得自体。<a id="a-4r"></a>由自所害不由他害。<a id="a-4s"></a>谓有欲界天。<a id="a-4t"></a>名游戏忘念。<a id="a-4u"></a>彼诸天众。<a id="a-4v"></a>或时耽着种种戏乐。<a id="a-4w"></a>久相续住。<a id="a-4x"></a>由久住故忘失忆念。<a id="a-4y"></a>由失念故从彼处没。<a id="a-4z"></a>或复有天名曰意愤。<a id="a-50"></a>彼诸天众。<a id="a-51"></a>有时展转角眼相视。<a id="a-52"></a>由相视故意愤转增。<a id="a-53"></a>意愤增故从彼处没。<a id="a-54"></a>或有所得自体。<a id="a-55"></a>由他所害不由自害。<a id="a-56"></a>谓处羯罗蓝遏部昙闭尸键南位。<a id="a-57"></a>及在母腹中所有众生。<a id="a-58"></a>或有所得自体。<a id="a-59"></a>亦由自害亦由他害。<a id="a-5A"></a>谓即彼众生处已生位。<a id="a-5B"></a>诸根圆满诸根成就。<a id="a-5C"></a>或有所得自体。<a id="a-5D"></a>亦非自害亦非他害。<a id="a-5E"></a>谓色无色界诸天。<a id="a-5F"></a>一切那落迦。<a id="a-5G"></a>似那落迦鬼。<a id="a-5H"></a>如来使者。<a id="a-5I"></a>住最后身。<a id="a-5J"></a>慈定灭定若无诤定若处中有。<a id="a-5K"></a>如是等类。</p>
  <p id="a5L">云何因缘果建立。<a id="a-5M"></a>谓略说有四种。<a id="a-5N"></a>一由相故。<a id="a-5O"></a>二由依处故。<a id="a-5P"></a>三由差别故。<a id="a-5Q"></a>四由建立故。</p>
  <p id="a5R">因等相者。<a id="a-5S"></a>谓若由此为先此为建立。<a id="a-5T"></a>此和合故彼法生。<a id="a-5U"></a>或得或成或办或用。<a id="a-5V"></a>说此为彼因。</p>
  <p id="a5W">问以谁为先谁为建立。<a id="a-5X"></a>谁和合故何法生耶。<a id="a-5Y"></a>答自种子为先。<a id="a-5Z"></a>除种子依所余若有色若无色依及业为建立。<a id="a-5a"></a>助伴所缘为和合故。<a id="a-5b"></a>随其所应欲系色系无色系及不系诸法生。</p>
  <p id="a5c">问以谁为先谁为建立。<a id="a-5d"></a>谁和合故得何法耶。<a id="a-5e"></a>答声闻独觉如来种性为先。<a id="a-5f"></a>内分力为建立。<a id="a-5g"></a>外分力为和合故。<a id="a-5h"></a>证得烦恼离系涅槃。<a id="a-5i"></a>内分力者。<a id="a-5j"></a>谓如理作意少欲知足。<a id="a-5k"></a>等内分善法及得人身生在圣处。<a id="a-5l"></a>诸根无缺无事业障。<a id="a-5m"></a>于其善处深生净信。<a id="a-5n"></a>如是等法名内分力。<a id="a-5o"></a>外分力者。<a id="a-5p"></a>谓诸佛兴世宣说妙法教法犹存。<a id="a-5q"></a>住正法者随顺而转。<a id="a-5r"></a>具悲信者以为施主。<a id="a-5s"></a>如是等法名外分力。</p>
  <p id="a5t">问以谁为先谁为建立。<a id="a-5u"></a>谁和合故何法成耶。<a id="a-5v"></a>答所知胜解爱乐为先。<a id="a-5w"></a>宗因譬喻为建立。<a id="a-5x"></a>不相违众善敌论者为和合故。<a id="a-5y"></a>所立义成。</p>
  <p id="a5z">问以谁为先谁为建立。<a id="a-60"></a>谁和合故何法办耶。<a id="a-61"></a>答工巧智为先。<a id="a-62"></a>随彼勤劬为建立。<a id="a-63"></a>工巧业处众具为和合故。<a id="a-64"></a>工巧业处办。<a id="a-65"></a>又爱为先。<a id="a-66"></a>由食住者依止为建立。<a id="a-67"></a>四食为和合故。<a id="a-68"></a>受生有情安住充办。</p>
  <p id="a69">问以谁为先谁为建立。<a id="a-6A"></a>谁和合故何法用耶。<a id="a-6B"></a>答即自种子为先。<a id="a-6C"></a>即此生为建立。<a id="a-6D"></a>即此生缘为和合故。<a id="a-6E"></a>自业诸法作用可知。<a id="a-6F"></a>何等名为自业作用。</p>
  <p id="a6G">谓眼以见为业。<a id="a-6H"></a>如是余根各自业用应知。<a id="a-6I"></a>又地能持水能烂火能烧风能燥。<a id="a-6J"></a>如是等类当知外分自业差别。</p>
  <p id="a6K">因等依处者。<a id="a-6L"></a>谓十五种。<a id="a-6M"></a>一语。<a id="a-6N"></a>二领受。<a id="a-6O"></a>三习气。<a id="a-6P"></a>四有润种子。<a id="a-6Q"></a>五无间灭。<a id="a-6R"></a>六境界。<a id="a-6S"></a>七根。<a id="a-6T"></a>八作用。<a id="a-6U"></a>九士用。<a id="a-6V"></a>十真实见。<a id="a-6W"></a>十一随顺。<a id="a-6X"></a>十二差别功能。<a id="a-6Y"></a>十三和合。<a id="a-6Z"></a>十四障碍。<a id="a-6a"></a>十五无障碍。</p>
  <p id="a6b">因等差别者。<a id="a-6c"></a>谓十因四缘五果十因者。<a id="a-6d"></a>一随说因。<a id="a-6e"></a>二观待因。<a id="a-6f"></a>三牵引因。<a id="a-6g"></a>四生起因。<a id="a-6h"></a>五摄受因。<a id="a-6i"></a>六引发因。<a id="a-6j"></a>七定异因。<a id="a-6k"></a>八同事因。<a id="a-6l"></a>九相违因。<a id="a-6m"></a>十不相违因。<a id="a-6n"></a>四缘者。<a id="a-6o"></a>一因缘。<a id="a-6p"></a>二等无间缘。<a id="a-6q"></a>三所缘缘。<a id="a-6r"></a>四增上缘。<a id="a-6s"></a>五果者。<a id="a-6t"></a>一异熟果。<a id="a-6u"></a>二等流果。<a id="a-6v"></a>三离系果。<a id="a-6w"></a>四士用果。<a id="a-6x"></a>五增上果。</p>
  <p id="a6y">因等建立者。<a id="a-6z"></a>谓依语因依处。<a id="a-70"></a>施设随说因。<a id="a-71"></a>所以者何。<a id="a-72"></a>由于欲界系法色无色界系法及不系法施设。<a id="a-73"></a>名为先故想转。<a id="a-74"></a>想为先故语转。<a id="a-75"></a>由语故随见闻觉知起诸言说。<a id="a-76"></a>是故依语依处施设随说因。<a id="a-77"></a>依领受因依处。<a id="a-78"></a>施设观待因。<a id="a-79"></a>所以者何。<a id="a-7A"></a>由诸有情。<a id="a-7B"></a>诸有欲求欲系乐者。<a id="a-7C"></a>彼观待此。<a id="a-7D"></a>于诸欲具或为求得或为积集或为受用。<a id="a-7E"></a>诸有欲求色无色系乐者。<a id="a-7F"></a>彼观待此。<a id="a-7G"></a>于彼诸缘或为求得或为受用。<a id="a-7H"></a>诸有欲求不系乐者。<a id="a-7I"></a>彼观待此。<a id="a-7J"></a>于彼诸缘或为求得或为受用。<a id="a-7K"></a>诸有不欲苦者。<a id="a-7L"></a>彼观待此。<a id="a-7M"></a>于彼生缘于彼断缘。<a id="a-7N"></a>或为远离或为求得或为受用。<a id="a-7O"></a>是故依领受依处。<a id="a-7P"></a>施设观待因。<a id="a-7Q"></a>依习气因依处。<a id="a-7R"></a>施设牵引因。<a id="a-7S"></a>所以者何。<a id="a-7T"></a>由净不净业熏习三界诸行。<a id="a-7U"></a>于爱不爱趣中牵引爱不爱自体。<a id="a-7V"></a>又即由此增上力故外物盛衰。<a id="a-7W"></a>是故依诸行净不净业习气依处。<a id="a-7X"></a>施设牵引因。<a id="a-7Y"></a>依有润种子因依处。<a id="a-7Z"></a>施设生起因。<a id="a-7a"></a>所以者何。<a id="a-7b"></a>由欲色无色界系法各从自种子生。<a id="a-7c"></a>爱名能润种是所润。<a id="a-7d"></a>由此所润诸种子故。<a id="a-7e"></a>先所牵引各别自体当得生起。<a id="a-7f"></a>如经言。<a id="a-7g"></a>业为感生因。<a id="a-7h"></a>爱为生起因。<a id="a-7i"></a>是故依有润种子依处。<a id="a-7j"></a>施设生起因。<a id="a-7k"></a>依无间灭因依处。<a id="a-7l"></a>及依境界根作用士用真实见因依处。<a id="a-7m"></a>施设摄受因。<a id="a-7n"></a>所以者何。<a id="a-7o"></a>由欲系诸法。<a id="a-7p"></a>无间灭摄受故。<a id="a-7q"></a>境界摄受故。<a id="a-7r"></a>根摄受故。<a id="a-7s"></a>作用摄受故。<a id="a-7t"></a>士用摄受故诸行转。<a id="a-7u"></a>如欲系法。<a id="a-7v"></a>如是色无色系法亦尔。<a id="a-7w"></a>或由真实见摄受故。<a id="a-7x"></a>余不系法转。<a id="a-7y"></a>是故依无间灭境界根作用士用真实见依处。<a id="a-7z"></a>施设摄受因。<a id="a-80"></a>依随顺因依处。<a id="a-81"></a>施设引发因。<a id="a-82"></a>所以者何。<a id="a-83"></a>由欲系善法。<a id="a-84"></a>能引欲系诸胜善法。<a id="a-85"></a>如是欲系善法。<a id="a-86"></a>能引色无色系及不系善法。<a id="a-87"></a>由随顺彼故。<a id="a-88"></a>如欲系善法。<a id="a-89"></a>如是色系善法。<a id="a-8A"></a>能引色系诸胜善法及无色系善法不系善法。<a id="a-8B"></a>如色系善法。<a id="a-8C"></a>如是无色系善法。<a id="a-8D"></a>能引无色系诸胜善法及不系善法。<a id="a-8E"></a>如无色系善法。<a id="a-8F"></a>如是不系善法。<a id="a-8G"></a>能引不系诸胜善法。<a id="a-8H"></a>及能引发无为作证。<a id="a-8I"></a>又不善法能引诸胜不善法。<a id="a-8J"></a>谓欲贪能引嗔痴慢见疑身恶行语恶行意恶行。<a id="a-8K"></a>如欲贪。<a id="a-8L"></a>如是嗔痴慢见疑。<a id="a-8M"></a>随其所应尽当知。<a id="a-8N"></a>如是无记法。<a id="a-8O"></a>能引善不善无记法。<a id="a-8P"></a>如善不善无记种子阿赖耶识。<a id="a-8Q"></a>又无记法。<a id="a-8R"></a>能引无记胜法。<a id="a-8S"></a>如段食能引受生有情令住令安势力增长。<a id="a-8T"></a>由随顺彼故。<a id="a-8U"></a>是故依随顺依处。<a id="a-8V"></a>施设引发因。<a id="a-8W"></a>依差别功能因依处。<a id="a-8X"></a>施设定异因。<a id="a-8Y"></a>所以者何。<a id="a-8Z"></a>由欲系诸法自性功能有差别故能生种种自性功能。<a id="a-8a"></a>如欲系法。<a id="a-8b"></a>如是色无色系及不系法亦尔。<a id="a-8c"></a>是故依差别功能依处。<a id="a-8d"></a>施设定异因。<a id="a-8e"></a>依和合因依处。<a id="a-8f"></a>施设同事因所以者何。<a id="a-8g"></a>要由获得自生和合故。<a id="a-8h"></a>欲系法生如欲系法。<a id="a-8i"></a>如是色无色系及不系法亦尔。<a id="a-8j"></a>如生和合。<a id="a-8k"></a>如是得成办用和合亦尔。<a id="a-8l"></a>是故依和合依处。<a id="a-8m"></a>施设同事因。<a id="a-8n"></a>依障碍因依处。<a id="a-8o"></a>施设相违因。<a id="a-8p"></a>所以者何。<a id="a-8q"></a>由欲系法将得生。<a id="a-8r"></a>若障碍现前便不得生。<a id="a-8s"></a>如欲系法。<a id="a-8t"></a>如是色无色系及不系法亦尔。<a id="a-8u"></a>如生如是得成办用亦尔。<a id="a-8v"></a>是故依障碍依处。<a id="a-8w"></a>施设相违因。<a id="a-8x"></a>依无障碍因依处。<a id="a-8y"></a>施设不相违因。<a id="a-8z"></a>所以者何。<a id="a-90"></a>由欲系法将得生。<a id="a-91"></a>若无障碍现前尔时便生。<a id="a-92"></a>如欲系法。<a id="a-93"></a>如是色无色系及不系法亦尔。<a id="a-94"></a>如生。<a id="a-95"></a>如是得成办用亦尔。<a id="a-96"></a>是故依无障碍依处。<a id="a-97"></a>施设不相违因。<a id="a-98"></a>复次依种子缘依处。<a id="a-99"></a>施设因缘。<a id="a-9A"></a>依无间灭缘依处。<a id="a-9B"></a>施设等无间缘。<a id="a-9C"></a>依境界缘依处。<a id="a-9D"></a>施设所缘缘。<a id="a-9E"></a>依所余缘依处。<a id="a-9F"></a>施设增上缘。</p>
  <p id="a9G">复次依习气随顺因缘依处。<a id="a-9H"></a>施设异熟果及等流果。<a id="a-9I"></a>依真实见因缘依处。<a id="a-9J"></a>施设离系果。<a id="a-9K"></a>依士用因缘依处。<a id="a-9L"></a>施设士用果。<a id="a-9M"></a>依所余因缘依处。<a id="a-9N"></a>施设增上果。</p>
  <p id="a9O">复次顺益义是因义。<a id="a-9P"></a>建立义是缘义。<a id="a-9Q"></a>成办义是果义。</p>
  <p id="a9R">又建立因有五种相。<a id="a-9S"></a>一能生因。<a id="a-9T"></a>二方便因。<a id="a-9U"></a>三俱有因。<a id="a-9V"></a>四无间灭因。<a id="a-9W"></a>五久远灭因。<a id="a-9X"></a>能生因者。<a id="a-9Y"></a>谓生起因。<a id="a-9Z"></a>方便因者。<a id="a-9a"></a>谓所余因。<a id="a-9b"></a>俱有因者。<a id="a-9c"></a>谓摄受因。<a id="a-9d"></a>一分。<a id="a-9e"></a>如眼于眼识。<a id="a-9f"></a>如是耳等于所余识。<a id="a-9g"></a>无间灭因者。<a id="a-9h"></a>谓生起因。<a id="a-9i"></a>久远灭因者。<a id="a-9j"></a>谓牵引因。<a id="a-9k"></a>又建立因有五种相。<a id="a-9l"></a>一可爱因。<a id="a-9m"></a>二不可爱因。<a id="a-9n"></a>三增长因。<a id="a-9o"></a>四流转因。<a id="a-9p"></a>五还灭因。<a id="a-9q"></a>又建立因有七种相。<a id="a-9r"></a>谓无常法是因。<a id="a-9s"></a>无有常法能为法因。<a id="a-9t"></a>谓或为生因。<a id="a-9u"></a>或为得因。<a id="a-9v"></a>或为成立因。<a id="a-9w"></a>或为成办因。<a id="a-9x"></a>或为作用因。<a id="a-9y"></a>又虽无常法为无常法因。<a id="a-9z"></a>然与他性为因。<a id="a-A0"></a>亦与后自性为因。<a id="a-A1"></a>非即此刹那。<a id="a-A2"></a>又虽与他性为因。<a id="a-A3"></a>及与后自性为因。<a id="a-A4"></a>然已生未灭方能为因。<a id="a-A5"></a>非未生已灭。<a id="a-A6"></a>又虽已生未灭。<a id="a-A7"></a>能为因然得余缘方能为因。<a id="a-A8"></a>非不得。<a id="a-A9"></a>又虽得余缘。<a id="a-AA"></a>然成变异方能为因。<a id="a-AB"></a>非未变异。<a id="a-AC"></a>又虽成变异。<a id="a-AD"></a>必与功能相应方能为因。<a id="a-AE"></a>非失功能。<a id="a-AF"></a>又虽与功能相应。<a id="a-AG"></a>然必相称相顺方能为因。<a id="a-AH"></a>非不相称相顺。<a id="a-AI"></a>由如是七种相。<a id="a-AJ"></a>随其所应诸因建立应知。</p>
  <p id="aAK">云何相施设建立。<a id="a-AL"></a>嗢拖南曰。</p>
  <p id="aAM">体所缘行相　　等起与差别</p>
  <p id="aAN">决择及流转　　略辩相应知</p>
  <p id="aAO">应知此相略有七种。<a id="a-AP"></a>一体性。<a id="a-AQ"></a>二所缘。<a id="a-AR"></a>三行相。<a id="a-AS"></a>四等起。<a id="a-AT"></a>五差别。<a id="a-AU"></a>六决择。<a id="a-AV"></a>七流转。<a id="a-AW"></a>寻伺体性者。<a id="a-AX"></a>谓不深推度所缘。<a id="a-AY"></a>思为体性。<a id="a-AZ"></a>若深推度所缘。<a id="a-Aa"></a>慧为体性应知。<a id="a-Ab"></a>寻伺所缘者。<a id="a-Ac"></a>谓依名身句身文身义为所缘。<a id="a-Ad"></a>寻伺行相者。<a id="a-Ae"></a>谓即于此所缘寻求行相是寻。<a id="a-Af"></a>即于此所缘伺察行相是伺。<a id="a-Ag"></a>寻伺等起者。<a id="a-Ah"></a>谓发起语言。<a id="a-Ai"></a>寻伺差别者。<a id="a-Aj"></a>有七种差别。<a id="a-Ak"></a>谓有相无相乃至不染污。<a id="a-Al"></a>如前说。<a id="a-Am"></a>寻伺决择者。<a id="a-An"></a>若寻伺即分别耶。<a id="a-Ao"></a>设分别即寻伺耶。<a id="a-Ap"></a>谓诸寻伺必是分别。<a id="a-Aq"></a>或有分别非寻伺。<a id="a-Ar"></a>谓望出世智。<a id="a-As"></a>所余一切三界心心所。<a id="a-At"></a>皆是分别而非寻伺。<a id="a-Au"></a>寻伺流转者若那落迦寻伺。<a id="a-Av"></a>何等行。<a id="a-Aw"></a>何所触。<a id="a-Ax"></a>何所引。<a id="a-Ay"></a>何相应。<a id="a-Az"></a>何所求。<a id="a-B0"></a>何业转耶。<a id="a-B1"></a>如那落迦。<a id="a-B2"></a>如是傍生饿鬼人欲界天初静虑地天所有寻伺。<a id="a-B3"></a>何等行。<a id="a-B4"></a>何所触。<a id="a-B5"></a>何所引。<a id="a-B6"></a>何相应。<a id="a-B7"></a>何所求。<a id="a-B8"></a>何业转耶。<a id="a-B9"></a>谓那落迦寻伺唯是戚行。<a id="a-BA"></a>触非爱境。<a id="a-BB"></a>引发于苦与忧相应。<a id="a-BC"></a>常求脱苦娆心业转。<a id="a-BD"></a>如那落迦寻伺一向受苦。<a id="a-BE"></a>饿鬼寻伺亦尔。<a id="a-BF"></a>傍生人趣大力饿鬼所有寻伺。<a id="a-BG"></a>多分戚行少分欣行。<a id="a-BH"></a>多分触非爱境。<a id="a-BI"></a>少分触可爱境。<a id="a-BJ"></a>多分引苦少分引乐。<a id="a-BK"></a>多分忧相应。<a id="a-BL"></a>少分喜相应。<a id="a-BM"></a>多分求脱苦。<a id="a-BN"></a>少分求遇乐。<a id="a-BO"></a>娆心业转。<a id="a-BP"></a>欲界诸天所有寻伺。<a id="a-BQ"></a>多分欣行少分戚行。<a id="a-BR"></a>多分触可爱境。<a id="a-BS"></a>少分触非爱境。<a id="a-BT"></a>多分引乐少分引苦。<a id="a-BU"></a>多分喜相应。<a id="a-BV"></a>少分忧相应。<a id="a-BW"></a>多分求遇乐少分求脱苦。<a id="a-BX"></a>娆心业转。<a id="a-BY"></a>初静虑地天所有寻伺。<a id="a-BZ"></a>一向欣行。<a id="a-Ba"></a>一向触内可爱境界。<a id="a-Bb"></a>一向引乐。<a id="a-Bc"></a>一向喜相应。<a id="a-Bd"></a>唯求不离乐。<a id="a-Be"></a>不娆心业转。</p>
  <p id="aBf">云何如理作意施设建立。<a id="a-Bg"></a>嗢拖南曰。</p>
  <p id="aBh">依处及与事　　求受用正行</p>
  <p id="aBi">二菩提资粮　　到彼岸方便</p>
  <p id="aBj">应知建立略由八相。<a id="a-Bk"></a>谓由依处故事故。<a id="a-Bl"></a>求故。<a id="a-Bm"></a>受用故。<a id="a-Bn"></a>正行故。<a id="a-Bo"></a>声闻乘资粮方便故。<a id="a-Bp"></a>独觉乘资粮方便故。<a id="a-Bq"></a>波罗蜜多引发方便故。<a id="a-Br"></a>如理作意相应。<a id="a-Bs"></a>寻伺依处者。<a id="a-Bt"></a>谓有六种依处。<a id="a-Bu"></a>一决定时。<a id="a-Bv"></a>二止息时。<a id="a-Bw"></a>三作业时。<a id="a-Bx"></a>四世间离欲时。<a id="a-By"></a>五出世离欲时。<a id="a-Bz"></a>六摄益有情时。<a id="a-C0"></a>如理作意相应。<a id="a-C1"></a>寻伺事者。<a id="a-C2"></a>谓八种事。<a id="a-C3"></a>一施所成福作用事。<a id="a-C4"></a>二戒所成福作用事。<a id="a-C5"></a>三修所成福作用事。<a id="a-C6"></a>四闻所成事。<a id="a-C7"></a>五思所成事。<a id="a-C8"></a>六余修所成事。<a id="a-C9"></a>七简择所成事。<a id="a-CA"></a>八摄益有情所成事。<a id="a-CB"></a>如理作意相应。<a id="a-CC"></a>寻伺求者。<a id="a-CD"></a>谓如有一不以非法及不凶险追求财物。<a id="a-CE"></a>如理作意相应。<a id="a-CF"></a>寻伺受用者。<a id="a-CG"></a>谓如即彼追求财已。<a id="a-CH"></a>不染不住不耽不缚。<a id="a-CI"></a>不闷不着亦不坚执。<a id="a-CJ"></a>深见过患了知出离而受用之。<a id="a-CK"></a>如理作意相应。<a id="a-CL"></a>寻伺正行者。<a id="a-CM"></a>谓如有一了知父母沙门婆罗门及家长等。<a id="a-CN"></a>恭敬供养利益承事。<a id="a-CO"></a>于今世后世所作罪中见大怖畏。<a id="a-CP"></a>行施作福受斋持戒。<a id="a-CQ"></a>声闻乘资粮方便者。<a id="a-CR"></a>声闻地中我当广说。<a id="a-CS"></a>独觉乘资粮方便者。<a id="a-CT"></a>独觉地中我当广说。<a id="a-CU"></a>波罗蜜多引发方便者。<a id="a-CV"></a>菩萨地中我当广说。</p>
  <p id="aCW">复次施主有四种相。<a id="a-CX"></a>一有欲乐。<a id="a-CY"></a>二无偏党。<a id="a-CZ"></a>三除匮乏。<a id="a-Ca"></a>四具正智。<a id="a-Cb"></a>具尸罗者亦有四相。<a id="a-Cc"></a>一有欲乐。<a id="a-Cd"></a>二结桥梁。<a id="a-Ce"></a>三不现行。<a id="a-Cf"></a>四具正智。<a id="a-Cg"></a>成就修者亦有四相。<a id="a-Ch"></a>一欲解清净。<a id="a-Ci"></a>二引摄清净。<a id="a-Cj"></a>三胜解定清净。<a id="a-Ck"></a>四智清净。</p>
  <p id="aCl">又受施者有六种。<a id="a-Cm"></a>一受学受施。<a id="a-Cn"></a>二活命受施。<a id="a-Co"></a>三贫匮受施。<a id="a-Cp"></a>四弃舍受施。<a id="a-Cq"></a>五羁游受施。<a id="a-Cr"></a>六耽着受施。<a id="a-Cs"></a>复有八种损恼。<a id="a-Ct"></a>一饥损恼。<a id="a-Cu"></a>二渴损恼。<a id="a-Cv"></a>三粗食损恼。<a id="a-Cw"></a>四疲倦损恼。<a id="a-Cx"></a>五寒损恼。<a id="a-Cy"></a>六热损恼。<a id="a-Cz"></a>七无覆障损恼。<a id="a-D0"></a>八有覆障损恼。<a id="a-D1"></a>复有六种损恼。<a id="a-D2"></a>一俱生。<a id="a-D3"></a>二所欲匮乏。<a id="a-D4"></a>三逼切。<a id="a-D5"></a>四时节变异。<a id="a-D6"></a>五流漏。<a id="a-D7"></a>六事业休废。</p>
  <p id="aD8">复有六种摄益。<a id="a-D9"></a>一任持摄益。<a id="a-DA"></a>二勇健无损摄益。<a id="a-DB"></a>三覆护摄益。<a id="a-DC"></a>四涂香摄益。<a id="a-DD"></a>五衣服摄益。<a id="a-DE"></a>六共住摄益。<a id="a-DF"></a>复有四种非善友相。<a id="a-DG"></a>一不舍怨心。<a id="a-DH"></a>二引彼不爱。<a id="a-DI"></a>三遮彼所爱。<a id="a-DJ"></a>四引非所宜。<a id="a-DK"></a>与此相违当知即是四善友相。<a id="a-DL"></a>复有三种引摄。<a id="a-DM"></a>一引摄资生具。<a id="a-DN"></a>二引摄有喜乐。<a id="a-DO"></a>三引摄离喜乐。<a id="a-DP"></a>复有四种随转供事。<a id="a-DQ"></a>一随转供事非知旧者。<a id="a-DR"></a>二随转供事诸亲友者。<a id="a-DS"></a>三随转供事所尊重者。<a id="a-DT"></a>四随转供事具福慧者。<a id="a-DU"></a>由此四种随转供事。<a id="a-DV"></a>依止四处获得五果应知。<a id="a-DW"></a>何等四处。<a id="a-DX"></a>一无摄受处。<a id="a-DY"></a>二无侵恼处。<a id="a-DZ"></a>三应供养处。<a id="a-Da"></a>四同分随转处。<a id="a-Db"></a>依此四处能感五果。<a id="a-Dc"></a>一感大财富。<a id="a-Dd"></a>二名称普闻。<a id="a-De"></a>三离诸烦恼。<a id="a-Df"></a>四证得涅槃。<a id="a-Dg"></a>五或往善趣。<a id="a-Dh"></a>又聪慧者有三种聪慧相。<a id="a-Di"></a>一于善受行。<a id="a-Dj"></a>二于善决定。<a id="a-Dk"></a>三于善坚固。<a id="a-Dl"></a>复有三相。<a id="a-Dm"></a>一受学增上戒。<a id="a-Dn"></a>二受学增上心。<a id="a-Do"></a>三受学增上慧。</p>
 </body>
</html>