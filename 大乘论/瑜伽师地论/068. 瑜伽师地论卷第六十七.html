<!doctype html>
<html id="z3IBVMhvv" data-ver="853">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第六十七</h1>
  <h2 id="a2">摄决择分中修所成慧地</h2>
  <p id="a3">如是已说思所成慧地决择。<a id="a-4"></a>修所成慧地决择我今当说。<a id="a-5"></a>当知略有十六种修。</p>
  <p id="a6">谓声闻乘相应作意修。<a id="a-7"></a>大乘相应作意修。<a id="a-8"></a>影像修。<a id="a-9"></a>事边际修。<a id="a-A"></a>所作成办修。<a id="a-B"></a>得修。<a id="a-C"></a>习修。<a id="a-D"></a>除去修。<a id="a-E"></a>对治修。<a id="a-F"></a>少分修。<a id="a-G"></a>遍行修。<a id="a-H"></a>动转修。<a id="a-I"></a>有加行修。<a id="a-J"></a>已成办修。<a id="a-K"></a>非修所成法修。<a id="a-L"></a>修所成法修。</p>
  <p id="aM">云何声闻乘相应作意修。<a id="a-N"></a>谓如有一是声闻住声闻法性。<a id="a-O"></a>或未证入正性离生。<a id="a-P"></a>或已证入正性离生。<a id="a-Q"></a>不观他利益事。<a id="a-R"></a>唯观自利益事。<a id="a-S"></a>由安立谛作意门。<a id="a-T"></a>内观真如。<a id="a-U"></a>缘有量有分别法为境。<a id="a-V"></a>为尽贪爱。<a id="a-W"></a>由厌离欲解脱行相修习作意。<a id="a-X"></a>是名声闻乘相应作意修。</p>
  <p id="aY">云何大乘相应作意修。<a id="a-Z"></a>谓如有一是菩萨住菩萨法性。<a id="a-a"></a>或未证入正性离生。<a id="a-b"></a>或已证入正性离生。<a id="a-c"></a>观自观他诸利益事。<a id="a-d"></a>由安立非安立谛作意门。<a id="a-e"></a>内观真如。<a id="a-f"></a>缘无量无分别法为境。<a id="a-g"></a>大悲增上力故。<a id="a-h"></a>为尽自他所有贪爱。<a id="a-i"></a>由摄受有情诸利益事方便行相。<a id="a-j"></a>及由趣向无上足迹因缘。<a id="a-k"></a>行相修习作意。<a id="a-l"></a>是名大乘相应作意修。</p>
  <p id="am">云何影像修。<a id="a-n"></a>谓或于有分别毗钵舍那品三摩地所行影像。<a id="a-o"></a>所知事同分作意思惟故。<a id="a-p"></a>或于无分别奢摩他品三摩地所行影像。<a id="a-q"></a>所知事同分作意思惟故。<a id="a-r"></a>诸所有修名影像修。</p>
  <p id="as">云何事边际修。<a id="a-t"></a>谓于过去未来现在内外粗细下劣胜妙近远等法作意思惟。<a id="a-u"></a>或于真如作意思惟。<a id="a-v"></a>如是或尽所有性故。<a id="a-w"></a>或如所有性故。<a id="a-x"></a>诸所有修名事边际修。</p>
  <p id="ay">云何所作成办修。<a id="a-z"></a>谓已证入根本静虑或诸等至。<a id="a-10"></a>或世间定或出世定。<a id="a-11"></a>诸所有修名所作成办修。</p>
  <p id="a12">云何得修。<a id="a-13"></a>谓如有一依初静虑。<a id="a-14"></a>或修无常想。<a id="a-15"></a>乃至或修死想。<a id="a-16"></a>彼所有余不现前想。<a id="a-17"></a>或自地摄。<a id="a-18"></a>或下地摄。<a id="a-19"></a>及彼所引诸余功德。<a id="a-1A"></a>或是世间或出世间。<a id="a-1B"></a>皆能修彼令其增盛清净当生于彼获得自在成就。<a id="a-1C"></a>是名得修。</p>
  <p id="a1D">云何习修。<a id="a-1E"></a>谓如有一即于彼彼无常等诸善想作意思惟。<a id="a-1F"></a>或于善法由习修故皆现修习。<a id="a-1G"></a>是名修习。</p>
  <p id="a1H">云何除去修。<a id="a-1I"></a>谓如有一由三摩地所行影像诸相作意故。<a id="a-1J"></a>如楔出楔方便除遣。<a id="a-1K"></a>弃于自性诸相。<a id="a-1L"></a>又如有一用彼细楔遣于粗楔。<a id="a-1M"></a>如是行者。<a id="a-1N"></a>以轻安身除粗重身。<a id="a-1O"></a>余如前说。<a id="a-1P"></a>是名除去修。</p>
  <p id="a1Q">云何对治修。<a id="a-1R"></a>谓于厌患对治。<a id="a-1S"></a>或断对治或持对治。<a id="a-1T"></a>或远分对治。<a id="a-1U"></a>作意思惟诸所有修。<a id="a-1V"></a>名对治修。<a id="a-1W"></a>此中厌患对治者。<a id="a-1X"></a>谓一切世间善道。<a id="a-1Y"></a>除诸无量及余行者游戏神通所引作意。<a id="a-1Z"></a>断对治者。<a id="a-1a"></a>谓缘真如为境作意。<a id="a-1b"></a>持对治者。<a id="a-1c"></a>谓此后得世出世道若解脱道。<a id="a-1d"></a>远分对治者。<a id="a-1e"></a>谓烦恼断已于对治道更多修习。<a id="a-1f"></a>或多修习上地之道。<a id="a-1g"></a>复有差别。<a id="a-1h"></a>谓闻思修道名厌患对治。<a id="a-1i"></a>出世间道名断对治。<a id="a-1j"></a>此果转依名持对治。<a id="a-1k"></a>世间修道名远分对治。</p>
  <p id="a1l">云何少分修。<a id="a-1m"></a>谓于无常想等。<a id="a-1n"></a>随一善法。<a id="a-1o"></a>作意思惟诸所有修。<a id="a-1p"></a>名少分修。</p>
  <p id="a1q">云何遍行修。<a id="a-1r"></a>谓于诸法一味真如。<a id="a-1s"></a>作意思惟诸所有修。<a id="a-1t"></a>名遍行修。</p>
  <p id="a1u">云何动转修。<a id="a-1v"></a>谓于无相修方便修时。<a id="a-1w"></a>时时有相间隔而修。<a id="a-1x"></a>名动转修。</p>
  <p id="a1y">云何有伽行修。<a id="a-1z"></a>谓即于彼方便修时。<a id="a-20"></a>由有加行相间隔而修。<a id="a-21"></a>名有加行修。</p>
  <p id="a22">云何成办修。<a id="a-23"></a>谓或声闻乘。<a id="a-24"></a>或独觉乘。<a id="a-25"></a>或复大乘。<a id="a-26"></a>已得一切所有转依。<a id="a-27"></a>及得一切诸法自在。<a id="a-28"></a>此所有修名成办修。</p>
  <p id="a29">云何非修所成法修。<a id="a-2A"></a>谓不定地诸施戒等所有善法修。<a id="a-2B"></a>名非修所成法修。</p>
  <p id="a2C">云何修所成法修。<a id="a-2D"></a>谓定地诸善法修。<a id="a-2E"></a>名修所成法修。</p>
  <p id="a2F">于此地中余决择文更不复现。</p>
  <p data-pb></p>
  <h2 id="a2G">摄决择分中声闻地之一</h2>
  <p id="a2H">如是已说修所成慧地决择。<a id="a-2I"></a>声闻地决择我今当说。</p>
  <p id="a2J">如本地分说。<a id="a-2K"></a>住无种性补特伽罗。<a id="a-2L"></a>是名毕竟无般涅槃法。<a id="a-2M"></a>此中或有心生疑惑。</p>
  <p id="a2N">云何而有毕竟无般涅槃法耶。<a id="a-2O"></a>应诲彼言。<a id="a-2P"></a>汝何所欲。<a id="a-2Q"></a>诸有情类种种界性。<a id="a-2R"></a>无量界性。<a id="a-2S"></a>下劣界性。<a id="a-2T"></a>胜妙界性。<a id="a-2U"></a>为有耶为无耶。<a id="a-2V"></a>若言有者。<a id="a-2W"></a>无有毕竟无般涅槃法补特伽罗。<a id="a-2X"></a>不应道理。<a id="a-2Y"></a>若言无者。<a id="a-2Z"></a>经言诸有情类有种种界性乃至胜妙界性。<a id="a-2a"></a>不应道理。<a id="a-2b"></a>如是诲已。</p>
  <p id="a2c">复有难言如有情类虽有种种界性乃至胜妙界性。<a id="a-2d"></a>而无有无根有情。<a id="a-2e"></a>如是无般涅槃法何故不尔。<a id="a-2f"></a>或应许有无根有情。<a id="a-2g"></a>应诘彼言。<a id="a-2h"></a>汝何所欲。<a id="a-2i"></a>诸无根者为是有情为非有情。<a id="a-2j"></a>若是有情。<a id="a-2k"></a>外无根物应是有情。<a id="a-2l"></a>然不应道理。<a id="a-2m"></a>若非有情。<a id="a-2n"></a>而言何不许有无根有情者。<a id="a-2o"></a>不应道理。<a id="a-2p"></a>如是诘已。</p>
  <p id="a2q">复有难言如作刹帝利已或时复作婆罗门。<a id="a-2r"></a>吠舍。<a id="a-2s"></a>戍陀罗。<a id="a-2t"></a>如是乃至作戍陀罗已或时乃至作刹帝利。<a id="a-2u"></a>又作那落迦已或时乃至作天。<a id="a-2v"></a>乃至作天已或时乃至复作那落迦。<a id="a-2w"></a>如是何故不作无般涅槃法已或时复作有般涅槃法耶。<a id="a-2x"></a>应诘彼言。<a id="a-2y"></a>汝何所欲。<a id="a-2z"></a>诸刹帝利乃至戍陀罗。<a id="a-30"></a>及那落迦乃至诸天。<a id="a-31"></a>为有一切界耶。<a id="a-32"></a>为独有一界耶。<a id="a-33"></a>若有一切界者。<a id="a-34"></a>喻不相似不应道理。<a id="a-35"></a>若独有一界者。<a id="a-36"></a>先是刹帝利。<a id="a-37"></a>或于一时乃至作戍陀罗。<a id="a-38"></a>先是那落迦。<a id="a-39"></a>或于一时乃至为天。<a id="a-3A"></a>不应道理。<a id="a-3B"></a>如是诘已。</p>
  <p id="a3C">复有难言如刹帝利等具一切界。<a id="a-3D"></a>如是无般涅槃法何故不有般涅槃法界耶。<a id="a-3E"></a>应诘彼言。<a id="a-3F"></a>汝何所欲。<a id="a-3G"></a>诸无般涅槃法界。<a id="a-3H"></a>诸有般涅槃法界。<a id="a-3I"></a>此二界为互相违耶。<a id="a-3J"></a>为不相违耶。<a id="a-3K"></a>若互相违而言无般涅槃法何故不有般涅槃法界者。<a id="a-3L"></a>不应道理。<a id="a-3M"></a>若不相违即此补特伽罗是无般涅槃法亦是有般涅槃法者。<a id="a-3N"></a>不应道理。<a id="a-3O"></a>如是诘已。</p>
  <p id="a3P">复有难言如现见有一地方所于一时间无金种性。<a id="a-3Q"></a>或于一时有金种性。<a id="a-3R"></a>于一时间无有末尼真珠琉璃等种性。<a id="a-3S"></a>或于一时有彼种性。<a id="a-3T"></a>于一时间无盐种性。<a id="a-3U"></a>或于一时有彼种性。<a id="a-3V"></a>于一时间无种种相界种性。<a id="a-3W"></a>或于一时有彼种性。<a id="a-3X"></a>如是先是无般涅槃法种性。<a id="a-3Y"></a>何故不于一时成有般涅槃法种性耶。<a id="a-3Z"></a>应诘彼言。<a id="a-3a"></a>汝何所欲。<a id="a-3b"></a>如彼地方所先无此种性。<a id="a-3c"></a>后有此种性。<a id="a-3d"></a>或先有此种性。<a id="a-3e"></a>后无此种性。<a id="a-3f"></a>如是先有声闻定种性。<a id="a-3g"></a>后无是种性。<a id="a-3h"></a>乃至先有大乘定种性。<a id="a-3i"></a>后无是种性。<a id="a-3j"></a>或先无定种性。<a id="a-3k"></a>后有定种性耶。<a id="a-3l"></a>若言尔者。<a id="a-3m"></a>顺解脱分善根应空无果。<a id="a-3n"></a>又若尔者。<a id="a-3o"></a>立定种性不应道理。<a id="a-3p"></a>若不尔者。<a id="a-3q"></a>汝言无般涅槃法者。<a id="a-3r"></a>先住无种性已后住有种性。<a id="a-3s"></a>如有地方所。<a id="a-3t"></a>有般涅槃法者。<a id="a-3u"></a>先住有种性已后住无种性。<a id="a-3v"></a>如地方所者。<a id="a-3w"></a>不应道理。<a id="a-3x"></a>又应责彼。<a id="a-3y"></a>汝何所欲。<a id="a-3z"></a>无般涅槃法下劣界者。<a id="a-40"></a>安住如是下劣界中。<a id="a-41"></a>为即于此生转成般涅槃法。<a id="a-42"></a>为于后生耶。<a id="a-43"></a>若言即于此生者。<a id="a-44"></a>汝意云何。<a id="a-45"></a>彼遇佛法僧已。<a id="a-46"></a>于现法中为能起顺解脱分善根耶。<a id="a-47"></a>为不能耶。<a id="a-48"></a>若言能者。<a id="a-49"></a>彼遇佛法僧已。<a id="a-4A"></a>于现法中能起顺解脱分善根。<a id="a-4B"></a>而言无般涅槃法者。<a id="a-4C"></a>不应道理。<a id="a-4D"></a>若言不能者。<a id="a-4E"></a>彼遇佛法僧已。<a id="a-4F"></a>于现法中不能起顺解脱分善根。<a id="a-4G"></a>而言转成般涅槃法者。<a id="a-4H"></a>不应道理。<a id="a-4I"></a>若言后生方成般涅槃法者。<a id="a-4J"></a>汝意云何。<a id="a-4K"></a>彼为先积集善根故于后生中遇佛法僧。<a id="a-4L"></a>能起顺解脱分善根耶。<a id="a-4M"></a>为先不积集善根耶。<a id="a-4N"></a>若言先积集善根者。<a id="a-4O"></a>彼即于此生中遇佛法僧。<a id="a-4P"></a>能起善根。<a id="a-4Q"></a>而言于后生中方成般涅槃法者。<a id="a-4R"></a>不应道理。<a id="a-4S"></a>又如彼因应空无果。<a id="a-4T"></a>若言先不积集善根者。<a id="a-4U"></a>是则前后相似。<a id="a-4V"></a>俱未积集善根。<a id="a-4W"></a>而言于后生中方成般涅槃法非即此生中者。<a id="a-4X"></a>不应道理。</p>
  <p id="a4Y">复次略有十种声闻。<a id="a-4Z"></a>何等为十。<a id="a-4a"></a>谓清净界声闻。<a id="a-4b"></a>已遇缘声闻。<a id="a-4c"></a>杂染界生声闻。<a id="a-4d"></a>清净界生声闻。<a id="a-4e"></a>未法时生声闻。<a id="a-4f"></a>贤善时生声闻。<a id="a-4g"></a>未得眼声闻。<a id="a-4h"></a>已得眼声闻。<a id="a-4i"></a>清净眼声闻。<a id="a-4j"></a>极清净眼声闻。<a id="a-4k"></a>若有安住声闻种性。<a id="a-4l"></a>是初声闻。<a id="a-4m"></a>已入法者。<a id="a-4n"></a>是名第二。<a id="a-4o"></a>若有声闻所生世界。<a id="a-4p"></a>其中多有众苦可得。<a id="a-4q"></a>容有五浊。<a id="a-4r"></a>所谓寿浊乃至有情浊。<a id="a-4s"></a>是名杂染界生声闻。<a id="a-4t"></a>与此相违当知即是清净界生声闻。<a id="a-4u"></a>末法时生诸声闻相云何可知。<a id="a-4v"></a>谓诸声闻于当来世法末时生。<a id="a-4w"></a>多分爱重利养恭敬。<a id="a-4x"></a>违背妙法。<a id="a-4y"></a>诸贪恚痴及不正法并皆增盛。<a id="a-4z"></a>为悭嫉等诸随烦恼缠扰其心。<a id="a-50"></a>处悭。<a id="a-51"></a>家悭。<a id="a-52"></a>利悭。<a id="a-53"></a>恭悭。<a id="a-54"></a>誉悭。<a id="a-55"></a>法悭。<a id="a-56"></a>无不具足。<a id="a-57"></a>谄诳矫诈恒现在前。<a id="a-58"></a>广说乃至为活命故而求出家非为涅槃。<a id="a-59"></a>多诸掉动。<a id="a-5A"></a>高举轻躁。<a id="a-5B"></a>强口傲诞懈怠失念。<a id="a-5C"></a>心不静定多诸迷乱。<a id="a-5D"></a>根性闇劣多诸烦恼。<a id="a-5E"></a>烦恼现行无有间断。<a id="a-5F"></a>忧苦虽多不生厌患。<a id="a-5G"></a>乐多众会。<a id="a-5H"></a>弃阿练若边际卧具。<a id="a-5I"></a>来入众中习近村侧。<a id="a-5J"></a>所有卧具便生喜乐。<a id="a-5K"></a>如是乃至喜乐谈谑。<a id="a-5L"></a>喜乐諠众。<a id="a-5M"></a>喜乐猥杂。<a id="a-5N"></a>自举纵逸。<a id="a-5O"></a>不能善修身戒心慧。<a id="a-5P"></a>于佛世尊所说甚深与空相应随顺缘性缘起缘生所有经典。<a id="a-5Q"></a>并皆弃舍。<a id="a-5R"></a>于世聪慧所造讽诵。<a id="a-5S"></a>绮饰言辞绚藻文章。<a id="a-5T"></a>随顺世典恭敬受持深生欢喜。<a id="a-5U"></a>于似正法非正法中妄生法想。<a id="a-5V"></a>于正法中起非法想。<a id="a-5W"></a>又即于彼爱乐显现宣说开示。<a id="a-5X"></a>诽谤正法及毗奈耶。<a id="a-5Y"></a>于说正法及毗奈耶补特伽罗生怨家想。<a id="a-5Z"></a>多犯尸罗习诸恶法。<a id="a-5a"></a>内实腐败外现贤善。<a id="a-5b"></a>广说乃至实非梵行自称梵行。<a id="a-5c"></a>无余有余二篇重罪尚起故思现行毁犯。<a id="a-5d"></a>何况中轻。<a id="a-5e"></a>既毁犯已多不如法发露对治。<a id="a-5f"></a>或为他知而行发露。<a id="a-5g"></a>非实意乐。<a id="a-5h"></a>故欲结好诸亲友家及施食家。<a id="a-5i"></a>于诸在家所为所作能引无义多事业中。<a id="a-5j"></a>好善营造。<a id="a-5k"></a>于诸在家白衣者所。<a id="a-5l"></a>多起亲爱尊重恭敬愍念之心。<a id="a-5m"></a>非于同法修梵行所多喜安住诈现相等起邪命法。<a id="a-5n"></a>展转互起谋略之心。<a id="a-5o"></a>好为种种斗讼违诤。<a id="a-5p"></a>多乐蓄积家产资具。<a id="a-5q"></a>假存法式以之为胜。<a id="a-5r"></a>凡所度人出家受戒。<a id="a-5s"></a>一切皆以有染污心为充供事。<a id="a-5t"></a>然作是言。<a id="a-5u"></a>我今但为怜愍因缘。<a id="a-5v"></a>度其出家受具足戒。<a id="a-5w"></a>所畜共住近住弟子。<a id="a-5x"></a>恒常供侍随心转者。<a id="a-5y"></a>彼虽慢缓而深爱念悦意摄受。<a id="a-5z"></a>余不尔者。<a id="a-60"></a>虽不慢缓。<a id="a-61"></a>亦不爱念悦意摄受。<a id="a-62"></a>若见苾刍多诸亲属广招利养衣服等物。<a id="a-63"></a>则便尊重恭敬供养。<a id="a-64"></a>若见苾刍阙乏亲属。<a id="a-65"></a>虽少欲等功德具足。<a id="a-66"></a>仍生轻蔑而不采录。<a id="a-67"></a>食用僧祇及别人物。<a id="a-68"></a>都无悔愧。<a id="a-69"></a>好摄犯戒。<a id="a-6A"></a>乐结朋党。<a id="a-6B"></a>悔情微劣或复太过。<a id="a-6C"></a>凡所听受皆为声誉赞诵因缘。<a id="a-6D"></a>或复多为利养恭敬。<a id="a-6E"></a>都不自为调伏身心。<a id="a-6F"></a>如是等类诸杂染法皆悉成就。<a id="a-6G"></a>法末时者。<a id="a-6H"></a>所谓大师般涅槃后圣教没时。<a id="a-6I"></a>尔时如是声闻弟子。<a id="a-6J"></a>身坏命终多堕恶趣生那落迦。<a id="a-6K"></a>若有成就与此相违不染污法。<a id="a-6L"></a>当知是名贤善时生声闻。<a id="a-6M"></a>彼于如来初出世时瘜肉未生时大师现前时。<a id="a-6N"></a>或有一类般涅槃后。<a id="a-6O"></a>如是多分身坏命终还得善趣。<a id="a-6P"></a>往生天上乐世界中。<a id="a-6Q"></a>若诸异生声闻名未得眼。<a id="a-6R"></a>预流一来及不还等名已得眼。<a id="a-6S"></a>慧解脱阿罗汉名清净眼。<a id="a-6T"></a>若具三明俱分解脱名极清净眼。</p>
  <p id="a6U">复次或有声闻。<a id="a-6V"></a>虽如所应勇猛精进。<a id="a-6W"></a>于现法中而不能证胜过人法。<a id="a-6X"></a>或有声闻。<a id="a-6Y"></a>于现法中有力能得胜过人法。<a id="a-6Z"></a>沙门果证由放逸故而不能证。</p>
  <p id="a6a">复次当释月喻经中具戒具德柔和善法诸句差别。<a id="a-6b"></a>谓声闻中略有四种净妙之法。<a id="a-6c"></a>令诸有情若得见者由身语意生无量福。<a id="a-6d"></a>何等为四。<a id="a-6e"></a>谓住具足尸罗。<a id="a-6f"></a>守别解脱律仪。<a id="a-6g"></a>广说如经。<a id="a-6h"></a>是名初法。<a id="a-6i"></a>复为少欲喜足广说乃至诸漏永尽作证赞美。<a id="a-6j"></a>是第二法。<a id="a-6k"></a>复有柔和易可共住。<a id="a-6l"></a>不恼有智同梵行者。<a id="a-6m"></a>令诸苾刍喜乐同处。<a id="a-6n"></a>又具成就四种证净。<a id="a-6o"></a>是第三法。<a id="a-6p"></a>又有不耽利益。<a id="a-6q"></a>不着恭敬。<a id="a-6r"></a>怜愍于他。<a id="a-6s"></a>覆藏己善。<a id="a-6t"></a>发露己恶。<a id="a-6u"></a>虽复实有种种功德而不欲求令他知有。<a id="a-6v"></a>谓欲令他知我成就如是功德。<a id="a-6w"></a>是第四法。</p>
  <p id="a6x">复次若有声闻欲往他家。<a id="a-6y"></a>应先断除三随烦恼然后当往。<a id="a-6z"></a>何等为三。<a id="a-70"></a>一结亲友家随烦恼。<a id="a-71"></a>二家悭随烦恼。<a id="a-72"></a>三以有染心而行法施随烦恼。<a id="a-73"></a>此中声闻由六种相。<a id="a-74"></a>应断结亲友家随烦恼已乃往他家。<a id="a-75"></a>谓时时往不应数往。<a id="a-76"></a>于可爱事若不如理。<a id="a-77"></a>执取其相暂生贪爱即便羞耻。<a id="a-78"></a>不以凶暴强口傲诞邪行追求衣服等物。<a id="a-79"></a>善自守护善覆其身。<a id="a-7A"></a>不以身触所不应触。<a id="a-7B"></a>亦不坐于所不应坐。<a id="a-7C"></a>终不食于所不应食。<a id="a-7D"></a>亦终不饮所不应饮。<a id="a-7E"></a>又不应受所不应受。<a id="a-7F"></a>又以随顺远离心。<a id="a-7G"></a>趣向远离心邻亚远离心。<a id="a-7H"></a>寻思诸善犹如山岳难往趣处。<a id="a-7I"></a>非净信家能令净信。<a id="a-7J"></a>如旧所履清净泉池。<a id="a-7K"></a>诸净信家倍令增长。</p>
  <p id="a7L">又由六相应断家悭随烦恼已乃往他家。<a id="a-7M"></a>谓往他家于有情事不染不着。<a id="a-7N"></a>如有情事。<a id="a-7O"></a>于利养事。<a id="a-7P"></a>于恭敬事。<a id="a-7Q"></a>当知亦尔。<a id="a-7R"></a>又于无利不生忧苦。<a id="a-7S"></a>如于无利。<a id="a-7T"></a>于不恭敬当知亦尔。<a id="a-7U"></a>又于自他诸利养中其心平等。<a id="a-7V"></a>于己所得利养恭敬不自赞美。<a id="a-7W"></a>于他所得利养恭敬终不毁呰。</p>
  <p id="a7X">又由六相应断有染心而行法施随烦恼已乃往他家。<a id="a-7Y"></a>谓不悕望他于己净信。<a id="a-7Z"></a>又于出离法如实了知。<a id="a-7a"></a>又于他所应起三种纯善意乐。<a id="a-7b"></a>何等为三。<a id="a-7c"></a>谓引发乐故除遣苦故。<a id="a-7d"></a>恭敬听受法随法行得胜利故。<a id="a-7e"></a>为生等苦所苦恼者令脱苦故。<a id="a-7f"></a>若已解脱者。<a id="a-7g"></a>即于诸法妙善法性为缘素呾缆毗奈耶摩呾理迦所摄俗正法中。<a id="a-7h"></a>为令受持读诵正法久住。<a id="a-7i"></a>是故宣说。<a id="a-7j"></a>当知初随烦恼断故。<a id="a-7k"></a>无猥杂住以为究竟。<a id="a-7l"></a>第二随烦恼断故。<a id="a-7m"></a>正受用财以为究竟。<a id="a-7n"></a>第三随烦恼断故。<a id="a-7o"></a>正受用法以为究竟。</p>
  <p id="a7p">复次当释伐他迦经。<a id="a-7q"></a>若有声闻欲于染净方便善巧。<a id="a-7r"></a>略于三处应遍了知。<a id="a-7s"></a>谓于杂染清净所依中由杂染清净所依故。<a id="a-7t"></a>于杂染中由杂染故。<a id="a-7u"></a>于清净中由清净故。<a id="a-7v"></a>云何杂染清净所依。<a id="a-7w"></a>谓即此身有色粗重。<a id="a-7x"></a>广说如经。<a id="a-7y"></a>此是愚夫无有智慧趣无明者杂染所依。<a id="a-7z"></a>亦是聪明有大智慧趣于明者清净所依。<a id="a-80"></a>云何杂染。<a id="a-81"></a>谓诸愚夫为欲造作净不净业。<a id="a-82"></a>先寻思已后以身语造作所有净不净业。<a id="a-83"></a>由此因缘于五趣生死中。<a id="a-84"></a>感爱非爱有恼无恼自体令生。<a id="a-85"></a>云何清净。<a id="a-86"></a>谓二种学清净品中最为殊胜第一学者。<a id="a-87"></a>谓真如智以为依止能有所作。<a id="a-88"></a>第二学者。<a id="a-89"></a>谓为烦恼皆得离系。<a id="a-8A"></a>复次即此清净略由五因之所显示。</p>
  <p id="a8B">何等为五。<a id="a-8C"></a>一正说者。<a id="a-8D"></a>二正行者。<a id="a-8E"></a>三正行。<a id="a-8F"></a>四增上心学所治随烦恼断。<a id="a-8G"></a>五增上慧学所治随烦恼断。<a id="a-8H"></a>此中如来是正说者。<a id="a-8I"></a>根熟声闻是正行者。<a id="a-8J"></a>亦名聪慧者。<a id="a-8K"></a>谛智所摄名为正行。<a id="a-8L"></a>据能断烦恼义。<a id="a-8M"></a>是无上对治故。<a id="a-8N"></a>略有五法名增上心学所治随烦恼。<a id="a-8O"></a>一居远离者所有诸盖。<a id="a-8P"></a>二于教授教诫不堪忍者所有忿恼。<a id="a-8Q"></a>三于利养恭敬深贪著者所有悭嫉。<a id="a-8R"></a>四于先所用所受境界发起邪念。<a id="a-8S"></a>五顺舍所学分别贪爱。<a id="a-8T"></a>略有三法名增上慧所治随烦恼。<a id="a-8U"></a>初于世俗理门不了法义者所有无明。<a id="a-8V"></a>次已了法义诸异生者于诸谛中所有犹豫疑惑未断。<a id="a-8W"></a>后已见谛迹诸有学者修道所摄慧所对治所有我慢。<a id="a-8X"></a>由于如是诸随烦恼永断灭故。<a id="a-8Y"></a>当知证得最善清净增上心学增上慧学阿罗汉果。<a id="a-8Z"></a>此阿罗汉当知是名最极清净。</p>
  <p id="a8a">复次于此杂染清净所依诸声闻众。<a id="a-8b"></a>略由三相应遍了知。<a id="a-8c"></a>一由自性故。<a id="a-8d"></a>二由因缘故。<a id="a-8e"></a>三由过患故。<a id="a-8f"></a>由自性者。<a id="a-8g"></a>谓此人身所有自性由三种相之所显示。<a id="a-8h"></a>由有色故显余一切身之共相。<a id="a-8i"></a>由粗重故显其各别身之自相。<a id="a-8j"></a>由不清净故显与天身不同分相。</p>
  <p id="a8k">由因缘者略有三种。<a id="a-8l"></a>谓一切身共相因缘即四大种。<a id="a-8m"></a>各别自相人身。<a id="a-8n"></a>因缘复有二种。<a id="a-8o"></a>一者未生令生因缘。<a id="a-8p"></a>所谓父母不净和合。<a id="a-8q"></a>二者已生令住因缘。<a id="a-8r"></a>谓糜饭等之所长养。</p>
  <p id="a8s">由过患者复有二种。<a id="a-8t"></a>谓无常性及与苦性。<a id="a-8u"></a>若于寒时为治寒苦。<a id="a-8v"></a>追求覆障以为对治。<a id="a-8w"></a>若于热时为治热苦。<a id="a-8x"></a>追求沐浴以为对治。<a id="a-8y"></a>涉路作业有劬劳者。<a id="a-8z"></a>为治劳苦求按摩等以为对治。<a id="a-90"></a>当知此类名为苦性。<a id="a-91"></a>手块杖等之所触对破坏法故。<a id="a-92"></a>刀所触对断坏法故。<a id="a-93"></a>若终没已埋于地故。<a id="a-94"></a>或火烧故。<a id="a-95"></a>或为种种傍生诸虫所食啖故。<a id="a-96"></a>或即于彼为诸风日所暴燥故。<a id="a-97"></a>皆是散坏磨灭法性。<a id="a-98"></a>当知此类是无常性。<a id="a-99"></a>昔会今乖名为离散。<a id="a-9A"></a>散已变坏最后都尽名为磨灭。</p>
  <p id="a9B">复次因思所缘。<a id="a-9C"></a>如说名映于一切无有过名者由此名一法皆随自在行。<a id="a-9D"></a>此言有何义。<a id="a-9E"></a>谓若略说。<a id="a-9F"></a>观清净因故。<a id="a-9G"></a>观自相故。<a id="a-9H"></a>观杂染因故。<a id="a-9I"></a>及为显示补特伽罗无我及法无我故。<a id="a-9J"></a>若遍了知补特伽罗无我四无色蕴。<a id="a-9K"></a>能断一切自境界相。<a id="a-9L"></a>名映一切。<a id="a-9M"></a>若遍了知法无我遍计所执自性世俗言名。<a id="a-9N"></a>能除一切彼所依相。<a id="a-9O"></a>名映一切。<a id="a-9P"></a>若过四无色蕴诸我相事定不可得。<a id="a-9Q"></a>若过世俗言名遍计所执自性相事亦不可得。<a id="a-9R"></a>若于二种俱不了知。<a id="a-9S"></a>则便发起一切境相杂染随转一切境相所有杂染。<a id="a-9T"></a>无不因此增上力故。<a id="a-9U"></a>依此密意薄伽梵说。</p>
  <p id="a9V">执法自性故　　执我性而转</p>
  <p id="a9W">觉此故觉彼　　由觉故还灭</p>
  <p id="a9X">复次有四圣谛。<a id="a-9Y"></a>世尊为诸声闻说是净烦恼所缘境界。<a id="a-9Z"></a>谓苦谛等。<a id="a-9a"></a>如前已说。<a id="a-9b"></a>问若真实无颠倒相是谛相者。<a id="a-9c"></a>诸外道见诸邪胜解诸邪论等。<a id="a-9d"></a>非真非实并是颠倒。<a id="a-9e"></a>云何谛摄。<a id="a-9f"></a>若不摄者。<a id="a-9g"></a>彼应不感当来后有。<a id="a-9h"></a>应非苦因。<a id="a-9i"></a>答虽非真实亦是颠倒。<a id="a-9j"></a>然说苦集二谛所摄。<a id="a-9k"></a>所以者何。<a id="a-9l"></a>彼虽皆是邪性所摄。<a id="a-9m"></a>然即此邪性相。<a id="a-9n"></a>是真是实皆不颠倒。<a id="a-9o"></a>是苦性故是苦因故。</p>
  <p id="a9p">复次由二相故显无常义。<a id="a-9q"></a>一依大乘道理相。<a id="a-9r"></a>二依声闻乘道理相。<a id="a-9s"></a>谓非有义及其相灭坏义。<a id="a-9t"></a>由二种相显示苦义。<a id="a-9u"></a>谓非有执习气粗重义。<a id="a-9v"></a>及三受所随生等八种苦相转义。<a id="a-9w"></a>由二种相显示空义。<a id="a-9x"></a>谓补特伽罗自性远离相义。<a id="a-9y"></a>及诸法自性远离相义。<a id="a-9z"></a>由二种相显无我义。<a id="a-A0"></a>谓大乘道理及声闻乘道理补特伽罗自性无我相义。<a id="a-A1"></a>诸法自性无我相义。</p>
  <p id="aA2">复有二教。<a id="a-A3"></a>谓无常教。<a id="a-A4"></a>无始教。<a id="a-A5"></a>又有二种通达。<a id="a-A6"></a>谓有为界通达。<a id="a-A7"></a>无为界通达。<a id="a-A8"></a>复次由五因缘。<a id="a-A9"></a>若无常即苦。<a id="a-AA"></a>一由摄受。<a id="a-AB"></a>谓无常诸行皆为粗重所摄受故。<a id="a-AC"></a>二由法性。<a id="a-AD"></a>谓是生等苦法性故。<a id="a-AE"></a>三由随逐。<a id="a-AF"></a>谓彼三苦常随逐故。<a id="a-AG"></a>四由因。<a id="a-AH"></a>谓是增长行因故。<a id="a-AI"></a>五由执着。<a id="a-AJ"></a>谓是颠倒所缘事故。</p>
  <p id="aAK">复次由五因缘。<a id="a-AL"></a>若苦即无我。<a id="a-AM"></a>一离苦诸行我不可得故。<a id="a-AN"></a>二彼苦诸行依众缘故。<a id="a-AO"></a>三无作用故。<a id="a-AP"></a>四有刹那生常随转故。<a id="a-AQ"></a>五展转相依故。<a id="a-AR"></a>问若苦谛摄。<a id="a-AS"></a>皆不可爱不可乐是苦。<a id="a-AT"></a>是损恼是违害耶。<a id="a-AU"></a>设不可爱不可乐是苦。<a id="a-AV"></a>是损恼是违害皆苦谛摄耶。<a id="a-AW"></a>答若不可爱不可乐是苦。<a id="a-AX"></a>是损恼是违害。<a id="a-AY"></a>当知皆是苦谛所摄。<a id="a-AZ"></a>或有是苦谛摄非不可爱。<a id="a-Aa"></a>乃至广说。<a id="a-Ab"></a>谓除苦苦所摄诸行。<a id="a-Ac"></a>所余坏苦。<a id="a-Ad"></a>行苦所摄诸行。<a id="a-Ae"></a>问如佛世尊以八种相分别苦谛。<a id="a-Af"></a>所谓生苦老苦。<a id="a-Ag"></a>广说乃至总略五取蕴苦。<a id="a-Ah"></a>此中几相显苦苦性。<a id="a-Ai"></a>几相显坏苦性。<a id="a-Aj"></a>几相显行苦性。<a id="a-Ak"></a>答前五显苦苦性。<a id="a-Al"></a>中二显坏苦性。<a id="a-Am"></a>爱别离苦。<a id="a-An"></a>已得所爱变坏故。<a id="a-Ao"></a>求不得苦。<a id="a-Ap"></a>未得所爱变坏故。<a id="a-Aq"></a>后一总略五取蕴苦。<a id="a-Ar"></a>显行苦性。</p>
  <p id="aAs">问若无常是苦耶。<a id="a-At"></a>设苦是无常耶。<a id="a-Au"></a>答诸苦皆无常。<a id="a-Av"></a>有无常非苦。<a id="a-Aw"></a>谓道谛。<a id="a-Ax"></a>所以者何。<a id="a-Ay"></a>道非苦受等所摄故非苦苦道非变坏何有变时当生坏苦。<a id="a-Az"></a>道能解脱一切杂染品粗重故。<a id="a-B0"></a>能违一切生相续故。<a id="a-B1"></a>是故亦非行苦所摄。</p>
  <p id="aB2">问若无常苦皆空无我耶。<a id="a-B3"></a>设空无我皆无常苦耶。<a id="a-B4"></a>答诸无常苦皆空无我。<a id="a-B5"></a>有空无我非无常苦。<a id="a-B6"></a>谓于此中苦集谛具四种。<a id="a-B7"></a>道谛有三。<a id="a-B8"></a>灭谛有二。<a id="a-B9"></a>非无常非苦。</p>
  <p id="aBA">问若无常苦者皆无常故是苦耶。<a id="a-BB"></a>答或无常故或自性故。<a id="a-BC"></a>谓所有行坏苦故苦。<a id="a-BD"></a>彼无常故是苦。<a id="a-BE"></a>若苦苦故苦。<a id="a-BF"></a>行苦故苦。<a id="a-BG"></a>彼自性故。<a id="a-BH"></a>是苦损恼性故。<a id="a-BI"></a>苦所揉故。</p>
  <p id="aBJ">问若是苦谛亦集谛耶。<a id="a-BK"></a>设是集谛亦苦谛耶。<a id="a-BL"></a>答诸是集谛者皆是苦谛。<a id="a-BM"></a>或是苦谛而非集谛。<a id="a-BN"></a>谓一切阿罗汉清净相续中所有若善若无记。<a id="a-BO"></a>一切世间法一切异生身中所有果异熟摄无记诸法。<a id="a-BP"></a>一切现在士用所生若苦若乐。<a id="a-BQ"></a>若不苦不乐俱行无记诸行。<a id="a-BR"></a>当知唯是苦谛所摄。</p>
  <p id="aBS">问若厌患后有。<a id="a-BT"></a>能背后有。<a id="a-BU"></a>引出世道世间诸法。<a id="a-BV"></a>彼何因缘集谛所摄。<a id="a-BW"></a>答虽彼自性厌背后有。<a id="a-BX"></a>然能随顺后有身语意妙行。<a id="a-BY"></a>是故亦是集谛所摄。</p>
  <p id="aBZ">问若一切后有业烦恼由相故皆是集谛摄。<a id="a-Ba"></a>何缘世尊唯施设爱。<a id="a-Bb"></a>答此爱能起取故。<a id="a-Bc"></a>能发业故。<a id="a-Bd"></a>遍诸事故。<a id="a-Be"></a>此爱生时普能发起十五种无义利故。<a id="a-Bf"></a>遍诸事者。<a id="a-Bg"></a>谓如此爱名顺后有爱。<a id="a-Bh"></a>若喜贪俱行爱若彼彼喜乐爱名遍诸事。<a id="a-Bi"></a>当知亦尔。<a id="a-Bj"></a>顺后有爱复有二种。<a id="a-Bk"></a>一缘后有境。<a id="a-Bl"></a>二是后有因。<a id="a-Bm"></a>喜贪俱行爱者。<a id="a-Bn"></a>谓于已得可意境界。<a id="a-Bo"></a>或于正受用中所有不相离久住爱。<a id="a-Bp"></a>彼彼喜乐爱者。<a id="a-Bq"></a>谓于未得所求境界。<a id="a-Br"></a>或为和合。<a id="a-Bs"></a>或为不离。<a id="a-Bt"></a>或为增益诸所有爱。<a id="a-Bu"></a>问若是爱者。<a id="a-Bv"></a>亦是顺后有喜贪俱行彼彼喜乐耶。<a id="a-Bw"></a>答应作四句。<a id="a-Bx"></a>或有是爱非顺后有非喜贪俱行非彼彼喜乐。<a id="a-By"></a>谓于上解脱悕求欲证。<a id="a-Bz"></a>或有顺后有喜贪俱行彼彼喜乐而非是爱。<a id="a-C0"></a>谓与顺后有喜贪俱行彼彼喜乐爱。<a id="a-C1"></a>及余烦恼相应所有受想思无明等。<a id="a-C2"></a>即此三爱是第三句。<a id="a-C3"></a>除上尔所相是第四句。</p>
  <p id="aC4">问若顺后有爱是喜贪俱行爱耶。<a id="a-C5"></a>设喜贪俱行爱亦顺后有爱耶。<a id="a-C6"></a>答诸喜贪俱行爱。<a id="a-C7"></a>亦是顺后有爱。<a id="a-C8"></a>或有顺后有爱非喜贪俱行爱。<a id="a-C9"></a>谓染污忧俱行爱。<a id="a-CA"></a>或别离爱或不和合爱。<a id="a-CB"></a>问若顺后有爱亦是彼彼喜乐爱耶。<a id="a-CC"></a>设彼彼喜乐爱亦顺后有爱耶。<a id="a-CD"></a>答若彼彼喜乐爱亦是顺后有爱。<a id="a-CE"></a>或有顺后有爱非彼彼喜乐爱。<a id="a-CF"></a>谓缘后有境爱。<a id="a-CG"></a>及喜贪俱行爱。</p>
  <p id="aCH">问若喜贪俱行爱是彼彼喜乐爱耶。<a id="a-CI"></a>设彼彼喜乐爱亦喜贪俱行爱耶。<a id="a-CJ"></a>答应作四句。<a id="a-CK"></a>谓于已得可爱境界或于正受用中所有爱是初句。<a id="a-CL"></a>即于可爱未来当得未决定中所有爱是第二句。<a id="a-CM"></a>即于此当得决定中所有爱是第三句。<a id="a-CN"></a>除上尔所相。<a id="a-CO"></a>是第四句。</p>
  <p id="aCP">问若成就欲界系受亦成就色界系受耶。<a id="a-CQ"></a>设成就色界系受亦成就欲界系受耶。<a id="a-CR"></a>答应作四句。<a id="a-CS"></a>或成就欲界系非色界系。<a id="a-CT"></a>谓生欲界未得色界彼对治。<a id="a-CU"></a>或成就色界系非欲界系。<a id="a-CV"></a>谓生色界。<a id="a-CW"></a>或成就欲界系亦色界系。<a id="a-CX"></a>谓生欲界已得色界彼对治。<a id="a-CY"></a>或俱不成就。<a id="a-CZ"></a>谓生无色界。<a id="a-Ca"></a>又生欲界色界无色界中。<a id="a-Cb"></a>所作已办。<a id="a-Cc"></a>住出世道及灭尽定。<a id="a-Cd"></a>如欲界系望色界系作四句。<a id="a-Ce"></a>如是欲界系望无色界系。<a id="a-Cf"></a>欲界系望不系。<a id="a-Cg"></a>色界系望无色界系。<a id="a-Ch"></a>色界系望不系。<a id="a-Ci"></a>无色界系望不系。<a id="a-Cj"></a>如其所应皆作四句。</p>
  <p id="aCk">问诸妙欲亦是过患过失相应欲耶。<a id="a-Cl"></a>设是过患过失相应欲是妙欲耶。<a id="a-Cm"></a>答应作四句。<a id="a-Cn"></a>或有妙欲非过患过失相应欲。<a id="a-Co"></a>谓若色声香味触能不染污现行。<a id="a-Cp"></a>若于彼不作功力。<a id="a-Cq"></a>无罪安乐住。<a id="a-Cr"></a>能摄受梵行。<a id="a-Cs"></a>或有过患过失相应欲非妙欲。<a id="a-Ct"></a>谓若色声香味触一向不可爱不可乐不可欣不能悦意。<a id="a-Cu"></a>及烦恼欲。<a id="a-Cv"></a>或有妙欲亦是过患过失相应欲。<a id="a-Cw"></a>谓若色声香味触不能不染污现行。<a id="a-Cx"></a>一向可爱乃至悦意。<a id="a-Cy"></a>或有非妙欲亦非过忠过失相应欲。<a id="a-Cz"></a>谓一切色无色界系烦恼及事。<a id="a-D0"></a>世尊依此妙欲及过患过失相应欲故。<a id="a-D1"></a>说如是言。<a id="a-D2"></a>妄分别贪是士夫欲。</p>
  <p id="aD3">复次此爱略有二种。<a id="a-D4"></a>初是有爱。<a id="a-D5"></a>后是受用爱。<a id="a-D6"></a>此复二种。<a id="a-D7"></a>谓于已得未得所受用处差别故。<a id="a-D8"></a>又即此爱界差别故。<a id="a-D9"></a>复有三种。<a id="a-DA"></a>谓欲爱色爱无色爱。<a id="a-DB"></a>若生欲界悕求欲界后有者。<a id="a-DC"></a>喜于已得所受用事。<a id="a-DD"></a>欣于未得所受用事。<a id="a-DE"></a>诸所有爱是名欲爱。<a id="a-DF"></a>若生欲界。<a id="a-DG"></a>或生色界。<a id="a-DH"></a>已离欲界。<a id="a-DI"></a>欲悕求色界后有者。<a id="a-DJ"></a>喜于已得色界等至。<a id="a-DK"></a>欣于未得胜上等至。<a id="a-DL"></a>诸所有爱。<a id="a-DM"></a>是名色爱。<a id="a-DN"></a>如色爱如是。<a id="a-DO"></a>无色爱随其所应当知亦尔。<a id="a-DP"></a>即此后有爱。<a id="a-DQ"></a>常见断见为依止故。<a id="a-DR"></a>建立有爱及无有爱。<a id="a-DS"></a>是故此爱名遍诸事。</p>
  <p id="aDT">云何此爱生时普能发起十五无义。<a id="a-DU"></a>一令随眠坚固。<a id="a-DV"></a>二由缠故染恼一切心心所法。<a id="a-DW"></a>三令心相续于所缘境颠倒而转。<a id="a-DX"></a>四发起取所摄所余烦恼。<a id="a-DY"></a>五能安立自类相续。<a id="a-DZ"></a>六能随顺生起未生恶不善法。<a id="a-Da"></a>七能随顺已生恶不善法令其增广。<a id="a-Db"></a>八能障碍未生善法令不得生。<a id="a-Dc"></a>九能障碍已生善法令不得住不忘倍增长益广大。<a id="a-Dd"></a>十令行恶行故结集一切诸恶趣苦。<a id="a-De"></a>十一悕求后有故结集生老病死等苦。<a id="a-Df"></a>十二能令有情怖畏涅槃。<a id="a-Dg"></a>十三能令有情爱乐生死邪执所有功德胜利。<a id="a-Dh"></a>十四如于生死于境界亦尔。<a id="a-Di"></a>十五能令有情思为自害思为害他。<a id="a-Dj"></a>广说如经。<a id="a-Dk"></a>乃至受爱所生心诸忧苦。</p>
 </body>
</html>