<!doctype html>
<html id="z3IBVKlv9" data-ver="975">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第十九</h1>
  <h2 id="a2">本地分中思所成地第十一之四</h2>
  <p id="a3">贤圣常说最善语　　爱非不爱语第二</p>
  <p id="a4">谛非不谛语第三　　法非非法语第四</p>
  <p id="a5">今此颂中。<a id="a-6"></a>言善语者。<a id="a-7"></a>所谓善说善言善论。<a id="a-8"></a>当知善说有三种相。<a id="a-9"></a>所谓悦意无染唯善。<a id="a-A"></a>由第一语令他庆悦。<a id="a-B"></a>由第二语令自尸罗终无穿缺。<a id="a-C"></a>由第三语能令他人出不善处。<a id="a-D"></a>安住善处。<a id="a-E"></a>因此引摄利益安乐。<a id="a-F"></a>或有爱语非谛非法。<a id="a-G"></a>谓如有一以美妙言。<a id="a-H"></a>称赞他人非真实德。<a id="a-I"></a>或有谛语非爱非法。<a id="a-J"></a>谓如有一以染污心发粗恶言。<a id="a-K"></a>诃责他人真实过恶。<a id="a-L"></a>或有法语亦爱亦谛。<a id="a-M"></a>谓如有一善知称赞及与诃责。<a id="a-N"></a>知可称赞可诃责已。<a id="a-O"></a>然不称赞亦不诃责。<a id="a-P"></a>唯善方便为说正法。<a id="a-Q"></a>能令彼人出不善处安住善处。</p>
  <p id="aR">复次今当略辨上所说义。<a id="a-S"></a>谓薄伽梵此中略示所有善语若标若释。<a id="a-T"></a>当知是名此中略义。</p>
  <p id="aU">信惭戒施法　　善人所称赞</p>
  <p id="aV">是名趣天道　　能往天世间</p>
  <p id="aW">此颂所明。<a id="a-X"></a>谓如有一于佛所证法毗奈耶。<a id="a-Y"></a>获得正信。<a id="a-Z"></a>耻在居家。<a id="a-a"></a>受持净戒趣得衣服饮食卧具。<a id="a-b"></a>便生喜足。<a id="a-c"></a>减除器物。<a id="a-d"></a>俭约资缘。<a id="a-e"></a>凡所获得如法利养终无私隐。<a id="a-f"></a>必与智人同梵行者而共受用。<a id="a-g"></a>所有正法初中后善称扬梵行。<a id="a-h"></a>所谓契经乃至论议。<a id="a-i"></a>皆能受持研寻究达。<a id="a-j"></a>传授他人广为开阐。<a id="a-k"></a>彼既成就是诸善法。<a id="a-l"></a>当知必获三种胜利。<a id="a-m"></a>一者诸佛诸佛弟子真实善人之所称赞。<a id="a-n"></a>二者若彼尸罗财施之所摄引。<a id="a-o"></a>福德资粮。<a id="a-p"></a>法施摄引智慧资粮善圆满者。<a id="a-q"></a>便得趣入证解脱处清净诸天众同分中。<a id="a-r"></a>三者若彼二种资粮犹未圆满。<a id="a-s"></a>便能令彼速得圆满。<a id="a-t"></a>身坏已后定生善趣。<a id="a-u"></a>多往天上乐世界中。<a id="a-v"></a>复有差别。<a id="a-w"></a>谓如有一于佛所证法毗奈耶。<a id="a-x"></a>获得正信。<a id="a-y"></a>信恶尸罗当堕恶趣信悭贪者得贫穷报。<a id="a-z"></a>如是信已。<a id="a-10"></a>于现法中恶戒悭贪深生羞耻。<a id="a-11"></a>以羞耻故。<a id="a-12"></a>弃恶尸罗受清净戒。<a id="a-13"></a>弃舍悭贪以无垢心安处居家。<a id="a-14"></a>广说乃至。<a id="a-15"></a>善行布施。<a id="a-16"></a>由此因缘。<a id="a-17"></a>于现法中圣贤所赞。<a id="a-18"></a>身坏已后乃至当生善趣天上乐世界中。</p>
  <p id="a19">复次今当略辨上所说义。<a id="a-1A"></a>谓薄伽梵此中略示在家出家二种正行及正行果所有胜利。<a id="a-1B"></a>当知是名此中略义。</p>
  <p id="a1C">多闻能知法　　多闻能远恶</p>
  <p id="a1D">多闻舍无义　　多闻得涅槃</p>
  <p id="a1E">此颂所明。<a id="a-1F"></a>谓如有一于依先时正所应作施论戒论生天之论无倒教法。<a id="a-1G"></a>恭敬听闻。<a id="a-1H"></a>闻已遂能了知其义。<a id="a-1I"></a>谓现法中种种恶行及当恶趣苦无义因。<a id="a-1J"></a>诸恶行所应速远离。<a id="a-1K"></a>及往善趣舍生恶趣苦无义因。<a id="a-1L"></a>彼由了知如是法义。<a id="a-1M"></a>法随法行能远苦因。<a id="a-1N"></a>能引乐因。<a id="a-1O"></a>由此因缘。<a id="a-1P"></a>得乐舍苦。<a id="a-1Q"></a>若于增上四圣谛等相应教法。<a id="a-1R"></a>恭敬听闻。<a id="a-1S"></a>闻已遂能了知其义。<a id="a-1T"></a>谓一切有生死大苦寂静涅槃。<a id="a-1U"></a>彼由了知如是法义。<a id="a-1V"></a>若根已熟资粮已满便能获得如是义。<a id="a-1W"></a>识心清净故。<a id="a-1X"></a>才闻法已于诸圣谛未现观者。<a id="a-1Y"></a>能入现观。<a id="a-1Z"></a>已现观者便得漏尽。<a id="a-1a"></a>若根未熟资粮未满。<a id="a-1b"></a>即由如是远离诸恶。<a id="a-1c"></a>依增上戒起增上心。<a id="a-1d"></a>依增上心发增上慧。<a id="a-1e"></a>由此能舍一切苦本烦恼无义。<a id="a-1f"></a>证得涅槃。<a id="a-1g"></a>复次今当略辨上所说义。<a id="a-1h"></a>谓薄伽梵此中略示先闻正法如理思惟。<a id="a-1i"></a>先如理思法随法行。<a id="a-1j"></a>法随法行为先因故得胜利果。<a id="a-1k"></a>当知是名此中略义。</p>
  <p id="a1l">智者如空无染污　　不动犹如天帝幢</p>
  <p id="a1m">如泛清凉盈满池　　不乐淤泥生死海</p>
  <p id="a1n">今此颂中。<a id="a-1o"></a>辩阿罗汉苾刍心善解脱超诸戏论犹如虚空。<a id="a-1p"></a>何以故。<a id="a-1q"></a>譬如虚空离诸戏论。<a id="a-1r"></a>净与不净皆不能染。<a id="a-1s"></a>诸阿罗汉亦复如是。<a id="a-1t"></a>一切世法若顺若违皆不能染。<a id="a-1u"></a>所谓利衰乃至苦乐。<a id="a-1v"></a>又诸有学已离欲贪。<a id="a-1w"></a>向阿罗汉。<a id="a-1x"></a>于四念住善住其心。<a id="a-1y"></a>修无相心三摩地时。<a id="a-1z"></a>如天帝幢。<a id="a-20"></a>于其一切动发憍举戏论营为生愿俱行所有贪爱。<a id="a-21"></a>不能倾动。<a id="a-22"></a>又诸有学已离欲贪得不还果。<a id="a-23"></a>于上解脱心生欲乐。<a id="a-24"></a>譬如游泛清冷泉池。<a id="a-25"></a>于爱味定上分诸结热淤泥中终不欣乐。<a id="a-26"></a>由于此中不欣乐故。<a id="a-27"></a>亦不欣乐生死大海。<a id="a-28"></a>复有差别。<a id="a-29"></a>谓阿罗汉所有饮食言说游行处无相住。<a id="a-2A"></a>有余依苦之所随逐。<a id="a-2B"></a>如其次第三处应知。<a id="a-2C"></a>复有差别。<a id="a-2D"></a>谓慧解脱诸阿罗汉。<a id="a-2E"></a>有学身证。<a id="a-2F"></a>及俱解脱诸阿罗汉。<a id="a-2G"></a>如其次第三处应知。<a id="a-2H"></a>复次今当略辨上所说义。<a id="a-2I"></a>谓薄伽梵此中略示离三界欲于佛圣旨犹有余依。<a id="a-2J"></a>离欲界贪胜进道摄及不还果。<a id="a-2K"></a>复有差别。<a id="a-2L"></a>谓略显示解脱胜利等持胜利智慧胜利。<a id="a-2M"></a>复有差别。<a id="a-2N"></a>谓略显示增上心慧学所得果。<a id="a-2O"></a>及显增上心慧二学。</p>
  <p id="a2P">若以色量我　　以音声寻我</p>
  <p id="a2Q">欲贪所执持　　彼不能知我</p>
  <p id="a2R">若于内了知　　于外不能见</p>
  <p id="a2S">由内果观察　　彼音声所引</p>
  <p id="a2T">若于内无知　　于外而能见</p>
  <p id="a2U">由外果观察　　亦音声所引</p>
  <p id="a2V">若于内无知　　于外不能见</p>
  <p id="a2W">彼普障愚夫　　亦音声所引</p>
  <p id="a2X">若于内了知　　于外亦能见</p>
  <p id="a2Y">英雄出离慧　　非音声所引</p>
  <p id="a2Z">此颂所明。<a id="a-2a"></a>谓如有一体是异生。<a id="a-2b"></a>未断虚妄分别欲贪。<a id="a-2c"></a>观见世尊具三十二大丈夫相遂便测量。<a id="a-2d"></a>此薄伽梵定是如来应正等觉。<a id="a-2e"></a>其所说法决定微妙。<a id="a-2f"></a>其弟子众所行必善。<a id="a-2g"></a>彼于后时近不善人闻不正法。<a id="a-2h"></a>随逐他论及他音声。<a id="a-2i"></a>信顺于他他所引摄。<a id="a-2j"></a>他所引故于佛法僧还生毁谤。<a id="a-2k"></a>如是皆由不如实知如来法身故。<a id="a-2l"></a>致如此。<a id="a-2m"></a>复有异生。<a id="a-2n"></a>由内静虑果天眼通。<a id="a-2o"></a>远见世尊便作是解。<a id="a-2p"></a>此薄伽梵定是如来应正等觉。<a id="a-2q"></a>余如前说。<a id="a-2r"></a>复有由外欲界系业果报肉眼见已测量。<a id="a-2s"></a>当知彼亦随逐他论及他音声。<a id="a-2t"></a>信顺于他他所引摄。<a id="a-2u"></a>复有异生于尔所见都无所有。<a id="a-2v"></a>彼普被障。<a id="a-2w"></a>长时为他音声所引。<a id="a-2x"></a>若诸贤圣除断调伏。<a id="a-2y"></a>超越欲贪得圣慧眼。<a id="a-2z"></a>彼由如是圣慧眼故。<a id="a-30"></a>于内证解如来法身。<a id="a-31"></a>虽于外见如来色身。<a id="a-32"></a>或见制多或图画等而能了知。<a id="a-33"></a>非第一义应正等觉。<a id="a-34"></a>彼由如是于内正知于外正观。<a id="a-35"></a>不随他论及他音声。<a id="a-36"></a>不信顺他非他所引。<a id="a-37"></a>于佛法僧决定信受。<a id="a-38"></a>如是皆由如实了知如来法身故。<a id="a-39"></a>致如此。</p>
  <p id="a3A">复次今当略辨上所说义。<a id="a-3B"></a>谓薄伽梵。<a id="a-3C"></a>此中略示若唯世俗见如来者则不决定。<a id="a-3D"></a>若以胜义见如来者是则决定。<a id="a-3E"></a>当知是名此中略义。</p>
  <p id="a3F">第六增上王　　染时染自取</p>
  <p id="a3G">于无染不染　　染者名愚夫</p>
  <p id="a3H">今此颂中。<a id="a-3I"></a>第六增上王者。<a id="a-3J"></a>谓心意识。<a id="a-3K"></a>若有已渡五暴流未渡第六意暴流。<a id="a-3L"></a>尔时其心随逐诸定所有爱味故名染时。<a id="a-3M"></a>复有补特伽罗。<a id="a-3N"></a>于长夜染取为己有。<a id="a-3O"></a>于可爱法执藏不舍。<a id="a-3P"></a>是故说彼为染自取。<a id="a-3Q"></a>贪名为染。<a id="a-3R"></a>因贪所生当来世苦亦名为染。<a id="a-3S"></a>若染自取于所染心不随功用。<a id="a-3T"></a>摄受遮止修意对治作意故。<a id="a-3U"></a>如是彼心于现法中无有染污。<a id="a-3V"></a>于无染心此染自取。<a id="a-3W"></a>当来世中因彼诸苦亦无有染。<a id="a-3X"></a>若有于彼随作功用。<a id="a-3Y"></a>而不摄受亦不遮止。<a id="a-3Z"></a>不修意对治作意。<a id="a-3a"></a>故依此苦因长夜受苦。<a id="a-3b"></a>于此苦因不能远离故名愚夫复次今当略辨上所说义。<a id="a-3c"></a>谓薄伽梵此中略示远离苦因所有胜利。<a id="a-3d"></a>及显苦因能感自苦是愚夫性。<a id="a-3e"></a>当知是名此中略义。</p>
  <p id="a3f">有城骨为墉　　筋肉而涂饰</p>
  <p id="a3g">其中有贪恚　　慢覆所任持</p>
  <p id="a3h">今此颂中。<a id="a-3i"></a>所言城者。<a id="a-3j"></a>谓心意识。<a id="a-3k"></a>此城唯以骨充甎石。<a id="a-3l"></a>筋代蝇纴肉当涂漫。<a id="a-3m"></a>为形骸墉周匝围绕。<a id="a-3n"></a>此城中有违害善说法毗柰耶所有善法四种恶法之所任持。<a id="a-3o"></a>二是在家诸受欲者。<a id="a-3p"></a>谓贪与嗔。<a id="a-3q"></a>二是恶说法毗柰耶中而出家者。<a id="a-3r"></a>谓慢与覆。<a id="a-3s"></a>由着诸欲悕求诸欲。<a id="a-3t"></a>与鄙秽行不相违背。<a id="a-3u"></a>于善说法及毗柰耶尚不信受。<a id="a-3v"></a>况当修善。<a id="a-3w"></a>恃恶说法而生憍慢。<a id="a-3x"></a>不能自然趣佛世尊或弟子所。<a id="a-3y"></a>设佛世尊或佛弟子由悲愍故。<a id="a-3z"></a>自往其所。<a id="a-40"></a>然彼由覆随烦恼缠染污其心。<a id="a-41"></a>尚不如实发露己过。<a id="a-42"></a>况能信解修诸善法。<a id="a-43"></a>如是当知于彼善说法毗柰耶相应善法二种心城。<a id="a-44"></a>皆不能入。<a id="a-45"></a>何况复能取为己有复次今当略辨上所说义。<a id="a-46"></a>谓薄伽梵。<a id="a-47"></a>此中略示在家出家总由四种杂染因缘失坏善说法毗柰耶。<a id="a-48"></a>当知是名此中略义。</p>
  <p id="a49">如龟藏支于自[穀-禾+卵]　　苾刍善摄意寻思</p>
  <p id="a4A">无所依止不恼他　　证般涅槃无所谤</p>
  <p id="a4B">此颂所明。<a id="a-4C"></a>谓如有一依初静虑舍三恶寻。<a id="a-4D"></a>所谓欲寻。<a id="a-4E"></a>恚寻。<a id="a-4F"></a>害寻。<a id="a-4G"></a>又能弃舍初静虑地诸善寻思。<a id="a-4H"></a>安住无寻无伺定中。<a id="a-4I"></a>如龟藏支于其自[穀-禾+卵]。<a id="a-4J"></a>略摄寻思亦复如是。<a id="a-4K"></a>无寻无伺定者。<a id="a-4L"></a>应知此上乃至有顶。<a id="a-4M"></a>彼于此定正安住时不生爱味。<a id="a-4N"></a>出已成就可爱乐法。<a id="a-4O"></a>调顺柔和易可共住。<a id="a-4P"></a>不恼有智同梵行者。<a id="a-4Q"></a>又为智人同梵行者欣乐共住。<a id="a-4R"></a>又复成就无违诤法。<a id="a-4S"></a>彼由如是正方便故。<a id="a-4T"></a>于诸圣谛能入现观及得漏尽。<a id="a-4U"></a>彼于诸法不由他信。<a id="a-4V"></a>获得善净胜智见故。<a id="a-4W"></a>如实了知法真是法。<a id="a-4X"></a>毗柰耶真是毗柰耶。<a id="a-4Y"></a>由如是知故。<a id="a-4Z"></a>终不依止诸见颠倒于法谤法。<a id="a-4a"></a>及于非法亦谤非法。<a id="a-4b"></a>终不显示非法为法。<a id="a-4c"></a>法为非法。<a id="a-4d"></a>非毗柰耶为毗柰耶。<a id="a-4e"></a>或毗柰耶为非毗柰耶。</p>
  <p id="a4f">复次今当略辨上所说义。<a id="a-4g"></a>谓薄伽梵此中略示善说法者四种扰乱断对治道。<a id="a-4h"></a>何等名为四种扰乱。<a id="a-4i"></a>一染不染寻思扰乱。<a id="a-4j"></a>二于胜定爱味扰乱。<a id="a-4k"></a>三互相违诤讼扰乱。<a id="a-4l"></a>四于正道诽谤扰乱。<a id="a-4m"></a>当知是名此中略义。</p>
  <p id="a4n">等不等而生　　牟尼舍有行</p>
  <p id="a4o">内乐定差别　　如俱舍卵生</p>
  <p id="a4p">此颂所明。<a id="a-4q"></a>谓佛示现住最后有菩萨位时。<a id="a-4r"></a>先所获得三十有二大丈夫相。<a id="a-4s"></a>八十随好圆满庄严妙色身生。<a id="a-4t"></a>于后证得阿耨多罗三藐三菩提时。<a id="a-4u"></a>其色身生。<a id="a-4v"></a>与前正等。<a id="a-4w"></a>其名身生由胜无漏不相似故。<a id="a-4x"></a>与前不等。<a id="a-4y"></a>又佛示现内寂静乐及妙门乐为依止故。<a id="a-4z"></a>得定自在。<a id="a-50"></a>如定心力舍诸寿行及诸有行。<a id="a-51"></a>彼舍边际妙色身生。<a id="a-52"></a>与前正等其名身生。<a id="a-53"></a>与前不等故有差别。<a id="a-54"></a>如因其[穀-禾+卵]卵生鸡等依卵而生。<a id="a-55"></a>即此生已渐渐增长。<a id="a-56"></a>种类相似破[穀-禾+卵]而出。<a id="a-57"></a>如是如来色身名身差别道理当知亦尔。<a id="a-58"></a>此中差别。<a id="a-59"></a>谓佛世尊若不弃舍诸寿行者。<a id="a-5A"></a>应满寿量方般涅槃。<a id="a-5B"></a>定力所持舍寿行故。<a id="a-5C"></a>不满寿量而般涅槃。</p>
  <p id="a5D">复次今当略辨上所说义。<a id="a-5E"></a>谓薄伽梵此中略示舍诸寿行色身名身二种差别。<a id="a-5F"></a>及显弃舍所依因缘。<a id="a-5G"></a>当知是名此中略义。</p>
  <p id="a5H">无淤泥等欲　　无魑魅等嗔</p>
  <p id="a5I">无罗网等痴　　无江河等爱</p>
  <p id="a5J">此颂所明。<a id="a-5K"></a>谓有四种。<a id="a-5L"></a>能为世俗不自在法。<a id="a-5M"></a>世间现见能令有情不自在转。<a id="a-5N"></a>一者陷溺淤泥。<a id="a-5O"></a>二者鬼魅所著。<a id="a-5P"></a>三者入于罗网。<a id="a-5Q"></a>四者堕驶流河随流漂溺。<a id="a-5R"></a>复有四种。<a id="a-5S"></a>能为真实不自在法。<a id="a-5T"></a>能令有情不自在转当知亦尔何等为四。<a id="a-5U"></a>谓如有一生长欲界。<a id="a-5V"></a>陷溺不净腥臊生臭诸欲淤泥。<a id="a-5W"></a>不能自在引发守护增长善法。<a id="a-5X"></a>又如有一弃舍诸欲。<a id="a-5Y"></a>于善说法毗奈耶中而得出家。<a id="a-5Z"></a>心怀忿怒性多恶言。<a id="a-5a"></a>由忿所持不得自在。<a id="a-5b"></a>不数学处。<a id="a-5c"></a>动生违越。<a id="a-5d"></a>于诸智者同梵行所。<a id="a-5e"></a>屡以粗言击刺诃摈侵恼毁辱。<a id="a-5f"></a>又如有一弃舍诸欲。<a id="a-5g"></a>于恶说法毗奈耶中而得出家。<a id="a-5h"></a>入诸恶魔大痴见网。<a id="a-5i"></a>彼既入已流转生死不得自在。<a id="a-5j"></a>又如有一生长上分诸离欲地。<a id="a-5k"></a>于诸爱结未能永断。<a id="a-5l"></a>亦未遍知不得自在。<a id="a-5m"></a>还生下界顺流而住。<a id="a-5n"></a>难可出离。</p>
  <p id="a5o">复次今当略辨上所说义。<a id="a-5p"></a>谓薄伽梵此中略示诸界诸品愚夫缠缚。</p>
  <p id="a5q">复有差别。<a id="a-5r"></a>谓如有一陷欲淤泥不能自在。<a id="a-5s"></a>于善说法毗奈耶中清净出家。<a id="a-5t"></a>又如有一为性忿怒。<a id="a-5u"></a>忿怒所蔽愤恚缠心。<a id="a-5v"></a>尚于自身或害或损。<a id="a-5w"></a>何况于他。<a id="a-5x"></a>又如有一成就痴品诸恶邪见。<a id="a-5y"></a>谓无父母毁谤父母。<a id="a-5z"></a>于父母所反悕敬养。<a id="a-60"></a>况自能为。<a id="a-61"></a>又如有一广集诸欲。<a id="a-62"></a>贪爱所漂不得自在。<a id="a-63"></a>尚不欲自食。<a id="a-64"></a>况能惠于他。<a id="a-65"></a>如是四法。<a id="a-66"></a>当知能障诸聪慧者。<a id="a-67"></a>四应知法。<a id="a-68"></a>谓善说法毗奈耶中清净出家。<a id="a-69"></a>远离恚害。<a id="a-6A"></a>敬事父母。<a id="a-6B"></a>乐行慧施。</p>
  <p id="a6C">虚空无鸟迹　　外道无沙门</p>
  <p id="a6D">愚夫乐戏论　　如来则无有</p>
  <p id="a6E">此颂所明。<a id="a-6F"></a>谓有众生悕乐胜欲欲求所摄。<a id="a-6G"></a>又有众生悕乐胜身有求所摄。<a id="a-6H"></a>又有众生悕乐沙门及婆罗门所有解脱梵行求摄。<a id="a-6I"></a>此中欲求有求摄者。<a id="a-6J"></a>谓我因少分布施少分持戒。<a id="a-6K"></a>当得往生善趣天上乐世界中。<a id="a-6L"></a>以妙五欲而自赏纳欢娱游戏。<a id="a-6M"></a>彼既修习如是愿已。<a id="a-6N"></a>得最胜欲及最胜身。<a id="a-6O"></a>譬如众鸟翱翔虚空。<a id="a-6P"></a>遍虚空中无安足处。<a id="a-6Q"></a>如是众生于其所得无常诸欲及身分中都无安住。<a id="a-6R"></a>当知亦尔。<a id="a-6S"></a>若乐沙门及婆罗门所有解脱梵行求摄。<a id="a-6T"></a>复有二种。<a id="a-6U"></a>或依善说法。<a id="a-6V"></a>或依恶说法。<a id="a-6W"></a>依恶说法诸外道辈并无沙门。<a id="a-6X"></a>依善说法邪梵行求所摄受者亦无沙门。<a id="a-6Y"></a>正梵行求所摄受者得有沙门。<a id="a-6Z"></a>又此一切三门所摄。<a id="a-6a"></a>或欲求门。<a id="a-6b"></a>或有求门。<a id="a-6c"></a>或梵行求门。<a id="a-6d"></a>如是皆名乐着戏论。<a id="a-6e"></a>当知如来弃舍一切所有悕求故无戏论。<a id="a-6f"></a>即以此义类知如来诸弟子众正梵行求所摄受者亦无戏论。</p>
  <p id="a6g">复次今当略辨上所说义。<a id="a-6h"></a>谓薄伽梵此中略示离善说法及毗奈耶勤精进者皆空无益。<a id="a-6i"></a>当知是名此中略义。</p>
  <p id="a6j">住戏论皆无　　踰墙堑离爱</p>
  <p id="a6k">牟尼游世间　　天人不能识</p>
  <p id="a6l">此颂所明。<a id="a-6m"></a>谓阿罗汉苾刍永离贪爱。<a id="a-6n"></a>由四种相。<a id="a-6o"></a>于恶魔怨一切愚夫所系属主。<a id="a-6p"></a>解脱自在随意游行空闲聚落。<a id="a-6q"></a>有诸愚夫遇见如是真阿罗汉于最究竟自在游行。<a id="a-6r"></a>不如实知。<a id="a-6s"></a>便于二处妄生轻毁。<a id="a-6t"></a>云何此善男子。<a id="a-6u"></a>弃舍自属养命珍财。<a id="a-6v"></a>乃求属他资生众具。<a id="a-6w"></a>何故弃舍生天方便。<a id="a-6x"></a>苦勤精进求有断灭。<a id="a-6y"></a>是诸愚夫见生天上有胜功德。<a id="a-6z"></a>见处居家有多财产故。<a id="a-70"></a>于牟尼妄生轻忽。<a id="a-71"></a>彼所事天于此牟尼广大功德。<a id="a-72"></a>尚不能了。<a id="a-73"></a>况能事者而能识知。<a id="a-74"></a>云何离爱诸阿罗汉。<a id="a-75"></a>由四种相。<a id="a-76"></a>于恶魔怨一切愚夫所系属主。<a id="a-77"></a>解脱自在。<a id="a-78"></a>谓诸愚夫由四识住。<a id="a-79"></a>为魔怨主之所驱役。<a id="a-7A"></a>令生死中往还五趣非阿罗汉。<a id="a-7B"></a>又诸愚夫如由重过。<a id="a-7C"></a>为魔怨王之所驱役谓或增益或复损减诸恶见故。<a id="a-7D"></a>发起种种执刀杖等恶不善法。<a id="a-7E"></a>堕诸戏论生诸恶趣。<a id="a-7F"></a>令造种种诸恶业缘。<a id="a-7G"></a>非阿罗汉。<a id="a-7H"></a>又诸愚夫如由中过为魔怨主之所驱役。<a id="a-7I"></a>令处欲爱系缚垣墙。<a id="a-7J"></a>不能出离欲界生苦。<a id="a-7K"></a>非阿罗汉。<a id="a-7L"></a>又诸愚夫如由轻过。<a id="a-7M"></a>为魔怨主之所驱役。<a id="a-7N"></a>令生色界及无色界。<a id="a-7O"></a>无明深堑周匝围绕闭在生死众苦牢狱。<a id="a-7P"></a>于生等苦不得出离非阿罗汉。</p>
  <p id="a7Q">复次今当略辨上所说义。<a id="a-7R"></a>谓薄伽梵此中略示一切愚夫羞不应羞。<a id="a-7S"></a>应羞不羞。<a id="a-7T"></a>于不应怖而生怖见。<a id="a-7U"></a>于应怖中生无怖见。<a id="a-7V"></a>当知是名此中略义。</p>
  <p id="a7W">若有熏除诸寻思　　于内无余离分别</p>
  <p id="a7X">超过碍着诸色想　　四轭蠲除不往生</p>
  <p id="a7Y">此颂所明。<a id="a-7Z"></a>谓如有一已入有学位。<a id="a-7a"></a>未离欲界欲。<a id="a-7b"></a>依初静虑。<a id="a-7c"></a>熏除欲界诸恶寻思。<a id="a-7d"></a>依第二静虑内等清净心一趣性。<a id="a-7e"></a>初静虑地所有分别。<a id="a-7f"></a>无余永离无复分别。<a id="a-7g"></a>依第三静虑。<a id="a-7h"></a>超过第二静虑地诸喜碍着。<a id="a-7i"></a>依第四静虑。<a id="a-7j"></a>超过第三静虑地诸乐碍着。<a id="a-7k"></a>依无色定。<a id="a-7l"></a>超过一切所有色想。<a id="a-7m"></a>如是渐次因依诸定乃至有顶。<a id="a-7n"></a>若定若生蠲除四轭。<a id="a-7o"></a>何等为四。<a id="a-7p"></a>一蠲除染污寻思轭。<a id="a-7q"></a>二蠲除不染污寻思轭。<a id="a-7r"></a>三蠲除喜乐系缚轭。<a id="a-7s"></a>四蠲除一切色想轭。<a id="a-7t"></a>由此因缘。<a id="a-7u"></a>于诸下地不复往生。<a id="a-7v"></a>当知异生虽到有顶若定若生犹为四轭所系缚故。<a id="a-7w"></a>于诸下地还复往生。</p>
  <p id="a7x">复次今当略辨上所说义。<a id="a-7y"></a>谓薄伽梵此中略示到有边际有学异生二种差别。<a id="a-7z"></a>当知是名此中略义。</p>
  <p id="a80">惠施令福增　　防非灭怨害</p>
  <p id="a81">修善舍诸恶　　惑尽得涅槃</p>
  <p id="a82">此颂所明。<a id="a-83"></a>谓如有一于佛所证法毗奈耶。<a id="a-84"></a>获得正信。<a id="a-85"></a>虽处居家。<a id="a-86"></a>而心远离悭垢缠缚。<a id="a-87"></a>受持七种依福业事。<a id="a-88"></a>由此因缘。<a id="a-89"></a>若行若住广说如经。<a id="a-8A"></a>乃至生长如是福德。<a id="a-8B"></a>若有复能于善说法毗奈耶中。<a id="a-8C"></a>清净出家。<a id="a-8D"></a>既出家已具足忍力。<a id="a-8E"></a>为护尸罗。<a id="a-8F"></a>虽遭他骂侵恼诃责。<a id="a-8G"></a>或以身手瓦砾刀杖欧击伤害。<a id="a-8H"></a>恐坏尸罗当为障碍。<a id="a-8I"></a>心无恶念不出恶言。<a id="a-8J"></a>唯缘彼境与慈俱心。<a id="a-8K"></a>于一切方遍满而住。<a id="a-8L"></a>由此因缘。<a id="a-8M"></a>于现法中自他相续所有怨害并皆止息。<a id="a-8N"></a>当生无恼乐世界中。<a id="a-8O"></a>无多怨敌。<a id="a-8P"></a>为世欣仰。<a id="a-8Q"></a>众所乐见。<a id="a-8R"></a>如是善修正方便已。<a id="a-8S"></a>依增上戒起增上心。<a id="a-8T"></a>依增上心发增上慧。<a id="a-8U"></a>当于圣谛入现观时。<a id="a-8V"></a>则能永舍趣恶趣业及诸恶趣。<a id="a-8W"></a>又修如先所得道故。<a id="a-8X"></a>渐次永除所有诸结。<a id="a-8Y"></a>于有余依涅槃界中而般涅槃。<a id="a-8Z"></a>如是后时于无余依涅槃界中复般涅槃。</p>
  <p id="a8a">复次今当略辨上所说义。<a id="a-8b"></a>谓薄伽梵此中略示得净信者四种正行。<a id="a-8c"></a>一感财富行。<a id="a-8d"></a>二感善趣行。<a id="a-8e"></a>三离恶趣苦清净修行。<a id="a-8f"></a>四离一切苦清净修行。<a id="a-8g"></a>当知是名此中略义。</p>
  <p id="a8h">诸恶者莫作　　诸善者奉行</p>
  <p id="a8i">自调伏其心　　是诸佛圣教</p>
  <p id="a8j">此颂所明。<a id="a-8k"></a>谓如有一于佛所证法毗奈耶。<a id="a-8l"></a>获得正信。<a id="a-8m"></a>于一切种一切因缘一切处所所有恶行。<a id="a-8n"></a>皆能断灭。<a id="a-8o"></a>于善说法毗奈耶中。<a id="a-8p"></a>能善受学尸罗律仪。<a id="a-8q"></a>彼由三相奉行众善。<a id="a-8r"></a>谓善住尸罗。<a id="a-8s"></a>守别解脱清净律仪。<a id="a-8t"></a>乃至受学所有学处。<a id="a-8u"></a>依增上戒学发增上心学。<a id="a-8v"></a>依增上心学发增上慧学。<a id="a-8w"></a>彼由此故于所知境如实知见。<a id="a-8x"></a>如是具足诸善法已。<a id="a-8y"></a>复由三相调伏自心。<a id="a-8z"></a>谓如实知故能起厌患。<a id="a-90"></a>由厌患故能得离染。<a id="a-91"></a>由离染故能得解脱。</p>
  <p id="a92">复次今当略辨上所说义。<a id="a-93"></a>谓薄伽梵此中略示三学学果。<a id="a-94"></a>显自圣教不与他共。<a id="a-95"></a>当知是名此中略义。</p>
  <p id="a96">难调伏轻躁　　沦坠于诸欲</p>
  <p id="a97">善调伏其心　　心调引安乐</p>
  <p id="a98">此颂所明。<a id="a-99"></a>谓宣说心若意若识长夜爱乐愦闹杂处。<a id="a-9A"></a>于愦闹处难得远离难可调伏。<a id="a-9B"></a>虽强安处无间修习。<a id="a-9C"></a>诸善法中而不一向能住离贪离嗔离痴。<a id="a-9D"></a>亦不一向能住策举无掉寂静。<a id="a-9E"></a>然复疾疾还生有贪有嗔有痴下劣掉举及不寂静。<a id="a-9F"></a>虽强安处内寂止中。<a id="a-9G"></a>长夜爱乐色声香味触故。<a id="a-9H"></a>于五欲境驰趣沦没。<a id="a-9I"></a>诸圣弟子于如是等乐着杂染能生苦心。<a id="a-9J"></a>终不纵其令自在转。<a id="a-9K"></a>亦不随顺数数思择成办远离。<a id="a-9L"></a>恒修善法心一境性。<a id="a-9M"></a>彼由如是正定心故能如实知。<a id="a-9N"></a>如实知故能起厌患。<a id="a-9O"></a>由厌患故能得离染。<a id="a-9P"></a>由离染故能得解脱。<a id="a-9Q"></a>彼既如是善调伏心尽苦因故。<a id="a-9R"></a>于现法中得安乐住。<a id="a-9S"></a>当来众苦亦得永尽复次今当略辨上所说义。<a id="a-9T"></a>谓薄伽梵此中略示能不随顺长夜流转左道之心。<a id="a-9U"></a>及不随顺所得胜利。<a id="a-9V"></a>当知是名此中略义。</p>
  <p id="a9W">于心相善知　　能餐远离味</p>
  <p id="a9X">静虑常委念　　受无染喜乐</p>
  <p id="a9Y">此颂所明。<a id="a-9Z"></a>谓如有一有学见迹。<a id="a-9a"></a>能善了知止举舍相。<a id="a-9b"></a>由此因缘得四功德。<a id="a-9c"></a>谓心住一缘远离粗重。<a id="a-9d"></a>能善受用身心安乐。<a id="a-9e"></a>是初功德。<a id="a-9f"></a>又净定心尽所修故。<a id="a-9g"></a>如所修故。<a id="a-9h"></a>能正审虑诸法道理。<a id="a-9i"></a>获得内法毗钵舍那。<a id="a-9j"></a>是第二功德。<a id="a-9k"></a>彼由如是清净止观为依止故。<a id="a-9l"></a>于所修习菩提分法。<a id="a-9m"></a>勇猛无间能常修习。<a id="a-9n"></a>能委修习无懈无惮。<a id="a-9o"></a>是第三功德。<a id="a-9p"></a>彼由如是无懈惮心。<a id="a-9q"></a>获得第一正念正知。<a id="a-9r"></a>心善解脱。<a id="a-9s"></a>又能受用解脱喜乐及无染乐。<a id="a-9t"></a>于现法中得安乐住。<a id="a-9u"></a>是第四功德。<a id="a-9v"></a>复次今当略辨上所说义。<a id="a-9w"></a>谓薄伽梵此中略示于相善巧四种功德。<a id="a-9x"></a>谓奢摩他所作。<a id="a-9y"></a>毗钵舍那所作。<a id="a-9z"></a>无懈惮所作。<a id="a-A0"></a>到究竟所作。<a id="a-A1"></a>当知是名此中略义。</p>
  <p id="aA2">无工巧活轻自己　　乐胜诸根尽解脱</p>
  <p id="aA3">无家无所无悕望　　断欲独行真苾刍</p>
  <p id="aA4">此颂所明。<a id="a-A5"></a>谓成就五支永断五支。<a id="a-A6"></a>当知得名真实苾刍。<a id="a-A7"></a>何等为五。<a id="a-A8"></a>谓不依止矫设方便邪活命法。<a id="a-A9"></a>亦不恃赖有势之家。<a id="a-AA"></a>亦不修治名称族望。<a id="a-AB"></a>亦不诈受诸佛所说圣弟子说。<a id="a-AC"></a>犹如依止工巧处所非法悕求衣服饮食。<a id="a-AD"></a>是名初支。<a id="a-AE"></a>又复减省器物众具善弃珍财。<a id="a-AF"></a>衣仅蔽身食才充腹知足欢喜。<a id="a-AG"></a>凡所游行必持衣钵。<a id="a-AH"></a>是第二支。<a id="a-AI"></a>又悕慕沙门爱乐沙门。<a id="a-AJ"></a>悕慕学处爱乐学处命难因缘尚不违越所学禁戒。<a id="a-AK"></a>何况少小利养因缘。<a id="a-AL"></a>是第三支。<a id="a-AM"></a>又彼如是正修方便。<a id="a-AN"></a>净命喜足爱乐学处。<a id="a-AO"></a>于诸圣谛未现观者。<a id="a-AP"></a>能入现观得清净见。<a id="a-AQ"></a>或时夫念暂尔发生。<a id="a-AR"></a>恶不善寻引起贪欲嗔恚愚痴迟缓忘念。<a id="a-AS"></a>速复除遣。<a id="a-AT"></a>是第四支。<a id="a-AU"></a>又彼修习如先得道。<a id="a-AV"></a>于诸结缚一切随眠随烦恼缠。<a id="a-AW"></a>心得解脱。<a id="a-AX"></a>是第五支。<a id="a-AY"></a>如是名为成就五支。<a id="a-AZ"></a>云何复名永断五支。<a id="a-Aa"></a>谓阿罗汉苾刍。<a id="a-Ab"></a>于五处所不复能犯。<a id="a-Ac"></a>所谓不能舍所学处而复退还。<a id="a-Ad"></a>又复不能有所贮积执为己有而受用之。<a id="a-Ae"></a>亦不受用诸欲境界。<a id="a-Af"></a>又复不能为财为命知而妄语。<a id="a-Ag"></a>又复不能弃舍诸欲行不与取。<a id="a-Ah"></a>亦不复能永离贪欲独住独行。<a id="a-Ai"></a>而更习近非梵行法两两交会。<a id="a-Aj"></a>或计自作而招苦乐。<a id="a-Ak"></a>或计他作或自他作。<a id="a-Al"></a>或非自作亦非他作。<a id="a-Am"></a>不由因生而招苦乐。<a id="a-An"></a>如是名为五支永断。</p>
  <p id="aAo">心远行独行　　无身寐于窟</p>
  <p id="aAp">能调伏难伏　　我说婆罗门</p>
  <p id="aAq">今此颂中所言心者。<a id="a-Ar"></a>亦名为意亦名为识。<a id="a-As"></a>此于过去一切愚夫无量差别自体展转。<a id="a-At"></a>及因展转虽无作者。<a id="a-Au"></a>而流生死前际叵知。<a id="a-Av"></a>故名远行。<a id="a-Aw"></a>此于现在一一而转。<a id="a-Ax"></a>第二伴心所远离故。<a id="a-Ay"></a>一切种心不顿转故。<a id="a-Az"></a>名为独行。<a id="a-B0"></a>又此现在随其自体初起现前。<a id="a-B1"></a>或由贪性或由嗔性或由痴性。<a id="a-B2"></a>或由一一所余烦恼随烦恼性。<a id="a-B3"></a>即彼自体不毕竟转如五色根。<a id="a-B4"></a>或同或异或劣或胜。<a id="a-B5"></a>随其自体初起现前。<a id="a-B6"></a>即此自体毕竟而转。<a id="a-B7"></a>心不如是。<a id="a-B8"></a>何以故。<a id="a-B9"></a>心经彼彼日夜刹那腊缚等位。<a id="a-BA"></a>非一众多种种品类。<a id="a-BB"></a>异生时生异灭时灭。<a id="a-BC"></a>由心自性染污之体不成实故。<a id="a-BD"></a>名为无身。<a id="a-BE"></a>此未来世居四识住而有随眠。<a id="a-BF"></a>可于后生有往来义。<a id="a-BG"></a>名寐于窟。<a id="a-BH"></a>若有总慧由此四相。<a id="a-BI"></a>能于过现未来世心。<a id="a-BJ"></a>如实了知修厌离灭及心解脱。<a id="a-BK"></a>彼能超度诸萨迦耶。<a id="a-BL"></a>到于彼岸安住陆地。<a id="a-BM"></a>名婆罗门。</p>
  <p id="aBN">复次今当略辨上所说义。<a id="a-BO"></a>谓薄伽梵此中略示心于过去长时染污无作者性。<a id="a-BP"></a>于现在世性是刹那自性清净。<a id="a-BQ"></a>于未来世由有放逸不放逸故染污清净。<a id="a-BR"></a>当知是名此中略义。</p>
  <p id="aBS">谁能覆世间　　谁能令不显</p>
  <p id="aBT">谁复能涂染　　谁为大怖畏</p>
  <p id="aBU">无明覆世间　　放逸令不显</p>
  <p id="aBV">戏论能涂染　　苦为大怖畏</p>
  <p id="aBW">诸流处处漏　　是漏谁能止</p>
  <p id="aBX">当说谁防护　　众流谁所偃</p>
  <p id="aBY">世间诸流漏　　是漏念能止</p>
  <p id="aBZ">我说能防护　　由慧故能偃</p>
  <p id="aBa">念慧与名色　　今问是一切</p>
  <p id="aBb">何当永灭尽　　唯愿为我说</p>
  <p id="aBc">念慧与名色　　我说是一切</p>
  <p id="aBd">若诸识永灭　　于斯永灭尽</p>
  <p id="aBe">云何念所行　　诸识当永灭</p>
  <p id="aBf">今请垂方便　　为释令无疑</p>
  <p id="aBg">于内外诸受　　都不生欣乐</p>
  <p id="aBh">如是念所行　　诸识当永灭</p>
  <p id="aBi">若诸善说法　　及有学异类</p>
  <p id="aBj">彼常委能趣　　请大仙为说</p>
  <p id="aBk">不耽着诸欲　　其心无浊染</p>
  <p id="aBl">于诸法巧念　　是苾刍能趣</p>
  <p id="aBm">此是波罗延中。<a id="a-Bn"></a>因阿氏多所请问颂。<a id="a-Bo"></a>言世间者。<a id="a-Bp"></a>略有三种。<a id="a-Bq"></a>一欲世间。<a id="a-Br"></a>二色世间。<a id="a-Bs"></a>三无色世间。<a id="a-Bt"></a>今此义中意辨出家在家二种世间。<a id="a-Bu"></a>出家世间复有二种。<a id="a-Bv"></a>一恶说法。<a id="a-Bw"></a>二善说法。<a id="a-Bx"></a>恶说法者。<a id="a-By"></a>无明所覆。<a id="a-Bz"></a>善说法者。<a id="a-C0"></a>由有明故应可显了。<a id="a-C1"></a>由放逸故令不显了。<a id="a-C2"></a>若诸在家异类白衣。<a id="a-C3"></a>为诸戏论之所涂染。<a id="a-C4"></a>当知戏论略有三种。<a id="a-C5"></a>谓三种言事名为戏论。<a id="a-C6"></a>于四种言说有所宣谈亦名戏论。<a id="a-C7"></a>能发语言所有寻伺亦名戏论。<a id="a-C8"></a>若于过去未来现在三种言事。<a id="a-C9"></a>依四言说发起异类分别思惟。<a id="a-CA"></a>或违或顺是名涂染。<a id="a-CB"></a>若前戏论若后涂染。<a id="a-CC"></a>诸在家者多分可得。<a id="a-CD"></a>是故说彼为诸戏论之所涂染。<a id="a-CE"></a>此中恶说法者无明所覆。<a id="a-CF"></a>善说法者放逸不显。<a id="a-CG"></a>诸在家者戏论涂染。<a id="a-CH"></a>彼于现法苦因转时。<a id="a-CI"></a>于此苦因不能如实知是苦因。<a id="a-CJ"></a>于此苦因爱乐而住。<a id="a-CK"></a>由此因缘。<a id="a-CL"></a>生当来苦。<a id="a-CM"></a>即说此苦名大怖畏。<a id="a-CN"></a>又恶说法者由无明门。<a id="a-CO"></a>从六处流漏泄众苦。<a id="a-CP"></a>诸在家者由戏论门。<a id="a-CQ"></a>从六处流漏泄众苦。<a id="a-CR"></a>善说法者由放逸门。<a id="a-CS"></a>从六处流漏泄众苦。<a id="a-CT"></a>如是无明放逸戏论诸门流漏。<a id="a-CU"></a>由闻他音内正作意。<a id="a-CV"></a>于诸行中了知过患。<a id="a-CW"></a>此相应念逆流而转。<a id="a-CX"></a>故能遮止。<a id="a-CY"></a>如是方便名伏对治。<a id="a-CZ"></a>若出世间正见所摄诸无漏慧。<a id="a-Ca"></a>于三种流皆能偃塞。<a id="a-Cb"></a>如是方便名断对治。<a id="a-Cc"></a>于此流漏若伏若永。<a id="a-Cd"></a>二种对治皆能断故。<a id="a-Ce"></a>俱名防护。<a id="a-Cf"></a>又恶说法者及在家者。<a id="a-Cg"></a>一向堕于染污品摄。<a id="a-Ch"></a>若善说法毗奈耶中二种可得。<a id="a-Ci"></a>诸纵逸者堕杂染品非显了摄。<a id="a-Cj"></a>不纵逸者堕清净品显了所摄。<a id="a-Ck"></a>又若已显了若应显了。<a id="a-Cl"></a>当知二种皆无放逸诸阿罗汉。<a id="a-Cm"></a>斯已显了于不放逸无更须作不放逸事。<a id="a-Cn"></a>于四念住若念若慧已善修故。<a id="a-Co"></a>已善证得清净识故唯有决定。<a id="a-Cp"></a>于无余依涅槃界中善清净识当永灭故。<a id="a-Cq"></a>若念若慧亦随永灭。<a id="a-Cr"></a>余依所摄先业所引一切名色亦随灭尽。<a id="a-Cs"></a>乃至彼法未永灭来。<a id="a-Ct"></a>于六恒住常善安住。<a id="a-Cu"></a>于离欲地所有内受。<a id="a-Cv"></a>及于诸欲相应外受。<a id="a-Cw"></a>不生欣乐。<a id="a-Cx"></a>如是名为诸阿罗汉正念现行乃至寿尽识方永灭。<a id="a-Cy"></a>若诸有学斯应显了。<a id="a-Cz"></a>于不放逸应更须作不放逸事。<a id="a-D0"></a>彼复二种。<a id="a-D1"></a>于不放逸不放逸事。<a id="a-D2"></a>谓常所作。<a id="a-D3"></a>委悉所作。<a id="a-D4"></a>有学异类若诸有学极七反有。<a id="a-D5"></a>或复家家一来果等。<a id="a-D6"></a>及于现法堪般涅槃。<a id="a-D7"></a>于下分结及上分结心无染污。<a id="a-D8"></a>为断彼故修习对治。<a id="a-D9"></a>又于诸欲不耽着故。<a id="a-DA"></a>诸下分结不能染污。<a id="a-DB"></a>心无浊故诸上分结不能染污。<a id="a-DC"></a>又于一切有苦法中。<a id="a-DD"></a>如实知集乃至出离。<a id="a-DE"></a>于四念住善住其心。<a id="a-DF"></a>修习如先所得圣道。<a id="a-DG"></a>能趣究竟。<a id="a-DH"></a>如是修习对治道故。<a id="a-DI"></a>彼于一切不放逸中诸所应作不放逸事。<a id="a-DJ"></a>皆得究竟。</p>
  <p id="aDK">复次今当略辨上所说义。<a id="a-DL"></a>谓薄伽梵此中略示诸在家者及于外法而出家者决定杂染。<a id="a-DM"></a>及显于善说法毗奈耶中而出家者。<a id="a-DN"></a>若行放逸堕染污品。<a id="a-DO"></a>若不放逸堕清净品。<a id="a-DP"></a>当知是名此中略义。</p>
  <p id="aDQ">于诸欲悕求　　或所期果遂</p>
  <p id="aDR">得已心定喜　　至死而保爱</p>
  <p id="aDS">诸乐欲众生　　若退失诸欲</p>
  <p id="aDT">其色便变坏　　如毒箭所中</p>
  <p id="aDU">若远离诸欲　　犹如毒蛇首</p>
  <p id="aDV">彼于爱世间　　正念能超度</p>
  <p id="aDW">田事与金银　　牛马珠环钏</p>
  <p id="aDX">女仆增诸欲　　是人所耽乐</p>
  <p id="aDY">攀缘沉下劣　　变坏生诸漏</p>
  <p id="aDZ">从此集众苦　　如船破水溢</p>
  <p id="aDa">若永绝诸欲　　如断多罗顶</p>
  <p id="aDb">弃舍诸愁忧　　犹莲华水滴</p>
  <p id="aDc">此是义品中依诸欲颂。<a id="a-Dd"></a>谓如有一悕求未来所有诸欲。<a id="a-De"></a>为获得故发勤方便。<a id="a-Df"></a>得已现前耽着受用。<a id="a-Dg"></a>如是悕求及正受用所得诸欲。<a id="a-Dh"></a>由此因缘生喜生乐。<a id="a-Di"></a>如是总名诸欲爱味。<a id="a-Dj"></a>又彼悕求及正受用所有诸欲。<a id="a-Dk"></a>于其所得所受用事若退失时。<a id="a-Dl"></a>随彼诸欲恋着爱味。<a id="a-Dm"></a>爱箭入心如中毒箭。<a id="a-Dn"></a>受大忧苦或致殒殁。<a id="a-Do"></a>如是名为诸欲过患。<a id="a-Dp"></a>又复毒蛇譬诸欲境。<a id="a-Dq"></a>毒蛇首者。<a id="a-Dr"></a>譬诸欲中所有爱味。<a id="a-Ds"></a>若诸愚夫爱味诸欲贪着受用。<a id="a-Dt"></a>如蛇所螫。<a id="a-Du"></a>若有多闻诸圣弟子。<a id="a-Dv"></a>远离诸欲所有爱味。<a id="a-Dw"></a>如毒蛇首。<a id="a-Dx"></a>终不爱染而受用之。<a id="a-Dy"></a>广说乃至。<a id="a-Dz"></a>不生耽着。<a id="a-E0"></a>彼于诸色所有贪爱。<a id="a-E1"></a>乃至于触所有贪爱。<a id="a-E2"></a>皆能调伏断灭超度。<a id="a-E3"></a>如是名为诸欲出离。<a id="a-E4"></a>又诸欲自性略有二种。<a id="a-E5"></a>一者事欲。<a id="a-E6"></a>二者烦恼欲。<a id="a-E7"></a>事欲有二。<a id="a-E8"></a>一者谷彼所依处。<a id="a-E9"></a>谓田事。<a id="a-EA"></a>二者财彼所依处。<a id="a-EB"></a>谓金银等事。<a id="a-EC"></a>何以故。<a id="a-ED"></a>诸求谷者必求田事。<a id="a-EE"></a>诸求财者必求金银等事。<a id="a-EF"></a>求金银等复有二种。<a id="a-EG"></a>一者事王。<a id="a-EH"></a>二者商贾。<a id="a-EI"></a>求谷求田方便须牛。<a id="a-EJ"></a>求财事王方便须马。<a id="a-EK"></a>求财商贾所有方便。<a id="a-EL"></a>若金银等共相应者。<a id="a-EM"></a>谓诸宝珠。<a id="a-EN"></a>金银异类不相应者。<a id="a-EO"></a>谓环钏等。<a id="a-EP"></a>此举最胜。<a id="a-EQ"></a>若买卖言说事务当知亦尔。<a id="a-ER"></a>积集如是财谷事已。<a id="a-ES"></a>受用戏乐所有助伴。<a id="a-ET"></a>谓诸女色。<a id="a-EU"></a>若未积集招集守护。<a id="a-EV"></a>及息利中所有助伴。<a id="a-EW"></a>谓诸僮仆。<a id="a-EX"></a>如是财谷积集广大。<a id="a-EY"></a>于此处所耽乐不舍。<a id="a-EZ"></a>如是一切皆名事欲。<a id="a-Ea"></a>烦恼欲者。<a id="a-Eb"></a>谓于事欲随逐爱味。<a id="a-Ec"></a>依耽着识发生种种妄分别贪。<a id="a-Ed"></a>又于事欲由烦恼欲。<a id="a-Ee"></a>令心沉没成下劣性。<a id="a-Ef"></a>若彼事欲变坏散失便生诸漏。<a id="a-Eg"></a>愁叹忧悲种种苦恼缠绕其心。<a id="a-Eh"></a>彼由如是于现法中诸漏蔽伏无有对治。<a id="a-Ei"></a>犹如船破水渐盈溢。<a id="a-Ej"></a>招集当来生老病等种种苦恼。<a id="a-Ek"></a>若于诸欲已得出离。<a id="a-El"></a>便能永绝随欲爱味发起贪着诸染污识。<a id="a-Em"></a>犹如断截多罗树顶不复生长。<a id="a-En"></a>又彼事欲可爱可乐乃至可意。<a id="a-Eo"></a>若变坏时于清净识诸忧愁等一切苦恼皆不得住。<a id="a-Ep"></a>如莲华叶水滴不着。<a id="a-Eq"></a>复次今当略辨上所说义。<a id="a-Er"></a>谓薄伽梵此中略示诸欲爱味过患出离三种自性。<a id="a-Es"></a>又显爱味能为过患及彼出离所有功德。<a id="a-Et"></a>当知是名此中略义。</p>
  <p id="aEu">于过去无恋　　不悕求未来</p>
  <p id="aEv">现在诸法中　　处处遍观察</p>
  <p id="aEw">智者所增长　　无夺亦无动</p>
  <p id="aEx">此是造贤善颂。<a id="a-Ey"></a>谓如有一于佛所证法毗奈耶。<a id="a-Ez"></a>获得净信。<a id="a-F0"></a>以正信心弃舍家法趣于非家。<a id="a-F1"></a>由五种相。<a id="a-F2"></a>修行梵行令善清净。<a id="a-F3"></a>谓能舍离居家诸行无所顾恋。<a id="a-F4"></a>亦不缘彼心生追恋还起染着。<a id="a-F5"></a>是名初相。<a id="a-F6"></a>又于现法利养恭敬未来种类所有诸行。<a id="a-F7"></a>不生悕望。<a id="a-F8"></a>亦不愿求当来人天所有诸行修行梵行。<a id="a-F9"></a>是第二相。<a id="a-FA"></a>又于现在五取蕴摄色等诸法及彼安立。<a id="a-FB"></a>能正观察。<a id="a-FC"></a>又于现法及当来世诸身恶行及恶果报。<a id="a-FD"></a>谓我于身不应发起所有恶行。<a id="a-FE"></a>广说如经。<a id="a-FF"></a>乃至应断身诸恶行修身善行。<a id="a-FG"></a>语意善行当知亦尔。<a id="a-FH"></a>又于色等诸蕴能随观察。<a id="a-FI"></a>去来今世皆是无常。<a id="a-FJ"></a>无常故苦。<a id="a-FK"></a>苦故无我。<a id="a-FL"></a>由无我故于彼一切不执我所。<a id="a-FM"></a>乃至于彼不执为我。<a id="a-FN"></a>如是如实正慧观察。<a id="a-FO"></a>是第三相。<a id="a-FP"></a>又依初法毗钵舍那诸根成熟。<a id="a-FQ"></a>福德智慧二种资粮于当来世通达增长。<a id="a-FR"></a>非诸王等所能劫夺。<a id="a-FS"></a>是第四相。<a id="a-FT"></a>又依第二法毗钵舍那。<a id="a-FU"></a>于现法中涅槃功德能善增长。<a id="a-FV"></a>非诸烦恼及随烦恼所能倾动。<a id="a-FW"></a>是第五相。<a id="a-FX"></a>由此五相。<a id="a-FY"></a>修行梵行令善清净。<a id="a-FZ"></a>若依如是一日一夜。<a id="a-Fa"></a>亦为贤善第一贤善。<a id="a-Fb"></a>当知超度此余一切所有梵行。</p>
  <p id="aFc">复次今当略辩上所说义。<a id="a-Fd"></a>谓薄伽梵此中略示于善说法毗奈耶中所修梵行。<a id="a-Fe"></a>于一切相皆善清净不与他共。<a id="a-Ff"></a>当知是名此中略义。<a id="a-Fg"></a>嗢拖南曰。</p>
  <p id="aFh">恶说贪流怖　　类与池流贪</p>
  <p id="aFi">作劬劳得义　　论议十四种</p>
 </body>
</html>