<!doctype html>
<html id="z3IBVMqw1" data-ver="794">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第七十三</h1>
  <h2 id="a2">摄决择分中菩萨地之二</h2>
  <p id="a3">复次嗢拖南曰。</p>
  <p id="a4">思择自性取　　萨迦有世间</p>
  <p id="a5">真寻思实智　　密意与次第</p>
  <p id="a6">问如是五事几谛所摄。<a id="a-7"></a>答相四安立谛摄。<a id="a-8"></a>名一苦谛摄。<a id="a-9"></a>分别三谛摄。<a id="a-A"></a>除灭谛。<a id="a-B"></a>真如四非安立谛摄。<a id="a-C"></a>正智缘安立非安立谛境道谛摄。<a id="a-D"></a>问诸相是名耶。<a id="a-E"></a>设名是相耶。<a id="a-F"></a>答诸名皆是相。<a id="a-G"></a>有相而非名。<a id="a-H"></a>谓除名相余四相。<a id="a-I"></a>余随所应当知亦尔。<a id="a-J"></a>问诸相皆相相耶。<a id="a-K"></a>设相相皆相耶。<a id="a-L"></a>答诸相相皆是相。<a id="a-M"></a>有相非相相。<a id="a-N"></a>谓名等四相。<a id="a-O"></a>问若分别相相一切名相相合相依而分别耶。<a id="a-P"></a>设分别名相。<a id="a-Q"></a>一切相相相合相依而分别耶。<a id="a-R"></a>答应作四句。<a id="a-S"></a>有分别相相非名相相合相依而起分别。<a id="a-T"></a>谓分别不了其名所有相相。<a id="a-U"></a>又于诸相已拔名随眠。<a id="a-V"></a>有分别名相非相相相合相依而起分别。<a id="a-W"></a>谓分别不了其事所有名相。<a id="a-X"></a>与上相违是俱句。<a id="a-Y"></a>除上尔所相。<a id="a-Z"></a>是俱非句。<a id="a-a"></a>问若思惟真如即观真如耶。<a id="a-b"></a>设观真如即思惟真如耶。<a id="a-c"></a>答应作四句。<a id="a-d"></a>有思惟真如非观真如。<a id="a-e"></a>谓以分别所摄如理作意思惟真如。<a id="a-f"></a>但见真如相不见实真如。<a id="a-g"></a>乃至未至正通达位。<a id="a-h"></a>及通达后作意思惟安立真如。<a id="a-i"></a>有观真如非思惟真如。<a id="a-j"></a>谓通达真如时。<a id="a-k"></a>由胜义故非思惟其相。<a id="a-l"></a>有思惟真如亦观真如。<a id="a-m"></a>谓通达后相续思惟非安立真如。<a id="a-n"></a>有不思惟真如亦非观真如。<a id="a-o"></a>谓离如理所引作意思惟诸相。</p>
  <p id="ap">问若思惟相即观其相耶。<a id="a-q"></a>设观其相即思惟相耶。<a id="a-r"></a>答应作四句。<a id="a-s"></a>有思惟相不观其相。<a id="a-t"></a>谓前第二句。<a id="a-u"></a>有观其相不思惟相。<a id="a-v"></a>谓前初句。<a id="a-w"></a>有思惟相亦观其相。<a id="a-x"></a>谓前第四句。<a id="a-y"></a>有非思惟相亦非观其相。<a id="a-z"></a>谓前第三句。</p>
  <p id="a10">问如是五事为摄一切法。<a id="a-11"></a>为不如是耶。<a id="a-12"></a>答如是。<a id="a-13"></a>问彼一切法当言以何而为自性。<a id="a-14"></a>答诸法自性不可言说。<a id="a-15"></a>问云何应观彼诸法相。<a id="a-16"></a>答如幻事相。<a id="a-17"></a>非全无有。<a id="a-18"></a>譬如幻事有幻事性无象马车步末尼真珠金银等性。<a id="a-19"></a>如是诸法体性唯有名相可得。<a id="a-1A"></a>无有自性差别施设显现可得相。<a id="a-1B"></a>由相名相之自性实不可得。<a id="a-1C"></a>如相如是名名自性。<a id="a-1D"></a>分别分别自性。<a id="a-1E"></a>真如真如自性当知亦尔。<a id="a-1F"></a>正智由正智名。<a id="a-1G"></a>正智自性实不可得。<a id="a-1H"></a>何以故。<a id="a-1I"></a>于一切种随言自性不成就故。<a id="a-1J"></a>若谓诸相自性安立即称其量假立名言。<a id="a-1K"></a>此假名言依相而立。<a id="a-1L"></a>是则于相假立名。<a id="a-1M"></a>前应有彼觉。<a id="a-1N"></a>如已立名。<a id="a-1O"></a>又于一相所立名言有众多故。<a id="a-1P"></a>有差别故应有众多差别体性。<a id="a-1Q"></a>是故名言依相而立不应道理。<a id="a-1R"></a>若谓诸相如名安立。<a id="a-1S"></a>由名势力相自性起。<a id="a-1T"></a>是则彼相假立名前应无自性。<a id="a-1U"></a>彼既无有。<a id="a-1V"></a>假立名言亦应无有。<a id="a-1W"></a>是故二种俱成无过。<a id="a-1X"></a>又假名言有众多故。<a id="a-1Y"></a>有差别故应有众多差别体性。<a id="a-1Z"></a>又依他过。<a id="a-1a"></a>由彼诸相但依于他假建立故。<a id="a-1b"></a>是故一切假立名言如其自性。<a id="a-1c"></a>不应道理。<a id="a-1d"></a>犹如所起种种幻类。<a id="a-1e"></a>譬如幻者造作种种幻士夫类。<a id="a-1f"></a>谓男女象马熊罴等类。<a id="a-1g"></a>非彼诸类如其相貌实有体性。<a id="a-1h"></a>如是诸相非称名言有实体性当知亦尔。<a id="a-1i"></a>若谓离彼相及名言二种和合有自性生。<a id="a-1j"></a>彼于诸相或于名言或二中间。<a id="a-1k"></a>应现可得。<a id="a-1l"></a>然不可得。<a id="a-1m"></a>是故此计不应道理。<a id="a-1n"></a>由此因缘随言自性于一切种皆无所有。<a id="a-1o"></a>若谓名言能显自性。<a id="a-1p"></a>亦不应理。<a id="a-1q"></a>若取不取假立名言俱有过故。<a id="a-1r"></a>若取相已假立名言便不成显。<a id="a-1s"></a>若不取相假立名言。<a id="a-1t"></a>无事名言不应道理。<a id="a-1u"></a>又如前说所立名言有众多故。<a id="a-1v"></a>有差别故。<a id="a-1w"></a>则有众多差别体性成大过失又照了喻不相似故不应道理。<a id="a-1x"></a>不相似者照了因缘于一切事无有差别。<a id="a-1y"></a>种种亦尔。<a id="a-1z"></a>能取因缘名言不尔。</p>
  <p id="a20">问不可言中不可言言既现可得。<a id="a-21"></a>是故法性不可言说。<a id="a-22"></a>不应道理。<a id="a-23"></a>又造幻者所造种种幻化形类。<a id="a-24"></a>虽彼形类非如其性。<a id="a-25"></a>然有种种能造幻事如其自性。<a id="a-26"></a>是故譬喻亦不相似。<a id="a-27"></a>答正立宗时不可言言亦已遮遣。<a id="a-28"></a>为令觉知如是义故。<a id="a-29"></a>方便施设譬喻等故。<a id="a-2A"></a>非不相似。<a id="a-2B"></a>虽假名言非如彼性。<a id="a-2C"></a>不可言义非不是有。<a id="a-2D"></a>问若诸相事假立名言则便得有。<a id="a-2E"></a>若不假立则不得有。<a id="a-2F"></a>若如是者喻可相似。<a id="a-2G"></a>不可言计亦应道理。<a id="a-2H"></a>若不尔者。<a id="a-2I"></a>不可言计则为唐捐。<a id="a-2J"></a>答如是由先所起八分别故。<a id="a-2K"></a>于现在世三种事生。<a id="a-2L"></a>如本地分已说其相。<a id="a-2M"></a>即此所生三种事故。<a id="a-2N"></a>复起分别。<a id="a-2O"></a>由此道理诸杂染法展转相续无有断绝。<a id="a-2P"></a>由此因缘其喻相似。<a id="a-2Q"></a>分别假立若断灭时。<a id="a-2R"></a>诸杂染法皆可随灭证得圣智。<a id="a-2S"></a>此是量故。<a id="a-2T"></a>不可言计亦不唐捐。</p>
  <p id="a2U">问若于尔时分别假立皆悉断灭。<a id="a-2V"></a>即于尔时相事随遣。<a id="a-2W"></a>若尔随一获得圣智。<a id="a-2X"></a>一切相。<a id="a-2Y"></a>名。<a id="a-2Z"></a>分别。<a id="a-2a"></a>所摄情无情数。<a id="a-2b"></a>内外事物皆应永灭。<a id="a-2c"></a>譬如幻者所作幻事。<a id="a-2d"></a>答相等诸物或由不共分别为因。<a id="a-2e"></a>或复由共分别为因。<a id="a-2f"></a>若由不共分别所起无分别者。<a id="a-2g"></a>彼亦随灭。<a id="a-2h"></a>若共分别之所起者。<a id="a-2i"></a>分别虽无由他分别所任持故。<a id="a-2j"></a>而不永灭。<a id="a-2k"></a>若不尔者。<a id="a-2l"></a>他之分别应无其果。<a id="a-2m"></a>彼虽不灭得清净者。<a id="a-2n"></a>于彼事中正见清净。<a id="a-2o"></a>譬如众多修观行者。<a id="a-2p"></a>于一事中由定心智种种胜解异见可得。<a id="a-2q"></a>彼亦如是。</p>
  <p id="a2r">问如是五事。<a id="a-2s"></a>几是所取。<a id="a-2t"></a>几是能取。<a id="a-2u"></a>答三是所取。<a id="a-2v"></a>分别正智亦是能取。<a id="a-2w"></a>亦是所取。</p>
  <p id="a2x">问如是五事。<a id="a-2y"></a>当知几种取所行义。<a id="a-2z"></a>答略有三种。<a id="a-30"></a>一有言有相取所行义。<a id="a-31"></a>二无言有相取所行义。<a id="a-32"></a>三无言无相取所行义。<a id="a-33"></a>此中最初是言说随觉者取所行境。<a id="a-34"></a>第二是言说随眠者取所行境。<a id="a-35"></a>第三是于言说离随眠者取所行境。<a id="a-36"></a>又初二是世俗谛取。<a id="a-37"></a>最后是胜义谛取。<a id="a-38"></a>复有远离言说随眠后所得取。<a id="a-39"></a>通取一切二谛所摄取所行境。<a id="a-3A"></a>谓世出世智以安立谛为所行故。<a id="a-3B"></a>建立彼智通用二谛为所行境。<a id="a-3C"></a>此二种取由二因缘应知。<a id="a-3D"></a>得成世出世性。<a id="a-3E"></a>谓曾得未曾得故。<a id="a-3F"></a>依言说不依言说故问有相之取世间共成。<a id="a-3G"></a>无相之取非所共成。<a id="a-3H"></a>何因何缘名无相取。<a id="a-3I"></a>无因无缘不应道理。<a id="a-3J"></a>答世俗名言熏习取果。<a id="a-3K"></a>是有相取。<a id="a-3L"></a>世所共成能令杂染。<a id="a-3M"></a>胜义智见熏习取果是无相取。<a id="a-3N"></a>非所共成能令清净。<a id="a-3O"></a>是故此二有因有缘。<a id="a-3P"></a>如眼若有翳等过患。<a id="a-3Q"></a>便有发毛轮等翳相现前可得。<a id="a-3R"></a>若无彼患便不可得。<a id="a-3S"></a>但有自性无颠倒取。<a id="a-3T"></a>问于无相界若取其相非无相取。<a id="a-3U"></a>若无所取亦不得成无相之取。<a id="a-3V"></a>若尔云何名无相取。<a id="a-3W"></a>答言说随眠已远离故。<a id="a-3X"></a>此取虽复取无相界。<a id="a-3Y"></a>不取相故。<a id="a-3Z"></a>成无相取。<a id="a-3a"></a>问若无构获云何成取。<a id="a-3b"></a>答虽不构获诸相差别。<a id="a-3c"></a>有所增益然取无相故。<a id="a-3d"></a>得成取。<a id="a-3e"></a>问若无构获无所增益。<a id="a-3f"></a>此取相状云何可知。<a id="a-3g"></a>答取胜义故。<a id="a-3h"></a>取无相故。<a id="a-3i"></a>五种事相皆不显现以为其相。<a id="a-3j"></a>问若不分明可立为取。<a id="a-3k"></a>何故不许诸取灭无。<a id="a-3l"></a>答灭无无有修作义故。<a id="a-3m"></a>非修观者依于灭无有所修作。<a id="a-3n"></a>问若尔云何证知其相。<a id="a-3o"></a>答自内证智之所证知。<a id="a-3p"></a>问若尔何不如其所证如是记别。<a id="a-3q"></a>答此内所证非诸名言安足处故。</p>
  <p id="a3r">问若先无有知无相智。<a id="a-3s"></a>由无有故。<a id="a-3t"></a>亦无数习无相智义。<a id="a-3u"></a>无数习故知无相智既无其因。<a id="a-3v"></a>应不得生。<a id="a-3w"></a>答有相亦得为无相因。<a id="a-3x"></a>随顺彼故。<a id="a-3y"></a>如世间智为缘生出世智。<a id="a-3z"></a>有漏智为缘生无漏智。<a id="a-40"></a>有心定为缘生无心定。<a id="a-41"></a>此亦如是。</p>
  <p id="a42">问苦等诸智世尊说为得清净因。<a id="a-43"></a>若苦等智。<a id="a-44"></a>于苦等谛分别苦等。<a id="a-45"></a>应成有相。<a id="a-46"></a>若不分别苦等诸智。<a id="a-47"></a>便非是有。<a id="a-48"></a>彼无有故。<a id="a-49"></a>云何能得毕竟清净。<a id="a-4A"></a>答由无相智增上力故。<a id="a-4B"></a>于诸谛中极善清净通世出世分别智生。<a id="a-4C"></a>即名已断所断烦恼。<a id="a-4D"></a>其无相智是苦等智因正能断灭所断烦恼。<a id="a-4E"></a>于此因中假立果名。<a id="a-4F"></a>即假说此为苦等智。<a id="a-4G"></a>是故无过。</p>
  <p id="a4H">问先说所取是能取果。<a id="a-4I"></a>即此能取当言何果。<a id="a-4J"></a>答此二展转更互为果。</p>
  <p id="a4K">问若所知境无常。<a id="a-4L"></a>积集相续无量多不现见。<a id="a-4M"></a>云何修观行者缘彼为境。<a id="a-4N"></a>及令转灭。<a id="a-4O"></a>答于彼闻思增上力故得三摩地。<a id="a-4P"></a>由彼因缘。<a id="a-4Q"></a>令三摩地五种境界影像现前。<a id="a-4R"></a>即缘此事以为境界。<a id="a-4S"></a>除遣此故彼得转灭。</p>
  <p id="a4T">问除遣五种所知境界。<a id="a-4U"></a>当言何相。<a id="a-4V"></a>答无上转依无为涅槃以为其相。<a id="a-4W"></a>云何为涅槃。<a id="a-4X"></a>谓法界清净烦恼众苦永寂静义。<a id="a-4Y"></a>非灭无义。<a id="a-4Z"></a>问若唯烦恼众苦永寂名为涅槃。<a id="a-4a"></a>何因缘故非灭无义。<a id="a-4b"></a>答如外水界唯离浑浊得澄清性。<a id="a-4c"></a>非离浊时无澄清性。<a id="a-4d"></a>又如真金唯离刚强得调柔性。<a id="a-4e"></a>非离彼时无调柔性。<a id="a-4f"></a>又如虚空唯云雾等翳障寂静得清净性。<a id="a-4g"></a>非彼无时其清净性亦无所有。<a id="a-4h"></a>此中道理当知亦尔。</p>
  <p id="a4i">云何名为法界清净。<a id="a-4j"></a>谓修正智故永除诸相证得真如。<a id="a-4k"></a>譬如有人于眠梦中自见其身为大暴流之所漂溺。<a id="a-4l"></a>为欲越渡如是暴流发大精进。<a id="a-4m"></a>即由发起大精进故。<a id="a-4n"></a>欻然便觉。<a id="a-4o"></a>既得觉已于彼暴流都无所见。<a id="a-4p"></a>除相道理当知亦尔。<a id="a-4q"></a>问为即于此言说随眠正断灭时。<a id="a-4r"></a>诸相除遣。<a id="a-4s"></a>为断灭已后方除遣。<a id="a-4t"></a>答断时。<a id="a-4u"></a>遣时。<a id="a-4v"></a>平等平等如秤两头低昂道理。<a id="a-4w"></a>又如画像彩色坏时形相随灭。<a id="a-4x"></a>亦如医等过患愈时发毛轮等相亦随遣。<a id="a-4y"></a>愈时遣时平等平等。<a id="a-4z"></a>此中道理当知亦尔。</p>
  <p id="a50">问修观行者云何除遣所缘境相。<a id="a-51"></a>答由正定心于诸所知境界影像。<a id="a-52"></a>先审观察。<a id="a-53"></a>后由胜义作意力故转舍有相转得无相。<a id="a-54"></a>此无相转复有五位。<a id="a-55"></a>一少分位。<a id="a-56"></a>二遍满位。<a id="a-57"></a>三有动位。<a id="a-58"></a>四有加行位。<a id="a-59"></a>五成满位。<a id="a-5A"></a>问如是成满其相云何。<a id="a-5B"></a>答不为一切烦恼一切灾横所陵杂故。<a id="a-5C"></a>究竟无恼清净所依说名成满。<a id="a-5D"></a>即此又是善清净真实义所行。<a id="a-5E"></a>一切现量所行。<a id="a-5F"></a>一切自在所行。</p>
  <p id="a5G">问于此成满建立几乘。<a id="a-5H"></a>齐何时证。<a id="a-5I"></a>答随三种根差别证故建立三乘。<a id="a-5J"></a>然彼二乘用阿耨多罗三藐三菩提乘。<a id="a-5K"></a>以为根本。<a id="a-5L"></a>又彼二乘随缘差别。<a id="a-5M"></a>随所成熟无决定故。<a id="a-5N"></a>证得时量亦不决定。<a id="a-5O"></a>其最后乘要经三种无数大劫。<a id="a-5P"></a>方可证得。<a id="a-5Q"></a>依断三种粗重别故。<a id="a-5R"></a>何等名为三种粗重。<a id="a-5S"></a>一恶趣不乐品。<a id="a-5T"></a>在皮粗重。<a id="a-5U"></a>由断彼故不往恶趣。<a id="a-5V"></a>修加行时不为不乐之所间杂。<a id="a-5W"></a>二烦恼障品。<a id="a-5X"></a>在肉粗重。<a id="a-5Y"></a>由断彼故一切种极微细烦恼亦不现行。<a id="a-5Z"></a>然未永害一切随眠。<a id="a-5a"></a>三所知障品。<a id="a-5b"></a>在心粗重。<a id="a-5c"></a>由断彼故永害一切所有随眠。<a id="a-5d"></a>遍于一切所知境界。<a id="a-5e"></a>无障碍。<a id="a-5f"></a>智自在而转。</p>
  <p id="a5g">复次云何立声闻乘。<a id="a-5h"></a>谓三因缘故。<a id="a-5i"></a>一变化故。<a id="a-5j"></a>二誓愿故。<a id="a-5k"></a>三法性故。<a id="a-5l"></a>变化故者。<a id="a-5m"></a>谓随彼彼所化势力。<a id="a-5n"></a>如来化作变化声闻。<a id="a-5o"></a>誓愿故者。<a id="a-5p"></a>谓有补特伽罗。<a id="a-5q"></a>于声闻乘已发誓愿。<a id="a-5r"></a>即建立彼以为声闻。<a id="a-5s"></a>法性故者。<a id="a-5t"></a>谓有补特伽罗。<a id="a-5u"></a>本性已来慈悲薄弱于诸苦事深生怖畏。<a id="a-5v"></a>由此二因于利他事不深爱乐。<a id="a-5w"></a>非为是事乐处生死。<a id="a-5x"></a>彼由安住此法性故。<a id="a-5y"></a>立为声闻。<a id="a-5z"></a>又觉法性故。<a id="a-60"></a>谓于一切安立谛中。<a id="a-61"></a>多分修习怖畏行转。<a id="a-62"></a>由此因缘证得圆满。<a id="a-63"></a>如声闻乘独觉亦尔。<a id="a-64"></a>出无佛世而证正觉。<a id="a-65"></a>与此差别。<a id="a-66"></a>即上相违三因缘故。<a id="a-67"></a>应知菩萨。</p>
  <p id="a68">复次云何声闻失坏正法及毗奈耶。<a id="a-69"></a>谓有声闻。<a id="a-6A"></a>计唯无有烦恼烧然名为寂灭。<a id="a-6B"></a>生大怖畏。<a id="a-6C"></a>谓我当断。<a id="a-6D"></a>我当永坏。<a id="a-6E"></a>我当无有。<a id="a-6F"></a>譬如有人身婴热病于无病中都无识别。<a id="a-6G"></a>谓病愈时举体随灭。<a id="a-6H"></a>便生怖畏。<a id="a-6I"></a>我宁不脱如是热病。<a id="a-6J"></a>是名失坏。<a id="a-6K"></a>由此譬喻失坏声闻当知亦尔。<a id="a-6L"></a>复次云何菩萨失坏大乘。<a id="a-6M"></a>谓有菩萨。<a id="a-6N"></a>闻一切法甚深无性。<a id="a-6O"></a>即执一切烦恼烧然自性本无。<a id="a-6P"></a>谓已无有生死重病。<a id="a-6Q"></a>譬如有人于己身中所生热病。<a id="a-6R"></a>谓为无病。<a id="a-6S"></a>于此热病不能解脱。<a id="a-6T"></a>名为失坏。<a id="a-6U"></a>由此譬喻失坏菩萨当知亦尔。</p>
  <p id="a6V">问如是五事。<a id="a-6W"></a>几是萨迦耶。<a id="a-6X"></a>几非萨迦耶。<a id="a-6Y"></a>答相通二种。<a id="a-6Z"></a>二是萨迦耶。<a id="a-6a"></a>一非萨迦耶。<a id="a-6b"></a>真如俱不可说。<a id="a-6c"></a>如萨迦耶。<a id="a-6d"></a>有及世间当知亦尔。</p>
  <p id="a6e">问如是五事四种真实。<a id="a-6f"></a>此中何事摄几真实。<a id="a-6g"></a>答世间所成真实。<a id="a-6h"></a>道理所成真实。<a id="a-6i"></a>三事所摄。<a id="a-6j"></a>烦恼障净智所行真实。<a id="a-6k"></a>所知障净智所行真实。<a id="a-6l"></a>二事所摄。<a id="a-6m"></a>问如是五事四种寻思。<a id="a-6n"></a>此中何事摄几寻思。<a id="a-6o"></a>答如理作意相应分别总摄四种。</p>
  <p id="a6p">问如是五事四种如实遍智。<a id="a-6q"></a>此中何事摄几如实遍智。<a id="a-6r"></a>答一切皆是正智所摄。<a id="a-6s"></a>问世尊依何密意。<a id="a-6t"></a>说一切法皆无有二。<a id="a-6u"></a>答即依如是所说五事。<a id="a-6v"></a>由俗自性说无自性。<a id="a-6w"></a>由别别相说有自性。</p>
  <p id="a6x">问世尊依何密意。<a id="a-6y"></a>说一切法皆无自性。<a id="a-6z"></a>答由依彼彼所化势力故。<a id="a-70"></a>说三种无自性性。<a id="a-71"></a>一相无自性性。<a id="a-72"></a>二生无自性性。<a id="a-73"></a>三胜义无自性性。<a id="a-74"></a>云何相无自性性。<a id="a-75"></a>谓一切法世俗言说自性。<a id="a-76"></a>云何生无自性性。<a id="a-77"></a>谓一切行众缘所生缘力故有。<a id="a-78"></a>非自然有。<a id="a-79"></a>是故说名生无自性性。<a id="a-7A"></a>云何胜义无自性性。<a id="a-7B"></a>谓真实义相所远离法。<a id="a-7C"></a>此由胜义说无自性性。<a id="a-7D"></a>如观行苾刍于大骨聚生假胜解。<a id="a-7E"></a>不能除遣。<a id="a-7F"></a>于此骨聚胜义无自性相恒无间转。<a id="a-7G"></a>如是应知胜义无自性性。<a id="a-7H"></a>此中五事非由相无自性性故。<a id="a-7I"></a>说无自性。<a id="a-7J"></a>然由生无自性性故。<a id="a-7K"></a>胜义无自性性故。<a id="a-7L"></a>随其所应说无自性。<a id="a-7M"></a>谓相名分别正智。<a id="a-7N"></a>皆由二种无自性性。<a id="a-7O"></a>真如不由无自性性说无自性。<a id="a-7P"></a>是故世尊依此密意。<a id="a-7Q"></a>于伽他中说如是言。<a id="a-7R"></a>我说一谛更无第二。</p>
  <p id="a7S">问世尊依何密意。<a id="a-7T"></a>说一切法无生无灭本来寂静自性涅槃。<a id="a-7U"></a>答依相无自性性说如是言。</p>
  <p id="a7V">问世尊依何密意。<a id="a-7W"></a>说一切法等于虚空。<a id="a-7X"></a>答亦依相无自性性说如是言问世尊依何密意。<a id="a-7Y"></a>说一切法皆如幻等。<a id="a-7Z"></a>答依生无自性性。<a id="a-7a"></a>胜义无自性性说如是言问世尊依何密意。<a id="a-7b"></a>说等随观色乃至识有无常耶。<a id="a-7c"></a>答依相无自性性说如是言。<a id="a-7d"></a>何以故。<a id="a-7e"></a>欲说等随观常无有故。<a id="a-7f"></a>说等随观有无常。<a id="a-7g"></a>问世尊依何密意。<a id="a-7h"></a>说等随观色乃至识皆有苦耶。<a id="a-7i"></a>答依生无自性性。<a id="a-7j"></a>及胜义无自性性。<a id="a-7k"></a>说如是言。</p>
  <p id="a7l">问世尊依何密意。<a id="a-7m"></a>说等随观即彼皆空。<a id="a-7n"></a>答即依生无自性性。<a id="a-7o"></a>胜义无自性性。<a id="a-7p"></a>诸法由远离相无自性性。<a id="a-7q"></a>说如是言。<a id="a-7r"></a>如依远离性说彼为空。<a id="a-7s"></a>依异相性说为无我。<a id="a-7t"></a>当知亦尔。</p>
  <p id="a7u">问世尊依何密意。<a id="a-7v"></a>说色乃至识如理观故。<a id="a-7w"></a>审思虑故。<a id="a-7x"></a>乃至观彼非有显现。<a id="a-7y"></a>答依相无自性性说如是言。</p>
  <p id="a7z">问世尊依何密意。<a id="a-80"></a>说彼虚伪不实显现。<a id="a-81"></a>答依生无自性性及胜义无自性性。<a id="a-82"></a>说如是言。</p>
  <p id="a83">问世尊依何密意。<a id="a-84"></a>说如是言。<a id="a-85"></a>是故今者应知是处。<a id="a-86"></a>谓于是中眼永寂灭远离色想。<a id="a-87"></a>乃至意永寂灭远离法想。<a id="a-88"></a>答都不依于无自性性。<a id="a-89"></a>说如是言。</p>
  <p id="a8A">问世尊依何密意。<a id="a-8B"></a>说由彼故于一切处遣一切想。<a id="a-8C"></a>帝释天等亦不能知。<a id="a-8D"></a>彼依何处而起静虑。<a id="a-8E"></a>答都不依于无自性性说如是言。</p>
  <p id="a8F">问世尊依何密意。<a id="a-8G"></a>说能随顺喜忧舍处眼所识色。<a id="a-8H"></a>乃至意所识法中无谛无实无无颠倒无不颠倒。<a id="a-8I"></a>复说有圣出世间谛。<a id="a-8J"></a>答依于一切无自性性。<a id="a-8K"></a>或不依于无自性性说如是言。</p>
  <p id="a8L">问世尊依何密意。<a id="a-8M"></a>说静虑者静虑境界。<a id="a-8N"></a>诸佛诸佛境界皆不可思议。<a id="a-8O"></a>答依于一切无自性性。<a id="a-8P"></a>或不依于无自性性。<a id="a-8Q"></a>说如是言问如是五事。<a id="a-8R"></a>何缘最初建立其相。<a id="a-8S"></a>乃至最后建立正智。<a id="a-8T"></a>答若无其事施设于名。<a id="a-8U"></a>不应道理。<a id="a-8V"></a>故此次第施设于名。<a id="a-8W"></a>由此名故施设自性。<a id="a-8X"></a>施设差别。<a id="a-8Y"></a>故此次第施设分别。<a id="a-8Z"></a>由分别故。<a id="a-8a"></a>或分别相。<a id="a-8b"></a>或分别名。<a id="a-8c"></a>或俱分别。<a id="a-8d"></a>由此三法显杂染品。<a id="a-8e"></a>次第圆满。<a id="a-8f"></a>从此乃容修清净品。<a id="a-8g"></a>谓即观彼所有杂染诸法真如。<a id="a-8h"></a>由正智故能正观察。<a id="a-8i"></a>能得清净。<a id="a-8j"></a>由此二种显清净品次第圆满。<a id="a-8k"></a>是故显示如是次第。</p>
  <p id="a8l">如是于真实义分中。<a id="a-8m"></a>已说事决择。<a id="a-8n"></a>若欲了知真实义者。<a id="a-8o"></a>于三自性复应修观。<a id="a-8p"></a>嗢拖南曰。</p>
  <p id="a8q">总举别分别　　缘差别依止</p>
  <p id="a8r">亦微细执着　　如名等执性</p>
  <p id="a8s">云何名为三种自性。<a id="a-8t"></a>一遍计所执自性。<a id="a-8u"></a>二依他起自性。<a id="a-8v"></a>三圆成实自性。<a id="a-8w"></a>云何遍计所执自性。<a id="a-8x"></a>谓随言说依假名言建立自性。<a id="a-8y"></a>云何依他起自性。<a id="a-8z"></a>谓从众缘所生自性。<a id="a-90"></a>云何圆成实自性。<a id="a-91"></a>谓诸法真如。<a id="a-92"></a>圣智所行。<a id="a-93"></a>圣智境界。<a id="a-94"></a>圣智所缘。<a id="a-95"></a>乃至能令证得清净。<a id="a-96"></a>能令解脱一切相缚及粗重缚。<a id="a-97"></a>亦令引发一切功德。<a id="a-98"></a>问遍计所执自性缘何应知。<a id="a-99"></a>答缘于相名相属应知。<a id="a-9A"></a>问依他起自性缘何应知。<a id="a-9B"></a>答缘遍计所执自性执应知。<a id="a-9C"></a>问圆成实自性缘何应知。<a id="a-9D"></a>答缘遍计所执自性于依他起自性中毕竟不实应知。<a id="a-9E"></a>世尊于余经中说缘不执着遍计所执自性应知此性者。<a id="a-9F"></a>依得清净说。<a id="a-9G"></a>不依相说。<a id="a-9H"></a>今此义中当知依相说。<a id="a-9I"></a>问遍计所执自性有几种。<a id="a-9J"></a>答略有五种。<a id="a-9K"></a>一遍计义自性。<a id="a-9L"></a>二遍计名自性。<a id="a-9M"></a>三遍计杂染自性。<a id="a-9N"></a>四遍计清净自性。<a id="a-9O"></a>五遍计非杂染清净自性。<a id="a-9P"></a>云何遍计义自性。<a id="a-9Q"></a>谓有四种。<a id="a-9R"></a>一遍计自相。<a id="a-9S"></a>二遍计差别相。<a id="a-9T"></a>三遍计所取相。<a id="a-9U"></a>四遍计能取相。<a id="a-9V"></a>遍计自相者。<a id="a-9W"></a>谓遍计此事是色自性。<a id="a-9X"></a>乃至此事是识自性。<a id="a-9Y"></a>此事是眼自性。<a id="a-9Z"></a>乃至此事是法自性。<a id="a-9a"></a>遍计差别相者。<a id="a-9b"></a>谓遍计此色是可意。<a id="a-9c"></a>此色是不可意。<a id="a-9d"></a>此色是非可意非不可意。<a id="a-9e"></a>此色是有见。<a id="a-9f"></a>此色是无见。<a id="a-9g"></a>此色是有对。<a id="a-9h"></a>此色是无对。<a id="a-9i"></a>此色是有漏。<a id="a-9j"></a>此色是无漏。<a id="a-9k"></a>此色是有为。<a id="a-9l"></a>此色是无为。<a id="a-9m"></a>如是等类差别道理。<a id="a-9n"></a>遍计此色所有差别。<a id="a-9o"></a>如色如是余蕴一切处等当知亦尔。<a id="a-9p"></a>遍计所取相者。<a id="a-9q"></a>谓遍计此色是眼所取。<a id="a-9r"></a>此是耳鼻舌身意所取。<a id="a-9s"></a>又复遍计此受想行识是欲界意所取。<a id="a-9t"></a>此是色界意所取。<a id="a-9u"></a>此是无色界意所取。<a id="a-9v"></a>此是不系意所取。<a id="a-9w"></a>遍计能取相者。<a id="a-9x"></a>谓遍计此色是色能取。<a id="a-9y"></a>此色是声香味触能取。<a id="a-9z"></a>又复遍计此受想行识是色能取。<a id="a-A0"></a>此是声香味触法能取。</p>
  <p id="aA1">云何遍计名自性。<a id="a-A2"></a>谓有二种。<a id="a-A3"></a>一无差别。<a id="a-A4"></a>二有差别。<a id="a-A5"></a>无差别者。<a id="a-A6"></a>谓遍计一切一切法所有名。<a id="a-A7"></a>有差别者。<a id="a-A8"></a>谓遍计此名为色。<a id="a-A9"></a>此名为受。<a id="a-AA"></a>此名为想。<a id="a-AB"></a>此名为行。<a id="a-AC"></a>此名为识。<a id="a-AD"></a>如是等类无量无数差别法中各各别名。</p>
  <p id="aAE">云何遍计杂染自性。<a id="a-AF"></a>谓遍计此色有贪有嗔有痴。<a id="a-AG"></a>不能远离贪嗔痴系。<a id="a-AH"></a>又与信等一切善法而不相应。<a id="a-AI"></a>又复遍计此受此想此行此识。<a id="a-AJ"></a>有贪有嗔有痴。<a id="a-AK"></a>不能远离贪嗔痴系。<a id="a-AL"></a>又与信等一切善法而不相应。</p>
  <p id="aAM">云何遍计清净自性。<a id="a-AN"></a>谓与上相违当知其相。<a id="a-AO"></a>云何遍计非杂染清净自性。<a id="a-AP"></a>谓遍计此色是所取。<a id="a-AQ"></a>此是能取。<a id="a-AR"></a>此受想行识是所取。<a id="a-AS"></a>此是能取。<a id="a-AT"></a>又于一切无记法中遍计所有无记诸法。<a id="a-AU"></a>复次遍计所执自性当知复有五种。<a id="a-AV"></a>一依名遍计义自性。<a id="a-AW"></a>二依义遍计名自性。<a id="a-AX"></a>三依名遍计名自性。<a id="a-AY"></a>四依义遍计义自性。<a id="a-AZ"></a>五依二遍计二自性。</p>
  <p id="aAa">云何依名遍计义自性。<a id="a-Ab"></a>谓遍计此色事名有色实性。<a id="a-Ac"></a>此受想行识事名有受想行识实性。<a id="a-Ad"></a>云何依义遍计名自性。<a id="a-Ae"></a>谓遍计此事名色或不名色。<a id="a-Af"></a>此事名受想行识。<a id="a-Ag"></a>或不名受想行识。<a id="a-Ah"></a>云何依名遍计名自性。<a id="a-Ai"></a>谓不了色事。<a id="a-Aj"></a>分别色名而起遍计。<a id="a-Ak"></a>不了受想行识事。<a id="a-Al"></a>分别受想行识名而起遍计。</p>
  <p id="aAm">云何依义遍计义自性。<a id="a-An"></a>谓不了色名。<a id="a-Ao"></a>由不了名分别色事而起遍计。<a id="a-Ap"></a>不了受想行识名。<a id="a-Aq"></a>由不了名分别受想行识事而起遍计。</p>
  <p id="aAr">云何依二遍计二自性。<a id="a-As"></a>谓遍计此事是色自性名之为色。<a id="a-At"></a>此事是受想行识自性名受想行识。</p>
  <p id="aAu">复次遍计所执自性执当知略有二种。<a id="a-Av"></a>一加行执。<a id="a-Aw"></a>二名施设执。<a id="a-Ax"></a>加行执当知复有五种。<a id="a-Ay"></a>一贪爱加行故。<a id="a-Az"></a>二嗔恚加行故。<a id="a-B0"></a>三合会加行故。<a id="a-B1"></a>四别离加行故。<a id="a-B2"></a>五舍随与加行故。<a id="a-B3"></a>名施设执当知复有二种。<a id="a-B4"></a>一非文字所作。<a id="a-B5"></a>二文字所作。<a id="a-B6"></a>非文字所作者。<a id="a-B7"></a>谓执此为何物。<a id="a-B8"></a>云何此物。<a id="a-B9"></a>此物是何。<a id="a-BA"></a>此物云何。<a id="a-BB"></a>文字所作者。<a id="a-BC"></a>谓执此为此物。<a id="a-BD"></a>此物如是或色。<a id="a-BE"></a>乃至或识或有为。<a id="a-BF"></a>或无为。<a id="a-BG"></a>或常或无常。<a id="a-BH"></a>或善或不善。<a id="a-BI"></a>或无记如是等。<a id="a-BJ"></a>复次微细执着当知五种。<a id="a-BK"></a>一于无常常执。<a id="a-BL"></a>二于苦乐执。<a id="a-BM"></a>三于不净净执。<a id="a-BN"></a>四于无我我执。<a id="a-BO"></a>五于诸相中遍计所执自性执。<a id="a-BP"></a>复次由五因缘。<a id="a-BQ"></a>当知愚夫如名如言于所诠事执有自性。<a id="a-BR"></a>所以者何。<a id="a-BS"></a>谓因问言。<a id="a-BT"></a>此事用何以为自性。<a id="a-BU"></a>答言此事是色自性非是色名。<a id="a-BV"></a>或答言。<a id="a-BW"></a>此事是受想行识自性非受想行识名。<a id="a-BX"></a>复次独处空闲。<a id="a-BY"></a>精勤观察诸法自相共相。<a id="a-BZ"></a>寻思此事是色相非色名。<a id="a-Ba"></a>或寻思此事是受想行识相非受想行识名。<a id="a-Bb"></a>复次于此色事寻求色相。<a id="a-Bc"></a>不能得时便生不乐。<a id="a-Bd"></a>非求色名不能得时。<a id="a-Be"></a>或于此受想行识事。<a id="a-Bf"></a>寻求受想行识相。<a id="a-Bg"></a>不能得时便生不乐。<a id="a-Bh"></a>非求受想行识名不能得时。<a id="a-Bi"></a>复次语于名转。<a id="a-Bj"></a>名于义转。<a id="a-Bk"></a>此中若名能显自相义。<a id="a-Bl"></a>非此能显差别相义。<a id="a-Bm"></a>非此能显所取相义。<a id="a-Bn"></a>非此能显能取相义。<a id="a-Bo"></a>或名乃至能显能取相义。<a id="a-Bp"></a>非此能显乃至自相义。<a id="a-Bq"></a>若即彼名于自相义转。<a id="a-Br"></a>亦于乃至能取相义转者。<a id="a-Bs"></a>此余诸名各别行解随义而转应不可得。<a id="a-Bt"></a>此不应理。<a id="a-Bu"></a>如是复于各别义转所有名中。<a id="a-Bv"></a>若名于自相义转。<a id="a-Bw"></a>乃至若名于能取相义转。<a id="a-Bx"></a>此名为于有义转耶。<a id="a-By"></a>为于无义转耶。<a id="a-Bz"></a>于有义转且不应理。<a id="a-C0"></a>此不应理。<a id="a-C1"></a>如前观五事中已辩。<a id="a-C2"></a>若于无义转者。<a id="a-C3"></a>是则此名于无相义转。<a id="a-C4"></a>其理便至。<a id="a-C5"></a>若于无相义转此非有义。<a id="a-C6"></a>但能显示自所增益。<a id="a-C7"></a>若取增益即是执着。<a id="a-C8"></a>是故如名如言于所诠事执着自性。<a id="a-C9"></a>道理成就。</p>
  <p id="aCA">复次一切愚夫于诸相中名言所缚故。<a id="a-CB"></a>当知如名如言于所诠事妄执自性。<a id="a-CC"></a>问何缘故知于诸相中名言所缚。<a id="a-CD"></a>答由理教故。<a id="a-CE"></a>云何由理。<a id="a-CF"></a>谓若离名言于诸事中喜乐不可得故。<a id="a-CG"></a>若名言俱于诸事中喜乐可得故。<a id="a-CH"></a>是一道理。<a id="a-CI"></a>又复展转相依而生。<a id="a-CJ"></a>何以故。<a id="a-CK"></a>事为依止名言得生。<a id="a-CL"></a>名言为依事可得生故。<a id="a-CM"></a>谓诸世间要依有事方得生起名言分别。<a id="a-CN"></a>非于无事起此分别。<a id="a-CO"></a>如是当知事为依止名言得生。<a id="a-CP"></a>如静虑者内静虑时。<a id="a-CQ"></a>如如意名言作意思惟。<a id="a-CR"></a>如是如是有所知事。<a id="a-CS"></a>同分影像生起方便运转现在前故。<a id="a-CT"></a>如是当知名言为依事可得生。<a id="a-CU"></a>又于名言修对治时。<a id="a-CV"></a>若安置心于无相界。<a id="a-CW"></a>一切诸相皆不现前。<a id="a-CX"></a>若不安心于无相界。<a id="a-CY"></a>不随所欲。<a id="a-CZ"></a>便为诸相漂转其心。<a id="a-Ca"></a>由此道理当知于相名言是缚。<a id="a-Cb"></a>云何由教。<a id="a-Cc"></a>如世尊说。</p>
  <p id="aCd">愚昧思凡夫　　于相为言缚</p>
  <p id="aCe">牟尼脱言缚　　于相得自在</p>
  <p id="aCf">清净见行者　　安住于真智</p>
  <p id="aCg">于自性无得　　不见彼所依</p>
  <p id="aCh">由真智清净　　说彼为真明</p>
  <p id="aCi">二执不相应　　故号为无二</p>
  <p id="aCj">又如异生于诸蕴中善知无我。<a id="a-Ck"></a>虽观蕴中所建立我但是假有。<a id="a-Cl"></a>非不于彼我执随转。<a id="a-Cm"></a>由彼随眠未永断故。<a id="a-Cn"></a>此中道理当知亦尔。</p>
 </body>
</html>