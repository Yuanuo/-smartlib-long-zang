<!doctype html>
<html id="z3IBVMww6" data-ver="1338">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第七十八</h1>
  <h2 id="a2">摄决择分中菩萨地之七</h2>
  <p id="a3">复次依乘假立。<a id="a-4"></a>分别解说如实大乘。<a id="a-5"></a>当知如解深密经中。<a id="a-6"></a>观自在菩萨白佛言。<a id="a-7"></a>世尊。<a id="a-8"></a>如佛所说菩萨十地。<a id="a-9"></a>所谓极喜地。<a id="a-A"></a>离垢地。<a id="a-B"></a>发光地。<a id="a-C"></a>焰慧地。<a id="a-D"></a>极难胜地。<a id="a-E"></a>现前地。<a id="a-F"></a>远行地。<a id="a-G"></a>不动地。<a id="a-H"></a>善慧地。<a id="a-I"></a>法云地。<a id="a-J"></a>复说佛地为第十一。<a id="a-K"></a>如是诸地几种清净。<a id="a-L"></a>几分所摄。<a id="a-M"></a>佛告观自在菩萨曰。<a id="a-N"></a>善男子。<a id="a-O"></a>当知诸地四种清净十一分摄。<a id="a-P"></a>云何四种清净能摄诸地。<a id="a-Q"></a>谓增上意乐清净摄于初地。<a id="a-R"></a>增上戒清净摄第二地。<a id="a-S"></a>增上心清净摄第三地。<a id="a-T"></a>增上慧清净于后后地转胜妙故。<a id="a-U"></a>当知能摄从第四地乃至佛地。<a id="a-V"></a>善男子。<a id="a-W"></a>当知如是四种清净普摄诸地。<a id="a-X"></a>云何十一种分能摄诸地。<a id="a-Y"></a>谓诸菩萨先于胜解行地。<a id="a-Z"></a>依十法行极善修习胜解忍故。<a id="a-a"></a>超过彼地证入菩萨正性离生。<a id="a-b"></a>彼诸菩萨由是因缘此分圆满。<a id="a-c"></a>而未能于微细毁犯误现行中正知而住。<a id="a-d"></a>由是因缘于此分中犹未圆满。<a id="a-e"></a>为令此分得圆满故。<a id="a-f"></a>精勤修习便能证得。<a id="a-g"></a>彼诸菩萨由是因缘此分圆满。<a id="a-h"></a>而未能得世间圆满等持等至及圆满闻持陀罗尼。<a id="a-i"></a>由是因缘于此分中犹未圆满。<a id="a-j"></a>为令此分得圆满故。<a id="a-k"></a>精勤修习便能证得。<a id="a-l"></a>彼诸菩萨由是因缘此分圆满。<a id="a-m"></a>而未能令随所获得菩提分法多修习住心。<a id="a-n"></a>未能舍诸等至爱及与法爱。<a id="a-o"></a>由是因缘于此分中犹未圆满。<a id="a-p"></a>为令此分得圆满故。<a id="a-q"></a>精勤修习便能证得。<a id="a-r"></a>彼诸菩萨由是因缘此分圆满。<a id="a-s"></a>而未能于诸谛道理如实观察。<a id="a-t"></a>又未能于生死涅槃弃舍一向背趣作意。<a id="a-u"></a>又未能修方便所摄菩提分法。<a id="a-v"></a>由是因缘于此分中犹未圆满。<a id="a-w"></a>为令此分得圆满故。<a id="a-x"></a>精勤修习便能证得。<a id="a-y"></a>彼诸菩萨由是因缘此分圆满。<a id="a-z"></a>而未能于生死流转如实观察。<a id="a-10"></a>又由于彼多生厌故。<a id="a-11"></a>未能多住无相作意。<a id="a-12"></a>由是因缘于此分中犹未圆满。<a id="a-13"></a>为令此分得圆满故。<a id="a-14"></a>精勤修习便能证得。<a id="a-15"></a>彼诸菩萨由是因缘此分圆满。<a id="a-16"></a>而未能令无相作意无缺无间多修习住。<a id="a-17"></a>由是因缘。<a id="a-18"></a>于此分中犹未圆满。<a id="a-19"></a>为令此分得圆满故。<a id="a-1A"></a>精勤修习便能证得。<a id="a-1B"></a>彼诸菩萨由是因缘此分圆满。<a id="a-1C"></a>而未能于无相住中舍离功用。<a id="a-1D"></a>又未能得于相自在。<a id="a-1E"></a>由是因缘于此分中犹未圆满。<a id="a-1F"></a>为令此分得圆满故。<a id="a-1G"></a>精勤修习便能证得。<a id="a-1H"></a>彼诸菩萨由是因缘此分圆满。<a id="a-1I"></a>而未能于异名众相训词差别一切品类宣说法中得大自在。<a id="a-1J"></a>由是因缘于此分中犹未圆满。<a id="a-1K"></a>为令此分得圆满故。<a id="a-1L"></a>精勤修习便能证得。<a id="a-1M"></a>彼诸菩萨由是因缘此分圆满。<a id="a-1N"></a>而未能得圆满法身现前证受。<a id="a-1O"></a>由是因缘于此分中犹未圆满。<a id="a-1P"></a>为令此分得圆满故。<a id="a-1Q"></a>精勤修习便能证得。<a id="a-1R"></a>彼诸菩萨由是因缘此分圆满。<a id="a-1S"></a>而未能得遍于一切所知境界无著无碍妙智妙见。<a id="a-1T"></a>由是因缘于此分中犹未圆满。<a id="a-1U"></a>为令此分得圆满故。<a id="a-1V"></a>精勤修习便能证得。<a id="a-1W"></a>由是因缘此分圆满此分满故。<a id="a-1X"></a>于一切分皆得圆满。<a id="a-1Y"></a>善男子。<a id="a-1Z"></a>当知如是十一种分普摄诸地。</p>
  <p id="a1a">世尊。<a id="a-1b"></a>何缘最初名极喜地。<a id="a-1c"></a>乃至何缘说名佛地。<a id="a-1d"></a>善男子。<a id="a-1e"></a>成就大义得未曾得出世间心生大欢喜。<a id="a-1f"></a>是故最初名极喜地。<a id="a-1g"></a>远离一切微细犯戒。<a id="a-1h"></a>是故第二名离垢地。<a id="a-1i"></a>由彼所得三摩地及闻持陀罗尼能为无量智光依止。<a id="a-1j"></a>是故第三名发光地。<a id="a-1k"></a>由彼所得菩提分法。<a id="a-1l"></a>烧诸烦恼智如火焰。<a id="a-1m"></a>是故第四名焰慧地。<a id="a-1n"></a>由即于彼菩提分法方便修习最极艰难方得自在。<a id="a-1o"></a>是故第五名极难胜地。<a id="a-1p"></a>现前观察诸行流转。<a id="a-1q"></a>又于无相多修作意方现在前。<a id="a-1r"></a>是故第六名现前地。<a id="a-1s"></a>能远证入无缺无间无相作意。<a id="a-1t"></a>与清净地共相邻接。<a id="a-1u"></a>是故第七名远行地。<a id="a-1v"></a>由于无相得无功用。<a id="a-1w"></a>于诸相中不为现行烦恼所动。<a id="a-1x"></a>是故第八名不动地。<a id="a-1y"></a>于一切种说法自在。<a id="a-1z"></a>获得无量广大智慧。<a id="a-20"></a>是故第九名善慧地。<a id="a-21"></a>粗重之身广如虚空法身圆满。<a id="a-22"></a>譬如大云皆能遍覆。<a id="a-23"></a>是故第十名法云地。<a id="a-24"></a>永断最极微细烦恼及所知障无著无碍。<a id="a-25"></a>于一切种所知境界现正等觉故。<a id="a-26"></a>第十一说名佛地。</p>
  <p id="a27">世尊。<a id="a-28"></a>于此诸地有几愚痴。<a id="a-29"></a>有几粗重。<a id="a-2A"></a>为所对治。<a id="a-2B"></a>善男子。<a id="a-2C"></a>此诸地中有二十二种愚痴。<a id="a-2D"></a>十一种粗重。<a id="a-2E"></a>为所对治。<a id="a-2F"></a>谓于初地有二愚痴。<a id="a-2G"></a>一者执着补特伽罗及法愚痴。<a id="a-2H"></a>二者恶趣杂染愚痴。<a id="a-2I"></a>及彼粗重为所对治。<a id="a-2J"></a>于第二地有二愚痴。<a id="a-2K"></a>一者微细误犯愚痴。<a id="a-2L"></a>二者种种业趣愚痴。<a id="a-2M"></a>及彼粗重为所对治。<a id="a-2N"></a>于第三地有二愚痴。<a id="a-2O"></a>一者欲贪愚痴。<a id="a-2P"></a>二者圆满闻持陀罗尼愚痴。<a id="a-2Q"></a>及彼粗重为所对治。<a id="a-2R"></a>于第四地有二愚痴。<a id="a-2S"></a>一者等至爱愚痴。<a id="a-2T"></a>二者法爱愚痴。<a id="a-2U"></a>及彼粗重为所对治。<a id="a-2V"></a>于第五地有二愚痴。<a id="a-2W"></a>一者一向作意弃背生死愚痴。<a id="a-2X"></a>二者一向作意趣向涅槃愚痴。<a id="a-2Y"></a>及彼粗重为所对治。<a id="a-2Z"></a>于第六地有二愚痴。<a id="a-2a"></a>一者现前观察诸行流转愚痴。<a id="a-2b"></a>二者相多现行愚痴。<a id="a-2c"></a>及彼粗重为所对治。<a id="a-2d"></a>于第七地有二愚痴。<a id="a-2e"></a>一者微细相现行愚痴。<a id="a-2f"></a>二者一向无相作意方便愚痴。<a id="a-2g"></a>及彼粗重为所对治。<a id="a-2h"></a>于第八地有二愚痴。<a id="a-2i"></a>一者于无相作功用愚痴。<a id="a-2j"></a>二者于相自在愚痴。<a id="a-2k"></a>及彼粗重为所对治。<a id="a-2l"></a>于第九地有二愚痴。<a id="a-2m"></a>一者于无量说法。<a id="a-2n"></a>无量法句文字。<a id="a-2o"></a>后后慧辩陀罗尼自在愚痴。<a id="a-2p"></a>二者辩才自在愚痴。<a id="a-2q"></a>及彼粗重为所对治。<a id="a-2r"></a>于第十地有二愚痴。<a id="a-2s"></a>一者大神通愚痴。<a id="a-2t"></a>二者悟入微细秘密愚痴。<a id="a-2u"></a>及彼粗重为所对治。<a id="a-2v"></a>于如来地有二愚痴。<a id="a-2w"></a>一者于一切所知境界极微细着愚痴。<a id="a-2x"></a>二者极微细碍愚痴。<a id="a-2y"></a>及彼粗重为所对治。<a id="a-2z"></a>善男子。<a id="a-30"></a>由此二十二种愚痴。<a id="a-31"></a>及十一种粗重故。<a id="a-32"></a>安立诸地。<a id="a-33"></a>而得阿耨多罗三藐三菩提。<a id="a-34"></a>离彼系缚。</p>
  <p id="a35">世尊。<a id="a-36"></a>阿耨多罗三藐三菩提甚奇希有。<a id="a-37"></a>乃至成就大利大果。<a id="a-38"></a>令诸菩萨能破如是大愚痴罗网。<a id="a-39"></a>能越如是大粗重稠林。<a id="a-3A"></a>现前证得阿耨多罗三藐三菩提。</p>
  <p id="a3B">世尊。<a id="a-3C"></a>如是诸地几种殊胜之所安立。<a id="a-3D"></a>善男子。<a id="a-3E"></a>略有八种。<a id="a-3F"></a>一者增上意乐清净。<a id="a-3G"></a>二者心清净。<a id="a-3H"></a>三者悲清净。<a id="a-3I"></a>四者到彼岸清净。<a id="a-3J"></a>五者见佛供养承事清净。<a id="a-3K"></a>六者成熟有情清净。<a id="a-3L"></a>七者生清净。<a id="a-3M"></a>八者威德清净。<a id="a-3N"></a>善男子。<a id="a-3O"></a>于初地中所有增上意乐清净乃至威德清净。<a id="a-3P"></a>后后诸地乃至佛地所有增上意乐清净乃至威德清净。<a id="a-3Q"></a>当知彼诸清净展转增胜。<a id="a-3R"></a>唯于佛地除生清净。<a id="a-3S"></a>又初地中所有功德。<a id="a-3T"></a>于上诸地平等皆有。<a id="a-3U"></a>当知自地功德殊胜。<a id="a-3V"></a>一切菩萨十地功德皆是有上。<a id="a-3W"></a>佛地功德当知无上。</p>
  <p id="a3X">世尊。<a id="a-3Y"></a>何因缘故说菩萨生于诸有生最为殊胜。<a id="a-3Z"></a>善男子。<a id="a-3a"></a>四因缘故。<a id="a-3b"></a>一者极净善根所集起故。<a id="a-3c"></a>二者故意思择力所取故。<a id="a-3d"></a>三者悲愍济度诸众生故。<a id="a-3e"></a>四者自能无染除他染故。</p>
  <p id="a3f">世尊。<a id="a-3g"></a>何因缘故说诸菩萨行广大愿妙愿胜愿。<a id="a-3h"></a>善男子。<a id="a-3i"></a>四因缘故。<a id="a-3j"></a>谓诸菩萨能善了知涅槃乐住。<a id="a-3k"></a>堪能速证。<a id="a-3l"></a>而复弃舍速证乐住。<a id="a-3m"></a>无缘无待发大愿心。<a id="a-3n"></a>为欲利益诸有情故。<a id="a-3o"></a>处多种种长时大苦。<a id="a-3p"></a>是故我说彼诸菩萨行广大愿妙愿胜愿。</p>
  <p id="a3q">世尊。<a id="a-3r"></a>是诸菩萨凡有几种所应学事。<a id="a-3s"></a>善男子。<a id="a-3t"></a>菩萨学事略有六种。<a id="a-3u"></a>所谓布施持戒。<a id="a-3v"></a>忍辱精进。<a id="a-3w"></a>静虑慧到彼岸。</p>
  <p id="a3x">世尊。<a id="a-3y"></a>如是六种所应学事。<a id="a-3z"></a>几是增上戒学所摄。<a id="a-40"></a>几是增上心学所摄。<a id="a-41"></a>几是增上慧学所摄。<a id="a-42"></a>善男子。<a id="a-43"></a>当知初三但是增上戒学所摄。<a id="a-44"></a>静虑一种但是增上心学所摄。<a id="a-45"></a>慧是增上慧学所摄。<a id="a-46"></a>我说精进遍于一切。</p>
  <p id="a47">世尊。<a id="a-48"></a>如是六种所应学事。<a id="a-49"></a>几是福德资粮所摄。<a id="a-4A"></a>几是智慧资粮所摄。<a id="a-4B"></a>善男子。<a id="a-4C"></a>若增上戒学所摄者。<a id="a-4D"></a>是名福德资粮所摄。<a id="a-4E"></a>若增上慧学所摄者。<a id="a-4F"></a>是名智慧资粮所摄。<a id="a-4G"></a>我说精进静虑二种遍于一切。</p>
  <p id="a4H">世尊。<a id="a-4I"></a>于此六种所学事中。<a id="a-4J"></a>菩萨云何应当修学。<a id="a-4K"></a>善男子。<a id="a-4L"></a>由五种相应当修学。<a id="a-4M"></a>一者最初于菩萨藏波罗蜜多相应微妙正法教中。<a id="a-4N"></a>猛利信解。<a id="a-4O"></a>二者次于十种法行以闻思修所成妙智。<a id="a-4P"></a>精进修行。<a id="a-4Q"></a>三者随护菩提之心。<a id="a-4R"></a>四者亲近真善知识。<a id="a-4S"></a>五者无间勤修善品。</p>
  <p id="a4T">世尊。<a id="a-4U"></a>何因缘故施设如是所应学事。<a id="a-4V"></a>但有六数。<a id="a-4W"></a>善男子。<a id="a-4X"></a>二因缘故。<a id="a-4Y"></a>一者饶益诸有情故。<a id="a-4Z"></a>二者对治诸烦恼故。<a id="a-4a"></a>当知前三饶益有情。<a id="a-4b"></a>后三对治一切烦恼。<a id="a-4c"></a>前三饶益诸有情者。<a id="a-4d"></a>谓诸菩萨由布施故。<a id="a-4e"></a>摄受资具饶益有情。<a id="a-4f"></a>由持戒故。<a id="a-4g"></a>不行损害逼迫恼乱饶益有情。<a id="a-4h"></a>由忍辱故。<a id="a-4i"></a>于彼损害逼迫恼乱。<a id="a-4j"></a>堪能忍受饶益有情。<a id="a-4k"></a>后三对治诸烦恼者。<a id="a-4l"></a>谓诸菩萨由精进故。<a id="a-4m"></a>虽未永伏一切烦恼亦未永害一切随眠。<a id="a-4n"></a>而能勇猛修诸善品。<a id="a-4o"></a>彼诸烦恼不能倾动善品加行。<a id="a-4p"></a>由静虑故。<a id="a-4q"></a>永伏烦恼。<a id="a-4r"></a>由般若故。<a id="a-4s"></a>永害随眠。</p>
  <p id="a4t">世尊。<a id="a-4u"></a>何因缘故施设所余波罗蜜多但有四数。<a id="a-4v"></a>善男子。<a id="a-4w"></a>与前六种波罗蜜多为助伴故。<a id="a-4x"></a>谓诸菩萨于前三种波罗蜜多所摄有情。<a id="a-4y"></a>以诸摄事方便善巧。<a id="a-4z"></a>而摄受之安置善品。<a id="a-50"></a>是故我说方便善巧波罗蜜多与前三种而为助伴。<a id="a-51"></a>若诸菩萨于现法中烦恼多故。<a id="a-52"></a>于修无间无有堪能。<a id="a-53"></a>羸劣意乐故下界胜解故。<a id="a-54"></a>于内心住。<a id="a-55"></a>无有堪能。<a id="a-56"></a>于菩萨藏不能闻缘善修习故。<a id="a-57"></a>所有静虑不能引发出世间慧。<a id="a-58"></a>彼便摄受少分狭劣福德资粮。<a id="a-59"></a>为未来世烦恼轻微。<a id="a-5A"></a>心生正愿。<a id="a-5B"></a>如是名愿波罗蜜多。<a id="a-5C"></a>由此愿故。<a id="a-5D"></a>烦恼微薄能修精进。<a id="a-5E"></a>是故我说愿波罗蜜多与精进波罗蜜多而为助伴。<a id="a-5F"></a>若诸菩萨亲近善士。<a id="a-5G"></a>听闻正法。<a id="a-5H"></a>如理作意。<a id="a-5I"></a>为因缘故。<a id="a-5J"></a>转劣意乐成胜意乐。<a id="a-5K"></a>亦能获得上界胜解。<a id="a-5L"></a>如是名力波罗蜜多。<a id="a-5M"></a>由此力故于内心住有所堪能。<a id="a-5N"></a>是故我说力波罗蜜多与静虑波罗蜜多而为助伴。<a id="a-5O"></a>若诸菩萨于菩萨藏。<a id="a-5P"></a>已能闻缘善修习故能发静虑。<a id="a-5Q"></a>如是名智波罗蜜多。<a id="a-5R"></a>由此智故。<a id="a-5S"></a>堪能引发出世间慧。<a id="a-5T"></a>是故我说智波罗蜜多与慧波罗蜜多而为助伴。</p>
  <p id="a5U">世尊。<a id="a-5V"></a>何因缘故宣说六种波罗蜜多如是次第。<a id="a-5W"></a>善男子。<a id="a-5X"></a>能为后后引发依故。<a id="a-5Y"></a>谓诸菩萨若于身财无所顾吝。<a id="a-5Z"></a>便能受持清净禁戒。<a id="a-5a"></a>为护禁戒便修忍辱。<a id="a-5b"></a>修忍辱已能发精进。<a id="a-5c"></a>发精进已能办静虑。<a id="a-5d"></a>具静虑已便能获得出世间慧。<a id="a-5e"></a>是故我说波罗蜜多如是次第。</p>
  <p id="a5f">世尊。<a id="a-5g"></a>如是六种波罗蜜多各有几种品类差别。<a id="a-5h"></a>善男子。<a id="a-5i"></a>各有三种。<a id="a-5j"></a>施三种者。<a id="a-5k"></a>一者法施。<a id="a-5l"></a>二者财施。<a id="a-5m"></a>三者无畏施。<a id="a-5n"></a>戒三种者。<a id="a-5o"></a>一者转舍不善戒。<a id="a-5p"></a>二者转生善戒。<a id="a-5q"></a>三者转生饶益有情戒。<a id="a-5r"></a>忍三种者。<a id="a-5s"></a>一者耐怨害忍。<a id="a-5t"></a>二者安受苦忍。<a id="a-5u"></a>三者谛察法忍。<a id="a-5v"></a>精进三种者。<a id="a-5w"></a>一者被甲精进。<a id="a-5x"></a>二者转生善法加行精进。<a id="a-5y"></a>三者饶益有情加行精进。<a id="a-5z"></a>静虑三者。<a id="a-60"></a>一者无分别寂静极寂静无罪故对治烦恼众苦乐住静虑。<a id="a-61"></a>二者引发功德静虑。<a id="a-62"></a>三者引发饶益有情静虑。<a id="a-63"></a>慧三种者。<a id="a-64"></a>一者缘世俗谛慧。<a id="a-65"></a>二者缘胜义谛慧。<a id="a-66"></a>三者缘饶益有情慧。</p>
  <p id="a67">世尊。<a id="a-68"></a>何因缘故。<a id="a-69"></a>波罗蜜多说名波罗蜜多。<a id="a-6A"></a>善男子。<a id="a-6B"></a>五因缘故。<a id="a-6C"></a>一者无染着故。<a id="a-6D"></a>二者无顾恋故。<a id="a-6E"></a>三者无罪过故。<a id="a-6F"></a>四者无分别故。<a id="a-6G"></a>五者正回向故。<a id="a-6H"></a>无染著者。<a id="a-6I"></a>谓不染着波罗蜜多诸相违事。<a id="a-6J"></a>无顾恋者。<a id="a-6K"></a>谓于一切波罗蜜多诸果异熟及报恩中心无系缚。<a id="a-6L"></a>无罪过者。<a id="a-6M"></a>谓于如是波罗蜜多。<a id="a-6N"></a>无间杂染法。<a id="a-6O"></a>离非方便行。<a id="a-6P"></a>无分别者。<a id="a-6Q"></a>谓于如是波罗蜜多。<a id="a-6R"></a>不如言词执着自相。<a id="a-6S"></a>正回向者。<a id="a-6T"></a>谓以如是所作所集波罗蜜多。<a id="a-6U"></a>回求无上大菩提果。</p>
  <p id="a6V">世尊。<a id="a-6W"></a>何等名为波罗蜜多诸相违事。<a id="a-6X"></a>善男子。<a id="a-6Y"></a>当知此事略有六种。<a id="a-6Z"></a>一者于喜乐欲财富自在诸欲乐中。<a id="a-6a"></a>深见功德及与胜利。<a id="a-6b"></a>二者于随所乐纵身语意而现行中。<a id="a-6c"></a>深见功德及与胜利。<a id="a-6d"></a>三者于他轻蔑不堪忍中。<a id="a-6e"></a>深见功德及与胜利。<a id="a-6f"></a>四者于不勤修着欲乐中。<a id="a-6g"></a>深见功德及与胜利。<a id="a-6h"></a>五者于处愦闹世杂乱行。<a id="a-6i"></a>深见功德及与胜利。<a id="a-6j"></a>六者于见闻觉知言说戏论。<a id="a-6k"></a>深见功德及与胜利。</p>
  <p id="a6l">世尊。<a id="a-6m"></a>如是一切波罗蜜多何果异熟善男子。<a id="a-6n"></a>当知此亦略有六种。<a id="a-6o"></a>一者得大财富。<a id="a-6p"></a>二者往生善趣。<a id="a-6q"></a>三者无怨无坏多诸喜乐。<a id="a-6r"></a>四者为众生主。<a id="a-6s"></a>五者身无恼害。<a id="a-6t"></a>六者有大宗叶。</p>
  <p id="a6u">世尊。<a id="a-6v"></a>何等名为波罗蜜多间杂染法。<a id="a-6w"></a>善男子。<a id="a-6x"></a>当知略由四种加行。<a id="a-6y"></a>一者无悲加行故。<a id="a-6z"></a>二者不如理加行故。<a id="a-70"></a>三者不常加行故。<a id="a-71"></a>四者不殷重加行故。<a id="a-72"></a>不如理加行者。<a id="a-73"></a>谓修行余波罗蜜多时。<a id="a-74"></a>于余波罗蜜多。<a id="a-75"></a>远离失坏。</p>
  <p id="a76">世尊。<a id="a-77"></a>何等名为非方便行。<a id="a-78"></a>善男子。<a id="a-79"></a>若诸菩萨以波罗蜜多饶益众生时。<a id="a-7A"></a>但摄财物饶益众生。<a id="a-7B"></a>便为喜足而不令其出不善处安置善处。<a id="a-7C"></a>如是名为非方便行。<a id="a-7D"></a>何以故。<a id="a-7E"></a>善男子。<a id="a-7F"></a>非于众生唯作此事名实饶益。<a id="a-7G"></a>譬如粪秽若多若少终无有能令成香洁。<a id="a-7H"></a>如是众生由行苦故。<a id="a-7I"></a>其性是苦。<a id="a-7J"></a>无有方便但以财物暂相饶益可令成乐。<a id="a-7K"></a>唯有安处妙善法中。<a id="a-7L"></a>方可得名第一饶益。</p>
  <p id="a7M">世尊。<a id="a-7N"></a>如是一切波罗蜜多。<a id="a-7O"></a>有几清净。<a id="a-7P"></a>善男子。<a id="a-7Q"></a>我终不说波罗蜜多除上五相有余清净。<a id="a-7R"></a>然我即依如是诸事。<a id="a-7S"></a>总别当说波罗蜜多清净之相。<a id="a-7T"></a>总说一切波罗蜜多清净相者。<a id="a-7U"></a>当知七种。<a id="a-7V"></a>何等为七。<a id="a-7W"></a>一者菩萨于此诸法不求他知。<a id="a-7X"></a>二者于此诸法见已不生执着。<a id="a-7Y"></a>三者即于如是诸法不生疑惑。<a id="a-7Z"></a>谓为能得大菩提不。<a id="a-7a"></a>四者终不自赞毁他有所轻蔑。<a id="a-7b"></a>五者终不憍傲放逸。<a id="a-7c"></a>六者终不少有所得便生喜足。<a id="a-7d"></a>七者终不由此诸法于他发起嫉妒悭吝。<a id="a-7e"></a>别说一切波罗蜜多清净相者。<a id="a-7f"></a>亦有七种。<a id="a-7g"></a>何等为七。<a id="a-7h"></a>谓诸菩萨如我所说七种布施清净之相。<a id="a-7i"></a>随顺修行。<a id="a-7j"></a>一者由施物清净。<a id="a-7k"></a>行清净施。<a id="a-7l"></a>二者由戒清净。<a id="a-7m"></a>行清净施。<a id="a-7n"></a>三者由见清净。<a id="a-7o"></a>行清净施。<a id="a-7p"></a>四者由心清净。<a id="a-7q"></a>行清净施。<a id="a-7r"></a>五者由语清净。<a id="a-7s"></a>行清净施。<a id="a-7t"></a>六者由智清净。<a id="a-7u"></a>行清净施。<a id="a-7v"></a>七者由垢清净。<a id="a-7w"></a>行清净施。<a id="a-7x"></a>是名七种施清净相。<a id="a-7y"></a>又诸菩萨能善了知制立律仪一切学处。<a id="a-7z"></a>能善了知出离所犯具常尸罗坚固尸罗常作尸罗常转尸罗。<a id="a-80"></a>受学一切所有学处。<a id="a-81"></a>是名七种戒清净相。<a id="a-82"></a>若诸菩萨于自所有业果异熟。<a id="a-83"></a>深生依信。<a id="a-84"></a>一切所有不饶益事现在前时。<a id="a-85"></a>不生愤发。<a id="a-86"></a>亦不反骂。<a id="a-87"></a>不嗔不打。<a id="a-88"></a>不恐不弄。<a id="a-89"></a>不以种种不饶益事反相加害。<a id="a-8A"></a>不怀怨结。<a id="a-8B"></a>若谏诲时不令恚恼。<a id="a-8C"></a>亦复不待他来谏诲。<a id="a-8D"></a>不由恐怖有染爱。<a id="a-8E"></a>心而行忍辱。<a id="a-8F"></a>不以作恩而便放舍。<a id="a-8G"></a>是名七种忍清净相。<a id="a-8H"></a>若诸菩萨通达精进平等之性。<a id="a-8I"></a>不由勇猛勤精进故。<a id="a-8J"></a>自举陵他。<a id="a-8K"></a>具大势力具大精进。<a id="a-8L"></a>有所堪能。<a id="a-8M"></a>坚固勇猛。<a id="a-8N"></a>于诸善法终不舍轭。<a id="a-8O"></a>如是名为七种精进清净之相。<a id="a-8P"></a>若诸菩萨有善通达相三摩地静虑。<a id="a-8Q"></a>有圆满三摩地静虑。<a id="a-8R"></a>有俱分三摩地静虑。<a id="a-8S"></a>有运转三摩地静虑。<a id="a-8T"></a>有无所依三摩地静虑。<a id="a-8U"></a>有善修治三摩地静虑。<a id="a-8V"></a>有于菩萨藏闻缘修习无量三摩地静虑。<a id="a-8W"></a>如是名为七种静虑清净之相。<a id="a-8X"></a>若诸菩萨远离增益损减二边。<a id="a-8Y"></a>行于中道。<a id="a-8Z"></a>是名为慧。<a id="a-8a"></a>由此慧故。<a id="a-8b"></a>如实了知解脱门义。<a id="a-8c"></a>谓空无愿无相三解脱门。<a id="a-8d"></a>如实了知有自性义。<a id="a-8e"></a>谓遍计所执。<a id="a-8f"></a>若依他起。<a id="a-8g"></a>若圆成实三种自性。<a id="a-8h"></a>如实了知无自性义。<a id="a-8i"></a>谓相生胜义三种无自性性。<a id="a-8j"></a>如实了知世俗谛义。<a id="a-8k"></a>谓于五明处。<a id="a-8l"></a>如实了知胜义谛义。<a id="a-8m"></a>谓于七真如。<a id="a-8n"></a>又无分别离诸戏论。<a id="a-8o"></a>纯一理趣多所住故。<a id="a-8p"></a>无量总法为所缘故。<a id="a-8q"></a>及毗钵舍那故。<a id="a-8r"></a>能善成办法随法行。<a id="a-8s"></a>是名七种慧清净相。</p>
  <p id="a8t">世尊。<a id="a-8u"></a>如是五相各有何业。<a id="a-8v"></a>善男子。<a id="a-8w"></a>当知彼相有五种业。<a id="a-8x"></a>谓诸菩萨无染着故。<a id="a-8y"></a>于现法中于所修习波罗蜜多。<a id="a-8z"></a>恒常殷重勤修加行。<a id="a-90"></a>无有放逸。<a id="a-91"></a>无顾恋故。<a id="a-92"></a>摄受当来不放逸因。<a id="a-93"></a>无罪过故能正修习极善圆满。<a id="a-94"></a>极善清净。<a id="a-95"></a>极善鲜白波罗蜜多。<a id="a-96"></a>无分别故。<a id="a-97"></a>方便善巧波罗蜜多速得圆满。<a id="a-98"></a>正回向故。<a id="a-99"></a>一切生处波罗蜜多及彼可爱诸果异熟。<a id="a-9A"></a>皆得无尽乃至无上正等菩提。<a id="a-9B"></a>世尊。<a id="a-9C"></a>如是所说波罗蜜多。<a id="a-9D"></a>何者最广大。<a id="a-9E"></a>何者无染污。<a id="a-9F"></a>何者最明盛。<a id="a-9G"></a>何者不可动。<a id="a-9H"></a>何者最清净。<a id="a-9I"></a>善男子。<a id="a-9J"></a>无染着性。<a id="a-9K"></a>无顾恋性。<a id="a-9L"></a>正回向性。<a id="a-9M"></a>最为广大。<a id="a-9N"></a>无罪过性。<a id="a-9O"></a>无分别性。<a id="a-9P"></a>无有染污思择所作。<a id="a-9Q"></a>最为明盛。<a id="a-9R"></a>已入无退转法地者。<a id="a-9S"></a>名不可动。<a id="a-9T"></a>若十地摄佛地摄者。<a id="a-9U"></a>名最清净。</p>
  <p id="a9V">世尊。<a id="a-9W"></a>何因缘故。<a id="a-9X"></a>菩萨所得波罗蜜多诸可爱果。<a id="a-9Y"></a>及诸异熟。<a id="a-9Z"></a>常无有尽。<a id="a-9a"></a>波罗蜜多亦无有尽。<a id="a-9b"></a>善男子。<a id="a-9c"></a>展转相依生起修习无间断故。<a id="a-9d"></a>世尊。<a id="a-9e"></a>何因缘故。<a id="a-9f"></a>是诸菩萨深信爱乐波罗蜜多。<a id="a-9g"></a>非于如是波罗蜜多所得可爱诸果异熟。<a id="a-9h"></a>善男子。<a id="a-9i"></a>五因缘故。<a id="a-9j"></a>一者波罗蜜多是最增上喜乐因故。<a id="a-9k"></a>二者波罗蜜多是其究竟饶益一切自他因故。<a id="a-9l"></a>三者波罗蜜多是当来世彼可爱果异熟因故。<a id="a-9m"></a>四者波罗蜜多非诸杂染所依事故。<a id="a-9n"></a>五者波罗蜜多非是毕竟变坏法故。<a id="a-9o"></a>世尊。<a id="a-9p"></a>如是一切波罗蜜多。<a id="a-9q"></a>各有几种最胜威德。<a id="a-9r"></a>善男子。<a id="a-9s"></a>当知一切波罗蜜多。<a id="a-9t"></a>各有四种最胜威德。<a id="a-9u"></a>一者于此波罗蜜多正修行时。<a id="a-9v"></a>能舍悭吝犯戒心愤懈怠散乱见趣所治。<a id="a-9w"></a>二者于此正修行时。<a id="a-9x"></a>能为无上正等菩提真实资粮。<a id="a-9y"></a>三者于此正修行时。<a id="a-9z"></a>于现法中能自摄受饶益有情。<a id="a-A0"></a>四者于此正修行时。<a id="a-A1"></a>于未来世能得广大无尽可爱诸果异熟。</p>
  <p id="aA2">世尊。<a id="a-A3"></a>如是一切波罗蜜多。<a id="a-A4"></a>何因何果有何义利。<a id="a-A5"></a>善男子。<a id="a-A6"></a>当知一切波罗蜜多。<a id="a-A7"></a>大悲为因。<a id="a-A8"></a>微妙可爱诸果异熟饶益一切有情为果。<a id="a-A9"></a>圆满无上广大菩提为大义利。</p>
  <p id="aAA">世尊。<a id="a-AB"></a>若诸菩萨具足一切无尽财宝成就大悲。<a id="a-AC"></a>何缘世间现有众生贫穷可得。<a id="a-AD"></a>善男子。<a id="a-AE"></a>是诸众生自业过失。<a id="a-AF"></a>若不尔者菩萨常怀饶益他心。<a id="a-AG"></a>又常具足无尽财宝。<a id="a-AH"></a>若诸众生无自恶业能为障碍。<a id="a-AI"></a>何有世间贫苦可得。<a id="a-AJ"></a>譬如饿鬼为大热渴逼迫其身见大海水悉皆涸竭。<a id="a-AK"></a>非大海过。<a id="a-AL"></a>是诸饿鬼自业过耳。<a id="a-AM"></a>如是菩萨所施财宝。<a id="a-AN"></a>犹如大海无有过失。<a id="a-AO"></a>是诸众生自业过耳。<a id="a-AP"></a>犹如饿鬼自恶业力令无有果。</p>
  <p id="aAQ">世尊。<a id="a-AR"></a>菩萨以何等波罗蜜多取一切法无自性性。<a id="a-AS"></a>善男子以般若波罗蜜多。<a id="a-AT"></a>能取诸法无自性性。<a id="a-AU"></a>世尊。<a id="a-AV"></a>若般若波罗蜜多能取诸法无自性性。<a id="a-AW"></a>何故不取有自性性。<a id="a-AX"></a>善男子。<a id="a-AY"></a>我终不说以无自性性取无自性性。<a id="a-AZ"></a>然无自性性离诸文字自内所证。<a id="a-Aa"></a>不可舍于言说文字而能宣说。<a id="a-Ab"></a>是故我说般若波罗蜜多能取诸法无自性性。</p>
  <p id="aAc">世尊。<a id="a-Ad"></a>如佛所说波罗蜜多。<a id="a-Ae"></a>近波罗蜜多。<a id="a-Af"></a>大波罗蜜多。<a id="a-Ag"></a>云何波罗蜜多。<a id="a-Ah"></a>云何近波罗蜜多。<a id="a-Ai"></a>云何大波罗蜜多。<a id="a-Aj"></a>善男子。<a id="a-Ak"></a>若诸菩萨经无量时。<a id="a-Al"></a>修行施等。<a id="a-Am"></a>成就善法。<a id="a-An"></a>而诸烦恼犹故现行。<a id="a-Ao"></a>未能制伏。<a id="a-Ap"></a>然为彼伏。<a id="a-Aq"></a>谓于胜解行地。<a id="a-Ar"></a>软中胜解转时。<a id="a-As"></a>是名波罗蜜多。<a id="a-At"></a>复于无量时修行施等。<a id="a-Au"></a>渐复增上成就善法。<a id="a-Av"></a>而诸烦恼犹故现行。<a id="a-Aw"></a>然能制伏非彼所伏。<a id="a-Ax"></a>谓从初地已上是名近波罗蜜多。<a id="a-Ay"></a>复于无量时修行施等。<a id="a-Az"></a>转复增上成就善法。<a id="a-B0"></a>一切烦恼皆不现行。<a id="a-B1"></a>谓从八地已上是名大波罗蜜多。</p>
  <p id="aB2">世尊。<a id="a-B3"></a>此诸地中烦恼随眠可有几种。<a id="a-B4"></a>善男子。<a id="a-B5"></a>略有三种。<a id="a-B6"></a>一者害伴随眠。<a id="a-B7"></a>谓于前五地。<a id="a-B8"></a>何以故。<a id="a-B9"></a>善男子。<a id="a-BA"></a>诸不俱生现行烦恼。<a id="a-BB"></a>是俱生烦恼现行助伴。<a id="a-BC"></a>彼于尔时永无复有。<a id="a-BD"></a>是故说名害伴随眠。<a id="a-BE"></a>二者羸劣随眠。<a id="a-BF"></a>谓于第六第七地中。<a id="a-BG"></a>微细现行。<a id="a-BH"></a>若修所伏不现行故。<a id="a-BI"></a>三者微细随眠。<a id="a-BJ"></a>谓于第八地已上。<a id="a-BK"></a>从此已去一切烦恼不复现行。<a id="a-BL"></a>唯有所知障为依止故。</p>
  <p id="aBM">世尊。<a id="a-BN"></a>此诸随眠几种粗重断所显示。<a id="a-BO"></a>善男子。<a id="a-BP"></a>但由二种。<a id="a-BQ"></a>谓由在皮粗重断故。<a id="a-BR"></a>显彼初二。<a id="a-BS"></a>复由在肤粗重断故。<a id="a-BT"></a>显彼第三。<a id="a-BU"></a>若在于骨粗重断者。<a id="a-BV"></a>我说永离一切随眠位在佛地。</p>
  <p id="aBW">世尊。<a id="a-BX"></a>经几不可数劫。<a id="a-BY"></a>能断如是粗重。<a id="a-BZ"></a>善男子。<a id="a-Ba"></a>经于三大不可数劫。<a id="a-Bb"></a>或无量劫。<a id="a-Bc"></a>所谓年月半月。<a id="a-Bd"></a>昼夜一时。<a id="a-Be"></a>半时须臾。<a id="a-Bf"></a>瞬息刹那量劫不可数故。</p>
  <p id="aBg">世尊。<a id="a-Bh"></a>是诸菩萨于诸地中所生烦恼。<a id="a-Bi"></a>当知何相。<a id="a-Bj"></a>何失。<a id="a-Bk"></a>何德。<a id="a-Bl"></a>善男子。<a id="a-Bm"></a>无染污相。<a id="a-Bn"></a>何以故。<a id="a-Bo"></a>是诸菩萨于初地中。<a id="a-Bp"></a>定于一切诸法法界。<a id="a-Bq"></a>已善通达。<a id="a-Br"></a>由此因缘。<a id="a-Bs"></a>菩萨要知方起烦恼。<a id="a-Bt"></a>非为不知。<a id="a-Bu"></a>是故说名无染污相。<a id="a-Bv"></a>于自身中不能生苦。<a id="a-Bw"></a>故无过失。<a id="a-Bx"></a>菩萨生起如是烦恼。<a id="a-By"></a>于有情界能断苦因。<a id="a-Bz"></a>是故彼有无量功德。<a id="a-C0"></a>甚奇。<a id="a-C1"></a>世尊。<a id="a-C2"></a>无上菩提乃有如是大功德利。<a id="a-C3"></a>今诸菩萨生起烦恼。<a id="a-C4"></a>尚胜一切有情声闻独觉善根。<a id="a-C5"></a>何况其余无量功德。</p>
  <p id="aC6">世尊。<a id="a-C7"></a>如佛所说若声闻乘若复大乘唯是一乘。<a id="a-C8"></a>此何密意。<a id="a-C9"></a>善男子。<a id="a-CA"></a>如我于彼声闻乘中。<a id="a-CB"></a>宣说种种诸法自性。<a id="a-CC"></a>所谓五蕴或内六处或外六处。<a id="a-CD"></a>如是等类于大乘中。<a id="a-CE"></a>即说彼法同一法界同一理趣故。<a id="a-CF"></a>我不说乘差别性。<a id="a-CG"></a>于中或有如言于义妄起分别。<a id="a-CH"></a>一类增益一类损减。<a id="a-CI"></a>又于诸乘差别道理。<a id="a-CJ"></a>谓互相违。<a id="a-CK"></a>如是展转递兴诤论。<a id="a-CL"></a>如是名为此中密意。<a id="a-CM"></a>尔时世尊欲重宣此义而说颂曰。</p>
  <p id="aCN">诸地摄想所对治　　殊胜生愿及诸学</p>
  <p id="aCO">由依佛说是大乘　　于此善修成大觉</p>
  <p id="aCP">宣说诸法种种性　　复说皆同一理趣</p>
  <p id="aCQ">谓于下乘或上乘　　故我说乘无异性</p>
  <p id="aCR">如言于义妄分别　　或有增益或损减</p>
  <p id="aCS">谓此二种互相违　　愚痴意解成乖诤</p>
  <p id="aCT">世尊。<a id="a-CU"></a>于是解深密法门中。<a id="a-CV"></a>此名何教。<a id="a-CW"></a>我当云何奉持。<a id="a-CX"></a>善男子。<a id="a-CY"></a>此名诸地波罗蜜多了义之教。<a id="a-CZ"></a>于此诸地波罗蜜多了义之教。<a id="a-Ca"></a>汝当奉持。<a id="a-Cb"></a>说此诸地波罗蜜多了义教时。<a id="a-Cc"></a>于大会中有七十五千菩萨。<a id="a-Cd"></a>皆得菩萨大乘光明三摩地。<a id="a-Ce"></a>复次即依乘假安立。<a id="a-Cf"></a>分别如来成所作事。<a id="a-Cg"></a>当知如解深密经中。<a id="a-Ch"></a>曼殊室利菩萨摩诃萨请问佛言。<a id="a-Ci"></a>世尊。<a id="a-Cj"></a>如佛所说如来法身。<a id="a-Ck"></a>如来法身有何等相。<a id="a-Cl"></a>佛告曼殊室利菩萨曰。<a id="a-Cm"></a>善男子。<a id="a-Cn"></a>若于诸地波罗蜜多。<a id="a-Co"></a>善修出离。<a id="a-Cp"></a>转依成满。<a id="a-Cq"></a>是名如来法身之相。<a id="a-Cr"></a>当知此相二因缘故不可思议。<a id="a-Cs"></a>无戏论故。<a id="a-Ct"></a>无所为故。<a id="a-Cu"></a>而诸众生计着戏论。<a id="a-Cv"></a>有所为故。</p>
  <p id="aCw">世尊。<a id="a-Cx"></a>声闻独觉所得转依。<a id="a-Cy"></a>名法身不。<a id="a-Cz"></a>善男子。<a id="a-D0"></a>不名法身。<a id="a-D1"></a>世尊。<a id="a-D2"></a>当名何身。<a id="a-D3"></a>善男子。<a id="a-D4"></a>名解脱身。<a id="a-D5"></a>由解脱身故。<a id="a-D6"></a>说一切声闻独觉与诸如来平等平等。<a id="a-D7"></a>由法身故。<a id="a-D8"></a>说有差别。<a id="a-D9"></a>如来法身有差别故。<a id="a-DA"></a>无量功德最胜差别。<a id="a-DB"></a>算数譬喻所不能及。</p>
  <p id="aDC">世尊。<a id="a-DD"></a>我当云何应知如来生起之相。<a id="a-DE"></a>善男子。<a id="a-DF"></a>一切如来化身作业。<a id="a-DG"></a>如世界起一切种类。<a id="a-DH"></a>如来功德众所庄严住持为相。<a id="a-DI"></a>当知化身相有生起。<a id="a-DJ"></a>法身之相无有生起。</p>
  <p id="aDK">世尊。<a id="a-DL"></a>云何应知示现化身方便善巧。<a id="a-DM"></a>善男子。<a id="a-DN"></a>遍于一切三千大千佛国土中。<a id="a-DO"></a>或众推许增上王家。<a id="a-DP"></a>或众推许大福田家。<a id="a-DQ"></a>同时入胎诞生。<a id="a-DR"></a>长大受欲。<a id="a-DS"></a>出家示行苦行。<a id="a-DT"></a>舍苦行已成等正觉。<a id="a-DU"></a>次第示现。<a id="a-DV"></a>是名如来示现化身方便善巧。<a id="a-DW"></a>世尊。<a id="a-DX"></a>凡有几种一切如来身所住持言音差别。<a id="a-DY"></a>由此言音所化有情未成熟者。<a id="a-DZ"></a>令其成熟。<a id="a-Da"></a>已成熟者。<a id="a-Db"></a>缘此为境速得解脱。<a id="a-Dc"></a>善男子。<a id="a-Dd"></a>如来言音略有三种。<a id="a-De"></a>一者契经。<a id="a-Df"></a>二者调伏。<a id="a-Dg"></a>三者本母。<a id="a-Dh"></a>世尊。<a id="a-Di"></a>云何契经。<a id="a-Dj"></a>云何调伏。<a id="a-Dk"></a>云何本母。<a id="a-Dl"></a>善男子。<a id="a-Dm"></a>若于是处我依摄事显示诸法。<a id="a-Dn"></a>是名契经。<a id="a-Do"></a>谓依四事。<a id="a-Dp"></a>或依九事。<a id="a-Dq"></a>或复依于二十九事。<a id="a-Dr"></a>云何四事。<a id="a-Ds"></a>一者听闻事。<a id="a-Dt"></a>二者归趣事。<a id="a-Du"></a>三者修学事。<a id="a-Dv"></a>四者菩提事。<a id="a-Dw"></a>云何九事。<a id="a-Dx"></a>一者施设有情事。<a id="a-Dy"></a>二者彼所受用事。<a id="a-Dz"></a>三者彼生起事。<a id="a-E0"></a>四者彼生已住事。<a id="a-E1"></a>五者彼染净事。<a id="a-E2"></a>六者彼差别事。<a id="a-E3"></a>七者能宣说事。<a id="a-E4"></a>八者所宣说事。<a id="a-E5"></a>九者诸众会事。<a id="a-E6"></a>云何名为二十九事。<a id="a-E7"></a>谓依杂染品。<a id="a-E8"></a>有摄诸行事。<a id="a-E9"></a>彼次第随转事。<a id="a-EA"></a>即于是中作补特伽罗想已于当来世流转因事。<a id="a-EB"></a>作法想已于当来世流转因事。<a id="a-EC"></a>依清净品有系念于所缘事。<a id="a-ED"></a>即于是中勤精进事。<a id="a-EE"></a>心安住事。<a id="a-EF"></a>现法乐住事。<a id="a-EG"></a>超一切苦缘方便事。<a id="a-EH"></a>彼遍知事。<a id="a-EI"></a>此复三种。<a id="a-EJ"></a>颠倒遍知所依处故。<a id="a-EK"></a>依有情想外有情中邪行遍知所依处故。<a id="a-EL"></a>内离增上慢遍知所依处故。<a id="a-EM"></a>修依处事。<a id="a-EN"></a>作证事。<a id="a-EO"></a>修习事。<a id="a-EP"></a>令彼坚固事。<a id="a-EQ"></a>彼行相事。<a id="a-ER"></a>彼所缘事。<a id="a-ES"></a>已断未断观察善巧事。<a id="a-ET"></a>彼散乱事。<a id="a-EU"></a>彼不散乱事。<a id="a-EV"></a>不散乱依处事。<a id="a-EW"></a>不弃修习劬劳加行事。<a id="a-EX"></a>修习胜利事。<a id="a-EY"></a>彼坚牢事。<a id="a-EZ"></a>摄圣行事。<a id="a-Ea"></a>摄圣品眷属事。<a id="a-Eb"></a>通达真实事。<a id="a-Ec"></a>证得涅槃事。<a id="a-Ed"></a>于善说法毗奈耶中世间正见超升一切外道所得正见顶事。<a id="a-Ee"></a>及即于此不修退事。<a id="a-Ef"></a>于善说法毗奈耶中。<a id="a-Eg"></a>不修习故。<a id="a-Eh"></a>说名为退。<a id="a-Ei"></a>非见过失故名为退。<a id="a-Ej"></a>曼殊室利。<a id="a-Ek"></a>若于是处我依声闻及诸菩萨。<a id="a-El"></a>显示别解脱及别解脱相应之法。<a id="a-Em"></a>是名调伏。<a id="a-En"></a>世尊。<a id="a-Eo"></a>菩萨别解脱几相所摄。<a id="a-Ep"></a>善男子。<a id="a-Eq"></a>当知七相。<a id="a-Er"></a>一者宣说受轨则事故。<a id="a-Es"></a>二者宣说随顺他胜事故。<a id="a-Et"></a>三者宣说随顺毁犯事故。<a id="a-Eu"></a>四者宣说有犯自性故。<a id="a-Ev"></a>五者宣说无犯自性故。<a id="a-Ew"></a>六者宣说出所犯故。<a id="a-Ex"></a>七者宣说舍律仪故。</p>
  <p id="aEy">曼殊室利。<a id="a-Ez"></a>若于是处我以十一种相。<a id="a-F0"></a>决了分别显示诸法。<a id="a-F1"></a>是名本母。<a id="a-F2"></a>何等名为十一种相。<a id="a-F3"></a>一者世俗相。<a id="a-F4"></a>二者胜义相。<a id="a-F5"></a>三者菩提分法所缘相。<a id="a-F6"></a>四者行相。<a id="a-F7"></a>五者自性相。<a id="a-F8"></a>六者彼果相。<a id="a-F9"></a>七者彼领受开示相。<a id="a-FA"></a>八者彼障碍法相。<a id="a-FB"></a>九者彼随顺法相。<a id="a-FC"></a>十者彼过患相。<a id="a-FD"></a>十一者彼胜利相。<a id="a-FE"></a>世俗相者。<a id="a-FF"></a>当知三种。<a id="a-FG"></a>一者宣说补特伽罗故。<a id="a-FH"></a>二者宣说遍计所执自性故。<a id="a-FI"></a>三者宣说诸法作用事业故。<a id="a-FJ"></a>胜义相者。<a id="a-FK"></a>当知宣说七种真如故。<a id="a-FL"></a>菩提分法所缘相者。<a id="a-FM"></a>当知宣说遍一切种所知事故。<a id="a-FN"></a>行相者。<a id="a-FO"></a>当知宣说八行观故。<a id="a-FP"></a>云何名为八行观耶。<a id="a-FQ"></a>一者谛实故。<a id="a-FR"></a>二者安住故。<a id="a-FS"></a>三者过失故。<a id="a-FT"></a>四者功德故。<a id="a-FU"></a>五者理趣故。<a id="a-FV"></a>六者流转故。<a id="a-FW"></a>七者道理故。<a id="a-FX"></a>八者总别故。<a id="a-FY"></a>谛实者。<a id="a-FZ"></a>谓诸法真如。<a id="a-Fa"></a>安住者。<a id="a-Fb"></a>谓或安立补特伽罗。<a id="a-Fc"></a>或复安立诸法遍计所执自性。<a id="a-Fd"></a>或复安立一向分别反问置记。<a id="a-Fe"></a>或复安立隐密显了记别差别。<a id="a-Ff"></a>过失者。<a id="a-Fg"></a>谓我宣说诸杂染法有无量门差别过患。<a id="a-Fh"></a>功德者。<a id="a-Fi"></a>谓我宣说诸清净法有无量门差别胜利。<a id="a-Fj"></a>理趣者。<a id="a-Fk"></a>当知六种。<a id="a-Fl"></a>一者真义理趣。<a id="a-Fm"></a>二者证得理趣。<a id="a-Fn"></a>三者教导理趣。<a id="a-Fo"></a>四者远离二边理趣。<a id="a-Fp"></a>五者不可思议理趣。<a id="a-Fq"></a>六者意趣理趣。<a id="a-Fr"></a>流转者。<a id="a-Fs"></a>所谓三世三有为相及四种缘。<a id="a-Ft"></a>道理者。<a id="a-Fu"></a>当知四种。<a id="a-Fv"></a>一者观待道理。<a id="a-Fw"></a>二者作用道理。<a id="a-Fx"></a>三者证成道理。<a id="a-Fy"></a>四者法尔道理。<a id="a-Fz"></a>观待道理者。<a id="a-G0"></a>谓若因若缘能生诸行。<a id="a-G1"></a>及起随说。<a id="a-G2"></a>如是名为观待道理。<a id="a-G3"></a>作用道理者。<a id="a-G4"></a>谓若因若缘能得诸法。<a id="a-G5"></a>或能成办或复生已作诸业用。<a id="a-G6"></a>如是名为作用道理。<a id="a-G7"></a>证成道理者。<a id="a-G8"></a>谓若因若缘能令所立所说所标义得成立。<a id="a-G9"></a>令正觉悟。<a id="a-GA"></a>如是名为证成道理。<a id="a-GB"></a>又此道理略有二种。<a id="a-GC"></a>一者清净。<a id="a-GD"></a>二者不清净。<a id="a-GE"></a>由五种相名为清净。<a id="a-GF"></a>由七种相名不清净。</p>
  <p id="aGG">云何由五种相名为清净。<a id="a-GH"></a>一者现见所得相。<a id="a-GI"></a>二者依止现见所得相。<a id="a-GJ"></a>三者自类譬喻所引相。<a id="a-GK"></a>四者圆成实相。<a id="a-GL"></a>五者善清净言教相。</p>
  <p id="aGM">现见所得相者。<a id="a-GN"></a>谓一切行皆无常性。<a id="a-GO"></a>一切行皆是苦性。<a id="a-GP"></a>一切法皆无我性。<a id="a-GQ"></a>此为世间现量所得。<a id="a-GR"></a>如是等类。<a id="a-GS"></a>是名现见所得相。<a id="a-GT"></a>依止现见所得相者。<a id="a-GU"></a>谓一切行皆刹那性。<a id="a-GV"></a>他世有性。<a id="a-GW"></a>净不净业无失坏性。<a id="a-GX"></a>由彼能依粗无常性现可得故。<a id="a-GY"></a>由诸有情种种差别。<a id="a-GZ"></a>依种种业现可得故。<a id="a-Ga"></a>由诸有情若乐若苦净不净业以为依止现可得故。<a id="a-Gb"></a>由此因缘。<a id="a-Gc"></a>于不现见可为比度。<a id="a-Gd"></a>如是等类。<a id="a-Ge"></a>是名依止现见所得相。<a id="a-Gf"></a>自类譬喻所引相者。<a id="a-Gg"></a>谓于内外诸行聚中。<a id="a-Gh"></a>引诸世间共所了知所得生死。<a id="a-Gi"></a>以为譬喻。<a id="a-Gj"></a>引诸世间共所了知所得生等种种苦相。<a id="a-Gk"></a>以为譬喻。<a id="a-Gl"></a>引诸世间共所了知所得不自在相以为譬喻。<a id="a-Gm"></a>又复于外引诸世间共所了知所得衰盛以为譬喻。<a id="a-Gn"></a>如是等类。<a id="a-Go"></a>当知是名自类譬喻所引相。<a id="a-Gp"></a>圆成实相者。<a id="a-Gq"></a>谓即如是现见所得相。<a id="a-Gr"></a>若依止现见所得相。<a id="a-Gs"></a>若自类譬喻所得相。<a id="a-Gt"></a>于所成立决定能成。<a id="a-Gu"></a>当知是名圆成实相。<a id="a-Gv"></a>善清净言教相者。<a id="a-Gw"></a>谓一切智者之所宣说。<a id="a-Gx"></a>如言涅槃究竟寂静。<a id="a-Gy"></a>如是等类。<a id="a-Gz"></a>当知是名善清净言教相。<a id="a-H0"></a>善男子。<a id="a-H1"></a>是故由此五种相故。<a id="a-H2"></a>名善观察清净道理。<a id="a-H3"></a>由清净故应可修习。<a id="a-H4"></a>世尊。<a id="a-H5"></a>一切智者相当知有几种。<a id="a-H6"></a>善男子。<a id="a-H7"></a>略有五种。<a id="a-H8"></a>一者若有出现世间一切智。<a id="a-H9"></a>声无不普闻。<a id="a-HA"></a>二者成就三十二种大丈夫相。<a id="a-HB"></a>三者具足十力。<a id="a-HC"></a>能断一切众生一切疑惑。<a id="a-HD"></a>四者具足四无所畏。<a id="a-HE"></a>宣说正法不为一切他论所伏。<a id="a-HF"></a>而能摧伏一切邪论。<a id="a-HG"></a>五者于善说法毗奈耶中。<a id="a-HH"></a>八支圣道四沙门等皆现可得。<a id="a-HI"></a>如是生故。<a id="a-HJ"></a>相故。<a id="a-HK"></a>断疑网故。<a id="a-HL"></a>非他所伏能伏他故。<a id="a-HM"></a>圣道沙门现可得故。<a id="a-HN"></a>如是五种。<a id="a-HO"></a>当知名为一切智相。<a id="a-HP"></a>善男子。<a id="a-HQ"></a>如是证成道理由现量故。<a id="a-HR"></a>由比量故。<a id="a-HS"></a>由圣教量故。<a id="a-HT"></a>由五种相名为清净。</p>
  <p id="aHU">云何由七种相名不清净。<a id="a-HV"></a>一者此余同类可得相。<a id="a-HW"></a>二者此余异类可得相。<a id="a-HX"></a>三者一切同类可得相。<a id="a-HY"></a>四者一切异类可得相。<a id="a-HZ"></a>五者异类譬喻所引相。<a id="a-Ha"></a>六者非圆成实相。<a id="a-Hb"></a>七者非善清净言教相。<a id="a-Hc"></a>若一切法意识所识性。<a id="a-Hd"></a>是名一切同类可得相。<a id="a-He"></a>若一切法相性业法因果异相。<a id="a-Hf"></a>由随如是一一异相。<a id="a-Hg"></a>决定展转各各异相。<a id="a-Hh"></a>是名一切异类可得相。<a id="a-Hi"></a>善男子。<a id="a-Hj"></a>若于此余同类可得相及譬喻中。<a id="a-Hk"></a>有一切异类相者。<a id="a-Hl"></a>由此因缘于所成立非决定故。<a id="a-Hm"></a>是名非圆成实相。<a id="a-Hn"></a>又于此余异类可得相及譬喻中。<a id="a-Ho"></a>有一切同类相者。<a id="a-Hp"></a>由此因缘于所成立不决定故。<a id="a-Hq"></a>亦名非圆成实相。<a id="a-Hr"></a>非圆成实故。<a id="a-Hs"></a>非善观察清净道理。<a id="a-Ht"></a>不清净故。<a id="a-Hu"></a>不应修习。<a id="a-Hv"></a>若异类譬喻所引相。<a id="a-Hw"></a>若非善清净言教相。<a id="a-Hx"></a>当知体性皆不清净。<a id="a-Hy"></a>法尔道理者。<a id="a-Hz"></a>谓如来出世若不出世。<a id="a-I0"></a>法性安住。<a id="a-I1"></a>法住法界。<a id="a-I2"></a>是名法尔道理。<a id="a-I3"></a>总别者。<a id="a-I4"></a>谓先总说一句法已。<a id="a-I5"></a>后后诸句差别分别究竟显了。</p>
  <p id="aI6">自性相者。<a id="a-I7"></a>谓我所说有行有缘所有能取菩提分法。<a id="a-I8"></a>谓念住等。<a id="a-I9"></a>如是名为彼自性相。<a id="a-IA"></a>彼果相者。<a id="a-IB"></a>谓若世间。<a id="a-IC"></a>若出世间诸烦恼断。<a id="a-ID"></a>及所引发世出世间诸果功德。<a id="a-IE"></a>如是名为得彼果相。<a id="a-IF"></a>彼领受开示相者。<a id="a-IG"></a>谓即于彼以解脱智而领受之。<a id="a-IH"></a>及广为他宣说开示。<a id="a-II"></a>如是名为彼领受开示相。<a id="a-IJ"></a>彼障碍法相者。<a id="a-IK"></a>谓即于修菩提分法。<a id="a-IL"></a>能随障碍诸染污法。<a id="a-IM"></a>是名彼障碍法相。<a id="a-IN"></a>彼随顺法相者。<a id="a-IO"></a>谓即于彼多所作法。<a id="a-IP"></a>是名彼随顺法相。<a id="a-IQ"></a>彼过患相者。<a id="a-IR"></a>当知即彼诸障碍法所有过失。<a id="a-IS"></a>是名彼过患相。<a id="a-IT"></a>彼胜利相者。<a id="a-IU"></a>当知即彼诸随顺法所有功德。<a id="a-IV"></a>是名彼胜利相。</p>
  <p id="aIW">曼殊室利菩萨。<a id="a-IX"></a>复白佛言。<a id="a-IY"></a>唯愿世尊。<a id="a-IZ"></a>为诸菩萨略说契经调伏本母不共外道陀罗尼义。<a id="a-Ia"></a>由此不共陀罗尼义。<a id="a-Ib"></a>令诸菩萨得入如来所说诸法甚深密意。<a id="a-Ic"></a>佛告曼殊室利菩萨曰。<a id="a-Id"></a>善男子。<a id="a-Ie"></a>汝今谛听。<a id="a-If"></a>吾当为汝略说不共陀罗尼义。<a id="a-Ig"></a>令诸菩萨于我所说密意言词能善悟入。<a id="a-Ih"></a>善男子。<a id="a-Ii"></a>若杂染法若清净法。<a id="a-Ij"></a>我说一切皆无作用。<a id="a-Ik"></a>亦都无有补特伽罗。<a id="a-Il"></a>以一切种离所为故。<a id="a-Im"></a>非杂染法先染后净。<a id="a-In"></a>非清净法后净先染。<a id="a-Io"></a>凡夫异生于粗重身执着诸法补特伽罗自性差别。<a id="a-Ip"></a>随眼妄见以为缘故。<a id="a-Iq"></a>计我我所。<a id="a-Ir"></a>由此妄谓我见我闻。<a id="a-Is"></a>我嗅我尝我触我知。<a id="a-It"></a>我食我作。<a id="a-Iu"></a>我染我净。<a id="a-Iv"></a>如是等类邪加行转。<a id="a-Iw"></a>若有如实知如是者便能永断粗重之身。<a id="a-Ix"></a>获得一切烦恼不住。<a id="a-Iy"></a>最极清净离诸戏论。<a id="a-Iz"></a>无为依止。<a id="a-J0"></a>无有加行。<a id="a-J1"></a>善男子。<a id="a-J2"></a>当知是名略说不共陀罗尼义。<a id="a-J3"></a>尔时世尊欲重宣此义。<a id="a-J4"></a>而说颂曰。</p>
  <p id="aJ5">一切杂染清净法　　皆无作用数取趣</p>
  <p id="aJ6">由我宣说离所为　　染污清净非先后</p>
  <p id="aJ7">于粗重身随眼见　　为缘计我及我所</p>
  <p id="aJ8">由此妄谓我见等　　我食我为我染净</p>
  <p id="aJ9">若如实知如是者　　乃能永断粗重身</p>
  <p id="aJA">得无染净无戏论　　无为依止无加行</p>
  <p id="aJB">尔时曼殊室利菩萨复白佛言。<a id="a-JC"></a>世尊。<a id="a-JD"></a>云何应知诸如来心生起之相。<a id="a-JE"></a>佛告曼殊室利菩萨曰。<a id="a-JF"></a>善男子。<a id="a-JG"></a>夫如来者。<a id="a-JH"></a>非心意识生起所显。<a id="a-JI"></a>然诸如来有无加行心法生起。<a id="a-JJ"></a>当知此事犹如变化。<a id="a-JK"></a>世尊。<a id="a-JL"></a>若诸如来法身。<a id="a-JM"></a>远离一切加行。<a id="a-JN"></a>既无加行。<a id="a-JO"></a>云何而有心法生起。<a id="a-JP"></a>善男子。<a id="a-JQ"></a>先所修习方便般若加行力故。<a id="a-JR"></a>有心生起。<a id="a-JS"></a>善男子。<a id="a-JT"></a>譬如正入无心睡眠。<a id="a-JU"></a>非于觉悟而作加行。<a id="a-JV"></a>由先所作加行势力。<a id="a-JW"></a>而复觉悟。<a id="a-JX"></a>又如正在灭尽定中。<a id="a-JY"></a>非于起定而作加行。<a id="a-JZ"></a>由先所作加行势力还从定起。<a id="a-Ja"></a>如从睡眠及灭尽定心更生起。<a id="a-Jb"></a>如是如来由先修习方便般若加行力故。<a id="a-Jc"></a>当知复有心法生起。<a id="a-Jd"></a>世尊。<a id="a-Je"></a>如来化身当言有心。<a id="a-Jf"></a>为无心耶。<a id="a-Jg"></a>善男子。<a id="a-Jh"></a>非是有心。<a id="a-Ji"></a>亦非无心。<a id="a-Jj"></a>何以故。<a id="a-Jk"></a>无自依心故。<a id="a-Jl"></a>有依他心故。</p>
  <p id="aJm">世尊。<a id="a-Jn"></a>如来所行如来境界此之二种有何差别。<a id="a-Jo"></a>善男子。<a id="a-Jp"></a>如来所行。<a id="a-Jq"></a>谓一切种如来共有不可思议无量功德众所庄严清净佛土。<a id="a-Jr"></a>如来境界。<a id="a-Js"></a>谓一切种五界差别。<a id="a-Jt"></a>何等为五。<a id="a-Ju"></a>一者有情界。<a id="a-Jv"></a>二者世界。<a id="a-Jw"></a>三者法界。<a id="a-Jx"></a>四者调伏界。<a id="a-Jy"></a>五者调伏方便界。<a id="a-Jz"></a>如是名为二种差别。<a id="a-K0"></a>世尊。<a id="a-K1"></a>如来成等正觉。<a id="a-K2"></a>转正法轮。<a id="a-K3"></a>入大涅槃。<a id="a-K4"></a>如是三种。<a id="a-K5"></a>当知何相。<a id="a-K6"></a>善男子。<a id="a-K7"></a>当知此三皆无二相。<a id="a-K8"></a>谓非成等正觉。<a id="a-K9"></a>非不成等正觉。<a id="a-KA"></a>非转正法轮。<a id="a-KB"></a>非不转正法轮。<a id="a-KC"></a>非入大涅槃。<a id="a-KD"></a>非不入大涅槃。<a id="a-KE"></a>何以故。<a id="a-KF"></a>如来法身究竟净故。<a id="a-KG"></a>如来化身常示现故。</p>
  <p id="aKH">世尊。<a id="a-KI"></a>诸有情类但于化身见闻奉事生诸功德。<a id="a-KJ"></a>如来于彼有何因缘。<a id="a-KK"></a>善男子。<a id="a-KL"></a>如来是彼增上所缘之因缘故。<a id="a-KM"></a>又彼化身是如来力所住持故。</p>
  <p id="aKN">世尊。<a id="a-KO"></a>等无加行何因缘故。<a id="a-KP"></a>如来法身为诸有情放大智光。<a id="a-KQ"></a>及出无量化身影像。<a id="a-KR"></a>声闻独觉解脱之身。<a id="a-KS"></a>无如是事。<a id="a-KT"></a>善男子。<a id="a-KU"></a>譬如等无加行从日月轮水火二种颇胝迦宝放大光明。<a id="a-KV"></a>非余水火。<a id="a-KW"></a>颇胝迦宝谓大威德有情所住持故。<a id="a-KX"></a>诸有情业增上力故。<a id="a-KY"></a>又如从彼善工业者之所雕饰末尼宝珠出印文像。<a id="a-KZ"></a>不从所余不雕饰者。<a id="a-Ka"></a>如是缘于无量法界方便般若。<a id="a-Kb"></a>极善修习磨莹集成如来法身。<a id="a-Kc"></a>从是能放大智光明。<a id="a-Kd"></a>及出种种化身影像。<a id="a-Ke"></a>非唯从彼解脱之身有如斯事。</p>
  <p id="aKf">世尊。<a id="a-Kg"></a>如世尊说如来菩萨威德住持。<a id="a-Kh"></a>令诸众生于欲界中生刹帝利婆罗门等大富贵家。<a id="a-Ki"></a>人身财宝无不圆满。<a id="a-Kj"></a>或欲界天色无色界一切身财圆满可得。<a id="a-Kk"></a>世尊。<a id="a-Kl"></a>此中有何密意。<a id="a-Km"></a>善男子。<a id="a-Kn"></a>如来菩萨威德住持若道若行。<a id="a-Ko"></a>于一切处能令众生获得身财皆圆满者。<a id="a-Kp"></a>即随所应为彼宣说此道此行。<a id="a-Kq"></a>若有能于此道此行正修行者。<a id="a-Kr"></a>于一切处所获身财无不圆满。<a id="a-Ks"></a>若有众生于此道此行。<a id="a-Kt"></a>违背轻毁。<a id="a-Ku"></a>又于我所起损恼心及嗔恚心。<a id="a-Kv"></a>命终已后。<a id="a-Kw"></a>于一切处所得身财无不下劣。<a id="a-Kx"></a>善男子。<a id="a-Ky"></a>由是因缘当知如来及诸菩萨威德住持。<a id="a-Kz"></a>非但能令身财圆满。<a id="a-L0"></a>如来菩萨住持威德。<a id="a-L1"></a>亦令众生身财下劣。</p>
  <p id="aL2">世尊。<a id="a-L3"></a>诸秽土中何事易得。<a id="a-L4"></a>何事难得。<a id="a-L5"></a>诸净土中何事易得。<a id="a-L6"></a>何事难得。<a id="a-L7"></a>善男子。<a id="a-L8"></a>诸秽土中八事易得。<a id="a-L9"></a>二事难得。<a id="a-LA"></a>何等名为八事易得。<a id="a-LB"></a>一者外道。<a id="a-LC"></a>二者有苦众生。<a id="a-LD"></a>三者种姓家世兴衰差别。<a id="a-LE"></a>四者行诸恶行。<a id="a-LF"></a>五者毁犯尸罗。<a id="a-LG"></a>六者恶趣。<a id="a-LH"></a>七者下乘。<a id="a-LI"></a>八者下劣意乐加行菩萨。<a id="a-LJ"></a>何等名为二事难得。<a id="a-LK"></a>一者增上意乐加行菩萨之所游集。<a id="a-LL"></a>二者如来出现于世。<a id="a-LM"></a>善男子。<a id="a-LN"></a>诸净土中与上相达。<a id="a-LO"></a>当知八事甚为难得二事易得。<a id="a-LP"></a>世尊。<a id="a-LQ"></a>于此解深密法门中。<a id="a-LR"></a>此名何教。<a id="a-LS"></a>我当云何奉持。<a id="a-LT"></a>善男子。<a id="a-LU"></a>此名如来成所作事了义之教。<a id="a-LV"></a>于此如来成所作事了义之教。<a id="a-LW"></a>汝当奉持。<a id="a-LX"></a>说是如来成所作事了义教时。<a id="a-LY"></a>于大会中有七十五千菩萨摩诃萨。<a id="a-LZ"></a>皆得圆满法身证觉。</p>
 </body>
</html>