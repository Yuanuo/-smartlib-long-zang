<!doctype html>
<html id="z3IBVKcv3" data-ver="1548">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第十三</h1>
  <h2 id="a2">本地分中三摩呬多地第六之三</h2>
  <p id="a3">复次。<a id="a-4"></a>如世尊言。<a id="a-5"></a>汝等苾刍。<a id="a-6"></a>当乐空闲勤修观行内心安住正奢摩他者。<a id="a-7"></a>谓能远离卧具贪着。<a id="a-8"></a>或处空闲。<a id="a-9"></a>或坐树下。<a id="a-A"></a>系念现前。<a id="a-B"></a>乃至广说。<a id="a-C"></a>名乐空闲。<a id="a-D"></a>当知此言显身远离。<a id="a-E"></a>若能于内九种住心。<a id="a-F"></a>如是名为内心安住正奢摩他。<a id="a-G"></a>当知此言显心远离。<a id="a-H"></a>若乐处空闲。<a id="a-I"></a>便能引发内心安住正奢摩他。<a id="a-J"></a>若内心安住正奢摩他。<a id="a-K"></a>便能引发毗钵舍那。<a id="a-L"></a>若于毗钵舍那善修习已。<a id="a-M"></a>即能引发于诸法中如实觉了。</p>
  <p id="aN">复次。<a id="a-O"></a>如世尊言。<a id="a-P"></a>汝等苾刍。<a id="a-Q"></a>于三摩地。<a id="a-R"></a>当勤修习无量常委安住正念者。<a id="a-S"></a>谓先总标。<a id="a-T"></a>于三摩地。<a id="a-U"></a>勤修习已后。<a id="a-V"></a>以三事别显修相。<a id="a-W"></a>无量者。<a id="a-X"></a>谓四无量。<a id="a-Y"></a>常委者。<a id="a-Z"></a>谓常有所作。<a id="a-a"></a>及委悉所作故名常委。<a id="a-b"></a>安住正念者。<a id="a-c"></a>显于四念住。<a id="a-d"></a>安住其心。<a id="a-e"></a>何故说此三种修相。<a id="a-f"></a>谓依二种圆满故。<a id="a-g"></a>一者世间圆满。<a id="a-h"></a>二者出世圆满。<a id="a-i"></a>修无量故。<a id="a-j"></a>便能引发世间圆满。<a id="a-k"></a>修正念故。<a id="a-l"></a>便能引发出世圆满。<a id="a-m"></a>常委修故。<a id="a-n"></a>于此二种速得通达。<a id="a-o"></a>由此因缘。<a id="a-p"></a>处二中说。<a id="a-q"></a>是故但说三种修相。<a id="a-r"></a>又无量者。<a id="a-s"></a>显奢摩他道。<a id="a-t"></a>住正念者。<a id="a-u"></a>显毗钵舍那道。<a id="a-v"></a>常委者。<a id="a-w"></a>显此二种速趣证道。<a id="a-x"></a>又无量者。<a id="a-y"></a>显趣福德行。<a id="a-z"></a>住正念者。<a id="a-10"></a>显趣涅槃行。<a id="a-11"></a>常委者。<a id="a-12"></a>显趣二种速圆满行。<a id="a-13"></a>先于奢摩他善修习已后与毗钵舍那方得俱行。<a id="a-14"></a>修此二种三摩地故。<a id="a-15"></a>如实觉了所知境界。</p>
  <p id="a16">复次。<a id="a-17"></a>如世尊言。<a id="a-18"></a>修静虑者。<a id="a-19"></a>或有等持善巧。<a id="a-1A"></a>非等至善巧。<a id="a-1B"></a>广说如经。<a id="a-1C"></a>嗢柁南颂。<a id="a-1D"></a>云何等持善巧。<a id="a-1E"></a>谓于空等三三摩地得善巧故。<a id="a-1F"></a>云何非等至善巧。<a id="a-1G"></a>谓于胜处遍处灭尽等至不善巧故。<a id="a-1H"></a>云何等至善巧非等持善巧。<a id="a-1I"></a>谓于十种遍处等至及无想等至。<a id="a-1J"></a>若入若出俱得善巧。<a id="a-1K"></a>非于三三摩地。<a id="a-1L"></a>云何俱善巧。<a id="a-1M"></a>谓于彼二俱善巧故。<a id="a-1N"></a>云何俱不善巧。<a id="a-1O"></a>谓于彼二俱不善巧故。<a id="a-1P"></a>如是于先所说等持等至中。<a id="a-1Q"></a>随其所应当善建立。<a id="a-1R"></a>又说等持善巧非等至善巧者。<a id="a-1S"></a>谓于等持名句文身。<a id="a-1T"></a>善知差别。<a id="a-1U"></a>非于能入等至诸行状相差别。<a id="a-1V"></a>云何等至善巧非等持善巧。<a id="a-1W"></a>谓如有一善知能入随一等至诸行状相。<a id="a-1X"></a>亦能现入。<a id="a-1Y"></a>而不善知此三摩地名句文身差别之相。<a id="a-1Z"></a>亦不能知我已得入如是如是等持差别。<a id="a-1a"></a>有诸菩萨。<a id="a-1b"></a>虽能得入若百若千诸三摩地。<a id="a-1c"></a>而不了知彼三摩地名句文身。<a id="a-1d"></a>亦不能知我已得入如是如是等持差别。<a id="a-1e"></a>乃至。<a id="a-1f"></a>未从诸佛所闻。<a id="a-1g"></a>及于已得第一究竟诸菩萨所而得听闻。<a id="a-1h"></a>或自证得第一究竟。<a id="a-1i"></a>云何为住。<a id="a-1j"></a>谓善取能入诸三摩地诸行状相。<a id="a-1k"></a>善取彼故。<a id="a-1l"></a>随其所欲能住于定。<a id="a-1m"></a>于三摩地无复退失。<a id="a-1n"></a>如是若住于定。<a id="a-1o"></a>若不退失。<a id="a-1p"></a>二俱名住。<a id="a-1q"></a>云何为出。<a id="a-1r"></a>谓如有一于能入定诸行状相。<a id="a-1s"></a>不复思惟。<a id="a-1t"></a>于不定地。<a id="a-1u"></a>分别体相所摄定地不同类法。<a id="a-1v"></a>作意思惟出三摩地。<a id="a-1w"></a>或随所作因故。<a id="a-1x"></a>或定所作因故。<a id="a-1y"></a>或期所作因故。<a id="a-1z"></a>而出于定。<a id="a-20"></a>随所作者。<a id="a-21"></a>谓修治衣钵等诸所作业。<a id="a-22"></a>定所作者。<a id="a-23"></a>谓饮食便利。<a id="a-24"></a>承事师长等诸所作业。<a id="a-25"></a>期所作者。<a id="a-26"></a>谓如有一先立期契。<a id="a-27"></a>或许为他当有所作。<a id="a-28"></a>或复为欲转入余定。<a id="a-29"></a>由此因缘出三摩地。<a id="a-2A"></a>何等为行。<a id="a-2B"></a>谓如所缘作种种行而入于定。<a id="a-2C"></a>谓粗行静行。<a id="a-2D"></a>病行痈行。<a id="a-2E"></a>箭行无常行等。<a id="a-2F"></a>若于彼彼三摩地中。<a id="a-2G"></a>所有诸行。<a id="a-2H"></a>何等为状。<a id="a-2I"></a>谓于诸定临欲入时便有此定相状先起。<a id="a-2J"></a>由此状故。<a id="a-2K"></a>彼自了知我于如是如是相定。<a id="a-2L"></a>不久当入。<a id="a-2M"></a>或复正入。<a id="a-2N"></a>彼教授师由此状故。<a id="a-2O"></a>亦了知彼不久当入如是如是相定。<a id="a-2P"></a>何等为相。<a id="a-2Q"></a>谓二种相。<a id="a-2R"></a>一所缘相。<a id="a-2S"></a>二因缘相。<a id="a-2T"></a>所缘相者。<a id="a-2U"></a>谓分别体。<a id="a-2V"></a>由缘此故。<a id="a-2W"></a>能入诸定。<a id="a-2X"></a>因缘相者。<a id="a-2Y"></a>谓定资粮。<a id="a-2Z"></a>由此因缘。<a id="a-2a"></a>能入诸定。<a id="a-2b"></a>谓随顺定教诫教授。<a id="a-2c"></a>积集诸定所行资粮。<a id="a-2d"></a>修俱行欲厌患有心。<a id="a-2e"></a>于乱不乱审谛了知。<a id="a-2f"></a>及不为他之所逼恼。<a id="a-2g"></a>或人所作。<a id="a-2h"></a>或非人所作。<a id="a-2i"></a>或音声所作。<a id="a-2j"></a>或功用所作。<a id="a-2k"></a>云何调善。<a id="a-2l"></a>谓若三摩地犹为有行之所拘执。<a id="a-2m"></a>如水被持。<a id="a-2n"></a>或为法性之所拘执。<a id="a-2o"></a>不静不妙非安隐道。<a id="a-2p"></a>亦非证得心一趣性。<a id="a-2q"></a>此三摩地不名调善。<a id="a-2r"></a>不随所乐安隐而住。<a id="a-2s"></a>与此相违名为调善。<a id="a-2t"></a>云何犹为有行拘执。<a id="a-2u"></a>谓由誓愿俱行思故。<a id="a-2v"></a>制伏外缘持心。<a id="a-2w"></a>于定又于作意要由功用方能运转。<a id="a-2x"></a>不令内心于外流散。<a id="a-2y"></a>故作是说如水被持。<a id="a-2z"></a>云何法性之所拘执。<a id="a-30"></a>谓观下地为粗法性。<a id="a-31"></a>观于上地为静法性。<a id="a-32"></a>寂静微妙得安隐道。<a id="a-33"></a>及能证得心一趣性。<a id="a-34"></a>如五圣智三摩地中已略解释。<a id="a-35"></a>云何所行。<a id="a-36"></a>谓三摩地所行境界。<a id="a-37"></a>由所得定。<a id="a-38"></a>过此已上不能知故。<a id="a-39"></a>如初静虑不能观见第二静虑。<a id="a-3A"></a>如是根度。<a id="a-3B"></a>数取趣度。<a id="a-3C"></a>亦不能知。<a id="a-3D"></a>云何引发。<a id="a-3E"></a>谓能略摄广文句义。<a id="a-3F"></a>及能成办诸胜功德。<a id="a-3G"></a>云何等爱。<a id="a-3H"></a>谓惭愧爱敬信。<a id="a-3I"></a>正思惟。<a id="a-3J"></a>正念。<a id="a-3K"></a>正知。<a id="a-3L"></a>根护。<a id="a-3M"></a>戒护。<a id="a-3N"></a>及无悔等。<a id="a-3O"></a>乐为最后。<a id="a-3P"></a>由随乐故。<a id="a-3Q"></a>心便得定。<a id="a-3R"></a>与此相违。<a id="a-3S"></a>名不等爱。<a id="a-3T"></a>云何等爱亦不等爱。<a id="a-3U"></a>谓如有一于惭愧等少分成就。<a id="a-3V"></a>少不成就。<a id="a-3W"></a>谓具惭愧。<a id="a-3X"></a>而无爱敬。<a id="a-3Y"></a>乃至广说。<a id="a-3Z"></a>云何为增。<a id="a-3a"></a>谓所得定转复增长。<a id="a-3b"></a>云何为减。<a id="a-3c"></a>谓所得定还复退失。<a id="a-3d"></a>云何方便。<a id="a-3e"></a>谓趣彼二道。<a id="a-3f"></a>又止举舍。<a id="a-3g"></a>当知如前止等相中已具分别。</p>
  <p id="a3h">复次如分别静虑经言。<a id="a-3i"></a>有静虑者。<a id="a-3j"></a>即于兴等。<a id="a-3k"></a>谓之为衰。<a id="a-3l"></a>乃至广说。<a id="a-3m"></a>此中四转。<a id="a-3n"></a>当知二时颠倒。<a id="a-3o"></a>谓于三摩地。<a id="a-3p"></a>若退堕时。<a id="a-3q"></a>若胜进时。<a id="a-3r"></a>趣退及退。<a id="a-3s"></a>俱名为衰。<a id="a-3t"></a>趣胜进道及与胜进。<a id="a-3u"></a>俱名为兴。<a id="a-3v"></a>云何应知于三摩地进时颠倒。<a id="a-3w"></a>彼谓我今退失离生喜乐。<a id="a-3x"></a>我今退失胜三摩地。<a id="a-3y"></a>谓静虑者。<a id="a-3z"></a>勤修习故。<a id="a-40"></a>心趣寂静随舍行故。<a id="a-41"></a>从初静虑入于第二静虑近分。<a id="a-42"></a>然于此事不善了知。<a id="a-43"></a>于此位中初静虑地喜乐已过。<a id="a-44"></a>第二静虑地中所有喜乐犹未能得。<a id="a-45"></a>便作是念。<a id="a-46"></a>于今退失离生喜乐。<a id="a-47"></a>遂还从彼退摄其心。<a id="a-48"></a>当知如是修静虑者。<a id="a-49"></a>其心颠倒。<a id="a-4A"></a>云何应知于三摩地退时颠倒。<a id="a-4B"></a>谓如有一得初静虑。<a id="a-4C"></a>为涅槃故。<a id="a-4D"></a>积集资粮。<a id="a-4E"></a>彼于涅槃。<a id="a-4F"></a>已得所修资粮圆满。<a id="a-4G"></a>由此因缘。<a id="a-4H"></a>或由功用。<a id="a-4I"></a>或复任运。<a id="a-4J"></a>起如是想作意现前。<a id="a-4K"></a>由如是想作意故。<a id="a-4L"></a>于诸色中乃至识中。<a id="a-4M"></a>了知如病乃至无我。<a id="a-4N"></a>由如是想作意故。<a id="a-4O"></a>从此无间因世间定所生喜乐不复现行。<a id="a-4P"></a>便作是念。<a id="a-4Q"></a>我今退失定生利益及所依止。<a id="a-4R"></a>遂还从彼退摄其心。<a id="a-4S"></a>如是当知修静虑者。<a id="a-4T"></a>于三摩地退失颠倒。<a id="a-4U"></a>云何当知于三摩地退失无倒。<a id="a-4V"></a>谓如有一得初静虑。<a id="a-4W"></a>便生喜足。<a id="a-4X"></a>不求上进。<a id="a-4Y"></a>唯起爱味。<a id="a-4Z"></a>由起如是欲俱行想作意故。<a id="a-4a"></a>遂便退失近欲界定。<a id="a-4b"></a>彼于此衰能了是衰。<a id="a-4c"></a>由此因缘。<a id="a-4d"></a>当知无倒。<a id="a-4e"></a>又由所得静虑定故。<a id="a-4f"></a>自誉毁他。<a id="a-4g"></a>谓我所得此静虑定非余能得。<a id="a-4h"></a>由起如此欲俱行想作意故。<a id="a-4i"></a>所有盖缠。<a id="a-4j"></a>转增转厚。<a id="a-4k"></a>便从定退。<a id="a-4l"></a>彼于此衰能了是衰。<a id="a-4m"></a>又以所得静虑诸定。<a id="a-4n"></a>显示于他。<a id="a-4o"></a>为诸国王及王臣等当供养我。<a id="a-4p"></a>从定起已。<a id="a-4q"></a>寻思此事。<a id="a-4r"></a>由如是欲俱行想作意故。<a id="a-4s"></a>所有盖缠。<a id="a-4t"></a>转增转厚。<a id="a-4u"></a>余如前说。<a id="a-4v"></a>如是当知修静虑者。<a id="a-4w"></a>于三摩地。<a id="a-4x"></a>退失无倒。<a id="a-4y"></a>第二无倒。<a id="a-4z"></a>翻初无倒。<a id="a-50"></a>应知其相。<a id="a-51"></a>此二无倒。<a id="a-52"></a>亦于二时。<a id="a-53"></a>应知其相。<a id="a-54"></a>由依如是倒无倒处。<a id="a-55"></a>安立四转。</p>
  <p id="a56">复次如分别四捡行定经中。<a id="a-57"></a>由四种相。<a id="a-58"></a>捡行一切三摩地等。<a id="a-59"></a>谓此等持是顺退分。<a id="a-5A"></a>乃至。<a id="a-5B"></a>此是顺决择分。<a id="a-5C"></a>云何捡行。<a id="a-5D"></a>谓此是劣分。<a id="a-5E"></a>此是胜分。<a id="a-5F"></a>此殊胜分。<a id="a-5G"></a>此最胜分。<a id="a-5H"></a>如其次第。<a id="a-5I"></a>此复云何。<a id="a-5J"></a>谓修定者。<a id="a-5K"></a>从初静虑还退出已。<a id="a-5L"></a>于诸静虑。<a id="a-5M"></a>不复乐入。<a id="a-5N"></a>亦不思惟此行状相。<a id="a-5O"></a>然欲俱行诸想作意。<a id="a-5P"></a>数数现前。<a id="a-5Q"></a>如先所说。<a id="a-5R"></a>从彼起已。<a id="a-5S"></a>随念爱味。<a id="a-5T"></a>当于尔时。<a id="a-5U"></a>修静虑者。<a id="a-5V"></a>应自捡行。<a id="a-5W"></a>我三摩地。<a id="a-5X"></a>今成退劣。<a id="a-5Y"></a>又修定者。<a id="a-5Z"></a>从初静虑还退出已。<a id="a-5a"></a>得闻随顺此定教法。<a id="a-5b"></a>谓初静虑诸行状相。<a id="a-5c"></a>殷勤恳到。<a id="a-5d"></a>善取其相。<a id="a-5e"></a>令所得定坚住不忘。<a id="a-5f"></a>如是随念顺定法故。<a id="a-5g"></a>成顺住分。<a id="a-5h"></a>当于尔时。<a id="a-5i"></a>应自捡行。<a id="a-5j"></a>我三摩地。<a id="a-5k"></a>已成其胜。<a id="a-5l"></a>我三摩地。<a id="a-5m"></a>已得安住。<a id="a-5n"></a>非退非进。<a id="a-5o"></a>非趣决择。<a id="a-5p"></a>又静虑者。<a id="a-5q"></a>从初静虑还退出已。<a id="a-5r"></a>得闻随顺第二静虑教授之法。<a id="a-5s"></a>既得闻已。<a id="a-5t"></a>第二静虑道俱行诸想作意。<a id="a-5u"></a>数数现前。<a id="a-5v"></a>当于尔时。<a id="a-5w"></a>应自捡行。<a id="a-5x"></a>我三摩地。<a id="a-5y"></a>已成殊胜。<a id="a-5z"></a>非退非住。<a id="a-60"></a>唯是胜进。<a id="a-61"></a>非趣决择。<a id="a-62"></a>又修定者。<a id="a-63"></a>从初静虑还退出已。<a id="a-64"></a>闻苦谛等相相应教法。<a id="a-65"></a>既得闻已。<a id="a-66"></a>苦谛等俱行诸想作意。<a id="a-67"></a>顺决择分数数现前。<a id="a-68"></a>彼于尔时。<a id="a-69"></a>当自捡行。<a id="a-6A"></a>我三摩地。<a id="a-6B"></a>已成最胜。<a id="a-6C"></a>非退非住。<a id="a-6D"></a>亦非胜进。<a id="a-6E"></a>然趣决择。</p>
  <p id="a6F">复次如经言。<a id="a-6G"></a>有眼有色。<a id="a-6H"></a>乃至。<a id="a-6I"></a>有意有法。<a id="a-6J"></a>而诸苾刍。<a id="a-6K"></a>于此诸法。<a id="a-6L"></a>若实若有。<a id="a-6M"></a>都不领受。<a id="a-6N"></a>尚不受想。<a id="a-6O"></a>何况无想。<a id="a-6P"></a>此复云何。<a id="a-6Q"></a>谓诸苾刍。<a id="a-6R"></a>于初静虑具足安住。<a id="a-6S"></a>由此因缘。<a id="a-6T"></a>厌坏眼色乃至意法。<a id="a-6U"></a>由厌坏故。<a id="a-6V"></a>威势映夺。<a id="a-6W"></a>遂于眼中。<a id="a-6X"></a>无有眼想。<a id="a-6Y"></a>然有其想。<a id="a-6Z"></a>乃至。<a id="a-6a"></a>于法无有法想。<a id="a-6b"></a>然有其想。<a id="a-6c"></a>云何有想。<a id="a-6d"></a>谓于眼等作意思惟。<a id="a-6e"></a>是苦是集。<a id="a-6f"></a>或是病等。<a id="a-6g"></a>彼于诸法不受自相。<a id="a-6h"></a>如是。<a id="a-6i"></a>乃至无所有处。<a id="a-6j"></a>此中正说无漏作意。<a id="a-6k"></a>云何名为不受无想。<a id="a-6l"></a>谓不思惟一切相故。<a id="a-6m"></a>于尽灭中。<a id="a-6n"></a>思惟寂静。<a id="a-6o"></a>此中意说离诸相想。<a id="a-6p"></a>名为无想。<a id="a-6q"></a>又说安住灭尽定者。<a id="a-6r"></a>一切诸想皆不生起。</p>
  <p id="a6s">复次。<a id="a-6t"></a>如经中说四种趣道。<a id="a-6u"></a>云何宴坐于诸法中思惟简择。<a id="a-6v"></a>谓有苾刍。<a id="a-6w"></a>先已证得初静虑等。<a id="a-6x"></a>而未见谛。<a id="a-6y"></a>由听正法。<a id="a-6z"></a>及多闻故。<a id="a-70"></a>而能宴坐。<a id="a-71"></a>依三摩地。<a id="a-72"></a>于苦等谛。<a id="a-73"></a>发起现观。<a id="a-74"></a>如是行者。<a id="a-75"></a>依增上心。<a id="a-76"></a>修增上慧。<a id="a-77"></a>又有苾刍。<a id="a-78"></a>如实知苦。<a id="a-79"></a>乃至知道。<a id="a-7A"></a>而未证得初静虑等。<a id="a-7B"></a>彼便宴坐。<a id="a-7C"></a>思惟诸法。<a id="a-7D"></a>如是行者。<a id="a-7E"></a>依增上慧。<a id="a-7F"></a>修增上心。<a id="a-7G"></a>第三行者。<a id="a-7H"></a>名为俱得。<a id="a-7I"></a>奢摩他毗钵舍那。<a id="a-7J"></a>双杂转故。<a id="a-7K"></a>第四行者。<a id="a-7L"></a>先已证得初静虑等。<a id="a-7M"></a>未听正法。<a id="a-7N"></a>未习多闻。<a id="a-7O"></a>后从大师。<a id="a-7P"></a>或余尊所。<a id="a-7Q"></a>闻见谛法。<a id="a-7R"></a>或复得闻断余结法。<a id="a-7S"></a>由此得入真谛现观。<a id="a-7T"></a>或复证得阿罗汉果。<a id="a-7U"></a>彼既证得出离所引。<a id="a-7V"></a>大善喜悦。<a id="a-7W"></a>由能制伏诸掉举心。<a id="a-7X"></a>复还宴坐。<a id="a-7Y"></a>如是坐已。<a id="a-7Z"></a>安心住于静虑等至。<a id="a-7a"></a>最初趣道。<a id="a-7b"></a>引见道故。<a id="a-7c"></a>第二第三。<a id="a-7d"></a>引修道故。<a id="a-7e"></a>第四趣道。<a id="a-7f"></a>为俱引故。</p>
  <p id="a7g">复次。<a id="a-7h"></a>如经中说。<a id="a-7i"></a>有四净胜。<a id="a-7j"></a>为求清净。<a id="a-7k"></a>此最为胜。<a id="a-7l"></a>故名净胜。<a id="a-7m"></a>云何为净。<a id="a-7n"></a>云何为胜。<a id="a-7o"></a>谓所得所证所引戒等。<a id="a-7p"></a>若圆满若摄受。<a id="a-7q"></a>是名为净。<a id="a-7r"></a>发勤精进。<a id="a-7s"></a>未满令满。<a id="a-7t"></a>是名为胜。<a id="a-7u"></a>云何尸罗圆满摄受。<a id="a-7v"></a>谓若有一虽住具戒。<a id="a-7w"></a>亦能守护别解脱律仪。<a id="a-7x"></a>而于轨则及所行中。<a id="a-7y"></a>未能具足。<a id="a-7z"></a>未于小罪深见怖畏。<a id="a-80"></a>此于尸罗。<a id="a-81"></a>未名圆满。<a id="a-82"></a>若于一切皆悉满足。<a id="a-83"></a>乃名圆满。<a id="a-84"></a>如是名为尸罗圆满。<a id="a-85"></a>若于长时串修习故。<a id="a-86"></a>便于根门善守而住。<a id="a-87"></a>广说乃至。<a id="a-88"></a>即于尸罗摄成自体自性安住。<a id="a-89"></a>如是名为尸罗摄受。<a id="a-8A"></a>云何三摩地圆满。<a id="a-8B"></a>谓若已得加行究竟果。<a id="a-8C"></a>或第四静虑。<a id="a-8D"></a>乃名圆满。<a id="a-8E"></a>于此下位。<a id="a-8F"></a>皆未圆满。<a id="a-8G"></a>云何三摩地摄受。<a id="a-8H"></a>谓彼所得三摩地等。<a id="a-8I"></a>后时清净。<a id="a-8J"></a>又三摩地。<a id="a-8K"></a>不为有行之所拘执。<a id="a-8L"></a>乃至广说。<a id="a-8M"></a>云何见圆满。<a id="a-8N"></a>谓闻他音。<a id="a-8O"></a>及如理作意故。<a id="a-8P"></a>正见得生。<a id="a-8Q"></a>由此正见。<a id="a-8R"></a>虽能知苦乃至知道。<a id="a-8S"></a>若未如实。<a id="a-8T"></a>犹不得名正见圆满。<a id="a-8U"></a>若能于彼。<a id="a-8V"></a>如实了知。<a id="a-8W"></a>尔时方名正见圆满。<a id="a-8X"></a>云何见摄受。<a id="a-8Y"></a>谓于后时诸漏永尽。<a id="a-8Z"></a>乃至广说。<a id="a-8a"></a>云何解脱圆满。<a id="a-8b"></a>谓若由有学智见。<a id="a-8c"></a>解脱贪等。<a id="a-8d"></a>未名圆满。<a id="a-8e"></a>若由无学智见。<a id="a-8f"></a>得解脱者。<a id="a-8g"></a>乃名圆满。<a id="a-8h"></a>云何解脱摄受。<a id="a-8i"></a>谓若行若住。<a id="a-8j"></a>常不退失现法乐住。<a id="a-8k"></a>如是名为解脱摄受。</p>
  <p id="a8l">复次。<a id="a-8m"></a>如经言。<a id="a-8n"></a>心清净行苾刍。<a id="a-8o"></a>于时时间。<a id="a-8p"></a>应正作意思惟五相。<a id="a-8q"></a>乃至广说。<a id="a-8r"></a>方便勤修。<a id="a-8s"></a>增上心者。<a id="a-8t"></a>乃得名为心清净行。<a id="a-8u"></a>诸恶不善欲等寻思。<a id="a-8v"></a>及亲里等所有寻思。<a id="a-8w"></a>皆于此行。<a id="a-8x"></a>能为障碍。<a id="a-8y"></a>略有三种补特伽罗。<a id="a-8z"></a>由软中上寻思。<a id="a-90"></a>行者有差别故。<a id="a-91"></a>初由正思惟所余相故。<a id="a-92"></a>令彼寻思不复现行。<a id="a-93"></a>第二由见寻思深过患故。<a id="a-94"></a>或复不念不思惟故。<a id="a-95"></a>令彼寻思不复现行。<a id="a-96"></a>云何不念及不思惟。<a id="a-97"></a>由善于内安心等故。<a id="a-98"></a>第三补特伽罗。<a id="a-99"></a>非初即能令彼一切皆不现行。<a id="a-9A"></a>要当方便令寻思行渐渐歇薄。<a id="a-9B"></a>粗既息已。<a id="a-9C"></a>渐当制伏。<a id="a-9D"></a>若犹未能于寻思路寻思所缘深生厌怖。<a id="a-9E"></a>当以厌患俱行之心。<a id="a-9F"></a>多思惟力。<a id="a-9G"></a>于彼寻思俱行之心。<a id="a-9H"></a>调练制伏。<a id="a-9I"></a>如是三种补特伽罗。<a id="a-9J"></a>分为五种。</p>
  <p id="a9K">复次。<a id="a-9L"></a>荡尘经中。<a id="a-9M"></a>佛世尊言。<a id="a-9N"></a>当如陶炼生金之法陶炼其心。<a id="a-9O"></a>乃至广说。<a id="a-9P"></a>如是等义云何应知。<a id="a-9Q"></a>谓陶炼生金。<a id="a-9R"></a>略有三种。<a id="a-9S"></a>一除垢陶炼。<a id="a-9T"></a>二摄受陶炼。<a id="a-9U"></a>三调柔陶炼。<a id="a-9V"></a>除垢陶炼者。<a id="a-9W"></a>谓从金性中。<a id="a-9X"></a>渐渐除去粗中细垢。<a id="a-9Y"></a>乃至惟有净金沙在。<a id="a-9Z"></a>摄受陶炼者。<a id="a-9a"></a>谓即于彼郑重销煮。<a id="a-9b"></a>调柔陶炼者。<a id="a-9c"></a>谓销煮已。<a id="a-9d"></a>更细炼治瑕隙等秽。<a id="a-9e"></a>如金性内所有生金。<a id="a-9f"></a>种性位中。<a id="a-9g"></a>心净行者。<a id="a-9h"></a>当知亦尔。<a id="a-9i"></a>谓堪能证般涅槃者。<a id="a-9j"></a>问从何位名心净行者。<a id="a-9k"></a>答从得净信。<a id="a-9l"></a>求出家位。<a id="a-9m"></a>此于在家及出家位。<a id="a-9n"></a>有粗中细三种垢秽。<a id="a-9o"></a>其在家者。<a id="a-9p"></a>由二为障。<a id="a-9q"></a>不令出家。<a id="a-9r"></a>一不善业。<a id="a-9s"></a>谓常乐安处身语恶行。<a id="a-9t"></a>二邪恶见。<a id="a-9u"></a>谓拨无世间真阿罗汉正行正至。<a id="a-9v"></a>此于已得净信位。<a id="a-9w"></a>前能为障碍。<a id="a-9x"></a>欲等寻思障出家者。<a id="a-9y"></a>令其不能心生喜乐。<a id="a-9z"></a>亲等寻思。<a id="a-A0"></a>障喜乐者。<a id="a-A1"></a>令其不能恒修善法。<a id="a-A2"></a>由断彼故。<a id="a-A3"></a>恒修善法。<a id="a-A4"></a>速得圆满纯净之心。<a id="a-A5"></a>有寻有伺。<a id="a-A6"></a>如净金沙。<a id="a-A7"></a>是名为心除垢陶炼。<a id="a-A8"></a>犹如生金仍未销煮。<a id="a-A9"></a>若有复能止息寻思。<a id="a-AA"></a>乃至。<a id="a-AB"></a>具足安住第四静虑。<a id="a-AC"></a>是名为心摄受陶炼。<a id="a-AD"></a>由能摄受无寻无伺三摩地故。<a id="a-AE"></a>犹如生金已被销煮。<a id="a-AF"></a>若三摩地。<a id="a-AG"></a>不为有行之所拘执。<a id="a-AH"></a>乃至广说。<a id="a-AI"></a>是名为心调柔陶炼。<a id="a-AJ"></a>于神通法。<a id="a-AK"></a>随其所欲。<a id="a-AL"></a>能转变故。<a id="a-AM"></a>如彼生金已细炼治瑕隙等秽。</p>
  <p id="aAN">复次。<a id="a-AO"></a>如经言。<a id="a-AP"></a>应于三相作意思惟。<a id="a-AQ"></a>乃至广说。<a id="a-AR"></a>应时时间作意思惟奢摩他等差别之相。<a id="a-AS"></a>不应一向为欲对治沉掉等故。<a id="a-AT"></a>若于止举未串习者。<a id="a-AU"></a>惟一向修是沉掉相。<a id="a-AV"></a>如此修者。<a id="a-AW"></a>当知住在方便道位。<a id="a-AX"></a>若时时间思惟舍相。<a id="a-AY"></a>如是在于成满道位。<a id="a-AZ"></a>亦由于此一向修故。<a id="a-Aa"></a>于缘起法及圣谛中。<a id="a-Ab"></a>不思择故。<a id="a-Ac"></a>心不正定。<a id="a-Ad"></a>不尽诸漏。<a id="a-Ae"></a>于诸谛中。<a id="a-Af"></a>若未现观。<a id="a-Ag"></a>不能现观。<a id="a-Ah"></a>或已现观。<a id="a-Ai"></a>不得漏尽。<a id="a-Aj"></a>初之二种。<a id="a-Ak"></a>是三摩地能成办道。<a id="a-Al"></a>第三一种。<a id="a-Am"></a>依三摩地。<a id="a-An"></a>尽诸漏道。<a id="a-Ao"></a>是名略显此中要义。<a id="a-Ap"></a>于时时间。<a id="a-Aq"></a>作意思惟。<a id="a-Ar"></a>遍一切故。</p>
  <p id="aAs">复次。<a id="a-At"></a>有四正法。<a id="a-Au"></a>摄持圣教。<a id="a-Av"></a>何等为四。<a id="a-Aw"></a>一者远离。<a id="a-Ax"></a>二者修习。<a id="a-Ay"></a>三者修果。<a id="a-Az"></a>四者于圣教中无有乖诤。<a id="a-B0"></a>远离者。<a id="a-B1"></a>谓山林树下。<a id="a-B2"></a>空闲静室。<a id="a-B3"></a>修习者。<a id="a-B4"></a>谓住于彼勤修二法。<a id="a-B5"></a>谓奢摩他毗钵舍那。<a id="a-B6"></a>云何已习奢摩他。<a id="a-B7"></a>依毗钵舍那而得解脱。<a id="a-B8"></a>谓如有一先已得初静虑乃至第四静虑。<a id="a-B9"></a>彼即依此三摩地故。<a id="a-BA"></a>如实知苦。<a id="a-BB"></a>乃至知道。<a id="a-BC"></a>彼即依此毗钵舍那。<a id="a-BD"></a>于见所断诸烦恼中。<a id="a-BE"></a>心得解脱。<a id="a-BF"></a>云何已习毗钵舍那。<a id="a-BG"></a>依奢摩他心得解脱。<a id="a-BH"></a>谓如有一如实知苦。<a id="a-BI"></a>乃至知道。<a id="a-BJ"></a>彼依如是增上慧故。<a id="a-BK"></a>发生静虑。<a id="a-BL"></a>即由如是奢摩他故。<a id="a-BM"></a>于修所断诸烦恼中。<a id="a-BN"></a>心得解脱。<a id="a-BO"></a>如是修习奢摩他毗钵舍那已。<a id="a-BP"></a>于诸界中而得解脱。<a id="a-BQ"></a>见道所断诸行断故。<a id="a-BR"></a>名为断界。<a id="a-BS"></a>修道所断诸行断故。<a id="a-BT"></a>名离欲界。<a id="a-BU"></a>一切有执皆永灭故。<a id="a-BV"></a>名为灭界。<a id="a-BW"></a>是名修果。<a id="a-BX"></a>于圣教中无乖诤者。<a id="a-BY"></a>所谓大师及诸弟子。<a id="a-BZ"></a>若义若句若文。<a id="a-Ba"></a>于文句义。<a id="a-Bb"></a>平等润洽。<a id="a-Bc"></a>互相随顺。<a id="a-Bd"></a>非如异道施设见解种种非一差别不同。<a id="a-Be"></a>第一句者。<a id="a-Bf"></a>所谓前句。<a id="a-Bg"></a>若以此句。<a id="a-Bh"></a>问于初一。<a id="a-Bi"></a>即以此句而问第二。<a id="a-Bj"></a>设于初一。<a id="a-Bk"></a>依蕴而问。<a id="a-Bl"></a>复于第二。<a id="a-Bm"></a>依余问者。<a id="a-Bn"></a>便不得名与第一句平等润洽互相随顺。</p>
  <p data-pb></p>
  <h2 id="aBo">本地分中非三摩呬多地第七</h2>
  <p id="aBp">说三摩呬多地。<a id="a-Bq"></a>云何非三摩呬多地。<a id="a-Br"></a>当知此地相略有十二种。<a id="a-Bs"></a>或有自性不定故名非定地。<a id="a-Bt"></a>谓五识身。<a id="a-Bu"></a>或有阙轻安故名非定地。<a id="a-Bv"></a>谓欲界系诸心心法。<a id="a-Bw"></a>彼心心法虽复亦有心一境性。<a id="a-Bx"></a>然无轻安含润转故。<a id="a-By"></a>不名为定。<a id="a-Bz"></a>或有不发趣故名非定地。<a id="a-C0"></a>谓受欲者。<a id="a-C1"></a>于诸欲中。<a id="a-C2"></a>深生染着。<a id="a-C3"></a>而常受用。<a id="a-C4"></a>或有极散乱故名非定地。<a id="a-C5"></a>谓初修定者。<a id="a-C6"></a>于妙五欲。<a id="a-C7"></a>心随流散。<a id="a-C8"></a>或有太略聚故名非定地。<a id="a-C9"></a>谓初修定者。<a id="a-CA"></a>于内略心。<a id="a-CB"></a>惛睡所蔽。<a id="a-CC"></a>或有未证得故名非定地。<a id="a-CD"></a>谓初修定者。<a id="a-CE"></a>虽无散乱及以略聚娆恼其心。<a id="a-CF"></a>然犹未得诸作意故。<a id="a-CG"></a>诸心心法不名为定。<a id="a-CH"></a>或有未圆满故名非定地。<a id="a-CI"></a>谓虽得作意。<a id="a-CJ"></a>然未证得加行究竟及彼果故。<a id="a-CK"></a>不名为定。<a id="a-CL"></a>或有杂染污故名非定地。<a id="a-CM"></a>谓虽证得加行究竟果作意。<a id="a-CN"></a>然为种种爱味等惑。<a id="a-CO"></a>染污其心。<a id="a-CP"></a>或有不自在故名非定地。<a id="a-CQ"></a>谓虽已得加行究竟果作意其心亦无烦恼染污。<a id="a-CR"></a>然于入住出诸定相中。<a id="a-CS"></a>未得自在。<a id="a-CT"></a>未随所欲硬涩艰难。<a id="a-CU"></a>或有不清净故名非定地。<a id="a-CV"></a>谓虽自在随其所欲无涩无难。<a id="a-CW"></a>然唯修得世间定故。<a id="a-CX"></a>未能永害烦恼随眠诸心心法。<a id="a-CY"></a>未名为定。<a id="a-CZ"></a>或有起故名非定地。<a id="a-Ca"></a>谓所得定虽不退失。<a id="a-Cb"></a>然出定故。<a id="a-Cc"></a>不名为定。<a id="a-Cd"></a>或有退故名非定地。<a id="a-Ce"></a>谓退失所得三摩地故。<a id="a-Cf"></a>不名为定。</p>
  <h2 id="aCg">本地分中有心无心二地第八第九</h2>
  <p id="aCh">已说非三摩呬多地。<a id="a-Ci"></a>云何有心地。<a id="a-Cj"></a>云何无心地。<a id="a-Ck"></a>谓此二地。<a id="a-Cl"></a>俱由五门。<a id="a-Cm"></a>应知其相。<a id="a-Cn"></a>一地施设建立门。<a id="a-Co"></a>二心乱不乱建立门。<a id="a-Cp"></a>三生不生建立门。<a id="a-Cq"></a>四分位建立门。<a id="a-Cr"></a>五第一义建立门。</p>
  <p id="aCs">地施设建立者。<a id="a-Ct"></a>谓五识身相应地。<a id="a-Cu"></a>意地。<a id="a-Cv"></a>有寻有伺地。<a id="a-Cw"></a>无寻唯伺地。<a id="a-Cx"></a>此四一向是有心地。<a id="a-Cy"></a>无寻无伺地中。<a id="a-Cz"></a>除无想定并无想生及灭尽定。<a id="a-D0"></a>所余一向是有心地。<a id="a-D1"></a>若无想定。<a id="a-D2"></a>若无想生。<a id="a-D3"></a>及灭尽定是无心地。</p>
  <p id="aD4">心乱不乱建立者。<a id="a-D5"></a>谓四颠倒颠倒其心。<a id="a-D6"></a>名为乱心。<a id="a-D7"></a>若四颠倒不颠倒心。<a id="a-D8"></a>名不乱心。<a id="a-D9"></a>此中乱心亦名无心。<a id="a-DA"></a>性失坏故。<a id="a-DB"></a>如世间见心狂乱者便言此人是无心人。<a id="a-DC"></a>由狂乱心失本性故。<a id="a-DD"></a>于此门中。<a id="a-DE"></a>诸倒乱心名无心地。<a id="a-DF"></a>若不乱心名有心地。</p>
  <p id="aDG">生不生建立者。<a id="a-DH"></a>八因缘故。<a id="a-DI"></a>其心或生。<a id="a-DJ"></a>或复不生。<a id="a-DK"></a>谓根破坏故。<a id="a-DL"></a>境不现前故。<a id="a-DM"></a>阙作意故。<a id="a-DN"></a>未得故。<a id="a-DO"></a>相违故。<a id="a-DP"></a>已断故。<a id="a-DQ"></a>已灭故。<a id="a-DR"></a>已生故。<a id="a-DS"></a>心不得生。<a id="a-DT"></a>由此相违诸因缘故。<a id="a-DU"></a>心乃得生。<a id="a-DV"></a>此中若具生因缘故。<a id="a-DW"></a>心便得生。<a id="a-DX"></a>名有心地。<a id="a-DY"></a>若遇不生心因缘故。<a id="a-DZ"></a>心则不生。<a id="a-Da"></a>名无心地。</p>
  <p id="aDb">分位建立者。<a id="a-Dc"></a>谓除六位。<a id="a-Dd"></a>当知所余名有心地。<a id="a-De"></a>何等为六。<a id="a-Df"></a>谓无心睡眠位。<a id="a-Dg"></a>无心闷绝位。<a id="a-Dh"></a>无想定位。<a id="a-Di"></a>无想生位。<a id="a-Dj"></a>灭尽定位。<a id="a-Dk"></a>及无余依涅槃界位。<a id="a-Dl"></a>如是六位。<a id="a-Dm"></a>名无心地。</p>
  <p id="aDn">第一义建立者。<a id="a-Do"></a>谓唯无余依涅槃界中。<a id="a-Dp"></a>是无心地。<a id="a-Dq"></a>何以故。<a id="a-Dr"></a>于此界中。<a id="a-Ds"></a>阿赖耶识亦永灭故。<a id="a-Dt"></a>所余诸位。<a id="a-Du"></a>转识灭故。<a id="a-Dv"></a>名无心地。<a id="a-Dw"></a>阿赖耶识未永灭尽。<a id="a-Dx"></a>于第一义。<a id="a-Dy"></a>非无心地。</p>
  <p data-pb></p>
  <h2 id="aDz">本地分中闻所成地第十之一</h2>
  <p id="aE0">已说有心无心地。<a id="a-E1"></a>云何闻所成地。<a id="a-E2"></a>谓若略说。<a id="a-E3"></a>于五明处名句文身无量差别。<a id="a-E4"></a>觉慧为先。<a id="a-E5"></a>听闻领受。<a id="a-E6"></a>读诵忆念。<a id="a-E7"></a>又于依止名身句身文身义中。<a id="a-E8"></a>无倒解了。<a id="a-E9"></a>如是名为闻所成地。<a id="a-EA"></a>何等名五明处。<a id="a-EB"></a>谓内明处。<a id="a-EC"></a>医方明处。<a id="a-ED"></a>因明处。<a id="a-EE"></a>声明处。<a id="a-EF"></a>工业明处。</p>
  <p id="aEG">云何内明处。<a id="a-EH"></a>当知略说由四种相。<a id="a-EI"></a>一由事施设建立相。<a id="a-EJ"></a>二由想差别施设建立相。<a id="a-EK"></a>三由摄圣教义相。<a id="a-EL"></a>四由佛教所应知处相。</p>
  <p id="aEM">云何事施设建立相。<a id="a-EN"></a>谓三种事总摄一切诸佛言教。<a id="a-EO"></a>一素怛缆事。<a id="a-EP"></a>二毗奈耶事。<a id="a-EQ"></a>三摩怛履迦事。<a id="a-ER"></a>如是三事。<a id="a-ES"></a>摄事分中当广分别。</p>
  <p id="aET">云何想差别施设建立相。<a id="a-EU"></a>嗢拖南曰。</p>
  <p id="aEV">句迷惑戏论　　住真实净妙</p>
  <p id="aEW">寂静性道理　　假施设现观</p>
  <p id="aEX">云何句。<a id="a-EY"></a>谓内六处。<a id="a-EZ"></a>无量境界。<a id="a-Ea"></a>无量方所。<a id="a-Eb"></a>无量时分。<a id="a-Ec"></a>复有三界。<a id="a-Ed"></a>谓欲界色界无色界。<a id="a-Ee"></a>又有三界。<a id="a-Ef"></a>谓小千世界。<a id="a-Eg"></a>中千世界。<a id="a-Eh"></a>三千大千世界。<a id="a-Ei"></a>复有四众。<a id="a-Ej"></a>谓在家众。<a id="a-Ek"></a>出家众。<a id="a-El"></a>邬波索迦众。<a id="a-Em"></a>非人众。<a id="a-En"></a>复有三受。<a id="a-Eo"></a>谓苦受乐受不苦不乐受。<a id="a-Ep"></a>复有三世。<a id="a-Eq"></a>谓过去世未来世现在世。<a id="a-Er"></a>复有三宝。<a id="a-Es"></a>谓佛宝法宝僧宝。<a id="a-Et"></a>复有三法。<a id="a-Eu"></a>谓善法不善法无记法。<a id="a-Ev"></a>复有三杂染。<a id="a-Ew"></a>谓烦恼杂染。<a id="a-Ex"></a>业杂染。<a id="a-Ey"></a>生杂染。<a id="a-Ez"></a>复有四圣谛。<a id="a-F0"></a>谓苦圣谛。<a id="a-F1"></a>集圣谛。<a id="a-F2"></a>灭圣谛。<a id="a-F3"></a>道圣谛。<a id="a-F4"></a>复有九次第等至。<a id="a-F5"></a>谓初静虑等至。<a id="a-F6"></a>乃至。<a id="a-F7"></a>灭想受等至。<a id="a-F8"></a>复有三十七菩提分法。<a id="a-F9"></a>谓四念住。<a id="a-FA"></a>四正断。<a id="a-FB"></a>四神足。<a id="a-FC"></a>五根。<a id="a-FD"></a>五力。<a id="a-FE"></a>七觉支。<a id="a-FF"></a>八道支。<a id="a-FG"></a>复有四沙门果。<a id="a-FH"></a>谓预流果。<a id="a-FI"></a>一来果。<a id="a-FJ"></a>不还果。<a id="a-FK"></a>最胜阿罗汉果。<a id="a-FL"></a>复有众多胜妙功德。<a id="a-FM"></a>谓无量解脱。<a id="a-FN"></a>胜处遍处。<a id="a-FO"></a>无诤愿智。<a id="a-FP"></a>无碍解六神通等。<a id="a-FQ"></a>复有方广大乘五事。<a id="a-FR"></a>谓相名分别真如正智。<a id="a-FS"></a>复有二空性。<a id="a-FT"></a>谓补特伽罗空性。<a id="a-FU"></a>及法空性。<a id="a-FV"></a>复有二无我性。<a id="a-FW"></a>谓补特伽罗无我性。<a id="a-FX"></a>及法无我性。<a id="a-FY"></a>复有远离二边处中观行。<a id="a-FZ"></a>谓离增益边。<a id="a-Fa"></a>离损减边。<a id="a-Fb"></a>复有四种真实。<a id="a-Fc"></a>谓世间所成真实。<a id="a-Fd"></a>道理所成真实。<a id="a-Fe"></a>烦恼障净智所行真实。<a id="a-Ff"></a>所知障净智所行真实。<a id="a-Fg"></a>复有四寻思。<a id="a-Fh"></a>谓名寻思。<a id="a-Fi"></a>事寻思。<a id="a-Fj"></a>自性假立寻思。<a id="a-Fk"></a>差别假立寻思。<a id="a-Fl"></a>复有四如实遍智。<a id="a-Fm"></a>谓名寻思所引如实遍智。<a id="a-Fn"></a>事寻思所引如实遍智。<a id="a-Fo"></a>自性假立寻思所引如实遍智。<a id="a-Fp"></a>差别假立寻思所引如实遍智。<a id="a-Fq"></a>复有三种自性。<a id="a-Fr"></a>谓遍计所执自性。<a id="a-Fs"></a>依他起自性。<a id="a-Ft"></a>圆成实自性。<a id="a-Fu"></a>复有三无性性。<a id="a-Fv"></a>谓相无性性。<a id="a-Fw"></a>生无性性。<a id="a-Fx"></a>胜义无性性。<a id="a-Fy"></a>复有五相大菩提。<a id="a-Fz"></a>谓自性故。<a id="a-G0"></a>功能故。<a id="a-G1"></a>方便故。<a id="a-G2"></a>转故。<a id="a-G3"></a>还故。<a id="a-G4"></a>复有五种大乘。<a id="a-G5"></a>一种子。<a id="a-G6"></a>二趣入。<a id="a-G7"></a>三次第。<a id="a-G8"></a>四正行。<a id="a-G9"></a>五正行果。<a id="a-GA"></a>最初发心。<a id="a-GB"></a>悲愍有情。<a id="a-GC"></a>波罗蜜多。<a id="a-GD"></a>摄众生事。<a id="a-GE"></a>自他相续成熟。<a id="a-GF"></a>复有五无量想。<a id="a-GG"></a>谓有情界无量想。<a id="a-GH"></a>世界无量想。<a id="a-GI"></a>法界无量想。<a id="a-GJ"></a>所调伏界无量想。<a id="a-GK"></a>调伏方便界无量想。<a id="a-GL"></a>复有真实义随至。<a id="a-GM"></a>谓于一切无量法中。<a id="a-GN"></a>遍随至真如及于彼智。<a id="a-GO"></a>复有不思议威德胜解无障碍智。<a id="a-GP"></a>三十二大士夫相。<a id="a-GQ"></a>八十种随形相。<a id="a-GR"></a>四种一切相清净。<a id="a-GS"></a>十力四无所畏。<a id="a-GT"></a>三念住三不护。<a id="a-GU"></a>大悲无忘失法。<a id="a-GV"></a>拔除习气一切相妙智等。<a id="a-GW"></a>如是诸句。<a id="a-GX"></a>略唯二句。<a id="a-GY"></a>谓声闻乘中所说句。<a id="a-GZ"></a>及大乘中所说句。</p>
  <p id="aGa">云何迷惑。<a id="a-Gb"></a>谓四颠倒。<a id="a-Gc"></a>一于无常计常颠倒。<a id="a-Gd"></a>二于苦计乐颠倒。<a id="a-Ge"></a>三于不净计净颠倒。<a id="a-Gf"></a>四于无我计我颠倒。</p>
  <p id="aGg">云何戏论。<a id="a-Gh"></a>谓一切烦恼及杂烦恼诸蕴。<a id="a-Gi"></a>云何住。<a id="a-Gj"></a>谓四识住或七识住。</p>
  <p id="aGk">云何真实。<a id="a-Gl"></a>谓真如及四圣谛。</p>
  <p id="aGm">云何净。<a id="a-Gn"></a>谓三清净性。<a id="a-Go"></a>一自体清净性。<a id="a-Gp"></a>二境界清净性。<a id="a-Gq"></a>三分位清净性。</p>
  <p id="aGr">云何妙。<a id="a-Gs"></a>谓佛法僧宝名最微妙。<a id="a-Gt"></a>堕最第一施设中故。</p>
  <p id="aGu">云何寂静。<a id="a-Gv"></a>谓从善法欲。<a id="a-Gw"></a>乃至。<a id="a-Gx"></a>一切菩提分法。<a id="a-Gy"></a>及所得果。<a id="a-Gz"></a>皆名寂静。</p>
  <p id="aH0">云何性。<a id="a-H1"></a>谓诸法体相。<a id="a-H2"></a>若自相。<a id="a-H3"></a>若共相。<a id="a-H4"></a>若假立相。<a id="a-H5"></a>若因相。<a id="a-H6"></a>若果相等。</p>
  <p id="aH7">云何道理。<a id="a-H8"></a>谓诸缘起及四道理。</p>
  <p id="aH9">云何假施设。<a id="a-HA"></a>谓于唯法。<a id="a-HB"></a>假立补特伽罗。<a id="a-HC"></a>及于唯相。<a id="a-HD"></a>假立诸法。</p>
  <p id="aHE">云何现观。<a id="a-HF"></a>谓六现观。<a id="a-HG"></a>如有寻有伺地已说。<a id="a-HH"></a>复次嗢拖南曰。</p>
  <p id="aHI">方所位分别　　作执持增减</p>
  <p id="aHJ">冥言所觉上　　远离转藏护</p>
  <p id="aHK">云何方所。<a id="a-HL"></a>谓色蕴。</p>
  <p id="aHM">云何位。<a id="a-HN"></a>谓受蕴。</p>
  <p id="aHO">云何分别。<a id="a-HP"></a>谓想蕴。</p>
  <p id="aHQ">云何作。<a id="a-HR"></a>谓行蕴。</p>
  <p id="aHS">云何执持。<a id="a-HT"></a>谓识蕴。</p>
  <p id="aHU">云何增。<a id="a-HV"></a>谓有二种。<a id="a-HW"></a>一烦恼增。<a id="a-HX"></a>二业增。<a id="a-HY"></a>如增。</p>
  <p id="aHZ">有二种。<a id="a-Ha"></a>当知减亦尔。</p>
  <p id="aHb">云何冥。<a id="a-Hc"></a>谓无明及疑。</p>
  <p id="aHd">云何言。<a id="a-He"></a>谓诸如来十二分教。<a id="a-Hf"></a>说名为言。<a id="a-Hg"></a>云何。</p>
  <p id="aHh">所觉。<a id="a-Hi"></a>谓彼彼言音所说之义。<a id="a-Hj"></a>名为所觉云何上。<a id="a-Hk"></a>谓四沙门果。</p>
  <p id="aHl">云何远离。<a id="a-Hm"></a>谓五种远离。<a id="a-Hn"></a>一恶行远离。<a id="a-Ho"></a>二欲远离。<a id="a-Hp"></a>三资具远离。<a id="a-Hq"></a>四愦闹远离。<a id="a-Hr"></a>五烦恼远离云何转谓三界五趣云何藏护。<a id="a-Hs"></a>谓追恋过去。<a id="a-Ht"></a>希慕未来。<a id="a-Hu"></a>耽着现在。<a id="a-Hv"></a>复次嗢拖南曰。</p>
  <p id="aHw">思择与现行　　睡眠及相属</p>
  <p id="aHx">诸相摄相应　　说任持次第</p>
  <p id="aHy">云何思择。<a id="a-Hz"></a>谓一行。<a id="a-I0"></a>顺前句。<a id="a-I1"></a>顺后句。<a id="a-I2"></a>四句。<a id="a-I3"></a>无事句。<a id="a-I4"></a>复有有色法无色法。<a id="a-I5"></a>有见法无见法。<a id="a-I6"></a>有对法无对法。<a id="a-I7"></a>有漏法无漏法。<a id="a-I8"></a>有为法无为法。<a id="a-I9"></a>有诤法无诤法。<a id="a-IA"></a>有味着法无味着法。<a id="a-IB"></a>依耽嗜法依出离法。<a id="a-IC"></a>世间法出世间法。<a id="a-ID"></a>有系属法无系属法。<a id="a-IE"></a>内法外法。<a id="a-IF"></a>粗法细法。<a id="a-IG"></a>劣法胜法。<a id="a-IH"></a>远法近法。<a id="a-II"></a>有所缘法无所缘法。<a id="a-IJ"></a>相应法不相应法。<a id="a-IK"></a>有行法无行法。<a id="a-IL"></a>有依法无依法。<a id="a-IM"></a>因法非因法。<a id="a-IN"></a>果法非果法。<a id="a-IO"></a>异熟法非异熟法。<a id="a-IP"></a>有因法非有因法。<a id="a-IQ"></a>有果法非有果法。<a id="a-IR"></a>有异熟法非有异熟法。<a id="a-IS"></a>有执受法无执受法。<a id="a-IT"></a>大种造法非大种造法。<a id="a-IU"></a>同分法彼同分法。<a id="a-IV"></a>有上法无上法。<a id="a-IW"></a>又有过去法未来法现在法。<a id="a-IX"></a>善法不善法无记法。<a id="a-IY"></a>欲系法色系法无色系法。<a id="a-IZ"></a>学法无学法非学非无学法。<a id="a-Ia"></a>见所断法修所断法无断法。<a id="a-Ib"></a>又有四缘。<a id="a-Ic"></a>谓因缘。<a id="a-Id"></a>等无间缘。<a id="a-Ie"></a>所缘缘。<a id="a-If"></a>增上缘。<a id="a-Ig"></a>又有四依。<a id="a-Ih"></a>一法是依。<a id="a-Ii"></a>非补特伽罗。<a id="a-Ij"></a>二义是依。<a id="a-Ik"></a>非文。<a id="a-Il"></a>三了义经是依。<a id="a-Im"></a>非不了义。<a id="a-In"></a>四智是依。<a id="a-Io"></a>非识。<a id="a-Ip"></a>又有四无量法。<a id="a-Iq"></a>四念住法。<a id="a-Ir"></a>四正断法。<a id="a-Is"></a>四神足法。<a id="a-It"></a>五根法。<a id="a-Iu"></a>五力法。<a id="a-Iv"></a>七觉支法。<a id="a-Iw"></a>八支圣道法。<a id="a-Ix"></a>四行迹法。<a id="a-Iy"></a>四法迹法。<a id="a-Iz"></a>奢摩他法。<a id="a-J0"></a>毗钵舍那法。<a id="a-J1"></a>增上戒法。<a id="a-J2"></a>增上心法。<a id="a-J3"></a>增上慧法。<a id="a-J4"></a>解脱法。<a id="a-J5"></a>胜处法。<a id="a-J6"></a>遍处法。<a id="a-J7"></a>如是等法。<a id="a-J8"></a>无量无边。<a id="a-J9"></a>应当思择。</p>
  <p id="aJA">云何现行。<a id="a-JB"></a>谓诸烦恼缠。</p>
  <p id="aJC">云何睡眠。<a id="a-JD"></a>谓诸烦恼随眠。</p>
  <p id="aJE">云何相属。<a id="a-JF"></a>谓内六处。<a id="a-JG"></a>于一身中。<a id="a-JH"></a>当知展转互相系属。<a id="a-JI"></a>又若此法能引彼法。<a id="a-JJ"></a>当知此彼互相系属。<a id="a-JK"></a>又诸根境。<a id="a-JL"></a>当知能取所取互相系属。</p>
  <p id="aJM">云何摄。<a id="a-JN"></a>谓十六种摄。<a id="a-JO"></a>一界摄。<a id="a-JP"></a>二相摄。<a id="a-JQ"></a>三种类摄。<a id="a-JR"></a>四分位摄。<a id="a-JS"></a>五不相离摄。<a id="a-JT"></a>六时摄。<a id="a-JU"></a>七方摄。<a id="a-JV"></a>八一分摄。<a id="a-JW"></a>九具分摄。<a id="a-JX"></a>十胜义摄。<a id="a-JY"></a>十一蕴摄。<a id="a-JZ"></a>十二界摄。<a id="a-Ja"></a>十三处摄。<a id="a-Jb"></a>十四缘起摄。<a id="a-Jc"></a>十五处非处摄。<a id="a-Jd"></a>十六根摄。</p>
  <p id="aJe">云何相应。<a id="a-Jf"></a>当知此相略有五种。<a id="a-Jg"></a>一与他性相应非自性。<a id="a-Jh"></a>二于他性中。<a id="a-Ji"></a>与不相违相应非相违。<a id="a-Jj"></a>三于不相违中软中上品与软中上品自相应非余品。<a id="a-Jk"></a>四于软中上品中。<a id="a-Jl"></a>同时相应非异时。<a id="a-Jm"></a>五于同时中。<a id="a-Jn"></a>同地相应非异地。</p>
  <p id="aJo">云何说。<a id="a-Jp"></a>谓四种言说。<a id="a-Jq"></a>一见言说。<a id="a-Jr"></a>二闻言说。<a id="a-Js"></a>三觉言说。<a id="a-Jt"></a>四知言说。</p>
  <p id="aJu">云何任持。<a id="a-Jv"></a>谓四食。<a id="a-Jw"></a>一段食。<a id="a-Jx"></a>二触食。<a id="a-Jy"></a>三意思食。<a id="a-Jz"></a>四识食。</p>
  <p id="aK0">云何次第。<a id="a-K1"></a>谓六种次第。<a id="a-K2"></a>一流转次第。<a id="a-K3"></a>二成所作次第。<a id="a-K4"></a>三宣说次第。<a id="a-K5"></a>四生起次第。<a id="a-K6"></a>五现观次第。<a id="a-K7"></a>六等至次第。</p>
  <p id="aK8">复次嗢拖南曰。</p>
  <p id="aK9">所作及所缘　　亦瑜伽止观</p>
  <p id="aKA">作意与教授　　德菩提圣教</p>
  <p id="aKB">云何所作。<a id="a-KC"></a>谓八种所作。<a id="a-KD"></a>一灭依止。<a id="a-KE"></a>二转依止。<a id="a-KF"></a>三遍知所缘。<a id="a-KG"></a>四喜乐所缘。<a id="a-KH"></a>五得果。<a id="a-KI"></a>六离欲。<a id="a-KJ"></a>七转根。<a id="a-KK"></a>八引发神通。</p>
  <p id="aKL">云何所缘。<a id="a-KM"></a>谓四种所缘。<a id="a-KN"></a>一遍满所缘。<a id="a-KO"></a>二净行所缘。<a id="a-KP"></a>三善巧所缘。<a id="a-KQ"></a>四净烦恼所缘。</p>
  <p id="aKR">云何瑜伽。<a id="a-KS"></a>谓或四种。<a id="a-KT"></a>或九种。<a id="a-KU"></a>四种瑜伽者。<a id="a-KV"></a>一信二欲三精进四方便。<a id="a-KW"></a>九种瑜伽者。<a id="a-KX"></a>一世间道。<a id="a-KY"></a>二出世道。<a id="a-KZ"></a>三方便道。<a id="a-Ka"></a>四无间道。<a id="a-Kb"></a>五解脱道。<a id="a-Kc"></a>六胜进道。<a id="a-Kd"></a>七软品道。<a id="a-Ke"></a>八中品道。<a id="a-Kf"></a>九上品道。</p>
  <p id="aKg">云何止。<a id="a-Kh"></a>谓九种住心。</p>
  <p id="aKi">云何观。<a id="a-Kj"></a>谓或三事观。<a id="a-Kk"></a>或四行观。<a id="a-Kl"></a>或六事差别所缘观。<a id="a-Km"></a>三事观者。<a id="a-Kn"></a>一有相观。<a id="a-Ko"></a>二寻求观。<a id="a-Kp"></a>三伺察观。<a id="a-Kq"></a>四行观者。<a id="a-Kr"></a>谓于诸法中。<a id="a-Ks"></a>简择行观。<a id="a-Kt"></a>极简择行观。<a id="a-Ku"></a>遍寻思行观。<a id="a-Kv"></a>遍伺察行观。<a id="a-Kw"></a>六事差别所缘观者。<a id="a-Kx"></a>一义所缘观。<a id="a-Ky"></a>二事所缘观。<a id="a-Kz"></a>三相所缘观。<a id="a-L0"></a>四品所缘观。<a id="a-L1"></a>五时所缘观。<a id="a-L2"></a>六道理所缘观。</p>
  <p id="aL3">云何作意。<a id="a-L4"></a>谓七种作意。<a id="a-L5"></a>了相等如前说。<a id="a-L6"></a>云何教授。<a id="a-L7"></a>谓五种教授。<a id="a-L8"></a>一教教授。<a id="a-L9"></a>二证教授。<a id="a-LA"></a>三次第教授。<a id="a-LB"></a>四无倒教授。<a id="a-LC"></a>五神变教授。</p>
  <p id="aLD">云何德。<a id="a-LE"></a>谓无量解脱等。<a id="a-LF"></a>如句中已说。<a id="a-LG"></a>云何菩提。<a id="a-LH"></a>谓三种菩提。<a id="a-LI"></a>一声闻菩提。<a id="a-LJ"></a>二独觉菩提。<a id="a-LK"></a>三阿耨多罗三藐三菩提。</p>
  <p id="aLL">云何圣教。<a id="a-LM"></a>谓授以归依。<a id="a-LN"></a>制立学处。<a id="a-LO"></a>施设说听。<a id="a-LP"></a>建立师徒。<a id="a-LQ"></a>施论戒论。<a id="a-LR"></a>生天之论。<a id="a-LS"></a>诃欲爱味。<a id="a-LT"></a>示欲过失。<a id="a-LU"></a>显说杂染及清净法。<a id="a-LV"></a>教导出离及与远离。<a id="a-LW"></a>称赞功德。<a id="a-LX"></a>乃至广说。<a id="a-LY"></a>无量无边清净品法。</p>
  <p id="aLZ">云何摄圣教义相。<a id="a-La"></a>此中有能修习法。<a id="a-Lb"></a>谓于诸善法专志所作相续。<a id="a-Lc"></a>所作方便勤修。<a id="a-Ld"></a>有所修习法。<a id="a-Le"></a>谓所有诸善法。<a id="a-Lf"></a>有有过患法。<a id="a-Lg"></a>谓应遍知法。<a id="a-Lh"></a>有有染污法。<a id="a-Li"></a>谓应不着制伏初应断法。<a id="a-Lj"></a>有障碍法。<a id="a-Lk"></a>谓违逆现观究竟法。<a id="a-Ll"></a>有随顺法。<a id="a-Lm"></a>谓随顺现观究竟法。<a id="a-Ln"></a>有真如所摄法。<a id="a-Lo"></a>谓应觉悟法。<a id="a-Lp"></a>有胜德所摄法。<a id="a-Lq"></a>谓所应引发法。<a id="a-Lr"></a>有随顺世间法。<a id="a-Ls"></a>谓应习应断及断已现行法。<a id="a-Lt"></a>有得究竟法。<a id="a-Lu"></a>谓究竟自义所应证法。</p>
  <p id="aLv">云何佛教所应知处相。<a id="a-Lw"></a>当知此中一切有情住有三种。<a id="a-Lx"></a>谓日别住。<a id="a-Ly"></a>尽寿住。<a id="a-Lz"></a>善法可爱生展转住。<a id="a-M0"></a>初由食增上力。<a id="a-M1"></a>第二由命行增上力。<a id="a-M2"></a>第三由于诸善法不放逸增上力。<a id="a-M3"></a>于诸不善无记法中。<a id="a-M4"></a>亦有相似不放逸法。<a id="a-M5"></a>如于杀生等事及威仪工巧等中审谛而作。<a id="a-M6"></a>然于善法不放逸者。<a id="a-M7"></a>于现法中。<a id="a-M8"></a>乃至。<a id="a-M9"></a>能得般涅槃故。<a id="a-MA"></a>于后法中往善趣故。<a id="a-MB"></a>多有所作。</p>
  <p id="aMC">复次依有情世间及器世间。<a id="a-MD"></a>有二种法。<a id="a-ME"></a>能摄一切诸戏论事。<a id="a-MF"></a>谓能取法。<a id="a-MG"></a>及彼所依所取之法。</p>
  <p id="aMH">又诸世间。<a id="a-MI"></a>略有二种杂染根本能引无义无利杂染。<a id="a-MJ"></a>谓于真实无正解行。<a id="a-MK"></a>及彼为先悕求无义。</p>
  <p id="aML">又正法外。<a id="a-MM"></a>若诸沙门若婆罗门。<a id="a-MN"></a>略有二种杂染根本。<a id="a-MO"></a>谓萨迦耶见增上力故。<a id="a-MP"></a>杂求我常。<a id="a-MQ"></a>推求我断。</p>
  <p id="aMR">又诸有情。<a id="a-MS"></a>略有二种众苦根本。<a id="a-MT"></a>谓于有漏法喜爱俱行所有期愿。<a id="a-MU"></a>及非理所引厌离俱行所有期愿。</p>
  <p id="aMV">又有二种师及弟子。<a id="a-MW"></a>教授教诫相违之法。<a id="a-MX"></a>谓诸弟子。<a id="a-MY"></a>不能堪忍教诲语言。<a id="a-MZ"></a>及师倒见习行邪行。<a id="a-Ma"></a>与此相违。<a id="a-Mb"></a>当知即是白品二法又有二法。<a id="a-Mc"></a>甚能违越世出世间正行境界。<a id="a-Md"></a>谓于自非法增上所生不可爱果。<a id="a-Me"></a>无有顾虑。<a id="a-Mf"></a>于所作罪。<a id="a-Mg"></a>无有羞耻。<a id="a-Mh"></a>及于现法他所杀缚衰退等事。<a id="a-Mi"></a>无有顾虑。<a id="a-Mj"></a>于所作罪。<a id="a-Mk"></a>无有羞耻。<a id="a-Ml"></a>与此相违。<a id="a-Mm"></a>当知即是白品二法。</p>
  <p id="aMn">又有二种无倒建立。<a id="a-Mo"></a>能令行者少用功力住于梵行终不唐捐。<a id="a-Mp"></a>一正立学处。<a id="a-Mq"></a>若有违越。<a id="a-Mr"></a>便获大罪。<a id="a-Ms"></a>若不违越。<a id="a-Mt"></a>便生大福。<a id="a-Mu"></a>二正立出离。<a id="a-Mv"></a>令违越者速复出离。</p>
  <p id="aMw">又有二法。<a id="a-Mx"></a>能令作者得自他利。<a id="a-My"></a>一居远离者。<a id="a-Mz"></a>心常安定。<a id="a-N0"></a>现法乐住。<a id="a-N1"></a>二居愦闹者。<a id="a-N2"></a>有来求法。<a id="a-N3"></a>时时为说能令正法相续久住。</p>
  <p id="aN4">又有二法。<a id="a-N5"></a>能令有情内正作意。<a id="a-N6"></a>外闻他音。<a id="a-N7"></a>二因缘故。<a id="a-N8"></a>于现法中。<a id="a-N9"></a>入谛现观。<a id="a-NA"></a>或令当来诸根成熟。<a id="a-NB"></a>一于因所生法。<a id="a-NC"></a>正通达因。<a id="a-ND"></a>二于如来所说所有甚深。<a id="a-NE"></a>相似甚深空相应经。<a id="a-NF"></a>一切缘性。<a id="a-NG"></a>及诸缘起。<a id="a-NH"></a>随顺作意。<a id="a-NI"></a>数数思惟。</p>
  <p id="aNJ">又有二法。<a id="a-NK"></a>能令根熟补特伽罗速证通慧。<a id="a-NL"></a>一于教授教诫。<a id="a-NM"></a>远离谄诳。<a id="a-NN"></a>二厌离为先。<a id="a-NO"></a>身语意行。<a id="a-NP"></a>离诸调戏。</p>
  <p id="aNQ">又有二法。<a id="a-NR"></a>令居一处。<a id="a-NS"></a>同梵行者。<a id="a-NT"></a>展转皆得安乐而住。<a id="a-NU"></a>一者堪忍他所逼恼。<a id="a-NV"></a>二者自不逼恼于他。</p>
  <p id="aNW">又有二法。<a id="a-NX"></a>令居一处同梵行者。<a id="a-NY"></a>未生违诤。<a id="a-NZ"></a>遮令不生其已生者。<a id="a-Na"></a>速令止息。<a id="a-Nb"></a>无斗无讼。<a id="a-Nc"></a>无诤无竞。<a id="a-Nd"></a>一者展转互起慈心。<a id="a-Ne"></a>二者平等受用财法。</p>
  <p id="aNf">又有二法。<a id="a-Ng"></a>速令心住得三摩地清净梵行。<a id="a-Nh"></a>一者忆持久远所作所说增上力故。<a id="a-Ni"></a>若有所犯如法悔除。<a id="a-Nj"></a>若无所犯便生欢喜。<a id="a-Nk"></a>昼夜随学尝无懈废。<a id="a-Nl"></a>二者于身语意一切事业。<a id="a-Nm"></a>能正了知增上力故。<a id="a-Nn"></a>于诸过失终无违犯。<a id="a-No"></a>由此因缘。<a id="a-Np"></a>亦无忧悔。<a id="a-Nq"></a>随生欢喜。<a id="a-Nr"></a>广说乃至。<a id="a-Ns"></a>解脱智见。<a id="a-Nt"></a>又有二法能越众苦谓能超越诸恶趣苦。<a id="a-Nu"></a>及能超越生死大苦。<a id="a-Nv"></a>一者深见现法当来诸过患故。<a id="a-Nw"></a>远离恶行。<a id="a-Nx"></a>二者心常安定。<a id="a-Ny"></a>精勤修习菩提分法。<a id="a-Nz"></a>又有二法。<a id="a-O0"></a>能令修断居远离者得安乐住。<a id="a-O1"></a>一者于诸境界。<a id="a-O2"></a>不生杂染。<a id="a-O3"></a>无恶寻伺扰乱其心。<a id="a-O4"></a>二者凡所啖食。<a id="a-O5"></a>要为利益。<a id="a-O6"></a>称量消化。<a id="a-O7"></a>能随顺断令身调适。<a id="a-O8"></a>又有二法。<a id="a-O9"></a>令修善品诸苾刍等时无虚度。<a id="a-OA"></a>一者于诸根境。<a id="a-OB"></a>正勤方便。<a id="a-OC"></a>研究法相。<a id="a-OD"></a>二者知时知量。<a id="a-OE"></a>少习睡眠。</p>
  <p id="aOF">又有二法。<a id="a-OG"></a>能坏增上心学慧学。<a id="a-OH"></a>一者建立邪学。<a id="a-OI"></a>违越正学。<a id="a-OJ"></a>及怀犹豫。<a id="a-OK"></a>二者增益损减邪见决定。<a id="a-OL"></a>与此相违。<a id="a-OM"></a>当知即是白品二法又有二法。<a id="a-ON"></a>能令已集菩提资粮。<a id="a-OO"></a>未入现观补特伽罗速入现观。<a id="a-OP"></a>一者思惟现在过去自他衰盛。<a id="a-OQ"></a>二者勤修谛行所摄。<a id="a-OR"></a>无倒作意。</p>
  <p id="aOS">又有二法。<a id="a-OT"></a>令观行者。<a id="a-OU"></a>最极究竟离垢梵行速得圆满。<a id="a-OV"></a>一者修谛现观。<a id="a-OW"></a>二者于后离欲。<a id="a-OX"></a>方便勤修。<a id="a-OY"></a>于诸等至。<a id="a-OZ"></a>无有爱味。<a id="a-Oa"></a>离诸障难。</p>
  <p id="aOb">又有二法。<a id="a-Oc"></a>令观行者速能引发世出世间一切胜德。<a id="a-Od"></a>一者九相住心。<a id="a-Oe"></a>二者由六种事。<a id="a-Of"></a>以正定心思择诸法。<a id="a-Og"></a>如声闻地当广分别。</p>
  <p id="aOh">又观行者。<a id="a-Oi"></a>有二种净。<a id="a-Oj"></a>谓作意净。<a id="a-Ok"></a>及所依净。<a id="a-Ol"></a>于三世中。<a id="a-Om"></a>远离愚痴。<a id="a-On"></a>智清净故。<a id="a-Oo"></a>名作意净。<a id="a-Op"></a>远离三界诸烦恼品粗重法。<a id="a-Oq"></a>故名所依净。</p>
  <p id="aOr">又有二法。<a id="a-Os"></a>心善解脱诸阿罗汉。<a id="a-Ot"></a>内自所证。<a id="a-Ou"></a>一者于现法中。<a id="a-Ov"></a>苦因永尽。<a id="a-Ow"></a>二者由此为先。</p>
  <p id="aOx">当来世苦毕竟不生。</p>
 </body>
</html>