<!doctype html>
<html id="z3IBVNWw8" data-ver="1154">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第八十</h1>
  <h2 id="a2">摄决择分中菩萨地之九</h2>
  <p id="a3">复次云何菩萨于正行中安立所学。<a id="a-4"></a>谓诸菩萨具足法住。<a id="a-5"></a>于依世俗谛道理所说不了义。<a id="a-6"></a>非所依声闻乘相应经典。<a id="a-7"></a>已作依持已作善巧。<a id="a-8"></a>而复超度于大乘相应甚深空性相应。<a id="a-9"></a>依世俗胜义谛道理所说了义。<a id="a-A"></a>可依经典勤修学时。<a id="a-B"></a>名为如理正勤修学。<a id="a-C"></a>如是如理勤修学时。<a id="a-D"></a>名正修行中道胜行。<a id="a-E"></a>所以者何。<a id="a-F"></a>由此正法贯穿十三中道行故。<a id="a-G"></a>一者贯穿补特伽罗空性。<a id="a-H"></a>二者贯穿补特伽罗无我性。<a id="a-I"></a>三者贯穿法空性。<a id="a-J"></a>四者贯穿法无我性。<a id="a-K"></a>五者贯穿增益边。<a id="a-L"></a>六者贯穿损减边。<a id="a-M"></a>七者贯穿法现观。<a id="a-N"></a>八者贯穿法现观回向大菩提性。<a id="a-O"></a>九者贯穿如是行者烦恼众苦不缠绕心性。<a id="a-P"></a>十者贯穿二无我胜解差别。<a id="a-Q"></a>十一者贯穿前无我性是后因性。<a id="a-R"></a>十二者贯穿到边际空性。<a id="a-S"></a>十三者贯穿即彼威德。</p>
  <p id="aT">云何贯穿补特伽罗空性。<a id="a-U"></a>谓由一种相。<a id="a-V"></a>不可得所显故。<a id="a-W"></a>此中不可得者。<a id="a-X"></a>谓于三种事。<a id="a-Y"></a>一者有情事。<a id="a-Z"></a>二者彼差别事。<a id="a-a"></a>三者彼受用事。<a id="a-b"></a>若内若外若二中间。<a id="a-c"></a>愚夫遍计所执实我都不可得。</p>
  <p id="ad">云何贯穿补特伽罗无我性。<a id="a-e"></a>谓由唯一相。<a id="a-f"></a>可得所显故。<a id="a-g"></a>此中可得者。<a id="a-h"></a>谓即于彼三事愚夫所遍计缘生诸法中常住实性不可得故。<a id="a-i"></a>愚夫所计我异相性道理可得。</p>
  <p id="aj">云何贯穿法空性。<a id="a-k"></a>谓唯由一相。<a id="a-l"></a>不可得所显故。<a id="a-m"></a>此中不可得者。<a id="a-n"></a>即于彼事所取无常性。<a id="a-o"></a>若内若外若二中间。<a id="a-p"></a>愚夫遍计所执言说自性都不可得。</p>
  <p id="aq">云何贯穿法无我性。<a id="a-r"></a>谓唯由一相。<a id="a-s"></a>可得所显故。<a id="a-t"></a>此中可得者。<a id="a-u"></a>谓即于彼事道理可得圣智所行。<a id="a-v"></a>又即于彼自内所证不可以言为他宣说。<a id="a-w"></a>彼由六相于诸凡愚遍计所执言说自性异相可得。<a id="a-x"></a>何等六相。<a id="a-y"></a>一者不可自寻思。<a id="a-z"></a>二者不可说示他。<a id="a-10"></a>三者超过色根所行。<a id="a-11"></a>四者超过一切相。<a id="a-12"></a>五者超过识所行。<a id="a-13"></a>六者超过烦恼所行。<a id="a-14"></a>云何贯穿增益边。<a id="a-15"></a>谓由二种相。<a id="a-16"></a>一者差别增益所显故。<a id="a-17"></a>二者自性增益所显故。<a id="a-18"></a>何等名为差别增益。<a id="a-19"></a>谓由后后展转八相。<a id="a-1A"></a>一者即于彼事执常增益。<a id="a-1B"></a>二者执无常增益。<a id="a-1C"></a>三者执常增益为所依止。<a id="a-1D"></a>执我增益。<a id="a-1E"></a>四者执无常增益为所依止。<a id="a-1F"></a>执无我增益。<a id="a-1G"></a>五者执无我增益为所依止。<a id="a-1H"></a>执真实心增益。<a id="a-1I"></a>六者执我增益为所依止。<a id="a-1J"></a>执不真实心增益。<a id="a-1K"></a>此复二种。<a id="a-1L"></a>一者决定。<a id="a-1M"></a>二者寻求。<a id="a-1N"></a>寻求者。<a id="a-1O"></a>谓遍计所依及遍计相应。<a id="a-1P"></a>于所对治杂染法中由五过失。<a id="a-1Q"></a>谓颠倒过失。<a id="a-1R"></a>戏论过失。<a id="a-1S"></a>发起恶行过失。<a id="a-1T"></a>粗重过失。<a id="a-1U"></a>无常性过失。<a id="a-1V"></a>及于彼能对治清净法中。<a id="a-1W"></a>七者执真实心增益为所依止。<a id="a-1X"></a>执善等增益。<a id="a-1Y"></a>乃至执清净增益。<a id="a-1Z"></a>八者执不真实心增益为所依止。<a id="a-1a"></a>执不善等增益。<a id="a-1b"></a>乃至执杂染增益。<a id="a-1c"></a>是名八种差别增益。<a id="a-1d"></a>此中菩萨于彼增益都不执着。<a id="a-1e"></a>不劝他执。<a id="a-1f"></a>亦不赞美。<a id="a-1g"></a>何等名为自性增益。<a id="a-1h"></a>谓差别增益为所依止。<a id="a-1i"></a>由诸愚夫遍计所执所有言说自性增益。<a id="a-1j"></a>即于彼事增益为有。</p>
  <p id="a1k">云何贯穿损减。<a id="a-1l"></a>谓由一相。<a id="a-1m"></a>损减实事所显故。<a id="a-1n"></a>此中损减实事者。<a id="a-1o"></a>谓即于彼邪法无我性起于胜解。<a id="a-1p"></a>执着一切种一切法相都无所有。</p>
  <p id="a1q">云何贯穿法现观。<a id="a-1r"></a>谓由三种相。<a id="a-1s"></a>一者即于彼事及第四生事所治能治有为无为安立中。<a id="a-1t"></a>自性不可得所显故。<a id="a-1u"></a>二者彼差别不可得所显故。<a id="a-1v"></a>三者即彼串习故。<a id="a-1w"></a>如实通达智所显故。<a id="a-1x"></a>此中自性不可得者。<a id="a-1y"></a>谓诸愚夫遍计所执自性。<a id="a-1z"></a>此中差别不可得者。<a id="a-20"></a>谓即彼自性灭生集成二分不可得。<a id="a-21"></a>此中智通达者。<a id="a-22"></a>谓即彼自性相不作意不思择加行自内所证智通达。</p>
  <p id="a23">云何贯穿法现观。<a id="a-24"></a>回向大菩提性。<a id="a-25"></a>谓由一种相。<a id="a-26"></a>思择所得能治所治不断故。<a id="a-27"></a>此中能治所治者。<a id="a-28"></a>谓空是烦恼对治。<a id="a-29"></a>无愿是有愿对治。<a id="a-2A"></a>无相是诸相对治。<a id="a-2B"></a>如是一切名无造作。<a id="a-2C"></a>此复是后有业对治。<a id="a-2D"></a>亦是生身流转。<a id="a-2E"></a>刹那生流转对治。<a id="a-2F"></a>名灭烦恼行无自性。<a id="a-2G"></a>此复以生死流转为所对治。<a id="a-2H"></a>若诸菩萨由此对治故。<a id="a-2I"></a>起思择不断所治。<a id="a-2J"></a>此由悲愍诸众生故。<a id="a-2K"></a>希求大菩提。</p>
  <p id="a2L">云何贯穿如是行者。<a id="a-2M"></a>烦恼众苦不缠绕心。<a id="a-2N"></a>谓由一种相。<a id="a-2O"></a>虽不永断所对治法。<a id="a-2P"></a>而能如实通达故。<a id="a-2Q"></a>此中如实通达者。<a id="a-2R"></a>谓即于彼法由法无我加行。<a id="a-2S"></a>观彼自性无染无苦。</p>
  <p id="a2T">云何贯穿差别。<a id="a-2U"></a>谓由四种相。<a id="a-2V"></a>一者见差别所显故。<a id="a-2W"></a>二者即此极远损减差别所显故。<a id="a-2X"></a>三者于断迷失差别所显故。<a id="a-2Y"></a>四者于心迷失差别所显故。<a id="a-2Z"></a>此中见差别者。<a id="a-2a"></a>谓住补特伽罗无我及涅槃。<a id="a-2b"></a>于当来身起断灭增上慢。<a id="a-2c"></a>又于所取观察故。<a id="a-2d"></a>于能取言说自性毕竟远离。<a id="a-2e"></a>空性所摄不观察故。<a id="a-2f"></a>名不善观察所知境界。<a id="a-2g"></a>由执着诸法故求烦恼断。<a id="a-2h"></a>而诸菩萨则不如是。<a id="a-2i"></a>此中极远损减差别者。<a id="a-2j"></a>谓住补特伽罗无我。<a id="a-2k"></a>于我见异生下中更下。<a id="a-2l"></a>由二因缘。<a id="a-2m"></a>谓苦不解脱故。<a id="a-2n"></a>安住苦故。<a id="a-2o"></a>前后二种执着失坏故。<a id="a-2p"></a>而诸菩萨则不如是。<a id="a-2q"></a>此中于断迷失差别者。<a id="a-2r"></a>谓住补特伽罗无我。<a id="a-2s"></a>执法无我无自性故。<a id="a-2t"></a>便生惊怖。<a id="a-2u"></a>谓无言说自性追求断灭。<a id="a-2v"></a>而诸菩萨则不如是。<a id="a-2w"></a>此中于心迷失差别者。<a id="a-2x"></a>谓如是于断迷失住补特伽罗无我。<a id="a-2y"></a>于自遍计所起境界中。<a id="a-2z"></a>为想颠倒等之所颠倒。<a id="a-30"></a>而诸菩萨则不如是。</p>
  <p id="a31">云何贯穿因性。<a id="a-32"></a>谓由二种相。<a id="a-33"></a>一者观察能取所显故。<a id="a-34"></a>二者彼如实通达所显故。<a id="a-35"></a>此中观察能取者。<a id="a-36"></a>谓即观察此无我智。<a id="a-37"></a>远离言说自性故。<a id="a-38"></a>远离彼分别故。<a id="a-39"></a>应舍相故。<a id="a-3A"></a>有刹那故。<a id="a-3B"></a>此中彼如实通达者。<a id="a-3C"></a>谓观察所取能取二种。<a id="a-3D"></a>如理作意思惟为因。<a id="a-3E"></a>各别内证决定智生。<a id="a-3F"></a>云何贯穿到边际空性。<a id="a-3G"></a>谓由一种相。<a id="a-3H"></a>即彼法无我智如实显现故。<a id="a-3I"></a>此中如实显现者。<a id="a-3J"></a>谓显现业烦恼相似相故。<a id="a-3K"></a>不可言说法故。<a id="a-3L"></a>离言说自性故。<a id="a-3M"></a>如是不执着故。<a id="a-3N"></a>有刹那故。</p>
  <p id="a3O">云何贯穿即彼空性威德。<a id="a-3P"></a>谓由一种相。<a id="a-3Q"></a>业烦恼断对治所显故。<a id="a-3R"></a>此中断者。<a id="a-3S"></a>谓彼刹那光明想生。<a id="a-3T"></a>能断无始时来所集一切诸业烦恼。</p>
  <p id="a3U">复次有几种声闻。<a id="a-3V"></a>声闻所学菩萨所学有何差别。<a id="a-3W"></a>谓有四种声闻。<a id="a-3X"></a>声闻所学菩萨所学当知差别有十三种。</p>
  <p id="a3Y">云何名为四种声闻。<a id="a-3Z"></a>一者变化声闻。<a id="a-3a"></a>二者增上慢声闻。<a id="a-3b"></a>三者回向菩提声闻。<a id="a-3c"></a>四者一向趣寂声闻。<a id="a-3d"></a>变化声闻者。<a id="a-3e"></a>为欲化度。<a id="a-3f"></a>由彼所化诸有情故。<a id="a-3g"></a>或诸菩萨或诸如来化作声闻。<a id="a-3h"></a>增上慢声闻者。<a id="a-3i"></a>谓但由补特伽罗无我智。<a id="a-3j"></a>及执着邪法无我智。<a id="a-3k"></a>计为清净。<a id="a-3l"></a>回向菩提声闻者。<a id="a-3m"></a>谓从本来是极微劣慈悲种姓。<a id="a-3n"></a>由亲近如来住故。<a id="a-3o"></a>于广大佛法中起大功德想。<a id="a-3p"></a>熏修相续。<a id="a-3q"></a>虽到究竟住无漏界。<a id="a-3r"></a>而蒙诸佛觉悟引入方便开导。<a id="a-3s"></a>由此因故便能发趣广大菩提。<a id="a-3t"></a>彼于如是广大菩提。<a id="a-3u"></a>虽能发趣由乐寂故。<a id="a-3v"></a>于此加行极成迟钝。<a id="a-3w"></a>不如初始发心有佛种性者。<a id="a-3x"></a>一向趣寂声闻者。<a id="a-3y"></a>谓从本来是最极微劣慈悲种性故。<a id="a-3z"></a>一向弃背利益众生事故。<a id="a-40"></a>于生死苦极怖畏故。<a id="a-41"></a>唯有安住涅槃意乐。<a id="a-42"></a>毕竟不能趣大菩提。</p>
  <p id="a43">如二王子相似处生。<a id="a-44"></a>平等平等受王快乐。<a id="a-45"></a>一于王政诗论工巧处等皆悉善知。<a id="a-46"></a>第二王子则不如是。<a id="a-47"></a>彼二但由此分差别。<a id="a-48"></a>非由受用王之快乐。<a id="a-49"></a>如是于无漏界中诸菩萨众与一向趣寂声闻。<a id="a-4A"></a>当知差别。</p>
  <p id="a4B">应知彼二复有差别。<a id="a-4C"></a>谓意乐故。<a id="a-4D"></a>白法集成故。<a id="a-4E"></a>智集成故。<a id="a-4F"></a>种类故。<a id="a-4G"></a>种性故。<a id="a-4H"></a>持种故。<a id="a-4I"></a>加行故。<a id="a-4J"></a>威德故。<a id="a-4K"></a>正行故。<a id="a-4L"></a>福田故。<a id="a-4M"></a>殊胜差别故。<a id="a-4N"></a>因果故。<a id="a-4O"></a>生依止故。</p>
  <p id="a4P">一向趣寂声闻弃背诸行杂染利益有情事故。<a id="a-4Q"></a>一向安住寂静意乐。<a id="a-4R"></a>菩萨虽有垢染而与彼相违。<a id="a-4S"></a>又彼声闻唯为自身得增长故。<a id="a-4T"></a>白法狭小。<a id="a-4U"></a>菩萨为欲增长一切有情乐故。<a id="a-4V"></a>白法无量。<a id="a-4W"></a>又彼声闻由无为智。<a id="a-4X"></a>但为除遣自身烦恼。<a id="a-4Y"></a>菩萨普为一切十方诸有情类。<a id="a-4Z"></a>又彼声闻虽缘最胜解脱法境作意集成。<a id="a-4a"></a>而非佛子。<a id="a-4b"></a>菩萨虽缘下劣诸行有情法境作意集成。<a id="a-4c"></a>而是佛子。<a id="a-4d"></a>又彼声闻虽勤精进于谛善巧心善安定。<a id="a-4e"></a>不成就佛种性相故。<a id="a-4f"></a>诸佛世尊不堪摄受。<a id="a-4g"></a>而诸菩萨与彼相违。<a id="a-4h"></a>又彼声闻到究竟故。<a id="a-4i"></a>根虽成熟于当来世而不能作佛所作事。<a id="a-4j"></a>菩萨初心刹那生已便能造作。<a id="a-4k"></a>又彼声闻虽到究竟。<a id="a-4l"></a>而不为彼诸天人等供养赞叹。<a id="a-4m"></a>如住始业修行菩萨。<a id="a-4n"></a>而诸菩萨虽复未到究竟之位。<a id="a-4o"></a>然其威德及与智慧映蔽一切声闻独觉。<a id="a-4p"></a>又彼声闻疗烦恼病智慧良药虽复成满。<a id="a-4q"></a>而不能治一切众生诸烦恼病。<a id="a-4r"></a>而诸菩萨与彼相违。<a id="a-4s"></a>由能修行利益他事胜义行故。<a id="a-4t"></a>又彼声闻虽到究竟于诸有情智光明照然。<a id="a-4u"></a>非诸天及余世间真实福田。<a id="a-4v"></a>如诸菩萨未尽烦恼。<a id="a-4w"></a>又于声闻一切时中如来最胜。<a id="a-4x"></a>于最胜中诸菩萨众弥复最胜。<a id="a-4y"></a>彼由于此所集成故。<a id="a-4z"></a>又由二缘应知彼胜。<a id="a-50"></a>彼能成熟诸有情故。<a id="a-51"></a>亦能成熟诸佛法故。<a id="a-52"></a>由此因缘感菩提果。<a id="a-53"></a>随所成熟诸有情类。<a id="a-54"></a>能令解脱。<a id="a-55"></a>譬如有人能办能熟。<a id="a-56"></a>觉慧希奇非彼端然而食用者。<a id="a-57"></a>此中道理当知亦尔。<a id="a-58"></a>又彼声闻虽复一向受学修行清净法因。<a id="a-59"></a>亦为无量善友摄受。<a id="a-5A"></a>而不能引大菩提果。<a id="a-5B"></a>诸菩萨众与彼相违。<a id="a-5C"></a>而能引发。<a id="a-5D"></a>又诸声闻依菩萨生。<a id="a-5E"></a>非诸菩萨依彼声闻。</p>
  <p id="a5F">复次云何由世间出世间智。<a id="a-5G"></a>能作利益他事。<a id="a-5H"></a>谓诸菩萨遍于十方。<a id="a-5I"></a>或游历世界。<a id="a-5J"></a>或游历国土。<a id="a-5K"></a>或游历生。<a id="a-5L"></a>或劝请他。<a id="a-5M"></a>为大良医。<a id="a-5N"></a>善能疗治烦恼鬼魅所著有情。<a id="a-5O"></a>为无有上。<a id="a-5P"></a>宣说三学清净之道。<a id="a-5Q"></a>云何世间智。<a id="a-5R"></a>谓于粗品所有杂染。<a id="a-5S"></a>能为止息对治。<a id="a-5T"></a>于中品者能为制伏对治。<a id="a-5U"></a>云何名为粗品杂染。<a id="a-5V"></a>谓在家者贪嗔痴行性。<a id="a-5W"></a>诸出家者见依止性。<a id="a-5X"></a>及彼所依不正作意依止性。<a id="a-5Y"></a>后有愿依止性。<a id="a-5Z"></a>由总别四颠倒故。<a id="a-5a"></a>于非解脱执为解脱依止性。</p>
  <p id="a5b">云何中品杂染。<a id="a-5c"></a>谓已止息粗品杂染。<a id="a-5d"></a>别别对治为依止故。<a id="a-5e"></a>于诸境界贪嗔痴缠依止性。<a id="a-5f"></a>于其所缘正系念故。<a id="a-5g"></a>令不定者心得安定。<a id="a-5h"></a>精勤修习菩提分法。<a id="a-5i"></a>方能制伏。<a id="a-5j"></a>不依此修而自恃举故。<a id="a-5k"></a>于所缘系心令住。<a id="a-5l"></a>勇猛精进。<a id="a-5m"></a>从此于住能正摄受。<a id="a-5n"></a>摄受住故。<a id="a-5o"></a>于积聚中。<a id="a-5p"></a>由一合执中烦恼转。<a id="a-5q"></a>便能制伏。<a id="a-5r"></a>从此为断出世间法所对治故。<a id="a-5s"></a>依止对治。<a id="a-5t"></a>即令坚住。<a id="a-5u"></a>从此能伏诸缘起愚。<a id="a-5v"></a>补特伽罗无我性愚。<a id="a-5w"></a>及法无我性愚。<a id="a-5x"></a>从此能于邪道正道皆得决定。<a id="a-5y"></a>由如是相应知粗品中品杂染止息制伏能对治智。<a id="a-5z"></a>是名世间智。</p>
  <p id="a60">云何出世间智。<a id="a-61"></a>谓如是制伏贪嗔痴缠诸杂染已。<a id="a-62"></a>复能对治微细随眠所有杂染。<a id="a-63"></a>此真实智名出世智。<a id="a-64"></a>此复云何。<a id="a-65"></a>谓即依彼制伏对治三处善巧。<a id="a-66"></a>谓缘起善巧。<a id="a-67"></a>补特伽罗无我胜解善巧。<a id="a-68"></a>法无我胜解善巧。<a id="a-69"></a>为欲超度无余杂染对治四种无知故。<a id="a-6A"></a>不待他教。<a id="a-6B"></a>于内精勤观察自心。<a id="a-6C"></a>四无知者。<a id="a-6D"></a>一于共相无知。<a id="a-6E"></a>二于自相无知。<a id="a-6F"></a>三于杂染相无知。<a id="a-6G"></a>四于清净相无知。<a id="a-6H"></a>由三种相应知心共相。<a id="a-6I"></a>一于缘生者不现在前无作用故。<a id="a-6J"></a>二于现在者唯一刹那无作用故。<a id="a-6K"></a>三于贪等自缘所生非心作故。<a id="a-6L"></a>由三种相应知心自相。<a id="a-6M"></a>一者如前言说自性不可得故。<a id="a-6N"></a>二者如前由六种相如实可得故。<a id="a-6O"></a>三者一切圣者无差别智之所得故。<a id="a-6P"></a>由三种相应知心杂染相。<a id="a-6Q"></a>一者生故。<a id="a-6R"></a>二者转故。<a id="a-6S"></a>三者行故。<a id="a-6T"></a>于诸趣中种种自体生故名杂染生。<a id="a-6U"></a>即于此中生者自然刹那有流转故。<a id="a-6V"></a>一切所缘难伏转故。<a id="a-6W"></a>贪爱势力之所转故。<a id="a-6X"></a>名杂染转。<a id="a-6Y"></a>若于彼行若如是行。<a id="a-6Z"></a>名杂染行。<a id="a-6a"></a>谓于一时行于善中。<a id="a-6b"></a>或于一时行不善中。<a id="a-6c"></a>或于一时行境界中。<a id="a-6d"></a>或于一时行造业中。<a id="a-6e"></a>或于一时行烦恼中。<a id="a-6f"></a>又于烦恼行贪嗔等。<a id="a-6g"></a>无决定行非。<a id="a-6h"></a>即于此行有贪已复行无贪。<a id="a-6i"></a>行无贪已复行有贪。<a id="a-6j"></a>如是等。<a id="a-6k"></a>又于随顺乐等法中。<a id="a-6l"></a>得为增上现行。<a id="a-6m"></a>又生自苦断坏众乐。<a id="a-6n"></a>不由执着故。<a id="a-6o"></a>但由颠倒故。<a id="a-6p"></a>由此引发自身众苦无有厌足。<a id="a-6q"></a>或于善中而安置时。<a id="a-6r"></a>即便弃舍思求瑕隙。<a id="a-6s"></a>为令不善现前行故。<a id="a-6t"></a>于其瑕隙及衰盛中。<a id="a-6u"></a>为诸爱恚之所损恼。<a id="a-6v"></a>又随放逸势力一切所作诸善根本皆令损坏。<a id="a-6w"></a>又极乐着色等境故。<a id="a-6x"></a>虽于极利益甘露界中数数思择。<a id="a-6y"></a>而难可安立。<a id="a-6z"></a>于此义中。<a id="a-70"></a>示现假合所设譬喻其事应知。<a id="a-71"></a>由三种相应知心清净相。<a id="a-72"></a>一者不得得相故。<a id="a-73"></a>二者无为相故。<a id="a-74"></a>三者种性相故。<a id="a-75"></a>若由别异如理勤修。<a id="a-76"></a>求心清净不能证得。<a id="a-77"></a>若由如是如理勤修。<a id="a-78"></a>便能证得。<a id="a-79"></a>又不观见言说自性。<a id="a-7A"></a>见真如相。<a id="a-7B"></a>此由九种相当观无为相。<a id="a-7C"></a>一者不行世故。<a id="a-7D"></a>二者非如在灭尽定言说自性不可得故。<a id="a-7E"></a>真如相可得故。<a id="a-7F"></a>是无二相。<a id="a-7G"></a>三者非生身相故。<a id="a-7H"></a>四者超过生身因自性相故。<a id="a-7I"></a>五者超过当来生故。<a id="a-7J"></a>六者超过死没故。<a id="a-7K"></a>七者超过刹那展转不远离故。<a id="a-7L"></a>八者超过趣转易故。<a id="a-7M"></a>九者超过业烦恼行故。<a id="a-7N"></a>此中种性相。<a id="a-7O"></a>当知是无学界相。<a id="a-7P"></a>于现法中超过五事。<a id="a-7Q"></a>一者超过所作。<a id="a-7R"></a>二者超过非所作。<a id="a-7S"></a>三者超过所作加行。<a id="a-7T"></a>四者超过所作非加行。<a id="a-7U"></a>五者超过非所作加行。<a id="a-7V"></a>于后法中超过六事。<a id="a-7W"></a>一者超过能发起后有行。<a id="a-7X"></a>二者超过彼行。<a id="a-7Y"></a>三者超过彼果生。<a id="a-7Z"></a>四者超过依彼衰盛。<a id="a-7a"></a>五者超过于彼所依一切无记动摇中修学期愿受用。<a id="a-7b"></a>六者超过彼所依自体差别。<a id="a-7c"></a>复由四位九相应知种性相。<a id="a-7d"></a>何等四位。<a id="a-7e"></a>一不清净位。<a id="a-7f"></a>二清净位。<a id="a-7g"></a>三通达位。<a id="a-7h"></a>四究竟位。<a id="a-7i"></a>云何九相。<a id="a-7j"></a>谓不清净位。<a id="a-7k"></a>于一切相等随行故。<a id="a-7l"></a>譬如虚空。<a id="a-7m"></a>若清净位平等一味及身心远离。<a id="a-7n"></a>若通达位随顺趣究竟。<a id="a-7o"></a>由一切烦恼自性离系离垢故。<a id="a-7p"></a>超过萨迦耶见。<a id="a-7q"></a>及超过彼为根本诸恶见趣。<a id="a-7r"></a>若究竟位安乐成满。<a id="a-7s"></a>及超过三种变坏。<a id="a-7t"></a>何等名为三种变坏。<a id="a-7u"></a>一者老死等变坏。<a id="a-7v"></a>二者颠倒处变坏。<a id="a-7w"></a>三者清净退失变坏。</p>
  <p id="a7x">复次云何于菩萨教授中声闻所学。<a id="a-7y"></a>谓诸贪忧毗柰耶故。<a id="a-7z"></a>是增上戒学加行。<a id="a-80"></a>厌患作意故。<a id="a-81"></a>是增上心学加行。<a id="a-82"></a>补特伽罗无我性故。<a id="a-83"></a>或法无我性故。<a id="a-84"></a>是增上慧学加行。<a id="a-85"></a>此中贪忧是能发起所有毁犯。<a id="a-86"></a>又如正不除遣。<a id="a-87"></a>如已不除遣。<a id="a-88"></a>如正除遣。<a id="a-89"></a>如已除遣。<a id="a-8A"></a>由此四相。<a id="a-8B"></a>应知自心不如理作意所起贪欲。<a id="a-8C"></a>萨迦耶见。<a id="a-8D"></a>及与嗔恚。<a id="a-8E"></a>若由境界。<a id="a-8F"></a>或复由他而起妄计。<a id="a-8G"></a>如是名正不除遣。<a id="a-8H"></a>若由境界。<a id="a-8I"></a>或由他不饶益加行之所引夺。<a id="a-8J"></a>如是名已不除遣。<a id="a-8K"></a>由随一不除遣故。<a id="a-8L"></a>当知随一亦不除遣。<a id="a-8M"></a>由随一除遣故。<a id="a-8N"></a>当知随一亦复除遣。<a id="a-8O"></a>又若不除遣虽住律仪。<a id="a-8P"></a>于增上戒尚名毁犯。<a id="a-8Q"></a>何况安住不律仪者。<a id="a-8R"></a>又增上心学于所缘境散乱错误。<a id="a-8S"></a>是能障碍依补特伽罗无我修增上慧者。<a id="a-8T"></a>萨迦耶见是能障碍依法无我修增上慧者。<a id="a-8U"></a>自性差别分别计缚是能障碍于此三学。<a id="a-8V"></a>正修遣中有八种违逆学法。<a id="a-8W"></a>有八种随顺学法。<a id="a-8X"></a>何等为八。<a id="a-8Y"></a>一者唐捐耽着。<a id="a-8Z"></a>二者耽着故缚。<a id="a-8a"></a>三者缚故障碍。<a id="a-8b"></a>四者障碍故垢。<a id="a-8c"></a>五者垢故灾雹。<a id="a-8d"></a>六者雹故疮疱。<a id="a-8e"></a>七者疮疱故热恼。<a id="a-8f"></a>八者热恼故诸烦恼病难可疗治。<a id="a-8g"></a>与此相违当知即是八种随顺学法。</p>
  <p id="a8h">复次云何不善学沙门。<a id="a-8i"></a>谓三种。<a id="a-8j"></a>应知一者不顾沙门。<a id="a-8k"></a>二者形相同分。<a id="a-8l"></a>三者轨则正命受用加行戒见意乐皆不同分。<a id="a-8m"></a>若回向资具是增上戒。<a id="a-8n"></a>形相同分是增上心及增上慧。<a id="a-8o"></a>形相同分是彼行意乐不同分。<a id="a-8p"></a>若回向声誉是奢摩他支。<a id="a-8q"></a>同分是毗钵舍那支。<a id="a-8r"></a>同分是俱修支。<a id="a-8s"></a>同分是俱资粮支。<a id="a-8t"></a>同分是意乐不同分。</p>
  <p id="a8u">复次云何善学沙门。<a id="a-8v"></a>当知由四种相。<a id="a-8w"></a>一者加行故。<a id="a-8x"></a>二者意乐故。<a id="a-8y"></a>三者通达故。<a id="a-8z"></a>四者趣究竟故。<a id="a-90"></a>于现法中由厌患加行故。<a id="a-91"></a>于前生中由相续成熟加行故。<a id="a-92"></a>当知加行圆满。<a id="a-93"></a>由法无我胜解意乐故。<a id="a-94"></a>若所应得。<a id="a-95"></a>若能应得。<a id="a-96"></a>于此二言说自性无执着故。<a id="a-97"></a>于意趣义正寻求故。<a id="a-98"></a>不但随顺言词故。<a id="a-99"></a>当知意乐圆满。<a id="a-9A"></a>若于法真如以不缘他智通达自性无杂染故。<a id="a-9B"></a>于世俗宝及世俗生死。<a id="a-9C"></a>涅槃解脱。<a id="a-9D"></a>系缚自性无所得故。<a id="a-9E"></a>当知通达圆满。<a id="a-9F"></a>已善修习一切杂染对治故。<a id="a-9G"></a>又于真如无断坏故。<a id="a-9H"></a>及能胜伏故。<a id="a-9I"></a>当知趣究竟圆满。</p>
  <p id="a9J">复次不善学沙门。<a id="a-9K"></a>由三种相当知彼名不如其义。<a id="a-9L"></a>一者意乐衰损加行具足。<a id="a-9M"></a>二者意乐具足加行衰损。<a id="a-9N"></a>三者意乐衰损加行衰损。<a id="a-9O"></a>此中意乐衰损加行具足。<a id="a-9P"></a>复有三种。<a id="a-9Q"></a>一者能听唯此喜足。<a id="a-9R"></a>二者能说唯此喜足。<a id="a-9S"></a>三者能证世间三摩地而生爱味唯此喜足。<a id="a-9T"></a>若善学沙门唯由一相当知意乐具足加行具足。</p>
  <p id="a9U">复次云何住世俗律仪。<a id="a-9V"></a>当知有四种相。<a id="a-9W"></a>谓虽成就六支尸罗。<a id="a-9X"></a>而为二种损害损害尸罗。<a id="a-9Y"></a>谓由萨迦耶见缠故。<a id="a-9Z"></a>及于毁犯出离不了知故。<a id="a-9a"></a>虽远离此二种过失。<a id="a-9b"></a>而未得世间清净律仪。<a id="a-9c"></a>不能制伏萨迦耶见。<a id="a-9d"></a>虽已得世间清净律仪。<a id="a-9e"></a>已制伏萨迦耶见。<a id="a-9f"></a>而不损减串习法无我性怖畏。<a id="a-9g"></a>损坏尸罗。<a id="a-9h"></a>虽远离一切所余过失。<a id="a-9i"></a>而为邪法无我胜解。<a id="a-9j"></a>及增上慢。<a id="a-9k"></a>损坏尸罗。</p>
  <p id="a9l">复次云何住胜义律仪。<a id="a-9m"></a>谓所成就出世间。<a id="a-9n"></a>一切烦恼不相应。<a id="a-9o"></a>能对治三界尸罗。<a id="a-9p"></a>又于四种住律仪中。<a id="a-9q"></a>诸戏论法现所可得。<a id="a-9r"></a>若能寂静彼相。<a id="a-9s"></a>当知是名无漏尸罗。<a id="a-9t"></a>云何名为诸戏论法。<a id="a-9u"></a>谓于初住律仪中我执可得。<a id="a-9v"></a>若我所执。<a id="a-9w"></a>若作毁犯。<a id="a-9x"></a>若不作彼。<a id="a-9y"></a>若故思所作加行。<a id="a-9z"></a>若非彼加行。<a id="a-A0"></a>若正知而行。<a id="a-A1"></a>若彼不行。<a id="a-A2"></a>若失念而行。<a id="a-A3"></a>若彼不行。<a id="a-A4"></a>于第二住律仪中萨迦耶见品粗重随行。<a id="a-A5"></a>若名可得。<a id="a-A6"></a>若色可得。<a id="a-A7"></a>若当来生相。<a id="a-A8"></a>若今时无相。<a id="a-A9"></a>若缠寂静。<a id="a-AA"></a>若随眠故彼不寂静。<a id="a-AB"></a>若补特伽罗无我执。<a id="a-AC"></a>若补特伽罗执弃舍。<a id="a-AD"></a>若即于彼补特伽罗无我执中所执性。<a id="a-AE"></a>若非所执性。<a id="a-AF"></a>若由此故于色等中有情执。<a id="a-AG"></a>若彼假设赞善执。<a id="a-AH"></a>若能假设心语假设赞善执。<a id="a-AI"></a>于第三住律仪中。<a id="a-AJ"></a>若生上故世间。<a id="a-AK"></a>若舍下故非世间。<a id="a-AL"></a>若三摩他依止。<a id="a-AM"></a>若诸欲依止。<a id="a-AN"></a>若恃举自尸罗。<a id="a-AO"></a>若轻蔑他尸罗。<a id="a-AP"></a>于第四住律仪中若计我尸罗清净。<a id="a-AQ"></a>若由自性差别分别故分别尸罗。<a id="a-AR"></a>如是等诸戏论法。<a id="a-AS"></a>于无漏戒中皆悉寂静。<a id="a-AT"></a>又即与此义相应。<a id="a-AU"></a>依清净三学应知所说伽他。<a id="a-AV"></a>当知为令福德资粮尘垢微薄。<a id="a-AW"></a>摄受善士。<a id="a-AX"></a>无失坏故。<a id="a-AY"></a>智慧资粮于甚深处起胜解故。<a id="a-AZ"></a>由二因缘入如来教。<a id="a-Aa"></a>一者由法住智深了别故。<a id="a-Ab"></a>二者由真实智善决定故。</p>
  <p id="aAc">复次云何如来调伏方便。<a id="a-Ad"></a>当知此有二种。<a id="a-Ae"></a>谓自体同分故。<a id="a-Af"></a>及胜解同分故。<a id="a-Ag"></a>又现同分为令安住受教心故。<a id="a-Ah"></a>及依教授而出离故。<a id="a-Ai"></a>又正清净加行教导教授当知复有四种。<a id="a-Aj"></a>一者于杂染清净惊怖转依教导二者远离杂染因缘教导。<a id="a-Ak"></a>三者远离于清净惊怖因缘教导。<a id="a-Al"></a>四者第一现法乐住加行教导。<a id="a-Am"></a>此中杂染因缘有二种。<a id="a-An"></a>一者由世俗言说自性杂染自性执分别故。<a id="a-Ao"></a>二者由彼功德过失差别执分别故。<a id="a-Ap"></a>由二种相应知于清净导惊怖因缘。<a id="a-Aq"></a>一者由于前后清净导杂染分别故。<a id="a-Ar"></a>二者由杂染远离分别故。<a id="a-As"></a>由二种相应知于涅槃清净惊怖因缘。<a id="a-At"></a>一者由世俗言说自性执故。<a id="a-Au"></a>二者于涅槃增语想中作心所有想故。<a id="a-Av"></a>又于寂静心所有想。<a id="a-Aw"></a>若增语想遍了知故。<a id="a-Ax"></a>于彼二因缘俱远离故。<a id="a-Ay"></a>当知是第一住加行教导。</p>
  <p id="aAz">复次云何名为密意语言。<a id="a-B0"></a>谓无二相智。<a id="a-B1"></a>是能悟入一切密意语言相。<a id="a-B2"></a>云何无二相谓诸名言安足处事。<a id="a-B3"></a>由彼自性无所有故。<a id="a-B4"></a>非名言熏习想所行自性有故。<a id="a-B5"></a>说为无二。<a id="a-B6"></a>于此无二若起二执。<a id="a-B7"></a>名为杂染。<a id="a-B8"></a>若无二执。<a id="a-B9"></a>名为清净。<a id="a-BA"></a>又非一切名言安足处事。<a id="a-BB"></a>由彼世俗言说熏习想所行自性无所有故。<a id="a-BC"></a>非彼熏习智所行自性有故。<a id="a-BD"></a>说为无二。<a id="a-BE"></a>于此无二若起二执。<a id="a-BF"></a>名为杂染。<a id="a-BG"></a>若无二执。<a id="a-BH"></a>名为清净。<a id="a-BI"></a>由此无二相。<a id="a-BJ"></a>应知悟入如来一切密意语言。<a id="a-BK"></a>此中由五种相名论圆满。<a id="a-BL"></a>即于教授中由五种相名果圆满。<a id="a-BM"></a>由五种相名果胜利圆满。<a id="a-BN"></a>当知皆依密意语言。<a id="a-BO"></a>云何由五种相名论圆满。<a id="a-BP"></a>谓若由此相宣说。<a id="a-BQ"></a>若是宣说。<a id="a-BR"></a>若所宣说。<a id="a-BS"></a>若如是宣说。<a id="a-BT"></a>若彼宣说。<a id="a-BU"></a>如是圆满。<a id="a-BV"></a>云何由五种相名果圆满。<a id="a-BW"></a>谓无余依涅槃界。<a id="a-BX"></a>若有余依涅槃界。<a id="a-BY"></a>若圣道圆满。<a id="a-BZ"></a>若胜内怨。<a id="a-Ba"></a>若胜外怨。<a id="a-Bb"></a>如是圆满。<a id="a-Bc"></a>云何由五种相名果胜利圆满。<a id="a-Bd"></a>谓即是供养大师。<a id="a-Be"></a>报信施恩。<a id="a-Bf"></a>越生死苦。<a id="a-Bg"></a>于福田性无有退转。<a id="a-Bh"></a>从法化生名如来子。<a id="a-Bi"></a>依止如来。</p>
  <p id="aBj">复次云何于菩萨藏教授中胜解胜利。<a id="a-Bk"></a>当知由五种相。<a id="a-Bl"></a>一者建立因时即能映蔽感大富贵增上因故。<a id="a-Bm"></a>二者由转依故。<a id="a-Bn"></a>三者即于是处作说器故。<a id="a-Bo"></a>四者作说者器故。<a id="a-Bp"></a>五者于舍身时得见业清净故。<a id="a-Bq"></a>由五种相当知映蔽感大富贵增上之因。<a id="a-Br"></a>所谓此因能引有量无量果故。<a id="a-Bs"></a>有尽无尽法故。<a id="a-Bt"></a>感非广大广大乐故。<a id="a-Bu"></a>是智资粮智自性故。<a id="a-Bv"></a>由此能引彼故。<a id="a-Bw"></a>又由远离六种过失。<a id="a-Bx"></a>应知身行。<a id="a-By"></a>何等名为六种过失。<a id="a-Bz"></a>一者愁忧相过失。<a id="a-C0"></a>二者不了知数习过失。<a id="a-C1"></a>三者由二种相威仪过失。<a id="a-C2"></a>四者由三种相怖畏相过失。<a id="a-C3"></a>五者由二种相遏履瑟吒过失。<a id="a-C4"></a>六者身不调柔过失。<a id="a-C5"></a>又于相庆慰时远离五种过失。<a id="a-C6"></a>应知语行何等名为五种过失。<a id="a-C7"></a>一者怯怖过失。<a id="a-C8"></a>二者粗犷过失。<a id="a-C9"></a>三者弃舍佛语作不相应戏论过失。<a id="a-CA"></a>四者不赞叹如来过失。<a id="a-CB"></a>五者于同法者不施谏诲过失。<a id="a-CC"></a>又于记别所解了时远离五种过失。<a id="a-CD"></a>应知语行。<a id="a-CE"></a>何等名为五种过失。<a id="a-CF"></a>一者于所证得忘念过失。<a id="a-CG"></a>二者前后语言相违过失。<a id="a-CH"></a>三者道理相违过失。<a id="a-CI"></a>四者敬信圣教诸天诃责过失。<a id="a-CJ"></a>五者如来诃责过失。<a id="a-CK"></a>又由远离五种过失。<a id="a-CL"></a>应知意行。<a id="a-CM"></a>谓依现法义有前四种。<a id="a-CN"></a>依后法义有第五种。<a id="a-CO"></a>何等名为五种过失。<a id="a-CP"></a>一者不忍过失。<a id="a-CQ"></a>不能忍受现在过去不饶益事故。<a id="a-CR"></a>二者覆藏过失。<a id="a-CS"></a>由覆藏故。<a id="a-CT"></a>恶作烧恼故。<a id="a-CU"></a>三者贪染过失。<a id="a-CV"></a>希求诸欲及受用故。<a id="a-CW"></a>希求出离怨故。<a id="a-CX"></a>四者忘念过失。<a id="a-CY"></a>摄受不正见故于断心迷乱故。<a id="a-CZ"></a>五者期愿过失。<a id="a-Ca"></a>由自轻贱远离广大诸佛菩萨之所加被诸佛国土微妙愿故。<a id="a-Cb"></a>由微细意乐引发诸佛法故。<a id="a-Cc"></a>于一切法殊胜世间兴盛差别起憍慢故。<a id="a-Cd"></a>及愿彼故。<a id="a-Ce"></a>于分别菩萨藏教授胜解胜利无量标释中。<a id="a-Cf"></a>当知有无量无数胜解胜利。</p>
  <p id="aCg">于此地中余决择文更不复现。</p>
  <p data-pb></p>
  <h2 id="aCh">摄决择分中有余依及无余依二地</h2>
  <p id="aCi">如是已说菩萨地决择。<a id="a-Cj"></a>有余依无余依二地决择。</p>
  <p id="aCk">我今当说嗢拖南曰。</p>
  <p id="aCl">离系与寿行　　转依住差别</p>
  <p id="aCm">有常乐殊胜　　异性自在等</p>
  <p id="aCn">问于有余依涅槃界中现在转时。<a id="a-Co"></a>一切烦恼当言离系耶。<a id="a-Cp"></a>当言不离系耶。<a id="a-Cq"></a>答当言离系问于一切苦。<a id="a-Cr"></a>当言离系耶。<a id="a-Cs"></a>当言不离系耶。<a id="a-Ct"></a>答当言亦离系亦不离系。<a id="a-Cu"></a>所以者何。<a id="a-Cv"></a>若未来生所有众苦当言离系。<a id="a-Cw"></a>若现在生心所有苦亦当言离系。<a id="a-Cx"></a>若现身中饥苦渴苦界不平苦时节变苦。<a id="a-Cy"></a>及余所有逼迫等苦。<a id="a-Cz"></a>当言不离系。<a id="a-D0"></a>此由现前行故。<a id="a-D1"></a>非诸烦恼所系缚故。</p>
  <p id="aD2">问若一切阿罗汉皆得心自在。<a id="a-D3"></a>何因缘故。<a id="a-D4"></a>不舍寿行入般涅槃。<a id="a-D5"></a>虽苦所逼而久住耶。<a id="a-D6"></a>答功能有差别故。<a id="a-D7"></a>所以者何。<a id="a-D8"></a>有一分阿罗汉能舍寿行。<a id="a-D9"></a>一分不能。<a id="a-DA"></a>有一分阿罗汉能增寿行。<a id="a-DB"></a>一分不能故。</p>
  <p id="aDC">问若阿罗汉如先所有六处生起。<a id="a-DD"></a>即如是住相续不灭。<a id="a-DE"></a>无有变异。<a id="a-DF"></a>更有何等异转依性。<a id="a-DG"></a>而非六处相续而转。<a id="a-DH"></a>若更无有异转依者。<a id="a-DI"></a>何因缘故。<a id="a-DJ"></a>前后二种依止相似而今后时烦恼不转。<a id="a-DK"></a>圣道转耶。<a id="a-DL"></a>答诸阿罗汉实有转依。<a id="a-DM"></a>而此转依与其六处。<a id="a-DN"></a>异不异性俱不可说。<a id="a-DO"></a>何以故。<a id="a-DP"></a>由此转依真如清净所显。<a id="a-DQ"></a>真如种性。<a id="a-DR"></a>真如种子。<a id="a-DS"></a>真如集成。<a id="a-DT"></a>而彼真如与其六处。<a id="a-DU"></a>异不异性俱不可说。<a id="a-DV"></a>不可说义。<a id="a-DW"></a>如前已辩。<a id="a-DX"></a>是故若问所得转依与其六处为异不异。<a id="a-DY"></a>非如理问。<a id="a-DZ"></a>若此转依无有体者。<a id="a-Da"></a>应有如前所说过失。<a id="a-Db"></a>谓阿罗汉烦恼应行。<a id="a-Dc"></a>道应不行。<a id="a-Dd"></a>是故当知有转依性。<a id="a-De"></a>世尊依此转依体性密意说言。</p>
  <p id="aDf">遍计自性中　　由有执无执</p>
  <p id="aDg">二种习气故　　成杂染清净</p>
  <p id="aDh">是即有漏界　　是即无漏界</p>
  <p id="aDi">是即为转依　　清净无有上</p>
  <p id="aDj">如屠牛师或彼弟子。<a id="a-Dk"></a>以利牛刀杀害牛已。<a id="a-Dl"></a>于内一切斫刺椎剖骨肉筋脉皆悉断绝。<a id="a-Dm"></a>复以其皮张而蔽之。<a id="a-Dn"></a>当言此牛与皮非离非合。<a id="a-Do"></a>如是诸阿罗汉既得转依。<a id="a-Dp"></a>由慧利刀断截一切结缚随眠随烦恼缠已。<a id="a-Dq"></a>当言与六处皮非离非合。<a id="a-Dr"></a>又已转依诸观行者。<a id="a-Ds"></a>虽取众相。<a id="a-Dt"></a>当知与昔所取差别。<a id="a-Du"></a>此所取相犹如真如自内所证。<a id="a-Dv"></a>不可以言说示于他我所观相如是如是。</p>
  <p id="aDw">问诸阿罗汉住有余依涅槃界中。<a id="a-Dx"></a>住何等心。<a id="a-Dy"></a>于无余依般涅槃界。<a id="a-Dz"></a>当般涅槃。<a id="a-E0"></a>答于一切相不复思惟。<a id="a-E1"></a>唯正思惟真无相界。<a id="a-E2"></a>渐入灭定灭转识等。<a id="a-E3"></a>次异熟识舍所依止。<a id="a-E4"></a>由异熟识无有取故。<a id="a-E5"></a>诸转识等不复得生。<a id="a-E6"></a>唯余清净无为离垢真法界在。<a id="a-E7"></a>于此界中般涅槃已。<a id="a-E8"></a>不复堕于天龙药叉。<a id="a-E9"></a>若干达缚。<a id="a-EA"></a>若紧奈洛。<a id="a-EB"></a>若阿素洛。<a id="a-EC"></a>若人等数。<a id="a-ED"></a>以要言之。<a id="a-EE"></a>所有有情假想施设。<a id="a-EF"></a>遍于十方一切界。<a id="a-EG"></a>一切趣。<a id="a-EH"></a>一切生。<a id="a-EI"></a>一切生类。<a id="a-EJ"></a>一切得身。<a id="a-EK"></a>一切胜生。<a id="a-EL"></a>一切地中。<a id="a-EM"></a>非此更复堕在彼数。<a id="a-EN"></a>何以故。<a id="a-EO"></a>由此真界离诸戏论。<a id="a-EP"></a>唯成办者内自证故。</p>
  <p id="aEQ">问于有余依涅槃界中。<a id="a-ER"></a>若无余依涅槃界中。<a id="a-ES"></a>已般涅槃诸阿罗汉。<a id="a-ET"></a>有何差别。<a id="a-EU"></a>答住有余依。<a id="a-EV"></a>堕在众数。<a id="a-EW"></a>住无余依。<a id="a-EX"></a>不堕众数。<a id="a-EY"></a>住有余依。<a id="a-EZ"></a>犹有众苦。<a id="a-Ea"></a>住无余依。<a id="a-Eb"></a>永离众苦。<a id="a-Ec"></a>住有余依。<a id="a-Ed"></a>所得转依犹与六处而共相应。<a id="a-Ee"></a>住无余依永不相应。</p>
  <p id="aEf">问若无余依涅槃界中。<a id="a-Eg"></a>已般涅槃所有转依永与六处不相应者。<a id="a-Eh"></a>彼既无有六处所依。<a id="a-Ei"></a>云何而住。<a id="a-Ej"></a>答非阿罗汉所得转依六处为因。<a id="a-Ek"></a>然彼唯用缘真如境修道为因。<a id="a-El"></a>是故六处若有若无。<a id="a-Em"></a>尚无转依成变异性。<a id="a-En"></a>何况殒没。<a id="a-Eo"></a>又复此界非所遍知。<a id="a-Ep"></a>非所应断。<a id="a-Eq"></a>故不可灭。</p>
  <p id="aEr">问于无余依涅槃界中。<a id="a-Es"></a>般涅槃已所得转依。<a id="a-Et"></a>当言是有。<a id="a-Eu"></a>当言非有。<a id="a-Ev"></a>答当言是有。<a id="a-Ew"></a>问当言何相。<a id="a-Ex"></a>答无戏论相。<a id="a-Ey"></a>又善清净法界为相。<a id="a-Ez"></a>问何因缘故当言是有。<a id="a-F0"></a>答于有余依及无余依涅槃界中。<a id="a-F1"></a>此转依性皆无动法。<a id="a-F2"></a>无动法故。<a id="a-F3"></a>先有后无不应道理。<a id="a-F4"></a>又此法性非众缘生。<a id="a-F5"></a>无生无灭。<a id="a-F6"></a>然譬如水澄清之性。<a id="a-F7"></a>譬如真金调柔之性。<a id="a-F8"></a>譬如虚空离云雾性。<a id="a-F9"></a>是故转依当言是有。</p>
  <p id="aFA">问当言是常。<a id="a-FB"></a>当言无常。<a id="a-FC"></a>答当言是常。<a id="a-FD"></a>问何因缘故当言是常。<a id="a-FE"></a>答清净真如之所显故。<a id="a-FF"></a>非缘生故。<a id="a-FG"></a>无生灭故。</p>
  <p id="aFH">问当言是乐。<a id="a-FI"></a>当言非乐。<a id="a-FJ"></a>答由胜义乐当言是乐。<a id="a-FK"></a>非由受乐。<a id="a-FL"></a>说名为乐。<a id="a-FM"></a>何以故。<a id="a-FN"></a>一切烦恼及所生苦皆超越故。</p>
  <p id="aFO">问于无余依涅槃界中。<a id="a-FP"></a>般涅槃者。<a id="a-FQ"></a>为有少分差别意趣殊异不耶。<a id="a-FR"></a>答一切无有。<a id="a-FS"></a>所以者何。<a id="a-FT"></a>非此界中可得安立下中上品。<a id="a-FU"></a>不可施设高下胜劣。<a id="a-FV"></a>此是如来此声闻等。<a id="a-FW"></a>问何因缘故无有差别。<a id="a-FX"></a>所以者何。<a id="a-FY"></a>诸声闻等有余残障。<a id="a-FZ"></a>于无余依涅槃界中而般涅槃。<a id="a-Fa"></a>佛一切障永无所有。<a id="a-Fb"></a>答住有余依涅槃界中。<a id="a-Fc"></a>可得安立有障无障。<a id="a-Fd"></a>住无余依涅槃界中。<a id="a-Fe"></a>毕竟无障可立差别。<a id="a-Ff"></a>何以故。<a id="a-Fg"></a>于此界中一切众相。<a id="a-Fh"></a>及诸粗重皆永息故。<a id="a-Fi"></a>皆永灭故。<a id="a-Fj"></a>所以者何。<a id="a-Fk"></a>诸阿罗汉住有余依涅槃界时。<a id="a-Fl"></a>一切众相非悉永灭。<a id="a-Fm"></a>异熟粗重亦非永灭。<a id="a-Fn"></a>由彼说有烦恼习气。<a id="a-Fo"></a>即观待彼相及粗重安立有障。<a id="a-Fp"></a>住无余依涅槃界时。<a id="a-Fq"></a>彼永无有。<a id="a-Fr"></a>是故当知于此界中。<a id="a-Fs"></a>无有有障无障差别。<a id="a-Ft"></a>问若此界中永无有障。<a id="a-Fu"></a>如诸如来离一切障。<a id="a-Fv"></a>阿罗汉等亦复如是。<a id="a-Fw"></a>何因缘故。<a id="a-Fx"></a>阿罗汉等不同如来作诸佛事。<a id="a-Fy"></a>答彼阙所修本弘愿故。<a id="a-Fz"></a>又彼种类种性尔故。<a id="a-G0"></a>阿罗汉等决定无有还起意乐。<a id="a-G1"></a>而般涅槃。<a id="a-G2"></a>是故不能作诸佛事。</p>
  <p id="aG3">问于无余依涅槃界中。<a id="a-G4"></a>般涅槃者所有无漏界。<a id="a-G5"></a>此与诸色。<a id="a-G6"></a>当言有异。<a id="a-G7"></a>当言无异。<a id="a-G8"></a>答当言非异亦非不异。<a id="a-G9"></a>如与诸色。<a id="a-GA"></a>与诸受等。<a id="a-GB"></a>当知亦尔。<a id="a-GC"></a>与一切行。<a id="a-GD"></a>与一切界。<a id="a-GE"></a>与一切趣。<a id="a-GF"></a>亦复如是。</p>
  <p id="aGG">问于无余依涅槃界中。<a id="a-GH"></a>般涅槃者。<a id="a-GI"></a>于色等法当言获得自在。<a id="a-GJ"></a>当言不得自在。<a id="a-GK"></a>答当言获得自在。<a id="a-GL"></a>问此所得自在。<a id="a-GM"></a>当言能现在前。<a id="a-GN"></a>当言不能现在前。<a id="a-GO"></a>答一分能现在前。<a id="a-GP"></a>一分不能现在前。<a id="a-GQ"></a>谓诸如来于无余依涅槃界中。<a id="a-GR"></a>般涅槃已能现在前。<a id="a-GS"></a>所余不能令现在前。<a id="a-GT"></a>问若此界中离诸戏论。<a id="a-GU"></a>由此因缘不堕众数。<a id="a-GV"></a>云何复能起现在前。<a id="a-GW"></a>答由先发起正弘愿故。<a id="a-GX"></a>又由修习与彼相似道势力故。<a id="a-GY"></a>譬如正入灭尽定者。<a id="a-GZ"></a>虽无是念我于灭定当可还出。<a id="a-Ga"></a>或出已住。<a id="a-Gb"></a>然由先时加行力故。<a id="a-Gc"></a>还从定出。<a id="a-Gd"></a>依有心行而起游行当知此中道理亦尔。</p>
  <p id="aGe">问回向菩提声闻。<a id="a-Gf"></a>为住无余依涅槃界中。<a id="a-Gg"></a>能发趣阿耨多罗三藐三菩提耶。<a id="a-Gh"></a>为住有余依涅槃界耶。<a id="a-Gi"></a>答唯住有余依涅槃界中可有此事。<a id="a-Gj"></a>所以者何。<a id="a-Gk"></a>以无余依涅槃界中。<a id="a-Gl"></a>远离一切发起事业。<a id="a-Gm"></a>一切功用皆悉止息。</p>
  <p id="aGn">问若唯住有余依涅槃界中。<a id="a-Go"></a>能发趣阿耨多罗三藐三菩提者。<a id="a-Gp"></a>云何但由一生便能证得阿耨多罗三藐三菩提耶。<a id="a-Gq"></a>所以者何。<a id="a-Gr"></a>阿罗汉等尚当无有所余一生。<a id="a-Gs"></a>何况当有多生相续。<a id="a-Gt"></a>答由彼要当增诸寿行。<a id="a-Gu"></a>方能成办。<a id="a-Gv"></a>世尊多分依此回向菩提声闻。<a id="a-Gw"></a>密意说言。<a id="a-Gx"></a>物类善男子若有善修四神足已。<a id="a-Gy"></a>能住一劫或余一劫余一劫者。<a id="a-Gz"></a>此中意说过于一劫。<a id="a-H0"></a>彼虽如是增益寿行。<a id="a-H1"></a>能发趣阿耨多罗三藐三菩提。<a id="a-H2"></a>而所修行极成迟钝。<a id="a-H3"></a>乐涅槃故。<a id="a-H4"></a>不如初心始业菩萨。<a id="a-H5"></a>彼既如是增寿行已。<a id="a-H6"></a>留有根身。<a id="a-H7"></a>别作化身。<a id="a-H8"></a>同法者前方便示现。<a id="a-H9"></a>于无余依般涅槃界。<a id="a-HA"></a>而般涅槃。<a id="a-HB"></a>由此因缘皆作是念。<a id="a-HC"></a>某名尊者于无余依般涅槃界。<a id="a-HD"></a>已般涅槃。<a id="a-HE"></a>彼以所留有根实身。<a id="a-HF"></a>即于此界赡部洲中。<a id="a-HG"></a>随其所乐远离而住。<a id="a-HH"></a>一切诸天尚不能睹。<a id="a-HI"></a>何况其余众生能见。<a id="a-HJ"></a>彼于涅槃多乐住故。<a id="a-HK"></a>于遍游行彼彼世界。<a id="a-HL"></a>亲近供养佛菩萨中。<a id="a-HM"></a>及于修习菩提资粮诸圣道中。<a id="a-HN"></a>若放逸时诸佛菩萨数数觉悟。<a id="a-HO"></a>被觉悟已。<a id="a-HP"></a>于所修行能不放逸。</p>
  <p id="aHQ">问若阿罗汉回向菩提。<a id="a-HR"></a>便能证得阿耨多罗三藐三菩提者。<a id="a-HS"></a>何因缘故。<a id="a-HT"></a>一切阿罗汉不皆回向无上菩提。<a id="a-HU"></a>答由彼种性有差别故。<a id="a-HV"></a>所以者何。<a id="a-HW"></a>诸阿罗汉现见种性有多差别。<a id="a-HX"></a>谓或见有诸阿罗汉俱分解脱。<a id="a-HY"></a>或复见有唯慧解脱于无余依般涅槃界。<a id="a-HZ"></a>而般涅槃。<a id="a-Ha"></a>是故当知由彼种性有差别故。<a id="a-Hb"></a>非一切阿罗汉皆能回向无上菩提。</p>
  <p id="aHc">复次回向菩提声闻。<a id="a-Hd"></a>或于学位即能弃舍求声闻愿。<a id="a-He"></a>或无学位方能弃舍。<a id="a-Hf"></a>由彼根性有差别故。<a id="a-Hg"></a>所待众缘有差别故。</p>
  <p id="aHh">如回向菩提声闻由遇缘故。<a id="a-Hi"></a>乘无上乘而般涅槃如是。<a id="a-Hj"></a>菩萨设为如来及诸菩萨之所弃舍。<a id="a-Hk"></a>因弃舍故。<a id="a-Hl"></a>若遭尤重求下劣乘般涅槃缘。<a id="a-Hm"></a>应乘下乘而般涅槃。<a id="a-Hn"></a>然无处。<a id="a-Ho"></a>无容诸佛菩萨如是放逸。<a id="a-Hp"></a>弃舍于彼。<a id="a-Hq"></a>定无是处。</p>
  <p id="aHr">复次回向菩提声闻。<a id="a-Hs"></a>若随证得阿耨多罗三藐三菩提。<a id="a-Ht"></a>尔时即同如来。<a id="a-Hu"></a>于无余依般涅槃界。<a id="a-Hv"></a>而般涅槃。</p>
  <p id="aHw">问回向菩提声闻。<a id="a-Hx"></a>从本已来当言声闻种性。<a id="a-Hy"></a>当言菩萨种性。<a id="a-Hz"></a>答当言不定种性。<a id="a-I0"></a>譬如安立有不定聚诸有情类于般涅槃法性聚中。<a id="a-I1"></a>当知此是不定种性。</p>
  <p id="aI2">复次彼即于此住处转时。<a id="a-I3"></a>如无死畏。<a id="a-I4"></a>如是亦无老病等畏。<a id="a-I5"></a>如来亦尔。<a id="a-I6"></a>彼及所余于无余依涅槃界中。<a id="a-I7"></a>般涅槃者。<a id="a-I8"></a>于十方界当知究竟不可思议。<a id="a-I9"></a>数数现作一切有情诸利益事。<a id="a-IA"></a>如首楞伽摩三摩地中说幻师喻。<a id="a-IB"></a>若商主喻。<a id="a-IC"></a>若船师喻。<a id="a-ID"></a>当知此中道理亦尔。<a id="a-IE"></a>是名最极如来秘密。<a id="a-IF"></a>于此及余种种差别如来秘密。<a id="a-IG"></a>胜解行地修行菩萨下忍转时。<a id="a-IH"></a>随其胜解差别而转。<a id="a-II"></a>从此转胜进入增上意乐净地。<a id="a-IJ"></a>如是乃至于九地中。<a id="a-IK"></a>展转增进。<a id="a-IL"></a>胜解清净。<a id="a-IM"></a>第十地中于此胜解最善清净。<a id="a-IN"></a>于彼如来诸秘密中。<a id="a-IO"></a>是诸菩萨应正随转。<a id="a-IP"></a>当知如来如是秘密。<a id="a-IQ"></a>不可思议不可度量。<a id="a-IR"></a>超过一切度量境界。<a id="a-IS"></a>问于法决择总义云何答。</p>
  <p id="aIT">由品类差别　　而建立诸法</p>
  <p id="aIU">即于彼释难　　分别一行等</p>
  <p id="aIV">如是应知此中总义。<a id="a-IW"></a>于此地中余决择文更不复现。<a id="a-IX"></a>当知于彼一一地中。<a id="a-IY"></a>皆有无量决择差别。<a id="a-IZ"></a>我今且略开示少分。<a id="a-Ia"></a>由此方隅由此所学由此教导。<a id="a-Ib"></a>诸有智者余类应思。</p>
 </body>
</html>