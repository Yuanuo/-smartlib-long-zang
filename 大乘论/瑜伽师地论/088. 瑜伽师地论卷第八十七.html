<!doctype html>
<html id="z3IBVNjwF" data-ver="1324">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第八十七</h1>
  <h2 id="a2">摄事分中契经事行择摄第一之三</h2>
  <p id="a3">复次嗢拖南曰。</p>
  <p id="a4">因胜利二智　　愚夫分位五</p>
  <p id="a5">二种见差别　　于斯圣教等</p>
  <p id="a6">一切行因略有二种。<a id="a-7"></a>一共。<a id="a-8"></a>二不共。<a id="a-9"></a>共因者。<a id="a-A"></a>谓喜为先因。<a id="a-B"></a>由此喜故于彼彼生处。<a id="a-C"></a>障于厌离滋润自体。<a id="a-D"></a>为欲将生所生之处。<a id="a-E"></a>虽有一切烦恼为因。<a id="a-F"></a>而于生处生喜者生。<a id="a-G"></a>非于彼起厌逆想者。<a id="a-H"></a>又即此喜唯依色说。<a id="a-I"></a>宿因生已不待余因究竟转故。<a id="a-J"></a>不共因者。<a id="a-K"></a>谓顺苦乐非苦乐触。<a id="a-L"></a>望于受等所有心法无间灭意及俱生名十种。<a id="a-M"></a>色等望六种识。<a id="a-N"></a>由彼虽从先因所生。<a id="a-O"></a>刹那刹那别待余因方得生起。</p>
  <p id="aP">复次有解脱心有净智见诸阿罗汉。<a id="a-Q"></a>有四胜利。<a id="a-R"></a>当知不与诸外道共。<a id="a-S"></a>一于行时恒常住性。<a id="a-T"></a>二于住时无相住性。<a id="a-U"></a>三往昔因所生诸行任运归灭。<a id="a-V"></a>四后有行今因断故当不复生。<a id="a-W"></a>为证如是四种胜利。<a id="a-X"></a>有三渐次。<a id="a-Y"></a>谓学智见为依止故。<a id="a-Z"></a>得厌离者于诸行中不生喜乐。<a id="a-a"></a>乃至不生耽湎而住。<a id="a-b"></a>厌离为先而得离欲。<a id="a-c"></a>离欲为先心善解脱。<a id="a-d"></a>自斯已后即由如是心善解脱。<a id="a-e"></a>恒常住。<a id="a-f"></a>故无顺无违。<a id="a-g"></a>又于行时或于住时。<a id="a-h"></a>于一切相无复作意。<a id="a-i"></a>于无相界作意思惟。<a id="a-j"></a>无相而住。<a id="a-k"></a>能障于此一切见趣先已永断。<a id="a-l"></a>况当为碍。<a id="a-m"></a>彼由是二若行若住乃至寿尽。<a id="a-n"></a>便以无学内般涅槃而般涅槃。<a id="a-o"></a>先所生有于今永尽。<a id="a-p"></a>当来诸行无复更生。<a id="a-q"></a>又由三分当知建立萨迦耶见以为根本一切见趣。<a id="a-r"></a>一由前际俱行故。<a id="a-s"></a>二由后际俱行故。<a id="a-t"></a>三由前后际俱行故。<a id="a-u"></a>前际俱行者。<a id="a-v"></a>谓如有一作是思惟。<a id="a-w"></a>我于去世为曾有耶。<a id="a-x"></a>为曾无耶。<a id="a-y"></a>曾为是谁。<a id="a-z"></a>云何曾有。<a id="a-10"></a>后际俱行者。<a id="a-11"></a>谓如有一作是思惟。<a id="a-12"></a>我于来世为当有耶。<a id="a-13"></a>为当无耶。<a id="a-14"></a>当为是谁。<a id="a-15"></a>云何当有。<a id="a-16"></a>前后际俱行者。<a id="a-17"></a>谓如有一作是思惟。<a id="a-18"></a>我曾有谁。<a id="a-19"></a>谁当有我。<a id="a-1A"></a>今此有情来何所从。<a id="a-1B"></a>于此没已去何所至。<a id="a-1C"></a>又诸外道萨迦耶见以为根本。<a id="a-1D"></a>有六十二诸恶见趣。<a id="a-1E"></a>谓四常见论。<a id="a-1F"></a>四一分常见论。<a id="a-1G"></a>二无因论。<a id="a-1H"></a>四有边无边想论。<a id="a-1I"></a>四不死矫乱论。<a id="a-1J"></a>如是十八诸恶见趣。<a id="a-1K"></a>是计前际说我论者。<a id="a-1L"></a>又有十六有见想论。<a id="a-1M"></a>八无想论。<a id="a-1N"></a>八非有想非无想论。<a id="a-1O"></a>七断见论。<a id="a-1P"></a>五现法涅槃论。<a id="a-1Q"></a>此四十四诸恶见趣。<a id="a-1R"></a>是计后际说我论者。<a id="a-1S"></a>如是计度后际论者。<a id="a-1T"></a>略摄有五。<a id="a-1U"></a>一有想论。<a id="a-1V"></a>二无想论。<a id="a-1W"></a>三非有想非无想论。<a id="a-1X"></a>四断见论。<a id="a-1Y"></a>五现法涅槃论。<a id="a-1Z"></a>如是五种复略为三。<a id="a-1a"></a>一常见论。<a id="a-1b"></a>二断见论。<a id="a-1c"></a>三现法涅槃论。<a id="a-1d"></a>又此一切诸恶见趣由六因缘而得建立。<a id="a-1e"></a>一由因缘故。<a id="a-1f"></a>二由依教故。<a id="a-1g"></a>三由依静虑故。<a id="a-1h"></a>四由依世故。<a id="a-1i"></a>五由依诸见故。<a id="a-1j"></a>六由生处故。<a id="a-1k"></a>由因缘者。<a id="a-1l"></a>谓彼一切萨迦耶见以为因缘。<a id="a-1m"></a>由依教者。<a id="a-1n"></a>谓由依彼能显见趣不正法藏。<a id="a-1o"></a>师弟传闻展转相授为方便故。<a id="a-1p"></a>由依静虑者。<a id="a-1q"></a>谓以静虑为依上故。<a id="a-1r"></a>于先所闻先所信解而得决定。<a id="a-1s"></a>又此静虑复有二种。<a id="a-1t"></a>一与宿住随念俱行。<a id="a-1u"></a>二与所得天眼俱行。<a id="a-1v"></a>宿住随念俱行者。<a id="a-1w"></a>谓计前际三常论中。<a id="a-1x"></a>由下中上清净差别。<a id="a-1y"></a>及于四种边无边论。<a id="a-1z"></a>由彼忆念诸器世间成坏两劫出现方便。<a id="a-20"></a>若时忆念成劫分位。<a id="a-21"></a>尔时便生三种妄想。<a id="a-22"></a>若有一向忆念上下。<a id="a-23"></a>下至无间奈落迦下。<a id="a-24"></a>上至第四静虑之上。<a id="a-25"></a>忆念如是分量边际。<a id="a-26"></a>便于世间住有边想。<a id="a-27"></a>若有一向傍忆无际。<a id="a-28"></a>便于世间住无边想。<a id="a-29"></a>若有忆念二种俱行。<a id="a-2A"></a>便于世间住二俱想。<a id="a-2B"></a>若时忆念坏劫分位。<a id="a-2C"></a>尔时便住非有边想非无边想。<a id="a-2D"></a>诸器世间无所得故。<a id="a-2E"></a>复有依止诸静虑故。<a id="a-2F"></a>当知或说一分常论。<a id="a-2G"></a>或说无因论。<a id="a-2H"></a>或说不死矫乱论。<a id="a-2I"></a>应知此中有二净天。<a id="a-2J"></a>一不善清净。<a id="a-2K"></a>二善清净。<a id="a-2L"></a>若唯能入世俗定者。<a id="a-2M"></a>当知是天不善清净。<a id="a-2N"></a>于诸谛中不了达故。<a id="a-2O"></a>其心未得善解脱故。<a id="a-2P"></a>若能证入内法定者。<a id="a-2Q"></a>当知是天名善清净。<a id="a-2R"></a>于诸谛中已了达故。<a id="a-2S"></a>其心已得善解脱故。<a id="a-2T"></a>当知无乱亦有二种。<a id="a-2U"></a>一无相无分别。<a id="a-2V"></a>二有相有分别。<a id="a-2W"></a>此中第一是善清净天。<a id="a-2X"></a>第二是不善清净天。<a id="a-2Y"></a>前清净天于自不死无乱而转。<a id="a-2Z"></a>是故说名不死无乱。<a id="a-2a"></a>后不清净若有依于不死无乱。<a id="a-2b"></a>有所诘问。<a id="a-2c"></a>便托余事矫乱避之。<a id="a-2d"></a>以于诸谛无相心定不善巧故。<a id="a-2e"></a>先兴心虑作是思惟。<a id="a-2f"></a>我等既称不死无乱。<a id="a-2g"></a>复有所余不死无乱。<a id="a-2h"></a>于诸圣谛无相心定。<a id="a-2i"></a>已得善巧。<a id="a-2j"></a>彼所成德望我为胜。<a id="a-2k"></a>彼若于中诘问于我。<a id="a-2l"></a>我若记别或为异记。<a id="a-2m"></a>或拨实有或许非有。<a id="a-2n"></a>彼于记别见如是等诸过失已作是思惟。<a id="a-2o"></a>我于一切所诘问中皆不应记。<a id="a-2p"></a>又于是中见有余过。<a id="a-2q"></a>谓他由此鉴我无知因。<a id="a-2r"></a>则轻笑不死无乱。<a id="a-2s"></a>有行谄者作是思惟。<a id="a-2t"></a>我于此中应如是记。<a id="a-2u"></a>非我净天一切隐密皆许记别。<a id="a-2v"></a>谓自所证及清净道。<a id="a-2w"></a>如是思已故。<a id="a-2x"></a>设诡言而相矫乱。<a id="a-2y"></a>彼既如是住邪思惟遍布其心。<a id="a-2z"></a>于彼最上清净天所。<a id="a-30"></a>故称我是不死无乱。<a id="a-31"></a>由怀恐怖而无记别。<a id="a-32"></a>勿我劣昧为他所知。<a id="a-33"></a>由是因缘不能解脱。<a id="a-34"></a>以此为室而自安处。<a id="a-35"></a>又有愚戆专修止行。<a id="a-36"></a>不能以其谄诈方便矫设乱言。<a id="a-37"></a>但作是思。<a id="a-38"></a>诸有来问我当反诘。<a id="a-39"></a>随彼所答我当一切如言无减而印顺之。<a id="a-3A"></a>由是计度有差别故。<a id="a-3B"></a>建立四种。<a id="a-3C"></a>由依世者。<a id="a-3D"></a>谓依过去及现在世起分别故。<a id="a-3E"></a>名计前际。<a id="a-3F"></a>依未来世起分别故。<a id="a-3G"></a>名计后际。<a id="a-3H"></a>由依诸见者。<a id="a-3I"></a>谓依三见如前应知。<a id="a-3J"></a>由依初见于现法中计我有色。<a id="a-3K"></a>后或有色有想。<a id="a-3L"></a>或无有想。<a id="a-3M"></a>或非有想非无想。<a id="a-3N"></a>依第二见于现法中计我无色。<a id="a-3O"></a>于后所计如前应知。<a id="a-3P"></a>依第三见我论有二。<a id="a-3Q"></a>一者说我有色无色。<a id="a-3R"></a>二者说我非有色非无色。<a id="a-3S"></a>余如前说。<a id="a-3T"></a>又即计我是有色者。<a id="a-3U"></a>或言狭小或言无量。<a id="a-3V"></a>计我无色当知亦尔。<a id="a-3W"></a>此二我论依第三见立为二论。<a id="a-3X"></a>一者计我狭小。<a id="a-3Y"></a>二者计我无量。<a id="a-3Z"></a>由是四种我论差别说。<a id="a-3a"></a>我有边说。<a id="a-3b"></a>我无边说。<a id="a-3c"></a>我亦有边亦无边说。<a id="a-3d"></a>我非有边非无边。<a id="a-3e"></a>随其次第如前应知。<a id="a-3f"></a>又即依止如是诸见及依我论。<a id="a-3g"></a>复宣说我清净解脱。<a id="a-3h"></a>于欲静虑皆得自在。<a id="a-3i"></a>随其所欲多住变化。<a id="a-3j"></a>如其所欲安住静虑。<a id="a-3k"></a>以清净见游戏受用方便法乐。<a id="a-3l"></a>如是名为依诸见故。<a id="a-3m"></a>应知安立。<a id="a-3n"></a>由生处者。<a id="a-3o"></a>谓我有一想乃至广说。<a id="a-3p"></a>有一想者。<a id="a-3q"></a>谓在无色空无边处识无边处。<a id="a-3r"></a>有种种想者。<a id="a-3s"></a>谓在下地。<a id="a-3t"></a>即如所说随其次第。<a id="a-3u"></a>应知说我有狭小想。<a id="a-3v"></a>有无量想。<a id="a-3w"></a>一向有乐者。<a id="a-3x"></a>谓在下三静虑。<a id="a-3y"></a>一向有苦者。<a id="a-3z"></a>谓在捺落迦。<a id="a-40"></a>有乐有苦者。<a id="a-41"></a>谓在鬼傍生人欲界天。<a id="a-42"></a>有不苦不乐者。<a id="a-43"></a>谓在第四静虑已上乃至非想非非想处。<a id="a-44"></a>又于如是诸外道处。<a id="a-45"></a>当知总有三种衰损。<a id="a-46"></a>一者见及欲乐展转相违论衰损。<a id="a-47"></a>二者依我无智论问记衰损。<a id="a-48"></a>三者依法随法行证得衰损。<a id="a-49"></a>此中三种。<a id="a-4A"></a>若计有想若计无想。<a id="a-4B"></a>若计非有想非无想论者。<a id="a-4C"></a>及断见论者。<a id="a-4D"></a>或依责他为胜利论。<a id="a-4E"></a>或依免难为胜利论而起计度。<a id="a-4F"></a>当知是名第一衰损。<a id="a-4G"></a>由彼诸论计度后际。<a id="a-4H"></a>依未来世妄计于我为有无故。<a id="a-4I"></a>依我无智论问记衰损者。<a id="a-4J"></a>谓于若诸杂染若杂染处若能杂染。<a id="a-4K"></a>如是一切世俗胜义二谛道理不如实知。<a id="a-4L"></a>由此无智有所趣向以为先故。<a id="a-4M"></a>得有差别。<a id="a-4N"></a>从此无智何所趣向。<a id="a-4O"></a>谓三四转。<a id="a-4P"></a>一常无常等。<a id="a-4Q"></a>二有边无边等。<a id="a-4R"></a>三自作他作等。<a id="a-4S"></a>所以者何。<a id="a-4T"></a>彼由无智要先趣向。<a id="a-4U"></a>如是差别后方问记。<a id="a-4V"></a>又于圣法毗奈耶中。<a id="a-4W"></a>所有智者不可记事。<a id="a-4X"></a>于二道理不容记故。<a id="a-4Y"></a>谓世俗胜义二谛道理。<a id="a-4Z"></a>此中四种一向常论计前际者。<a id="a-4a"></a>及计前际无因论者二种差别。<a id="a-4b"></a>皆先计我后方缘我一向常等诸论差别。<a id="a-4c"></a>又即四种一分常论计前际者。<a id="a-4d"></a>彼有差别。<a id="a-4e"></a>谓有一分缘常无常论。<a id="a-4f"></a>或有一分缘非常非无常论。<a id="a-4g"></a>边无边等诸转如前边无边等。<a id="a-4h"></a>应知其相。<a id="a-4i"></a>若欲一切皆宿因作。<a id="a-4j"></a>名自作论。<a id="a-4k"></a>若欲一切皆自在等变化因作。<a id="a-4l"></a>名他作论。<a id="a-4m"></a>若欲少分自在天等变化因作一分不尔。<a id="a-4n"></a>名俱作论。<a id="a-4o"></a>若无因作论名俱非作论。<a id="a-4p"></a>当知是名第二依我无智论问记衰损。<a id="a-4q"></a>由彼诸论计度前际依过现世妄分别。<a id="a-4r"></a>故依法随法行证得衰损者。<a id="a-4s"></a>谓有沙门若婆罗门。<a id="a-4t"></a>不观责他为胜利论。<a id="a-4u"></a>不观免难为胜利论。<a id="a-4v"></a>亦不依我无智诸论为求利养恭敬等事乐欲开阐。<a id="a-4w"></a>于恶说法毗奈耶中而求出家。<a id="a-4x"></a>唯除乐求出离解脱。<a id="a-4y"></a>当知彼是薄尘种类。<a id="a-4z"></a>为性愚戆专修止行。<a id="a-50"></a>彼由为得初静虑定教授教诫能于后际俱行见趣。<a id="a-51"></a>及于前际俱行见趣。<a id="a-52"></a>不然许故。<a id="a-53"></a>而得超过。<a id="a-54"></a>于现法中又能超过欲界诸结。<a id="a-55"></a>证远离喜。<a id="a-56"></a>自斯已上无闻无知。<a id="a-57"></a>即于此中生涅槃想。<a id="a-58"></a>如由彼故证远离喜。<a id="a-59"></a>如是。<a id="a-5A"></a>或有由别因缘证得第二第三静虑无爱味乐。<a id="a-5B"></a>第四静虑无苦乐受。<a id="a-5C"></a>从此已上乃至非想非非想处。<a id="a-5D"></a>当知亦尔。<a id="a-5E"></a>于种种想俱行苦乐受等差别。<a id="a-5F"></a>已超过故。<a id="a-5G"></a>如是彼于趣诸取行不能超越。<a id="a-5H"></a>乐退还法。<a id="a-5I"></a>未般涅槃。<a id="a-5J"></a>起涅槃慢。<a id="a-5K"></a>当知是名第三衰损。<a id="a-5L"></a>此中如来自然证觉寂静妙迹。<a id="a-5M"></a>于如所说一切行相三种衰损。<a id="a-5N"></a>由五种相如实了知。<a id="a-5O"></a>谓若彼自性。<a id="a-5P"></a>若彼诸见。<a id="a-5Q"></a>若由无智彼得生起。<a id="a-5R"></a>若所缘转。<a id="a-5S"></a>若彼所缘粗弊过患及上出离。<a id="a-5T"></a>于如是事如实了知。<a id="a-5U"></a>即出离中常自出离。</p>
  <p id="a5V">复次有二智。<a id="a-5W"></a>能令见清净。<a id="a-5X"></a>及见善清净。<a id="a-5Y"></a>谓法住智及此为先涅槃智。<a id="a-5Z"></a>法住智者。<a id="a-5a"></a>谓能了知诸行自相种类差别。<a id="a-5b"></a>及能了知诸行共相过患差别。<a id="a-5c"></a>谓于随顺若苦若乐不苦不乐三位诸行方便。<a id="a-5d"></a>了知三苦等性。<a id="a-5e"></a>涅槃智者。<a id="a-5f"></a>谓于如是一切行中。<a id="a-5g"></a>先起苦想后如是思。<a id="a-5h"></a>即此一切有苦诸行无余永断。<a id="a-5i"></a>广说乃至名为涅槃。<a id="a-5j"></a>如是了知名涅槃智。<a id="a-5k"></a>即此二智令见清净及善清净。<a id="a-5l"></a>要由二门正勤修习方令彼净。<a id="a-5m"></a>一自无力补特伽罗。<a id="a-5n"></a>因他教授能令彼净。<a id="a-5o"></a>二自有力补特伽罗。<a id="a-5p"></a>多闻思求能令彼净。<a id="a-5q"></a>此中第一补特伽罗。<a id="a-5r"></a>不聪利故。<a id="a-5s"></a>信等诸根唯一味故。<a id="a-5t"></a>止观所缘于少分法谛察忍转。<a id="a-5u"></a>与此相违当知第二补特伽罗。<a id="a-5v"></a>复有三种现观边智。<a id="a-5w"></a>修习彼故见得清净。<a id="a-5x"></a>一能顺生无漏智智。<a id="a-5y"></a>二无漏智。<a id="a-5z"></a>三无漏智后相续智。<a id="a-60"></a>初世间第一法所摄智。<a id="a-61"></a>第二若住于彼能断见断一切烦恼。<a id="a-62"></a>第三烦恼断后解脱相续智。<a id="a-63"></a>若住中智便名已入正性离生。<a id="a-64"></a>超过异生地。<a id="a-65"></a>未得预流果。<a id="a-66"></a>虽未克证第三解脱预流果智。<a id="a-67"></a>于其中间所住刹那如未克证。<a id="a-68"></a>终无中夭以时少故。<a id="a-69"></a>从此无间必证第三。<a id="a-6A"></a>住此位中如实现见所知境故。<a id="a-6B"></a>名见清净。<a id="a-6C"></a>有余惑故非善清净。<a id="a-6D"></a>若于此智更多修习成阿罗汉。<a id="a-6E"></a>一切烦恼皆离系故。<a id="a-6F"></a>名善清净。<a id="a-6G"></a>又无余断三相应智。<a id="a-6H"></a>一由不现行故。<a id="a-6I"></a>二由界故。<a id="a-6J"></a>三由事故。<a id="a-6K"></a>不现行者。<a id="a-6L"></a>谓虽生起而不染着。<a id="a-6M"></a>虽未永断由数修习诸善法故。<a id="a-6N"></a>令成远分诸缠烦恼不复现行。<a id="a-6O"></a>界者三界。<a id="a-6P"></a>如前应知。<a id="a-6Q"></a>事谓二事。<a id="a-6R"></a>一烦恼事。<a id="a-6S"></a>二是苦事。<a id="a-6T"></a>又于安乐利益随逐诸离系品五种界中。<a id="a-6U"></a>有寂静微妙胜功德等。<a id="a-6V"></a>乃至涅槃。<a id="a-6W"></a>为其最后。<a id="a-6X"></a>差别应知。<a id="a-6Y"></a>又于此中一切依持皆弃舍者。<a id="a-6Z"></a>当知割舍父母等事。<a id="a-6a"></a>又于中有生有后有无复更生。<a id="a-6b"></a>如其次第当知说名无有相续无取无生。<a id="a-6c"></a>又于三品由三种门为障碍故。<a id="a-6d"></a>当知建立三结差别。<a id="a-6e"></a>谓未发趣故。<a id="a-6f"></a>虽已发趣邪成立故。<a id="a-6g"></a>于正法中不正行故。<a id="a-6h"></a>即在家品处恶说法毗奈耶中。<a id="a-6i"></a>而出家品处善说法毗奈耶品。<a id="a-6j"></a>又行趣向逆流行者。<a id="a-6k"></a>解脱恶趣。<a id="a-6l"></a>成就二种解脱决定。<a id="a-6m"></a>一者烦恼解脱决定。<a id="a-6n"></a>二者后有解脱决定。<a id="a-6o"></a>由是因缘故名预流。<a id="a-6p"></a>乃至广说。<a id="a-6q"></a>又若证得阿罗汉果先在学地。<a id="a-6r"></a>于诸行中已不执受我及我所。<a id="a-6s"></a>后于诸漏皆得解脱。<a id="a-6t"></a>又与四种义相应故。<a id="a-6u"></a>当知是名阿罗汉相。<a id="a-6v"></a>一者自事已究竟应作他事义故。<a id="a-6w"></a>二者应得自义一切遍满道理义故。<a id="a-6x"></a>三者未来行因已永断灭应证现法乐住义故。<a id="a-6y"></a>四者超有学地入无学地相应义故。</p>
  <p id="a6z">复次愚位有五。<a id="a-70"></a>若于中转堕愚夫数。<a id="a-71"></a>何等为五。<a id="a-72"></a>一不获得俱生慧故。<a id="a-73"></a>二不获得从闻他音缘生慧故。<a id="a-74"></a>三不获得真圣慧故。<a id="a-75"></a>四愚痴缠所缠缚故。<a id="a-76"></a>五彼随眠所随缚故。<a id="a-77"></a>复有四种妄计我论。<a id="a-78"></a>一者宣说诸行是我。<a id="a-79"></a>二者宣说我有诸行。<a id="a-7A"></a>三者宣说诸行属我。<a id="a-7B"></a>四者宣说我在行中。<a id="a-7C"></a>由二因缘妄计我论作诸杂染。<a id="a-7D"></a>一执着故。<a id="a-7E"></a>二随眠故。<a id="a-7F"></a>执着故者。<a id="a-7G"></a>谓诸外道虽求解脱。<a id="a-7H"></a>由彼为障于一切种不能获得。<a id="a-7I"></a>随眠故者。<a id="a-7J"></a>谓诸内法耽着境界。<a id="a-7K"></a>暂时为障而非究竟。</p>
  <p id="a7L">复次若有我见若无我见。<a id="a-7M"></a>同缘诸行为境事故。<a id="a-7N"></a>说名同分。<a id="a-7O"></a>而于彼事邪取正取染污清净等义别故。<a id="a-7P"></a>名不同分。<a id="a-7Q"></a>又由四相于所缘事。<a id="a-7R"></a>邪僻执着增上力故。<a id="a-7S"></a>能令我见作诸杂染。<a id="a-7T"></a>一因缘故。<a id="a-7U"></a>二自性故。<a id="a-7V"></a>三由果故。<a id="a-7W"></a>四等流故。<a id="a-7X"></a>因缘故者。<a id="a-7Y"></a>谓二愚痴。<a id="a-7Z"></a>一事愚痴。<a id="a-7a"></a>二见愚痴。<a id="a-7b"></a>事愚痴者。<a id="a-7c"></a>由愚事故。<a id="a-7d"></a>先闻邪法。<a id="a-7e"></a>后起我见。<a id="a-7f"></a>见愚痴者。<a id="a-7g"></a>谓愚见故。<a id="a-7h"></a>于见相应诸无明触。<a id="a-7i"></a>所生起受。<a id="a-7j"></a>妄计为我。<a id="a-7k"></a>由此为缘。<a id="a-7l"></a>恒为我爱之所随逐。<a id="a-7m"></a>复由此故常于我见不能舍离。<a id="a-7n"></a>自性故者。<a id="a-7o"></a>谓二因缘之所摄受。<a id="a-7p"></a>等随观察。<a id="a-7q"></a>于彼随眠。<a id="a-7r"></a>不得远离。<a id="a-7s"></a>由果故者。<a id="a-7t"></a>谓即以彼萨迦耶见为依止故。<a id="a-7u"></a>不能远离我慢随眠。<a id="a-7v"></a>是二随眠增上力故。<a id="a-7w"></a>能引当来诸根令起。<a id="a-7x"></a>由彼领纳苦乐二受因。<a id="a-7y"></a>更发起计我我所。<a id="a-7z"></a>不如正理思惟相应。<a id="a-80"></a>意言分别谓我我所有其领受。<a id="a-81"></a>等流故者。<a id="a-82"></a>谓由先因力所持故。<a id="a-83"></a>即见种子所随逐意。<a id="a-84"></a>后有意界。<a id="a-85"></a>由前因缘所熏修力而得成满。<a id="a-86"></a>即于如是后有意中。<a id="a-87"></a>有无明种及无明界。<a id="a-88"></a>是二种子所随逐意所缘法界。<a id="a-89"></a>彼由宿世依恶说法及毗奈耶所生分别萨迦耶见以为依止。<a id="a-8A"></a>集成今界。<a id="a-8B"></a>即由此界增上力故。<a id="a-8C"></a>发起俱生萨迦耶见。<a id="a-8D"></a>于善说法毗奈耶中。<a id="a-8E"></a>亦复现行能为障碍。<a id="a-8F"></a>又即此见由二种相六转现行。<a id="a-8G"></a>一由世故。<a id="a-8H"></a>二由慢故。<a id="a-8I"></a>由世故者。<a id="a-8J"></a>谓我于过去为曾有耶。<a id="a-8K"></a>为曾无耶。<a id="a-8L"></a>乃至广说如应当知。<a id="a-8M"></a>由慢故者。<a id="a-8N"></a>谓我为胜。<a id="a-8O"></a>乃至广说。<a id="a-8P"></a>彼于如是一切如实不知不见。<a id="a-8Q"></a>由此因缘不如正理起于邪观。<a id="a-8R"></a>又明位有三。<a id="a-8S"></a>谓闻他音如理作意。<a id="a-8T"></a>是初明位。<a id="a-8U"></a>已能证入正性离生。<a id="a-8V"></a>是第二明位。<a id="a-8W"></a>心善解脱阿罗汉果。<a id="a-8X"></a>是第三明位。<a id="a-8Y"></a>其无明位复有二种。<a id="a-8Z"></a>一先。<a id="a-8a"></a>二后。<a id="a-8b"></a>随眠位是先。<a id="a-8c"></a>诸缠位为后。<a id="a-8d"></a>又约见修所断有异。<a id="a-8e"></a>当知是名第二差别。</p>
  <p id="a8f">复次是处世尊依自圣教。<a id="a-8g"></a>为欲显示善说发起。<a id="a-8h"></a>依他邪教。<a id="a-8i"></a>为欲显示恶说失坠。<a id="a-8j"></a>自有所说。<a id="a-8k"></a>后结集者。<a id="a-8l"></a>于法门中。<a id="a-8m"></a>称为世尊嗢拖南说。<a id="a-8n"></a>由二因缘善说法律名为发起大果大利。<a id="a-8o"></a>恶说法律即为唐捐。<a id="a-8p"></a>一者于善说法毗奈耶中。<a id="a-8q"></a>一切众苦永离可得。<a id="a-8r"></a>谓三种苦性。<a id="a-8s"></a>二者一切诸结永断可得。<a id="a-8t"></a>谓下上分结。<a id="a-8u"></a>于恶说法毗奈耶中。<a id="a-8v"></a>如是二事皆不可得。<a id="a-8w"></a>彼由依止萨迦耶见。<a id="a-8x"></a>于诸行中心厌苦苦。<a id="a-8y"></a>欲乐为依起兹胜解。<a id="a-8z"></a>愿于当来无有苦我。<a id="a-90"></a>我无有苦。<a id="a-91"></a>或复已断即彼苦因及彼当果。<a id="a-92"></a>于未来世由二种相而生胜解。<a id="a-93"></a>谓苦未来当离于我。<a id="a-94"></a>及我未来当无有苦。<a id="a-95"></a>虽由如是四种行相乐断为依。<a id="a-96"></a>离欲界欲生初静虑。<a id="a-97"></a>次第乃至于彼非想非非想处若定若生。<a id="a-98"></a>由是因缘超越苦苦。<a id="a-99"></a>而未能断下分诸结。<a id="a-9A"></a>未断彼故。<a id="a-9B"></a>当知苦苦未永超越。<a id="a-9C"></a>彼于坏行二苦断中尚不生乐。<a id="a-9D"></a>何况能断。<a id="a-9E"></a>由彼随顺所未断故。<a id="a-9F"></a>当知于顺上分诸结亦未能断。<a id="a-9G"></a>住内法者。<a id="a-9H"></a>初修观时。<a id="a-9I"></a>虽于欲界未得离欲。<a id="a-9J"></a>有情胜故。<a id="a-9K"></a>而于三苦深心厌离。<a id="a-9L"></a>依乐断欲。<a id="a-9M"></a>于诸行中。<a id="a-9N"></a>用无我见以为依止。<a id="a-9O"></a>发其胜解。<a id="a-9P"></a>愿于未来无三苦我我无三苦。<a id="a-9Q"></a>彼初修习如是行已。<a id="a-9R"></a>于欲界欲而得远离。<a id="a-9S"></a>永断苦苦。<a id="a-9T"></a>如前复生如是胜解。<a id="a-9U"></a>当无彼我。<a id="a-9V"></a>我当无彼。<a id="a-9W"></a>如是行者于其苦苦究竟解脱。<a id="a-9X"></a>亦永超越顺下分结。<a id="a-9Y"></a>即于此道次第进修。<a id="a-9Z"></a>乃至能得阿罗汉果。<a id="a-9a"></a>若诸愚夫萨迦耶见以为依止。<a id="a-9b"></a>于永超越坏行二苦。<a id="a-9c"></a>及永断灭随顺上分一切结中。<a id="a-9d"></a>谓我当无于不应怖妄生怖畏。<a id="a-9e"></a>尚不起乐。<a id="a-9f"></a>况当能断。<a id="a-9g"></a>又于是处由二因缘不应生怖。<a id="a-9h"></a>谓唯有心住四识住。<a id="a-9i"></a>有转有染。<a id="a-9j"></a>又唯有心断四识住。<a id="a-9k"></a>无转无染。<a id="a-9l"></a>复有四依。<a id="a-9m"></a>谓色受想行。<a id="a-9n"></a>复有四取。<a id="a-9o"></a>谓于欲见戒禁我语所有欲贪。<a id="a-9p"></a>复有二缘。<a id="a-9q"></a>谓若所缘及若能缘。<a id="a-9r"></a>复有六识。<a id="a-9s"></a>谓眼识等。<a id="a-9t"></a>复有二识住。<a id="a-9u"></a>谓烦恼缠住及彼随眠住。<a id="a-9v"></a>此中诸取增上力故。<a id="a-9w"></a>以不如理分别为先。<a id="a-9x"></a>由我我所邪境界取。<a id="a-9y"></a>由缘自相境界之取。<a id="a-9z"></a>由俱有依。<a id="a-A0"></a>此三因缘令诸识转。<a id="a-A1"></a>及令染污。<a id="a-A2"></a>复由三种。<a id="a-A3"></a>谓于现法趣集谛故。<a id="a-A4"></a>缘未来苦我当如是。<a id="a-A5"></a>如是爱故。<a id="a-A6"></a>于彼先因所生现苦。<a id="a-A7"></a>而安住故。<a id="a-A8"></a>复由三种。<a id="a-A9"></a>谓趣乐位故。<a id="a-AA"></a>缘苦位故。<a id="a-AB"></a>安住不苦不乐位故。<a id="a-AC"></a>复由三种。<a id="a-AD"></a>谓趣来世故。<a id="a-AE"></a>缘去世故。<a id="a-AF"></a>住现世故。<a id="a-AG"></a>复由三种。<a id="a-AH"></a>谓由后有爱。<a id="a-AI"></a>趣后有故。<a id="a-AJ"></a>由彼彼喜乐爱。<a id="a-AK"></a>缘未来境界故。<a id="a-AL"></a>由喜贪俱行爱。<a id="a-AM"></a>住现在已得境界故。<a id="a-AN"></a>复由三种。<a id="a-AO"></a>由贪欲身系。<a id="a-AP"></a>趣向随顺贪处事故。<a id="a-AQ"></a>由嗔恚身系缘彼事故。<a id="a-AR"></a>由戒禁此实二取身系。<a id="a-AS"></a>住彼事故。<a id="a-AT"></a>中嗢拖南曰。</p>
  <p id="aAU">果因与受　　世爱及系</p>
  <p id="aAV">喜爱滋润如前应知。<a id="a-AW"></a>谓如诸行因中宣说。<a id="a-AX"></a>又即彼识如是转时。<a id="a-AY"></a>于二生处当知结生相续增广。<a id="a-AZ"></a>一于有色。<a id="a-Aa"></a>二于无色。<a id="a-Ab"></a>于有色处依止中有而有去来。<a id="a-Ac"></a>于无色处唯有徙生。<a id="a-Ad"></a>即于两处乃至寿尽相续而住故。<a id="a-Ae"></a>名为住。<a id="a-Af"></a>当知此住欲界人中。<a id="a-Ag"></a>有三分位。<a id="a-Ah"></a>谓初入胎识所滋润。<a id="a-Ai"></a>胎分圆满。<a id="a-Aj"></a>自胎而出。<a id="a-Ak"></a>当知此三复有差别。<a id="a-Al"></a>欲色无色如其次第。<a id="a-Am"></a>若有弃舍如来所说识流转道。<a id="a-An"></a>而作是言。<a id="a-Ao"></a>我当更作别异施设。<a id="a-Ap"></a>当知是人所施设者。<a id="a-Aq"></a>其文有异其义无别。<a id="a-Ar"></a>但有言事。<a id="a-As"></a>或余智者于其异文先示道理。<a id="a-At"></a>后方诘问汝所施设别异者何。<a id="a-Au"></a>彼于尔时茫然不了。<a id="a-Av"></a>或于后时自得达鉴。<a id="a-Aw"></a>于前所立如理谛观。<a id="a-Ax"></a>反生愚昧。<a id="a-Ay"></a>由愚昧故。<a id="a-Az"></a>自觉无知我本受持为恶非善。<a id="a-B0"></a>又十色界名为色界。<a id="a-B1"></a>当知复有六种受界想界行界。<a id="a-B2"></a>又于三位当知诸识解脱烦恼。<a id="a-B3"></a>谓于诸行深见过患。<a id="a-B4"></a>能令诸缠远分离故。<a id="a-B5"></a>于见地中。<a id="a-B6"></a>一切外道诸系随眠永断灭故。<a id="a-B7"></a>依止修道得究竟故。<a id="a-B8"></a>又诸外道于所妄计一切生处。<a id="a-B9"></a>谓大自在。<a id="a-BA"></a>那罗衍拏。<a id="a-BB"></a>及众主等无量品类。<a id="a-BC"></a>乐生彼故。<a id="a-BD"></a>名贪身系。<a id="a-BE"></a>于他诸见异分法中。<a id="a-BF"></a>深憎嫉故。<a id="a-BG"></a>名嗔身系。<a id="a-BH"></a>依于邪愿修梵行故。<a id="a-BI"></a>于同梵行可乐法中。<a id="a-BJ"></a>起增背故。<a id="a-BK"></a>由此二缘于憎上戒学能为杂染。<a id="a-BL"></a>当知即彼由戒禁取。<a id="a-BM"></a>于增上心学能为杂染。<a id="a-BN"></a>由此实执取身系故。<a id="a-BO"></a>于增上慧学能为杂染。<a id="a-BP"></a>如是四法能于色身名身趣向所缘安立事中。<a id="a-BQ"></a>令心系缚故。<a id="a-BR"></a>名身系。<a id="a-BS"></a>又彼在意地故。<a id="a-BT"></a>意分别故。<a id="a-BU"></a>意相应故。<a id="a-BV"></a>意随眠故。<a id="a-BW"></a>染污意故。<a id="a-BX"></a>名意所成。<a id="a-BY"></a>又彼断者。<a id="a-BZ"></a>谓缘彼境诸烦恼断。<a id="a-Ba"></a>非彼所缘。<a id="a-Bb"></a>即于彼境无倒解故。<a id="a-Bc"></a>又由后有诸业烦恼之所摄持。<a id="a-Bd"></a>后有种识当知。<a id="a-Be"></a>于此依止建立。<a id="a-Bf"></a>彼无有故。<a id="a-Bg"></a>当来三种如前所说。<a id="a-Bh"></a>差别理趣生长广大。<a id="a-Bi"></a>当知一切悉皆尽灭。<a id="a-Bj"></a>又即由彼无所住识。<a id="a-Bk"></a>因分果分不复生长。<a id="a-Bl"></a>诸道所摄而得生长。<a id="a-Bm"></a>又彼空解脱门为依止故。<a id="a-Bn"></a>名无所为。<a id="a-Bo"></a>无愿解脱门为依止故。<a id="a-Bp"></a>名为喜足。<a id="a-Bq"></a>无相解脱门为依止故。<a id="a-Br"></a>说名为住。<a id="a-Bs"></a>于彼爱乐数修习故。<a id="a-Bt"></a>得善解脱。<a id="a-Bu"></a>一切随眠永灭尽故。<a id="a-Bv"></a>心善解脱。<a id="a-Bw"></a>从是已后逮得恒住。<a id="a-Bx"></a>虽住诸行而无所畏。<a id="a-By"></a>已得诸蕴任运而灭。<a id="a-Bz"></a>余因断故无复更生。<a id="a-C0"></a>彼有漏识由永灭已。<a id="a-C1"></a>遍于十方皆无所趣。<a id="a-C2"></a>唯除如影诸受与彼识蕴识树。<a id="a-C3"></a>当知如灯皆归寂灭。<a id="a-C4"></a>即于有余涅槃界中。<a id="a-C5"></a>依初缠断。<a id="a-C6"></a>说名寂静。<a id="a-C7"></a>依第二断。<a id="a-C8"></a>说名清凉。<a id="a-C9"></a>依第三断。<a id="a-CA"></a>说名宴默。<a id="a-CB"></a>又由三缘识趣识住皆无所有。<a id="a-CC"></a>一由自然非染污故。<a id="a-CD"></a>二由所余不染污故。<a id="a-CE"></a>三由余识助伴无故。</p>
  <p id="aCF">复次嗢拖南曰。</p>
  <p id="aCG">断支实显了　　行缘无等教</p>
  <p id="aCH">四种有情众　　道四究竟五</p>
  <p id="aCI">诸修断者略由五支摄受。<a id="a-CJ"></a>于断能于诸行如实显了。<a id="a-CK"></a>一由身远离故。<a id="a-CL"></a>二由心远离故。<a id="a-CM"></a>三由奢摩他品三摩地故。<a id="a-CN"></a>四由毗钵舍那品三摩地故。<a id="a-CO"></a>五由常委所作故。</p>
  <p id="aCP">复次当知有十二种如实显了行相。<a id="a-CQ"></a>如摄异门分说。<a id="a-CR"></a>谓听闻各别善取恶取故。<a id="a-CS"></a>正教现量比量境界故。<a id="a-CT"></a>自相共相故。<a id="a-CU"></a>如所有性尽所有性故。<a id="a-CV"></a>入见究竟地故。</p>
  <p id="aCW">复次略有四种如实显了行相道理智所缘事。<a id="a-CX"></a>谓住内法异生。<a id="a-CY"></a>于率尔堕境所起受中。<a id="a-CZ"></a>不如实知增上力故。<a id="a-Ca"></a>能令诸行流转杂染。<a id="a-Cb"></a>如实知故能令清净。<a id="a-Cc"></a>复有在家异生。<a id="a-Cd"></a>于欣后有等所依中。<a id="a-Ce"></a>不如实知增上力故。<a id="a-Cf"></a>能令诸行流转杂染。<a id="a-Cg"></a>与彼相违能令清净。<a id="a-Ch"></a>复有诸外道。<a id="a-Ci"></a>于所爱乐虚妄分别。<a id="a-Cj"></a>定生喜爱。<a id="a-Ck"></a>所依行中不如实知增上力故。<a id="a-Cl"></a>能令诸行流转杂染。<a id="a-Cm"></a>与彼相违能令清净。<a id="a-Cn"></a>复有住于内法有学。<a id="a-Co"></a>依诸根境所有妄念。<a id="a-Cp"></a>于余残行不如实知增上力故。<a id="a-Cq"></a>流转杂染。<a id="a-Cr"></a>断余残故便得清净。<a id="a-Cs"></a>当知于此一切品中。<a id="a-Ct"></a>诸清净品皆住内法。<a id="a-Cu"></a>如是名为四所缘事。</p>
  <p id="aCv">复次由三因缘。<a id="a-Cw"></a>如来所说教无与等。<a id="a-Cx"></a>一者宣说不共法故。<a id="a-Cy"></a>二者宣说无倒法故。<a id="a-Cz"></a>三者宣说自觉法故。<a id="a-D0"></a>此中宣说。<a id="a-D1"></a>若趣萨迦耶集行。<a id="a-D2"></a>即是趣苦集行。<a id="a-D3"></a>若趣萨迦耶灭行。<a id="a-D4"></a>即是趣苦灭行。<a id="a-D5"></a>是名宣说不共法教。<a id="a-D6"></a>若复说言此真实有。<a id="a-D7"></a>是名宣说无倒法教。<a id="a-D8"></a>若复说言我如实知。<a id="a-D9"></a>是名宣说自觉法教。<a id="a-DA"></a>复有三种诸行流转差别。<a id="a-DB"></a>一者萨迦耶是诸有情染着安足处所义故。<a id="a-DC"></a>二者世间是染着处败坏义故。<a id="a-DD"></a>三者有是染著者更生义故。</p>
  <p id="aDE">复次彼有情众略有四种。<a id="a-DF"></a>何等为四。<a id="a-DG"></a>一者一向安住可爱业果。<a id="a-DH"></a>即于此果耽着受用。<a id="a-DI"></a>谓生天处专行放逸。<a id="a-DJ"></a>二者一向因转。<a id="a-DK"></a>谓希求彼所有沙门若婆罗门。<a id="a-DL"></a>三者乐般涅槃诸有情众。<a id="a-DM"></a>四者诸杂种类。<a id="a-DN"></a>谓住于此或住于果。<a id="a-DO"></a>耽着受用。<a id="a-DP"></a>或乐摄受当来爱果。<a id="a-DQ"></a>或时时修涅槃资粮。<a id="a-DR"></a>离诸放逸。<a id="a-DS"></a>于前三种有情众中。<a id="a-DT"></a>随其所应当知世间彼集灭边。<a id="a-DU"></a>及萨迦耶彼集灭边。<a id="a-DV"></a>于后第四有情众中。<a id="a-DW"></a>当知萨迦耶彼集彼灭趣道差别。</p>
  <p id="aDX">复次依二种道。<a id="a-DY"></a>当知施设四种行相。<a id="a-DZ"></a>云何依二种道。<a id="a-Da"></a>谓依见道及依修道。<a id="a-Db"></a>云何施设四种行相。<a id="a-Dc"></a>一应遍知行相。<a id="a-Dd"></a>二应永断行相。<a id="a-De"></a>三应作证行相。<a id="a-Df"></a>四应修习行相。<a id="a-Dg"></a>如是四种。<a id="a-Dh"></a>三依见道。<a id="a-Di"></a>一依修道。<a id="a-Dj"></a>入见道时谛现观俱能遍知。<a id="a-Dk"></a>苦断一分集证一分。<a id="a-Dl"></a>灭于彼一分能断证者。<a id="a-Dm"></a>于修道中为求无余断及证故。<a id="a-Dn"></a>如所得道应勤修习。<a id="a-Do"></a>因修如是诸思择道及修道故。<a id="a-Dp"></a>永断余集证得余灭。</p>
  <p id="aDq">复次证得如是极究竟者。<a id="a-Dr"></a>由五种相。<a id="a-Ds"></a>应知究竟。<a id="a-Dt"></a>何等为五。<a id="a-Du"></a>谓已证得苦及苦因无余尽故。<a id="a-Dv"></a>堪作他义一切自义皆圆满故。<a id="a-Dw"></a>证得毕竟断及智故。<a id="a-Dx"></a>能入究竟涅槃城故。<a id="a-Dy"></a>既得入已于其圣住能安住故。<a id="a-Dz"></a>于第一相有割爱等四种差别。<a id="a-E0"></a>如前应知。<a id="a-E1"></a>于第二相有阿罗汉尽诸漏等所有差别。<a id="a-E2"></a>如前应知。<a id="a-E3"></a>于第三相有毕竟究竟一切行事皆悉断故。<a id="a-E4"></a>有毕竟无垢一切烦恼毕竟断故。<a id="a-E5"></a>有毕竟梵行以为后边。<a id="a-E6"></a>谓已获得彼对治故。<a id="a-E7"></a>于第四相譬如世间具五种相名入宫城。<a id="a-E8"></a>随阙一种不名为入。<a id="a-E9"></a>如是要具与彼相似五种相故。<a id="a-EA"></a>当知名入涅槃宫城。<a id="a-EB"></a>何等名具世间五相。<a id="a-EC"></a>一者辟宫城门。<a id="a-ED"></a>二者超踰隍堑而不堕落。<a id="a-EE"></a>三者深起果决而越度之。<a id="a-EF"></a>四者越隍堑已逼临宫阙。<a id="a-EG"></a>五者非自非余之所希望。<a id="a-EH"></a>胜幢既仆徐入中宫。<a id="a-EI"></a>如是入宫无诸挂碍。<a id="a-EJ"></a>入涅槃宫亦复如是。<a id="a-EK"></a>先断能顺五下分结。<a id="a-EL"></a>如彼辟门。<a id="a-EM"></a>次于涅槃起深坑想。<a id="a-EN"></a>无明怖畏断无余故。<a id="a-EO"></a>如超隍堑而不堕落。<a id="a-EP"></a>能到萨迦耶彼岸故。<a id="a-EQ"></a>能持最后身故。<a id="a-ER"></a>如彼果决而越度之。<a id="a-ES"></a>将入无余依涅槃界如逼宫阙。<a id="a-ET"></a>已断有爱于诸境界无复爱生。<a id="a-EU"></a>遍于一切憍慢不起而入涅槃。<a id="a-EV"></a>如非自他之所希望。<a id="a-EW"></a>胜幢既仆徐入中宫。<a id="a-EX"></a>如前所说五种因缘。<a id="a-EY"></a>入涅槃宫当知亦尔。<a id="a-EZ"></a>又既入已由二种相安住圣住。<a id="a-Ea"></a>一由行故。<a id="a-Eb"></a>二由住故。<a id="a-Ec"></a>行由三相应正了知。<a id="a-Ed"></a>一不共故。<a id="a-Ee"></a>二无染故。<a id="a-Ef"></a>三正依止所依止故。<a id="a-Eg"></a>永断顺五下分结故。<a id="a-Eh"></a>于诸欲中毕竟离欲。<a id="a-Ei"></a>即于是处而游行故。<a id="a-Ej"></a>说名不共。<a id="a-Ek"></a>于六恒住常摄受故。<a id="a-El"></a>名为无染。<a id="a-Em"></a>于一分法思择远离。<a id="a-En"></a>谓恶象马等。<a id="a-Eo"></a>于一分法思择习近。<a id="a-Ep"></a>谓衣服饮食等。<a id="a-Eq"></a>是名为正依止所依。<a id="a-Er"></a>如是于行善清净已。<a id="a-Es"></a>复由五相应了知住。<a id="a-Et"></a>谓若由此而住。<a id="a-Eu"></a>若此为依。<a id="a-Ev"></a>若由此离系。<a id="a-Ew"></a>若此为依。<a id="a-Ex"></a>若由此相应。<a id="a-Ey"></a>当知此中由不动心解脱而住。<a id="a-Ez"></a>于一分法思择除遣。<a id="a-F0"></a>谓游行散乱劬劳因缘身心疲怠。<a id="a-F1"></a>于一分法思择忍受。<a id="a-F2"></a>谓寒热等。<a id="a-F3"></a>是名为依。<a id="a-F4"></a>由于三种杂染离系。<a id="a-F5"></a>谓见杂染及爱杂染寻思杂染。<a id="a-F6"></a>由见杂染得离系故。<a id="a-F7"></a>于后有中心无动摇。<a id="a-F8"></a>由爱杂染得离系故。<a id="a-F9"></a>于诸境界不被漂沦。<a id="a-FA"></a>寻思杂染得离系故。<a id="a-FB"></a>寻思唯善无有不善。<a id="a-FC"></a>如是名为由此离系。<a id="a-FD"></a>此依四种静虑无动三摩地。<a id="a-FE"></a>安住第一现法乐住。<a id="a-FF"></a>是名为依。<a id="a-FG"></a>由与无学心善解脱。<a id="a-FH"></a>慧善解脱而共相应。<a id="a-FI"></a>又离爱者。<a id="a-FJ"></a>于第二身不复生故。<a id="a-FK"></a>于涅槃舍无退转故。<a id="a-FL"></a>克证无上圆满德故。<a id="a-FM"></a>由此五相应知圆满住第一住。</p>
  <p id="aFN">复次嗢拖南曰。</p>
  <p id="aFO">二品总略三有异　　胜解断流转有性</p>
  <p id="aFP">不善清净善清净　　善说恶说师等别</p>
  <p id="aFQ">略由三处总摄一切黑品白品。<a id="a-FR"></a>一由所遍知法故。<a id="a-FS"></a>二由遍知故。<a id="a-FT"></a>三由成遍知故。<a id="a-FU"></a>所遍知法者。<a id="a-FV"></a>谓苦谛集谛。<a id="a-FW"></a>当知总摄一切黑品。<a id="a-FX"></a>遍知者。<a id="a-FY"></a>谓灭谛。<a id="a-FZ"></a>当知此摄白品一分。<a id="a-Fa"></a>成遍知者。<a id="a-Fb"></a>谓补特伽罗及道谛。<a id="a-Fc"></a>补特伽罗虽是假有。<a id="a-Fd"></a>当知亦是白品所摄。<a id="a-Fe"></a>此即如来诸圣弟子。<a id="a-Ff"></a>于世俗谛及胜义谛。<a id="a-Fg"></a>皆悉善巧。<a id="a-Fh"></a>依二道理如实随观。<a id="a-Fi"></a>俱不可记。<a id="a-Fj"></a>谓如来灭后。<a id="a-Fk"></a>若有若无。<a id="a-Fl"></a>亦有亦无。<a id="a-Fm"></a>非有非无。<a id="a-Fn"></a>皆不可取亦不可记。<a id="a-Fo"></a>所以者何。<a id="a-Fp"></a>且依胜义彼不可得。<a id="a-Fq"></a>况其灭后或有或无。<a id="a-Fr"></a>若依世俗为于诸行假立如来。<a id="a-Fs"></a>为于涅槃若于诸行。<a id="a-Ft"></a>如来灭后无有一行流转可得。<a id="a-Fu"></a>尔时何处假立如来。<a id="a-Fv"></a>既无如来何有无等。<a id="a-Fw"></a>若于涅槃。<a id="a-Fx"></a>涅槃唯是无行所显。<a id="a-Fy"></a>绝诸戏论。<a id="a-Fz"></a>自内所证绝戏论故。<a id="a-G0"></a>施设为有不应道理。<a id="a-G1"></a>亦复不应施设非有。<a id="a-G2"></a>勿当损毁施设妙有寂静涅槃。<a id="a-G3"></a>又此涅槃极难知故。<a id="a-G4"></a>最微细故。<a id="a-G5"></a>说名甚深。<a id="a-G6"></a>种种非一。<a id="a-G7"></a>诸行烦恼断所显故。<a id="a-G8"></a>说名广大。<a id="a-G9"></a>现量比量及正教量所不量故。<a id="a-GA"></a>说名无量。</p>
  <p id="aGB">复次由三因缘。<a id="a-GC"></a>内荷担苦与外荷担苦有其差别。<a id="a-GD"></a>一所荷担。<a id="a-GE"></a>二能荷担。<a id="a-GF"></a>三荷担时。<a id="a-GG"></a>谓外荷担色一分摄。<a id="a-GH"></a>或秆或薪或余种类是所荷担。<a id="a-GI"></a>愚夫乃以一切诸行为所荷担。<a id="a-GJ"></a>又外荷担属在身肩。<a id="a-GK"></a>是能荷担。<a id="a-GL"></a>愚夫乃以一切爱蕴为能荷担。<a id="a-GM"></a>又外荷担唯以现肩荷担所担。<a id="a-GN"></a>愚夫乃以一切爱蕴荷担所担。<a id="a-GO"></a>欲舍所担要并除蕴。<a id="a-GP"></a>无别方便而能弃舍。<a id="a-GQ"></a>乃至未能舍所担来恒常荷担大重担故。<a id="a-GR"></a>执持尪劣微弱细软不静肩故。<a id="a-GS"></a>长时无间荷所担故。<a id="a-GT"></a>内有三德领受如是荷担众苦。<a id="a-GU"></a>外则不然。<a id="a-GV"></a>是名二种荷担差别。</p>
  <p id="aGW">复次由五种相。<a id="a-GX"></a>愚夫内缚与彼外缚而有差别。<a id="a-GY"></a>谓彼外缚为色一分之所系缚。<a id="a-GZ"></a>或木或铁或索所系。<a id="a-Ga"></a>愚夫乃为诸行所缚。<a id="a-Gb"></a>又彼外缚他缚所缚。<a id="a-Gc"></a>愚夫乃为自缚所缚。<a id="a-Gd"></a>又彼外缚易可了知缚缚因缘脱脱方便。<a id="a-Ge"></a>愚夫内缚一切难知。<a id="a-Gf"></a>又彼外缚死后即无。<a id="a-Gg"></a>愚夫内缚死后诸行随逐往来循环不舍。<a id="a-Gh"></a>又彼外缚所有出家能舍诸欲。<a id="a-Gi"></a>便得解脱。<a id="a-Gj"></a>一切怨仇不能拘碍。<a id="a-Gk"></a>愚夫内缚虽得离欲。<a id="a-Gl"></a>乃至有顶尚未能脱。<a id="a-Gm"></a>况唯出家。<a id="a-Gn"></a>当知此中在离欲位。<a id="a-Go"></a>魔罗于彼不得自在。<a id="a-Gp"></a>未离欲位便得自在。<a id="a-Gq"></a>其出家位未脱魔手。<a id="a-Gr"></a>若在家位随欲所作。<a id="a-Gs"></a>未离欲位魔缚所缚。<a id="a-Gt"></a>由世间道虽生有顶未脱魔罥。</p>
  <p id="aGu">复次略由四相。<a id="a-Gv"></a>当知如来与慧解脱阿罗汉等同分异分。<a id="a-Gw"></a>由一种相说名同分。<a id="a-Gx"></a>谓解脱等故。<a id="a-Gy"></a>由三种相说名异分。<a id="a-Gz"></a>谓现等觉故。<a id="a-H0"></a>能说法故。<a id="a-H1"></a>行正行故。<a id="a-H2"></a>此中如来无师自然修三十七菩提分法现等正觉。<a id="a-H3"></a>等正觉已遍依胜义。<a id="a-H4"></a>若于现法有能无能。<a id="a-H5"></a>若现见法不现见法。<a id="a-H6"></a>于一切种皆悉了达。<a id="a-H7"></a>是名自然等觉菩提。<a id="a-H8"></a>如是了达胜义法已。<a id="a-H9"></a>于其二障善得解脱。<a id="a-HA"></a>谓并习气诸烦恼障及所知障。<a id="a-HB"></a>与诸天众及余世间。<a id="a-HC"></a>为解脱师独一无二。<a id="a-HD"></a>当知了达如是四相。<a id="a-HE"></a>是名自然等觉菩提。<a id="a-HF"></a>由此不与诸声闻共。<a id="a-HG"></a>又依他义作所作等能说正法。<a id="a-HH"></a>由五种相当知不共。<a id="a-HI"></a>何等为五。<a id="a-HJ"></a>一者如来如实了知一切种道为道。<a id="a-HK"></a>一切种非道为非道。<a id="a-HL"></a>二者知已如实宣说是道非道。<a id="a-HM"></a>为令趣道不趣非道。<a id="a-HN"></a>三者若有如所说道乐欲勤行。<a id="a-HO"></a>为令彼行摄受方便如理所引作意正道。<a id="a-HP"></a>以教授门而为宣说。<a id="a-HQ"></a>四者彼如圣教行时。<a id="a-HR"></a>若有障碍止观过失皆令除遣。<a id="a-HS"></a>五者若有随顺彼法皆令摄受。<a id="a-HT"></a>是名能说不同分法。<a id="a-HU"></a>此中正行不同分者。<a id="a-HV"></a>谓彼声闻先依如来后行正行。<a id="a-HW"></a>夫如来者无少所依。<a id="a-HX"></a>又彼成就声闻种性行于正行。<a id="a-HY"></a>而佛如来成自种性。<a id="a-HZ"></a>又彼声闻或已成熟或当成熟。<a id="a-Ha"></a>非最后有菩萨身中二行可得。<a id="a-Hb"></a>若未熟者彼随道行能熟当来成熟相续。<a id="a-Hc"></a>若已熟者彼于现法成大师。<a id="a-Hd"></a>教如此二种如其圣教即如是行。<a id="a-He"></a>若随道行彼于来世当证涅槃。<a id="a-Hf"></a>若于现法成大师。<a id="a-Hg"></a>教彼依此身便证圣道道果涅槃。<a id="a-Hh"></a>即此圣道及圣道果。<a id="a-Hi"></a>无损乐故名如实法。<a id="a-Hj"></a>饶益性故又说为善。</p>
  <p id="aHk">复次于诸行中略有二种无我胜解。<a id="a-Hl"></a>一者闻思增上胜解。<a id="a-Hm"></a>二者修证增上胜解。<a id="a-Hn"></a>此中闻思增上胜解。<a id="a-Ho"></a>能与修证增上胜解作生依止。<a id="a-Hp"></a>诸善男子净信出家。<a id="a-Hq"></a>虽复在此极善殷到。<a id="a-Hr"></a>且于其中不应喜足。<a id="a-Hs"></a>要此为依于诸行中。<a id="a-Ht"></a>渐次修习无常等想。<a id="a-Hu"></a>证得无我增上胜解。<a id="a-Hv"></a>为令彼证转增胜故勤修观解。</p>
  <p id="aHw">复次由四种相。<a id="a-Hx"></a>应知诸行有二种断。<a id="a-Hy"></a>何等为四。<a id="a-Hz"></a>一诸缠断故。<a id="a-I0"></a>二随眠断故。<a id="a-I1"></a>三后有诸行因性断故。<a id="a-I2"></a>四现在诸行染行断故。<a id="a-I3"></a>如是四种当知总说为二种断。<a id="a-I4"></a>谓烦恼断及以事断。<a id="a-I5"></a>前之二相名烦恼断。<a id="a-I6"></a>后之二相说为事断。</p>
  <p id="aI7">复次于欲界中诸行流转初中后位。<a id="a-I8"></a>当知略有三种密苦。<a id="a-I9"></a>一者生时为其胎藏所覆障故。<a id="a-IA"></a>有覆障苦。<a id="a-IB"></a>二者生已处婴稚位多疾病苦。<a id="a-IC"></a>三者衰耄诸根成熟有老死苦。<a id="a-ID"></a>又彼诸行流转生起初中后灭。<a id="a-IE"></a>当知即是三种苦灭。</p>
  <p id="aIF">复次有三有性。<a id="a-IG"></a>为断彼故诸圣弟子当勤修学。<a id="a-IH"></a>一依过去为因有性。<a id="a-II"></a>由是因缘净信舍家趣于非家。<a id="a-IJ"></a>深见过患厌弃诸欲。<a id="a-IK"></a>二依未来所生诸行为因有性。<a id="a-IL"></a>三依现在未断意乐杂染有性。<a id="a-IM"></a>为断如是三种有性故。<a id="a-IN"></a>有三断。<a id="a-IO"></a>谓无顾恋故。<a id="a-IP"></a>不欣乐故。<a id="a-IQ"></a>断离欲灭界集成故。</p>
  <p id="aIR">复次于诸行中略有二种离增上慢观无我见。<a id="a-IS"></a>何等为二。<a id="a-IT"></a>一不善清净。<a id="a-IU"></a>二善清净。<a id="a-IV"></a>云何名为不善清净。<a id="a-IW"></a>谓如有一远离而住。<a id="a-IX"></a>依观诸行无常性忍。<a id="a-IY"></a>由世间智于无我性发生胜解。<a id="a-IZ"></a>因此胜解于眼所识色乃至意所识法等随观察。<a id="a-Ia"></a>我我所相不现行故。<a id="a-Ib"></a>说名为断。<a id="a-Ic"></a>又能制伏四外系所摄贪嗔痴三种所有。<a id="a-Id"></a>谓贪欲身系摄贪所有。<a id="a-Ie"></a>嗔恚身系摄嗔所有。<a id="a-If"></a>余二身系摄痴所有。<a id="a-Ig"></a>当知此中极鄙秽义是所有义。<a id="a-Ih"></a>离增上慢无我智者如理作意。<a id="a-Ii"></a>共相应故定地摄故。<a id="a-Ij"></a>当知此智由二因缘不善清净。<a id="a-Ik"></a>一者即于此时。<a id="a-Il"></a>谓于趣入顺决择分善根位时。<a id="a-Im"></a>有粗我慢随入微细现行作意间无间转。<a id="a-In"></a>由是因缘作如是念。<a id="a-Io"></a>我今于空能修能证。<a id="a-Ip"></a>空是我有。<a id="a-Iq"></a>由是空故计我为胜。<a id="a-Ir"></a>如空无相及无所有当知亦尔。<a id="a-Is"></a>二者能令彼法现行因缘。<a id="a-It"></a>谓于诸欲或萨迦耶有染爱识。<a id="a-Iu"></a>由于如是有染爱识。<a id="a-Iv"></a>不遍了知增上力故。<a id="a-Iw"></a>便为诸欲萨迦耶爱之所漂溺。<a id="a-Ix"></a>由此意乐于彼涅槃不能趣入。<a id="a-Iy"></a>其心退还。<a id="a-Iz"></a>如前已说。<a id="a-J0"></a>又由八相能遍了知。<a id="a-J1"></a>遍了知故除诸过患。<a id="a-J2"></a>当知是名极善清净。<a id="a-J3"></a>离增上慢无我真智。<a id="a-J4"></a>又于此中已灭坏故。<a id="a-J5"></a>灭坏法故。<a id="a-J6"></a>说名无常。<a id="a-J7"></a>诸业烦恼所集成故。<a id="a-J8"></a>说名有为。<a id="a-J9"></a>由昔愿力所集成故。<a id="a-JA"></a>名思所造。<a id="a-JB"></a>从自种子现在外缘所集成故。<a id="a-JC"></a>说名缘生。<a id="a-JD"></a>于未来世衰老法故。<a id="a-JE"></a>说名尽法。<a id="a-JF"></a>死殁法故。<a id="a-JG"></a>说名殁法。<a id="a-JH"></a>未老死来为疾病等种种灾横所逼恼故。<a id="a-JI"></a>名破坏法。<a id="a-JJ"></a>由依现量能离欲故能断灭故。<a id="a-JK"></a>名于现法得离欲法及以灭法。<a id="a-JL"></a>当知此中除离欲法及以灭法。<a id="a-JM"></a>由所余相略观三世所有过患。<a id="a-JN"></a>由所除相观彼出离。<a id="a-JO"></a>若由如是过患出离遍知。<a id="a-JP"></a>彼识名善遍知一切法中无有我性。<a id="a-JQ"></a>名诸法印。<a id="a-JR"></a>即此法印随论道理法王所造。<a id="a-JS"></a>于诸圣身不为恼害。<a id="a-JT"></a>随喜能得一切圣财。<a id="a-JU"></a>由此自然吉安超度生死广大险难长道。<a id="a-JV"></a>是故亦名众圣法印。<a id="a-JW"></a>当知此中由前名通达智。<a id="a-JX"></a>由后名善清净见。</p>
  <p id="aJY">复次应知由五种相于内外法师及弟子高下差别。<a id="a-JZ"></a>一由住故。<a id="a-Ja"></a>二由御众故。<a id="a-Jb"></a>三由论决择故。<a id="a-Jc"></a>四由建立开显道故。<a id="a-Jd"></a>五由行故。<a id="a-Je"></a>谓诸外道师及弟子。<a id="a-Jf"></a>恒常住于愦闹之住。<a id="a-Jg"></a>内法师弟时时住于极寂静住。<a id="a-Jh"></a>是名第一高下差别。<a id="a-Ji"></a>又外道师由自有量出家弟子。<a id="a-Jj"></a>诸外道僧说名有僧。<a id="a-Jk"></a>由自有量在家弟子。<a id="a-Jl"></a>诸外道众说名有众。<a id="a-Jm"></a>希彼一切共许为师故名众师。<a id="a-Jn"></a>愚类众生咸谓有德。<a id="a-Jo"></a>是故说名共推善色。<a id="a-Jp"></a>当知如来与彼相违。<a id="a-Jq"></a>虽为一切天及世间无上大师。<a id="a-Jr"></a>于彼同尊而无所冀。<a id="a-Js"></a>又外道师与自弟子共兴议论决择之时。<a id="a-Jt"></a>凡有所说展转意解。<a id="a-Ju"></a>各各差别不相扶顺。<a id="a-Jv"></a>转增愚昧非净其智。<a id="a-Jw"></a>当知内法与彼相违。<a id="a-Jx"></a>又外道师为诸弟子。<a id="a-Jy"></a>依止无因不平等因。<a id="a-Jz"></a>施设建立开显其道。<a id="a-K0"></a>听闻如是不正法故。<a id="a-K1"></a>为大罗刹娆乱其心。<a id="a-K2"></a>又由不正寻思相应非理作意其心散动。<a id="a-K3"></a>以于他所怀胜负心咎责于他。<a id="a-K4"></a>若他反诘便兴辛暴。<a id="a-K5"></a>不审思择。<a id="a-K6"></a>轻出言词。<a id="a-K7"></a>自为无因不平等因所覆藏故。<a id="a-K8"></a>名为杂染。<a id="a-K9"></a>由此愚夫于染因缘。<a id="a-KA"></a>若自若他不如实知故。<a id="a-KB"></a>名愚昧。<a id="a-KC"></a>离清净故。<a id="a-KD"></a>名不明了。<a id="a-KE"></a>于清净因不善巧故。<a id="a-KF"></a>说名不善。<a id="a-KG"></a>又乃至于应所说语。<a id="a-KH"></a>如所说语。<a id="a-KI"></a>是处说语。<a id="a-KJ"></a>如是一切不如实知。<a id="a-KK"></a>是故说彼为不知量。<a id="a-KL"></a>为不知恩。<a id="a-KM"></a>当知内法与彼相违。<a id="a-KN"></a>又诸外道师及弟子虽无异说。<a id="a-KO"></a>所说无减无颠倒故。<a id="a-KP"></a>虽不流漫所说无增无加益故。<a id="a-KQ"></a>虽等所说义相似故。<a id="a-KR"></a>虽是法说文平等故。<a id="a-KS"></a>虽复记别法及随法。<a id="a-KT"></a>然于同法乐为朋党。<a id="a-KU"></a>当知彼于法随法行自义证得不放逸者。<a id="a-KV"></a>尚不能得。<a id="a-KW"></a>况纵逸者。<a id="a-KX"></a>彼由如是不得自义。<a id="a-KY"></a>便为他论制伏。<a id="a-KZ"></a>轻毁并彼所受诸恶邪法。<a id="a-Ka"></a>当知内法与彼相违。<a id="a-Kb"></a>是名五种高下差别。</p>
  <p id="aKc">复次由四种相。<a id="a-Kd"></a>当知诸行非定苦染。<a id="a-Ke"></a>又由四相。<a id="a-Kf"></a>非定乐净。<a id="a-Kg"></a>如是四相总依三事。<a id="a-Kh"></a>何等为三。<a id="a-Ki"></a>一依生处故。<a id="a-Kj"></a>二依受故。<a id="a-Kk"></a>三依世故。<a id="a-Kl"></a>此中乐者。<a id="a-Km"></a>谓在第三静虑。<a id="a-Kn"></a>乐所随者。<a id="a-Ko"></a>谓在人中。<a id="a-Kp"></a>容有二种。<a id="a-Kq"></a>喜乐遍者。<a id="a-Kr"></a>谓在初二静虑。<a id="a-Ks"></a>未永离乐者。<a id="a-Kt"></a>谓在第四静虑已上。<a id="a-Ku"></a>此中苦者。<a id="a-Kv"></a>谓在饿鬼及以傍生。<a id="a-Kw"></a>苦所随者。<a id="a-Kx"></a>谓在人中。<a id="a-Ky"></a>忧苦遍者。<a id="a-Kz"></a>谓在那落迦。<a id="a-L0"></a>未永离苦者。<a id="a-L1"></a>谓在上天众中。<a id="a-L2"></a>当苦所随故。<a id="a-L3"></a>又言乐者。<a id="a-L4"></a>谓不苦不乐受现在前位。<a id="a-L5"></a>乐所随者。<a id="a-L6"></a>谓苦受现在前位。<a id="a-L7"></a>喜乐遍者。<a id="a-L8"></a>谓乐受现在前位。<a id="a-L9"></a>不永离乐者。<a id="a-LA"></a>谓于一切位乐因所随故。<a id="a-LB"></a>若与此相违当知苦差别。<a id="a-LC"></a>又言乐者。<a id="a-LD"></a>谓顺乐行及乐已灭。<a id="a-LE"></a>乐所随者。<a id="a-LF"></a>谓有乐因于未来世当生起乐。<a id="a-LG"></a>喜乐遍者。<a id="a-LH"></a>谓于现在随顺乐处。<a id="a-LI"></a>未永离乐者。<a id="a-LJ"></a>谓余三世。<a id="a-LK"></a>与此相违苦差别四。<a id="a-LL"></a>如应当知。</p>
 </body>
</html>