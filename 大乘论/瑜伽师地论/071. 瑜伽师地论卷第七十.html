<!doctype html>
<html id="z3IBVMlvy" data-ver="918">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第七十</h1>
  <h2 id="a2">摄决择分中声闻地之四</h2>
  <p id="a3">复次诸智光明有五胜利。<a id="a-4"></a>一能于所知灭一切闇。<a id="a-5"></a>二能以世间出世间功德适悦摄受所依止身。<a id="a-6"></a>三能正观见所未见义。<a id="a-7"></a>四能于现法与第一乐。<a id="a-8"></a>五能身坏后与第一趣。<a id="a-9"></a>复次由十五种德差别故。<a id="a-A"></a>诸智光明胜外光明。<a id="a-B"></a>何等十五。<a id="a-C"></a>谓外光明以色为性。<a id="a-D"></a>诸智光明以慧为性又外光明能害外翳。<a id="a-E"></a>诸智光明能害内翳。<a id="a-F"></a>如是非常所爱常所爱。<a id="a-G"></a>不可分布与诸有情。<a id="a-H"></a>可分布与诸有情。<a id="a-I"></a>出已还没出已不没。<a id="a-J"></a>有色无色粗细。<a id="a-K"></a>有闇相违无闇相违动不动。<a id="a-L"></a>不能作一切有情义利。<a id="a-M"></a>能作一切有情义利。<a id="a-N"></a>引诸众生趣曾所趣。<a id="a-O"></a>引诸众生趣未曾趣。<a id="a-P"></a>不能开发一切所覆。<a id="a-Q"></a>能开发一切所覆。<a id="a-R"></a>不能隐覆已所开显。<a id="a-S"></a>能隐覆已所开显。<a id="a-T"></a>不能发起无量照明。<a id="a-U"></a>能发起无量照明。<a id="a-V"></a>违害于见不违害见。<a id="a-W"></a>当知亦尔。</p>
  <p id="aX">复次有三种调善。<a id="a-Y"></a>一除遣故。<a id="a-Z"></a>二制伏故。<a id="a-a"></a>三害随眠故。<a id="a-b"></a>复有三种寂静。<a id="a-c"></a>一诸恶寻思不能扰故。<a id="a-d"></a>二不为诸相所动乱故。<a id="a-e"></a>三任运于内常喜乐故。<a id="a-f"></a>复有三种寂止。<a id="a-g"></a>一身寂止。<a id="a-h"></a>二语寂止。<a id="a-i"></a>三意寂止。<a id="a-j"></a>复有三种梵志。<a id="a-k"></a>一趣向梵志。<a id="a-l"></a>二住果梵志。<a id="a-m"></a>三到究竟梵志。<a id="a-n"></a>如是沙门亦有三种。<a id="a-o"></a>复有三种婆罗门。<a id="a-p"></a>一假名婆罗门。<a id="a-q"></a>二种姓婆罗门。<a id="a-r"></a>三正行婆罗门。</p>
  <p id="as">复次由四因缘令尸罗坏。<a id="a-t"></a>尸罗坏故依止尸罗所应生善皆不得生。<a id="a-u"></a>谓于无余罪起毁犯故。<a id="a-v"></a>于有余罪不悔除故。<a id="a-w"></a>于诸所犯不忆念故。<a id="a-x"></a>于无犯中执有犯故。<a id="a-y"></a>于有犯中执无犯故。<a id="a-z"></a>由四因缘名戒具足。<a id="a-10"></a>与上相违应知其相。</p>
  <p id="a11">复次由二因缘令所受戒清净具足。<a id="a-12"></a>一助伴清净故。<a id="a-13"></a>二自性清净故。<a id="a-14"></a>云何名为助伴清净。<a id="a-15"></a>谓见清净轨清净命清净。<a id="a-16"></a>云何自性清净。<a id="a-17"></a>谓恭敬随学具分。<a id="a-18"></a>随学复有差别。<a id="a-19"></a>谓三因缘令所受戒清净具足。<a id="a-1A"></a>一意乐清净故。<a id="a-1B"></a>二命清净故。<a id="a-1C"></a>三行清净故。<a id="a-1D"></a>云何意乐清净。<a id="a-1E"></a>谓为解脱修行梵行不为生天。<a id="a-1F"></a>云何命清净。<a id="a-1G"></a>谓如法乞求以自活命。<a id="a-1H"></a>云何名为如法乞求。<a id="a-1I"></a>谓如所应求如所从求而乞求故。<a id="a-1J"></a>云何名为如所应求。<a id="a-1K"></a>谓不矫诈而有所求。<a id="a-1L"></a>亦不绮说而有所求。<a id="a-1M"></a>亦不现相而有所求。<a id="a-1N"></a>亦不抑逼而有所求。<a id="a-1O"></a>亦不以利而悕于利。<a id="a-1P"></a>云何名为如所从求。<a id="a-1Q"></a>谓除五种不应行处而有所求。<a id="a-1R"></a>云何行清净。<a id="a-1S"></a>谓深信所犯有不爱果。<a id="a-1T"></a>若行若住系念思惟终不故犯。<a id="a-1U"></a>设有所犯即便从他如法悔除。<a id="a-1V"></a>誓于当来坚牢防护。</p>
  <p id="a1W">复次若有苾刍欲勤加行密护根门。<a id="a-1X"></a>应以四相了知妄念过失。<a id="a-1Y"></a>及以四相了知不如理作意。<a id="a-1Z"></a>云何四相了知妄念过失。<a id="a-1a"></a>一阙念。<a id="a-1b"></a>二劣念。<a id="a-1c"></a>三失念。<a id="a-1d"></a>四乱念。<a id="a-1e"></a>阙念者。<a id="a-1f"></a>谓于密护诸根门法。<a id="a-1g"></a>不听不受不善了知。<a id="a-1h"></a>劣念者。<a id="a-1i"></a>谓于彼法虽听虽受虽善了知。<a id="a-1j"></a>而不常作非委悉作若修若习若多修习。<a id="a-1k"></a>失念者。<a id="a-1l"></a>谓虽修习亦多修习。<a id="a-1m"></a>然或有时不正了知而有所行。<a id="a-1n"></a>乱念者。<a id="a-1o"></a>谓即于彼非杂染中生杂染想。<a id="a-1p"></a>杂染中生非杂染想。</p>
  <p id="a1q">云何以四相了知不如理作意。<a id="a-1r"></a>一是烦恼生因。<a id="a-1s"></a>二与杂染生相应。<a id="a-1t"></a>三毁坏羞耻。<a id="a-1u"></a>四起错乱犯。<a id="a-1v"></a>烦恼生因者。<a id="a-1w"></a>谓如有一执取于相执取随好。<a id="a-1x"></a>由此因缘于是处所。<a id="a-1y"></a>恶不善法随心流逸。<a id="a-1z"></a>与杂染生相应者。<a id="a-20"></a>谓即与彼恶不善法俱现前行。<a id="a-21"></a>毁坏羞耻者。<a id="a-22"></a>谓如有一于应羞耻而不羞耻。<a id="a-23"></a>又即于彼恶不善法现在前时而无羞耻。<a id="a-24"></a>起错乱犯者。<a id="a-25"></a>谓即因彼无羞耻故。<a id="a-26"></a>或犯所犯罪或思舍所学。</p>
  <p id="a27">复次于食知量勤修行者。<a id="a-28"></a>断除八处乃名具足于食知量。<a id="a-29"></a>何等为八。<a id="a-2A"></a>一耽着饮食。<a id="a-2B"></a>二耽着自身。<a id="a-2C"></a>三命根坏灭。<a id="a-2D"></a>四饥劣。<a id="a-2E"></a>五身重。<a id="a-2F"></a>六非无病。<a id="a-2G"></a>七命不清净。<a id="a-2H"></a>八多营事业。</p>
  <p id="a2I">复次常勤修习觉悟瑜伽者。<a id="a-2J"></a>断除八处乃得名为常勤修习觉悟瑜伽正行具足。<a id="a-2K"></a>何等为八。<a id="a-2L"></a>一由威仪其身疲弊。<a id="a-2M"></a>二爱味偃卧睡眠为乐。<a id="a-2N"></a>三随杂染相。<a id="a-2O"></a>四不勤修习杂染对治。<a id="a-2P"></a>五非时而觉。<a id="a-2Q"></a>六虚弃而觉。<a id="a-2R"></a>七非时而眠。<a id="a-2S"></a>八虚弃而眠。</p>
  <p id="a2T">复次依六出离应知建立诸出离地。<a id="a-2U"></a>何等为六。<a id="a-2V"></a>一不随顺出离。<a id="a-2W"></a>二阙出离。<a id="a-2X"></a>三家出离。<a id="a-2Y"></a>四不圆满出离。<a id="a-2Z"></a>五下地出离。<a id="a-2a"></a>六萨迦耶出离。<a id="a-2b"></a>不随顺者。<a id="a-2c"></a>谓五种依止。<a id="a-2d"></a>一趣不随顺。<a id="a-2e"></a>二生不随顺。<a id="a-2f"></a>三精进不随顺。<a id="a-2g"></a>四障不随顺。<a id="a-2h"></a>五爱乐不随顺。<a id="a-2i"></a>阙者。<a id="a-2j"></a>谓阙四种缘。<a id="a-2k"></a>一亲友阙。<a id="a-2l"></a>二听闻阙。<a id="a-2m"></a>三隐没阙。<a id="a-2n"></a>若教若证皆隐没故。<a id="a-2o"></a>四施主卧具阙。</p>
  <p id="a2p">复次由四种力生善法欲。<a id="a-2q"></a>一由缘力。<a id="a-2r"></a>二由因力。<a id="a-2s"></a>三由智力。<a id="a-2t"></a>四由行力。</p>
  <p id="a2u">复次由四圆满故于善说法毗奈耶中出家圆满。<a id="a-2v"></a>一形相圆满。<a id="a-2w"></a>谓能随顺无所杂染不染污故。<a id="a-2x"></a>二业圆满。<a id="a-2y"></a>谓如佛说法善随顺故。<a id="a-2z"></a>三意乐圆满。<a id="a-30"></a>四住处圆满。</p>
  <p id="a31">复次由五因缘应知尸罗律仪圆满。<a id="a-32"></a>一不坠堕故。<a id="a-33"></a>二能出离故。<a id="a-34"></a>三不可诃故。<a id="a-35"></a>四无穿缺故。<a id="a-36"></a>五不知足故。</p>
  <p id="a37">复次依二种对治应知四种根律仪。<a id="a-38"></a>二种对治者。<a id="a-39"></a>一思择力。<a id="a-3A"></a>二修习力。<a id="a-3B"></a>四种根律仪者。<a id="a-3C"></a>一境界护。<a id="a-3D"></a>二烦恼护。<a id="a-3E"></a>三缠护。<a id="a-3F"></a>四随眠护。<a id="a-3G"></a>境界护者。<a id="a-3H"></a>谓住寂静勤修行时。<a id="a-3I"></a>以念自守于诸境界心不流散故。<a id="a-3J"></a>烦恼护者。<a id="a-3K"></a>谓等位行而游行时。<a id="a-3L"></a>于诸境界远离贪忧故。<a id="a-3M"></a>即分别此不取其相。<a id="a-3N"></a>乃至心不流逸者。<a id="a-3O"></a>若于尔时执取彼相复起随觉。<a id="a-3P"></a>执取随好则便于彼修防护行。<a id="a-3Q"></a>以修习力守护眼根。<a id="a-3R"></a>是名缠护。<a id="a-3S"></a>证眼根护。<a id="a-3T"></a>是随眠护。</p>
  <p id="a3U">复次由五因缘当知于食知量圆满。<a id="a-3V"></a>一依止对治故。<a id="a-3W"></a>二远离所治故。<a id="a-3X"></a>三作自作业故。<a id="a-3Y"></a>四依处故。<a id="a-3Z"></a>五分别故。<a id="a-3a"></a>此中旧受者饥所起。<a id="a-3b"></a>苦受者食所起。<a id="a-3c"></a>抚育者增梵行故。<a id="a-3d"></a>力者能害所治故。<a id="a-3e"></a>乐者现法乐住故。<a id="a-3f"></a>无罪者净福田故。<a id="a-3g"></a>安隐住者烦恼苦断能作证故。<a id="a-3h"></a>减省睡眠。<a id="a-3i"></a>无间殷重二加行故精进圆满。<a id="a-3j"></a>殷重加行者。<a id="a-3k"></a>谓行坐时而成办故。<a id="a-3l"></a>于第一第二第四盖中宜坐时。<a id="a-3m"></a>第三盖中宜行时。<a id="a-3n"></a>第五盖中宜俱时。<a id="a-3o"></a>无间加行者。<a id="a-3p"></a>谓于昼日夜初后分应常觉悟。<a id="a-3q"></a>于夜中分正习睡眠。<a id="a-3r"></a>为离师子相似长时极重失念无间睡故。<a id="a-3s"></a>重累其足乃至思惟起想正习睡眠。</p>
  <p id="a3t">复次应于五处知量正知而住。<a id="a-3u"></a>一于行处。<a id="a-3v"></a>二于观处。<a id="a-3w"></a>三于摄受利养恭敬处。<a id="a-3x"></a>四于受用资具处。<a id="a-3y"></a>五于善品加行处。<a id="a-3z"></a>由初处故终不游行非所行处。<a id="a-40"></a>亦不曛暮而出游行。<a id="a-41"></a>由第二故先不作意而观视者速摄其根。<a id="a-42"></a>若先作意而观视者善住其念。<a id="a-43"></a>由第三故若有所受及他礼时。<a id="a-44"></a>手不拳缩足不躁动。<a id="a-45"></a>由第四故受用衣钵及与饮食皆知其量。<a id="a-46"></a>由第五故若居寂静。<a id="a-47"></a>于昼日分经行宴坐。<a id="a-48"></a>若行若住若坐若觉善知其量。<a id="a-49"></a>于其夜分所习睡眠亦善知量。<a id="a-4A"></a>若有修习论义决择。<a id="a-4B"></a>若语若默亦善知量。<a id="a-4C"></a>为令二种所依调适除遣睡眠及诸劳倦亦善知量。</p>
  <p id="a4D">复次若有苾刍勤修神足。<a id="a-4E"></a>略由四支摄诸断行。<a id="a-4F"></a>一修习支。<a id="a-4G"></a>二证胜进支。<a id="a-4H"></a>三护随烦恼通达支。<a id="a-4I"></a>四引发能净随烦恼支。<a id="a-4J"></a>修习支者。<a id="a-4K"></a>谓欲精进。<a id="a-4L"></a>何以故。<a id="a-4M"></a>依欲精进修神足故。<a id="a-4N"></a>证胜进支者。<a id="a-4O"></a>谓信轻安。<a id="a-4P"></a>何以故。<a id="a-4Q"></a>由证胜进故以净信心信上解脱。<a id="a-4R"></a>以其轻安止息所有身心粗重。<a id="a-4S"></a>护随烦恼通达支者。<a id="a-4T"></a>谓念正知。<a id="a-4U"></a>何以故。<a id="a-4V"></a>由正念故防护未生止观随惑。<a id="a-4W"></a>由正知故通达已生止观随惑。<a id="a-4X"></a>引发能净随烦恼支者。<a id="a-4Y"></a>谓思及舍。<a id="a-4Z"></a>何以故。<a id="a-4a"></a>由思故策沉下心。<a id="a-4b"></a>由舍故若心掉举摄持于内。</p>
  <p id="a4c">复次有四种法。<a id="a-4d"></a>于所得定为增上缘。<a id="a-4e"></a>一审谛听闻。<a id="a-4f"></a>二得正教授。<a id="a-4g"></a>三宿世串习。<a id="a-4h"></a>四具足多闻。<a id="a-4i"></a>审谛听闻者。<a id="a-4j"></a>谓发起乐欲生净信心听闻正法。<a id="a-4k"></a>由此因此缘得心一境性。<a id="a-4l"></a>得正教授者。<a id="a-4m"></a>谓因次第教授无倒教授故。<a id="a-4n"></a>发起勇猛精进而住无间。<a id="a-4o"></a>常委于菩提分精勤方便修习而住。<a id="a-4p"></a>由此因此缘得心一境性。<a id="a-4q"></a>宿世串习者。<a id="a-4r"></a>谓于宿世邻近生中。<a id="a-4s"></a>于诸静虑及诸等至数已证入。<a id="a-4t"></a>由此因此缘得心一境性。<a id="a-4u"></a>具足多闻者。<a id="a-4v"></a>谓多闻闻持其闻积集。<a id="a-4w"></a>即于彼法独处空闲思惟筹量审谛观察。<a id="a-4x"></a>由此因此缘得心一境性。</p>
  <p id="a4y">复次有七种法。<a id="a-4z"></a>为欲证得三摩地者应正了知。<a id="a-50"></a>一内定退因。<a id="a-51"></a>二外定退因。<a id="a-52"></a>三内定退。<a id="a-53"></a>四外定退。<a id="a-54"></a>五内定退及因对治。<a id="a-55"></a>六外定退及因对治。<a id="a-56"></a>七彼二对治依持。<a id="a-57"></a>内定退因者。<a id="a-58"></a>谓懈怠。<a id="a-59"></a>外定退因者。<a id="a-5A"></a>谓掉举。<a id="a-5B"></a>内定退者。<a id="a-5C"></a>谓惛沉睡眠。<a id="a-5D"></a>外定退者。<a id="a-5E"></a>谓于五妙欲散乱。<a id="a-5F"></a>内定退及因对治者。<a id="a-5G"></a>谓善取相而正观察。<a id="a-5H"></a>外定退及因对治者。<a id="a-5I"></a>谓即于身观察不净。<a id="a-5J"></a>彼二对治依持者。<a id="a-5K"></a>谓光明想。</p>
  <p id="a5L">云何于身观集法住。<a id="a-5M"></a>谓观此身从过去世及诸饮食现在而生。<a id="a-5N"></a>云何于身观灭法住谓观此身于当来世是死灭法。<a id="a-5O"></a>云何于身观集灭法住。<a id="a-5P"></a>谓观此身于现在世由饮食缘增长久住必当破坏。<a id="a-5Q"></a>于有身者。<a id="a-5R"></a>谓于此身善住其念于真如身。<a id="a-5S"></a>或唯出世间智者。<a id="a-5T"></a>谓由于内奢摩他道。<a id="a-5U"></a>或唯出世间见者。<a id="a-5V"></a>谓由毗钵舍那道。<a id="a-5W"></a>或唯忆念者。<a id="a-5X"></a>谓由此后所得出世间道。</p>
  <p id="a5Y">云何于身无所依住。<a id="a-5Z"></a>谓依诸定修习念住。<a id="a-5a"></a>即于彼定无有爱味。<a id="a-5b"></a>乃至无有住着。<a id="a-5c"></a>云何于世间无所取执。<a id="a-5d"></a>谓于四颠倒已永断灭。<a id="a-5e"></a>永断灭故于彼身等终不执取净乐我常。</p>
  <p id="a5f">复次依上施设建立五种补特伽罗。<a id="a-5g"></a>云何为五。<a id="a-5h"></a>一欣乐喜乐诸异生者。<a id="a-5i"></a>二欣乐障断见迹行者。<a id="a-5j"></a>三欣乐解脱见趣行者。<a id="a-5k"></a>四到究竟见趣行者。<a id="a-5l"></a>五到究竟见迹行者。<a id="a-5m"></a>云何欣乐喜乐异生补特伽罗。<a id="a-5n"></a>应知此有三种。<a id="a-5o"></a>谓欣乐欲生喜乐。<a id="a-5p"></a>欣乐有寻有伺定生喜乐。<a id="a-5q"></a>欣乐无寻有伺定生喜乐。<a id="a-5r"></a>欣乐无寻无伺定生喜乐差别故。<a id="a-5s"></a>云何欣乐障断见迹行补特伽罗。<a id="a-5t"></a>应知此有二种。<a id="a-5u"></a>谓欣乐烦恼障断。<a id="a-5v"></a>欣乐定障断。<a id="a-5w"></a>差别故。<a id="a-5x"></a>欣乐烦恼障断补特伽罗。<a id="a-5y"></a>于现法乐住未得已得。<a id="a-5z"></a>于一切种有想等至未得已得。<a id="a-60"></a>谓于依止及于观察。<a id="a-61"></a>所知有差别故。<a id="a-62"></a>欣乐定障断补特伽罗。<a id="a-63"></a>于一切胜处未胜已得。<a id="a-64"></a>及于一切遍处未得已得。<a id="a-65"></a>云何欣乐解脱见趣行补特伽罗。<a id="a-66"></a>谓诸外道起如是见。<a id="a-67"></a>我为非有。<a id="a-68"></a>我所为非有。<a id="a-69"></a>我当无有。<a id="a-6A"></a>我所当无有。<a id="a-6B"></a>彼于此见未得已得。</p>
  <p id="a6C">云何到究竟见趣行补特伽罗。<a id="a-6D"></a>谓于非想非非想处未得已得。<a id="a-6E"></a>云何到究竟见迹行补特伽罗。<a id="a-6F"></a>谓于六触处无余永断究竟证受。<a id="a-6G"></a>如是名为依止施设建立五种补特伽罗复次邬波索迦有三种德。<a id="a-6H"></a>一清净。<a id="a-6I"></a>二能造作。</p>
  <p id="a6J">三能引发。<a id="a-6K"></a>清净者。<a id="a-6L"></a>谓意乐清净戒。<a id="a-6M"></a>行清净。<a id="a-6N"></a>证清净。<a id="a-6O"></a>意乐清净者。<a id="a-6P"></a>谓于佛宝等远离疑惑。<a id="a-6Q"></a>不悕世事谓作吉祥。<a id="a-6R"></a>戒行清净者。<a id="a-6S"></a>谓能圆满所有学处。<a id="a-6T"></a>证清净者。<a id="a-6U"></a>谓能证得世出世清净故。<a id="a-6V"></a>能作三宝所作事故。<a id="a-6W"></a>名能造作。<a id="a-6X"></a>能引发同法不同法者智故。<a id="a-6Y"></a>名能引发。</p>
  <p id="a6Z">复次有三种法。<a id="a-6a"></a>一闻法。<a id="a-6b"></a>二行法。<a id="a-6c"></a>三究竟证法。<a id="a-6d"></a>又外道法是颠倒说。<a id="a-6e"></a>所有禁戒非可现见。<a id="a-6f"></a>依止邪愿修梵行故。<a id="a-6g"></a>所有等至有热恼非究竟。<a id="a-6h"></a>不能趣究竟不能出离故。<a id="a-6i"></a>共诸外道故。<a id="a-6j"></a>共诸异生故。<a id="a-6k"></a>诸佛正法与彼相违。<a id="a-6l"></a>是真善说是可现见。<a id="a-6m"></a>乃至智者自内所证。</p>
  <p id="a6n">复次诸欲得舍次第谓当宣说。<a id="a-6o"></a>先所应作由此故得。<a id="a-6p"></a>谓由布施持戒。<a id="a-6q"></a>于此可得谓在天上。<a id="a-6r"></a>由此受用谓由爱味。<a id="a-6s"></a>由此故舍谓由过患。<a id="a-6t"></a>如此差别舍于事欲及烦恼欲。<a id="a-6u"></a>谓由出离远离功德。<a id="a-6v"></a>又若显示清净品法。<a id="a-6w"></a>谓应称赞四沙门果。<a id="a-6x"></a>从彼决定无退堕故。<a id="a-6y"></a>或出世间故。</p>
  <p id="a6z">复次由三因缘同梵行者。<a id="a-70"></a>应当和合驱摈犯戒。<a id="a-71"></a>一为护他故。<a id="a-72"></a>二彼不堪为上法器故。<a id="a-73"></a>三彼能令僧无威德故。</p>
  <p id="a74">复次由四因缘令于尸罗深生爱乐。<a id="a-75"></a>一由师教远离二边制立所学故。<a id="a-76"></a>二由自内非极猛利贪等类故。<a id="a-77"></a>三由助伴彼极柔和易共住故。<a id="a-78"></a>四由加行不住懈怠故。</p>
  <p id="a79">复次有四种观察尸罗。<a id="a-7A"></a>一由共住信知是有。<a id="a-7B"></a>二于厄难信知坚牢。<a id="a-7C"></a>三由世务信知无缺。<a id="a-7D"></a>四由言论决择信知无恋见不坏故。</p>
  <p id="a7E">云何心趣远离。<a id="a-7F"></a>谓于住时处愦闹者。<a id="a-7G"></a>云何心趣出离。<a id="a-7H"></a>谓于聚落而游行者。<a id="a-7I"></a>云何心趣涅槃。<a id="a-7J"></a>谓居寂静处奢摩他等相者。<a id="a-7K"></a>复有差别。<a id="a-7L"></a>谓依远烦恼说趣远离。<a id="a-7M"></a>依出生死说趣出离。<a id="a-7N"></a>依入涅槃宫说趣涅槃。<a id="a-7O"></a>一切受并相续灭。<a id="a-7P"></a>故名为无影。<a id="a-7Q"></a>名为寂灭。<a id="a-7R"></a>三苦永离故名为寂静。<a id="a-7S"></a>烦恼炽然热恼永息故名为清凉。<a id="a-7T"></a>得无上迹故名为真梵。</p>
  <p id="a7U">复次由三过故不能无倒听闻正法。<a id="a-7V"></a>一散乱故。<a id="a-7W"></a>二愚痴故。<a id="a-7X"></a>三不恭敬故。</p>
  <p id="a7Y">复次有五种相为闻修器。<a id="a-7Z"></a>一谦下心。<a id="a-7a"></a>二奉行心。<a id="a-7b"></a>三摄受义心。<a id="a-7c"></a>四善摄受义心。<a id="a-7d"></a>五恭敬心。</p>
  <p id="a7e">复次于善说法毗奈耶中。<a id="a-7f"></a>略有五种大师功德。<a id="a-7g"></a>若有大师具成就者。<a id="a-7h"></a>便能映蔽外道沙门婆罗门师。<a id="a-7i"></a>何等为五。<a id="a-7j"></a>一于诸戒行终无误失。<a id="a-7k"></a>二善建立法。<a id="a-7l"></a>三善制立所学。<a id="a-7m"></a>四于善建立法善制立所学中。<a id="a-7n"></a>随所疑惑皆能善断。<a id="a-7o"></a>五教授出离。</p>
  <p id="a7p">复次由三因缘唯有此道能得出离。<a id="a-7q"></a>谓无我见。<a id="a-7r"></a>一未曾得故。<a id="a-7s"></a>二现能对治诸烦恼故。<a id="a-7t"></a>三现于解脱无怖畏故。</p>
  <p id="a7u">复次有四种欢喜。<a id="a-7v"></a>一俭素欢喜。<a id="a-7w"></a>二积习梵行欢喜。<a id="a-7x"></a>三无悔欢喜。<a id="a-7y"></a>四乐断乐修欢喜。<a id="a-7z"></a>第一欢喜能引少欲乐。<a id="a-80"></a>第二欢喜能引远离乐。<a id="a-81"></a>第三欢喜能引三摩地乐。<a id="a-82"></a>第四欢喜能引三菩提乐。</p>
  <p id="a83">复次由二因缘佛世尊法名为善说。<a id="a-84"></a>一言词文句皆清美故。<a id="a-85"></a>二易可通达故。<a id="a-86"></a>由二因缘易可通达。<a id="a-87"></a>一若文若义易觉了故。<a id="a-88"></a>二出离等觉故。<a id="a-89"></a>由二因缘名为出离。<a id="a-8A"></a>一往善趣出离故。<a id="a-8B"></a>二趣三菩提出离故。<a id="a-8C"></a>由二因缘趣三菩提。<a id="a-8D"></a>一无疑惑故。<a id="a-8E"></a>二不可坏故。<a id="a-8F"></a>由二因缘不可破坏。<a id="a-8G"></a>一见不可坏故。<a id="a-8H"></a>二有窣堵波故。<a id="a-8I"></a>由二因缘有窣堵波。<a id="a-8J"></a>一证坚住故。<a id="a-8K"></a>二有可依故。<a id="a-8L"></a>由二因缘名有可依。<a id="a-8M"></a>一依智不依识故。<a id="a-8N"></a>二大师是如来应正等觉故。<a id="a-8O"></a>由二因缘大师是如来应正等觉。<a id="a-8P"></a>一断一切疑故。<a id="a-8Q"></a>二邪行不可得故。</p>
  <p id="a8R">复次有四种能障断法。<a id="a-8S"></a>一无厌离。<a id="a-8T"></a>二智未熟。<a id="a-8U"></a>三散乱。<a id="a-8V"></a>四沉下。<a id="a-8W"></a>应知慧眼于作恶者说名为盲。<a id="a-8X"></a>于作福者说名有垢。<a id="a-8Y"></a>于诸外道说名有翳。</p>
  <p id="a8Z">复次修法念住者。<a id="a-8a"></a>应正了知十一种杂染法。<a id="a-8b"></a>一贪。<a id="a-8c"></a>二嗔。<a id="a-8d"></a>三痴。<a id="a-8e"></a>四聚。<a id="a-8f"></a>五散。<a id="a-8g"></a>六沈。<a id="a-8h"></a>七掉。<a id="a-8i"></a>八随烦恼相。<a id="a-8j"></a>九不乐远离。<a id="a-8k"></a>十爱味。<a id="a-8l"></a>十一增上慢。</p>
  <p id="a8m">复次由四因缘出世间道用世间道以为助伴。<a id="a-8n"></a>一隐障诸盖故。<a id="a-8o"></a>二远分制伏故。<a id="a-8p"></a>三厌患朽坏故。<a id="a-8q"></a>四法力滋润故。</p>
  <p id="a8r">复次由四种相当知如来所得天眼遍行一切有情义境。<a id="a-8s"></a>一现见住造能感一切趣业有情故。<a id="a-8t"></a>二现见住种种无量生处有情故。<a id="a-8u"></a>三现见有中有死生有情故。<a id="a-8v"></a>四现见无中有死生有情故。</p>
  <p id="a8w">复次为证诸法为达诸法勤修行者。<a id="a-8x"></a>有七渐次能证诸法能达诸法。<a id="a-8y"></a>谓于说法者恭敬承事。<a id="a-8z"></a>既承事已审谛听法。<a id="a-90"></a>审闻法已法随法行。<a id="a-91"></a>法随法行故为住其心摄正方便摄正方便故发勤精进。<a id="a-92"></a>发勤精进故远离内外不平等心起处方便。<a id="a-93"></a>法财二种障得清净。<a id="a-94"></a>障清净故于三摩地不生爱味离增上慢。</p>
  <p id="a95">复次为对治九种所治故。<a id="a-96"></a>应修四种念住。<a id="a-97"></a>一不厌离。<a id="a-98"></a>二不作意。<a id="a-99"></a>三止观随烦恼。<a id="a-9A"></a>四沉下。<a id="a-9B"></a>五不堪击难。<a id="a-9C"></a>六于劣喜足。<a id="a-9D"></a>七忘失教授。<a id="a-9E"></a>八毁犯禁戒。<a id="a-9F"></a>九弃舍善轭。</p>
  <p id="a9G">复次诸出家者有五过失。<a id="a-9H"></a>一不喜乐过失。<a id="a-9I"></a>二贪着利养恭敬过失。<a id="a-9J"></a>三追求亲属过失。<a id="a-9K"></a>四轻蔑过失。<a id="a-9L"></a>五增上慢过失。<a id="a-9M"></a>诸在家者当知亦有五种过失。<a id="a-9N"></a>一贪着过失。<a id="a-9O"></a>二习近能障诸欲过失。<a id="a-9P"></a>三摄受过失。<a id="a-9Q"></a>四造作恶行过失。<a id="a-9R"></a>五不作善行过失。</p>
  <p id="a9S">复次愚夫有四种相。<a id="a-9T"></a>一不作善作。<a id="a-9U"></a>二作于恶作。<a id="a-9V"></a>三二种杂作。<a id="a-9W"></a>四虽复一向作于善作而于善作不如实知。<a id="a-9X"></a>又有四种愚夫之相。<a id="a-9Y"></a>一不决定慧。<a id="a-9Z"></a>二邪决定慧。<a id="a-9a"></a>三不起加行。<a id="a-9b"></a>四所作奸诈。<a id="a-9c"></a>又有四种愚夫之相。<a id="a-9d"></a>一非处欢喜。<a id="a-9e"></a>二非处愁忧。<a id="a-9f"></a>三决定艰辛。<a id="a-9g"></a>四先不观察。<a id="a-9h"></a>又有四种愚夫之相。<a id="a-9i"></a>一邪思构。<a id="a-9j"></a>二邪发起。<a id="a-9k"></a>三设施功劳多分无果。<a id="a-9l"></a>四由此因缘多生愁叹。<a id="a-9m"></a>又诸愚夫多分少福运业薄劣。</p>
  <p id="a9n">复次五法相似。<a id="a-9o"></a>生死大海得大海名。<a id="a-9p"></a>一处所无边相似故。<a id="a-9q"></a>二甚深相似故。<a id="a-9r"></a>三难渡相似故。<a id="a-9s"></a>四不可饮相似故。<a id="a-9t"></a>五大宝所依相似故。</p>
  <p id="a9u">复次由五因缘于诸财施法施为胜。<a id="a-9v"></a>一者财施于他身中发起恶行。<a id="a-9w"></a>法施决定起诸善行。<a id="a-9x"></a>二者财施于他身中发起烦恼。<a id="a-9y"></a>法施能令对治烦恼。<a id="a-9z"></a>三者财施于他身中无间引发有罪安乐。<a id="a-A0"></a>法施能令无间引发无罪安乐。<a id="a-A1"></a>四者财施若佛现世若不现世易可获得。<a id="a-A2"></a>法施若无诸佛现世难可获得。<a id="a-A3"></a>五者财施施而有尽。<a id="a-A4"></a>法施施而无尽。</p>
  <p id="aA5">复次应令五心随己自在而转。<a id="a-A6"></a>不应令己随彼诸心自在而转。<a id="a-A7"></a>何等为五。<a id="a-A8"></a>一恶行方便心于恶行中猛利趣入。<a id="a-A9"></a>二善行方便心于善行中不猛趣入。<a id="a-AA"></a>三追求诸欲方便心于非法凶暴追求欲中猛利趣入。<a id="a-AB"></a>四受用诸欲方便心深生贪染。<a id="a-AC"></a>乃至不见过患不知出离趣入受用。<a id="a-AD"></a>五出离远离方便心于出离远离中速疾退转。<a id="a-AE"></a>于诸欲中或于静虑诸爱味中速疾趣入。</p>
  <p id="aAF">复次由五种相诸烦恼魅。<a id="a-AG"></a>甚于鬼魅。<a id="a-AH"></a>一者若为一鬼所魅。<a id="a-AI"></a>唯即为此一鬼所魅。<a id="a-AJ"></a>若为一烦恼所魅。<a id="a-AK"></a>必为无量烦恼所魅二者若为鬼魅所魅。<a id="a-AL"></a>或以咒术或以缚害或以资具或以众药易可治疗。<a id="a-AM"></a>若为烦恼魅之所魅不可治疗。<a id="a-AN"></a>三者若为鬼魅所魅。<a id="a-AO"></a>当于魅时易可识别。<a id="a-AP"></a>下至婴儿亦能觉了。<a id="a-AQ"></a>若为烦恼魅之所魅。<a id="a-AR"></a>当于魅时难可识别。<a id="a-AS"></a>世聪慧者尚不能了。<a id="a-AT"></a>四者若为鬼魅所魅。<a id="a-AU"></a>此魅是客易可摧伏。<a id="a-AV"></a>非是俱生。<a id="a-AW"></a>不即由彼成其自性。<a id="a-AX"></a>若为烦恼魅之所魅。<a id="a-AY"></a>此魅非客难可摧伏。<a id="a-AZ"></a>而是俱生。<a id="a-Aa"></a>即由彼故成其自性。<a id="a-Ab"></a>五者若为鬼魅所魅。<a id="a-Ac"></a>不与一切余有情共。<a id="a-Ad"></a>若为烦恼魅之所魅。<a id="a-Ae"></a>必与一切余有情共。</p>
  <p id="aAf">复次或有苾刍不如理思虚妄计度。<a id="a-Ag"></a>谛故实故建立有我。<a id="a-Ah"></a>当知此计略有五种虚诳过失。<a id="a-Ai"></a>一者随顺外道教转。<a id="a-Aj"></a>二者摄受外道妄见。<a id="a-Ak"></a>三者设不顺彼而转。<a id="a-Al"></a>然与外道共为同法。<a id="a-Am"></a>四者若随外道教转。<a id="a-An"></a>便为修行不出离道。<a id="a-Ao"></a>五者虽不随顺彼转。<a id="a-Ap"></a>然与同法翻成畏法。<a id="a-Aq"></a>又二因缘故。<a id="a-Ar"></a>一于谛现观因缘起邪行故。<a id="a-As"></a>二于谛现观起邪行故。</p>
  <p id="aAt">复次依止欲行福行展转同居行。<a id="a-Au"></a>有六种爱恚杂染四种依处五种对治。<a id="a-Av"></a>云何六种爱恚杂染。<a id="a-Aw"></a>一境界贪。<a id="a-Ax"></a>由此习近能障诸欲。<a id="a-Ay"></a>二怨憎嗔。<a id="a-Az"></a>由此于怨诸有情所发起憎恚。<a id="a-B0"></a>三顺教贪。<a id="a-B1"></a>由此于他承受其教不得自在苦有情所广行种种恼害逼迫。<a id="a-B2"></a>四增上嗔。<a id="a-B3"></a>由此于彼增上安乐增上欢喜诸有情所。<a id="a-B4"></a>不欲令其得此兴盛。<a id="a-B5"></a>唯欲自得杂起种种嫉妒不忍变异不乐。<a id="a-B6"></a>第五第六有功德贪有过失嗔。<a id="a-B7"></a>由此因缘心不平等。<a id="a-B8"></a>于僧众中虽行惠施修诸福业。<a id="a-B9"></a>而常伺求种种差别。<a id="a-BA"></a>若作不作若恶所作。<a id="a-BB"></a>内怀忧苦不安隐住。<a id="a-BC"></a>云何四种依处。<a id="a-BD"></a>谓初境界为依处。<a id="a-BE"></a>余有情为依处。<a id="a-BF"></a>又初二依处各起一分杂染。<a id="a-BG"></a>所余依处各起俱分杂染。<a id="a-BH"></a>云何五种对治。<a id="a-BI"></a>一不净。<a id="a-BJ"></a>二慈。<a id="a-BK"></a>三悲。<a id="a-BL"></a>四喜。<a id="a-BM"></a>五舍。<a id="a-BN"></a>复有异门六种爱恚杂染五种对治。<a id="a-BO"></a>何等为六。<a id="a-BP"></a>一事贪。<a id="a-BQ"></a>二事嗔。<a id="a-BR"></a>三贪嗔痴杂染贪。<a id="a-BS"></a>四不贪不嗔不痴不杂染嗔。<a id="a-BT"></a>五不贪不嗔不痴不杂染贪。<a id="a-BU"></a>六贪嗔痴杂染嗔。<a id="a-BV"></a>云何五种对治。<a id="a-BW"></a>谓不净与慈及三种作意。<a id="a-BX"></a>一杂染无颠倒作意。<a id="a-BY"></a>二不杂染无颠倒作意。<a id="a-BZ"></a>三杂染不杂染无颠倒心弃舍贪嗔作意。</p>
  <p id="aBa">复次有四种特补伽罗。<a id="a-Bb"></a>应知出家得五种功德。<a id="a-Bc"></a>云何四种补特伽罗。<a id="a-Bd"></a>一自依者。<a id="a-Be"></a>二依他者。<a id="a-Bf"></a>三已熟者。<a id="a-Bg"></a>四未熟者。<a id="a-Bh"></a>云何应知出家得五种功德。<a id="a-Bi"></a>谓自依补特伽罗由出家故。<a id="a-Bj"></a>弃舍王等所共财宝。<a id="a-Bk"></a>依止不共清净尸罗。<a id="a-Bl"></a>是名获得最初功德。<a id="a-Bm"></a>依他补特伽罗由出家故。<a id="a-Bn"></a>弃舍属他随他而转不自在事。<a id="a-Bo"></a>获得自依不随于他自在转事。<a id="a-Bp"></a>是名获得第二功德。<a id="a-Bq"></a>已熟补特伽罗由出家故。<a id="a-Br"></a>若无余结即便获得一切苦边。<a id="a-Bs"></a>是名获得第三功德。<a id="a-Bt"></a>若有余结即便获得恶趣苦边。<a id="a-Bu"></a>是名获得第四功德。<a id="a-Bv"></a>未熟补特伽罗由出家故。<a id="a-Bw"></a>于现法中解脱无量居家迫迮所有忧苦。<a id="a-Bx"></a>积集无量顺解脱分广大善根。<a id="a-By"></a>能令当来相续成熟。<a id="a-Bz"></a>是名获得第五功德。</p>
  <p id="aC0">复次有三种苦及九种相。<a id="a-C1"></a>应知随逐诸有漏行。<a id="a-C2"></a>云何三种苦。<a id="a-C3"></a>谓苦苦乃至坏苦。<a id="a-C4"></a>云何九种相。<a id="a-C5"></a>谓一一苦各有三相。<a id="a-C6"></a>随逐一切有漏行法故有九相。<a id="a-C7"></a>一死所随缚故。<a id="a-C8"></a>二起恶趣因所随缚故。<a id="a-C9"></a>三诸恶趣生所随缚故。<a id="a-CA"></a>四无常法故。<a id="a-CB"></a>五于无常中苦法故。<a id="a-CC"></a>六于苦中无我法故。<a id="a-CD"></a>七顺爱味行生住乐故。<a id="a-CE"></a>八变坏苦故。<a id="a-CF"></a>九即由如是变坏苦性。<a id="a-CG"></a>诸有智者取为非出离法故。</p>
  <p id="aCH">复次若有苾刍成就四支为众主者。<a id="a-CI"></a>乃能无倒教诫摄御所有徒众。<a id="a-CJ"></a>修行自利利他正行。<a id="a-CK"></a>云何四支。<a id="a-CL"></a>一解脱随烦恼。<a id="a-CM"></a>二不离正智。<a id="a-CN"></a>三为令一切已生善法坚住不忘修习圆满倍增广故摄受任持。<a id="a-CO"></a>四为令一切未生善法得生起故摄受任持。</p>
  <p id="aCP">云何苾刍解脱随烦恼。<a id="a-CQ"></a>谓解脱五种随烦恼故。<a id="a-CR"></a>何等为五。<a id="a-CS"></a>一思慕居家。<a id="a-CT"></a>二毁犯禁戒。<a id="a-CU"></a>三忆先所受分别俱行不正作意。<a id="a-CV"></a>四耽着未来所有境界发起贪忧。<a id="a-CW"></a>五于法悭吝。<a id="a-CX"></a>若诸愚夫于四大种造色自相不如实知。<a id="a-CY"></a>谓之为己父母妻子乃至朋友。<a id="a-CZ"></a>宰官亲属及兄弟等。<a id="a-Ca"></a>于唯形色谓戏笑等。<a id="a-Cb"></a>于唯身语所有动作起有情想俱行作意。<a id="a-Cc"></a>由此因缘起邪分别妄计。<a id="a-Cd"></a>为我父母妻子乃至朋友。<a id="a-Ce"></a>宰官亲属及兄弟等。<a id="a-Cf"></a>由此分别妄计因缘。<a id="a-Cg"></a>发生种种居家思慕。<a id="a-Ch"></a>诸有智者了知唯有诸色自相无有情想故。<a id="a-Ci"></a>能解脱初随烦恼。<a id="a-Cj"></a>所以者何。<a id="a-Ck"></a>从久远来由见种种各别色形建立安布。<a id="a-Cl"></a>或时与他而共集会。<a id="a-Cm"></a>如是见已便谓为我父母妻子广说。<a id="a-Cn"></a>乃至是我朋友宰官亲属。<a id="a-Co"></a>或谓为他。<a id="a-Cp"></a>非生无色诸有情类有如是事。<a id="a-Cq"></a>又诸愚夫不如实知愚夫之相及智者相。<a id="a-Cr"></a>由不如实知故。<a id="a-Cs"></a>恶思所思恶说所说恶作所作。<a id="a-Ct"></a>凡所现行身语意业皆不清净。<a id="a-Cu"></a>亦无清净尸罗正命。<a id="a-Cv"></a>诸有智者如实知故。<a id="a-Cw"></a>当知一切与彼相违。<a id="a-Cx"></a>故能解脱第二随烦恼。<a id="a-Cy"></a>又诸愚夫于非如理不能如实知非如理。<a id="a-Cz"></a>于其如理不能如实知是如理。<a id="a-D0"></a>于先所受随顺欲贪可意诸法。<a id="a-D1"></a>不正作意起欲寻思。<a id="a-D2"></a>坚着不舍不弃不吐。<a id="a-D3"></a>于随顺恚不可意法起恚寻思。<a id="a-D4"></a>于随顺害不可意法起害寻思。<a id="a-D5"></a>余如前说。<a id="a-D6"></a>诸有智者于其如理能如实知此是如理。<a id="a-D7"></a>于非如理能如实知此非如理。<a id="a-D8"></a>于先所受如前所说差别诸法。<a id="a-D9"></a>或不追忆或正思惟或不失念。<a id="a-DA"></a>于彼所缘不起欲寻乃至害寻。<a id="a-DB"></a>设复生起而不坚着。<a id="a-DC"></a>广说如前。<a id="a-DD"></a>故能解脱第三随烦恼。<a id="a-DE"></a>又诸愚夫于根护功德不如实知。<a id="a-DF"></a>不护过患不如实知。<a id="a-DG"></a>于现在世现前别境发生爱恚杂染。<a id="a-DH"></a>其心于诸可意色等境界悕慕欲见。<a id="a-DI"></a>于不可爱色等境界心生厌逆。<a id="a-DJ"></a>于可意境心生悕慕。<a id="a-DK"></a>是名为贪。<a id="a-DL"></a>怀此贪者若彼境界变坏之时心便下戚。<a id="a-DM"></a>是名为忧。<a id="a-DN"></a>诸有智者一切道理当知皆悉与此相违。<a id="a-DO"></a>故能解脱第四随烦恼。<a id="a-DP"></a>又诸愚夫于诸贪欲不正法中。<a id="a-DQ"></a>不能如实知其过患。<a id="a-DR"></a>常为余四悭所漂溺复起法悭。<a id="a-DS"></a>诸有智者于彼过患能如实知。<a id="a-DT"></a>于余四悭尚不生起。<a id="a-DU"></a>设起寻舍终不坚着。<a id="a-DV"></a>况起法悭。<a id="a-DW"></a>彼既如是远离法悭。<a id="a-DX"></a>若遇乐法补特伽罗。<a id="a-DY"></a>即为宣说大师所说素呾缆。<a id="a-DZ"></a>毗奈耶。<a id="a-Da"></a>摩呾理迦相应圣教。<a id="a-Db"></a>令其受持。<a id="a-Dc"></a>广为无间分别开示终不隐秘。<a id="a-Dd"></a>故能解脱第五随烦恼。<a id="a-De"></a>是名苾刍成就第一解脱随烦恼支。<a id="a-Df"></a>云何苾刍不离正智。<a id="a-Dg"></a>谓有四智。<a id="a-Dh"></a>何等为四。<a id="a-Di"></a>谓依最初离染相续通达八圣支道立第一智。<a id="a-Dj"></a>依证成办八圣支道立余三智。<a id="a-Dk"></a>谓有苾刍住异生位作是思惟。<a id="a-Dl"></a>唯于诸佛世尊圣法毗奈耶中有八圣支道。<a id="a-Dm"></a>非诸外道异论法中有如是道。<a id="a-Dn"></a>若于是处有八圣支道。<a id="a-Do"></a>即于是处有沙门果。<a id="a-Dp"></a>有诸沙门及沙门义所谓涅槃。<a id="a-Dq"></a>我今为证沙门果沙门沙门义故。<a id="a-Dr"></a>应当发起八圣支道修令清净。<a id="a-Ds"></a>由如是行于八圣支道中所有智。<a id="a-Dt"></a>是名依通达八圣支道立第一智。<a id="a-Du"></a>即以此智为依止为建立。<a id="a-Dv"></a>为欲证得成办如所通达八圣支道故。<a id="a-Dw"></a>勇猛精进修余三智。<a id="a-Dx"></a>谓闻所成智。<a id="a-Dy"></a>思所成智。<a id="a-Dz"></a>修所成智。<a id="a-E0"></a>彼为勤修闻所成智。<a id="a-E1"></a>亦令此智得清净故求闻正法。<a id="a-E2"></a>若有宣说如来所证法毗奈耶。<a id="a-E3"></a>即便往诣恭敬听受证得欢喜。<a id="a-E4"></a>广大妙善出离所摄。<a id="a-E5"></a>自相高胜故名广大。<a id="a-E6"></a>自性无罪故名妙善。<a id="a-E7"></a>涅槃相应故名出离所摄。<a id="a-E8"></a>又为勤修思所成智亦令此智得清净故。<a id="a-E9"></a>若知是处有诸苾刍持经律论。<a id="a-EA"></a>而共集会铨量决择经律论中深隐要义。<a id="a-EB"></a>则便往趣请问诸谛。<a id="a-EC"></a>彼则为其建立诸谛所有自相证得方便。<a id="a-ED"></a>先未觉悟令其觉悟。<a id="a-EE"></a>若已觉悟开晓令知。<a id="a-EF"></a>即于一义文字差别。<a id="a-EG"></a>方便劝导令不忘失。<a id="a-EH"></a>又于无我相应诸谛证得所依甚深义句。<a id="a-EI"></a>以慧通达。<a id="a-EJ"></a>广为开示空性相应如来所说微妙法句。<a id="a-EK"></a>由此因缘彼既证得闻思所成智清净故。<a id="a-EL"></a>复更勤修修所成智。<a id="a-EM"></a>亦令此智得清净故。<a id="a-EN"></a>便于内身住循身观。<a id="a-EO"></a>乃至广说修四念住皆应了知。<a id="a-EP"></a>如是名为依证成办八圣支道建立三智。<a id="a-EQ"></a>是名苾刍成就第二不离正智支。</p>
  <p id="aER">云何苾刍为令已生所有善法坚住不忘。<a id="a-ES"></a>广说乃至摄受任持。<a id="a-ET"></a>谓诸苾刍依财食事。<a id="a-EU"></a>从清净信诸施主边。<a id="a-EV"></a>如量受取衣服等物名曰任持。<a id="a-EW"></a>何以故。<a id="a-EX"></a>以诸苾刍由此因缘身不羸顿。<a id="a-EY"></a>心有堪能心无染恼。<a id="a-EZ"></a>已生善法不退增长。</p>
  <p id="aEa">云何苾刍为令未生一切善法得生起故摄受任持。<a id="a-Eb"></a>谓诸苾刍年齿耆宿戒行清高。<a id="a-Ec"></a>了知涅槃所有喜乐。<a id="a-Ed"></a>于诸喜乐为最第一。<a id="a-Ee"></a>善修圣道离增上慢。<a id="a-Ef"></a>若有苾刍能于彼所礼敬承事善言随喜。<a id="a-Eg"></a>离诸谄曲无求过心。<a id="a-Eh"></a>此能生彼名曰任持。<a id="a-Ei"></a>何以故。<a id="a-Ej"></a>彼由如是正随转时于时时间。<a id="a-Ek"></a>从彼获得能发胜喜教诫教授。<a id="a-El"></a>能令未生一切妙善菩提分法速得生起。<a id="a-Em"></a>如是四支别分十一。<a id="a-En"></a>十一与四平等平等。</p>
 </body>
</html>