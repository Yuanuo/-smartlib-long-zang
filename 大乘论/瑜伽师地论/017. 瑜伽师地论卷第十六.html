<!doctype html>
<html id="z3IBVKhv6" data-ver="1158">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第十六</h1>
  <h2 id="a2">本地分中思所成地第十一之一</h2>
  <p id="a3">已说闻所成地。<a id="a-4"></a>云何思所成地。<a id="a-5"></a>当知。<a id="a-6"></a>略说由三种相。<a id="a-7"></a>一由自性清净故。<a id="a-8"></a>二由思择所知故。<a id="a-9"></a>三由思择诸法故。</p>
  <p id="aA">云何自性清净。<a id="a-B"></a>谓九种相应知。<a id="a-C"></a>一者谓如有一独处空闲审谛思惟如其所闻如所究达诸法道理。<a id="a-D"></a>二者远离一切不思议处审谛思惟所应思处。<a id="a-E"></a>三者能善了知黑说大说。<a id="a-F"></a>四者凡所思惟唯依于义不依于文。<a id="a-G"></a>五者于法少分唯生信解。<a id="a-H"></a>于法少分以慧观察。<a id="a-I"></a>六者坚固思惟。<a id="a-J"></a>七者安住思惟。<a id="a-K"></a>八者相续思惟。<a id="a-L"></a>九者于所思惟能善究竟终无中路厌怖退屈。<a id="a-M"></a>由此九相名为清净善净思惟。</p>
  <p id="aN">云何思择所知。<a id="a-O"></a>谓善思择所观察义。<a id="a-P"></a>何等名为所观察义。<a id="a-Q"></a>谓于有法了知有相。<a id="a-R"></a>于非有法了知无相。<a id="a-S"></a>如是名为所观察义。</p>
  <p id="aT">何等名为所观有法。<a id="a-U"></a>当知。<a id="a-V"></a>此法略有五种。<a id="a-W"></a>一自相有法。<a id="a-X"></a>二共相有法。<a id="a-Y"></a>三假相有法。<a id="a-Z"></a>四因相有法。<a id="a-a"></a>五果相有法。</p>
  <p id="ab">何等名为自相有法。<a id="a-c"></a>当知此法略有三种。<a id="a-d"></a>一胜义相有。<a id="a-e"></a>二相状相有。<a id="a-f"></a>三现在相有。<a id="a-g"></a>胜义相有者。<a id="a-h"></a>谓诸法中离言说义出世间智所行境界非安立相。<a id="a-i"></a>相状相有者。<a id="a-j"></a>谓由四种所观相状。<a id="a-k"></a>一于是处名可得。<a id="a-l"></a>二于是处事可得。<a id="a-m"></a>三此名于此事非不决定。<a id="a-n"></a>谓或迷乱不决定故。<a id="a-o"></a>或无常不决定故。<a id="a-p"></a>四此名于此事无碍随转。<a id="a-q"></a>非或于是处随转。<a id="a-r"></a>或于是处退还。<a id="a-s"></a>现在相有者。<a id="a-t"></a>谓若已生及因果性。<a id="a-u"></a>如是一切总说为一自相有法。</p>
  <p id="av">何等名为共相有法。<a id="a-w"></a>当知。<a id="a-x"></a>此相复有五种。<a id="a-y"></a>一种类共相。<a id="a-z"></a>二成所作共相。<a id="a-10"></a>三一切行共相。<a id="a-11"></a>四一切有漏共相。<a id="a-12"></a>五一切法共相。<a id="a-13"></a>种类共相者。<a id="a-14"></a>谓色受想行识等各别种类。<a id="a-15"></a>总名为一种类共相。<a id="a-16"></a>成所作共相者。<a id="a-17"></a>谓善有漏法。<a id="a-18"></a>于感爱果。<a id="a-19"></a>由能成办所作共相。<a id="a-1A"></a>说名共相。<a id="a-1B"></a>如善有漏法于感爱果。<a id="a-1C"></a>如是不善法于感非爱果。<a id="a-1D"></a>念住正断。<a id="a-1E"></a>神足根力。<a id="a-1F"></a>觉支道支。<a id="a-1G"></a>菩提分法。<a id="a-1H"></a>于得菩提。<a id="a-1I"></a>由能成办所作共相。<a id="a-1J"></a>说名共相。<a id="a-1K"></a>当知亦尔。<a id="a-1L"></a>一切行共相者谓一切行无常性相。<a id="a-1M"></a>一切有漏共相者谓有漏行者皆苦性相。<a id="a-1N"></a>一切法共相者谓一切法空无我性相。<a id="a-1O"></a>如是一切总说为一共相有法。</p>
  <p id="a1P">何等名为假相有法。<a id="a-1Q"></a>谓若于是处。<a id="a-1R"></a>略有六种言论生起。<a id="a-1S"></a>当知。<a id="a-1T"></a>此处名假相有。<a id="a-1U"></a>何等名为六种言论。<a id="a-1V"></a>谓属主相应言论。<a id="a-1W"></a>远离此彼言论。<a id="a-1X"></a>众共施设言论。<a id="a-1Y"></a>众法聚集言论。<a id="a-1Z"></a>不遍一切言论。<a id="a-1a"></a>非常言论。<a id="a-1b"></a>属主相应言论者。<a id="a-1c"></a>谓诸言论。<a id="a-1d"></a>配属于主方解其相。<a id="a-1e"></a>非不属主。<a id="a-1f"></a>如说生时。<a id="a-1g"></a>此谁之生。<a id="a-1h"></a>待所属主起此言论。<a id="a-1i"></a>谓色之生。<a id="a-1j"></a>受想行识之生。<a id="a-1k"></a>非说色时此谁之色待所属主起此言论。<a id="a-1l"></a>如生如是。<a id="a-1m"></a>老住无常等。<a id="a-1n"></a>心不相应行。<a id="a-1o"></a>随其所应尽当知。<a id="a-1p"></a>是名属主相应言论。<a id="a-1q"></a>若于是处起此言论。<a id="a-1r"></a>当知。<a id="a-1s"></a>此处是假相有。<a id="a-1t"></a>远离此彼言论者。<a id="a-1u"></a>谓诸言论。<a id="a-1v"></a>非以此显此。<a id="a-1w"></a>亦非以彼显彼。<a id="a-1x"></a>是说名为远离此彼言论。<a id="a-1y"></a>若以此显此。<a id="a-1z"></a>言论。<a id="a-20"></a>是言论亦于实相处转。<a id="a-21"></a>亦于假相处转。<a id="a-22"></a>若以彼显彼言论。<a id="a-23"></a>是言论亦于实相处转。<a id="a-24"></a>亦于假相处转。<a id="a-25"></a>若非以此显此亦非以彼显彼言论。<a id="a-26"></a>是言论一向于假相处转。<a id="a-27"></a>云何以此显此言论。<a id="a-28"></a>于实相处转。<a id="a-29"></a>如言地之坚。<a id="a-2A"></a>云何此复于假相处转。<a id="a-2B"></a>如言石之圆。<a id="a-2C"></a>如地之坚石之圆。<a id="a-2D"></a>如是水之湿。<a id="a-2E"></a>油之滴。<a id="a-2F"></a>火之暖。<a id="a-2G"></a>毁之焰。<a id="a-2H"></a>风之动。<a id="a-2I"></a>飘之鼓亦尔。<a id="a-2J"></a>云何以彼显彼言论。<a id="a-2K"></a>于实相处转。<a id="a-2L"></a>如言眼之识。<a id="a-2M"></a>身之触。<a id="a-2N"></a>如是等。<a id="a-2O"></a>云何此复于假相处转。<a id="a-2P"></a>如言佛授德友之所饮食。<a id="a-2Q"></a>车乘衣服。<a id="a-2R"></a>庄严具等。<a id="a-2S"></a>云何非以此显此亦非以彼显彼言论。<a id="a-2T"></a>一向于假相处转。<a id="a-2U"></a>如言宅之门。<a id="a-2V"></a>舍之壁。<a id="a-2W"></a>瓶之口。<a id="a-2X"></a>瓮之腹。<a id="a-2Y"></a>军之车。<a id="a-2Z"></a>林之树。<a id="a-2a"></a>百之十。<a id="a-2b"></a>十之三。<a id="a-2c"></a>如是等是名远离此彼言论。<a id="a-2d"></a>众共施设言论者。<a id="a-2e"></a>谓于六种相状言说自性假立言论。<a id="a-2f"></a>六种相状者。<a id="a-2g"></a>一事相状。<a id="a-2h"></a>二所识相状。<a id="a-2i"></a>三净妙等相状。<a id="a-2j"></a>四饶益等相状。<a id="a-2k"></a>五言说相状。<a id="a-2l"></a>六邪行等相状。<a id="a-2m"></a>事相状者。<a id="a-2n"></a>谓识所取。<a id="a-2o"></a>所识相状者。<a id="a-2p"></a>谓作意所取。<a id="a-2q"></a>能起于识。<a id="a-2r"></a>净妙等相状者。<a id="a-2s"></a>谓触所取。<a id="a-2t"></a>饶益等相状者。<a id="a-2u"></a>谓受所取。<a id="a-2v"></a>言说相状者。<a id="a-2w"></a>谓想所取。<a id="a-2x"></a>邪行等相状者。<a id="a-2y"></a>谓思所取。<a id="a-2z"></a>众法聚集言论者。<a id="a-30"></a>谓于众多和合建立自性言论。<a id="a-31"></a>如于内色受想行识建立种种我等言论。<a id="a-32"></a>于外色香味触等事和合差别。<a id="a-33"></a>建立宅舍瓶衣车乘军林树等。<a id="a-34"></a>种种言论。<a id="a-35"></a>不遍一切言论者。<a id="a-36"></a>谓诸言论。<a id="a-37"></a>有处随转。<a id="a-38"></a>有处旋还。<a id="a-39"></a>如于舍宅舍宅言论。<a id="a-3A"></a>于诸舍宅处处随转。<a id="a-3B"></a>于村聚落亭逻国等。<a id="a-3C"></a>即便旋还。<a id="a-3D"></a>于盆瓮等。<a id="a-3E"></a>盆等言论于盆瓮等处处随转。<a id="a-3F"></a>于瓶器等即便旋还。<a id="a-3G"></a>于军军言随诸军转。<a id="a-3H"></a>于别男女幼少等类即便旋还。<a id="a-3I"></a>于林林言随诸林转。<a id="a-3J"></a>于别树根茎枝条叶华果等类即便旋还。<a id="a-3K"></a>非常言论者。<a id="a-3L"></a>由四种相应知。<a id="a-3M"></a>一由破坏故。<a id="a-3N"></a>二由不破坏故。<a id="a-3O"></a>三由加行故。<a id="a-3P"></a>四由转变故。<a id="a-3Q"></a>破坏故者。<a id="a-3R"></a>谓瓶等破已。<a id="a-3S"></a>瓶等言舍。<a id="a-3T"></a>瓦等言生。<a id="a-3U"></a>不破坏故者。<a id="a-3V"></a>谓种种物共和合已。<a id="a-3W"></a>或丸或散。<a id="a-3X"></a>种种杂物差别言舍。<a id="a-3Y"></a>丸散言生。<a id="a-3Z"></a>加行故者。<a id="a-3a"></a>谓于金段等。<a id="a-3b"></a>起诸加行。<a id="a-3c"></a>造环钏等异庄严具。<a id="a-3d"></a>金段等言舍。<a id="a-3e"></a>环钏等言生。<a id="a-3f"></a>转变故者。<a id="a-3g"></a>谓饮食等于转变时。<a id="a-3h"></a>饮食等言舍。<a id="a-3i"></a>便秽等言生。<a id="a-3j"></a>如是等类。<a id="a-3k"></a>应知名为非常言论。<a id="a-3l"></a>随于诸物发起如是六种言论。<a id="a-3m"></a>当知。<a id="a-3n"></a>此物皆是假有。<a id="a-3o"></a>是名假相有法。</p>
  <p id="a3p">何等名为因相有法。<a id="a-3q"></a>当知此因略有五种。<a id="a-3r"></a>一可爱因。<a id="a-3s"></a>二不可爱因。<a id="a-3t"></a>三长养因。<a id="a-3u"></a>四流转因。<a id="a-3v"></a>五还灭因。<a id="a-3w"></a>可爱因者。<a id="a-3x"></a>谓善有漏法。<a id="a-3y"></a>不可爱因者。<a id="a-3z"></a>谓不善法。<a id="a-40"></a>长养因者。<a id="a-41"></a>谓前前所生善不善无记法。<a id="a-42"></a>修习善修习。<a id="a-43"></a>多修习故。<a id="a-44"></a>能令后后所生善不善无记法展转增胜。<a id="a-45"></a>名长养因。<a id="a-46"></a>流转因者。<a id="a-47"></a>谓由此种子。<a id="a-48"></a>由此薰习。<a id="a-49"></a>由此助伴。<a id="a-4A"></a>彼法流转。<a id="a-4B"></a>此于彼法名流转因。<a id="a-4C"></a>还灭因者。<a id="a-4D"></a>谓诸行还灭。<a id="a-4E"></a>杂染还灭。<a id="a-4F"></a>所有一切能寂静道。<a id="a-4G"></a>能般涅槃。<a id="a-4H"></a>能趣菩提。<a id="a-4I"></a>及彼资粮。<a id="a-4J"></a>并其方便能生能办。<a id="a-4K"></a>名还灭因。<a id="a-4L"></a>如是总名因相有法。<a id="a-4M"></a>若广分别。<a id="a-4N"></a>如思因果中。<a id="a-4O"></a>应知其相。</p>
  <p id="a4P">何等名为果相有法。<a id="a-4Q"></a>谓从彼五因。<a id="a-4R"></a>若生若得。<a id="a-4S"></a>若成若办若转。<a id="a-4T"></a>当知。<a id="a-4U"></a>是名果相有法。</p>
  <p id="a4V">何等名为所观无法。<a id="a-4W"></a>当知。<a id="a-4X"></a>此相亦有五种。<a id="a-4Y"></a>一未生无。<a id="a-4Z"></a>二已灭无。<a id="a-4a"></a>三互相无。<a id="a-4b"></a>四胜义无。<a id="a-4c"></a>五毕竟无。<a id="a-4d"></a>未生无者。<a id="a-4e"></a>谓未来诸行。<a id="a-4f"></a>已灭无者。<a id="a-4g"></a>谓过去诸行。<a id="a-4h"></a>互相无者。<a id="a-4i"></a>谓诸余法由所余相。<a id="a-4j"></a>若远离性。<a id="a-4k"></a>若非有性。<a id="a-4l"></a>或所余法与诸余法不和合性。<a id="a-4m"></a>胜义无者。<a id="a-4n"></a>谓由世俗言说自性。<a id="a-4o"></a>假设言论所安立性。<a id="a-4p"></a>毕竟无者。<a id="a-4q"></a>谓石女儿等。<a id="a-4r"></a>毕竟无类。</p>
  <p id="a4s">复有五种有性五种无性。<a id="a-4t"></a>何等名为五种有性。<a id="a-4u"></a>一圆成实相有性。<a id="a-4v"></a>二依他起相有性。<a id="a-4w"></a>三遍计所执相有性。<a id="a-4x"></a>四差别相有性。<a id="a-4y"></a>五不可说相有性。<a id="a-4z"></a>此中初是胜义相。<a id="a-50"></a>第二是缘生相相。<a id="a-51"></a>第三是假施设相。<a id="a-52"></a>第四是不二相。<a id="a-53"></a>生相老相。<a id="a-54"></a>住相无常相。<a id="a-55"></a>苦相空相。<a id="a-56"></a>无我相事相。<a id="a-57"></a>所识相所取相。<a id="a-58"></a>净妙等相。<a id="a-59"></a>饶益等相。<a id="a-5A"></a>言说相相。<a id="a-5B"></a>邪行等相相。<a id="a-5C"></a>如是等相。<a id="a-5D"></a>应知名差别相。<a id="a-5E"></a>第五由四种不可说故名不可说相。<a id="a-5F"></a>一无故不可说。<a id="a-5G"></a>谓补特伽罗于彼诸蕴不可宣说若异不异。<a id="a-5H"></a>二甚深故不可说。<a id="a-5I"></a>谓离言法性不可思议。<a id="a-5J"></a>如来法身不可思议。<a id="a-5K"></a>诸佛境界。<a id="a-5L"></a>如来灭后若有若无等。<a id="a-5M"></a>不可宣说。<a id="a-5N"></a>三能引无义故不可说。<a id="a-5O"></a>谓若诸法非能引发法义梵行。<a id="a-5P"></a>诸佛世尊虽证不说。<a id="a-5Q"></a>四法相法尔之所安立故不可说。<a id="a-5R"></a>所谓真如于诸行等不可宣说异不异性。</p>
  <p id="a5S">何等名为五种无性。<a id="a-5T"></a>一胜义相无性。<a id="a-5U"></a>二自依相无性。<a id="a-5V"></a>三毕竟自相无性。<a id="a-5W"></a>四无差别相无性。<a id="a-5X"></a>五可说相无性。</p>
  <p id="a5Y">云何思择诸法。<a id="a-5Z"></a>此复二种应知。<a id="a-5a"></a>一思择素呾缆义。<a id="a-5b"></a>二思择伽他义。</p>
  <p id="a5c">思择素呾缆义。<a id="a-5d"></a>如摄事分及菩萨藏教授中当广说。</p>
  <p id="a5e">思择伽他义。<a id="a-5f"></a>复有三种。<a id="a-5g"></a>一者建立胜义伽他。<a id="a-5h"></a>二者建立意趣义伽他。<a id="a-5i"></a>三者建立体义伽他。</p>
  <p id="a5j">建立胜义伽他者。<a id="a-5k"></a>如经言。</p>
  <p id="a5l">都无有宰主　　及作者受者</p>
  <p id="a5m">诸法亦无用　　而用转非无</p>
  <p id="a5n">唯十二有支　　蕴处界流转</p>
  <p id="a5o">审思此一切　　众生不可得</p>
  <p id="a5p">于内及于外　　是一切皆空</p>
  <p id="a5q">其能修空者　　亦常无所有</p>
  <p id="a5r">我我定非有　　由颠倒妄计</p>
  <p id="a5s">有情我皆无　　唯有因法有</p>
  <p id="a5t">诸行皆刹那　　住尚无况用</p>
  <p id="a5u">即说彼生起　　为用为作者</p>
  <p id="a5v">眼不能见色　　耳不能闻声</p>
  <p id="a5w">鼻不能嗅香　　舌不能尝味</p>
  <p id="a5x">身不能觉触　　意不能知法</p>
  <p id="a5y">于此亦无能　　任持驱役者</p>
  <p id="a5z">法不能生他　　亦不能自生</p>
  <p id="a60">众缘有故生　　非故新新有</p>
  <p id="a61">法不能灭他　　亦不能自灭</p>
  <p id="a62">众缘有故生　　生已自然灭</p>
  <p id="a63">由二品为依　　是生便可得</p>
  <p id="a64">恒于境放逸　　又复邪升进</p>
  <p id="a65">愚痴之所漂　　彼遂邪升进</p>
  <p id="a66">诸贪爱所引　　于境常放逸</p>
  <p id="a67">由有因诸法　　众苦亦复然</p>
  <p id="a68">根本二惑故　　十二支分二</p>
  <p id="a69">自无能作用　　亦不由他作</p>
  <p id="a6A">非余能有作　　而作用非无</p>
  <p id="a6B">非内亦非外　　非二种中间</p>
  <p id="a6C">由行未生故　　有时而可得</p>
  <p id="a6D">设诸行已生　　由此故无得</p>
  <p id="a6E">未来无有相　　过去可分别</p>
  <p id="a6F">分别曾所更　　非曾亦分别</p>
  <p id="a6G">行虽无有始　　然有始可得</p>
  <p id="a6H">诸色如聚沫　　诸受类浮泡</p>
  <p id="a6I">诸想同阳焰　　诸行喻芭蕉</p>
  <p id="a6J">诸识犹幻事　　曰亲之所说</p>
  <p id="a6K">诸行一时生　　亦一时住灭</p>
  <p id="a6L">痴不能痴痴　　亦不能痴彼</p>
  <p id="a6M">非余能有痴　　而愚痴非无</p>
  <p id="a6N">不正思惟故　　诸愚痴得生</p>
  <p id="a6O">此不正思惟　　非不愚者起</p>
  <p id="a6P">福非福不动　　行又三应知</p>
  <p id="a6Q">复有三种业　　一切不和合</p>
  <p id="a6R">现在速灭坏　　过去住无方</p>
  <p id="a6S">未生依众缘　　而复心随转</p>
  <p id="a6T">毕竟共相应　　不相应亦尔</p>
  <p id="a6U">非一切一切　　而说心随转</p>
  <p id="a6V">于此流无断　　相似不相似</p>
  <p id="a6W">由随顺我见　　世俗用非无</p>
  <p id="a6X">若坏于色身　　名身亦随灭</p>
  <p id="a6Y">而言今后世　　自作自受果</p>
  <p id="a6Z">前后差别故　　自因果摄故</p>
  <p id="a6a">作者与受者　　一异不可说</p>
  <p id="a6b">因道不断故　　和合作用转</p>
  <p id="a6c">从自因所生　　及摄受所作</p>
  <p id="a6d">乐戏论为因　　若净不净业</p>
  <p id="a6e">诸种子异熟　　及爱非爱果</p>
  <p id="a6f">依诸种异熟　　我见而生起</p>
  <p id="a6g">自内所证知　　无色不可见</p>
  <p id="a6h">无了别凡夫　　计斯为内我</p>
  <p id="a6i">我见为依故　　起众多妄见</p>
  <p id="a6j">总执自种故　　宿习助伴故</p>
  <p id="a6k">听闻随顺故　　发生于我见</p>
  <p id="a6l">贪爱及与缘　　而生于内我</p>
  <p id="a6m">摄受希望故　　染习外为所</p>
  <p id="a6n">世间真可怖　　愚痴故摄受</p>
  <p id="a6o">先起爱藏已　　由兹趣戏论</p>
  <p id="a6p">彼所爱藏者　　贤圣达为苦</p>
  <p id="a6q">此苦逼愚夫　　刹那无暂息</p>
  <p id="a6r">不平等缠心　　积集彼众苦</p>
  <p id="a6s">积集是愚夫　　计我苦乐缘</p>
  <p id="a6t">诸愚夫固着　　如大象溺泥</p>
  <p id="a6u">由痴故增上　　遍行遍所作</p>
  <p id="a6v">此池派众流　　于世流为暴</p>
  <p id="a6w">非火风日竭　　唯除正法行</p>
  <p id="a6x">于苦计我受　　苦乐了知苦</p>
  <p id="a6y">分别此起见　　从彼生生彼</p>
  <p id="a6z">染污意恒时　　诸惑俱生灭</p>
  <p id="a70">若解脱诸惑　　非先亦非后</p>
  <p id="a71">非彼法生已　　后净异而生</p>
  <p id="a72">彼先无染污　　说解脱众惑</p>
  <p id="a73">其有染污者　　毕竟性清净</p>
  <p id="a74">既非有所净　　何得有能净</p>
  <p id="a75">诸种子灭故　　诸烦恼尽故</p>
  <p id="a76">即于此无染　　显示二差别</p>
  <p id="a77">自内所证故　　唯众苦尽故</p>
  <p id="a78">永绝戏论故　　一切无戏论</p>
  <p id="a79">众生名相续　　及法想相中</p>
  <p id="a7A">无生死流转　　亦无涅槃者</p>
  <p id="a7B">此中依止补特伽罗无我胜义。<a id="a-7C"></a>宣说如是胜义伽他。<a id="a-7D"></a>为欲对治增益损减二边执故于所摄受说为宰主。<a id="a-7E"></a>于诸业用说为作者。<a id="a-7F"></a>于诸果报说为受者。<a id="a-7G"></a>如是半颂。<a id="a-7H"></a>遮遣别义所分别我。<a id="a-7I"></a>诸法亦无用者。<a id="a-7J"></a>遮遣即法所分别我。<a id="a-7K"></a>由此远离增益边执。<a id="a-7L"></a>而用转非无者。<a id="a-7M"></a>显法有性。<a id="a-7N"></a>由此远离损减边执。<a id="a-7O"></a>用有三种。<a id="a-7P"></a>一宰主用。<a id="a-7Q"></a>二作者用。<a id="a-7R"></a>三受者用。<a id="a-7S"></a>因此用故。<a id="a-7T"></a>假立宰主作者受者。</p>
  <p id="a7U">虽言诸法而未宣说。<a id="a-7V"></a>何等为法。<a id="a-7W"></a>故次说言唯有十二支等半颂。<a id="a-7X"></a>如有支次第。<a id="a-7Y"></a>诸蕴等流转。<a id="a-7Z"></a>此显不取微细多我。<a id="a-7a"></a>便能对治宰主作者及受者执。<a id="a-7b"></a>眼色为缘生眼识果。<a id="a-7c"></a>无别受者。<a id="a-7d"></a>此中显示即十八界说受者。<a id="a-7e"></a>性虽言无主。<a id="a-7f"></a>而未宣说无何等主。<a id="a-7g"></a>为欲显示故。<a id="a-7h"></a>次说言审思此一切众生不可得。<a id="a-7i"></a>言审思者。<a id="a-7j"></a>由依三量审谛观察。</p>
  <p id="a7k">此若无者。<a id="a-7l"></a>云何建立内外成就。<a id="a-7m"></a>故次说言于内及于外是一切皆空。<a id="a-7n"></a>此显内外唯假建立。<a id="a-7o"></a>云何建立能观所观二种成就。<a id="a-7p"></a>故次说言其能修空者亦常无所有。</p>
  <p id="a7q">云何建立圣者异生二种成就。<a id="a-7r"></a>故次说言我我定非有由颠倒妄计。<a id="a-7s"></a>此显圣者及异生我决定无有真实我性。<a id="a-7t"></a>唯由颠倒妄计为有。<a id="a-7u"></a>云何建立彼此成就。<a id="a-7v"></a>故次说言有情我皆无。<a id="a-7w"></a>云何建立染净成就。<a id="a-7x"></a>故次说言唯有因法有。<a id="a-7y"></a>染者净者皆不可得。</p>
  <p id="a7z">虽说诸法皆无作用。<a id="a-80"></a>而未宣说云何无用。<a id="a-81"></a>故次说言诸行皆刹那住尚无况用。<a id="a-82"></a>如前已说。<a id="a-83"></a>用转非无。<a id="a-84"></a>云何无用而有用转。<a id="a-85"></a>故次说言即说彼生起为用为作者。<a id="a-86"></a>果故名为用。<a id="a-87"></a>因故名作者。<a id="a-88"></a>彼生起者。<a id="a-89"></a>显从诸处诸识得生。<a id="a-8A"></a>彼得生者。<a id="a-8B"></a>非离眼等彼成就故。</p>
  <p id="a8C">如前所说诸法无用。<a id="a-8D"></a>此显无用略有七种。<a id="a-8E"></a>一无作用用。<a id="a-8F"></a>谓眼不能见色等。<a id="a-8G"></a>二无随转用。<a id="a-8H"></a>谓于此亦无能任持驱役者。<a id="a-8I"></a>如其次第宰主作者俱无所有故。<a id="a-8J"></a>无有能随转作用。<a id="a-8K"></a>三无生他用。<a id="a-8L"></a>谓法不能生他。<a id="a-8M"></a>四无自生用。<a id="a-8N"></a>谓亦不能自生。<a id="a-8O"></a>五无移转用。<a id="a-8P"></a>谓众缘有故生。<a id="a-8Q"></a>非故新新有。<a id="a-8R"></a>六无灭他用。<a id="a-8S"></a>谓法不能灭他。<a id="a-8T"></a>七无自灭用。<a id="a-8U"></a>谓亦不能自灭问如众缘有故生。<a id="a-8V"></a>亦众缘有故灭耶。<a id="a-8W"></a>答众缘有故生。<a id="a-8X"></a>生已自然灭。</p>
  <p id="a8Y">如前所说。<a id="a-8Z"></a>有因法有。<a id="a-8a"></a>欲显在家及与出家杂染自性有因法有。<a id="a-8b"></a>故次说言由二品为依是生便可得等。<a id="a-8c"></a>由此二颂。<a id="a-8d"></a>显无明爱有因法有。<a id="a-8e"></a>次后五颂。<a id="a-8f"></a>显杂染品差别所依因及时分。<a id="a-8g"></a>此中有因诸法者。<a id="a-8h"></a>谓无明乃至受有因。<a id="a-8i"></a>众苦者。<a id="a-8j"></a>谓爱乃至老死。<a id="a-8k"></a>此言显示烦恼业生三种杂染。<a id="a-8l"></a>根本二惑故者。<a id="a-8m"></a>此言显示烦恼杂染唯取最胜烦恼杂染。<a id="a-8n"></a>自无能作用等言。<a id="a-8o"></a>复重别显业杂染义。<a id="a-8p"></a>由彼所作有差别故。<a id="a-8q"></a>彼果异熟不思议故。<a id="a-8r"></a>自无能作用者。<a id="a-8s"></a>待善恶友他所引故。<a id="a-8t"></a>亦不由他作者。<a id="a-8u"></a>待自功用所成办故。<a id="a-8v"></a>非余能有作者。<a id="a-8w"></a>要待前生因差别故。<a id="a-8x"></a>方有所作。<a id="a-8y"></a>非内亦非外等颂中。<a id="a-8z"></a>显依未来不生杂染依止现在过去诸行能生杂染。<a id="a-90"></a>设行已生。<a id="a-91"></a>即由此相无有分别。<a id="a-92"></a>未来无相故。<a id="a-93"></a>无分别如此。<a id="a-94"></a>如是当来决定不可知故。<a id="a-95"></a>若不如是分别异类或时可得。<a id="a-96"></a>若于过去即可分别如此。<a id="a-97"></a>如是曾有相貌可分别故。<a id="a-98"></a>非唯曾更而可分别。<a id="a-99"></a>未曾更者。<a id="a-9A"></a>虽不分明取其相貌。<a id="a-9B"></a>然随种类亦可分别。<a id="a-9C"></a>此则显示依现在行分别为因生诸杂染。<a id="a-9D"></a>行虽无始。<a id="a-9E"></a>然始可得者。<a id="a-9F"></a>显示杂染时分差别。<a id="a-9G"></a>无始时来常随逐故。<a id="a-9H"></a>刹那刹那新所起故。</p>
  <p id="a9I">自此已后显清净品。<a id="a-9J"></a>如实观时得清净故。<a id="a-9K"></a>或由自相故。<a id="a-9L"></a>谓观色等如聚沫等。<a id="a-9M"></a>或由共相故。<a id="a-9N"></a>谓观有为同生住灭所有共相。<a id="a-9O"></a>或由世俗及胜义谛故。<a id="a-9P"></a>谓虽无痴者非无愚痴众缘所生。<a id="a-9Q"></a>世俗谛故说痴能痴。<a id="a-9R"></a>又复显示非不愚者不正思惟。<a id="a-9S"></a>是故彼为愚痴所痴。<a id="a-9T"></a>又由世俗。<a id="a-9U"></a>宣说诸识随福等行。<a id="a-9V"></a>若就胜义无所随逐。<a id="a-9W"></a>又三应知者。<a id="a-9X"></a>谓去来今。<a id="a-9Y"></a>三种业者。<a id="a-9Z"></a>谓身等业。<a id="a-9a"></a>一切不和合者。<a id="a-9b"></a>更互相望不和合故。<a id="a-9c"></a>所以者何。<a id="a-9d"></a>现在速灭坏。<a id="a-9e"></a>过去住无方。<a id="a-9f"></a>未生。<a id="a-9g"></a>依众缘。<a id="a-9h"></a>而复心随转。<a id="a-9i"></a>若彼与此更互相应。<a id="a-9j"></a>如福等行无有和合。<a id="a-9k"></a>彼心相应道理亦尔。<a id="a-9l"></a>云何当有实随转性。<a id="a-9m"></a>何以故。<a id="a-9n"></a>若心与彼诸行相应。<a id="a-9o"></a>或不相应。<a id="a-9p"></a>非此与彼。<a id="a-9q"></a>或时不相应。<a id="a-9r"></a>或时非不相应。<a id="a-9s"></a>又非一切心。<a id="a-9t"></a>或相应或不相应。<a id="a-9u"></a>如是由胜义故。<a id="a-9v"></a>心随转性不得成就。<a id="a-9w"></a>今当显示。<a id="a-9x"></a>由世俗故。<a id="a-9y"></a>说心随转所有因缘。<a id="a-9z"></a>于此流无断者。<a id="a-A0"></a>今此颂中。<a id="a-A1"></a>显世俗谛非无作用及与随转。<a id="a-A2"></a>又由胜义无有作者及与受者由世俗故而得宣说自作自受。<a id="a-A3"></a>又作者受者。<a id="a-A4"></a>若一若异。<a id="a-A5"></a>皆不可说。<a id="a-A6"></a>为显此义故。<a id="a-A7"></a>次说言前后差别等颂。</p>
  <p id="aA8">如是由胜义故无有宰主作者受者。<a id="a-A9"></a>唯有因果。<a id="a-AA"></a>于因果相释通疑难。<a id="a-AB"></a>略由五颂显示于此起我颠倒。<a id="a-AC"></a>初颂显示虽无有我而有后有无有断绝。<a id="a-AD"></a>又诸因果非顿俱有。<a id="a-AE"></a>非从一切一切得生。<a id="a-AF"></a>又此因道无有断绝。<a id="a-AG"></a>颂中四句。<a id="a-AH"></a>如其次第。<a id="a-AI"></a>释此四难。<a id="a-AJ"></a>由第二颂。<a id="a-AK"></a>显因果相。<a id="a-AL"></a>由后三颂。<a id="a-AM"></a>显于无我诸因果中起我颠倒。<a id="a-AN"></a>此中显示彼所缘境。<a id="a-AO"></a>彼所依止。<a id="a-AP"></a>彼因彼果。<a id="a-AQ"></a>初颂显示彼所缘境。<a id="a-AR"></a>自内所证。<a id="a-AS"></a>无色难见难可寻思。<a id="a-AT"></a>故名无色。<a id="a-AU"></a>经说色相为寻思故。<a id="a-AV"></a>难说示他故不可见。<a id="a-AW"></a>由第二颂。<a id="a-AX"></a>显彼依果。<a id="a-AY"></a>凡夫是依。<a id="a-AZ"></a>众见是果。<a id="a-Aa"></a>由第三颂。<a id="a-Ab"></a>显示彼因。<a id="a-Ac"></a>俱生我见。<a id="a-Ad"></a>由总执计自种随眠之所生起。<a id="a-Ae"></a>诸外道等分别我见。<a id="a-Af"></a>由宿习等之所生起。<a id="a-Ag"></a>此外道见。<a id="a-Ah"></a>要由数习故。<a id="a-Ai"></a>不正寻思故。<a id="a-Aj"></a>又得随顺从他听闻非正法故。<a id="a-Ak"></a>而得生长。<a id="a-Al"></a>此中显示由所依止作意所缘诸过失故。<a id="a-Am"></a>分别我见方得生起。<a id="a-An"></a>次后五颂。<a id="a-Ao"></a>显彼我见由集次第发生于苦。<a id="a-Ap"></a>又即此苦并及我见二苦因缘。<a id="a-Aq"></a>又于解脱能为障碍。<a id="a-Ar"></a>此中初颂显示于集。<a id="a-As"></a>第二第三显示行苦所摄阿赖耶识爱藏此已而趣戏论。<a id="a-At"></a>谓我当有非当有等。<a id="a-Au"></a>言爱藏者。<a id="a-Av"></a>摄为己体故。<a id="a-Aw"></a>又复此苦于一切时恒常随逐。<a id="a-Ax"></a>无一刹那而暂息者。<a id="a-Ay"></a>由第四颂。<a id="a-Az"></a>显示此苦是能计我及苦乐缘。<a id="a-B0"></a>由第五颂。<a id="a-B1"></a>显示计我。<a id="a-B2"></a>由愚痴故障碍解脱。<a id="a-B3"></a>言增上者。<a id="a-B4"></a>望余二苦故。<a id="a-B5"></a>言遍行者。<a id="a-B6"></a>随逐诸受故。<a id="a-B7"></a>遍所作者。<a id="a-B8"></a>遍善恶无记故。</p>
  <p id="aB9">今当显示阿赖耶识所摄行苦共他相似。<a id="a-BA"></a>又显差别。<a id="a-BB"></a>由正法行方能竭故。<a id="a-BC"></a>于世众流最为暴恶。<a id="a-BD"></a>言众流者。<a id="a-BE"></a>譬眼等六五趣三界等。<a id="a-BF"></a>又法行者。<a id="a-BG"></a>显示解了解脱遍知及缚遍知。<a id="a-BH"></a>解了缚遍知者。<a id="a-BI"></a>即了知苦。<a id="a-BJ"></a>谓了知我受苦受乐皆依于苦。<a id="a-BK"></a>又此分别能起诸见。<a id="a-BL"></a>从彼所生亦能生彼。<a id="a-BM"></a>显示解了缚遍知已。<a id="a-BN"></a>余有六颂。<a id="a-BO"></a>显示解了解脱遍知。<a id="a-BP"></a>谓染污意。<a id="a-BQ"></a>恒时诸惑俱生灭。<a id="a-BR"></a>若解脱诸惑。<a id="a-BS"></a>非先亦非后等。<a id="a-BT"></a>非先者。<a id="a-BU"></a>与诸烦恼恒俱生故。<a id="a-BV"></a>非后者即与彼惑俱时灭故。<a id="a-BW"></a>又显所说解脱之相。<a id="a-BX"></a>谓非即彼生已后方清净。<a id="a-BY"></a>别有所余清净意生。<a id="a-BZ"></a>即彼先来无染污故说为解脱。<a id="a-Ba"></a>为成此义故。<a id="a-Bb"></a>复说言其有染污者毕竟性清净等。<a id="a-Bc"></a>颂又复显示二种解脱。<a id="a-Bd"></a>谓烦恼解脱。<a id="a-Be"></a>及事解脱。<a id="a-Bf"></a>诸种子灭故诸烦恼尽故者。<a id="a-Bg"></a>显示烦恼解脱。<a id="a-Bh"></a>即于此无染者。<a id="a-Bi"></a>显示事解脱。<a id="a-Bj"></a>如经言。<a id="a-Bk"></a>苾刍当知。<a id="a-Bl"></a>若于眼中贪欲永断。<a id="a-Bm"></a>如是此眼亦当永断。<a id="a-Bn"></a>乃至广说。<a id="a-Bo"></a>如是显示有余依解脱已。<a id="a-Bp"></a>次当显示无余依解脱。<a id="a-Bq"></a>自内所证者。<a id="a-Br"></a>显彼不思议故。<a id="a-Bs"></a>唯众苦尽者。<a id="a-Bt"></a>为遣妄计唯无性执。<a id="a-Bu"></a>谓有余依。<a id="a-Bv"></a>永寂灭故。<a id="a-Bw"></a>说为寂灭。<a id="a-Bx"></a>非全无性。<a id="a-By"></a>无戏论者。<a id="a-Bz"></a>此解脱性。<a id="a-C0"></a>唯内所证。<a id="a-C1"></a>若异不异。<a id="a-C2"></a>死后当有。<a id="a-C3"></a>或当无等。<a id="a-C4"></a>一切戏论不能说故。<a id="a-C5"></a>为显补特伽罗及法俱非流转生死或般涅槃故。<a id="a-C6"></a>复颂言众生名相续。<a id="a-C7"></a>及法想相中。<a id="a-C8"></a>无生死流转。<a id="a-C9"></a>亦无涅槃者。</p>
  <p id="aCA">已释胜义圣教伽他。<a id="a-CB"></a>次当建立意趣义伽他。</p>
  <p id="aCC">如经言。<a id="a-CD"></a>一时索诃世界主大梵天王。<a id="a-CE"></a>往世尊所。<a id="a-CF"></a>顶礼佛足退坐一面。<a id="a-CG"></a>以妙伽他而赞请曰。</p>
  <p id="aCH">于学到究竟　　善断诸疑网</p>
  <p id="aCI">今请学所学　　修学为我说</p>
  <p id="aCJ">大仙应善听　　学略有三种</p>
  <p id="aCK">增上戒心慧　　于彼当修学</p>
  <p id="aCL">应圆满六支　　四乐住成就</p>
  <p id="aCM">于四各四行　　智慧常清净</p>
  <p id="aCN">初善住根本　　次乐心寂静</p>
  <p id="aCO">后圣见恶见　　相应不相应</p>
  <p id="aCP">先净乐静虑　　及于谛善巧</p>
  <p id="aCQ">即于诸谛中　　应生远增长</p>
  <p id="aCR">于诸学处中　　有四趣三所</p>
  <p id="aCS">远离于二趣　　于二趣证得</p>
  <p id="aCT">二安住二种　　一能趣涅槃</p>
  <p id="aCU">渐次为因缘　　纯杂而修习</p>
  <p id="aCV">最先离恶作　　最后乐成满</p>
  <p id="aCW">诸学是为初　　于此学聪睿</p>
  <p id="aCX">由此智修净　　净生乐成满</p>
  <p id="aCY">诸学是为中　　于此学聪睿</p>
  <p id="aCZ">从此心解脱　　永灭诸戏论</p>
  <p id="aCa">诸学是为尊　　于此学聪睿</p>
  <p id="aCb">若行趣不净　　亦趣于善趣</p>
  <p id="aCc">是行说为初　　当知此非共</p>
  <p id="aCd">若行趣清净　　非诸趣究竟</p>
  <p id="aCe">是行说为中　　当知亦非共</p>
  <p id="aCf">若行趣清净　　于诸趣究竟</p>
  <p id="aCg">是行说为尊　　当知此必共</p>
  <p id="aCh">若有学无学　　当知并聪睿</p>
  <p id="aCi">若有学无学　　当知并愚夫</p>
  <p id="aCj">若弃舍摄受　　亦断除粗重</p>
  <p id="aCk">及现见所知　　是受持三学</p>
  <p id="aCl">若有缘无缘　　亦细粗显现</p>
  <p id="aCm">由受持远离　　言发悟所引</p>
  <p id="aCn">初学唯有一　　第二学二种</p>
  <p id="aCo">第三学具三　　慧者皆超越</p>
  <p id="aCp">不毁坏尸罗　　于学誓能顺</p>
  <p id="aCq">轨范无讥论　　于五处远离</p>
  <p id="aCr">若无犯出离　　无恶作恶作</p>
  <p id="aCs">于彼学寻求　　及勤修彼行</p>
  <p id="aCt">终无有弃舍　　命难亦无亏</p>
  <p id="aCu">常住正行中　　随毗柰耶转</p>
  <p id="aCv">修治誓为先　　亦修治净命</p>
  <p id="aCw">二边皆远离　　亦弃舍邪愿</p>
  <p id="aCx">于诸障碍法　　终无有耽染</p>
  <p id="aCy">乱心法才生　　寻当速远离</p>
  <p id="aCz">非太沉太浮　　恒善住正念</p>
  <p id="aD0">根本眷属净　　而修行梵行</p>
  <p id="aD1">应发勤精进　　常坚固勇猛</p>
  <p id="aD2">恒修不放逸　　五支善安住</p>
  <p id="aD3">当隐自诸善　　亦发露众恶</p>
  <p id="aD4">得诸衣服等　　粗妙皆欢喜</p>
  <p id="aD5">少随于世务　　粗弊亦随转</p>
  <p id="aD6">受杜多功德　　为寂离烦恼</p>
  <p id="aD7">当具足威仪　　应量而摄受</p>
  <p id="aD8">终无有所为　　诈现威仪相</p>
  <p id="aD9">不自说实德　　亦不令他说</p>
  <p id="aDA">虽有所方求　　而非现异相</p>
  <p id="aDB">从他边乞求　　终不强威逼</p>
  <p id="aDC">以法而获得　　得已不轻毁</p>
  <p id="aDD">不耽着利养　　及所有恭敬</p>
  <p id="aDE">亦不执诸见　　增益与损减</p>
  <p id="aDF">不着顺世间　　无义文咒术</p>
  <p id="aDG">亦不乐畜积　　无义长衣钵</p>
  <p id="aDH">恐增诸烦恼　　不染习居家</p>
  <p id="aDI">为净修智慧　　当亲近贤圣</p>
  <p id="aDJ">不畜朋友家　　恐发忧悲乱</p>
  <p id="aDK">能生苦烦恼　　才起寻远离</p>
  <p id="aDL">不受于信施　　恐加害疮疱</p>
  <p id="aDM">于如来正法　　尝无有弃舍</p>
  <p id="aDN">于他愆犯中　　无功用安乐</p>
  <p id="aDO">常省自过失　　知已速发露</p>
  <p id="aDP">若犯于所犯　　当如法出离</p>
  <p id="aDQ">所应营事中　　能勇励自作</p>
  <p id="aDR">于佛及弟子　　威德与言教</p>
  <p id="aDS">一切皆信受　　观大罪不谤</p>
  <p id="aDT">于极甚深法　　不可思度处</p>
  <p id="aDU">能舍旧师宗　　不坚执自见</p>
  <p id="aDV">常乐居远离　　及边际卧具</p>
  <p id="aDW">恒修习善法　　坚精进勇猛</p>
  <p id="aDX">无有欲生欲　　不憎恶憎恶</p>
  <p id="aDY">离睡眠睡眠　　时不居寂静</p>
  <p id="aDZ">离恶作恶作　　无希虑希虑</p>
  <p id="aDa">一切种恒时　　成就正方便</p>
  <p id="aDb">引发与觉悟　　及和合所结</p>
  <p id="aDc">有相若亲昵　　亦多种喜乐</p>
  <p id="aDd">侵逼极亲昵　　名虚妄分别</p>
  <p id="aDe">能生于欲贪　　智者当远离</p>
  <p id="aDf">诸欲令无饱　　众多所共有</p>
  <p id="aDg">是非法因缘　　能增长贪欲</p>
  <p id="aDh">贤圣所应离　　速趣于坏灭</p>
  <p id="aDi">仗托于众缘　　危逸所依地</p>
  <p id="aDj">诸欲如枯骨　　亦如软肉段</p>
  <p id="aDk">如草炬相似　　犹如大火坑</p>
  <p id="aDl">譬如蟒毒蛇　　亦如梦所见</p>
  <p id="aDm">如借庄严具　　如树端熟果</p>
  <p id="aDn">如是知诸欲　　都不应耽乐</p>
  <p id="aDo">当听闻正法　　常思惟修习</p>
  <p id="aDp">先观见粗静　　次于修一向</p>
  <p id="aDq">舍烦恼粗重　　于断生欣乐</p>
  <p id="aDr">于诸相观察　　得加行究竟</p>
  <p id="aDs">能离欲界欲　　及离色界欲</p>
  <p id="aDt">入真谛现观　　能离一切欲</p>
  <p id="aDu">证现法涅槃　　及余依永尽</p>
  <p id="aDv">于学到究竟。<a id="a-Dw"></a>善断诸疑网。<a id="a-Dx"></a>今请学所学修学为我说者。<a id="a-Dy"></a>于此颂中。<a id="a-Dz"></a>大梵天王先赞世尊。<a id="a-E0"></a>后兴请问。<a id="a-E1"></a>赞世尊者。<a id="a-E2"></a>谓于一切学中已得第一究竟。<a id="a-E3"></a>此依自利行圆满不共德说。<a id="a-E4"></a>又能善断展转所生一切疑网。<a id="a-E5"></a>此依利他行圆满不共德说。<a id="a-E6"></a>兴请问者。<a id="a-E7"></a>何等为学。<a id="a-E8"></a>学有几种。<a id="a-E9"></a>云何于彼当修学耶。</p>
  <p id="aEA">是故世尊意。<a id="a-EB"></a>为策励怖多所作懈怠众生。<a id="a-EC"></a>总摄一切。<a id="a-ED"></a>略说三学。<a id="a-EE"></a>故次告曰大仙应善听。<a id="a-EF"></a>学略有三种。<a id="a-EG"></a>增上戒心慧。<a id="a-EH"></a>于彼当修学。<a id="a-EI"></a>此中显示。<a id="a-EJ"></a>依戒心慧。<a id="a-EK"></a>若散乱者。<a id="a-EL"></a>令不散乱。<a id="a-EM"></a>方便为说增上戒学。<a id="a-EN"></a>心未定者。<a id="a-EO"></a>为令得定方便为说增上心学。<a id="a-EP"></a>心已得定未解脱者。<a id="a-EQ"></a>为令解脱方便为说增上慧学。<a id="a-ER"></a>由此因缘。<a id="a-ES"></a>诸修行者。<a id="a-ET"></a>一切所作皆得究竟。<a id="a-EU"></a>此显世尊密意宣说一切诸学无不摄在此三学中。</p>
  <p id="aEV">又为显示于诸学中由此方便成办所学。<a id="a-EW"></a>故次说言应圆满六支四乐住成就。<a id="a-EX"></a>于四各四行。<a id="a-EY"></a>智慧常清净。<a id="a-EZ"></a>今此颂中。<a id="a-Ea"></a>如其次第显示成办三学方便。<a id="a-Eb"></a>应圆满六支者。<a id="a-Ec"></a>应依增上戒学方便修学。<a id="a-Ed"></a>何等六支。<a id="a-Ee"></a>一安住净尸罗。<a id="a-Ef"></a>二守护别解脱律仪。<a id="a-Eg"></a>三轨则圆满。<a id="a-Eh"></a>四所行圆满。<a id="a-Ei"></a>五于诸小罪见大怖畏。<a id="a-Ej"></a>六受学学处。<a id="a-Ek"></a>如是六支显示四种尸罗清净。<a id="a-El"></a>安住净尸罗者。<a id="a-Em"></a>是所依根本。<a id="a-En"></a>守护别解脱律仪者。<a id="a-Eo"></a>显示出离。<a id="a-Ep"></a>尸罗清净。<a id="a-Eq"></a>为求解脱而出离故。<a id="a-Er"></a>轨则所行俱圆满者。<a id="a-Es"></a>此二显示无所讥毁尸罗清净。<a id="a-Et"></a>于诸小罪见大怖畏者。<a id="a-Eu"></a>显无穿缺尸罗清净。<a id="a-Ev"></a>受学学处者。<a id="a-Ew"></a>显无颠倒尸罗清净。<a id="a-Ex"></a>如是六支极圆满故。<a id="a-Ey"></a>增上戒学。<a id="a-Ez"></a>与余方便作所依止。<a id="a-F0"></a>四乐住成就者。<a id="a-F1"></a>显示增上心学方便。<a id="a-F2"></a>四种静虑名四心住。<a id="a-F3"></a>现法乐住故名为乐。<a id="a-F4"></a>于四各四行智慧常清净者。<a id="a-F5"></a>依增上慧学说。<a id="a-F6"></a>谓于苦集灭道四圣谛中。<a id="a-F7"></a>一一皆有四行。<a id="a-F8"></a>即无常等。<a id="a-F9"></a>增上慧学由此净智之所显故。</p>
  <p id="aFA">初善住根本。<a id="a-FB"></a>次乐心寂静。<a id="a-FC"></a>后圣见恶见。<a id="a-FD"></a>相应不相应者。<a id="a-FE"></a>此颂显示增上三学次第生起。<a id="a-FF"></a>根本者。<a id="a-FG"></a>谓增上戒。<a id="a-FH"></a>由后二种是此初学所流类故。<a id="a-FI"></a>既具尸罗由无悔等。<a id="a-FJ"></a>次第修习能得第二心乐静定。<a id="a-FK"></a>心得定者见如实故。<a id="a-FL"></a>能得第三成就圣见远离恶见。</p>
  <p id="aFM">先净乐静虑。<a id="a-FN"></a>及于谛善巧。<a id="a-FO"></a>即于诸谛中。<a id="a-FP"></a>应生远增长者。<a id="a-FQ"></a>此颂显示三学次第清净差别。<a id="a-FR"></a>先净者是初学。<a id="a-FS"></a>乐静虑者是第二学。<a id="a-FT"></a>于谛善巧者是第三学。<a id="a-FU"></a>又于如是谛善巧中。<a id="a-FV"></a>应生者。<a id="a-FW"></a>谓道谛。<a id="a-FX"></a>应生起故。<a id="a-FY"></a>应远者。<a id="a-FZ"></a>谓苦集谛。<a id="a-Fa"></a>应远离故。<a id="a-Fb"></a>应增长者。<a id="a-Fc"></a>谓灭谛。<a id="a-Fd"></a>软中上品烦恼次第。<a id="a-Fe"></a>数数渐断。<a id="a-Ff"></a>增长灭故。</p>
  <p id="aFg">于诸学处中。<a id="a-Fh"></a>有四趣三所。<a id="a-Fi"></a>远离于二趣。<a id="a-Fj"></a>于二趣证得者。<a id="a-Fk"></a>此颂显示于增上戒心慧学处。<a id="a-Fl"></a>由所修学有成败故。<a id="a-Fm"></a>随其所应。<a id="a-Fn"></a>所得果报四趣差别。<a id="a-Fo"></a>谓于欲界人天所摄所有善趣。<a id="a-Fp"></a>是增上戒成所得果。<a id="a-Fq"></a>即于欲界余趣所摄所有恶趣。<a id="a-Fr"></a>是增上戒败所得果。<a id="a-Fs"></a>色无色界天趣所摄所有上趣。<a id="a-Ft"></a>是增上心果。<a id="a-Fu"></a>三界所不摄涅槃趣。<a id="a-Fv"></a>是增上慧果。<a id="a-Fw"></a>于如是诸趣中。<a id="a-Fx"></a>远离前二善趣恶趣已。<a id="a-Fy"></a>应证后二上趣及涅槃趣。<a id="a-Fz"></a>此言显示世出世间二道所得。</p>
  <p id="aG0">二安住二种。<a id="a-G1"></a>一能趣涅槃。<a id="a-G2"></a>渐次为因缘。<a id="a-G3"></a>纯杂而修习者。<a id="a-G4"></a>于此颂中。<a id="a-G5"></a>显示最初增上戒学增上心学。<a id="a-G6"></a>渐次能为增上心学增上慧学安住因缘。<a id="a-G7"></a>显示中间增上慧静虑律仪所摄增上戒学能为二种安住因缘。<a id="a-G8"></a>显示最上一种能为涅槃安住因缘。<a id="a-G9"></a>当知。<a id="a-GA"></a>此中显示修习若别若总随其所应。</p>
  <p id="aGB">最先离恶作。<a id="a-GC"></a>最后乐成满。<a id="a-GD"></a>诸学是为初。<a id="a-GE"></a>于此学聪睿者。<a id="a-GF"></a>此颂显示由增上戒学以无悔等渐次修习为后转因。<a id="a-GG"></a>由此智修净。<a id="a-GH"></a>净生乐成满。<a id="a-GI"></a>诸学是为中。<a id="a-GJ"></a>于此学聪睿者。<a id="a-GK"></a>此颂显示由增上心学修所成慧最胜善根渐次生故为最上学因。</p>
  <p id="aGL">从此心解脱。<a id="a-GM"></a>永灭诸戏论。<a id="a-GN"></a>诸学是为尊。<a id="a-GO"></a>于此学聪睿者。<a id="a-GP"></a>此颂显示由增上慧学能为最胜涅槃果因。</p>
  <p id="aGQ">若行趣不净。<a id="a-GR"></a>亦趣于善趣。<a id="a-GS"></a>是行说为初。<a id="a-GT"></a>当知此非共者。<a id="a-GU"></a>此颂显示增上戒学若有败毁为恶趣因。<a id="a-GV"></a>若能成立为善趣因。<a id="a-GW"></a>此是不共离后二学亦能成立故。<a id="a-GX"></a>若行趣清净。<a id="a-GY"></a>非诸趣究竟。<a id="a-GZ"></a>是行说为中。<a id="a-Ga"></a>当知亦非共者。<a id="a-Gb"></a>此颂显示中间学行离欲界欲得清净故名趣清净。<a id="a-Gc"></a>未能尽离上界欲故。<a id="a-Gd"></a>亦未永拔欲随眠故。<a id="a-Ge"></a>不得名为于诸趣中究竟清净。<a id="a-Gf"></a>此离最上。<a id="a-Gg"></a>亦能成办故名不共。<a id="a-Gh"></a>非离最初。<a id="a-Gi"></a>若行趣清净。<a id="a-Gj"></a>于诸趣究竟。<a id="a-Gk"></a>是行说为尊。<a id="a-Gl"></a>当知此必共者。<a id="a-Gm"></a>此颂显示最上学行三界诸欲皆远离故。<a id="a-Gn"></a>亦能永拔诸随眠故。<a id="a-Go"></a>于诸趣中最为究竟。<a id="a-Gp"></a>不离前二能为独成办故。<a id="a-Gq"></a>名必共。</p>
  <p id="aGr">若有学无学。<a id="a-Gs"></a>当知并聪睿者。<a id="a-Gt"></a>此初半颂。<a id="a-Gu"></a>显示于三学中聪睿者相。<a id="a-Gv"></a>有正学故无邪学故。</p>
  <p id="aGw">若有学无学。<a id="a-Gx"></a>当知并愚夫者。<a id="a-Gy"></a>此后半颂。<a id="a-Gz"></a>显示于三学中愚夫之相。<a id="a-H0"></a>有邪学故无正学故。</p>
  <p id="aH1">若弃舍摄受。<a id="a-H2"></a>亦断除粗重。<a id="a-H3"></a>及现见所知。<a id="a-H4"></a>是受持三学者。<a id="a-H5"></a>此颂显示若能弃舍家亲属等所摄受故。<a id="a-H6"></a>若能断除三摩地障诸粗重故。<a id="a-H7"></a>若能现见四圣谛相所知理故。<a id="a-H8"></a>如其次第三学成满。</p>
  <p id="aH9">若有缘无缘。<a id="a-HA"></a>亦细粗显现者。<a id="a-HB"></a>此初半颂。<a id="a-HC"></a>显后二学及最初学。<a id="a-HD"></a>如其次第有缘无缘细粗差别。<a id="a-HE"></a>由受持远离。<a id="a-HF"></a>言发悟所引者。<a id="a-HG"></a>此后半颂。<a id="a-HH"></a>显初中后如其次第引发因缘。<a id="a-HI"></a>谓誓期所引故。<a id="a-HJ"></a>身心远离所引故。<a id="a-HK"></a>由他言音内正思惟所引故。<a id="a-HL"></a>初学唯有一。<a id="a-HM"></a>第二学二种。<a id="a-HN"></a>第三学具三。<a id="a-HO"></a>慧者皆超越者。<a id="a-HP"></a>此颂显示初一不共。<a id="a-HQ"></a>中不离初。<a id="a-HR"></a>上不离二。<a id="a-HS"></a>超彼一切。<a id="a-HT"></a>当知无学是阿罗汉。<a id="a-HU"></a>不毁坏尸罗。<a id="a-HV"></a>于学誓能顺。<a id="a-HW"></a>轨范无讥论。<a id="a-HX"></a>于五处远离者。<a id="a-HY"></a>此后显示受持戒相。<a id="a-HZ"></a>不毁坏尸罗于学者。<a id="a-Ha"></a>谓安住净戒。<a id="a-Hb"></a>誓能顺者。<a id="a-Hc"></a>谓守护别解脱律仪。<a id="a-Hd"></a>轨范无讥论者。<a id="a-He"></a>谓轨则无犯。<a id="a-Hf"></a>于五处远离者。<a id="a-Hg"></a>谓所行无犯。<a id="a-Hh"></a>略有五处。<a id="a-Hi"></a>诸苾刍等。<a id="a-Hj"></a>非所应行。<a id="a-Hk"></a>谓王家。<a id="a-Hl"></a>唱令家。<a id="a-Hm"></a>酤酒家。<a id="a-Hn"></a>倡秽家。<a id="a-Ho"></a>旃茶罗及羯耻那家。<a id="a-Hp"></a>唱令家者。<a id="a-Hq"></a>谓屠羊等。<a id="a-Hr"></a>由遍宣告。<a id="a-Hs"></a>此屠羊等。<a id="a-Ht"></a>成极重罪。<a id="a-Hu"></a>多造恶业。<a id="a-Hv"></a>杀害羊等故。</p>
  <p id="aHw">若无犯出离。<a id="a-Hx"></a>无恶作恶作者。<a id="a-Hy"></a>显示于诸小罪见大怖畏。<a id="a-Hz"></a>如其出离亦无恶作。<a id="a-I0"></a>如其恶作亦无有犯。<a id="a-I1"></a>于彼学寻求。<a id="a-I2"></a>及勤修彼行者。<a id="a-I3"></a>显示受学学处终无有弃舍。<a id="a-I4"></a>命难亦无亏。<a id="a-I5"></a>常住正行中。<a id="a-I6"></a>随毗柰耶转者。<a id="a-I7"></a>此颂四句。<a id="a-I8"></a>如其次第显示常尸罗性。<a id="a-I9"></a>坚尸罗性。<a id="a-IA"></a>恒所作性。<a id="a-IB"></a>恒随转性。<a id="a-IC"></a>修治誓为先。<a id="a-ID"></a>亦修治净命者。<a id="a-IE"></a>此初半颂。<a id="a-IF"></a>显示轨范及命清净。<a id="a-IG"></a>由诸轨范先发誓愿。<a id="a-IH"></a>方乃修行。<a id="a-II"></a>故名为誓。<a id="a-IJ"></a>二边皆远离。<a id="a-IK"></a>亦弃舍邪愿者。<a id="a-IL"></a>此后半颂。<a id="a-IM"></a>显示远离受用欲乐自苦二边。<a id="a-IN"></a>及弃舍生天等愿故尸罗清净。</p>
  <p id="aIO">于诸障碍法。<a id="a-IP"></a>终无有耽染。<a id="a-IQ"></a>乱心法才生。<a id="a-IR"></a>寻当速远离者。<a id="a-IS"></a>此颂显示于诸根门不守护等障碍清净。<a id="a-IT"></a>所学法中不见功德。<a id="a-IU"></a>无耽染故。<a id="a-IV"></a>于诸不善欲恚寻等扰乱意法。<a id="a-IW"></a>虽暂生已即除遣故学得清净。</p>
  <p id="aIX">非太沉太浮。<a id="a-IY"></a>恒善住正念。<a id="a-IZ"></a>根本眷属净。<a id="a-Ia"></a>而修行梵行者。<a id="a-Ib"></a>此颂显示远离微劣恶作故。<a id="a-Ic"></a>远离非处恶作故。<a id="a-Id"></a>远离失念故。<a id="a-Ie"></a>于究竟时及方便时。<a id="a-If"></a>修行梵行皆得清净。</p>
 </body>
</html>