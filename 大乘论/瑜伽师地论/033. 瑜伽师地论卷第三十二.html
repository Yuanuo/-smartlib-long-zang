<!doctype html>
<html id="z3IBVLAvM" data-ver="840">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第三十二</h1>
  <h2 id="a2">本地分中声闻地第三瑜伽处之三</h2>
  <p id="a3">云何初修业者始修业时。<a id="a-4"></a>于修作意如应安立。<a id="a-5"></a>随所安立正修行时最初触证。<a id="a-6"></a>于断喜乐心一境性。<a id="a-7"></a>谓善通达修瑜伽师。<a id="a-8"></a>最初于彼依瑜伽行初修业者。<a id="a-9"></a>如是教诲。<a id="a-A"></a>善来贤首。<a id="a-B"></a>汝等今者应依三种取相因缘。<a id="a-C"></a>或见或闻或心比度。<a id="a-D"></a>增上分别取五种相。<a id="a-E"></a>一厌离相。<a id="a-F"></a>二欣乐相。<a id="a-G"></a>三过患相。<a id="a-H"></a>四光明相。<a id="a-I"></a>五了别事相。<a id="a-J"></a>问若依瑜伽行初修业者是其贪行。<a id="a-K"></a>由不净观方可调伏。<a id="a-L"></a>云何教彼取五种相。<a id="a-M"></a>答应如是教诲。<a id="a-N"></a>善来贤首。<a id="a-O"></a>汝等随所依止彼彼聚落村邑而住于中。<a id="a-P"></a>若闻所余彼彼村邑聚落。<a id="a-Q"></a>或男或女先受安乐后遭苦厄。<a id="a-R"></a>或彼男女自遭重病命终殒没。<a id="a-S"></a>或彼勇女所有知识亲戚眷属遭如是苦。<a id="a-T"></a>或彼聚落村邑边际丧失财宝。<a id="a-U"></a>或是他来强敌所作。<a id="a-V"></a>或火所烧或水所漂。<a id="a-W"></a>或由恶作而有丧失。<a id="a-X"></a>或由不善修营事业而有丧失。<a id="a-Y"></a>或由不善处分事业而有丧失。<a id="a-Z"></a>或为非爱共财得便而有丧失。<a id="a-a"></a>或由家火而有丧失。<a id="a-b"></a>若汝现见非是传闻。<a id="a-c"></a>或即于此村邑聚落。<a id="a-d"></a>非是所余村邑聚落。<a id="a-e"></a>或非是此村邑聚落。<a id="a-f"></a>亦非他人。<a id="a-g"></a>即汝自身先所触证猛利乐受。<a id="a-h"></a>后还退失。<a id="a-i"></a>广说如前。<a id="a-j"></a>汝既如是闻已见已。<a id="a-k"></a>应当生起深心厌患。<a id="a-l"></a>如是生死甚为重苦。<a id="a-m"></a>所得自体极大艰辛。<a id="a-n"></a>而于其中有如是等自他衰损差别可得。<a id="a-o"></a>谓病衰损寿命衰损。<a id="a-p"></a>眷属衰损财宝衰损。<a id="a-q"></a>病病法性死死法性。<a id="a-r"></a>复有一类净戒衰损正见衰损。<a id="a-s"></a>由是因缘彼诸众生于现法中住诸苦恼。<a id="a-t"></a>于当来世往诸恶趣。<a id="a-u"></a>诸兴盛者虽现法中住诸安乐于当来世往诸善趣。<a id="a-v"></a>而是无常。<a id="a-w"></a>于彼无常现可证得。<a id="a-x"></a>若有领受兴盛事者。<a id="a-y"></a>后时衰损定当现前。<a id="a-z"></a>诸有领受衰损事者。<a id="a-10"></a>后时兴盛难可现前。<a id="a-11"></a>诸兴盛事皆是难得易失。<a id="a-12"></a>坏法如是汝应深心厌患。<a id="a-13"></a>极善作意如理受持。<a id="a-14"></a>如是处所难可保信。<a id="a-15"></a>我今于是生死流转。<a id="a-16"></a>未般涅槃未解脱心。<a id="a-17"></a>难可保信。<a id="a-18"></a>如是衰损兴盛二法勿现我前。<a id="a-19"></a>勿彼因缘令我堕在如是处所。<a id="a-1A"></a>生起猛利刚强辛楚不适意苦。<a id="a-1B"></a>即由此事增上力故。<a id="a-1C"></a>我当至诚喜乐于断修不放逸。<a id="a-1D"></a>又我如是多安住故。<a id="a-1E"></a>当于无义能作边际。<a id="a-1F"></a>如是汝应善极作意如理受持。<a id="a-1G"></a>汝取如是厌离相已。<a id="a-1H"></a>复应精勤取欣乐相。<a id="a-1I"></a>当自观察所受尸罗。<a id="a-1J"></a>为善清净为不清净。<a id="a-1K"></a>我或失念或不恭敬或多烦恼。<a id="a-1L"></a>或由无知于诸学处有所违犯。<a id="a-1M"></a>既违犯已我当如法以其本性增上意乐。<a id="a-1N"></a>于诸学处发起深心更不毁犯。<a id="a-1O"></a>我于所作当正应作。<a id="a-1P"></a>于非所作不复当作。<a id="a-1Q"></a>以要言之。<a id="a-1R"></a>于诸学处当令增上意乐圆满。<a id="a-1S"></a>亦令所有加行圆满。<a id="a-1T"></a>汝于如是正观察时。<a id="a-1U"></a>若自了知戒蕴清净。<a id="a-1V"></a>虽不作思我当发起清净无悔。<a id="a-1W"></a>然其法尔。<a id="a-1X"></a>尸罗净者定生如是清净无悔。<a id="a-1Y"></a>若起如是清净无悔。<a id="a-1Z"></a>虽不作思我起欢悦。<a id="a-1a"></a>然其法尔无有悔者定生欢悦。<a id="a-1b"></a>如是且于一种欢悦所依处所。<a id="a-1c"></a>汝应生起清净无悔为先欢悦。<a id="a-1d"></a>复于除障喜悦处所当生喜悦。<a id="a-1e"></a>谓我今者尸罗清净。<a id="a-1f"></a>有力有能安住世尊所制学处。<a id="a-1g"></a>于现法中能得未得能触未触。<a id="a-1h"></a>能证未证。<a id="a-1i"></a>由是处所生喜悦意。<a id="a-1j"></a>若汝获得前后所证少分差别。<a id="a-1k"></a>即由如是增上力故。<a id="a-1l"></a>于他圆满。<a id="a-1m"></a>所证差别。<a id="a-1n"></a>谓诸如来或圣弟子及自后时所证差别。<a id="a-1o"></a>当生信解发喜悦意。<a id="a-1p"></a>如是行相诸适悦意。<a id="a-1q"></a>先名欢悦今名喜悦。<a id="a-1r"></a>总名悦意。<a id="a-1s"></a>如是名为取欣乐相。<a id="a-1t"></a>取是相已复应教授告言。<a id="a-1u"></a>贤首。<a id="a-1v"></a>汝由如是厌离相故调练其心。<a id="a-1w"></a>复由如是欣乐相故滋润其心。<a id="a-1x"></a>汝于断灭世间贪忧应多安住。<a id="a-1y"></a>随于彼彼所缘境界勤修加行。<a id="a-1z"></a>或奢摩他品或毗钵舍那品。<a id="a-20"></a>即于彼彼所缘境界。<a id="a-21"></a>当令心住内住等住。<a id="a-22"></a>汝当获得身心轻安及一境住。<a id="a-23"></a>汝若如是背诸黑品向诸白品。<a id="a-24"></a>由调练心滋润心故。<a id="a-25"></a>复应数数取过患相。<a id="a-26"></a>谓于所有诸相寻思及随烦恼取过患相。<a id="a-27"></a>言诸相者。<a id="a-28"></a>谓色等十相。<a id="a-29"></a>言寻思者。<a id="a-2A"></a>谓欲等八。<a id="a-2B"></a>随烦恼者。<a id="a-2C"></a>谓贪欲等五。<a id="a-2D"></a>汝应于彼取过患相。<a id="a-2E"></a>如是诸相能令其心作用遽务。<a id="a-2F"></a>如是寻思能令其心思慕躁扰。<a id="a-2G"></a>如是随烦恼能令其心恒不寂静。<a id="a-2H"></a>若心作用诸相所作。<a id="a-2I"></a>思慕躁扰寻思所作。<a id="a-2J"></a>恒不寂静随烦恼所作。<a id="a-2K"></a>由是令心苦恼而住。<a id="a-2L"></a>是故如是诸相寻思及随烦恼。<a id="a-2M"></a>是苦非圣能引。<a id="a-2N"></a>无义令心散动。<a id="a-2O"></a>令心躁扰。<a id="a-2P"></a>令心染污。<a id="a-2Q"></a>汝应如是取过患相。<a id="a-2R"></a>又汝应依心一境性心安住性心无乱性。<a id="a-2S"></a>以六种行正取其相。<a id="a-2T"></a>何等为六。<a id="a-2U"></a>一无相想。<a id="a-2V"></a>二于无相中无作用想。<a id="a-2W"></a>三无分别想。<a id="a-2X"></a>四于无分别中无所思慕无躁扰想。<a id="a-2Y"></a>五寂静想。<a id="a-2Z"></a>六于寂静中离诸烧恼寂灭乐想。<a id="a-2a"></a>汝取如是过患相已。<a id="a-2b"></a>复应数数取光明相。<a id="a-2c"></a>谓或灯明或大火明。<a id="a-2d"></a>或日轮明或月轮明。<a id="a-2e"></a>既取如是光明相已。<a id="a-2f"></a>复诸冢间取青瘀相。<a id="a-2g"></a>广说乃至取骨锁相。<a id="a-2h"></a>汝若不能往诣冢间。<a id="a-2i"></a>当取彩画木石所作如是诸相。<a id="a-2j"></a>取是相已还所住处。<a id="a-2k"></a>或阿练若或林树下或空闲室。<a id="a-2l"></a>或在大床或小绳床或草叶座。<a id="a-2m"></a>先洗足已结跏趺坐。<a id="a-2n"></a>端身正愿安住背念。<a id="a-2o"></a>先于一境令心不散系念在前。<a id="a-2p"></a>复于其中依六种想作意思惟。<a id="a-2q"></a>谓无相想无分别想。<a id="a-2r"></a>寂静想。<a id="a-2s"></a>无作用想。<a id="a-2t"></a>无所思慕无躁扰想。<a id="a-2u"></a>离诸烧恼寂灭乐想。<a id="a-2v"></a>又于其中汝当审谛周遍了知乱不乱相。<a id="a-2w"></a>分明现前如如审谛。<a id="a-2x"></a>周遍了知乱不乱相。<a id="a-2y"></a>如是如是汝能了知诸相寻思随烦恼中所有乱相。<a id="a-2z"></a>及能了知心一境性随六想修诸不乱相。<a id="a-30"></a>又汝于此乱不乱相。<a id="a-31"></a>如是如是审谛了知。<a id="a-32"></a>便能安住一所缘境亦能安住内心寂止。<a id="a-33"></a>诸心相续诸心流注。<a id="a-34"></a>前后一味无相无分别寂静而转。<a id="a-35"></a>又若汝心虽得寂止。<a id="a-36"></a>由失念故。<a id="a-37"></a>及由串习诸相寻思随烦恼等诸过失故。<a id="a-38"></a>如镜中面所缘影像数现在前。<a id="a-39"></a>随所生起。<a id="a-3A"></a>即于其中当更修习不念作意。<a id="a-3B"></a>谓先所见诸过患相增上力故。<a id="a-3C"></a>即于如是所缘境相。<a id="a-3D"></a>由所修习不念作意。<a id="a-3E"></a>除遣散灭当令毕竟不现在前。<a id="a-3F"></a>贤首当知。<a id="a-3G"></a>如是所缘甚为微细难可通达。<a id="a-3H"></a>汝应发起猛利乐欲。<a id="a-3I"></a>为求通达发勤精进。<a id="a-3J"></a>世尊依此所缘境相密意说言。<a id="a-3K"></a>汝等苾刍当知众善。<a id="a-3L"></a>言众善者。<a id="a-3M"></a>谓于大众共集会中盛壮美色。<a id="a-3N"></a>即此众善最殊胜者。<a id="a-3O"></a>谓于多众大集会中歌舞倡伎。<a id="a-3P"></a>假使有一智慧丈夫。<a id="a-3Q"></a>从外而来告一人曰。<a id="a-3R"></a>咄哉男子。<a id="a-3S"></a>汝于今者可持如是平满钵油勿令滟溢。<a id="a-3T"></a>经历如是大众中过当避其间所有众善及诸最胜歌舞倡伎大等生等。<a id="a-3U"></a>今有魁脍露拔利剑随逐汝行。<a id="a-3V"></a>苦汝钵油一滴堕地。<a id="a-3W"></a>此之魁脍即以利剑。<a id="a-3X"></a>当斩汝首断汝命根。<a id="a-3Y"></a>苾刍汝等于意云何。<a id="a-3Z"></a>是持钵人颇不作意专心油钵拔剑。<a id="a-3a"></a>魁脍不平地等。<a id="a-3b"></a>而能作意观视众善及诸最胜歌舞倡伎大等生耶。<a id="a-3c"></a>不也。<a id="a-3d"></a>世尊。<a id="a-3e"></a>何以故。<a id="a-3f"></a>是持钵人既见魁脍露拔利剑随逐而行。<a id="a-3g"></a>极大怖畏专作是念。<a id="a-3h"></a>我所持钵油既弥满。<a id="a-3i"></a>经是众中极难将度。<a id="a-3j"></a>脱有一滴当堕地者。<a id="a-3k"></a>定为如是拔剑魁脍。<a id="a-3l"></a>当斩我首断我命根。<a id="a-3m"></a>是人尔时于彼众善及诸最胜歌舞倡伎大等生等。<a id="a-3n"></a>都不作意思念观视。<a id="a-3o"></a>唯于油钵专心作意而正护持。<a id="a-3p"></a>如是苾刍。<a id="a-3q"></a>我诸弟子恭敬殷重专心忆念。<a id="a-3r"></a>修四念住当知亦尔。<a id="a-3s"></a>言众善者。<a id="a-3t"></a>瑜能随顺贪欲缠等随烦恼法。<a id="a-3u"></a>于中最胜歌舞倡伎。<a id="a-3v"></a>喻能随顺寻思戏论躁扰处法。<a id="a-3w"></a>大等生等喻色相等十种相法。<a id="a-3x"></a>智慧丈夫。<a id="a-3y"></a>喻瑜伽师。<a id="a-3z"></a>平满油钵。<a id="a-40"></a>喻奢摩他所安住心能令身心轻安润泽。<a id="a-41"></a>是奢摩他义。<a id="a-42"></a>露拔利剑随行魁脍。<a id="a-43"></a>喻先所取诸相寻思随烦恼中诸过患相。<a id="a-44"></a>专心将护不令钵油一滴堕地。<a id="a-45"></a>喻能审谛周遍了知乱不乱相之所摄受奢摩他道。<a id="a-46"></a>由是能令诸心相续诸心流注。<a id="a-47"></a>由精进力无间策发。<a id="a-48"></a>前后一味无相无分别寂静而转。<a id="a-49"></a>不起一心。<a id="a-4A"></a>复缘诸相。<a id="a-4B"></a>或缘寻思及随烦恼。<a id="a-4C"></a>是瑜伽师复应如是殷勤教诲于奢摩他初修业者告言。<a id="a-4D"></a>贤首。<a id="a-4E"></a>汝若如是精勤修习奢摩他道。<a id="a-4F"></a>如是方便摄受。<a id="a-4G"></a>正念正知俱行。<a id="a-4H"></a>有喜乐心乃名善修奢摩他道。<a id="a-4I"></a>若复串习诸过失故。<a id="a-4J"></a>不能于中深心喜乐。<a id="a-4K"></a>极大艰辛励力策发方现前者。<a id="a-4L"></a>还应速疾出无分别所缘境相。<a id="a-4M"></a>于有分别所缘境相系念在前。<a id="a-4N"></a>如先所取诸不净相。<a id="a-4O"></a>汝今复应作意思惟。<a id="a-4P"></a>先应用彼唯随相行毗钵舍那。<a id="a-4Q"></a>或观青瘀或观脓烂。<a id="a-4R"></a>广说乃至观骨观锁或观骨锁。<a id="a-4S"></a>汝于如是初修观时。<a id="a-4T"></a>于一青瘀广说乃至于一骨锁当起胜解。<a id="a-4U"></a>若于其中已串修习观道明净。<a id="a-4V"></a>于所缘相明了胜解相续转时。<a id="a-4W"></a>复应于二于三于四于五于十二十三十四十五十。<a id="a-4X"></a>或百青瘀或千青瘀。<a id="a-4Y"></a>乃至一切诸方诸维所有青瘀。<a id="a-4Z"></a>起无量行遍一切处无间胜解。<a id="a-4a"></a>于中乃至无有容受一杖端处。<a id="a-4b"></a>如于青瘀如是。<a id="a-4c"></a>乃至骨锁亦尔。<a id="a-4d"></a>汝依如是胜解作意。<a id="a-4e"></a>应当趣入真实作意。<a id="a-4f"></a>于趣入时应作是念。<a id="a-4g"></a>如我今者胜解所作。<a id="a-4h"></a>无量青瘀广说乃至无量骨锁。<a id="a-4i"></a>真实青瘀乃至骨锁。<a id="a-4j"></a>其量过此不可数知。<a id="a-4k"></a>所以者何。<a id="a-4l"></a>从前际来于彼彼有彼彼趣中轮回生死。<a id="a-4m"></a>我所曾经命终夭没。<a id="a-4n"></a>所弃尸骸所起青瘀。<a id="a-4o"></a>广说乃至所起骨锁无量无边。<a id="a-4p"></a>如是所起推其前际不可知故。<a id="a-4q"></a>假使有能摄聚如是所弃尸骸令不坏烂。<a id="a-4r"></a>一切大地亦不容受。<a id="a-4s"></a>于一劫中所弃尸骸乃至骨锁。<a id="a-4t"></a>假使有能敛在一处。<a id="a-4u"></a>其聚量等广大胁山。<a id="a-4v"></a>如从前际后际亦尔。<a id="a-4w"></a>乃至未能作苦边际。<a id="a-4x"></a>如是汝依胜解作意。<a id="a-4y"></a>应当趣入真实作意。<a id="a-4z"></a>又非修习如是青瘀乃至骨锁毗钵舍那。<a id="a-50"></a>应顿观察。<a id="a-51"></a>才应于一尸骸青瘀起胜解已。<a id="a-52"></a>寻复令心于内寂静。<a id="a-53"></a>乃至于此所缘境相喜乐明净。<a id="a-54"></a>无诸扰恼不强励力。<a id="a-55"></a>齐尔所时应于如是尸骸青瘀发起胜解。<a id="a-56"></a>若才于此乃至励力方现在前。<a id="a-57"></a>尔时于内应修寂静。<a id="a-58"></a>如于青瘀。<a id="a-59"></a>乃至骨锁当知亦尔。<a id="a-5A"></a>由此道理乃至无量当知亦尔。<a id="a-5B"></a>如是令心内寂静已。<a id="a-5C"></a>复应发起寂静胜解。<a id="a-5D"></a>谓从最后无量青瘀。<a id="a-5E"></a>乃至最后无量骨锁。<a id="a-5F"></a>内略其心方便除遣安置众相不显现。<a id="a-5G"></a>中不全弃舍有分别相。<a id="a-5H"></a>亦不分别。<a id="a-5I"></a>唯即于此所缘境界安住其心。<a id="a-5J"></a>无相无分别寂静而转。<a id="a-5K"></a>彼瑜伽师复应教授告言。<a id="a-5L"></a>贤首。<a id="a-5M"></a>汝先所取诸光明相。<a id="a-5N"></a>于奢摩他品加行中。<a id="a-5O"></a>及于毗钵舍那品加行中。<a id="a-5P"></a>皆应作意如理思惟。<a id="a-5Q"></a>若汝能以光明俱心。<a id="a-5R"></a>照了俱心。<a id="a-5S"></a>明净俱心。<a id="a-5T"></a>无闇俱心。<a id="a-5U"></a>修奢摩他毗钵舍那。<a id="a-5V"></a>如是乃为于奢摩他毗钵舍那道修光明想。<a id="a-5W"></a>若有最初于所缘境多不分明。<a id="a-5X"></a>数习胜解。<a id="a-5Y"></a>其相闇昧。<a id="a-5Z"></a>由是因缘后所修习所有胜解。<a id="a-5a"></a>亦不分明。<a id="a-5b"></a>虽多串习而相闇昧。<a id="a-5c"></a>若有最初于所缘境多分分明。<a id="a-5d"></a>数习胜解其相明了。<a id="a-5e"></a>由是因缘后所修习转复分明。<a id="a-5f"></a>虽少串习而相明了。<a id="a-5g"></a>如是汝由善取如是厌离相故。<a id="a-5h"></a>善取如是欣乐相故。<a id="a-5i"></a>善取如是奢摩他相故。<a id="a-5j"></a>善取如是毗钵舍那相故。<a id="a-5k"></a>善取如是光明相故。<a id="a-5l"></a>于时时中内以寂静。<a id="a-5m"></a>于时时中由随相行毗钵舍那。<a id="a-5n"></a>思择诸法。<a id="a-5o"></a>即于不净正修加行增上力故。<a id="a-5p"></a>于诸念住渐次趣入。<a id="a-5q"></a>将趣入时汝应先于内身所有三十六物。<a id="a-5r"></a>始从发毛乃至小便。<a id="a-5s"></a>善取其相。<a id="a-5t"></a>汝应于是自内身中诸不净物。<a id="a-5u"></a>先当发起不净胜解。<a id="a-5v"></a>数数发起此胜解已。<a id="a-5w"></a>复令其心于内寂静。<a id="a-5x"></a>如是名为于内身中修循身观。<a id="a-5y"></a>依自身内而发起故。<a id="a-5z"></a>次应于外诸不净物善取其相。<a id="a-60"></a>汝当发起青瘀胜解。<a id="a-61"></a>广说乃至骨锁胜解。<a id="a-62"></a>或狭小胜解。<a id="a-63"></a>或广大胜解。<a id="a-64"></a>或无量胜解。<a id="a-65"></a>数数发起此胜解已。<a id="a-66"></a>复令其心于内寂静。<a id="a-67"></a>如是名为于外身中修循身观。<a id="a-68"></a>依他外身而发起故。<a id="a-69"></a>后复应于自身内外诸不净物。<a id="a-6A"></a>善取其相令心明了。<a id="a-6B"></a>又于他身内外不净。<a id="a-6C"></a>善取其相。<a id="a-6D"></a>令心明了。<a id="a-6E"></a>于自所爱汝当发起如是胜解。<a id="a-6F"></a>复于死已出送冢间。<a id="a-6G"></a>至冢间已弃之在地。<a id="a-6H"></a>弃在地已至青瘀位。<a id="a-6I"></a>至脓烂位。<a id="a-6J"></a>广说乃至至骨锁位。<a id="a-6K"></a>发起胜解。<a id="a-6L"></a>数数发起此胜解已。<a id="a-6M"></a>复令其心于内寂静。<a id="a-6N"></a>如是名为于内外身修循身观。<a id="a-6O"></a>依自他身若内若外而发起故。<a id="a-6P"></a>汝复应于四无色蕴由闻思增上力分别取相。<a id="a-6Q"></a>于其三分发起胜解。<a id="a-6R"></a>一于奢摩他品。<a id="a-6S"></a>二于无散乱品。<a id="a-6T"></a>三于毗钵舍那品。<a id="a-6U"></a>于奢摩他品者。<a id="a-6V"></a>谓若汝心于内略时。<a id="a-6W"></a>起无相无分别寂静想行。<a id="a-6X"></a>及无作用无思慕无躁动。<a id="a-6Y"></a>离诸烧恼寂灭乐想行。<a id="a-6Z"></a>于所缘境无乱受等四无色蕴。<a id="a-6a"></a>刹那刹那展转别异。<a id="a-6b"></a>唯是新新而非故故相续流转。<a id="a-6c"></a>汝应于此如理思惟发起胜解。<a id="a-6d"></a>如是名为于内受心法修循受心法观。<a id="a-6e"></a>于无散乱品者。<a id="a-6f"></a>谓汝于先取诸境界缘诸境界堕不定地。<a id="a-6g"></a>过去尽灭及今失念。<a id="a-6h"></a>心乱所生诸相寻思随烦恼境。<a id="a-6i"></a>增上受等四无色蕴。<a id="a-6j"></a>汝应于此如理作意。<a id="a-6k"></a>如是诸法其性皆是诳幻所作。<a id="a-6l"></a>暂时而有率尔现前。<a id="a-6m"></a>多诸过患。<a id="a-6n"></a>其性无常不可保信。<a id="a-6o"></a>汝应如是发起胜解。<a id="a-6p"></a>如是名为于外受心法修循受心法观。<a id="a-6q"></a>于毗钵舍那品者。<a id="a-6r"></a>谓汝善取毗钵舍那相已。<a id="a-6s"></a>住有相有分别作意。<a id="a-6t"></a>于有分别有相所缘。<a id="a-6u"></a>增上内所生受等四无色蕴。<a id="a-6v"></a>如理作意思惟此法刹那刹那展转别异。<a id="a-6w"></a>唯是新新而非故故相续流转。<a id="a-6x"></a>如前所说发起胜解。<a id="a-6y"></a>如是名为于内外受心法修循受心法观。<a id="a-6z"></a>如是汝田依不净观正修加行增上力故。<a id="a-70"></a>于四念住当得趣入。<a id="a-71"></a>又汝应于念住加行时时修习胜奢摩他毗钵舍那。<a id="a-72"></a>汝于如是四念住中安住正念。<a id="a-73"></a>随依彼彼村邑聚落边际而住。<a id="a-74"></a>于心随顺趣向临入所缘境界。<a id="a-75"></a>汝应舍此所缘境相入彼村邑聚落乞食。<a id="a-76"></a>应当善避恶象恶马。<a id="a-77"></a>恶牛恶狗。<a id="a-78"></a>恶蛇恶兽。<a id="a-79"></a>坑涧濠堑。<a id="a-7A"></a>株杌毒刺。<a id="a-7B"></a>泥水粪秽。<a id="a-7C"></a>及应远离诸恶威仪秽坐卧具。<a id="a-7D"></a>汝应如是善护己身。<a id="a-7E"></a>若于如是诸境界相。<a id="a-7F"></a>不应策发诸根。<a id="a-7G"></a>汝应于彼不作功用善守诸根。<a id="a-7H"></a>若于如是诸境界相。<a id="a-7I"></a>应当策发诸根。<a id="a-7J"></a>汝应于彼正作功用善住正念。<a id="a-7K"></a>令诸烦恼不起现行。<a id="a-7L"></a>汝应如是善护己身善守诸根。<a id="a-7M"></a>善住正念于彼作意。<a id="a-7N"></a>善知其量受用饮食。<a id="a-7O"></a>又汝应与在家出家。<a id="a-7P"></a>说应量语。<a id="a-7Q"></a>说应理语说应时语说正直语。<a id="a-7R"></a>说寂静语。<a id="a-7S"></a>一切世间非法言论皆当远离。<a id="a-7T"></a>虽复宣说如法言论不应诤竞。<a id="a-7U"></a>何以故。<a id="a-7V"></a>若诸士夫补特伽罗。<a id="a-7W"></a>住诤竞语互相难诘。<a id="a-7X"></a>其心便住多戏论中。<a id="a-7Y"></a>多戏论故其心掉举。<a id="a-7Z"></a>心掉举故心不寂静。<a id="a-7a"></a>不寂静故便令其心远三摩地。<a id="a-7b"></a>如是行已。<a id="a-7c"></a>汝应速疾不舍所缘结跏趺坐。<a id="a-7d"></a>于奢摩他毗钵舍那如所取相。<a id="a-7e"></a>由恒常作及毕竟作修瑜伽行。<a id="a-7f"></a>犹如世间钻火方便。<a id="a-7g"></a>起无间加行及殷重加行。<a id="a-7h"></a>汝应如是恒常修作毕竟修作。<a id="a-7i"></a>又汝应起如是愿心。<a id="a-7j"></a>假使一切赡部洲人。<a id="a-7k"></a>尽赡部洲曾经寿量。<a id="a-7l"></a>今皆总集在我一身。<a id="a-7m"></a>我亦尽此无量寿命。<a id="a-7n"></a>决定于断瑜伽作意胜奢摩他毗钵舍那。<a id="a-7o"></a>精勤修习时无暂舍。<a id="a-7p"></a>由正了知如是所修瑜伽加行有大胜果大胜利故。<a id="a-7q"></a>何况如是小分寿量少时存活。<a id="a-7r"></a>虽极远去不过百年。<a id="a-7s"></a>委悉算计但须臾顷。<a id="a-7t"></a>如是汝应随所教诲恒常修作毕竟修作。<a id="a-7u"></a>若为此义受习于断。<a id="a-7v"></a>汝于此义必当获得。<a id="a-7w"></a>汝当最初证得下劣身心经安心一境性。<a id="a-7x"></a>后当证得世出世间广大圆满。<a id="a-7y"></a>初修业者始修业时。<a id="a-7z"></a>善达瑜伽诸瑜伽师。<a id="a-80"></a>依不净观如是教诲名正教诲。<a id="a-81"></a>如是修行名正修行。<a id="a-82"></a>如说贪行是不净观之所调伏。<a id="a-83"></a>如是嗔行是慈愍观之所调伏。<a id="a-84"></a>乃至最后寻思行是阿那波那念之所调伏。<a id="a-85"></a>如其所应皆当了知其中差别。<a id="a-86"></a>余趣入门我当显示。<a id="a-87"></a>依慈愍观初修业者。<a id="a-88"></a>于外亲品怨品及中庸品。<a id="a-89"></a>善取相已处如法坐。<a id="a-8A"></a>由利益安乐增上意乐俱行定地作意。<a id="a-8B"></a>先于一亲一怨一中庸所。<a id="a-8C"></a>发起胜解。<a id="a-8D"></a>于此三品。<a id="a-8E"></a>由平等利益安乐增上意乐俱行作意。<a id="a-8F"></a>欲与其乐。<a id="a-8G"></a>如是念言。<a id="a-8H"></a>愿彼求乐诸有情类皆当得乐。<a id="a-8I"></a>谓或无罪欲乐。<a id="a-8J"></a>或无罪有喜乐。<a id="a-8K"></a>或无罪无喜乐。<a id="a-8L"></a>次后或于二亲或于三亲。<a id="a-8M"></a>或于四亲或于五亲十亲二十三十。<a id="a-8N"></a>如前乃至遍诸方维。<a id="a-8O"></a>其中亲品充满无间发起胜解。<a id="a-8P"></a>于中乃至无有容受一杖端处。<a id="a-8Q"></a>如于亲品。<a id="a-8R"></a>如是于怨及中庸品当知亦尔。<a id="a-8S"></a>又彼不舍慈愍加行。<a id="a-8T"></a>即由修习如是慈愍。<a id="a-8U"></a>于诸念住能正趣入。<a id="a-8V"></a>云何趣入。<a id="a-8W"></a>谓趣入时应当发起如是胜解。<a id="a-8X"></a>如彼于我谓亲谓怨谓中庸品。<a id="a-8Y"></a>我既欲乐厌背其苦。<a id="a-8Z"></a>如是名为于其内身修循身观。<a id="a-8a"></a>余亦于彼谓亲谓怨谓中庸品。<a id="a-8b"></a>如我彼亦欲乐背苦。<a id="a-8c"></a>如是名为于其外身修循身观。<a id="a-8d"></a>如我既尔。<a id="a-8e"></a>彼诸有情亦复如是。<a id="a-8f"></a>如我自欲求得胜乐。<a id="a-8g"></a>彼诸有情亦复如是。<a id="a-8h"></a>彼诸有情与己平等与己相似。<a id="a-8i"></a>我当与彼利益安乐。<a id="a-8j"></a>如是名为于内外身修循身观。<a id="a-8k"></a>此四念住总缘诸蕴为境界故。<a id="a-8l"></a>当知说名坏缘念住。<a id="a-8m"></a>若修行者但取色相。<a id="a-8n"></a>谓取显相形相表相。<a id="a-8o"></a>于亲品怨品及中庸品而起胜解。<a id="a-8p"></a>由此建立唯身念住。<a id="a-8q"></a>彼复依止胜解作意。<a id="a-8r"></a>能正趣入真实作意。<a id="a-8s"></a>谓趣入时起是胜解。<a id="a-8t"></a>我于乃至无量有情发起胜解。<a id="a-8u"></a>利益安乐增上意乐。<a id="a-8v"></a>如是我从先际已来。<a id="a-8w"></a>所有亲品怨品及中庸品。<a id="a-8x"></a>落谢过去诸有情类。<a id="a-8y"></a>其数无量甚过今者。<a id="a-8z"></a>胜解所作。<a id="a-90"></a>如是过去诸有情类。<a id="a-91"></a>为我亲已复为我怨。<a id="a-92"></a>为我怨已复为我亲。<a id="a-93"></a>为怨亲已复为中庸。<a id="a-94"></a>为中庸已复为怨亲。<a id="a-95"></a>由是义门一切有情平等。<a id="a-96"></a>平等无有少分亲性怨性及中庸性。<a id="a-97"></a>而非真实。<a id="a-98"></a>由是因缘遍于三品起平等心。<a id="a-99"></a>平等应与利益安乐。<a id="a-9A"></a>如从先际。<a id="a-9B"></a>如是后际。<a id="a-9C"></a>于生死中当复流转。<a id="a-9D"></a>应知亦尔。<a id="a-9E"></a>又我于彼先际已来。<a id="a-9F"></a>诸有情类未曾发起慈愍之心。<a id="a-9G"></a>彼皆过去。<a id="a-9H"></a>今起慈愍复有何益。<a id="a-9I"></a>但为除遣自心垢秽。<a id="a-9J"></a>令得清净故起念言。<a id="a-9K"></a>当令过去诸有情类皆得安乐。<a id="a-9L"></a>诸未来世非曾有者。<a id="a-9M"></a>亦皆令彼当得安乐。<a id="a-9N"></a>如是趣入真实作意。<a id="a-9O"></a>慈愍住中诸福滋润诸善滋润。<a id="a-9P"></a>望前所修胜解作意。<a id="a-9Q"></a>慈愍住中所获福聚。<a id="a-9R"></a>彼于百分不及此一。<a id="a-9S"></a>彼于千分不及此一。<a id="a-9T"></a>彼于数分算分计分邬波尼杀昙分不及此一。<a id="a-9U"></a>余如前说。<a id="a-9V"></a>又于缘性缘起观中初修业者。<a id="a-9W"></a>由闻思慧增上力故。<a id="a-9X"></a>分别取相。<a id="a-9Y"></a>谓诸有情由有种种无智愚痴。<a id="a-9Z"></a>现见无常妄计为常。<a id="a-9a"></a>现见不净妄计为净。<a id="a-9b"></a>现见其苦妄计为乐。<a id="a-9c"></a>现见无我妄计为我。<a id="a-9d"></a>彼诸有情有如是等种种颠倒。<a id="a-9e"></a>颠倒为因于现法受及后所生诸自体中发起贪爱。<a id="a-9f"></a>由贪爱故造作种种生根本业。<a id="a-9g"></a>此烦恼业为因缘故。<a id="a-9h"></a>感得当来纯大苦蕴。<a id="a-9i"></a>彼既善取如是相已。<a id="a-9j"></a>复于其内发起胜解。<a id="a-9k"></a>谓我今此纯大苦蕴亦如是生。<a id="a-9l"></a>又我自体无边无际从先际来初不可知亦如是生。<a id="a-9m"></a>彼诸有情去来现在一切自体苦蕴所摄。<a id="a-9n"></a>亦皆如是已生当生。<a id="a-9o"></a>如是缘性缘起正观。<a id="a-9p"></a>一切皆是真实作意。<a id="a-9q"></a>更无所余胜解作意。<a id="a-9r"></a>若于自身现在诸蕴缘性缘生作意思惟。<a id="a-9s"></a>是名于内身受心法住彼循观。<a id="a-9t"></a>若于他身现在诸蕴缘性缘生。<a id="a-9u"></a>作意思惟。<a id="a-9v"></a>是名于外身受心法住彼循观。<a id="a-9w"></a>若于自他过去未来所有诸蕴缘性缘生。<a id="a-9x"></a>作意思惟。<a id="a-9y"></a>名于内外身受心法住彼循观。<a id="a-9z"></a>余如前说。<a id="a-A0"></a>又于界差别观初修业者。<a id="a-A1"></a>先取其外所有坚相。<a id="a-A2"></a>所谓大地。<a id="a-A3"></a>山林草木塼石瓦砾。<a id="a-A4"></a>末尼真珠。<a id="a-A5"></a>琉璃螺贝。<a id="a-A6"></a>珊瑚玉等。<a id="a-A7"></a>取彼相已复于内坚而起胜解。<a id="a-A8"></a>次取其外诸大水相。<a id="a-A9"></a>所谓江河众流。<a id="a-AA"></a>陂湖池沼井等。<a id="a-AB"></a>取彼相已复于内湿而起胜解。<a id="a-AC"></a>次取其外诸大火相。<a id="a-AD"></a>所谓热时烈日。<a id="a-AE"></a>炎炽焚烧。<a id="a-AF"></a>山泽灾火蔓莚窑室等中所有诸火。<a id="a-AG"></a>取彼相已复于内暖而起胜解。<a id="a-AH"></a>次取其外诸大风相。<a id="a-AI"></a>所谓东西南北等风乃至风轮。<a id="a-AJ"></a>取彼相已复于内风而起胜解。<a id="a-AK"></a>次取其外诸大空相。<a id="a-AL"></a>所谓诸方无障无碍诸聚色中孔隙窟穴有所容受。<a id="a-AM"></a>善取如是空界相已。<a id="a-AN"></a>于内空界而起胜解。<a id="a-AO"></a>后由闻思增上力故。<a id="a-AP"></a>起细分别取识界相。<a id="a-AQ"></a>所谓内眼处不坏。<a id="a-AR"></a>外色处现前。<a id="a-AS"></a>若无能生作意正起。<a id="a-AT"></a>所生眼识亦不得生。<a id="a-AU"></a>与是相违眼识得生。<a id="a-AV"></a>如是乃至意法意识当知亦尔。<a id="a-AW"></a>取是相已次起胜解。<a id="a-AX"></a>了知如是四大身中有一切识诸种子界种性自性。<a id="a-AY"></a>又于如是四大种中。<a id="a-AZ"></a>先起支节粗大胜解。<a id="a-Aa"></a>后起分析种种细分微细胜解。<a id="a-Ab"></a>如是渐次分析乃至向游尘量。<a id="a-Ac"></a>如是渐渐乃至极微而起胜解。<a id="a-Ad"></a>一一支分尚起无量最极微尘积集胜解。<a id="a-Ae"></a>何况身中一切支分。<a id="a-Af"></a>如是名为界差别观中分析诸色界差别边际微细胜解。<a id="a-Ag"></a>次于空界先当发起所有粗大空界胜解。<a id="a-Ah"></a>所谓眼耳鼻喉筒等种种窍穴。<a id="a-Ai"></a>由是吞咽于是吞咽。<a id="a-Aj"></a>既吞咽已由是下分不净流出。<a id="a-Ak"></a>次后渐渐发起种种微细胜解。<a id="a-Al"></a>乃至身中一切微细诸毛孔穴皆悉了知。<a id="a-Am"></a>后于识界渐渐发起所依所缘。<a id="a-An"></a>及以作意三世时分品类差别无量胜解。<a id="a-Ao"></a>即于识界起胜解时。<a id="a-Ap"></a>由诸所依所缘胜解分析识界。<a id="a-Aq"></a>亦于十种所造诸色而起胜解。<a id="a-Ar"></a>如诸大种微细分析。<a id="a-As"></a>此亦如是。<a id="a-At"></a>若于自身各别诸界而起胜解。<a id="a-Au"></a>是名于内诸念住中住彼循观。<a id="a-Av"></a>若于其余非有情数。<a id="a-Aw"></a>所有诸界而起胜解。<a id="a-Ax"></a>是名于外住彼循观。<a id="a-Ay"></a>若于其余诸有情数所有诸界而起胜解。<a id="a-Az"></a>名于内外住彼循观。<a id="a-B0"></a>复有异门。<a id="a-B1"></a>谓于己身而起胜解。<a id="a-B2"></a>临舍命时如前广说。<a id="a-B3"></a>至青瘀位或复脓烂。<a id="a-B4"></a>即于脓烂发起种种流出胜解。<a id="a-B5"></a>渐渐脓流展转增广。<a id="a-B6"></a>乃至大海大地边际脓悉充满。<a id="a-B7"></a>发起如是脓胜解已。<a id="a-B8"></a>次复发起火烧胜解。<a id="a-B9"></a>谓此身分无量无边品类差别。<a id="a-BA"></a>为大火聚无量无边品类烧烬。<a id="a-BB"></a>火既灭已复起余骨余灰胜解。<a id="a-BC"></a>复起无量无边胜解。<a id="a-BD"></a>碎此骨灰以为细末。<a id="a-BE"></a>复起无量大风胜解。<a id="a-BF"></a>飘散此末遍诸方维。<a id="a-BG"></a>既飘散已不复观见所飘灰骨及能飘风。<a id="a-BH"></a>唯观有余眇茫空界。<a id="a-BI"></a>如是由其胜解作意。<a id="a-BJ"></a>依于内外不净加行入界差别。<a id="a-BK"></a>于其身相住循身观。<a id="a-BL"></a>从是趣入真实作意。<a id="a-BM"></a>谓由如是胜解作意。<a id="a-BN"></a>于内外身住循身观。<a id="a-BO"></a>由胜解力我此所作无量无边水界火界地界风界虚空界相。<a id="a-BP"></a>我从无始生死流转。<a id="a-BQ"></a>所经诸界无量无边甚过于此。<a id="a-BR"></a>谓由父母兄弟姊妹眷属丧亡。<a id="a-BS"></a>及由亲友财宝禄位离散失坏。<a id="a-BT"></a>悲泣雨泪。<a id="a-BU"></a>又饮母乳。<a id="a-BV"></a>又由作贼拥逼劫掠穿墙解结。<a id="a-BW"></a>由是因缘。<a id="a-BX"></a>遭无量度截手刖足。<a id="a-BY"></a>斩头劓鼻。<a id="a-BZ"></a>种种解割身诸支节。<a id="a-Ba"></a>由是因缘血流无量。<a id="a-Bb"></a>如是所有泪乳血摄水界水聚。<a id="a-Bc"></a>四大海水皆悉盈满。<a id="a-Bd"></a>于百分中不及其一。<a id="a-Be"></a>广说如前。<a id="a-Bf"></a>又于诸有诸趣死生。<a id="a-Bg"></a>经无量火焚烧尸骸。<a id="a-Bh"></a>如是火聚亦无比况。<a id="a-Bi"></a>又经无量弃舍骸骨狼籍在地亦无比况。<a id="a-Bj"></a>又经无量风界生灭分析尸骸亦无比况。<a id="a-Bk"></a>又经无量诸尸骸中眼等窍穴。<a id="a-Bl"></a>又经无量诸识流转。<a id="a-Bm"></a>后后尸骸新新发起。<a id="a-Bn"></a>乃至今者最后尸骸诸识流转。<a id="a-Bo"></a>如是安立后际诸趣期限无定。<a id="a-Bp"></a>如是乃至无量识界。<a id="a-Bq"></a>又于阿那波那念正加行中。<a id="a-Br"></a>初修业者。<a id="a-Bs"></a>先于舍宅前后窗门或打铁师。<a id="a-Bt"></a>或锻金银师。<a id="a-Bu"></a>吹筒[橐-木+棐]袋。<a id="a-Bv"></a>或风外聚入出往来。<a id="a-Bw"></a>善取相已。<a id="a-Bx"></a>由缘于内入出息念。<a id="a-By"></a>于入出息而起胜解。<a id="a-Bz"></a>彼复先于微细息风经心胸处。<a id="a-C0"></a>粗穴往来而起胜解。<a id="a-C1"></a>然后渐渐于众多风而起胜解。<a id="a-C2"></a>所谓乃至一切毛孔风皆随入而起胜解。<a id="a-C3"></a>如是所有一切身分。<a id="a-C4"></a>风聚所随风聚所摄风聚藏隐无量风聚于中积集。<a id="a-C5"></a>如妒罗绵或叠絮等。<a id="a-C6"></a>诸轻飘物于是诸相而起胜解。<a id="a-C7"></a>彼若于内入息出息流转不绝作意思惟。<a id="a-C8"></a>尔时名为于其内身住循身观。<a id="a-C9"></a>若复于他死尸骸中青瘀等位入息出息流转断绝作意思惟。<a id="a-CA"></a>尔时名为于其外身住循身观。<a id="a-CB"></a>若复于自临欲死时而起胜解。<a id="a-CC"></a>或于已死入息出息无有流转而起胜解。<a id="a-CD"></a>或于未死入息出息无有流转而起胜解。<a id="a-CE"></a>由法尔故。<a id="a-CF"></a>尔时名为于内外身住循身观。<a id="a-CG"></a>遍于一切正加行中。<a id="a-CH"></a>应修如是止品助伴止品所摄无倒加行。<a id="a-CI"></a>所余一切如前应知。<a id="a-CJ"></a>如是所有初修业者。<a id="a-CK"></a>蒙正教诲修正行时。<a id="a-CL"></a>安住炽然正知具念。<a id="a-CM"></a>调伏一切世间贪忧。<a id="a-CN"></a>若于如是正加行中。<a id="a-CO"></a>恒常修作毕竟修作无倒作意。<a id="a-CP"></a>非諠闹等所能动乱。<a id="a-CQ"></a>是名炽然。<a id="a-CR"></a>若于如是正加行中。<a id="a-CS"></a>修奢摩他毗钵舍那。<a id="a-CT"></a>审谛了知乱不乱相。<a id="a-CU"></a>如是名为正知具念。<a id="a-CV"></a>若能善取诸厌离相诸欣乐相。<a id="a-CW"></a>如是乃名调伏一切世间贪忧。<a id="a-CX"></a>由是因缘宣说彼能安住炽然。<a id="a-CY"></a>乃至调伏世间贪忧。<a id="a-CZ"></a>先发如是正加行时。<a id="a-Ca"></a>心一境性身心轻安微劣而转难可觉了。<a id="a-Cb"></a>复由修习胜奢摩他毗钵舍那。<a id="a-Cc"></a>身心澄净身心调柔身心轻安。<a id="a-Cd"></a>即前微劣心一境性身心轻安。<a id="a-Ce"></a>渐更增长能引强盛易可觉了。<a id="a-Cf"></a>心一境性身心轻安。<a id="a-Cg"></a>谓由因力展转引发方便道理。<a id="a-Ch"></a>彼于尔时不久当起强盛。<a id="a-Ci"></a>易了身心轻安心一境性。<a id="a-Cj"></a>如是乃至有彼前相。<a id="a-Ck"></a>于其顶上似重而起非损恼相。<a id="a-Cl"></a>即由此相于内起故。<a id="a-Cm"></a>能障乐断。<a id="a-Cn"></a>诸烦恼品心粗重性皆得除灭。<a id="a-Co"></a>能对治彼。<a id="a-Cp"></a>心调柔性心轻安性皆得生起。<a id="a-Cq"></a>由此生故有能随顺起身轻安。<a id="a-Cr"></a>风大偏增众多大种来入身中。<a id="a-Cs"></a>因此大种入身中故。<a id="a-Ct"></a>能障乐断。<a id="a-Cu"></a>诸烦恼品身粗重性。<a id="a-Cv"></a>皆得除遣。<a id="a-Cw"></a>能对治彼。<a id="a-Cx"></a>身调柔性身轻安性。<a id="a-Cy"></a>遍满身中状如充溢。<a id="a-Cz"></a>彼初起时令心踊跃令心悦豫。<a id="a-D0"></a>欢喜俱行令心喜乐。<a id="a-D1"></a>所缘境性于心中现。<a id="a-D2"></a>从此已后彼初所起轻安势力渐渐舒缓有妙轻安随身而行在身中转。<a id="a-D3"></a>由是因缘心踊跃性渐次退减。<a id="a-D4"></a>由奢摩他所摄持故。<a id="a-D5"></a>心于所缘寂静行转。<a id="a-D6"></a>从是已后于瑜伽行。<a id="a-D7"></a>初修业者名有作意。<a id="a-D8"></a>始得堕在有作意数。<a id="a-D9"></a>何以故。<a id="a-DA"></a>由此最初获得色界定地所摄少分微妙正作意故。<a id="a-DB"></a>由是因缘名有作意。<a id="a-DC"></a>得此作意初修业者有是相状。<a id="a-DD"></a>谓已获得色界所摄少分定心。<a id="a-DE"></a>获得少分身心轻安心一境性。<a id="a-DF"></a>有力有能善修净惑所缘加行。<a id="a-DG"></a>令心相续滋润而转。<a id="a-DH"></a>为奢摩他之所摄护能净诸行。<a id="a-DI"></a>虽行种种可爱境中。<a id="a-DJ"></a>猛利贪缠亦不生起。<a id="a-DK"></a>虽少生起依止少分微劣对治。<a id="a-DL"></a>暂作意时即能除遣。<a id="a-DM"></a>如可爱境。<a id="a-DN"></a>可憎可愚可生憍慢可寻思境。<a id="a-DO"></a>当知亦尔。<a id="a-DP"></a>宴坐静室暂持其心。<a id="a-DQ"></a>身心轻安疾疾生起。<a id="a-DR"></a>不极为诸身粗重性之所逼恼。<a id="a-DS"></a>不极数起诸盖现行。<a id="a-DT"></a>不极现行思慕。<a id="a-DU"></a>不乐忧虑俱行诸想作意。<a id="a-DV"></a>虽从定起出外经行。<a id="a-DW"></a>而有少分轻安余势随身心转。<a id="a-DX"></a>如是等类当知是名有作意者清净相状。</p>
 </body>
</html>