<!doctype html>
<html id="z3IBVMavr" data-ver="681">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第六十三</h1>
  <h2 id="a2">摄决择分中三摩呬多地之二</h2>
  <p id="a3">复有五种定相违法。<a id="a-4"></a>一毁犯禁戒。<a id="a-5"></a>二无无间加行。<a id="a-6"></a>三无殷重加行。<a id="a-7"></a>四有沉没。<a id="a-8"></a>五他所扰恼。</p>
  <p id="a9">复有三种远离。<a id="a-A"></a>一住处远离。<a id="a-B"></a>二见远离。<a id="a-C"></a>三闻远离。</p>
  <p id="aD">复次心清净行苾刍。<a id="a-E"></a>略有五种等持相违厚重过失。<a id="a-F"></a>能为定障。<a id="a-G"></a>一忿。<a id="a-H"></a>二慢。<a id="a-I"></a>三欲贪。<a id="a-J"></a>四萨迦耶见。<a id="a-K"></a>五不能堪忍。<a id="a-L"></a>有五厚重三摩地相。<a id="a-M"></a>由彼于此障碍而住。<a id="a-N"></a>是故说名厚重过失。<a id="a-O"></a>云何五相。<a id="a-P"></a>一者获得随宜资具便生喜足。<a id="a-Q"></a>二者好乐求诸善法。<a id="a-R"></a>三于身财无所顾恋。<a id="a-S"></a>四于生死及与涅槃见太过失最胜功德。<a id="a-T"></a>五于加行堪忍勤苦。<a id="a-U"></a>此中忿者。<a id="a-V"></a>谓怀忿故。<a id="a-W"></a>若往他家不得利养或得而少。<a id="a-X"></a>或弊或迟或不恭敬。<a id="a-Y"></a>由此便生颦戚愤憾。<a id="a-Z"></a>从此因缘。<a id="a-a"></a>发恚寻思及害寻思多随寻伺。<a id="a-b"></a>彼由此故先所未生胜三摩地不能得生。<a id="a-c"></a>设彼已生还复退失。<a id="a-d"></a>所言慢者。<a id="a-e"></a>谓怀慢故。<a id="a-f"></a>慢所制伏。<a id="a-g"></a>为性于法不生恭敬。<a id="a-h"></a>于诸师范尊重福田。<a id="a-i"></a>不能时时身心卑屈敬问咨请云何为善云何不善。<a id="a-j"></a>亦不勤求所有善法。<a id="a-k"></a>由此不能解了引发三摩地义。<a id="a-l"></a>从此因缘发起轻慢相应寻思多随寻伺。<a id="a-m"></a>彼由此故先所未生如前广说。<a id="a-n"></a>言欲贪者。<a id="a-o"></a>谓怀贪故。<a id="a-p"></a>多诸爱染。<a id="a-q"></a>于身财等深生顾恋。<a id="a-r"></a>由此于外五妙欲中多生散乱。<a id="a-s"></a>从此因缘生欲寻思眷属寻思。<a id="a-t"></a>国土寻思族望家势相应寻思。<a id="a-u"></a>多随寻伺。<a id="a-v"></a>彼由此故先所未生如前广说。<a id="a-w"></a>彼复不净能为对治。<a id="a-x"></a>应知不净略有三相。<a id="a-y"></a>谓粪秽相。<a id="a-z"></a>彼等流相。<a id="a-10"></a>能依所依差别相。<a id="a-11"></a>萨迦耶见者。<a id="a-12"></a>谓由身见制伏因缘会遇世法。<a id="a-13"></a>便为高欣下戚涂染。<a id="a-14"></a>设欲弃舍便为身见相违而住。<a id="a-15"></a>又即于彼世法众相。<a id="a-16"></a>亲爱恒流之所漂溺。<a id="a-17"></a>设欲弃舍便为身见相违而住。<a id="a-18"></a>又即世法众相所生不正寻思之所烧恼。<a id="a-19"></a>设欲弃舍便为身见相违而住。<a id="a-1A"></a>又即于彼世法众相追求之时。<a id="a-1B"></a>种种扰乱散动所逼。<a id="a-1C"></a>设欲弃舍便为身见相违而住。<a id="a-1D"></a>又即由彼身见因缘。<a id="a-1E"></a>恒常执着世法所依无常诸取。<a id="a-1F"></a>由是因缘为忧悲等之所逼恼。<a id="a-1G"></a>设欲弃舍便为身见相违而住。<a id="a-1H"></a>又复即彼为欲除遣下地垢秽。<a id="a-1I"></a>勤修善时。<a id="a-1J"></a>于彼加行不生喜乐。<a id="a-1K"></a>于此所治设欲弃舍。<a id="a-1L"></a>便为身见相违而住。<a id="a-1M"></a>如为除遣下地垢秽。<a id="a-1N"></a>为遣上地所有垢秽当知亦尔。<a id="a-1O"></a>由此因故虽作是心。<a id="a-1P"></a>我当于彼生死涅槃观大过失观胜功德。<a id="a-1Q"></a>便复颠倒。<a id="a-1R"></a>由此因缘先虽获得诸三摩地。<a id="a-1S"></a>然于未生圣谛现观胜三摩地。<a id="a-1T"></a>不能得生。<a id="a-1U"></a>不堪忍者。<a id="a-1V"></a>谓怀不忍故。<a id="a-1W"></a>虽已获得圣谛现观胜三摩地。<a id="a-1X"></a>不能堪忍蚊虻等苦。<a id="a-1Y"></a>舍离加行多生懈怠。<a id="a-1Z"></a>由此因缘于所未生入根本定不能生起。<a id="a-1a"></a>设复已生还即退失。<a id="a-1b"></a>前三过失能为最初三摩地障。<a id="a-1c"></a>次一过失为谛现观三摩地障。<a id="a-1d"></a>后一过失为入根本三摩地障。</p>
  <p id="a1e">复有差别。<a id="a-1f"></a>谓有八种弃舍近住弟子因缘。<a id="a-1g"></a>于彼杂染之所染污。<a id="a-1h"></a>由染污故彼便弃舍近住弟子。<a id="a-1i"></a>非无烦恼诸阿罗汉常善住念有如斯事。<a id="a-1j"></a>云何为八。<a id="a-1k"></a>谓性于彼近住弟子有憎恶心。<a id="a-1l"></a>唯欲自身受于恭敬。<a id="a-1m"></a>如欲恭敬。<a id="a-1n"></a>欲受利养亦复如是。<a id="a-1o"></a>近住弟子多所毁犯行不正行。<a id="a-1p"></a>又于近住诸弟子众饶益损减。<a id="a-1q"></a>便有所须及与不须。<a id="a-1r"></a>于增上戒教授折伏不能堪忍。<a id="a-1s"></a>于增上心增上慧住教授折伏不能堪忍。<a id="a-1t"></a>于营众务所有扰恼。<a id="a-1u"></a>不能堪忍。</p>
  <p id="a1v">复次嗢拖南曰。</p>
  <p id="a1w">数及所对治　　支分广建立</p>
  <p id="a1x">远离苦散动　　上支分差别</p>
  <p id="a1y">问如先所说四种静虑。<a id="a-1z"></a>何因缘故唯四静虑不增不减。<a id="a-20"></a>答由能究竟超苦乐故。<a id="a-21"></a>所以者何。<a id="a-22"></a>从初静虑乃至第四。<a id="a-23"></a>渐超苦乐方究竟故。</p>
  <p id="a24">云何名初静虑所治。<a id="a-25"></a>谓有五种。<a id="a-26"></a>一者欲贪。<a id="a-27"></a>二欲恚害。<a id="a-28"></a>三种寻思。<a id="a-29"></a>三者忧苦。<a id="a-2A"></a>四者犯戒。<a id="a-2B"></a>五者散乱。<a id="a-2C"></a>云何第二静虑所治。<a id="a-2D"></a>亦有五种。<a id="a-2E"></a>一初静虑贪。<a id="a-2F"></a>二寻伺。<a id="a-2G"></a>三苦。<a id="a-2H"></a>四掉。<a id="a-2I"></a>五定下劣性。<a id="a-2J"></a>云何第三静虑所治。<a id="a-2K"></a>谓有四种。<a id="a-2L"></a>一第二静虑贪。<a id="a-2M"></a>二喜。<a id="a-2N"></a>三踊跃。<a id="a-2O"></a>四定下劣性。<a id="a-2P"></a>云何第四静虑所治。<a id="a-2Q"></a>谓有五种。<a id="a-2R"></a>一入息出息。<a id="a-2S"></a>二第三静虑贪。<a id="a-2T"></a>三乐。<a id="a-2U"></a>四于乐发悟。<a id="a-2V"></a>五定下劣性。</p>
  <p id="a2W">问初静虑有几支。<a id="a-2X"></a>答有五支。<a id="a-2Y"></a>何等为五。<a id="a-2Z"></a>一寻。<a id="a-2a"></a>二伺。<a id="a-2b"></a>三喜。<a id="a-2c"></a>四乐。<a id="a-2d"></a>五心一境性。<a id="a-2e"></a>问第二静虑有几支。<a id="a-2f"></a>答有四支。<a id="a-2g"></a>何等为四。<a id="a-2h"></a>一内等净。<a id="a-2i"></a>二喜。<a id="a-2j"></a>三乐。<a id="a-2k"></a>四心一境性。</p>
  <p id="a2l">问内等净何法为自性。<a id="a-2m"></a>答念正知舍为自性。<a id="a-2n"></a>问第三静虑有几支。<a id="a-2o"></a>答有五支。<a id="a-2p"></a>何等为五。<a id="a-2q"></a>一念。<a id="a-2r"></a>二正知。<a id="a-2s"></a>三舍。<a id="a-2t"></a>四乐。<a id="a-2u"></a>五心一境性。<a id="a-2v"></a>问第四静虑有几支。<a id="a-2w"></a>答有四支。<a id="a-2x"></a>何等为四。<a id="a-2y"></a>一舍清净。<a id="a-2z"></a>二念清净。<a id="a-30"></a>三不苦不乐。<a id="a-31"></a>四心一境性。<a id="a-32"></a>初静虑中念正知舍。<a id="a-33"></a>由寻伺门之所引发。<a id="a-34"></a>是故虽有而不宣说。<a id="a-35"></a>第二静虑由彼自性能有作业。<a id="a-36"></a>又由踊跃心随烦恼之所缠缚。<a id="a-37"></a>是故显示内等净名。<a id="a-38"></a>第三静虑心随烦恼已远离故显彼自相。<a id="a-39"></a>是故说彼离喜贪故。<a id="a-3A"></a>初静虑中离欲贪故非离喜贪。<a id="a-3B"></a>第二静虑离寻伺贪故非离喜贪。<a id="a-3C"></a>第四静虑即彼显示最极清净。<a id="a-3D"></a>是故当知一切静虑彼皆随转如其所应。</p>
  <p id="a3E">问何因缘故于四静虑建立如是五支四支。<a id="a-3F"></a>答住所依故。<a id="a-3G"></a>住饶益故。<a id="a-3H"></a>住自性故。<a id="a-3I"></a>复有差别。<a id="a-3J"></a>谓思惟所缘故。<a id="a-3K"></a>受用所缘故。<a id="a-3L"></a>于缘不散故。<a id="a-3M"></a>复有差别。<a id="a-3N"></a>谓饶益所依故。<a id="a-3O"></a>增上心所依故。<a id="a-3P"></a>增上慧所依故。<a id="a-3Q"></a>复有差别。<a id="a-3R"></a>谓为对治三杂染住所对治故。<a id="a-3S"></a>云何名为三杂染住所对治耶。<a id="a-3T"></a>一染污住。<a id="a-3U"></a>二苦恼住。<a id="a-3V"></a>三愚痴住。<a id="a-3W"></a>复有差别。<a id="a-3X"></a>谓受欲者相似法故。<a id="a-3Y"></a>诸受欲者略有三种正所作事。<a id="a-3Z"></a>能显彼是受用欲者。<a id="a-3a"></a>一正求财宝。<a id="a-3b"></a>二求财宝已能正受用。<a id="a-3c"></a>三于彼自在随意所为。<a id="a-3d"></a>如是修习诸静虑者亦有三种正所作事。<a id="a-3e"></a>当知依彼建立支分如其所应。<a id="a-3f"></a>复有差别。<a id="a-3g"></a>谓为对治自苦恼行。<a id="a-3h"></a>应知建立诸静虑支。<a id="a-3i"></a>如是略有三种对治。<a id="a-3j"></a>一对治缺减对治。<a id="a-3k"></a>二身心逼恼对治。<a id="a-3l"></a>三于外境界其心流散不寂静对治。</p>
  <p id="a3m">问何因缘故初静虑中说离欲已。<a id="a-3n"></a>复说远离恶不善法。<a id="a-3o"></a>答为欲显示诸欲自相故。<a id="a-3p"></a>及为显示诸欲过患相故。<a id="a-3q"></a>过患相者。<a id="a-3r"></a>由彼诸欲发起恶行。<a id="a-3s"></a>坠堕极下恶处所故。<a id="a-3t"></a>说名为恶。<a id="a-3u"></a>违善生故复名不善。<a id="a-3v"></a>复有差别。<a id="a-3w"></a>为欲显示烦恼杂染断故。<a id="a-3x"></a>及为显示先所积集业杂染断故。<a id="a-3y"></a>复有差别。<a id="a-3z"></a>为欲显示诸在家者受用事门诸欲断故。<a id="a-40"></a>及为显示诸出家者由寻思门诸欲断故。<a id="a-41"></a>复有差别。<a id="a-42"></a>为欲显示欲寻思断故。<a id="a-43"></a>及为显示恚害寻思断故。<a id="a-44"></a>复有差别。<a id="a-45"></a>为欲显示外道诸仙所得相故。<a id="a-46"></a>及为显示离彼退已行咒诅故。</p>
  <p id="a47">问何缘故知初静虑中苦根未断。<a id="a-48"></a>答彼品粗重未远离故。<a id="a-49"></a>若于是处苦根已断。<a id="a-4A"></a>便与第二静虑住时应无差别。<a id="a-4B"></a>是故当知是处未断。</p>
  <p id="a4C">问若寻伺等于初静虑等中皆能摄益胜三摩地。<a id="a-4D"></a>又能摄受自地静虑皆令清净。<a id="a-4E"></a>何因缘故世尊于彼显示动名。<a id="a-4F"></a>答此望他地不望自地。</p>
  <p id="a4G">问何因缘故从欲界上于初静虑等中。<a id="a-4H"></a>建立后后胜上支分。<a id="a-4I"></a>答当知略有三因缘故。<a id="a-4J"></a>一所治能治故。<a id="a-4K"></a>二证得胜利故。<a id="a-4L"></a>三所证得故。<a id="a-4M"></a>当知如是三种因缘。<a id="a-4N"></a>四静虑中五支所摄随其所应。</p>
  <p id="a4O">问初二静虑有何差别。<a id="a-4P"></a>答第二静虑中三摩地圆满有差别故。<a id="a-4Q"></a>问第二第三静虑有何差别。<a id="a-4R"></a>答第三静虑饶益圆满有差别故。</p>
  <p id="a4S">问第三第四静虑有何差别。<a id="a-4T"></a>答第四静虑清净圆满有差别故。<a id="a-4U"></a>复有四种修三摩地。<a id="a-4V"></a>一者为得现法乐住故。<a id="a-4W"></a>二者为得胜智见故。<a id="a-4X"></a>三者为得分别慧故。<a id="a-4Y"></a>四者为证诸漏永尽故。<a id="a-4Z"></a>当知依四补特伽罗建立四种修三摩地。<a id="a-4a"></a>云何四种补特伽罗。<a id="a-4b"></a>谓苦速通已得行迹已见谛者。<a id="a-4c"></a>复有异生未得行迹已得有情所缘无量已离欲者。<a id="a-4d"></a>又乐迟通已得行迹已见谛者。<a id="a-4e"></a>又乐速通已得行迹已见谛者。<a id="a-4f"></a>此中异生已得无量已离欲者。<a id="a-4g"></a>若已证得死生智通。<a id="a-4h"></a>当知是名智见清净。<a id="a-4i"></a>若乐迟通行迹转时虽已见谛。<a id="a-4j"></a>由软根故而名退法。<a id="a-4k"></a>由此因缘复于欲界受想寻思。<a id="a-4l"></a>当住正念当起正知。</p>
  <p id="a4m">复次诸静虑离欲所显。<a id="a-4n"></a>当知离欲略有六种。<a id="a-4o"></a>一自性离欲。<a id="a-4p"></a>二损减离欲。<a id="a-4q"></a>三任持离欲。<a id="a-4r"></a>四升进离欲。<a id="a-4s"></a>五愚痴离欲。<a id="a-4t"></a>六对治离欲。<a id="a-4u"></a>自性离欲者。<a id="a-4v"></a>谓于自性不净非所受用事中诸厌背性。<a id="a-4w"></a>又于苦受诸厌背性。<a id="a-4x"></a>又若已离初静虑染。<a id="a-4y"></a>住于第二静虑等中。<a id="a-4z"></a>于寻伺等诸厌背性。<a id="a-50"></a>是名自性离欲。<a id="a-51"></a>损减离欲者。<a id="a-52"></a>谓两两交会习淫欲法。<a id="a-53"></a>除热恼已诸厌背性。<a id="a-54"></a>如是等类所余应知。<a id="a-55"></a>皆名损减离欲。<a id="a-56"></a>任持离欲者。<a id="a-57"></a>谓诸有受用美妙饮食。<a id="a-58"></a>极饱满已于余饮食诸厌背性。<a id="a-59"></a>如是等类所余应知。<a id="a-5A"></a>皆名任持离欲。<a id="a-5B"></a>升进离欲者。<a id="a-5C"></a>谓已获得胜上财宝或尊贵位。<a id="a-5D"></a>于余下劣诸厌背性。<a id="a-5E"></a>如是等类所余应知。<a id="a-5F"></a>皆名升进离欲。<a id="a-5G"></a>愚痴离欲者。<a id="a-5H"></a>谓于涅槃甚深功德不能解了。<a id="a-5I"></a>遂于涅槃生厌背性。<a id="a-5J"></a>如是等类所余应知。<a id="a-5K"></a>皆名愚痴离欲。<a id="a-5L"></a>对治离欲者。<a id="a-5M"></a>谓由厌坏对治故。<a id="a-5N"></a>或由断对治故。<a id="a-5O"></a>或由持对治故。<a id="a-5P"></a>或由远分对治故。<a id="a-5Q"></a>或由世间出世间道断诸烦恼。<a id="a-5R"></a>如是皆名对治离欲。</p>
  <p id="a5S">问何因缘故说诸静虑名为住耶。<a id="a-5T"></a>答系心于内所缘境界。<a id="a-5U"></a>于外所缘不流散故。</p>
  <p id="a5V">问何因缘故说诸静虑名三摩地。<a id="a-5W"></a>答于所知事同分所缘一切影像。<a id="a-5X"></a>平等平等住持心故。<a id="a-5Y"></a>问何因缘故说诸静虑名奢摩他。<a id="a-5Z"></a>答为欲寂静一切烦恼正安止故。</p>
  <p id="a5a">问何因缘故说诸静虑名心一境性。<a id="a-5b"></a>答略有二种所缘境界。<a id="a-5c"></a>一不定地所缘境界。<a id="a-5d"></a>二者定地所缘境界。<a id="a-5e"></a>此中一境。<a id="a-5f"></a>所谓定地所缘境界。<a id="a-5g"></a>非第二境系心于此一所缘境。<a id="a-5h"></a>是故说名心一境性。</p>
  <p id="a5i">复次当知此中从离欲退略有十种。<a id="a-5j"></a>谓或依止不平等故。<a id="a-5k"></a>从离欲退。<a id="a-5l"></a>谓如有一遭极重病。<a id="a-5m"></a>如马胜言。<a id="a-5n"></a>我于此定不能入证。<a id="a-5o"></a>将无我定当退失耶。<a id="a-5p"></a>或复有一性多粗重。<a id="a-5q"></a>于三摩地先不串习。<a id="a-5r"></a>彼由如是多粗重故成其退法。<a id="a-5s"></a>或有所缘境界胜故从离欲退。<a id="a-5t"></a>谓如有一值遇胜妙境界现前。<a id="a-5u"></a>如外道仙乃至获得非想非非想处。<a id="a-5v"></a>遇触少年美妙形色可爱母邑。<a id="a-5w"></a>从离欲退。<a id="a-5x"></a>或有获得敬养故退。<a id="a-5y"></a>谓如有一从他获得利养恭敬即便退堕。<a id="a-5z"></a>如提婆达多。<a id="a-60"></a>或有遭遇轻毁故退。<a id="a-61"></a>谓如有一或遭他骂或嗔或责。<a id="a-62"></a>从离欲退。<a id="a-63"></a>如外道仙由愤恚故退三摩地现行咒诅。<a id="a-64"></a>或慢故退。<a id="a-65"></a>谓如有一恃所得定自举凌他。<a id="a-66"></a>或有增上慢故退。<a id="a-67"></a>谓如有一于诸胜定证差别中起增上慢。<a id="a-68"></a>或有不作意故退。<a id="a-69"></a>谓如有一于能入定行相作意不复思惟。<a id="a-6A"></a>或有未串习故退。<a id="a-6B"></a>谓如有一安住始业新修善品。<a id="a-6C"></a>或有自地烦恼数起故退。<a id="a-6D"></a>谓如有一爱上静虑乃至疑上静虑。<a id="a-6E"></a>或有寿尽福尽业尽故退。<a id="a-6F"></a>谓如有一从上生处退没下生。</p>
  <p id="a6G">复次此中或有补特伽罗下品烦恼下品善法。<a id="a-6H"></a>多念艰辛然后方退。<a id="a-6I"></a>多念艰辛方能入定。<a id="a-6J"></a>或有补特伽罗下品烦恼上品善法。<a id="a-6K"></a>多念艰辛然后方退。<a id="a-6L"></a>经一念顷速能入定。<a id="a-6M"></a>或有补特伽罗上品烦恼下品善法。<a id="a-6N"></a>经一念顷速疾而退。<a id="a-6O"></a>多念艰辛方能入定。<a id="a-6P"></a>或有补特伽罗上品烦恼上品善法。<a id="a-6Q"></a>经一刹那速疾而退。<a id="a-6R"></a>一刹那顷速能入定。</p>
  <p id="a6S">复有补特伽罗已得离欲从定起已。<a id="a-6T"></a>或于一时彼三摩地相间相杂作意而转。<a id="a-6U"></a>或于一时不相间杂。<a id="a-6V"></a>若遇声缘从定而起。<a id="a-6W"></a>与定相应意识俱转。<a id="a-6X"></a>余耳识生非即彼定相应意识能取此声。<a id="a-6Y"></a>若不尔者。<a id="a-6Z"></a>于此音声不领受故不应出定。<a id="a-6a"></a>非取声时即便出定领受声已。<a id="a-6b"></a>若有悕望后时方出。</p>
  <p id="a6c">于此地中余决择文。<a id="a-6d"></a>更不复现。</p>
  <p data-pb></p>
  <h2 id="a6e">摄决择分中非三摩呬多地</h2>
  <p id="a6f">如是已说三摩呬多地决择。<a id="a-6g"></a>非三摩呬多决择我今当说。</p>
  <p id="a6h">或有由自性故名不定地。<a id="a-6i"></a>谓五识身。<a id="a-6j"></a>或有阙轻安故名不定地。<a id="a-6k"></a>谓在欲界诸心心法。<a id="a-6l"></a>或有未发趣故名不定地。<a id="a-6m"></a>谓受欲者。<a id="a-6n"></a>或有散乱故名不定地。<a id="a-6o"></a>谓始业者虽修习定而于五欲其心流散。<a id="a-6p"></a>或有太聚故名不定地。<a id="a-6q"></a>谓始业者于内境界略聚其心便生沉没。<a id="a-6r"></a>或未得故名不定地。<a id="a-6s"></a>谓即散心相应诸法。<a id="a-6t"></a>或未圆满故名不定地。<a id="a-6u"></a>谓未证得加行究竟作意。<a id="a-6v"></a>或杂染故名不定地。<a id="a-6w"></a>谓虽证得加行究竟果作意。<a id="a-6x"></a>而于彼定多生爱味。<a id="a-6y"></a>或不自在故名不定地。<a id="a-6z"></a>谓即由彼染污心故不得自在。<a id="a-70"></a>或不清净。<a id="a-71"></a>故名不定地。<a id="a-72"></a>谓未永害烦恼随眠。<a id="a-73"></a>或出定故名不定地。<a id="a-74"></a>谓从已得三摩地起而不退失。<a id="a-75"></a>或有退故名不定地。<a id="a-76"></a>谓从所得三摩地退。</p>
  <p id="a77">复次此中依止初不定地。<a id="a-78"></a>为安住心。<a id="a-79"></a>应正取相。<a id="a-7A"></a>谓青瘀相。<a id="a-7B"></a>或脓烂相。<a id="a-7C"></a>广说如前。<a id="a-7D"></a>依止第二不定地故为得作意。<a id="a-7E"></a>应勤修习。<a id="a-7F"></a>依止第三不定地故为得根本。<a id="a-7G"></a>应勤修习。<a id="a-7H"></a>依止第四现在前故最初应正安住其念。<a id="a-7I"></a>为无乱故。<a id="a-7J"></a>略摄其心。<a id="a-7K"></a>由正知故速疾摄受。<a id="a-7L"></a>依止第五现在前故应当思惟净妙之相。<a id="a-7M"></a>又应善达沉没之相。<a id="a-7N"></a>依止第六现在前故于师教授能不忘失。<a id="a-7O"></a>应当安住猛利护念如理方便。<a id="a-7P"></a>应当无间殷重修习。<a id="a-7Q"></a>依止第七现在前故。<a id="a-7R"></a>应于微劣所得定中不生喜足。<a id="a-7S"></a>依止第八现在前故。<a id="a-7T"></a>于诸杂染应观过失。<a id="a-7U"></a>设生爱味所有杂染。<a id="a-7V"></a>寻即除遣不应恋着。<a id="a-7W"></a>依止第九现在前故。<a id="a-7X"></a>于三摩地应无间修。<a id="a-7Y"></a>又应善巧通达其相。<a id="a-7Z"></a>依止第十现在前故。<a id="a-7a"></a>应当猛利修谛善巧。<a id="a-7b"></a>依第十一现在前故。<a id="a-7c"></a>为令不退应不放逸。<a id="a-7d"></a>依第十二现在前故。<a id="a-7e"></a>即为彼事应修远离如理作意。<a id="a-7f"></a>应随顺前修习无间殷重方便。</p>
  <p id="a7g">于此地中余决择文更不复现。</p>
  <p data-pb></p>
  <h2 id="a7h">摄决择分中有心地</h2>
  <p id="a7i">如是已说非三摩呬多地决择。</p>
  <p id="a7j">有心地决择我今当说。<a id="a-7k"></a>当知诸心差别而转略由五相。<a id="a-7l"></a>一由世俗道理建立故。<a id="a-7m"></a>二由胜义道理建立故。<a id="a-7n"></a>三由所依能依建立故。<a id="a-7o"></a>四由俱有建立故。<a id="a-7p"></a>五由染净建立故。</p>
  <p id="a7q">云何世俗道理建立。<a id="a-7r"></a>谓依世俗道理建立诸心差别转义。<a id="a-7s"></a>当知如前意地已说。</p>
  <p id="a7t">胜义道理建立差别我今当说。<a id="a-7u"></a>云何名为胜义道理建立差别。<a id="a-7v"></a>谓略有二识。<a id="a-7w"></a>一者阿赖耶识。<a id="a-7x"></a>二者转识。<a id="a-7y"></a>阿赖耶识是所依。<a id="a-7z"></a>转识是能依。<a id="a-80"></a>此复七种。<a id="a-81"></a>所谓眼识乃至意识。<a id="a-82"></a>譬如水浪依止暴流。<a id="a-83"></a>或如影像依止明镜。<a id="a-84"></a>如是名依胜义道理建立所依能依差别。</p>
  <p id="a85">复次此中诸识皆名心意识。<a id="a-86"></a>若就最胜。<a id="a-87"></a>阿赖耶识名心。<a id="a-88"></a>何以故。<a id="a-89"></a>由此识能集聚一切法种子故。<a id="a-8A"></a>于一切时缘执受境。<a id="a-8B"></a>缘不可知一类器境。<a id="a-8C"></a>末那名意。<a id="a-8D"></a>于一切时执我我所及我慢等。<a id="a-8E"></a>思量为性。<a id="a-8F"></a>余识名识。<a id="a-8G"></a>谓于境界了别为相。<a id="a-8H"></a>如是三种。<a id="a-8I"></a>有心位中心意意识。<a id="a-8J"></a>于一切时俱有而转。<a id="a-8K"></a>若眼识等转识不起。<a id="a-8L"></a>彼若起时应知彼增俱有而转。<a id="a-8M"></a>如是或时四识俱转。<a id="a-8N"></a>乃至或时八识俱转。<a id="a-8O"></a>又一意识于一时间。<a id="a-8P"></a>分别一境或二或多自境他境。<a id="a-8Q"></a>故说意识不可思议。<a id="a-8R"></a>问若彼末那于一切时思量为性相续而转。<a id="a-8S"></a>如世尊说。<a id="a-8T"></a>出世末那云何建立。<a id="a-8U"></a>答名假施设。<a id="a-8V"></a>不必如义。<a id="a-8W"></a>又对治彼远离颠倒正思量故。<a id="a-8X"></a>即此末那任持意识令分别转。<a id="a-8Y"></a>是故说为意识所依。<a id="a-8Z"></a>又诸转识或于一时一切唯与乐受相应俱有而转。<a id="a-8a"></a>或于一时亦有苦受。<a id="a-8b"></a>或于一时亦有不苦不乐等受相应俱转。<a id="a-8c"></a>阿赖耶识相应受。<a id="a-8d"></a>于一切时唯是不苦不乐。<a id="a-8e"></a>唯是异熟生。<a id="a-8f"></a>此于一切识流转时。<a id="a-8g"></a>或乐俱行或苦俱行。<a id="a-8h"></a>或非苦乐俱行位中恒相续流。<a id="a-8i"></a>乃至命终无有断绝。<a id="a-8j"></a>所余三受当知思惟之所引发。<a id="a-8k"></a>非是俱生。<a id="a-8l"></a>时时作意引发现前。<a id="a-8m"></a>彼俱生受极微细故难可分别。<a id="a-8n"></a>如是等类当知。<a id="a-8o"></a>是名胜义道理建立诸识俱有差别。</p>
  <p id="a8p">复次阿赖耶识无有烦恼而共相应。<a id="a-8q"></a>末那恒与四种任运烦恼相应。<a id="a-8r"></a>于一切时俱起不绝。<a id="a-8s"></a>谓我我所行萨迦耶见我慢我爱不共无明。<a id="a-8t"></a>是诸烦恼与善不善无记识俱而不相违。<a id="a-8u"></a>其性唯是隐没无记任运而起。<a id="a-8v"></a>当知诸余分别所起。<a id="a-8w"></a>随众缘力差别而转。<a id="a-8x"></a>又与末那相应俱有遍行任运四种烦恼。<a id="a-8y"></a>世间治道尚不能为损伏对治。<a id="a-8z"></a>何以故。<a id="a-90"></a>已离欲者犹现行故。<a id="a-91"></a>随所生处是诸烦恼即此地摄。<a id="a-92"></a>当知此地已离欲者。<a id="a-93"></a>此地烦恼现行不绝。<a id="a-94"></a>何以故。<a id="a-95"></a>此诸烦恼唯阿赖耶识种子所引。<a id="a-96"></a>于一切时任运而生。<a id="a-97"></a>非所对治及能对治境界缘力差别转故。<a id="a-98"></a>诸离欲者世间治道。<a id="a-99"></a>若现在前若不现前。<a id="a-9A"></a>此诸烦恼现行不绝。<a id="a-9B"></a>若诸有学已见迹者。<a id="a-9C"></a>出世间道现在前时。<a id="a-9D"></a>此诸烦恼不得现行。<a id="a-9E"></a>从彼出已还复现行。<a id="a-9F"></a>善通达故未永断故。<a id="a-9G"></a>若诸无学。<a id="a-9H"></a>此一切种皆不现行。<a id="a-9I"></a>是诸烦恼当知唯离非想非非想处欲故。<a id="a-9J"></a>一时顿断。<a id="a-9K"></a>非如余惑渐渐而断。<a id="a-9L"></a>如是等类当知。<a id="a-9M"></a>是名建立杂染清净差别。</p>
  <p id="a9N">于此地中余决择文。<a id="a-9O"></a>更不复现。</p>
  <p data-pb></p>
  <h2 id="a9P">决择分中无心地</h2>
  <p id="a9Q">如是已说有心地决择。<a id="a-9R"></a>无心地决择我今当说。</p>
  <p id="a9S">问心不生因凡有几种。<a id="a-9T"></a>由几种因心不得生。<a id="a-9U"></a>答心不生因略有七种。<a id="a-9V"></a>由此因故心不得生。<a id="a-9W"></a>何等为七。<a id="a-9X"></a>谓缘阙故心不得生。<a id="a-9Y"></a>如是作意阙故未得故。<a id="a-9Z"></a>相违故断故。<a id="a-9a"></a>灭故已生故。<a id="a-9b"></a>心不得生。</p>
  <p id="a9c">云何由缘阙故心不得生。<a id="a-9d"></a>谓内眼处坏。<a id="a-9e"></a>若外色处不现在前。<a id="a-9f"></a>广说乃至内意处坏。<a id="a-9g"></a>若外法处不现在前。<a id="a-9h"></a>尔时由彼所生眼识乃至意识终不得生。<a id="a-9i"></a>如是名为由缘阙故心不得生。</p>
  <p id="a9j">云何作意阙故心不得生。<a id="a-9k"></a>谓虽有内眼处不坏外色处现前。<a id="a-9l"></a>广说乃至内意处不坏外法处现前。<a id="a-9m"></a>若无能生作意正起。<a id="a-9n"></a>尔时由彼所生眼识乃至意识终不得生。<a id="a-9o"></a>如是名为作意阙故心不得生。</p>
  <p id="a9p">云何由未得故心不得生。<a id="a-9q"></a>谓如有一于下欲界思惟粗相。<a id="a-9r"></a>于初静虑思惟静相。<a id="a-9s"></a>为欲证得初静虑故。<a id="a-9t"></a>若于此道不极作意。<a id="a-9u"></a>若修若习若多修习。<a id="a-9v"></a>不善修故于初静虑未能证得。<a id="a-9w"></a>由未得故初静虑俱心不得生。<a id="a-9x"></a>又如有一于初静虑第二第三第四静虑。<a id="a-9y"></a>空无边处。<a id="a-9z"></a>识无边处。<a id="a-A0"></a>无所有处。<a id="a-A1"></a>思惟粗相。<a id="a-A2"></a>于第二静虑乃至非想非非想处。<a id="a-A3"></a>思惟静相。<a id="a-A4"></a>如前广说。<a id="a-A5"></a>又如有一遍于一切萨迦耶中思惟苦相。<a id="a-A6"></a>于萨迦耶灭涅槃界思惟静相。<a id="a-A7"></a>为断一切萨迦耶故。<a id="a-A8"></a>为欲证得涅槃界故。<a id="a-A9"></a>若于此道不极作意若修若习若多修习。<a id="a-AA"></a>不善修故不能尽证一切涅槃。<a id="a-AB"></a>由未证故于诸结缚及与随眠随烦恼缠。<a id="a-AC"></a>永解脱心便不得生。<a id="a-AD"></a>如是名为由未得故心不得生。</p>
  <p id="aAE">云何由相违故心不得生。<a id="a-AF"></a>谓如有一触能随顺乐受诸触。<a id="a-AG"></a>受乐受时乐受相应心现在前。<a id="a-AH"></a>尔时苦受非苦乐受相应之心。<a id="a-AI"></a>以相违故便不得生。<a id="a-AJ"></a>如是若触能顺苦受不苦不乐受触。<a id="a-AK"></a>如前广说。<a id="a-AL"></a>尔时乐受非苦乐受乐受苦受相应之心。<a id="a-AM"></a>以相违故便不得生。<a id="a-AN"></a>又如有一贪缠所缠贪缠相应心现在前。<a id="a-AO"></a>尔时嗔缠相应之心。<a id="a-AP"></a>以相违故便不得生。<a id="a-AQ"></a>如是若有嗔缠所缠。<a id="a-AR"></a>广说乃至尔时贪缠相应之心。<a id="a-AS"></a>以相违故便不得生。<a id="a-AT"></a>如是名为由相违故心不得生。</p>
  <p id="aAU">云何断故心不得生。<a id="a-AV"></a>谓如有一由善修习八圣支道故。<a id="a-AW"></a>证得无余贪欲嗔恚愚痴永尽。<a id="a-AX"></a>彼于尔时有贪有嗔有痴心等随一心法。<a id="a-AY"></a>诸随烦恼所染污心。<a id="a-AZ"></a>彼由已断已遍知故皆不得生。<a id="a-Aa"></a>如是名为由永断故心不得生。</p>
  <p id="aAb">云何灭故心不得生。<a id="a-Ac"></a>谓如有一生无想天入无想定入灭尽定。<a id="a-Ad"></a>于其中间经尔所时。<a id="a-Ae"></a>由断灭故心不得生。<a id="a-Af"></a>又如有一于无余依涅槃界中已般涅槃。<a id="a-Ag"></a>彼于尔时毕竟灭故心不得生。<a id="a-Ah"></a>如是名为由灭尽故心不得生。</p>
  <p id="aAi">云何由已生故心不得生。<a id="a-Aj"></a>所谓一切已生之心于现在生。<a id="a-Ak"></a>刹那已后必成灭法。<a id="a-Al"></a>彼现在时由已生故便不可生。<a id="a-Am"></a>彼若灭已亦已生故终不可生。<a id="a-An"></a>如是名为由已生故心不得生。</p>
  <p id="aAo">应知由此七因缘故心不得生。<a id="a-Ap"></a>与此相违七因缘故。<a id="a-Aq"></a>随其所应诸心得生。<a id="a-Ar"></a>谓缘不阙故。<a id="a-As"></a>作意不阙故。<a id="a-At"></a>已证得故。<a id="a-Au"></a>不相违故。<a id="a-Av"></a>未断灭故。<a id="a-Aw"></a>未灭尽故。<a id="a-Ax"></a>未已生故。</p>
  <p id="aAy">于此地中余决择文更不复现。</p>
 </body>
</html>