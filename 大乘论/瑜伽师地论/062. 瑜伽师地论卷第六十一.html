<!doctype html>
<html id="z3IBVMWvp" data-ver="1033">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第六十一</h1>
  <h2 id="a2">摄决择分中有寻有伺等三地之四</h2>
  <p id="a3">复次如佛世尊为出爱王所说经言。<a id="a-4"></a>彼王一时往诣佛所。<a id="a-5"></a>顶礼佛足白言世尊。<a id="a-6"></a>有一沙门若婆罗门。<a id="a-7"></a>来至我所。<a id="a-8"></a>以不真实过失。<a id="a-9"></a>现前呵谏于我。<a id="a-A"></a>我于尔时其心不生悔恼忧戚。<a id="a-B"></a>何以故。<a id="a-C"></a>观此过失。<a id="a-D"></a>于我自身都不见故。<a id="a-E"></a>又有沙门若婆罗门。<a id="a-F"></a>来至我所。<a id="a-G"></a>以不真实功德。<a id="a-H"></a>现前赞劝于我。<a id="a-I"></a>我于尔时心亦不生欢喜踊跃。<a id="a-J"></a>何以故。<a id="a-K"></a>观此功德。<a id="a-L"></a>于我自身都不见故。<a id="a-M"></a>彼诸沙门及婆罗门既退还已。<a id="a-N"></a>我便独处空闲静室。<a id="a-O"></a>生如是心筹量寻伺。<a id="a-P"></a>我当云何了知诸王真实过失真实功德。<a id="a-Q"></a>若我知者当舍其失当修其德。<a id="a-R"></a>谁有沙门或婆罗门能了诸王真实过失真实功德。<a id="a-S"></a>亦能为我广开示者。<a id="a-T"></a>既寻伺已便作是念。<a id="a-U"></a>唯我世尊一切知者一切见者。<a id="a-V"></a>定当了知诸王所有真实过失真实功德。<a id="a-W"></a>我今当往佛世尊所请问斯义。<a id="a-X"></a>故我今者来至佛所请决是义。<a id="a-Y"></a>唯愿如来为我开示。<a id="a-Z"></a>世尊云何诸王真实过失。<a id="a-a"></a>云何诸王真实功德。<a id="a-b"></a>作是请已。<a id="a-c"></a>尔时世尊。<a id="a-d"></a>告出爱王曰。<a id="a-e"></a>大王大王。<a id="a-f"></a>今者应当了知王之过失王之功德。<a id="a-g"></a>王衰损门王方便门。<a id="a-h"></a>王可爱法及能引发王可爱法。</p>
  <p id="ai">云何名为王之过失。<a id="a-j"></a>大王当知。<a id="a-k"></a>王过失者。<a id="a-l"></a>略有十种。<a id="a-m"></a>王若成就如是过失。<a id="a-n"></a>虽有大府库有大辅佐有大军众。<a id="a-o"></a>然不可归仰。<a id="a-p"></a>何等为十。<a id="a-q"></a>一种姓不高。<a id="a-r"></a>二不得自在。<a id="a-s"></a>三立性暴恶。<a id="a-t"></a>四猛利愤发。<a id="a-u"></a>五恩惠奢薄。<a id="a-v"></a>六受邪佞言。<a id="a-w"></a>七所作不思不顺仪则。<a id="a-x"></a>八不顾善法。<a id="a-y"></a>九不知差别忘所作恩。<a id="a-z"></a>十一向纵任专行放逸。</p>
  <p id="a10">云何名王种姓不高。<a id="a-11"></a>谓有国王随一下类王家而生非宿尊贵。<a id="a-12"></a>或虽于此王家而生。<a id="a-13"></a>贱女之子不相似子。<a id="a-14"></a>或是大臣辅相国师群官等子。<a id="a-15"></a>如是名王种姓不高。<a id="a-16"></a>云何名王不得自在。<a id="a-17"></a>谓有国王为诸大臣辅相国师群官所制。<a id="a-18"></a>不随所欲作所应作锡赉群臣。<a id="a-19"></a>于妙五欲亦不如意欢娱游戏。<a id="a-1A"></a>如是名王不得自在。</p>
  <p id="a1B">云何名王立性暴恶。<a id="a-1C"></a>谓有国王诸群臣类或余人等。<a id="a-1D"></a>随于一处现行少小不如意事。<a id="a-1E"></a>即便对面摈黜发粗恶言。<a id="a-1F"></a>咆勃忿恚颦蹙而住。<a id="a-1G"></a>时生愤发设不对面。<a id="a-1H"></a>背彼向余而作于前摈辱等事。<a id="a-1I"></a>设不对面亦不背彼向余而作于前黜骂等事。<a id="a-1J"></a>然唯内意愤恚郁怏。<a id="a-1K"></a>怀恼害心怀怨恨心。<a id="a-1L"></a>然不长时持愤恚心相续不舍。<a id="a-1M"></a>复有内意愤恚郁怏。<a id="a-1N"></a>怀恼害心怀怨恨心。<a id="a-1O"></a>亦于长时持愤恚心相续不舍。<a id="a-1P"></a>由如是相对面暴恶。<a id="a-1Q"></a>背面暴恶。<a id="a-1R"></a>懊恚暴恶。<a id="a-1S"></a>暂时暴恶。<a id="a-1T"></a>长久暴恶。<a id="a-1U"></a>如是名王立性暴恶。<a id="a-1V"></a>大王当知。<a id="a-1W"></a>长久暴恶名获大罪。<a id="a-1X"></a>非是余者。</p>
  <p id="a1Y">云何名王猛利愤发。<a id="a-1Z"></a>谓有国王。<a id="a-1a"></a>诸群臣等有小愆过有少违越。<a id="a-1b"></a>便削封禄夺去妻妾。<a id="a-1c"></a>或以重罚而刑罚之。<a id="a-1d"></a>如是名王猛利愤发。</p>
  <p id="a1e">云何名王恩惠奢薄。<a id="a-1f"></a>谓有国王。<a id="a-1g"></a>诸群臣等供奉侍卫。<a id="a-1h"></a>虽极清净善称其心。<a id="a-1i"></a>而以微劣软言慰喻。<a id="a-1j"></a>颁赐爵禄酬赏勋庸。<a id="a-1k"></a>不能圆满不顺常式。<a id="a-1l"></a>或损耗已或稽留已。<a id="a-1m"></a>或推注已或怨恨已。<a id="a-1n"></a>然后方与。<a id="a-1o"></a>如是名王恩惠奢薄云何名王受邪佞言。<a id="a-1p"></a>若有国王。<a id="a-1q"></a>诸群臣等实非聪睿有聪睿慢。<a id="a-1r"></a>贪浊偏党不闲宪式。<a id="a-1s"></a>情怀谋叛不修善政。<a id="a-1t"></a>听受信用如是辈人所进谏议。<a id="a-1u"></a>由此因缘王务财宝名称善政并皆衰损。<a id="a-1v"></a>如是名王受邪佞言。</p>
  <p id="a1w">云何名王所作不思不顺仪则。<a id="a-1x"></a>谓有国王。<a id="a-1y"></a>不能究察不审究察。<a id="a-1z"></a>不能思择不审思择。<a id="a-20"></a>诸群臣辈于彼彼务机密事中。<a id="a-21"></a>不堪委任而委任之。<a id="a-22"></a>堪委任者而不委任。<a id="a-23"></a>堪驱役者而不驱役。<a id="a-24"></a>不堪役者乃驱役之。<a id="a-25"></a>应赏赉者而刑罚之。<a id="a-26"></a>应刑罚者而赏赉之。<a id="a-27"></a>又于群臣不善安处先王仪则。<a id="a-28"></a>由此群臣处大朝会。<a id="a-29"></a>余论未终发言间绝。<a id="a-2A"></a>不敬不惮而兴谏诤。<a id="a-2B"></a>不如旨教而善奉行。<a id="a-2C"></a>不正安住王之教命。<a id="a-2D"></a>如是名王所作不思不顺仪则。</p>
  <p id="a2E">云何名王不顾善法。<a id="a-2F"></a>谓有国王。<a id="a-2G"></a>不信他世亦不晓悟。<a id="a-2H"></a>由于他世不信不悟。<a id="a-2I"></a>便于当来善不善业爱非爱果。<a id="a-2J"></a>不能信解。<a id="a-2K"></a>不信解故无有羞耻。<a id="a-2L"></a>随情造作身语意业三种恶行。<a id="a-2M"></a>不能时时布施修福受斋学戒。<a id="a-2N"></a>如是名王不顾善法。<a id="a-2O"></a>云何名王不知差别忘所作恩。<a id="a-2P"></a>谓有国王。<a id="a-2Q"></a>于诸大臣辅相国师及群官等。<a id="a-2R"></a>其心颠倒不善了知忠信伎艺智慧差别。<a id="a-2S"></a>以不知故非忠信所生忠信想。<a id="a-2T"></a>于忠于所非忠信想。<a id="a-2U"></a>无伎艺所生伎艺想。<a id="a-2V"></a>有伎艺所无伎艺想。<a id="a-2W"></a>于恶慧所生善慧想。<a id="a-2X"></a>于善慧所生恶慧想。<a id="a-2Y"></a>彼由如是心颠倒故。<a id="a-2Z"></a>于非忠信无有伎艺恶慧臣所。<a id="a-2a"></a>敬重爱养。<a id="a-2b"></a>忠信伎艺善慧臣所。<a id="a-2c"></a>反生轻贱。<a id="a-2d"></a>又诸臣等年耆衰迈。<a id="a-2e"></a>曾于长夜供奉侍卫。<a id="a-2f"></a>知其无势无力无勇。<a id="a-2g"></a>遂不敬爱。<a id="a-2h"></a>不赐爵禄不酬其赏。<a id="a-2i"></a>设被陵蔑舍而不问。<a id="a-2j"></a>如是名王不知差别忘所作恩。<a id="a-2k"></a>云何名王一向纵任专行放逸。<a id="a-2l"></a>谓有国王。<a id="a-2m"></a>于妙五欲一向沉没。<a id="a-2n"></a>耽着嬉戏爱乐受行。<a id="a-2o"></a>不能时时勖励方便作所应作劳赉群臣。<a id="a-2p"></a>如是名王一向纵任专行放逸。<a id="a-2q"></a>若有国王。<a id="a-2r"></a>成就如是十种过失。<a id="a-2s"></a>虽有大府库有大辅佐有大军众。<a id="a-2t"></a>而不可归仰。<a id="a-2u"></a>大王当知。<a id="a-2v"></a>此十过失。<a id="a-2w"></a>初一是王种姓过失。<a id="a-2x"></a>余九是王自性过失。</p>
  <p id="a2y">云何名为王之功德。<a id="a-2z"></a>大王当知。<a id="a-30"></a>王功德者。<a id="a-31"></a>略有十种。<a id="a-32"></a>王若成就如是功德。<a id="a-33"></a>虽无大府库无大辅佐无大军众。<a id="a-34"></a>而可归仰。<a id="a-35"></a>何等为十。<a id="a-36"></a>一种姓尊高。<a id="a-37"></a>二得大自在。<a id="a-38"></a>三性不暴恶。<a id="a-39"></a>四愤发轻微。<a id="a-3A"></a>五恩惠猛利。<a id="a-3B"></a>六受正直言。<a id="a-3C"></a>七所作谛思善顺仪则。<a id="a-3D"></a>八顾恋善法。<a id="a-3E"></a>九善知差别知所作恩。<a id="a-3F"></a>十不自纵任不行放逸。</p>
  <p id="a3G">云何名王种姓尊高。<a id="a-3H"></a>谓有国王。<a id="a-3I"></a>处在相似王家而生。<a id="a-3J"></a>宿世尊贵。<a id="a-3K"></a>是相似子。<a id="a-3L"></a>如是名王种姓尊高。</p>
  <p id="a3M">云何名王得大自在。<a id="a-3N"></a>谓有国王。<a id="a-3O"></a>自随所欲作所应作劳赉群臣。<a id="a-3P"></a>于妙五欲欢娱游戏。<a id="a-3Q"></a>于诸大臣辅相国师群官等所。<a id="a-3R"></a>凡出教命宣布无碍。<a id="a-3S"></a>如是名王得大自在。<a id="a-3T"></a>云何名王性不暴恶。<a id="a-3U"></a>谓有国王。<a id="a-3V"></a>诸群臣等随于何处。<a id="a-3W"></a>虽行增上不如意事。<a id="a-3X"></a>性能容忍不现摈黜。<a id="a-3Y"></a>不发粗言亦不咆勃。<a id="a-3Z"></a>广说乃至不生愤发。<a id="a-3a"></a>亦不背面而作前事。<a id="a-3b"></a>亦不内意秘匿忿缠。<a id="a-3c"></a>亦不长夜蓄怨愤心相续不舍。<a id="a-3d"></a>不现暴恶不背暴恶。<a id="a-3e"></a>不匿暴恶不久暴恶。<a id="a-3f"></a>如是名王性不暴恶。</p>
  <p id="a3g">云何名王愤发轻微。<a id="a-3h"></a>谓有国王。<a id="a-3i"></a>诸群臣等虽有大愆有大违越。<a id="a-3j"></a>而不一切削其封禄夺其妻妾。<a id="a-3k"></a>不以重罚而刑罚之。<a id="a-3l"></a>随过轻重而行黜罚。<a id="a-3m"></a>如是名王愤发轻微云何名王恩惠猛利。<a id="a-3n"></a>谓有国王。<a id="a-3o"></a>诸群臣等正直现前供奉侍卫。<a id="a-3p"></a>其心清净其心调顺。<a id="a-3q"></a>于时时中以正圆满软言慰谕。<a id="a-3r"></a>具足颁锡爵禄勋庸。<a id="a-3s"></a>而不令彼损耗稽留劬劳怨恨。<a id="a-3t"></a>易可供奉不难承事。<a id="a-3u"></a>如是名王恩惠猛利。</p>
  <p id="a3v">云何名王受正直言。<a id="a-3w"></a>谓有国王。<a id="a-3x"></a>诸群臣等实有聪睿无聪睿慢。<a id="a-3y"></a>无浊无偏善闲宪式。<a id="a-3z"></a>情无违叛乐修善法。<a id="a-40"></a>听受信用如是辈人所进言议。<a id="a-41"></a>由此因缘国务财宝名称善法皆悉增盛。<a id="a-42"></a>如是名王受正直言。</p>
  <p id="a43">云何名王所作谛思善顺仪则。<a id="a-44"></a>谓有国王。<a id="a-45"></a>性能究察能审究察。<a id="a-46"></a>性能思择能审思择。<a id="a-47"></a>诸群臣等于彼彼务机密事中。<a id="a-48"></a>不堪委任而不委任。<a id="a-49"></a>堪委任者而委任之。<a id="a-4A"></a>不堪役者而不驱役。<a id="a-4B"></a>堪驱役者乃驱役之。<a id="a-4C"></a>应赏赉者而正赏赉。<a id="a-4D"></a>应刑罚者而正刑罚。<a id="a-4E"></a>凡有所为审思审择。<a id="a-4F"></a>然后方作而不卒暴。<a id="a-4G"></a>又于群臣能善安处先王仪则。<a id="a-4H"></a>由此群臣虽处宴会。<a id="a-4I"></a>终不发言间绝余论。<a id="a-4J"></a>要待言终恭敬畏惮而兴谏诤。<a id="a-4K"></a>如其旨教而善奉行。<a id="a-4L"></a>能正安住王之教命。<a id="a-4M"></a>如是名王所作谛思善顺仪则。</p>
  <p id="a4N">云何名王顾恋善法。<a id="a-4O"></a>谓有国王。<a id="a-4P"></a>信知他世。<a id="a-4Q"></a>由信知故便于当来净不净业爱非爱果能善信解。<a id="a-4R"></a>由信解故具足惭耻。<a id="a-4S"></a>而不纵情作身语意三种恶行。<a id="a-4T"></a>时时思择布施修福受斋学戒。<a id="a-4U"></a>如是名王顾恋善法。</p>
  <p id="a4V">云何名王善知差别知所作恩。<a id="a-4W"></a>谓有国王。<a id="a-4X"></a>于诸大臣辅相国师及群官等。<a id="a-4Y"></a>心无颠倒能善了知忠信伎艺智慧差别。<a id="a-4Z"></a>若诸群臣忠信伎艺及与智慧。<a id="a-4a"></a>若有若无并如实知。<a id="a-4b"></a>于其无者轻而远之。<a id="a-4c"></a>于其有者敬而爱之。<a id="a-4d"></a>而正摄受。<a id="a-4e"></a>又诸臣等年耆衰迈。<a id="a-4f"></a>曾于长夜供奉侍卫。<a id="a-4g"></a>虽知无势无力无勇。<a id="a-4h"></a>然念昔恩转怀敬爱而不轻贱。<a id="a-4i"></a>爵禄勋庸分赏无替。<a id="a-4j"></a>如是名王善知差别知所作恩。<a id="a-4k"></a>云何名王不自纵任不行放逸。<a id="a-4l"></a>谓有国王。<a id="a-4m"></a>于妙五欲而不沉没耽着嬉戏爱乐受行。<a id="a-4n"></a>能于时时勖励方便作所应作劳赉群臣。<a id="a-4o"></a>如是名王不自纵任不行放逸。<a id="a-4p"></a>若王成就如是功德。<a id="a-4q"></a>虽无大府库无大辅佐无大军众。<a id="a-4r"></a>而可归仰。<a id="a-4s"></a>大王当知。<a id="a-4t"></a>如是十种王之功德。<a id="a-4u"></a>初一名为种姓功德。<a id="a-4v"></a>余九名为自性功德。<a id="a-4w"></a>云何名为王衰损门。<a id="a-4x"></a>大王当知。<a id="a-4y"></a>王衰损门略有五种。<a id="a-4z"></a>一不善观察而摄群臣。<a id="a-50"></a>二虽善观察而摄群臣无恩妙行纵有非时。<a id="a-51"></a>三专行放逸不思机务。<a id="a-52"></a>四专行放逸不守府库。<a id="a-53"></a>五专行放逸不修法行。<a id="a-54"></a>如是五种皆悉名为王衰损门。<a id="a-55"></a>云何名王不善观察而摄群臣。<a id="a-56"></a>谓有国王。<a id="a-57"></a>于群臣等不能究察不审究察。<a id="a-58"></a>不能思择。<a id="a-59"></a>不审思择忠信伎艺智慧差别。<a id="a-5A"></a>摄为亲侍加以宠爱。<a id="a-5B"></a>厚赐爵禄重赏勋庸。<a id="a-5C"></a>最机密处而相委任。<a id="a-5D"></a>数以软言现为慰谕。<a id="a-5E"></a>然此群臣所付财宝多有损费。<a id="a-5F"></a>若遇怨敌恶友军阵彼先退败。<a id="a-5G"></a>恐惧破散为他所胜。<a id="a-5H"></a>迟留人后奔北无恋。<a id="a-5I"></a>矫行恶策动[虛*予]王政。<a id="a-5J"></a>如是名王不善观察而摄群臣。</p>
  <p id="a5K">云何名王虽善观察而摄群臣无恩妙行纵有非时。<a id="a-5L"></a>谓有国王。<a id="a-5M"></a>虽于群臣性能究察能审究察。<a id="a-5N"></a>性能思择能审思择忠信伎艺智慧差别摄为亲侍。<a id="a-5O"></a>而不宠爱。<a id="a-5P"></a>不如其量具赐爵禄。<a id="a-5Q"></a>最机密处亦不委任。<a id="a-5R"></a>不数软言现相慰谕。<a id="a-5S"></a>后于一时王遇怨敌恶友军阵。<a id="a-5T"></a>广说乃至大怖畏事命难现前。<a id="a-5U"></a>尔时于臣方行宠爱。<a id="a-5V"></a>广说乃至数以软言而相慰谕。<a id="a-5W"></a>时群臣等共相谓曰。<a id="a-5X"></a>王于今者危迫因缘。<a id="a-5Y"></a>方于我等暂行妙行非长久心。<a id="a-5Z"></a>知此事已。<a id="a-5a"></a>虽有忠信伎艺智慧隐而不现。<a id="a-5b"></a>如是名王虽善观察而摄群臣无恩妙行纵有非时。</p>
  <p id="a5c">云何名王专行放逸不思机务。<a id="a-5d"></a>谓有国王。<a id="a-5e"></a>于应和好所作所成机务等事。<a id="a-5f"></a>而不时时独处空闲。<a id="a-5g"></a>或与智者共正思惟称量。<a id="a-5h"></a>观察和好方便。<a id="a-5i"></a>如是于应乖绝所作所成机务等事。<a id="a-5j"></a>于应惠施所作所成机务等事。<a id="a-5k"></a>于应军阵所作所成机务等事。<a id="a-5l"></a>于应摄受大力朋党所作所成机务等事。<a id="a-5m"></a>皆不时时独处空闲。<a id="a-5n"></a>或与智者共正思惟称量。<a id="a-5o"></a>观察乖绝方便乃至摄受强党方便。<a id="a-5p"></a>如是名王专行放逸不思机务。</p>
  <p id="a5q">云何名王专行放逸不守府库。<a id="a-5r"></a>谓有国王。<a id="a-5s"></a>寡营事业拙营事业。<a id="a-5t"></a>不持事业不观事业。<a id="a-5u"></a>不禁王门不禁宫门不禁府库。<a id="a-5v"></a>或于俳优伎乐笑弄倡逸等所。<a id="a-5w"></a>或复耽乐博弈戏等。<a id="a-5x"></a>非量损费所有财宝。<a id="a-5y"></a>如是名王专行放逸不守府库。<a id="a-5z"></a>云何名王专行放逸不修法行。<a id="a-60"></a>谓有国王。<a id="a-61"></a>于世所知柔和淳质。<a id="a-62"></a>聪慧辩才。<a id="a-63"></a>得理解脱巧便。<a id="a-64"></a>无害乐无害法。<a id="a-65"></a>所有沙门若婆罗门。<a id="a-66"></a>不能数往礼敬咨询云何为善云何不善。<a id="a-67"></a>云何有罪云何无罪。<a id="a-68"></a>作何等业能致吉祥远离诸恶。<a id="a-69"></a>设得闻已亦不勖励如说修行。<a id="a-6A"></a>不能时时惠施树福受斋学戒。<a id="a-6B"></a>如是名王专行放逸不修法行。<a id="a-6C"></a>若有国王。<a id="a-6D"></a>成就如是五衰损门。<a id="a-6E"></a>当知此王退失现法后法义利。<a id="a-6F"></a>谓前四门退现法利。<a id="a-6G"></a>最后一门退后法利。</p>
  <p id="a6H">云何名为王方便门。<a id="a-6I"></a>大王当知。<a id="a-6J"></a>王方便门略有五种。<a id="a-6K"></a>何等为五。<a id="a-6L"></a>一善观察摄受群臣。<a id="a-6M"></a>二能以时行恩妙行。<a id="a-6N"></a>三无放逸专思机务。<a id="a-6O"></a>四无放逸善守府库。<a id="a-6P"></a>五无放逸专修法行。</p>
  <p id="a6Q">云何名王能善观察摄受群臣。<a id="a-6R"></a>谓有国王。<a id="a-6S"></a>于群臣等性能究察能审究察。<a id="a-6T"></a>性能思择能审思择。<a id="a-6U"></a>忠信伎艺智慧差别。<a id="a-6V"></a>摄为亲侍。<a id="a-6W"></a>如是名王能善观察摄受群臣。</p>
  <p id="a6X">云何名王能善以时行恩妙行。<a id="a-6Y"></a>谓有国王。<a id="a-6Z"></a>于诸群臣善观察已。<a id="a-6a"></a>摄为亲侍。<a id="a-6b"></a>加以宠爱。<a id="a-6c"></a>随其度量厚赐爵禄重赏勋庸。<a id="a-6d"></a>最机密处而相委任。<a id="a-6e"></a>数以软言现相慰谕。<a id="a-6f"></a>彼于一时。<a id="a-6g"></a>王遇怨敌恶友军阵大怖畏事命难现前。<a id="a-6h"></a>即便罄竭显示忠信伎艺智慧。<a id="a-6i"></a>如是名王能善以时行恩妙行。</p>
  <p id="a6j">云何名王无有放逸专思机务。<a id="a-6k"></a>谓有国王。<a id="a-6l"></a>于应和好所作所成机务等事。<a id="a-6m"></a>能于时时独处空闲。<a id="a-6n"></a>或与智者共正思惟称量。<a id="a-6o"></a>观察和好方便。<a id="a-6p"></a>如是于应乖绝所作所成机务等事。<a id="a-6q"></a>于应惠施所作所成机务等事。<a id="a-6r"></a>于应军阵所作所成机务等事。<a id="a-6s"></a>于应摄受大力朋党所作所成机务等事。<a id="a-6t"></a>皆能时时独处空闲。<a id="a-6u"></a>或与智者共正思惟称量。<a id="a-6v"></a>观察乖绝方便乃至摄受强党方便。<a id="a-6w"></a>如是名王无有放逸专思机务。</p>
  <p id="a6x">云何名王无有放逸善守府库。<a id="a-6y"></a>谓有国王。<a id="a-6z"></a>广营事业巧营事业。<a id="a-70"></a>善持事业善观事业。<a id="a-71"></a>善禁王门善禁宫门善禁府库。<a id="a-72"></a>又于俳优妓乐笑弄倡逸等所。<a id="a-73"></a>不以非量而费财宝。<a id="a-74"></a>亦不耽乐博弈戏等。<a id="a-75"></a>如是名王无有放逸善守府库。<a id="a-76"></a>云何名王无有放逸专修法行。<a id="a-77"></a>谓有国王。<a id="a-78"></a>于世所知柔和淳质。<a id="a-79"></a>聪慧辩才。<a id="a-7A"></a>得理解脱巧便。<a id="a-7B"></a>无害乐无害法。<a id="a-7C"></a>所有沙门若婆罗门。<a id="a-7D"></a>而能数往礼敬。<a id="a-7E"></a>咨询云何为善云何不善。<a id="a-7F"></a>何等有罪何等无罪。<a id="a-7G"></a>作何等业能致吉祥远离诸恶。<a id="a-7H"></a>既得闻已善能勖励如说修行。<a id="a-7I"></a>亦能时时惠施树福受斋学戒。<a id="a-7J"></a>如是名王无有放逸专修法行。<a id="a-7K"></a>若有国王成就如是五方便门。<a id="a-7L"></a>当知此王不退现法后法义利。<a id="a-7M"></a>谓前四门不退现法所有义利。<a id="a-7N"></a>最后一门不退后法所有义利。<a id="a-7O"></a>云何名为王可爱法。<a id="a-7P"></a>大王当知。<a id="a-7Q"></a>略有五种。<a id="a-7R"></a>诸王可爱可乐可欣可意之法。<a id="a-7S"></a>何等为五。<a id="a-7T"></a>一世所敬爱。<a id="a-7U"></a>二自在增上。<a id="a-7V"></a>三能摧怨敌。<a id="a-7W"></a>四善摄养身。<a id="a-7X"></a>五能往善趣。<a id="a-7Y"></a>如是五种。<a id="a-7Z"></a>是王可爱可乐可欣可意之法。</p>
  <p id="a7a">云何能引王可爱法。<a id="a-7b"></a>大王当知。<a id="a-7c"></a>略有五种能引诸王可爱之法。<a id="a-7d"></a>何等为五。<a id="a-7e"></a>一恩养世间。<a id="a-7f"></a>二英勇具足。<a id="a-7g"></a>三善权方便。<a id="a-7h"></a>四正受境界。<a id="a-7i"></a>五勤修法行。</p>
  <p id="a7j">云何名王恩养世间。<a id="a-7k"></a>谓有国王。<a id="a-7l"></a>性本知足于财宝门。<a id="a-7m"></a>为性谨慎不邪贪着。<a id="a-7n"></a>如其所应积集财宝不广营求。<a id="a-7o"></a>又有国王。<a id="a-7p"></a>性无贪吝。<a id="a-7q"></a>成就无贪白净之法。<a id="a-7r"></a>以自所有库藏珍财。<a id="a-7s"></a>随力随能给施一切贫穷孤露。<a id="a-7t"></a>又有国王。<a id="a-7u"></a>柔和忍辱多以软言晓谕国界。<a id="a-7v"></a>于时时间随其所应分赏爵禄。<a id="a-7w"></a>终不以彼非所能业恶业重业役任群臣。<a id="a-7x"></a>诸有违犯可矜恕罪。<a id="a-7y"></a>即便矜恕。<a id="a-7z"></a>诸有违犯不可恕罪。<a id="a-80"></a>以实以时如理治罚。<a id="a-81"></a>如是名王以正化法恩养世间。<a id="a-82"></a>由王受行如是恩养世间法故。<a id="a-83"></a>遂感世间之所敬爱。</p>
  <p id="a84">云何名王英勇具足。<a id="a-85"></a>谓有国王。<a id="a-86"></a>计策无惰武略圆满。<a id="a-87"></a>未降伏者而降伏之。<a id="a-88"></a>已降伏者而摄护之。<a id="a-89"></a>广营事业如前乃至不甚耽乐博弈戏等。<a id="a-8A"></a>又善观察应与不应(与勤)于僚庶应刑罚者正刑罚之。<a id="a-8B"></a>应摄养者正摄养之。<a id="a-8C"></a>如是名王英勇具足。<a id="a-8D"></a>由王受行如是英勇具足法故。<a id="a-8E"></a>遂能感得自在增上。</p>
  <p id="a8F">云何名王善权方便。<a id="a-8G"></a>谓有国王。<a id="a-8H"></a>于应和好所作所成机务等事。<a id="a-8I"></a>如前乃至于应摄受大力朋党所作所成机务等事。<a id="a-8J"></a>能正了知和好方便乃至摄受强党方便。<a id="a-8K"></a>如是名王善权方便。<a id="a-8L"></a>由王受行如是善权方便法故。<a id="a-8M"></a>遂能摧伏所有怨敌。</p>
  <p id="a8N">云何名王正受境界。<a id="a-8O"></a>谓有国王。<a id="a-8P"></a>善能筹量府库增减。<a id="a-8Q"></a>不奢不吝平等自处。<a id="a-8R"></a>清正受用众杂受用胜妙受用。<a id="a-8S"></a>随其时候所宜受用。<a id="a-8T"></a>与诸臣佐亲属受用。<a id="a-8U"></a>在于胜处而为受用。<a id="a-8V"></a>奏诸伎乐而为受用。<a id="a-8W"></a>无有愆失而为受用。<a id="a-8X"></a>无愆失者谓疾恼时。<a id="a-8Y"></a>应食所宜避所不宜。<a id="a-8Z"></a>于康豫时消已方食。<a id="a-8a"></a>若食未消或食而利。<a id="a-8b"></a>皆不应食。<a id="a-8c"></a>应共食者正现在前。<a id="a-8d"></a>不应独食精妙上味。<a id="a-8e"></a>诡摈余人。<a id="a-8f"></a>如是名王正受境界。<a id="a-8g"></a>由王受行如是正受境界法故。<a id="a-8h"></a>遂能善巧摄养自身。</p>
  <p id="a8i">云何名王勤修法行。<a id="a-8j"></a>谓有国王。<a id="a-8k"></a>具足净信戒闻舍慧。<a id="a-8l"></a>云何名王具足净信。<a id="a-8m"></a>谓有国王。<a id="a-8n"></a>信解他世。<a id="a-8o"></a>信解当来净不净业及爱非爱果与异熟。<a id="a-8p"></a>如是名王具足净信。</p>
  <p id="a8q">云何名王具足净戒。<a id="a-8r"></a>谓有国王。<a id="a-8s"></a>远离杀生及不与取淫欲邪行妄语饮酒诸放逸处。<a id="a-8t"></a>如是名王具足净戒。</p>
  <p id="a8u">云何名王具足净闻。<a id="a-8v"></a>谓有国王。<a id="a-8w"></a>于现法义于后法义。<a id="a-8x"></a>及于现法后法等义。<a id="a-8y"></a>众妙法门善听善受习诵通利。<a id="a-8z"></a>专意研究善见善达。<a id="a-90"></a>如是名王具足净闻。</p>
  <p id="a91">云何名王具足净舍。<a id="a-92"></a>谓有国王。<a id="a-93"></a>虽在悭垢所缠众中。<a id="a-94"></a>心恒清净远离悭垢。<a id="a-95"></a>而处居家常行弃舍舒手乐施。<a id="a-96"></a>好兴祠福惠舍圆满。<a id="a-97"></a>于布施时常乐平等。<a id="a-98"></a>如是名王具足净舍云何名王具足净慧。<a id="a-99"></a>谓有国王。<a id="a-9A"></a>如实了知善不善法有罪无罪修与不与胜劣黑白。<a id="a-9B"></a>于广分别诸缘生法亦如实知。<a id="a-9C"></a>纵令失念生恶贪欲嗔恚忿恨。<a id="a-9D"></a>覆恼悭嫉幻诳谄曲。<a id="a-9E"></a>无惭无愧恶欲恶见。<a id="a-9F"></a>而心觉悟并不坚住。<a id="a-9G"></a>如是名王具足净慧。<a id="a-9H"></a>如是名王勤修法行。<a id="a-9I"></a>由王受行此法行故。<a id="a-9J"></a>能往善趣。<a id="a-9K"></a>如是五种能引发王可爱之法。<a id="a-9L"></a>能引诸王现法后法所有利益。<a id="a-9M"></a>谓初四种能引发王现法利益。<a id="a-9N"></a>最后一种能引发王后法利益。</p>
  <p id="a9O">复次大王当知。<a id="a-9P"></a>我已略说王之过失。<a id="a-9Q"></a>王之功德。<a id="a-9R"></a>王衰损门。<a id="a-9S"></a>王方便门。<a id="a-9T"></a>王可爱法。<a id="a-9U"></a>及能引发王可爱法。<a id="a-9V"></a>是故大王应当修学。<a id="a-9W"></a>王之过失宜当远离。<a id="a-9X"></a>王之功德宜当修习。<a id="a-9Y"></a>王衰损门宜当远离。<a id="a-9Z"></a>王方便门宜当修学。<a id="a-9a"></a>王可爱法宜当希慕。<a id="a-9b"></a>能引发王可爱之法宜当受行。<a id="a-9c"></a>大王若能如是修学。<a id="a-9d"></a>当获一切利益安乐。</p>
  <p id="a9e">复次如说生苦。<a id="a-9f"></a>乃至略说五取蕴苦。<a id="a-9g"></a>云何生苦。<a id="a-9h"></a>当知此苦由五种相。<a id="a-9i"></a>谓众苦所随故。<a id="a-9j"></a>粗重所随故。<a id="a-9k"></a>众苦所依故。<a id="a-9l"></a>烦恼所依故。<a id="a-9m"></a>不随所欲离别法故。<a id="a-9n"></a>云何众苦所随故苦。<a id="a-9o"></a>谓生那落迦及一向苦饿鬼趣中。<a id="a-9p"></a>若于胎生卵生生时。<a id="a-9q"></a>种种忧苦之所随逐故。<a id="a-9r"></a>名众苦所随故苦。<a id="a-9s"></a>云何粗重所随故苦。<a id="a-9t"></a>谓三界诸行为烦恼品粗重所随。<a id="a-9u"></a>性不调柔不自在转。<a id="a-9v"></a>由此随逐三界有情诸行生起。<a id="a-9w"></a>故名粗重所随故苦。</p>
  <p id="a9x">云何众苦所依故苦。<a id="a-9y"></a>谓衰老等众苦差别之所依故。</p>
  <p id="a9z">云何烦恼所依故苦。<a id="a-A0"></a>谓受生已。<a id="a-A1"></a>于爱境爱于嗔境嗔。<a id="a-A2"></a>于痴境痴。<a id="a-A3"></a>由是因缘住不寂静惛荡身心不安隐苦。<a id="a-A4"></a>故名烦恼所依故苦。</p>
  <p id="aA5">云何不随所欲离别法故苦。<a id="a-A6"></a>谓诸有情生者皆死生必殒没。<a id="a-A7"></a>所有寿命死为边际死为终极。<a id="a-A8"></a>如是等事非其所爱。<a id="a-A9"></a>由此因缘唯受众苦。<a id="a-AA"></a>是以不随所欲离别法故说生为苦云何老苦。<a id="a-AB"></a>当知亦由五相。<a id="a-AC"></a>谓于五处衰退故苦。<a id="a-AD"></a>一盛色衰退故。<a id="a-AE"></a>二气力衰退故。<a id="a-AF"></a>三诸根衰退故。<a id="a-AG"></a>四受用境界衰退故。<a id="a-AH"></a>五寿量衰退故云何病苦。<a id="a-AI"></a>当知病苦亦由五相。<a id="a-AJ"></a>一身性变坏故。<a id="a-AK"></a>二忧苦增长多住故。<a id="a-AL"></a>三于可意境不喜受用故。<a id="a-AM"></a>四于不可意境非其所欲强受用故。<a id="a-AN"></a>五能令命根速离坏故。</p>
  <p id="aAO">云何死苦。<a id="a-AP"></a>当知此苦亦由五相。<a id="a-AQ"></a>一离别所爱盛财宝故。<a id="a-AR"></a>二离别所爱盛朋友故。<a id="a-AS"></a>三离别所爱盛眷属故。<a id="a-AT"></a>四离别所爱盛自身故。<a id="a-AU"></a>五于命终时备受种种极重忧苦故。</p>
  <p id="aAV">云何怨憎会苦。<a id="a-AW"></a>当知此苦亦由五相。<a id="a-AX"></a>一与彼会生忧苦故。<a id="a-AY"></a>二治罚畏所依止故。<a id="a-AZ"></a>三恶名畏所依止故。<a id="a-Aa"></a>四苦逼迫命终怖畏所依止故。<a id="a-Ab"></a>五越正法恶趣怖畏所依止故云何爱别离苦。<a id="a-Ac"></a>当知此苦亦由五相。<a id="a-Ad"></a>谓不与彼会生愁恼故。<a id="a-Ae"></a>由此因缘生愁叹故。<a id="a-Af"></a>由此因缘身扰恼故。<a id="a-Ag"></a>念彼众德思恋因缘意热恼故。<a id="a-Ah"></a>应受用等有所阙故。<a id="a-Ai"></a>如爱别离苦。<a id="a-Aj"></a>求不得苦当知亦尔。</p>
  <p id="aAk">云何五取蕴苦。<a id="a-Al"></a>当知此苦亦由五相。<a id="a-Am"></a>谓生苦器故。<a id="a-An"></a>依生苦器故。<a id="a-Ao"></a>苦苦器故。<a id="a-Ap"></a>坏苦器故。<a id="a-Aq"></a>行苦性故。</p>
  <p id="aAr">复次依行差别建立三士。<a id="a-As"></a>谓下中上。<a id="a-At"></a>无自利行无利他行。<a id="a-Au"></a>名为下士。<a id="a-Av"></a>有自利行无利他行。<a id="a-Aw"></a>有利他行无自利行。<a id="a-Ax"></a>名为中士。<a id="a-Ay"></a>有自利行有利他行。<a id="a-Az"></a>名为上士。<a id="a-B0"></a>复有四种补特伽罗。<a id="a-B1"></a>或有行恶而非乐恶。<a id="a-B2"></a>或有乐恶而非行恶。<a id="a-B3"></a>或有行恶亦复乐恶。<a id="a-B4"></a>或非行恶亦非乐恶。<a id="a-B5"></a>若信诸恶能感当来非爱果报。<a id="a-B6"></a>由失念故。<a id="a-B7"></a>或放逸故。<a id="a-B8"></a>近恶友故。<a id="a-B9"></a>造作恶行。<a id="a-BA"></a>是名行恶而非乐恶。<a id="a-BB"></a>若先世来串习恶故。<a id="a-BC"></a>喜乐诸恶恶欲所牵。<a id="a-BD"></a>彼由亲近善丈夫故。<a id="a-BE"></a>闻正法故。<a id="a-BF"></a>如理作意为依止故。<a id="a-BG"></a>见诸恶行能感当来非爱果报。<a id="a-BH"></a>自勉自励远离诸恶。<a id="a-BI"></a>是名乐恶而非行恶。<a id="a-BJ"></a>若性乐恶而不远离。<a id="a-BK"></a>是名行恶亦复乐恶。<a id="a-BL"></a>若有为性不乐诸恶亦能远离。<a id="a-BM"></a>名非行恶亦非乐恶。<a id="a-BN"></a>此中行恶亦乐恶者。<a id="a-BO"></a>是名下士。<a id="a-BP"></a>若有行恶而非乐恶。<a id="a-BQ"></a>或有乐恶而非行恶。<a id="a-BR"></a>是名中士。<a id="a-BS"></a>若非行恶亦非乐恶。<a id="a-BT"></a>是名上士。</p>
  <p id="aBU">复有三士。<a id="a-BV"></a>一重受欲。<a id="a-BW"></a>二重事务。<a id="a-BX"></a>三重正法。<a id="a-BY"></a>初名下士。<a id="a-BZ"></a>次名中士。<a id="a-Ba"></a>后名上士。<a id="a-Bb"></a>又有三种补特伽罗。<a id="a-Bc"></a>一以非事为自事。<a id="a-Bd"></a>二以自事为自事。<a id="a-Be"></a>三以他事为自事。<a id="a-Bf"></a>若行恶行以自存活。<a id="a-Bg"></a>名以非事为自事。<a id="a-Bh"></a>若怖恶行修行善行。<a id="a-Bi"></a>名以自事为自事。<a id="a-Bj"></a>若诸菩萨名以他事为自事。<a id="a-Bk"></a>等。<a id="a-Bl"></a>初名下士。<a id="a-Bm"></a>次名中士。<a id="a-Bn"></a>后名上士。<a id="a-Bo"></a>又诸国王有三圆满。<a id="a-Bp"></a>谓果报圆满。<a id="a-Bq"></a>士用圆满。<a id="a-Br"></a>功德圆满。<a id="a-Bs"></a>若诸国王生富贵家。<a id="a-Bt"></a>长寿少病有大宗叶。<a id="a-Bu"></a>成就俱生聪利之慧。<a id="a-Bv"></a>是王名为果报圆满。<a id="a-Bw"></a>若诸国王善权方便所摄持故。<a id="a-Bx"></a>恒常成就圆满英勇。<a id="a-By"></a>是王名为士用圆满。<a id="a-Bz"></a>若诸国王任持正法名为法王。<a id="a-C0"></a>安住正法名为大王。<a id="a-C1"></a>与内宫王子群臣英杰豪贵国人共修惠施。<a id="a-C2"></a>树福受斋坚持禁戒。<a id="a-C3"></a>是王名为功德圆满。<a id="a-C4"></a>果报圆满者。<a id="a-C5"></a>受用先世净业果报。<a id="a-C6"></a>士用圆满者。<a id="a-C7"></a>受用现法可爱之果。<a id="a-C8"></a>功德圆满者。<a id="a-C9"></a>亦于当来受用圆满净业果报。<a id="a-CA"></a>若有国王。<a id="a-CB"></a>三种圆满皆不具足。<a id="a-CC"></a>名为下士。<a id="a-CD"></a>若有果报圆满或士用圆满。<a id="a-CE"></a>或俱圆满。<a id="a-CF"></a>名为中士。<a id="a-CG"></a>若三圆满无不具足。<a id="a-CH"></a>名为上士。</p>
  <p id="aCI">复有三臣。<a id="a-CJ"></a>一有忠信无伎能智慧。<a id="a-CK"></a>二有忠信伎能无智慧。<a id="a-CL"></a>三具忠信伎能智慧。<a id="a-CM"></a>初名下士。<a id="a-CN"></a>次名中士。<a id="a-CO"></a>后名上士。<a id="a-CP"></a>若不忠信无有伎能亦无智慧当知此臣下中之下。<a id="a-CQ"></a>又有四语。<a id="a-CR"></a>一非爱似爱。<a id="a-CS"></a>二爱似非爱。<a id="a-CT"></a>三非爱似非爱。<a id="a-CU"></a>四爱似爱。<a id="a-CV"></a>诸有语言辞句善顺然非所宜。<a id="a-CW"></a>是名初语。<a id="a-CX"></a>或有语言辞句勃逆然是所宜。<a id="a-CY"></a>是第二语。<a id="a-CZ"></a>或有语言辞句勃逆亦非所宜。<a id="a-Ca"></a>是第三语。<a id="a-Cb"></a>或有语言辞句善顺亦是所宜。<a id="a-Cc"></a>是第四语。<a id="a-Cd"></a>若有宣说非爱似非爱非爱似爱语者。<a id="a-Ce"></a>是下士。<a id="a-Cf"></a>若有宣说爱似非爱语者。<a id="a-Cg"></a>是中士。<a id="a-Ch"></a>若有宣说爱似爱语者。<a id="a-Ci"></a>是上士。</p>
  <p id="aCj">复有三种受诸欲者。<a id="a-Ck"></a>或有受欲非法孟浪积集财宝。<a id="a-Cl"></a>不能安乐正养己身及与妻子。<a id="a-Cm"></a>广说乃至不于沙门婆罗门所修殖福田。<a id="a-Cn"></a>或有受欲法或非法孟浪或非积集财宝。<a id="a-Co"></a>能以安乐正养己身妻子眷属及知友等。<a id="a-Cp"></a>不于沙门婆罗门所修殖福田。<a id="a-Cq"></a>或有受欲一向以法。<a id="a-Cr"></a>及不孟浪积集财宝。<a id="a-Cs"></a>能以安乐正养己身。<a id="a-Ct"></a>广说乃至能于沙门婆罗门所修殖福田。<a id="a-Cu"></a>此三种中初名下士。<a id="a-Cv"></a>次名中士。<a id="a-Cw"></a>后名上士。</p>
  <p id="aCx">复有三人。<a id="a-Cy"></a>一者有人贪染而食。<a id="a-Cz"></a>爱着饕餐乃至耽湎。<a id="a-D0"></a>不见过患不知出离。<a id="a-D1"></a>二者有人思择而食。<a id="a-D2"></a>不染不着。<a id="a-D3"></a>亦不饕餐吞吸迷闷坚住耽湎。<a id="a-D4"></a>深见过患善知出离。<a id="a-D5"></a>而于此食未断未知。<a id="a-D6"></a>三者有人思择而食。<a id="a-D7"></a>不生贪染。<a id="a-D8"></a>广说乃至深见过患善知出离。<a id="a-D9"></a>又于此食已断已知。<a id="a-DA"></a>初名下士。<a id="a-DB"></a>次名中士。<a id="a-DC"></a>后名上士。</p>
  <p id="aDD">复依施物说有三人。<a id="a-DE"></a>一者有人所施之物。<a id="a-DF"></a>但具妙香不具美妙味之与触。<a id="a-DG"></a>二者有人所施之物。<a id="a-DH"></a>具妙香味而无妙触。<a id="a-DI"></a>三者有人所施之物。<a id="a-DJ"></a>具足美妙香味与触。<a id="a-DK"></a>初名下士。<a id="a-DL"></a>次名中士。<a id="a-DM"></a>后名上士。<a id="a-DN"></a>又依施田说有三人。<a id="a-DO"></a>一者有人于爱于恩而行惠施。<a id="a-DP"></a>二者有人于贫苦田而行惠施。<a id="a-DQ"></a>三者有人于具功德最胜福田而行惠施。<a id="a-DR"></a>初名下士。<a id="a-DS"></a>次名中士。<a id="a-DT"></a>后名上士。<a id="a-DU"></a>复有差别。<a id="a-DV"></a>施于所爱名为下士。<a id="a-DW"></a>施于有恩名为中士。<a id="a-DX"></a>施于贫苦具德胜田名为上士。<a id="a-DY"></a>又依施心说有三人。<a id="a-DZ"></a>一者有人将欲惠施先心欢喜。<a id="a-Da"></a>正惠施时心不清净。<a id="a-Db"></a>惠施已后寻复追悔。<a id="a-Dc"></a>二者有人先心欢喜。<a id="a-Dd"></a>施时心净施已追悔。<a id="a-De"></a>三者有人先心欢喜。<a id="a-Df"></a>施时心净施已无悔。<a id="a-Dg"></a>初名下士。<a id="a-Dh"></a>次名中士。<a id="a-Di"></a>后名上士。</p>
  <p id="aDj">复于受持戒福业事。<a id="a-Dk"></a>建立三人。<a id="a-Dl"></a>一者有人但离一分。<a id="a-Dm"></a>非一切时常能远离。<a id="a-Dn"></a>唯自远离不劝他离亦不赞美。<a id="a-Do"></a>见同法者心不欢喜。<a id="a-Dp"></a>是名下士。<a id="a-Dq"></a>二者有人离一切分一切时离。<a id="a-Dr"></a>唯自远离不劝他人亦不赞美。<a id="a-Ds"></a>见同法者心不欢喜。<a id="a-Dt"></a>是名中士。<a id="a-Du"></a>三者有人一切俱现。<a id="a-Dv"></a>是名上士。<a id="a-Dw"></a>又于受持禁戒处所。<a id="a-Dx"></a>建立三人。<a id="a-Dy"></a>一者有人住恶说法毗奈耶中。<a id="a-Dz"></a>受持禁戒。<a id="a-E0"></a>二者有人住善说法毗奈耶中。<a id="a-E1"></a>受持禁戒而有缺漏。<a id="a-E2"></a>三者有人即住于此受持禁戒而不缺漏。<a id="a-E3"></a>初名下士。<a id="a-E4"></a>次名中士。<a id="a-E5"></a>后名上士。<a id="a-E6"></a>又于受持戒心。<a id="a-E7"></a>建立三人。<a id="a-E8"></a>一者有人为活命故受持禁戒。<a id="a-E9"></a>二者有人为生天故受持禁戒。<a id="a-EA"></a>三者有人为涅槃故受持禁戒。<a id="a-EB"></a>初名下士。<a id="a-EC"></a>次名中士。<a id="a-ED"></a>后名上士。<a id="a-EE"></a>又于受持别解脱律仪。<a id="a-EF"></a>说有三人。<a id="a-EG"></a>一者有人唯能受持近住律仪。<a id="a-EH"></a>二者有人亦能受持近事律仪。<a id="a-EI"></a>三者有人亦能受持苾刍律仪。<a id="a-EJ"></a>初名下士。<a id="a-EK"></a>次名中士。<a id="a-EL"></a>后名上士。<a id="a-EM"></a>又于受持苾刍律仪。<a id="a-EN"></a>说有三人。<a id="a-EO"></a>一者有人唯能成就受具足支。<a id="a-EP"></a>无受随法诸学处支。<a id="a-EQ"></a>亦无随护他人心支。<a id="a-ER"></a>亦无随护如先所受诸学处支。<a id="a-ES"></a>二者有人成前三支。<a id="a-ET"></a>无后一支。<a id="a-EU"></a>三者有人具成四支。<a id="a-EV"></a>初名下士。<a id="a-EW"></a>次名中士。<a id="a-EX"></a>后名上士。<a id="a-EY"></a>又有三人。<a id="a-EZ"></a>一者有人唯成别解脱律仪。<a id="a-Ea"></a>二者有人成别解脱静虑律仪。<a id="a-Eb"></a>三者有人成别解脱静虑无漏三种律仪。<a id="a-Ec"></a>初名下士。<a id="a-Ed"></a>次名中士。<a id="a-Ee"></a>后名上士。<a id="a-Ef"></a>又有三人。<a id="a-Eg"></a>一者有人唯能成就非律仪非不律仪摄所受戒律仪。<a id="a-Eh"></a>二者有人亦能成就声闻等相应所受戒律仪。<a id="a-Ei"></a>三者有人亦能成就菩提萨埵所受戒律仪。<a id="a-Ej"></a>初名下士。<a id="a-Ek"></a>次名中士。<a id="a-El"></a>后名上士。</p>
  <p id="aEm">复依修习思惟方便。<a id="a-En"></a>建立三人。<a id="a-Eo"></a>一者有人唯得励力运转思惟。<a id="a-Ep"></a>二者有人有间运转。<a id="a-Eq"></a>设得无间要作功用方能运转。<a id="a-Er"></a>三者有人已得成就任运思惟。<a id="a-Es"></a>初名下士。<a id="a-Et"></a>次名中士。<a id="a-Eu"></a>后名上士。<a id="a-Ev"></a>又依己得修差别故。<a id="a-Ew"></a>建立三人。<a id="a-Ex"></a>一者有人已得内心奢摩他定。<a id="a-Ey"></a>未得增上慧法毗钵舍那。<a id="a-Ez"></a>二者有人已得增上慧法毗钵舍那。<a id="a-F0"></a>未得内心奢摩他定。<a id="a-F1"></a>三者有人俱得二种。<a id="a-F2"></a>初名下士。<a id="a-F3"></a>次名中士。<a id="a-F4"></a>后名上士。<a id="a-F5"></a>又有三人。<a id="a-F6"></a>一者有人已得有寻有伺三摩地。<a id="a-F7"></a>二者有人已得无寻唯伺三摩地。<a id="a-F8"></a>三者有人已得无寻无伺三摩地。<a id="a-F9"></a>初名下士。<a id="a-FA"></a>次名中士。<a id="a-FB"></a>后名上士。<a id="a-FC"></a>又依住修差别。<a id="a-FD"></a>建立三人。<a id="a-FE"></a>一者有人住染污静虑。<a id="a-FF"></a>二者有人住世间清净静虑。<a id="a-FG"></a>三者有人住无漏静虑。<a id="a-FH"></a>初名下士。<a id="a-FI"></a>次名中士。<a id="a-FJ"></a>后名上士。</p>
  <p id="aFK">复次有十种有情众。<a id="a-FL"></a>于十种法爱乐喜悦。<a id="a-FM"></a>何等十法。<a id="a-FN"></a>一寿。<a id="a-FO"></a>二色。<a id="a-FP"></a>三财。<a id="a-FQ"></a>四友。<a id="a-FR"></a>五戒。<a id="a-FS"></a>六闻。<a id="a-FT"></a>七梵行。<a id="a-FU"></a>八慧。<a id="a-FV"></a>九法。<a id="a-FW"></a>十生天。<a id="a-FX"></a>何等名为有情十众一傍生。<a id="a-FY"></a>二母邑。<a id="a-FZ"></a>三受用欲者。<a id="a-Fa"></a>四求所作者。<a id="a-Fb"></a>五出家者。<a id="a-Fc"></a>六多闻为命者。<a id="a-Fd"></a>七入证者。<a id="a-Fe"></a>八寻思者。<a id="a-Ff"></a>九勤苦者。<a id="a-Fg"></a>十弃身者。</p>
  <p id="aFh">复次听闻正法者。<a id="a-Fi"></a>略有六种烦恼过失。<a id="a-Fj"></a>谓憍慢过失。<a id="a-Fk"></a>不欲过失。<a id="a-Fl"></a>不信过失。<a id="a-Fm"></a>身心损恼过失。<a id="a-Fn"></a>散乱过失。<a id="a-Fo"></a>迷惑过失。<a id="a-Fp"></a>由如是等诸过失故。<a id="a-Fq"></a>不能恭敬殷重听法。<a id="a-Fr"></a>广说如经。<a id="a-Fs"></a>散乱烦恼过失复有二种。<a id="a-Ft"></a>谓说时散乱。<a id="a-Fu"></a>说已散乱。<a id="a-Fv"></a>迷惑者。<a id="a-Fw"></a>谓颠倒。</p>
  <p id="aFx">复次烦恼发业略有三种。<a id="a-Fy"></a>一相应发。<a id="a-Fz"></a>二亲生发。<a id="a-G0"></a>三增上发。<a id="a-G1"></a>引余烦恼而发起故。</p>
  <p id="aG2">复次非所爱法略有六种。<a id="a-G3"></a>一怨敌。<a id="a-G4"></a>二疾病。<a id="a-G5"></a>三不可爱境。<a id="a-G6"></a>四生等诸苦。<a id="a-G7"></a>五苦辛良药。<a id="a-G8"></a>六非串习善。<a id="a-G9"></a>前四应远离。<a id="a-GA"></a>后二应修习复次受用诸欲略有五种。<a id="a-GB"></a>一领纳受用。<a id="a-GC"></a>二摄喜受用。<a id="a-GD"></a>三寻思受用。<a id="a-GE"></a>四贪彼受用。<a id="a-GF"></a>五摄自受用。</p>
  <p id="aGG">复次诸欲过失略有八相。<a id="a-GH"></a>一少味多苦多过患相。<a id="a-GI"></a>二他所逼切苦因缘相。<a id="a-GJ"></a>三杂染受用胜因缘相。<a id="a-GK"></a>四堕诸恶趣苦因缘相。<a id="a-GL"></a>五寻思扰乱苦因缘相。<a id="a-GM"></a>六受用磨灭胜因缘相。<a id="a-GN"></a>七丧身磨灭胜因缘相。<a id="a-GO"></a>八能障善法胜因缘相。</p>
  <p id="aGP">复次诸欲因缘略有六种变坏。<a id="a-GQ"></a>一他所逼切变坏。<a id="a-GR"></a>二诸界互违变坏。<a id="a-GS"></a>三所爱有情变坏。<a id="a-GT"></a>四身变坏。<a id="a-GU"></a>五心变坏。<a id="a-GV"></a>六无常变坏。<a id="a-GW"></a>复次当知诸欲由五种相似法故得稠林名。<a id="a-GX"></a>一由众多相似法故。<a id="a-GY"></a>二由杂秽相似法故。<a id="a-GZ"></a>三由养育众生相似法故。<a id="a-Ga"></a>四由藏窜相似法故。<a id="a-Gb"></a>五由险难相似法故。</p>
  <p id="aGc">我已略说有寻有伺等三地决择。<a id="a-Gd"></a>其中处处余决择文。<a id="a-Ge"></a>更不复现。</p>
 </body>
</html>