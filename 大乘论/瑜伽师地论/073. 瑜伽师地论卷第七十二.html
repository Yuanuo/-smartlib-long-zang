<!doctype html>
<html id="z3IBVMpw0" data-ver="889">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第七十二</h1>
  <h2 id="a2">摄决择分中菩萨地之一</h2>
  <p id="a3">如是已说声闻地等决择。<a id="a-4"></a>菩萨地决择。<a id="a-5"></a>我今当说。</p>
  <p id="a6">谓如成立声闻种性。<a id="a-7"></a>当知成立菩萨种性亦复如是。</p>
  <p id="a8">复次有十发心。<a id="a-9"></a>谓世俗受发心。<a id="a-A"></a>得法性发心。<a id="a-B"></a>不决定发心。<a id="a-C"></a>决定发心。<a id="a-D"></a>不清净发心。<a id="a-E"></a>清净发心。<a id="a-F"></a>羸劣发心。<a id="a-G"></a>强盛发心。<a id="a-H"></a>未成果发心。<a id="a-I"></a>已成果发心。<a id="a-J"></a>世俗受发心者。<a id="a-K"></a>谓诸菩萨未入菩萨正性离生所有发心。<a id="a-L"></a>得法性发心者。<a id="a-M"></a>谓诸菩萨已入菩萨正性离生。<a id="a-N"></a>及回向菩提诸声闻等所有发心。<a id="a-O"></a>不决定发心者。<a id="a-P"></a>谓非彼种性。<a id="a-Q"></a>设彼种性复退还法所有发心。<a id="a-R"></a>与此相违当知名为决定发心。<a id="a-S"></a>不清净发心者。<a id="a-T"></a>谓如有一或随他转。<a id="a-U"></a>或被陵逼不揆不量。<a id="a-V"></a>或怖王难或怖贼难。<a id="a-W"></a>或怖鬼难或怖退转。<a id="a-X"></a>或为活命或为利养恭敬因缘或复矫诳。<a id="a-Y"></a>如是等类而发心者。<a id="a-Z"></a>当知皆名不清净发心。<a id="a-a"></a>与此相违而发心者。<a id="a-b"></a>名清净发心。<a id="a-c"></a>羸劣发心者。<a id="a-d"></a>谓如有一已发心菩萨。<a id="a-e"></a>贪嗔痴缠所蔽伏故。<a id="a-f"></a>舍于正行处于邪行。<a id="a-g"></a>与此相违名强盛发心。<a id="a-h"></a>未成果发心者。<a id="a-i"></a>谓从胜解行地乃至第十地所有发心。<a id="a-j"></a>已成果发心者。<a id="a-k"></a>谓如来地所有发心。<a id="a-l"></a>如世尊言。<a id="a-m"></a>我已解脱难行之行。<a id="a-n"></a>我于一切难行之行极善解脱。<a id="a-o"></a>自正愿满亦令于他趣证菩提。<a id="a-p"></a>此十发心。<a id="a-q"></a>几染污几不染污等广决择文更不复现。<a id="a-r"></a>复次有四种心。<a id="a-s"></a>菩萨应当恒常随护。<a id="a-t"></a>一闻思所成心。<a id="a-u"></a>二悲心。<a id="a-v"></a>三资粮心。<a id="a-w"></a>四修所成心。</p>
  <p id="ax">复次菩萨有九正行。<a id="a-y"></a>依于自义及与他义。<a id="a-z"></a>一于生死正行。<a id="a-10"></a>二于有情正行。<a id="a-11"></a>三于自己正行。<a id="a-12"></a>四于诸欲正行。<a id="a-13"></a>五于身语意业正行。<a id="a-14"></a>六于不应损恼有情正行。<a id="a-15"></a>七于无间修善法正行。<a id="a-16"></a>八于内心奢摩他正行。<a id="a-17"></a>九于增上慧法毗钵舍那正行。<a id="a-18"></a>云何菩萨于生死中行于正行。<a id="a-19"></a>谓如病者于所有病于辛苦乐。<a id="a-1A"></a>云何菩萨于诸有情行于正行。<a id="a-1B"></a>谓如良医于有病者。<a id="a-1C"></a>云何菩萨于自体上行于正行。<a id="a-1D"></a>谓如善巧家长于未成就幼童。<a id="a-1E"></a>云何菩萨于诸欲中行于正行。<a id="a-1F"></a>谓如商主行于商路于诸财货。<a id="a-1G"></a>云何菩萨于身语意业行于正行。<a id="a-1H"></a>谓如浣染衣者于诸衣服。<a id="a-1I"></a>云何菩萨于不应损恼有情行于正行。<a id="a-1J"></a>谓如慈父于己膝上放失便利婴孩小儿。<a id="a-1K"></a>云何菩萨于无间修诸善法中行于正行。<a id="a-1L"></a>谓如求火者施功于燧。<a id="a-1M"></a>云何菩萨于内心奢摩他中行于正行。<a id="a-1N"></a>谓如其主于能致财可委付者。<a id="a-1O"></a>云何菩萨于增上慧法毗钵舍那中行于正行。<a id="a-1P"></a>谓如善幻者于诸幻事。<a id="a-1Q"></a>余决择文更不复现。<a id="a-1R"></a>复次若于五种有情众中。<a id="a-1S"></a>起邪行时。<a id="a-1T"></a>说名无哀无愍无有伤叹。<a id="a-1U"></a>一于乞求者。<a id="a-1V"></a>二于危厄者。<a id="a-1W"></a>三于有恩者。<a id="a-1X"></a>四于乐乐者。<a id="a-1Y"></a>五于乐法者。<a id="a-1Z"></a>言乞求者。<a id="a-1a"></a>略有五种。<a id="a-1b"></a>一求饮食。<a id="a-1c"></a>二求衣服。<a id="a-1d"></a>三求房舍。<a id="a-1e"></a>四求病缘医药资具。<a id="a-1f"></a>五求救护。<a id="a-1g"></a>其危厄者。<a id="a-1h"></a>亦有五种。<a id="a-1i"></a>一住艰乏者。<a id="a-1j"></a>二住迷乱者。<a id="a-1k"></a>三来归依者。<a id="a-1l"></a>四相投委者。<a id="a-1m"></a>五来拜觐者。<a id="a-1n"></a>其有恩者亦有五种。<a id="a-1o"></a>一母。<a id="a-1p"></a>二父。<a id="a-1q"></a>三妻子。<a id="a-1r"></a>四奴婢仆使。<a id="a-1s"></a>五朋友兄弟亲属宰官。<a id="a-1t"></a>其乐乐者亦有五种。<a id="a-1u"></a>一爱乐事业兴盛乐。<a id="a-1v"></a>二爱乐事业兴盛不乖离乐。<a id="a-1w"></a>三爱乐时节变异苦远离乐。<a id="a-1x"></a>四爱乐解疲倦乐。<a id="a-1y"></a>五爱乐求升进乐。<a id="a-1z"></a>其乐法者亦有五种。<a id="a-20"></a>一乐说正法。<a id="a-21"></a>二乐受持读诵。<a id="a-22"></a>三乐论议决择。<a id="a-23"></a>四乐教授教诫。<a id="a-24"></a>五乐法随法行。<a id="a-25"></a>此中邪行者。<a id="a-26"></a>谓于是中或作加行故。<a id="a-27"></a>或不作加行故。<a id="a-28"></a>或不饶益加行故。<a id="a-29"></a>或中庸加行故。<a id="a-2A"></a>应知其相。<a id="a-2B"></a>复次于有情中有五种不堪任性。<a id="a-2C"></a>若诸有情成就此者。<a id="a-2D"></a>诸佛如来尚难化度。<a id="a-2E"></a>况诸菩萨。<a id="a-2F"></a>或复余者。<a id="a-2G"></a>诸佛如来虽欲于彼作义利乐。<a id="a-2H"></a>然彼不能领受所作义利乐事。<a id="a-2I"></a>又于所作能为障碍。<a id="a-2J"></a>况诸菩萨。<a id="a-2K"></a>或复余者。<a id="a-2L"></a>何等为五。<a id="a-2M"></a>一于清净无堪任性。<a id="a-2N"></a>二于加行无堪任性。<a id="a-2O"></a>三于彼果成办无堪任性。<a id="a-2P"></a>四于加行及彼果成办无堪任性。<a id="a-2Q"></a>五于摄受饶益无堪任性。<a id="a-2R"></a>于清净无堪任性者。<a id="a-2S"></a>谓如有一本性无有般涅槃法。<a id="a-2T"></a>于加行无堪任性者。<a id="a-2U"></a>谓如有一同般涅槃法相续已熟。<a id="a-2V"></a>于此无间造作积集。<a id="a-2W"></a>能障正加行业。<a id="a-2X"></a>由此因缘于现法中无有堪能修正方便。<a id="a-2Y"></a>于彼果成办无堪任性者。<a id="a-2Z"></a>谓如有一同般涅槃法相续未熟。<a id="a-2a"></a>不作不集能障正加行业由此因缘无有功能成办彼果。<a id="a-2b"></a>于加行及彼果成办无堪任性者。<a id="a-2c"></a>谓如有一同般涅槃法相续未熟。<a id="a-2d"></a>于此无间造作积集。<a id="a-2e"></a>能障正加行业。<a id="a-2f"></a>由此因缘俱无堪能。<a id="a-2g"></a>于摄受饶益无堪任性者。<a id="a-2h"></a>谓如有一于此无间造作积集。<a id="a-2i"></a>能感定受贫穷匮乏苦恼之业。<a id="a-2j"></a>由此因缘于现法中无有堪能令彼巨富无匮安乐。<a id="a-2k"></a>与此相违当知五种有堪任性。</p>
  <p id="a2l">复次若欲了知真实义者。<a id="a-2m"></a>当先了知略有五事嗢拖南曰。</p>
  <p id="a2n">总举别分别　　有实世俗事</p>
  <p id="a2o">若生若异等　　相行等色等</p>
  <p id="a2p">云何五事。<a id="a-2q"></a>一相。<a id="a-2r"></a>二名。<a id="a-2s"></a>三分别。<a id="a-2t"></a>四真如。<a id="a-2u"></a>五正智。<a id="a-2v"></a>何等为相。<a id="a-2w"></a>谓若略说所有言谈安足处事。<a id="a-2x"></a>何等为名。<a id="a-2y"></a>谓即于相所有增语。<a id="a-2z"></a>何等为分别。<a id="a-30"></a>谓三界行中所有心心所。<a id="a-31"></a>何等为真如。<a id="a-32"></a>谓法无我所显圣智所行非一切言谈安足处事。<a id="a-33"></a>何等为正智。<a id="a-34"></a>谓略有二种。<a id="a-35"></a>一唯出世间正智。<a id="a-36"></a>二世间出世间正智。<a id="a-37"></a>何等名为唯出世间正智。<a id="a-38"></a>谓由此故声闻独觉诸菩萨等通达真如。<a id="a-39"></a>又由此故彼诸菩萨于五明处善修方便。<a id="a-3A"></a>多住如是一切遍行真如智故。<a id="a-3B"></a>速证圆满所知障净。<a id="a-3C"></a>何等名为世间出世间正智。<a id="a-3D"></a>谓声闻独觉以初正智通达真如已。<a id="a-3E"></a>由此后所得世间出世间正智。<a id="a-3F"></a>于诸安立谛中。<a id="a-3G"></a>令心厌怖三界过患爱味三界寂静。<a id="a-3H"></a>又由多分安住此故。<a id="a-3I"></a>速证圆满烦恼障净。<a id="a-3J"></a>又即此智未曾得义名出世间。<a id="a-3K"></a>缘言说相为境界义亦名世间。<a id="a-3L"></a>是故说为世间出世间。<a id="a-3M"></a>世尊依此密意说如是言。<a id="a-3N"></a>我说有世间智。<a id="a-3O"></a>有出世间智。<a id="a-3P"></a>有世间出世间智。<a id="a-3Q"></a>若分别所摄智。<a id="a-3R"></a>唯名为世间。<a id="a-3S"></a>初正智所摄智。<a id="a-3T"></a>唯名出世间。<a id="a-3U"></a>第二正智所摄智。<a id="a-3V"></a>通名世间出世间。</p>
  <p id="a3W">问相当言有耶。<a id="a-3X"></a>当言无耶。<a id="a-3Y"></a>答当言是有。<a id="a-3Z"></a>问为如自性差别假立故立如是当言有耶。<a id="a-3a"></a>答如是当言无。<a id="a-3b"></a>问为如分别所行境如是当言有耶。<a id="a-3c"></a>答如是当言有。<a id="a-3d"></a>如是菩萨于相有性得善巧故。<a id="a-3e"></a>于诸相中善记为有善记为无。<a id="a-3f"></a>善记为亦有亦无。<a id="a-3g"></a>善记为非有非无。<a id="a-3h"></a>彼由如是善记别故。<a id="a-3i"></a>远离增益损减二边。<a id="a-3j"></a>行于中道善说法界。<a id="a-3k"></a>问此相为以言说义当言是有。<a id="a-3l"></a>为以离言说义当言是有。<a id="a-3m"></a>答俱由二义当言是有。<a id="a-3n"></a>何以故。<a id="a-3o"></a>若如语言安立足处。<a id="a-3p"></a>如是以言说义当言是有。<a id="a-3q"></a>若如自性差别假立不成就义。<a id="a-3r"></a>如是以离言说义当言是有。<a id="a-3s"></a>如相名分别亦尔。<a id="a-3t"></a>问真如正智当言有耶。<a id="a-3u"></a>当言无耶。<a id="a-3v"></a>答当言是有。<a id="a-3w"></a>问相当言实有。<a id="a-3x"></a>当言假有。<a id="a-3y"></a>答实有行中当言实有。<a id="a-3z"></a>假有行中当言假有。<a id="a-40"></a>有相诸行亦有二种。<a id="a-41"></a>问名当言实有。<a id="a-42"></a>当言假有。<a id="a-43"></a>答当言假有。<a id="a-44"></a>唯于相中假施设故。<a id="a-45"></a>问分别当言实有。<a id="a-46"></a>当言假有。<a id="a-47"></a>答二种俱有。<a id="a-48"></a>问真如当言实有。<a id="a-49"></a>当言假有。<a id="a-4A"></a>答当言实有。<a id="a-4B"></a>胜义摄故。<a id="a-4C"></a>问正智当言实有。<a id="a-4D"></a>当言假有。<a id="a-4E"></a>答当言俱有。<a id="a-4F"></a>此中智是实有。<a id="a-4G"></a>若智眷属诸心心所亦名为智。<a id="a-4H"></a>说之为假。<a id="a-4I"></a>故有二种。<a id="a-4J"></a>问相当言世俗有。<a id="a-4K"></a>当言胜义有。<a id="a-4L"></a>答当言世俗有。<a id="a-4M"></a>由二因缘故。<a id="a-4N"></a>一杂染起故。<a id="a-4O"></a>二施设器故。<a id="a-4P"></a>问名当言世俗有。<a id="a-4Q"></a>当言胜义有。<a id="a-4R"></a>答当言世俗有。<a id="a-4S"></a>由三因缘故。<a id="a-4T"></a>一杂染起故。<a id="a-4U"></a>二施设器故。<a id="a-4V"></a>三言说所依故。<a id="a-4W"></a>问分别当言世俗有。<a id="a-4X"></a>当言胜义有。<a id="a-4Y"></a>答当言世俗有。<a id="a-4Z"></a>由四因缘故。<a id="a-4a"></a>一杂染起故。<a id="a-4b"></a>二施设器故。<a id="a-4c"></a>三言说随眠故。<a id="a-4d"></a>四言说随觉故。<a id="a-4e"></a>问真如当言世俗有。<a id="a-4f"></a>当言胜义有。<a id="a-4g"></a>答当言胜义有。<a id="a-4h"></a>是清净所缘境性故。<a id="a-4i"></a>问正智当言世俗有。<a id="a-4j"></a>当言胜义有。<a id="a-4k"></a>答初正智当言胜义有。<a id="a-4l"></a>第二正智当言俱有。</p>
  <p id="a4m">问相当言谁所生。<a id="a-4n"></a>答当言相所生及先分别所生。<a id="a-4o"></a>问名当言谁所生。<a id="a-4p"></a>答当言补特伽罗欲所生。<a id="a-4q"></a>问分别当言谁所生。<a id="a-4r"></a>答当言分别所生及相所生。<a id="a-4s"></a>问真如当言谁所生。<a id="a-4t"></a>答当言无生。<a id="a-4u"></a>问正智当言谁所生。<a id="a-4v"></a>答当言由听闻正法如理作意正智得生。</p>
  <p id="a4w">问相与名当言异。<a id="a-4x"></a>当言不异。<a id="a-4y"></a>答俱不可说。<a id="a-4z"></a>何以故。<a id="a-50"></a>俱有过故。<a id="a-51"></a>异有何过。<a id="a-52"></a>名应实有。<a id="a-53"></a>不异有何过。<a id="a-54"></a>若取相时应亦取名。<a id="a-55"></a>问相与分别当言异。<a id="a-56"></a>当言不异。<a id="a-57"></a>答俱不可说。<a id="a-58"></a>何以故。<a id="a-59"></a>俱有过故。<a id="a-5A"></a>异有何过。<a id="a-5B"></a>分别应非相为性。<a id="a-5C"></a>不异有何过。<a id="a-5D"></a>离分别外所有诸相应以分别为性。<a id="a-5E"></a>问相与真如。<a id="a-5F"></a>当言异当言不异。<a id="a-5G"></a>答俱不可说。<a id="a-5H"></a>何以故。<a id="a-5I"></a>俱有过故。<a id="a-5J"></a>异有何过。<a id="a-5K"></a>诸相之胜义应非即真如。<a id="a-5L"></a>又修观者应舍诸相别求真如。<a id="a-5M"></a>又于真如得正觉时。<a id="a-5N"></a>不应于相亦得正觉。<a id="a-5O"></a>不异有何过。<a id="a-5P"></a>如真如无差别。<a id="a-5Q"></a>一切相亦应无差别。<a id="a-5R"></a>又得相时应得真如。<a id="a-5S"></a>又得真如时亦如得相应不清净。<a id="a-5T"></a>如诸行上有无常苦无我共相。<a id="a-5U"></a>虽复是有而不可说与彼诸行若异不异。<a id="a-5V"></a>又如身心粗重轻安。<a id="a-5W"></a>虽复是有而不可说与彼身心若异不异。<a id="a-5X"></a>又如善恶无记法中种子。<a id="a-5Y"></a>虽有而不可说与彼诸法若异不异。<a id="a-5Z"></a>何以故。<a id="a-5a"></a>俱有过故。<a id="a-5b"></a>又如虚空遍一切故于诸色处虽有虚空而不可说与彼诸色若异不异。<a id="a-5c"></a>何以故。<a id="a-5d"></a>俱有过故。<a id="a-5e"></a>异有何过。<a id="a-5f"></a>不遍一切故。<a id="a-5g"></a>虚空应无常。<a id="a-5h"></a>不异有何过。<a id="a-5i"></a>离色虚空应无所有。<a id="a-5j"></a>此中道理如其所应当知亦尔。<a id="a-5k"></a>声闻乘中有处世尊依于诸行显示不异亦非不异记别道理。<a id="a-5l"></a>如说苾刍取非即蕴亦不离蕴。<a id="a-5m"></a>此中欲贪说名为取。<a id="a-5n"></a>不异有何过。<a id="a-5o"></a>诽谤蕴中善无记法不清净过。<a id="a-5p"></a>异有何过。<a id="a-5q"></a>于诸取中增益常性不清净过。<a id="a-5r"></a>如相与真如不异非不异道理。<a id="a-5s"></a>名分别正智与真如当知亦尔。<a id="a-5t"></a>问相与正智。<a id="a-5u"></a>当言异当言不异。<a id="a-5v"></a>答如与分别俱不可说。<a id="a-5w"></a>问名与分别。<a id="a-5x"></a>当言异当言不异。<a id="a-5y"></a>答当言异。<a id="a-5z"></a>问名与正智。<a id="a-60"></a>当言异当言不异。<a id="a-61"></a>答当言异。<a id="a-62"></a>问分别与正智。<a id="a-63"></a>当言异当言不异。<a id="a-64"></a>答当言异。<a id="a-65"></a>问相有何相。<a id="a-66"></a>答分别所行相。<a id="a-67"></a>问名有何相。<a id="a-68"></a>答言说所依相。<a id="a-69"></a>问分别有何相。<a id="a-6A"></a>答相为所行相。<a id="a-6B"></a>问真如有何相。<a id="a-6C"></a>答正智所行相。<a id="a-6D"></a>问正智有何相。<a id="a-6E"></a>答真如为所行相。</p>
  <p id="a6F">问相有何行相。<a id="a-6G"></a>答应知此相有种种行相无量行相。<a id="a-6H"></a>由分别行相种种无量故。<a id="a-6I"></a>谓色相心相。<a id="a-6J"></a>心所有相。<a id="a-6K"></a>心不相应行相。<a id="a-6L"></a>无为相。<a id="a-6M"></a>蕴相界相处相。<a id="a-6N"></a>缘起相处非处相。<a id="a-6O"></a>根相谛相。<a id="a-6P"></a>念住相正断相神足相。<a id="a-6Q"></a>根相力相。<a id="a-6R"></a>觉支相道支相。<a id="a-6S"></a>行迹相法迹相。<a id="a-6T"></a>奢摩他相毗钵舍那相。<a id="a-6U"></a>举相舍相缘相依相。<a id="a-6V"></a>地相水相火相风相空相识相。<a id="a-6W"></a>此世界相彼世界相。<a id="a-6X"></a>日相月相。<a id="a-6Y"></a>那落迦相。<a id="a-6Z"></a>傍生相饿鬼相。<a id="a-6a"></a>人相四大王众天相。<a id="a-6b"></a>三十三天相。<a id="a-6c"></a>夜摩天相。<a id="a-6d"></a>睹史多天相。<a id="a-6e"></a>乐化天相。<a id="a-6f"></a>他化自在天相。<a id="a-6g"></a>初静虑相。<a id="a-6h"></a>第二静虑相。<a id="a-6i"></a>第三静虑相。<a id="a-6j"></a>第四静虑相。<a id="a-6k"></a>空无边处相。<a id="a-6l"></a>识无边处相。<a id="a-6m"></a>无所有处相。<a id="a-6n"></a>非想非非想处相。<a id="a-6o"></a>起相尽相。<a id="a-6p"></a>有相非有相。<a id="a-6q"></a>杂染相清净相。<a id="a-6r"></a>见闻觉知相。<a id="a-6s"></a>已得寻求相。<a id="a-6t"></a>心随寻伺相。<a id="a-6u"></a>如是等类余无量相。<a id="a-6v"></a>复有六相。<a id="a-6w"></a>一有相相。<a id="a-6x"></a>二无相相。<a id="a-6y"></a>三狭小相。<a id="a-6z"></a>四广大相。<a id="a-70"></a>五无量相。<a id="a-71"></a>六无所有相。<a id="a-72"></a>云何有相相。<a id="a-73"></a>谓解了事名分别所有相。<a id="a-74"></a>云何无相相。<a id="a-75"></a>谓不解了事名分别所有相。<a id="a-76"></a>云何狭小相。<a id="a-77"></a>谓欲界事分别所有相。<a id="a-78"></a>云何广大相。<a id="a-79"></a>谓色界事分别所有相。<a id="a-7A"></a>云何无量相。<a id="a-7B"></a>谓空识无边处无色界事分别所有相。<a id="a-7C"></a>云何无所有相。<a id="a-7D"></a>谓无所有处无色界事分别所有相。<a id="a-7E"></a>复有余五相。<a id="a-7F"></a>一相相。<a id="a-7G"></a>二名相。<a id="a-7H"></a>三分别相。<a id="a-7I"></a>四真如相。<a id="a-7J"></a>五正智相。<a id="a-7K"></a>复有余二相。<a id="a-7L"></a>一本性相。<a id="a-7M"></a>二影像相。<a id="a-7N"></a>云何本性相。<a id="a-7O"></a>谓先分别所生。<a id="a-7P"></a>及相所生。<a id="a-7Q"></a>共所成相。<a id="a-7R"></a>云何影像相。<a id="a-7S"></a>谓遍计所起。<a id="a-7T"></a>胜解所现。<a id="a-7U"></a>非住本性相。<a id="a-7V"></a>问名有何行相。<a id="a-7W"></a>答由相势力亦有种种无量行相。<a id="a-7X"></a>又若略说有十二种。<a id="a-7Y"></a>一假说名。<a id="a-7Z"></a>二实事名。<a id="a-7a"></a>三种类相应名。<a id="a-7b"></a>四各别相应名。<a id="a-7c"></a>五随德名。<a id="a-7d"></a>六假立名。<a id="a-7e"></a>七共所知名。<a id="a-7f"></a>八非共所知名。<a id="a-7g"></a>九显了名。<a id="a-7h"></a>十不显了名。<a id="a-7i"></a>十一总名。<a id="a-7j"></a>十二别名。<a id="a-7k"></a>问分别有何行相。<a id="a-7l"></a>答由相名势力故亦有种种无量行相。<a id="a-7m"></a>若略说者当知有七种。<a id="a-7n"></a>一有相分别。<a id="a-7o"></a>二无相分别。<a id="a-7p"></a>三于境界任运分别。<a id="a-7q"></a>四寻求分别。<a id="a-7r"></a>互伺察分别。<a id="a-7s"></a>六染污分别。<a id="a-7t"></a>六无染污分别。<a id="a-7u"></a>问真如有何行相。<a id="a-7v"></a>答其相不可说行相。<a id="a-7w"></a>问正智有何行相。<a id="a-7x"></a>答若出世间正智亦有其相。<a id="a-7y"></a>不可说行相。<a id="a-7z"></a>若世间出世间正智。<a id="a-80"></a>有取安立谛行相。</p>
  <p id="a81">复次若相若影像。<a id="a-82"></a>若显现若有。<a id="a-83"></a>若戏论若萨迦耶。<a id="a-84"></a>若有为若思所造。<a id="a-85"></a>若缘生如是等是相差别。<a id="a-86"></a>若名若想。<a id="a-87"></a>若施设若假言说。<a id="a-88"></a>若世俗若假立。<a id="a-89"></a>若言论如是等是名差别。<a id="a-8A"></a>若分别若思惟。<a id="a-8B"></a>若遍计若邪道。<a id="a-8C"></a>若邪行若越流。<a id="a-8D"></a>若不正取如是等是分别差别。<a id="a-8E"></a>若真如若实性。<a id="a-8F"></a>若谛性若无颠倒性。<a id="a-8G"></a>若不颠倒性若无戏论界。<a id="a-8H"></a>若无相界若法界。<a id="a-8I"></a>若实际如是等是真如差别。<a id="a-8J"></a>若正智若正慧。<a id="a-8K"></a>若正觉若正道。<a id="a-8L"></a>若正行若正流。<a id="a-8M"></a>若正取如是等是正智差别。</p>
  <p id="a8N">问如是五事。<a id="a-8O"></a>几色几心。<a id="a-8P"></a>几心所有。<a id="a-8Q"></a>几心不相应行。<a id="a-8R"></a>几无为。<a id="a-8S"></a>答相通五种。<a id="a-8T"></a>名唯心。<a id="a-8U"></a>不相应行分别正智。<a id="a-8V"></a>通心及心所有。<a id="a-8W"></a>真如唯无为。</p>
  <p id="a8X">问如是五事。<a id="a-8Y"></a>几蕴所摄。<a id="a-8Z"></a>几非蕴所摄。<a id="a-8a"></a>答三蕴所摄。<a id="a-8b"></a>相摄不摄。<a id="a-8c"></a>真如不摄。</p>
  <p id="a8d">问如是五事。<a id="a-8e"></a>几界处所摄。<a id="a-8f"></a>几非界处所摄。<a id="a-8g"></a>答一切皆是界处所摄。</p>
  <p id="a8h">问如是五事。<a id="a-8i"></a>几缘起所摄。<a id="a-8j"></a>几非缘起所摄。<a id="a-8k"></a>答三缘起摄。<a id="a-8l"></a>相摄不摄。<a id="a-8m"></a>真如不摄。<a id="a-8n"></a>如缘起摄。<a id="a-8o"></a>处非处摄及与根摄当知亦尔。</p>
  <p id="a8p">问如是五事。<a id="a-8q"></a>几谛所摄。<a id="a-8r"></a>几非谛所摄。<a id="a-8s"></a>答谛有二种。<a id="a-8t"></a>一安立谛。<a id="a-8u"></a>二非安立谛。<a id="a-8v"></a>安立谛者。<a id="a-8w"></a>谓四圣谛。<a id="a-8x"></a>非安立谛者。<a id="a-8y"></a>谓真如。<a id="a-8z"></a>此中三是安立谛所摄。<a id="a-90"></a>相亦摄亦不摄。<a id="a-91"></a>真如唯非安立谛所摄。<a id="a-92"></a>问如是五事。<a id="a-93"></a>几因缘所摄。<a id="a-94"></a>几等无间缘。<a id="a-95"></a>几所缘缘。<a id="a-96"></a>几增上缘所摄。<a id="a-97"></a>答相一切缘所摄。<a id="a-98"></a>名等无间缘所不摄。<a id="a-99"></a>分别正智四缘所摄。<a id="a-9A"></a>真如唯所缘缘摄。</p>
  <p id="a9B">问如是五事。<a id="a-9C"></a>几法依所摄。<a id="a-9D"></a>几义依。<a id="a-9E"></a>几了义经依。<a id="a-9F"></a>几智依所摄。<a id="a-9G"></a>答相三依所摄。<a id="a-9H"></a>名唯法依所摄。<a id="a-9I"></a>如相分别亦尔。<a id="a-9J"></a>真如智所行故义依所摄。<a id="a-9K"></a>正智唯智依所摄。</p>
  <p id="a9L">问如是五事。<a id="a-9M"></a>几有色几无色。<a id="a-9N"></a>答相通二种。<a id="a-9O"></a>分别正智唯无色。<a id="a-9P"></a>名与真如俱非二种。<a id="a-9Q"></a>是假有故不可说故。<a id="a-9R"></a>如有色无色。<a id="a-9S"></a>有见无见有对无对亦尔。</p>
  <p id="a9T">问如是五事。<a id="a-9U"></a>几有漏几无漏。<a id="a-9V"></a>答相通二种。<a id="a-9W"></a>二唯有漏。<a id="a-9X"></a>二唯无漏。<a id="a-9Y"></a>真如漏尽所缘义故名无漏。<a id="a-9Z"></a>非漏尽相义故。<a id="a-9a"></a>正智漏尽对治义故名无漏。</p>
  <p id="a9b">问如是五事。<a id="a-9c"></a>几有为几无为。<a id="a-9d"></a>答相通二种。<a id="a-9e"></a>三唯有为。<a id="a-9f"></a>真如唯无为。<a id="a-9g"></a>诸行寂静所缘义故。<a id="a-9h"></a>非诸行寂静相义故。</p>
  <p id="a9i">问如是五事。<a id="a-9j"></a>几有诤几无诤。<a id="a-9k"></a>答相通二种。<a id="a-9l"></a>二唯有诤。<a id="a-9m"></a>二唯无诤。<a id="a-9n"></a>如有漏无漏此中道理当知亦尔。<a id="a-9o"></a>如有诤无诤如是。<a id="a-9p"></a>有爱味无爱味依耽嗜依出离当知亦尔。</p>
  <p id="a9q">问如是五事。<a id="a-9r"></a>几世间几出世间。<a id="a-9s"></a>答三是世间。<a id="a-9t"></a>真如是出世间。<a id="a-9u"></a>正智一分唯出世间。<a id="a-9v"></a>一分通世间出世间。<a id="a-9w"></a>真如一切言说戏论寂静所缘义名出世间。<a id="a-9x"></a>非超过言说戏论相义故。<a id="a-9y"></a>如世间出世间。<a id="a-9z"></a>堕摄非堕摄当知亦尔。</p>
  <p id="aA0">问如是五事。<a id="a-A1"></a>几内几外。<a id="a-A2"></a>答相通二种。<a id="a-A3"></a>名唯是外。<a id="a-A4"></a>分别生所摄故通二种。<a id="a-A5"></a>真如非二种。<a id="a-A6"></a>如分别。<a id="a-A7"></a>正智亦尔。</p>
  <p id="aA8">问如是五事。<a id="a-A9"></a>几粗几细。<a id="a-AA"></a>答三通二种。<a id="a-AB"></a>真如唯细。<a id="a-AC"></a>难识义故。<a id="a-AD"></a>非相渐减极略义故。<a id="a-AE"></a>正智唯细。<a id="a-AF"></a>行细义故。</p>
  <p id="aAG">问如是五事。<a id="a-AH"></a>几劣几胜。<a id="a-AI"></a>答三通二种。<a id="a-AJ"></a>真如唯胜。<a id="a-AK"></a>清净所缘义故。<a id="a-AL"></a>非从下劣胜进相义故。<a id="a-AM"></a>正智唯胜。<a id="a-AN"></a>真如为所行义故。</p>
  <p id="aAO">问如是五事。<a id="a-AP"></a>几远几近。<a id="a-AQ"></a>答一由处远时远故俱通二种。<a id="a-AR"></a>名分别正智由时远故皆通二种。<a id="a-AS"></a>真如由二故俱非二种。<a id="a-AT"></a>以无为故。</p>
  <p id="aAU">问如是五事。<a id="a-AV"></a>几有执受几无执受。<a id="a-AW"></a>答相通二种。<a id="a-AX"></a>名分别正智无执受。<a id="a-AY"></a>真如俱非二种问如是五事。<a id="a-AZ"></a>几同分几彼同分。<a id="a-Aa"></a>答相通二种。<a id="a-Ab"></a>余非二种。<a id="a-Ac"></a>唯依有色诸根建立同分彼同分故。</p>
  <p id="aAd">问如是五事。<a id="a-Ae"></a>几因几非因。<a id="a-Af"></a>答四是因。<a id="a-Ag"></a>真如非因。<a id="a-Ah"></a>如因非因。<a id="a-Ai"></a>果非果有因非有因。<a id="a-Aj"></a>有果非有果当知亦尔。</p>
  <p id="aAk">问如是五事。<a id="a-Al"></a>几是异熟几非异熟。<a id="a-Am"></a>答相通二种。<a id="a-An"></a>名非异熟。<a id="a-Ao"></a>分别通二种。<a id="a-Ap"></a>真如俱非二种。<a id="a-Aq"></a>正智非异熟。</p>
  <p id="aAr">问如是五事。<a id="a-As"></a>几有异熟几非有异熟。<a id="a-At"></a>答相通二种。<a id="a-Au"></a>名非有异熟。<a id="a-Av"></a>分别通二种。<a id="a-Aw"></a>真如俱非二种。<a id="a-Ax"></a>正智定非有异熟。<a id="a-Ay"></a>问如是五事。<a id="a-Az"></a>几有所缘几无所缘。<a id="a-B0"></a>答相通二种。<a id="a-B1"></a>名无所缘。<a id="a-B2"></a>分别正智俱有所缘。<a id="a-B3"></a>真如俱非二种。<a id="a-B4"></a>如有所缘无所缘。<a id="a-B5"></a>相应不相应。<a id="a-B6"></a>有行无行。<a id="a-B7"></a>有依无依当知亦尔。</p>
  <p id="aB8">问如是五事。<a id="a-B9"></a>几有上几无上。<a id="a-BA"></a>答四有上。<a id="a-BB"></a>真如无上。<a id="a-BC"></a>无为清净所缘义故。</p>
  <p id="aBD">问如是五事。<a id="a-BE"></a>几去来今几非去来今。<a id="a-BF"></a>答四通三种。<a id="a-BG"></a>真如非三种。</p>
  <p id="aBH">问如是五事。<a id="a-BI"></a>几欲界系几色界系。<a id="a-BJ"></a>几无色界系几不系。<a id="a-BK"></a>答欲色界系三无色界系亦尔。<a id="a-BL"></a>正智一种若唯出世间是不系。<a id="a-BM"></a>若世间出世间通系不系。<a id="a-BN"></a>真如俱非二种。</p>
  <p id="aBO">问如是五事。<a id="a-BP"></a>几善几不善几无记。<a id="a-BQ"></a>答相及分别通三种。<a id="a-BR"></a>名唯无记。<a id="a-BS"></a>真如唯善。<a id="a-BT"></a>清净善巧所缘义故。<a id="a-BU"></a>非能摄生可爱果相义故。<a id="a-BV"></a>正智唯善。<a id="a-BW"></a>问如是五事。<a id="a-BX"></a>几闻所成闻所成境。<a id="a-BY"></a>几思所成思所成境。<a id="a-BZ"></a>几修所成修所成境。<a id="a-Ba"></a>答相及分别是三种是三种境。<a id="a-Bb"></a>名是闻思所成是三种境。<a id="a-Bc"></a>真如唯是修所成境。<a id="a-Bd"></a>正智是修所成是三种境。</p>
  <p id="aBe">问如是五事。<a id="a-Bf"></a>几是空是空境。<a id="a-Bg"></a>几是无愿是无愿境。<a id="a-Bh"></a>几是无相是无相境。<a id="a-Bi"></a>答相通三种。<a id="a-Bj"></a>亦三种境。<a id="a-Bk"></a>名非三种是二种境。<a id="a-Bl"></a>分别通三种是二种境。<a id="a-Bm"></a>真如非三种是空无相境。<a id="a-Bn"></a>正智通三种是空所行境。<a id="a-Bo"></a>若无差别。<a id="a-Bp"></a>总说为空无愿无相。<a id="a-Bq"></a>当知此中通闻思修所成为性。<a id="a-Br"></a>若唯以三摩地名而宣说者。<a id="a-Bs"></a>当知此中唯修所成为性。<a id="a-Bt"></a>通世出世。<a id="a-Bu"></a>若唯以解脱门名而宣说者。<a id="a-Bv"></a>当知此中唯出世间修所成为性。</p>
  <p id="aBw">问如是五事。<a id="a-Bx"></a>几是增上戒增上戒眷属。<a id="a-By"></a>几是增上心增上心所行。<a id="a-Bz"></a>几是增上慧增上慧所行。<a id="a-C0"></a>答相是增上戒增上戒眷属。<a id="a-C1"></a>是增上心慧亦心慧所行。<a id="a-C2"></a>名是戒眷属。<a id="a-C3"></a>亦是增上心慧所行。<a id="a-C4"></a>分别是增上心慧亦心慧所行。<a id="a-C5"></a>是增上戒眷属。<a id="a-C6"></a>真如是增上心慧所行。<a id="a-C7"></a>非三种。<a id="a-C8"></a>正智是增上心慧亦心慧所行。<a id="a-C9"></a>是增上戒眷属。</p>
  <p id="aCA">问如是五事。<a id="a-CB"></a>几学几无学几非学非无学。<a id="a-CC"></a>答相及分别通三种。<a id="a-CD"></a>名唯非学非无学。<a id="a-CE"></a>真如亦唯非学非无学。<a id="a-CF"></a>是无为故。<a id="a-CG"></a>正智通学及无学。<a id="a-CH"></a>问如是五事。<a id="a-CI"></a>几见所断几修所断几不断。<a id="a-CJ"></a>答相通一切。<a id="a-CK"></a>名唯修所断。<a id="a-CL"></a>分别通见修所断。<a id="a-CM"></a>真如是不断。<a id="a-CN"></a>正智亦唯是不断。</p>
  <p id="aCO">问缘相为境修几念住。<a id="a-CP"></a>答四。<a id="a-CQ"></a>问缘名为境修几念住。<a id="a-CR"></a>答一法念住。<a id="a-CS"></a>问缘分别为境修几念住。<a id="a-CT"></a>答三。<a id="a-CU"></a>谓受心法念住。<a id="a-CV"></a>问缘真如为境修几念住。<a id="a-CW"></a>答一法念住。<a id="a-CX"></a>又思惟身相真如。<a id="a-CY"></a>亦修坏缘法念住受心法相。<a id="a-CZ"></a>当知亦尔。<a id="a-Ca"></a>问缘正智为境修几念住。<a id="a-Cb"></a>答三。<a id="a-Cc"></a>如分别说。</p>
  <p id="aCd">问缘相为境。<a id="a-Ce"></a>当言能舍已生未生恶不善法。<a id="a-Cf"></a>当言不能舍耶。<a id="a-Cg"></a>答当言伏断故舍。<a id="a-Ch"></a>非永害随眠故舍。<a id="a-Ci"></a>如相名分别亦尔。<a id="a-Cj"></a>缘真如及正智为境。<a id="a-Ck"></a>当言亦由永害随眠故舍。</p>
  <p id="aCl">问是五事中。<a id="a-Cm"></a>思惟几事能入世间初静虑定。<a id="a-Cn"></a>答思惟欲界所系及初静虑所系相名分别。<a id="a-Co"></a>如是思惟下地所系及第二静虑地所系相名分别。<a id="a-Cp"></a>能入世间第二静虑。<a id="a-Cq"></a>如是所余静虑无色如其所应当知亦尔。</p>
  <p id="aCr">问是五事中。<a id="a-Cs"></a>思惟几事能入出世初静虑定。<a id="a-Ct"></a>答即思惟欲界所系及初静虑地所系相名分别真如。<a id="a-Cu"></a>如是乃至无所有处如其所应当知亦尔。<a id="a-Cv"></a>非想非非想处。<a id="a-Cw"></a>本性法尔唯是世间。<a id="a-Cx"></a>问非想非非想处所系相。<a id="a-Cy"></a>当言是相耶。<a id="a-Cz"></a>答当言无想相。<a id="a-D0"></a>亦名微细相。</p>
  <p id="aD1">问是五事中。<a id="a-D2"></a>信等诸法用何为自性。<a id="a-D3"></a>以何为所缘。<a id="a-D4"></a>于何为增上得根名耶。<a id="a-D5"></a>答分别为自性。<a id="a-D6"></a>名相为所缘。<a id="a-D7"></a>于真如正智为增上故而得根名。<a id="a-D8"></a>如根名。<a id="a-D9"></a>力名亦尔。<a id="a-DA"></a>问于何位中得力名耶。<a id="a-DB"></a>答即信等根非不信等之所陵杂。<a id="a-DC"></a>若成不杂法时转名为力。<a id="a-DD"></a>如根及力如是。<a id="a-DE"></a>若得菩提支名为觉支。<a id="a-DF"></a>此是世间觉支。<a id="a-DG"></a>以分别为自性。<a id="a-DH"></a>若依菩提支名为觉支。<a id="a-DI"></a>此是出世间觉支。<a id="a-DJ"></a>以正智为自性。<a id="a-DK"></a>真如为所缘。<a id="a-DL"></a>于觉悟安立谛为增上。<a id="a-DM"></a>又正见等诸道支若是世间。<a id="a-DN"></a>如前应知。<a id="a-DO"></a>若出世间。<a id="a-DP"></a>以正智为自性。<a id="a-DQ"></a>除诸戒支。<a id="a-DR"></a>安立非安立真如为所缘。<a id="a-DS"></a>于所证得一切漏尽。<a id="a-DT"></a>现法乐住为增上。<a id="a-DU"></a>如诸道支。<a id="a-DV"></a>行迹法迹。<a id="a-DW"></a>奢摩他毗钵舍那等当知亦尔。<a id="a-DX"></a>此中行迹依钝根利根现法乐住已得未得差别建立。<a id="a-DY"></a>若诸法迹依能任持世俗胜义正法差别建立。<a id="a-DZ"></a>谓由任持增上戒世俗正法故建立初二。<a id="a-Da"></a>由任持所余增上心增上慧胜义正法故建立后二。<a id="a-Db"></a>又由于所缘境不散乱义故。<a id="a-Dc"></a>及观察彼义故。<a id="a-Dd"></a>建立奢摩他毗钵舍那。</p>
  <p id="aDe">问依能解脱相及粗重二种缚故立八解脱于五事中。<a id="a-Df"></a>用谁为自性。<a id="a-Dg"></a>以谁为所缘。<a id="a-Dh"></a>于谁为增上。<a id="a-Di"></a>答用世间出世间正智为自性。<a id="a-Dj"></a>初及第二于诸色中以显色相及真如相为所缘。<a id="a-Dk"></a>第三即诸色中以摄受相及彼真如相为所缘。<a id="a-Dl"></a>次四种各以自相为所缘。<a id="a-Dm"></a>及彼真如为所缘。<a id="a-Dn"></a>最后无所缘。<a id="a-Do"></a>于能引发一切圣神通功德为增上。<a id="a-Dp"></a>又修观者于诸色相及无色相。<a id="a-Dq"></a>为自在障之所障故。<a id="a-Dr"></a>为断彼障起此观行。<a id="a-Ds"></a>诸胜处中。<a id="a-Dt"></a>前四如初二解脱。<a id="a-Du"></a>后四如第三解脱。<a id="a-Dv"></a>由诸色相难可胜故。<a id="a-Dw"></a>于此事中能胜伏时。<a id="a-Dx"></a>于无色相亦得胜自在。<a id="a-Dy"></a>又此中言胜知胜见。<a id="a-Dz"></a>谓诸圣者由正作意思惟诸色真如相故得胜知见。<a id="a-E0"></a>若诸异生即不如是。<a id="a-E1"></a>问若尔异生云何名胜。<a id="a-E2"></a>答由三种想故。<a id="a-E3"></a>谓于净不净色由展转相待想展转相待故。<a id="a-E4"></a>于净不净色由展转相随想展转相随故。<a id="a-E5"></a>于净不净色由清净一味想。<a id="a-E6"></a>此最后胜。<a id="a-E7"></a>异生圣者二所共得。<a id="a-E8"></a>又十遍处由胜处所缘力应知其相。<a id="a-E9"></a>此中差别者。<a id="a-EA"></a>亦以大种相为所缘。<a id="a-EB"></a>及彼真如相为所缘。<a id="a-EC"></a>又空识无边处相为所缘。<a id="a-ED"></a>及彼真如相为所缘。<a id="a-EE"></a>若不尔者。<a id="a-EF"></a>由所依止不遍满故。<a id="a-EG"></a>能依不应得成遍满。<a id="a-EH"></a>由彼所缘真如之相所缘境界极遍满故得名遍满。<a id="a-EI"></a>由胜遍满二种势力。<a id="a-EJ"></a>令诸解脱亦得清净。<a id="a-EK"></a>又能引发一切众圣神通功德。</p>
 </body>
</html>