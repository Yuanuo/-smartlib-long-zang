<!doctype html>
<html id="z3IBVNtwM" data-ver="1222">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第九十四</h1>
  <h2 id="a2">摄事分中契经事缘起食谛界择摄第三之二</h2>
  <p id="a3">复次嗢拖南曰。</p>
  <p id="a4">触缘见圆满　　实解不爱乐</p>
  <p id="a5">法住智精进　　生处等为后</p>
  <p id="a6">于一切触缘受有中。<a id="a-7"></a>若诸沙门或婆罗门。</p>
  <p id="a8">宣说无因恶因论者。<a id="a-9"></a>如前请问。<a id="a-A"></a>此作此受。<a id="a-B"></a>乃至广说。<a id="a-C"></a>安住正法大师弟子。<a id="a-D"></a>若胜若劣。<a id="a-E"></a>略有三种无倒记别。<a id="a-F"></a>一开自宗记。<a id="a-G"></a>二伏他宗记。<a id="a-H"></a>三有执无执杂染清净记。<a id="a-I"></a>当知此中。<a id="a-J"></a>于彼所问无差别记。<a id="a-K"></a>谓诸苦乐皆从缘生。<a id="a-L"></a>是我宗致。<a id="a-M"></a>斯则名为开自宗记。<a id="a-N"></a>若于彼问作如是记。<a id="a-O"></a>诸计苦乐自作他作俱作俱非无因而生。<a id="a-P"></a>于一切处由触生受。<a id="a-Q"></a>何用妄计自他作等。<a id="a-R"></a>若触因受现不可得。<a id="a-S"></a>更求余因可为巧妙。<a id="a-T"></a>然触因受。<a id="a-U"></a>既现可得故。<a id="a-V"></a>求余因非为巧妙。<a id="a-W"></a>如是记者。<a id="a-X"></a>是则名为伏他宗记。<a id="a-Y"></a>所以者何。<a id="a-Z"></a>由二因缘。<a id="a-a"></a>彼为摧伏。<a id="a-b"></a>一者除唯根境识合。<a id="a-c"></a>不能显示余作者故。<a id="a-d"></a>二者不能诽拨一切世间现量如理所得触因缘故。<a id="a-e"></a>又彼不能立自宗故。<a id="a-f"></a>亦复不能破他宗故。<a id="a-g"></a>名被摧伏。<a id="a-h"></a>若于彼问作如是记。<a id="a-i"></a>我亦唯依根境界识。<a id="a-j"></a>假立自作他作俱作。<a id="a-k"></a>若苦若乐。<a id="a-l"></a>而于实我都无所执。<a id="a-m"></a>汝于此中有邪执着故。<a id="a-n"></a>不随许。<a id="a-o"></a>所以者何。<a id="a-p"></a>若有执着即为杂染。<a id="a-q"></a>若无执着即为清净。<a id="a-r"></a>云何名为若有执着。<a id="a-s"></a>即为杂染。<a id="a-t"></a>谓彼世间不聪慧者。<a id="a-u"></a>若于前际有所执着。<a id="a-v"></a>无明缘行。<a id="a-w"></a>广说如前。<a id="a-x"></a>便于中际苦乐杂染。<a id="a-y"></a>若于中际有所执着。<a id="a-z"></a>彼亦如前。<a id="a-10"></a>当于后际苦乐杂染。<a id="a-11"></a>云何名为若无执着即为清净。<a id="a-12"></a>谓聪慧者。<a id="a-13"></a>若于前际或于中际。<a id="a-14"></a>不于诸行执我我所。<a id="a-15"></a>彼于前际。<a id="a-16"></a>诸受因灭已。<a id="a-17"></a>般涅槃。<a id="a-18"></a>或于后际。<a id="a-19"></a>诸受因灭。<a id="a-1A"></a>当般涅槃。<a id="a-1B"></a>是名第三有执无执杂染清净记。</p>
  <p id="a1C">复次若有弃舍无因恶因。<a id="a-1D"></a>于因生法五种因中。<a id="a-1E"></a>获得正见。<a id="a-1F"></a>名见圆满。<a id="a-1G"></a>于此正法及毗奈耶。<a id="a-1H"></a>不可转故。<a id="a-1I"></a>亦得名为成正直见。<a id="a-1J"></a>由于涅槃意乐净故。<a id="a-1K"></a>亦名成就于佛证净。<a id="a-1L"></a>于所知境。<a id="a-1M"></a>智清净故。<a id="a-1N"></a>由此三缘。<a id="a-1O"></a>如其次第。<a id="a-1P"></a>名于正法趣向亲近。<a id="a-1Q"></a>及与正证。<a id="a-1R"></a>云何名为从因生法五种因耶。<a id="a-1S"></a>一恶趣因。<a id="a-1T"></a>谓诸不善及不善根。<a id="a-1U"></a>二善趣因。<a id="a-1V"></a>谓一切善及诸善根。<a id="a-1W"></a>三于识住令识住因。<a id="a-1X"></a>谓四种食。<a id="a-1Y"></a>四现法后法杂染因。<a id="a-1Z"></a>谓一切漏。<a id="a-1a"></a>五清净因。<a id="a-1b"></a>谓谛缘起。<a id="a-1c"></a>若有于此诸因自性。<a id="a-1d"></a>如实了知是其自性。<a id="a-1e"></a>于此因缘。<a id="a-1f"></a>如实了知是其因缘。<a id="a-1g"></a>于因缘灭。<a id="a-1h"></a>如实了知真实是灭。<a id="a-1i"></a>于趣灭道。<a id="a-1j"></a>如实了知真实是道。<a id="a-1k"></a>名见圆满。<a id="a-1l"></a>观缘生事乃至无明为边际故。<a id="a-1m"></a>过此更无缘生因。<a id="a-1n"></a>观唯由此。<a id="a-1o"></a>观自义究竟。</p>
  <p id="a1p">复次略有三种。<a id="a-1q"></a>于现法中。<a id="a-1r"></a>真实寂灭。<a id="a-1s"></a>乃至寿量未永止息。<a id="a-1t"></a>恒相续转所知境事。<a id="a-1u"></a>于彼有学正修行时。<a id="a-1v"></a>施设学性。<a id="a-1w"></a>于彼无学作是思惟。<a id="a-1x"></a>我一切尽不复当尽。<a id="a-1y"></a>尽无生智所思择故。<a id="a-1z"></a>名思择法。<a id="a-20"></a>云何为三。<a id="a-21"></a>一六处。<a id="a-22"></a>二六处缘触。<a id="a-23"></a>三触缘受。<a id="a-24"></a>当知此中。<a id="a-25"></a>所有多闻诸圣弟子。<a id="a-26"></a>随所领受。<a id="a-27"></a>即于彼受如实遍知。<a id="a-28"></a>又即于彼厌离。<a id="a-29"></a>欲灭勤修正行。<a id="a-2A"></a>又能如实了知彼受触所引生。<a id="a-2B"></a>触复由彼六处引生。<a id="a-2C"></a>即于彼触引因六处。<a id="a-2D"></a>厌离欲灭勤修正行。<a id="a-2E"></a>又于彼受触及六处。<a id="a-2F"></a>一切实事。<a id="a-2G"></a>略摄为一。<a id="a-2H"></a>了知一切由无常灭名灭法。<a id="a-2I"></a>已于现法中。<a id="a-2J"></a>于此一切三种实事无常灭法。<a id="a-2K"></a>如前修行厌离欲灭。<a id="a-2L"></a>由此正行。<a id="a-2M"></a>名学常委。<a id="a-2N"></a>又由修行此正行故。<a id="a-2O"></a>无所造作。<a id="a-2P"></a>究竟解脱。<a id="a-2Q"></a>是故说名择法常委。<a id="a-2R"></a>为欲证得曾所未得。<a id="a-2S"></a>曾所未证。<a id="a-2T"></a>修行无间殷重方便。<a id="a-2U"></a>名学常委。<a id="a-2V"></a>为于所有现法乐住。<a id="a-2W"></a>无有退失。<a id="a-2X"></a>无间所作。<a id="a-2Y"></a>殷重所作。<a id="a-2Z"></a>由是说名择法常委等。<a id="a-2a"></a>说一切事法增上名句文身。<a id="a-2b"></a>名为法界。<a id="a-2c"></a>诸有获得无碍解故。<a id="a-2d"></a>名句文身随欲自在。<a id="a-2e"></a>是故说名善达法界。<a id="a-2f"></a>由于法界善通达故。<a id="a-2g"></a>即于如是真实想义。<a id="a-2h"></a>更以余名随其所乐。<a id="a-2i"></a>差别宣说。<a id="a-2j"></a>乃至能于七日七夜或过彼量。<a id="a-2k"></a>辞辩无竭。<a id="a-2l"></a>复以如是差别种类。<a id="a-2m"></a>如实宣说。<a id="a-2n"></a>彼是有为思所造作动转。<a id="a-2o"></a>羸顿如病如痈。<a id="a-2p"></a>乃至广说。</p>
  <p id="a2q">复次当知。<a id="a-2r"></a>具解诸阿罗汉。<a id="a-2s"></a>略有六种记别所解。<a id="a-2t"></a>一有异门记别。<a id="a-2u"></a>二无异门记别。<a id="a-2v"></a>三智记别。<a id="a-2w"></a>四断记别。<a id="a-2x"></a>五总记别。<a id="a-2y"></a>六别记别。<a id="a-2z"></a>有异门记别者。<a id="a-30"></a>谓如有一或他请问。<a id="a-31"></a>或复自然为欲令他于佛圣教多起恭敬故。<a id="a-32"></a>如是记。<a id="a-33"></a>我于今者无一疑惑。<a id="a-34"></a>无异门记别者。<a id="a-35"></a>谓作是记。<a id="a-36"></a>我生已尽。<a id="a-37"></a>乃至广说。<a id="a-38"></a>智记别者。<a id="a-39"></a>谓有问言。<a id="a-3A"></a>云何知故。<a id="a-3B"></a>云何见故。<a id="a-3C"></a>彼生已尽便记别言。<a id="a-3D"></a>生缘尽故。<a id="a-3E"></a>彼生已尽。<a id="a-3F"></a>以如是相。<a id="a-3G"></a>记别自己善解脱智所摄尽智。<a id="a-3H"></a>名智记别。<a id="a-3I"></a>又即于此别记别者。<a id="a-3J"></a>谓即记别彼因缘有。<a id="a-3K"></a>又复记别彼生因缘因缘诸取。<a id="a-3L"></a>又复记别此诸取相。<a id="a-3M"></a>如实知故。<a id="a-3N"></a>如实见故。<a id="a-3O"></a>令取无有。<a id="a-3P"></a>总记别者。<a id="a-3Q"></a>谓即于此一切所记。<a id="a-3R"></a>了知所有诸受皆苦。<a id="a-3S"></a>既了知已令彼生尽。<a id="a-3T"></a>如是记者。<a id="a-3U"></a>名总记别。<a id="a-3V"></a>断记别者。<a id="a-3W"></a>谓即由彼内解脱故。<a id="a-3X"></a>一切贪爱因缘皆尽。<a id="a-3Y"></a>如是记者。<a id="a-3Z"></a>名断记别。<a id="a-3a"></a>此断记别。<a id="a-3b"></a>即如前说名别记别。<a id="a-3c"></a>此总记别。<a id="a-3d"></a>当知略由三种行相。<a id="a-3e"></a>谓薄伽梵所说诸结。<a id="a-3f"></a>我皆无有。<a id="a-3g"></a>是名最初断总记别。<a id="a-3h"></a>谓诸有结皆永断故。<a id="a-3i"></a>又我安住如是正念。<a id="a-3j"></a>由我安住此正念故。<a id="a-3k"></a>一切贪忧恶不善法能令毕竟不漏于心。<a id="a-3l"></a>是名第二断总记别。<a id="a-3m"></a>谓恒住故。<a id="a-3n"></a>又于此中自无憍慢。<a id="a-3o"></a>是名第三断总记别。<a id="a-3p"></a>谓无有余增上慢故。<a id="a-3q"></a>如是总说有六记别。</p>
  <p id="a3r">复次有三种法。<a id="a-3s"></a>是诸世间所爱所乐。<a id="a-3t"></a>依内而说。<a id="a-3u"></a>一者势力。<a id="a-3v"></a>二者妙色。<a id="a-3w"></a>三者寿命。<a id="a-3x"></a>复有违害如是三法。<a id="a-3y"></a>能引所治不可爱乐三种别法。<a id="a-3z"></a>一者疾病。<a id="a-40"></a>二者衰老。<a id="a-41"></a>三者夭没。<a id="a-42"></a>若于三学起邪行时。<a id="a-43"></a>便不堪任超越疾病衰老夭没。<a id="a-44"></a>若于三学起正行时。<a id="a-45"></a>即能超越如是三事。<a id="a-46"></a>云何三学。<a id="a-47"></a>一增上戒学。<a id="a-48"></a>二增上心学。<a id="a-49"></a>三增上慧学。<a id="a-4A"></a>云何名为依止所有增上戒学起诸邪行。<a id="a-4B"></a>谓如有一。<a id="a-4C"></a>于初学中有所毁犯。<a id="a-4D"></a>或观于自或观于他无有羞耻。<a id="a-4E"></a>既自安住无羞耻已。<a id="a-4F"></a>便于一切恶不善法。<a id="a-4G"></a>不自防护。<a id="a-4H"></a>既于彼法不自护。<a id="a-4I"></a>已于佛法僧不起恭敬。<a id="a-4J"></a>于诸所学教授教诫。<a id="a-4K"></a>都无敬忌。<a id="a-4L"></a>由是因缘。<a id="a-4M"></a>若于此事他正谏举。<a id="a-4N"></a>便于彼言不能忍受。<a id="a-4O"></a>自亦于彼默不与语。<a id="a-4P"></a>于处非处能正谏举补特伽罗。<a id="a-4Q"></a>憎背远避。<a id="a-4R"></a>于行邪行同己法者。<a id="a-4S"></a>亲近交游。<a id="a-4T"></a>好共安止。<a id="a-4U"></a>由与恶友共安止故。<a id="a-4V"></a>于诸贤圣尚生憎背。<a id="a-4W"></a>况当诣彼躬申敬觐。<a id="a-4X"></a>设复往彼为说正法。<a id="a-4Y"></a>憎背圣故。<a id="a-4Z"></a>而不欲闻。<a id="a-4a"></a>设暂属耳心无敬顺。<a id="a-4b"></a>唯怀违诤不为知解。<a id="a-4c"></a>而有听闻于处非处分别正行诸智论中。<a id="a-4d"></a>不乐安住。<a id="a-4e"></a>彼由内怀违诤心故。<a id="a-4f"></a>虽有听闻。<a id="a-4g"></a>而不信受。<a id="a-4h"></a>亦不依行。<a id="a-4i"></a>又诸贤圣默不与语。<a id="a-4j"></a>作是思惟。<a id="a-4k"></a>如是行者不堪与语教授教诫。<a id="a-4l"></a>彼既自然无法自制。<a id="a-4m"></a>又为贤圣之所弃舍。<a id="a-4n"></a>于其内心恒不寂静。<a id="a-4o"></a>外身语意猥杂而住。<a id="a-4p"></a>勃恶贪婪强口憍傲。<a id="a-4q"></a>于如是事不见过罪。<a id="a-4r"></a>多所毁犯不如法悔。<a id="a-4s"></a>由数习故。<a id="a-4t"></a>渐次毁犯一切尸罗。<a id="a-4u"></a>当知是名依止所有增上戒学起诸邪行。<a id="a-4v"></a>与此相违。<a id="a-4w"></a>当知即是依止所有增上戒学所起正行。<a id="a-4x"></a>云何名为依止所有增上心学起诸邪行。<a id="a-4y"></a>谓于行时不如正理。<a id="a-4z"></a>执取境界诸相随好。<a id="a-50"></a>由是因缘。<a id="a-51"></a>发起妄念。<a id="a-52"></a>即于其中不观过患。<a id="a-53"></a>烦恼生已坚执不舍。<a id="a-54"></a>由是因缘。<a id="a-55"></a>不正知住。<a id="a-56"></a>或于住时居远离处无有第二。<a id="a-57"></a>即以忘念不正知住为所依止。<a id="a-58"></a>心外驰散。<a id="a-59"></a>如是名为依止所有增上心学起诸邪行。<a id="a-5A"></a>与此相违。<a id="a-5B"></a>当知即是依止所有增上心学所起正行。<a id="a-5C"></a>云何名为依止所有增上慧学起诸邪行。<a id="a-5D"></a>谓如有一。<a id="a-5E"></a>离近贤圣。<a id="a-5F"></a>依近恶友。<a id="a-5G"></a>闻不正法。<a id="a-5H"></a>胜解为因。<a id="a-5I"></a>不如正理思择诸法。<a id="a-5J"></a>于诸恶欲及诸恶见。<a id="a-5K"></a>喜乐受行。<a id="a-5L"></a>或于广大所学所得微妙法中。<a id="a-5M"></a>而自轻蔑。<a id="a-5N"></a>如是名为依止所有增上慧学起诸邪行。<a id="a-5O"></a>与此相违。<a id="a-5P"></a>当知即是依止所有增上慧学所起正行。<a id="a-5Q"></a>此中异生补特伽罗。<a id="a-5R"></a>依止如是三种学中所起邪行。<a id="a-5S"></a>无有堪能超异生地。<a id="a-5T"></a>无倒趣入正性离生。<a id="a-5U"></a>永断三结。<a id="a-5V"></a>由不永断三种结故。<a id="a-5W"></a>无有堪能依止修道得阿罗汉。<a id="a-5X"></a>于现法中无余永断贪嗔痴等一切烦恼。<a id="a-5Y"></a>超越当来疾病衰老及以夭没。<a id="a-5Z"></a>与此相违。<a id="a-5a"></a>当知即是于三学中。<a id="a-5b"></a>如实正行一切白品。<a id="a-5c"></a>广说乃至。<a id="a-5d"></a>超越当来疾病衰老及以夭没。</p>
  <p id="a5e">复次若有苾刍。<a id="a-5f"></a>具净尸罗。<a id="a-5g"></a>住别解脱清净律仪。<a id="a-5h"></a>增上心学增上力故。<a id="a-5i"></a>得初静虑近分所摄胜三摩地。<a id="a-5j"></a>以为依止。<a id="a-5k"></a>增上慧学增上力故。<a id="a-5l"></a>得法住智及涅槃智。<a id="a-5m"></a>用此二智以为依止。<a id="a-5n"></a>先由四种圆满。<a id="a-5o"></a>远离受学转时。<a id="a-5p"></a>令心解脱一切烦恼。<a id="a-5q"></a>得阿罗汉。<a id="a-5r"></a>成慧解脱。<a id="a-5s"></a>此中云何名法住智。<a id="a-5t"></a>谓如有一。<a id="a-5u"></a>听闻随顺缘性缘起无倒教已。<a id="a-5v"></a>于缘生行因果分位。<a id="a-5w"></a>住异生地。<a id="a-5x"></a>便能如实以闻思修所成作意。<a id="a-5y"></a>如理思惟。<a id="a-5z"></a>能以妙慧悟入信解苦真是苦。<a id="a-60"></a>集真是集。<a id="a-61"></a>灭真是灭。<a id="a-62"></a>道真是道。<a id="a-63"></a>诸如是等如其因果安立法中所有妙智。<a id="a-64"></a>名法住智。<a id="a-65"></a>又复云何名涅槃智。<a id="a-66"></a>谓彼法尔。<a id="a-67"></a>若于苦集灭道。<a id="a-68"></a>以其妙慧。<a id="a-69"></a>悟入信解是真苦集灭道谛时。<a id="a-6A"></a>便于苦集住厌逆想。<a id="a-6B"></a>于灭涅槃起寂静想。<a id="a-6C"></a>所谓究竟寂静微妙。<a id="a-6D"></a>弃舍一切生死所依。<a id="a-6E"></a>乃至广说。<a id="a-6F"></a>如是依止彼法住智。<a id="a-6G"></a>及因于苦若苦因缘。<a id="a-6H"></a>住厌逆想。<a id="a-6I"></a>便于涅槃能以妙慧悟入信解。<a id="a-6J"></a>为寂静等。<a id="a-6K"></a>如是妙智。<a id="a-6L"></a>名涅槃智。</p>
  <p id="a6M">复次于善说法毗奈耶中。<a id="a-6N"></a>诸聪慧者。<a id="a-6O"></a>正观六种圆备。<a id="a-6P"></a>现前足能发起勤精进住。<a id="a-6Q"></a>云何名为六种圆备。<a id="a-6R"></a>一大师圆备。<a id="a-6S"></a>二圣教圆备。<a id="a-6T"></a>三圣教易入圆备。<a id="a-6U"></a>四证得自义无上圆备。<a id="a-6V"></a>五一切如理无间宣说圆备。<a id="a-6W"></a>六有圣言将圆备。<a id="a-6X"></a>云何名为大师圆备。<a id="a-6Y"></a>谓诸如来成就十力四无所畏如是等。<a id="a-6Z"></a>名大师圆备。<a id="a-6a"></a>云何名为圣教圆备。<a id="a-6b"></a>谓自称言。<a id="a-6c"></a>我今已处大仙尊位。<a id="a-6d"></a>能转梵轮。<a id="a-6e"></a>于大众中正师子吼。<a id="a-6f"></a>开示一切顺逆缘起寂灭涅槃如是等。<a id="a-6g"></a>名圣教圆备。<a id="a-6h"></a>云何名为圣教易入圆备。<a id="a-6i"></a>谓此圣教所有文句。<a id="a-6j"></a>其性明显其义甚深。<a id="a-6k"></a>由此圣教能正开发诸甚深义故。<a id="a-6l"></a>说文句其性明显其义甚深。<a id="a-6m"></a>如是名为圣教易入圆备。<a id="a-6n"></a>云何名为证得自义无上圆备。<a id="a-6o"></a>谓无沙门或婆罗门。<a id="a-6p"></a>于如来所。<a id="a-6q"></a>能正开觉通慧为胜。<a id="a-6r"></a>是故于他证得自义所应得义。<a id="a-6s"></a>所应觉义。<a id="a-6t"></a>唯有如来所说法教。<a id="a-6u"></a>为妙为上。<a id="a-6v"></a>若过于此言辞路绝。<a id="a-6w"></a>如是名为证得自义无上圆备。<a id="a-6x"></a>云何名为一切如理无间宣说圆备。<a id="a-6y"></a>谓诸如来所说法教。<a id="a-6z"></a>普为一切人天开示无倒。<a id="a-70"></a>开示于一切法。<a id="a-71"></a>不作师卷。<a id="a-72"></a>无遗开示。<a id="a-73"></a>如是名为一切如理无间宣说圆备。<a id="a-74"></a>云何名为有圣言将圆备。<a id="a-75"></a>谓有能断一切疑惑。<a id="a-76"></a>及能生起一切善根。<a id="a-77"></a>一切善法所依大信。<a id="a-78"></a>现量可得安足之所大师现前。<a id="a-79"></a>如是名为有圣言将圆备。<a id="a-7A"></a>诸聪慧者。<a id="a-7B"></a>正观此六圆备。<a id="a-7C"></a>现前足能发起勤精进住。<a id="a-7D"></a>于三学中。<a id="a-7E"></a>依增上戒修习瑜伽。<a id="a-7F"></a>依增上心修不放逸。<a id="a-7G"></a>依增上慧于大师教。<a id="a-7H"></a>修瑜伽行。<a id="a-7I"></a>若有安住懈怠心者。<a id="a-7J"></a>当知希求二种过患。<a id="a-7K"></a>一者希求现法当来能生众苦一切烦恼杂染。<a id="a-7L"></a>忧苦不安隐住。<a id="a-7M"></a>二者希求退失所有未证已证一切善法。<a id="a-7N"></a>退失能引能往善趣涅槃大义。<a id="a-7O"></a>与此相违。<a id="a-7P"></a>勤精进者。<a id="a-7Q"></a>当知希求二种胜利。<a id="a-7R"></a>此精进者。<a id="a-7S"></a>于诸善法未证能证无退失时。<a id="a-7T"></a>能办自义他义俱义。<a id="a-7U"></a>云何名为能办自义。<a id="a-7V"></a>谓出家已。<a id="a-7W"></a>由其二相。<a id="a-7X"></a>说名有果。<a id="a-7Y"></a>一者证得烦恼离系究竟涅槃。<a id="a-7Z"></a>谓离系果。<a id="a-7a"></a>二者能起世间胜乐。<a id="a-7b"></a>谓往善趣乐异熟果。<a id="a-7c"></a>云何名为能办他义。<a id="a-7d"></a>谓广为他宣说法要。<a id="a-7e"></a>令其能往世间善趣。<a id="a-7f"></a>究竟涅槃。<a id="a-7g"></a>云何名为能办俱义。<a id="a-7h"></a>谓自修治净福田。<a id="a-7i"></a>性堪任受用从净信边所得如法衣服等事。<a id="a-7j"></a>由此受用摄养己身。<a id="a-7k"></a>令其能顺一切善品。<a id="a-7l"></a>又能令他于己所作得大果报。<a id="a-7m"></a>谓于当来往善趣故。<a id="a-7n"></a>得大胜利。<a id="a-7o"></a>谓当获得财宝仆从皆圆满故。<a id="a-7p"></a>得大荣盛。<a id="a-7q"></a>谓当获得寿命色力乐辩才等自圆满故。<a id="a-7r"></a>得大修广。<a id="a-7s"></a>谓即于上所得三处。<a id="a-7t"></a>长时随逐无间断故。<a id="a-7u"></a>由四种相。<a id="a-7v"></a>应知世尊所说圣教名善说法。<a id="a-7w"></a>一能趣寂静。<a id="a-7x"></a>能令证得有余依涅槃界故。<a id="a-7y"></a>二能般涅槃能令证得无余依涅槃界故。<a id="a-7z"></a>三能趣菩提能令证得声闻独觉无上正等三菩提故。<a id="a-80"></a>四善逝分别最极究竟现量所显无上大师所开示故。</p>
  <p id="a81">复次具四圆满能生圣处。<a id="a-82"></a>若随有一成此圆满。<a id="a-83"></a>于善说法毗奈耶中。<a id="a-84"></a>正修行时。<a id="a-85"></a>名曰善来善出家者。<a id="a-86"></a>云何名为四种圆满。<a id="a-87"></a>一增上意乐圆满。<a id="a-88"></a>二根圆满。<a id="a-89"></a>三智圆满。<a id="a-8A"></a>四即于圣处有佛出世得值圆满。<a id="a-8B"></a>增上意乐圆满者。<a id="a-8C"></a>谓如有一。<a id="a-8D"></a>于般涅槃。<a id="a-8E"></a>极净修治增上意乐。<a id="a-8F"></a>方乃出家。<a id="a-8G"></a>非为债主及诸怖畏之所逼迫。<a id="a-8H"></a>乃至广说。<a id="a-8I"></a>当知如是而出家者。<a id="a-8J"></a>名善出家。<a id="a-8K"></a>生于圣处。<a id="a-8L"></a>根圆满者。<a id="a-8M"></a>谓如有一。<a id="a-8N"></a>眼耳无阙。<a id="a-8O"></a>非半择迦。<a id="a-8P"></a>不缺支分。<a id="a-8Q"></a>由得如是根无缺故。<a id="a-8R"></a>于善说法毗奈耶中。<a id="a-8S"></a>堪任出家说正法。<a id="a-8T"></a>时堪能听受。<a id="a-8U"></a>智圆满者。<a id="a-8V"></a>谓如有一。<a id="a-8W"></a>性不愚戆。<a id="a-8X"></a>无有下品愚痴障故。<a id="a-8Y"></a>亦不喑哑。<a id="a-8Z"></a>无有中品愚痴障故。<a id="a-8a"></a>非手代言。<a id="a-8b"></a>无有上品愚痴障故。<a id="a-8c"></a>离三种智愚痴障故。<a id="a-8d"></a>有力能解善说恶说所有法义。<a id="a-8e"></a>即于圣处有佛出世得值圆满者。<a id="a-8f"></a>谓如今时有薄伽梵释迦牟尼出现于世。<a id="a-8g"></a>是为如来应正等觉。<a id="a-8h"></a>乃至广说。<a id="a-8i"></a>若广解释。<a id="a-8j"></a>应知如前摄异门分。<a id="a-8k"></a>宣说正法。<a id="a-8l"></a>趣寂静等广说如前。<a id="a-8m"></a>当知此中生圣处故。<a id="a-8n"></a>名为善来。<a id="a-8o"></a>善得出家。<a id="a-8p"></a>根无缺故。<a id="a-8q"></a>不愚戆故。<a id="a-8r"></a>不喑哑故。<a id="a-8s"></a>亦不以手代其言故。<a id="a-8t"></a>名善获得具足人身。</p>
  <p id="a8u">复次其于缘生诸行流转修观行者。<a id="a-8v"></a>略有二种作犹豫法。<a id="a-8w"></a>云何为二。<a id="a-8x"></a>一者承习说无因论。<a id="a-8y"></a>二者承习说恶因论。<a id="a-8z"></a>此中承习无因论者。<a id="a-90"></a>观一切种皆无所因。<a id="a-91"></a>便生疑惑。<a id="a-92"></a>云何诸法无因而转。<a id="a-93"></a>其有承习恶因论者。<a id="a-94"></a>亦生疑惑。<a id="a-95"></a>云何由彼不相似因不称理因。<a id="a-96"></a>有诸法转。<a id="a-97"></a>若有多闻诸圣弟子。<a id="a-98"></a>远离二种非真实论。<a id="a-99"></a>正观流转由是因缘。<a id="a-9A"></a>得善决定。<a id="a-9B"></a>无有疑惑。<a id="a-9C"></a>内证真实。<a id="a-9D"></a>若于是处。<a id="a-9E"></a>说有多闻诸圣弟子。<a id="a-9F"></a>当知此中是诸异生。<a id="a-9G"></a>若于是处。<a id="a-9H"></a>唯说有其诸圣弟子。<a id="a-9I"></a>当知此中说已见谛。</p>
  <p id="a9J">复次于正法中。<a id="a-9K"></a>略有三种补特伽罗。<a id="a-9L"></a>犹有苦恼不安隐住。<a id="a-9M"></a>云何为三。<a id="a-9N"></a>谓如有一。<a id="a-9O"></a>于善说法毗奈耶中。<a id="a-9P"></a>为求涅槃。<a id="a-9Q"></a>趣向涅槃。<a id="a-9R"></a>弃舍家法。<a id="a-9S"></a>趣于非家。<a id="a-9T"></a>既出家已。<a id="a-9U"></a>唯能受持所有禁戒。<a id="a-9V"></a>便喜足住。<a id="a-9W"></a>不于时时转。<a id="a-9X"></a>进修习增上心学增上慧学。<a id="a-9Y"></a>彼舍先时居家所有受用境界。<a id="a-9Z"></a>未能随得无上安隐证涅槃道。<a id="a-9a"></a>处在中间。<a id="a-9b"></a>犹有苦恼不安隐住。<a id="a-9c"></a>是名第一补特伽罗。<a id="a-9d"></a>复如有一。<a id="a-9e"></a>虽不唯于所受禁戒喜足安住。<a id="a-9f"></a>然其未能超异生地。<a id="a-9g"></a>由未能超异生地故。<a id="a-9h"></a>于一切法缘藉他故。<a id="a-9i"></a>常视他面。<a id="a-9j"></a>常观他口。<a id="a-9k"></a>何当如实知于所知。<a id="a-9l"></a>见于所见。<a id="a-9m"></a>恒于他所求闻正法教授教诫。<a id="a-9n"></a>然其自心有疑有惑。<a id="a-9o"></a>犹有苦恼不安隐住。<a id="a-9p"></a>是名第二补特伽罗。<a id="a-9q"></a>复如有一。<a id="a-9r"></a>是学见迹。<a id="a-9s"></a>放逸而住。<a id="a-9t"></a>于现法中不堪证得究竟涅槃。<a id="a-9u"></a>有能摄受第二有体生起之因。<a id="a-9v"></a>有第二住。<a id="a-9w"></a>犹有苦恼不安隐住。<a id="a-9x"></a>是名第三补特伽罗。<a id="a-9y"></a>如是三种补特伽罗。<a id="a-9z"></a>复有三异补特伽罗。<a id="a-A0"></a>有诸快乐善安隐住。<a id="a-A1"></a>谓阿罗汉一向乐住。</p>
  <p id="aA2">复次嗢拖南曰。</p>
  <p id="aA3">有灭若沙门　　婆罗门受智</p>
  <p id="aA4">流转与来往　　佛顺逆为后</p>
  <p id="aA5">诸学见迹。<a id="a-A6"></a>虽于有灭寂静涅槃。<a id="a-A7"></a>不随他。<a id="a-A8"></a>信内圣慧眼。<a id="a-A9"></a>自能观见。<a id="a-AA"></a>然犹未能以身触证。<a id="a-AB"></a>譬如有人热渴所逼。<a id="a-AC"></a>驰诣深井。<a id="a-AD"></a>虽以肉眼现见井中离诸尘秽清冷美水。<a id="a-AE"></a>并给水器。<a id="a-AF"></a>而于此水身未触证。<a id="a-AG"></a>如是有学虽圣慧眼现见所求后烦恼断。<a id="a-AH"></a>最极寂静。<a id="a-AI"></a>而于此断身未触证。</p>
  <p id="aAJ">复次有诸沙门若婆罗门。<a id="a-AK"></a>于贪嗔痴无余断灭。<a id="a-AL"></a>真沙门义婆罗门义。<a id="a-AM"></a>全未证得。<a id="a-AN"></a>而诸世间起沙门想婆罗门想。<a id="a-AO"></a>彼亦自称是真沙门真婆罗门。<a id="a-AP"></a>世间于彼虽起是想。<a id="a-AQ"></a>然彼但是世俗沙门。<a id="a-AR"></a>及婆罗门。<a id="a-AS"></a>非第一义。<a id="a-AT"></a>若第一义诸有沙门及婆罗门。<a id="a-AU"></a>皆不忍许彼为沙门及婆罗门。<a id="a-AV"></a>所以者何。<a id="a-AW"></a>由彼不能如实了知诸杂染法。<a id="a-AX"></a>杂染法因。<a id="a-AY"></a>亦不如实了知彼灭趣彼灭行。<a id="a-AZ"></a>杂染法者。<a id="a-Aa"></a>谓老死支所摄众苦。<a id="a-Ab"></a>及以生支。<a id="a-Ac"></a>杂染法因。<a id="a-Ad"></a>复有二种。<a id="a-Ae"></a>一爱所作。<a id="a-Af"></a>二业所作。<a id="a-Ag"></a>爱所作者。<a id="a-Ah"></a>谓由缘起逆次道理有取爱支。<a id="a-Ai"></a>若无明触所生诸受。<a id="a-Aj"></a>若无明触及无明界所随六处。<a id="a-Ak"></a>业所作者。<a id="a-Al"></a>谓由缘起逆次道理名色识行。<a id="a-Am"></a>及即于彼不如实知。<a id="a-An"></a>如法住智尚未能了。<a id="a-Ao"></a>况当如彼谛现观时能遍了知。<a id="a-Ap"></a>或如修道未遍了知。<a id="a-Aq"></a>如无学地未能超越。</p>
  <p id="aAr">复次略由二种明触生法。<a id="a-As"></a>于其缘生一切行中。<a id="a-At"></a>依四谛理。<a id="a-Au"></a>趣入现观。<a id="a-Av"></a>云何为二。<a id="a-Aw"></a>一由领纳所缘为性明触生受。<a id="a-Ax"></a>二由简择所缘为性明触生慧。<a id="a-Ay"></a>当知此中于十一支安立四谛。<a id="a-Az"></a>依此一一支谛。<a id="a-B0"></a>建立四十四事。<a id="a-B1"></a>即依明触所生诸受。<a id="a-B2"></a>宣说如是四十四种受事差别。<a id="a-B3"></a>即依明触所生诸慧。<a id="a-B4"></a>宣说如是四十四种智事差别。<a id="a-B5"></a>此中后际所作老死。<a id="a-B6"></a>唯果非因。<a id="a-B7"></a>于其前际所发无明。<a id="a-B8"></a>唯因非果。<a id="a-B9"></a>其余有支。<a id="a-BA"></a>亦因亦果。<a id="a-BB"></a>三时遍智有差别故。<a id="a-BC"></a>如前所说。<a id="a-BD"></a>决定遍智有差别故。<a id="a-BE"></a>由法住智所摄能取智。<a id="a-BF"></a>无常性有差别故。<a id="a-BG"></a>当知建立七十七种智事差别。<a id="a-BH"></a>如是显示历观诸谛一切行相。<a id="a-BI"></a>从此无间入谛现观。<a id="a-BJ"></a>渐次修习。<a id="a-BK"></a>乃至获得阿罗汉果。</p>
  <p id="aBL">复次由三种相。<a id="a-BM"></a>于缘生行。<a id="a-BN"></a>应正了知流转渐次。<a id="a-BO"></a>何等为三。<a id="a-BP"></a>一因增益故。<a id="a-BQ"></a>二果生起故。<a id="a-BR"></a>三果增集故。<a id="a-BS"></a>如是一切略摄为一。<a id="a-BT"></a>总名诸法。<a id="a-BU"></a>若增。<a id="a-BV"></a>若生。<a id="a-BW"></a>若集。<a id="a-BX"></a>依因果灭。<a id="a-BY"></a>如其所应当知。<a id="a-BZ"></a>说名若减。<a id="a-Ba"></a>若灭。<a id="a-Bb"></a>若没。<a id="a-Bc"></a>如是意趣差别道理。<a id="a-Bd"></a>不违法性。<a id="a-Be"></a>复有别义。<a id="a-Bf"></a>初中后际时差别故。<a id="a-Bg"></a>欲色无色界差别故。<a id="a-Bh"></a>如其次第。<a id="a-Bi"></a>若增。<a id="a-Bj"></a>若减。<a id="a-Bk"></a>若生。<a id="a-Bl"></a>若灭。<a id="a-Bm"></a>若集。<a id="a-Bn"></a>若没。<a id="a-Bo"></a>应正了知。</p>
  <p id="aBp">复次当知略有二种杂染。<a id="a-Bq"></a>一业爱杂染。<a id="a-Br"></a>二妄见杂染。<a id="a-Bs"></a>此二杂染依于二品。<a id="a-Bt"></a>一在家品。<a id="a-Bu"></a>二出家品。<a id="a-Bv"></a>应知此中业爱杂染所造作故。<a id="a-Bw"></a>名思所作。<a id="a-Bx"></a>妄见杂染邪计起故。<a id="a-By"></a>名计所执。<a id="a-Bz"></a>此中异生若在家品。<a id="a-C0"></a>若出家品。<a id="a-C1"></a>具二杂染。<a id="a-C2"></a>由诸缠故。<a id="a-C3"></a>及随眠故。<a id="a-C4"></a>因彼所缘。<a id="a-C5"></a>于四识住。<a id="a-C6"></a>令心生起诸杂染已。<a id="a-C7"></a>招集后有。<a id="a-C8"></a>循环往来不得解脱。<a id="a-C9"></a>有学见迹妄见杂染已永断故。<a id="a-CA"></a>唯有我慢依处习气。<a id="a-CB"></a>尚有余故。<a id="a-CC"></a>不造新业。<a id="a-CD"></a>不欣后有业爱杂染。<a id="a-CE"></a>无有诸缠能为杂染。<a id="a-CF"></a>唯有随眠依附相续能为杂染。<a id="a-CG"></a>因彼所缘。<a id="a-CH"></a>于诸识住。<a id="a-CI"></a>杂染其心。<a id="a-CJ"></a>招集后有。<a id="a-CK"></a>若诸无学。<a id="a-CL"></a>二种杂染缠。<a id="a-CM"></a>及随眠。<a id="a-CN"></a>皆永断故。<a id="a-CO"></a>即现法中。<a id="a-CP"></a>于诸识住。<a id="a-CQ"></a>其心杂染。<a id="a-CR"></a>及与当来所招后有。<a id="a-CS"></a>一切皆无。</p>
  <p id="aCT">复次过去诸佛为菩萨时。<a id="a-CU"></a>如理思惟缘起法已。<a id="a-CV"></a>证觉无上正等菩提。<a id="a-CW"></a>今薄伽梵亦于缘起正思惟已。<a id="a-CX"></a>证觉无上正等菩提。<a id="a-CY"></a>如过去佛得菩提已。<a id="a-CZ"></a>即于缘起作意攀缘顺逆道理。<a id="a-Ca"></a>方便随修。<a id="a-Cb"></a>现法乐住已。<a id="a-Cc"></a>住安乐。<a id="a-Cd"></a>今薄伽梵。<a id="a-Ce"></a>亦复如是。<a id="a-Cf"></a>彼虽无量。<a id="a-Cg"></a>如说世间七劫相似故。<a id="a-Ch"></a>唯说七。<a id="a-Ci"></a>如是无上正等菩提。<a id="a-Cj"></a>尚犹如实知缘起故。<a id="a-Ck"></a>未证能证。<a id="a-Cl"></a>证已获得现法乐住。<a id="a-Cm"></a>况余下劣所有菩提。<a id="a-Cn"></a>又为如实等觉缘起摄受五支。<a id="a-Co"></a>为断方便。<a id="a-Cp"></a>如前应知。<a id="a-Cq"></a>又此缘起总略义者。<a id="a-Cr"></a>谓依转品有因诸苦。<a id="a-Cs"></a>又依还品有因无漏所有诸法。<a id="a-Ct"></a>又有因苦因缘诸漏。<a id="a-Cu"></a>又彼诸漏所依止性从无明触所生诸受。<a id="a-Cv"></a>又有因法住立因缘。<a id="a-Cw"></a>则现法中烦恼断者。<a id="a-Cx"></a>唯有依缘。<a id="a-Cy"></a>又复依于七种清净渐次修集。<a id="a-Cz"></a>为得无造究竟涅槃。<a id="a-D0"></a>应知宣说随顺如是缘性缘起甚深言教。<a id="a-D1"></a>云何名为七种清净。<a id="a-D2"></a>一戒清净。<a id="a-D3"></a>二心清净。<a id="a-D4"></a>三见清净。<a id="a-D5"></a>四度疑清净。<a id="a-D6"></a>五道非道智见清净。<a id="a-D7"></a>六行智见清净。<a id="a-D8"></a>七行断智见清净。<a id="a-D9"></a>云何名为如是清净渐次修集。<a id="a-DA"></a>谓有苾刍。<a id="a-DB"></a>安住具足尸罗。<a id="a-DC"></a>守护别解脱律仪。<a id="a-DD"></a>广说应知。<a id="a-DE"></a>如声闻地。<a id="a-DF"></a>彼由如是具尸罗故。<a id="a-DG"></a>便能无悔。<a id="a-DH"></a>广说乃至。<a id="a-DI"></a>心得正定。<a id="a-DJ"></a>渐次乃至具足。<a id="a-DK"></a>安住第四静虑。<a id="a-DL"></a>彼既获得如是定心。<a id="a-DM"></a>渐次乃至质直调柔安住不动。<a id="a-DN"></a>于为证得漏尽智通。<a id="a-DO"></a>心定趣向于四圣谛证入现观。<a id="a-DP"></a>断见所断一切烦恼。<a id="a-DQ"></a>获得无漏有学正见。<a id="a-DR"></a>得正见故。<a id="a-DS"></a>能于一切苦集灭道。<a id="a-DT"></a>及佛法僧。<a id="a-DU"></a>永断疑惑。<a id="a-DV"></a>由毕竟断。<a id="a-DW"></a>超度犹豫故。<a id="a-DX"></a>名度疑又于正见前行之道。<a id="a-DY"></a>如实了知。<a id="a-DZ"></a>是为正道。<a id="a-Da"></a>由此能断见所断后修所断惑。<a id="a-Db"></a>又于邪见前行非道。<a id="a-Dc"></a>如实了知。<a id="a-Dd"></a>是为邪道。<a id="a-De"></a>于道非道得善巧已。<a id="a-Df"></a>远离非道游于正道。<a id="a-Dg"></a>又于随道四种行迹。<a id="a-Dh"></a>如实了知。<a id="a-Di"></a>何等为四。<a id="a-Dj"></a>一苦迟通。<a id="a-Dk"></a>二苦速通。<a id="a-Dl"></a>三乐迟通。<a id="a-Dm"></a>四乐速通。<a id="a-Dn"></a>如是行迹。<a id="a-Do"></a>广辩应知。<a id="a-Dp"></a>如声闻地。<a id="a-Dq"></a>于此行迹。<a id="a-Dr"></a>如实了知最初行迹一切应断。<a id="a-Ds"></a>超越义故。<a id="a-Dt"></a>非由烦恼离系义故。<a id="a-Du"></a>如实了知第二第三苦速乐迟二种行迹一分应断。<a id="a-Dv"></a>如是如实了知初全及二一分应当断已依乐速通。<a id="a-Dw"></a>正勤修集。<a id="a-Dx"></a>从此无间永尽诸漏。<a id="a-Dy"></a>于现法中获得无造究竟涅槃。<a id="a-Dz"></a>身坏已后证无余依般涅槃界。<a id="a-E0"></a>如是七种清净为依。<a id="a-E1"></a>渐次修集。<a id="a-E2"></a>乃至获得诸漏永尽无造涅槃。<a id="a-E3"></a>当知此中由于如是七种清净。<a id="a-E4"></a>一切具足。<a id="a-E5"></a>渐次修集。<a id="a-E6"></a>方乃证得无造涅槃。<a id="a-E7"></a>非随阙一。<a id="a-E8"></a>是故应求如是一切。<a id="a-E9"></a>于世尊所熟修梵行。<a id="a-EA"></a>非求随一。<a id="a-EB"></a>又佛世尊。<a id="a-EC"></a>由此因缘。<a id="a-ED"></a>亦具施设如是一切。<a id="a-EE"></a>为令证得无造涅槃。<a id="a-EF"></a>非随舍一。<a id="a-EG"></a>又于此中依一一说。<a id="a-EH"></a>非唯由此。<a id="a-EI"></a>亦非离此能获无造究竟涅槃。<a id="a-EJ"></a>如是应知此中缘性缘起甚深。</p>
  <p id="aEK">复次嗢拖南曰。</p>
  <p id="aEL">安立与因缘　　观察于食义</p>
  <p id="aEM">极多诸过患　　杂染等为后</p>
  <p id="aEN">有四种法。<a id="a-EO"></a>于现法中最能长养诸根大种。<a id="a-EP"></a>云何为四。<a id="a-EQ"></a>一者气力。<a id="a-ER"></a>二者喜乐。<a id="a-ES"></a>三者于可爱事专注希望。<a id="a-ET"></a>四者气力。<a id="a-EU"></a>喜乐。<a id="a-EV"></a>专注。<a id="a-EW"></a>希望之所依止诸根大种。<a id="a-EX"></a>并寿并暖安住不坏。<a id="a-EY"></a>如是四法。<a id="a-EZ"></a>随其次第当知。<a id="a-Ea"></a>别用四法为食。<a id="a-Eb"></a>一者段。<a id="a-Ec"></a>二者顺乐受触。<a id="a-Ed"></a>三者有漏意会思。<a id="a-Ee"></a>四者能执诸根大种识。<a id="a-Ef"></a>当知此中。<a id="a-Eg"></a>段与现法气力为食。<a id="a-Eh"></a>由气力故。<a id="a-Ei"></a>便能长养诸根大种。<a id="a-Ej"></a>能顺乐受诸有漏触。<a id="a-Ek"></a>能与喜乐为食。<a id="a-El"></a>由喜乐故。<a id="a-Em"></a>便能长养诸根大种。<a id="a-En"></a>若在意地能会境思。<a id="a-Eo"></a>名意会思。<a id="a-Ep"></a>能与一切于可爱境。<a id="a-Eq"></a>专注希望。<a id="a-Er"></a>为食。<a id="a-Es"></a>由专注希望故。<a id="a-Et"></a>便能长养诸根大种。<a id="a-Eu"></a>由能执受诸根大种识故。<a id="a-Ev"></a>令彼诸根大种。<a id="a-Ew"></a>并寿并暖与识不离身为因而住。<a id="a-Ex"></a>是故说识。<a id="a-Ey"></a>名彼住因。<a id="a-Ez"></a>由彼住故。<a id="a-F0"></a>气力。<a id="a-F1"></a>喜乐。<a id="a-F2"></a>专注。<a id="a-F3"></a>希望。<a id="a-F4"></a>依彼而转。<a id="a-F5"></a>如是四食。<a id="a-F6"></a>能令已生有情安住。<a id="a-F7"></a>又由段故。<a id="a-F8"></a>而有气力。<a id="a-F9"></a>有气力故。<a id="a-FA"></a>诸根大种皆得增长。<a id="a-FB"></a>由是因缘。<a id="a-FC"></a>诸有顾恋身命愚夫。<a id="a-FD"></a>为此义故。<a id="a-FE"></a>有所追求。<a id="a-FF"></a>于追求时。<a id="a-FG"></a>造作种种新善恶业。<a id="a-FH"></a>亦令增长。<a id="a-FI"></a>又能增长种种烦恼。<a id="a-FJ"></a>如说于段。<a id="a-FK"></a>触意会思。<a id="a-FL"></a>随其所应。<a id="a-FM"></a>当知亦尔。<a id="a-FN"></a>由此三门能集后有业烦恼识。<a id="a-FO"></a>此于现法由业烦恼所随逐故。<a id="a-FP"></a>成其有取。<a id="a-FQ"></a>便能摄受当来后有。<a id="a-FR"></a>如是四食令求后有爱乐后有。<a id="a-FS"></a>于其后有。<a id="a-FT"></a>未能断者。<a id="a-FU"></a>能摄后有。<a id="a-FV"></a>遍摄后有。<a id="a-FW"></a>随摄后有。<a id="a-FX"></a>又诸段食在欲界天。<a id="a-FY"></a>名之为细。<a id="a-FZ"></a>或处中有母腹卵[穀-禾+卵]。<a id="a-Fa"></a>当知亦尔。<a id="a-Fb"></a>欲界余位段食。<a id="a-Fc"></a>名粗。<a id="a-Fd"></a>触意会思。<a id="a-Fe"></a>及以识食。<a id="a-Ff"></a>在无色界。<a id="a-Fg"></a>当知名细。<a id="a-Fh"></a>余处名粗。<a id="a-Fi"></a>有色为依易分别故。<a id="a-Fj"></a>无色为依难分别故。<a id="a-Fk"></a>又此诸食当知。<a id="a-Fl"></a>有异粗细义门。<a id="a-Fm"></a>谓若能使已生有情得安住者。<a id="a-Fn"></a>说名为粗。<a id="a-Fo"></a>摄益求有诸有情者。<a id="a-Fp"></a>当知是细。<a id="a-Fq"></a>如是应知安立四食。</p>
  <p id="aFr">复次如上所说诸根大种。<a id="a-Fs"></a>由集谛摄。<a id="a-Ft"></a>先爱而生。<a id="a-Fu"></a>为欲令彼得增长故。<a id="a-Fv"></a>追求四食。<a id="a-Fw"></a>由此道理。<a id="a-Fx"></a>已生有情虽由四食而得安住。<a id="a-Fy"></a>然本藉爱为缘故有。<a id="a-Fz"></a>又有爱故。<a id="a-G0"></a>于现法中依诸食身。<a id="a-G1"></a>由三种门。<a id="a-G2"></a>滋长业惑。<a id="a-G3"></a>能办业惑常所随逐有取之识。<a id="a-G4"></a>于现法中摄受后有。<a id="a-G5"></a>是故一切求有有情。<a id="a-G6"></a>虽由四食之所摄益。<a id="a-G7"></a>然复藉爱为缘故有。<a id="a-G8"></a>又即此爱于现法中。<a id="a-G9"></a>由无明触所生诸爱为缘故起。<a id="a-GA"></a>此无明触所生诸受。<a id="a-GB"></a>由无明触为缘故起。<a id="a-GC"></a>此无明触由先串习诸无明界所随六处为缘故起。<a id="a-GD"></a>此六处后更无余因。<a id="a-GE"></a>于现法中唯此六处展转相依。<a id="a-GF"></a>有色诸根依止于识。<a id="a-GG"></a>识亦依止识所执受有色诸根。<a id="a-GH"></a>由此因缘。<a id="a-GI"></a>六处已后更无所说。<a id="a-GJ"></a>或复有时听闻正法为外支力。<a id="a-GK"></a>如理作意。<a id="a-GL"></a>正勤修习。<a id="a-GM"></a>为内支力。<a id="a-GN"></a>由是因缘。<a id="a-GO"></a>正见生起。<a id="a-GP"></a>正见生故。<a id="a-GQ"></a>能断无明。<a id="a-GR"></a>能生于明。<a id="a-GS"></a>彼现法中。<a id="a-GT"></a>诸无明界所随六处皆得除灭。<a id="a-GU"></a>明界所随六处得生。<a id="a-GV"></a>名为转依。<a id="a-GW"></a>彼品粗重皆止息故。<a id="a-GX"></a>六处既灭。<a id="a-GY"></a>渐次乃至爱亦随灭。<a id="a-GZ"></a>由爱灭故。<a id="a-Ga"></a>诸食亦灭。<a id="a-Gb"></a>能取后有。<a id="a-Gc"></a>诸法灭故。<a id="a-Gd"></a>当知后有亦复随灭。<a id="a-Ge"></a>是故应知。<a id="a-Gf"></a>处于明者。<a id="a-Gg"></a>不求后有。</p>
  <p id="aGh">复次无有少法生已安住。<a id="a-Gi"></a>亦无有我能食所食。<a id="a-Gj"></a>由此因缘。<a id="a-Gk"></a>彼何名食。<a id="a-Gl"></a>然唯约与未生诸法作生缘理。<a id="a-Gm"></a>唯法引法说为食义。<a id="a-Gn"></a>但由法假于其识上假想施设补特伽罗。<a id="a-Go"></a>望此四食。<a id="a-Gp"></a>说为食者。<a id="a-Gq"></a>为欲随顺世间言说。<a id="a-Gr"></a>约世俗谛说有如是补特伽罗。<a id="a-Gs"></a>能食四食。<a id="a-Gt"></a>非约胜义。<a id="a-Gu"></a>所以者何。<a id="a-Gv"></a>若说有识生已安住。<a id="a-Gw"></a>体是真实补特伽罗名能食者。<a id="a-Gx"></a>不应立识为其食性。<a id="a-Gy"></a>未曾见有补特伽罗还自能食补特伽罗。<a id="a-Gz"></a>一相续中定无二识同时安住。<a id="a-H0"></a>是故立识体是真实补特伽罗为能食者。<a id="a-H1"></a>不应道理。<a id="a-H2"></a>由有如是不应理故。<a id="a-H3"></a>若作是问。<a id="a-H4"></a>谁食识食。<a id="a-H5"></a>当知此问为非理问。<a id="a-H6"></a>若作是问。<a id="a-H7"></a>谁是能食识食因缘。<a id="a-H8"></a>当知此问为如理问。<a id="a-H9"></a>能令悟入缘起理故。<a id="a-HA"></a>复有二有。<a id="a-HB"></a>一者生有。<a id="a-HC"></a>二者业有。<a id="a-HD"></a>若为当来后有生起。<a id="a-HE"></a>今现法中。<a id="a-HF"></a>诸业烦恼所随逐识为因。<a id="a-HG"></a>能引当来生有。<a id="a-HH"></a>即彼曾有前行业性。<a id="a-HI"></a>说名业有。<a id="a-HJ"></a>于现法中有此有故。<a id="a-HK"></a>能令当来生有所摄后有生起。<a id="a-HL"></a>于命终时。<a id="a-HM"></a>前际六处才无常灭。<a id="a-HN"></a>后际六处寻复续生。<a id="a-HO"></a>即此六处识于先时为能引缘。<a id="a-HP"></a>复于今时为结生缘。<a id="a-HQ"></a>如是由识入母胎故。<a id="a-HR"></a>得有名色。<a id="a-HS"></a>名色为缘便有六处。<a id="a-HT"></a>由无明界所随六处以为缘故。<a id="a-HU"></a>有相似触。<a id="a-HV"></a>渐次乃至取为缘故。<a id="a-HW"></a>令后际业转成其有。<a id="a-HX"></a>如是诸法先未曾有。<a id="a-HY"></a>一切新从别别缘起。<a id="a-HZ"></a>当知此中都无触者乃至有者。<a id="a-Ha"></a>能有所触。<a id="a-Hb"></a>乃至有有唯有诸法。<a id="a-Hc"></a>别名所食。<a id="a-Hd"></a>别名能食。<a id="a-He"></a>是故因果堕在诸行。<a id="a-Hf"></a>相续流转无有断绝。<a id="a-Hg"></a>由其先际业有。<a id="a-Hh"></a>往趣后际生有。<a id="a-Hi"></a>复由后际业有。<a id="a-Hj"></a>还趣先际生有。<a id="a-Hk"></a>如是缘起轮回不绝。<a id="a-Hl"></a>从此世间往彼世间。<a id="a-Hm"></a>自彼世间还此世间。<a id="a-Hn"></a>是故唯法能引法义。<a id="a-Ho"></a>当知此中说为食义。</p>
  <p id="aHp">复次三食为因能令三种内苦生起。<a id="a-Hq"></a>一者界不平等所生病苦。<a id="a-Hr"></a>二者欲希求苦。<a id="a-Hs"></a>三者求不允苦。<a id="a-Ht"></a>初苦段食为因。<a id="a-Hu"></a>第二苦触食为因。<a id="a-Hv"></a>第三苦意会思食为因。<a id="a-Hw"></a>段食因缘生内病苦。<a id="a-Hx"></a>是故苾刍。<a id="a-Hy"></a>当观段食如子肉想。<a id="a-Hz"></a>不应贪着。<a id="a-I0"></a>随顺乐受触食因缘。<a id="a-I1"></a>能生于内欲希求苦。<a id="a-I2"></a>是故苾刍。<a id="a-I3"></a>当观顺彼六种触处如无皮牛。<a id="a-I4"></a>应作是观。<a id="a-I5"></a>若我依于六种触处。<a id="a-I6"></a>发起种种欲希求贪。<a id="a-I7"></a>便为依止诸色而住。<a id="a-I8"></a>依止色故。<a id="a-I9"></a>令我发起种种诸恶不善寻思。<a id="a-IA"></a>如无皮牛触处诸虫之所唼食。<a id="a-IB"></a>多生众苦不安隐住。<a id="a-IC"></a>如是观已。<a id="a-ID"></a>于初触处深见过患。<a id="a-IE"></a>无染而住。<a id="a-IF"></a>如依于色如是。<a id="a-IG"></a>依声香味触法。<a id="a-IH"></a>当知亦尔如于初触处深见过患。<a id="a-II"></a>无染而住如是。<a id="a-IJ"></a>乃至于第六触处。<a id="a-IK"></a>当知亦尔。<a id="a-IL"></a>有漏意会思食因缘。<a id="a-IM"></a>能生于内求不允苦。<a id="a-IN"></a>是故苾刍。<a id="a-IO"></a>当观有漏意会思食如一分火。<a id="a-IP"></a>观察如是所求不允能引身心大热恼故。<a id="a-IQ"></a>彼作如是正观察已。<a id="a-IR"></a>终不希望衣食等事往诣他家。<a id="a-IS"></a>是故不为所求不允所生苦触。<a id="a-IT"></a>其心坦然安乐而住。<a id="a-IU"></a>由是因缘。<a id="a-IV"></a>应正观察如是三食。<a id="a-IW"></a>所谓段触意会思食。<a id="a-IX"></a>即由如是三食因缘。<a id="a-IY"></a>生如所说依识内苦。<a id="a-IZ"></a>是故苾刍。<a id="a-Ia"></a>当观识食如三百鉾之所钻刺。<a id="a-Ib"></a>所以者何。<a id="a-Ic"></a>段食因缘能令非一种种众多品类病苦依识而起。<a id="a-Id"></a>随顺乐受触食因缘。<a id="a-Ie"></a>能令倍增欲希求苦依识而起。<a id="a-If"></a>有漏意会思食因缘。<a id="a-Ig"></a>能令种种求不允苦依识而起。<a id="a-Ih"></a>如是行者于识食中。<a id="a-Ii"></a>正观诸食以识为依多生过患。<a id="a-Ij"></a>由是因缘。<a id="a-Ik"></a>不顾身命。<a id="a-Il"></a>如是如理于四种食审正观察。<a id="a-Im"></a>审观为依能于现法永断诸食。<a id="a-In"></a>食永断故。<a id="a-Io"></a>得至当来后有苦际。</p>
  <p id="aIp">复次若不如实观此四食。<a id="a-Iq"></a>便为喜贪之所染污。<a id="a-Ir"></a>若为是二所染污者。<a id="a-Is"></a>当知希求二种过患。<a id="a-It"></a>一者当来。<a id="a-Iu"></a>二者现法。<a id="a-Iv"></a>于四食中。<a id="a-Iw"></a>有漏意会思食因缘。<a id="a-Ix"></a>专注希望俱行喜染名喜。<a id="a-Iy"></a>随顺乐受触食因缘。<a id="a-Iz"></a>于能随顺喜乐诸食多生染著名贪。<a id="a-J0"></a>此二烦恼于现法中能染于识。<a id="a-J1"></a>令其安止四种识住。<a id="a-J2"></a>增长当来后有种子。<a id="a-J3"></a>既增长已生起后有生等众苦。<a id="a-J4"></a>当知是名喜贪二种烦恼所作当来过患。<a id="a-J5"></a>彼由如是于四食中安住喜贪二种烦恼。<a id="a-J6"></a>便于现法有诸尘染。<a id="a-J7"></a>由尘染故。<a id="a-J8"></a>食若变坏。<a id="a-J9"></a>于现法中便生悲叹愁忧。<a id="a-JA"></a>萎顿怀戚而住。<a id="a-JB"></a>当知是名喜贪二种烦恼所作现法过患。</p>
  <p id="aJC">复次诸有于此四种识中喜贪未断。<a id="a-JD"></a>彼六处摄有识之身。<a id="a-JE"></a>犹如台观六处窗牖。<a id="a-JF"></a>能与缘境烦恼日光。<a id="a-JG"></a>作入依处。<a id="a-JH"></a>是光于此或住上地。<a id="a-JI"></a>或住下地。<a id="a-JJ"></a>既得住已。<a id="a-JK"></a>如前所说。<a id="a-JL"></a>于四识住能染于识。<a id="a-JM"></a>生起当来后有众苦。<a id="a-JN"></a>若有能断如是喜贪二种烦恼。<a id="a-JO"></a>与彼相违缘境烦恼尚不得起。<a id="a-JP"></a>况依此入而当得住。<a id="a-JQ"></a>又复若有补特伽罗喜贪未断。<a id="a-JR"></a>便为魔罗来诣其所。<a id="a-JS"></a>以其种种犹如彩色可爱境界。<a id="a-JT"></a>彩画如是补特伽罗。<a id="a-JU"></a>令其变生种种烦恼相貌显现。<a id="a-JV"></a>当知如是补特伽罗。<a id="a-JW"></a>喜贪未断。<a id="a-JX"></a>譬如其地能为种种烦恼彩画作所依处。<a id="a-JY"></a>已断喜贪补特伽罗。<a id="a-JZ"></a>魔诣其所如前广说。<a id="a-Ja"></a>当知如是补特伽罗。<a id="a-Jb"></a>喜贪已断。<a id="a-Jc"></a>犹若虚空。<a id="a-Jd"></a>非为种种烦恼彩画作所依处。<a id="a-Je"></a>当知是名于诸食中喜贪未断。<a id="a-Jf"></a>如其次第所有过患。<a id="a-Jg"></a>当知是名于诸食中喜贪已断。<a id="a-Jh"></a>如其次第所有功德。</p>
 </body>
</html>