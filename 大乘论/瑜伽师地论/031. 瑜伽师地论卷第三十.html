<!doctype html>
<html id="z3IBVL7vK" data-ver="856">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第三十</h1>
  <h2 id="a2">本地分中声闻地第三瑜伽处之一</h2>
  <p id="a3">如是已说补特伽罗品类建立。<a id="a-4"></a>及所缘等乃至趣修有果无果。<a id="a-5"></a>如应安立我今当说。<a id="a-6"></a>总嗢柁南曰。</p>
  <p id="a7">往庆问寻求　　方安立护养</p>
  <p id="a8">出离一境性　　障净修作意</p>
  <p id="a9">若有自爱补特伽罗初修业者。<a id="a-A"></a>始修业时为随证得自义利故。<a id="a-B"></a>先应四处安住正念。<a id="a-C"></a>然后往诣善达瑜伽。<a id="a-D"></a>或轨范师或亲教师。<a id="a-E"></a>或余尊重似尊重所。<a id="a-F"></a>云何四处。<a id="a-G"></a>一专求领悟无难诘心处。<a id="a-H"></a>二深生恭敬无憍慢心处。<a id="a-I"></a>三唯求胜善非显己能处。<a id="a-J"></a>四纯为安立自他善根非求利养恭敬名闻处。<a id="a-K"></a>如是正念到师处已。<a id="a-L"></a>先求开许请问时分。<a id="a-M"></a>然后安详躬申请问。<a id="a-N"></a>将请问时偏覆左肩右膝着地。<a id="a-O"></a>或居下坐曲躬而坐。<a id="a-P"></a>合掌恭敬深生愧畏。<a id="a-Q"></a>低颜软语请问瑜伽。<a id="a-R"></a>我于如是瑜伽行中欲求受学。<a id="a-S"></a>唯愿慈悲为我宣说。</p>
  <p id="aT">如是请已善达瑜伽诸瑜伽师。<a id="a-U"></a>为欲安立初修业者瑜伽作意。<a id="a-V"></a>应以慈愍柔软言词赞励庆慰。<a id="a-W"></a>又应称扬修断功德。<a id="a-X"></a>叹言善哉善哉。<a id="a-Y"></a>贤首。<a id="a-Z"></a>汝今乃能于堕放逸乐着放逸。<a id="a-a"></a>沉没境界乐着境界。<a id="a-b"></a>众生类中。<a id="a-c"></a>独不放逸乐修出行。<a id="a-d"></a>汝今乃能于久堕在种种忧苦险恶牢狱众生类中。<a id="a-e"></a>独求解脱如是牢狱。<a id="a-f"></a>汝今乃能于被种种贪嗔痴等杻械枷锁常所固缚众生类中。<a id="a-g"></a>独求断坏如是固缚。<a id="a-h"></a>汝今乃能于入生死旷野险道众生类中。<a id="a-i"></a>独求超度旷野险道。<a id="a-j"></a>汝今乃能于遭穷俭种种善根众生类中。<a id="a-k"></a>独求获得丰饶善根。<a id="a-l"></a>汝今乃能于堕种种烦恼怨贼广大怖畏众生类中。<a id="a-m"></a>独求证得究竟安隐常乐涅槃。<a id="a-n"></a>汝今乃能于为烦恼重病吞食众生类中。<a id="a-o"></a>独求证得第一无病常乐涅槃。<a id="a-p"></a>汝今乃能于为四种瀑流漂溺众生类中。<a id="a-q"></a>独求越度如是瀑流。<a id="a-r"></a>汝今乃能于入广大无明黑闇众生类中。<a id="a-s"></a>独求获得大智光明。<a id="a-t"></a>长老当知。<a id="a-u"></a>汝若定能如是精勤修瑜伽行。<a id="a-v"></a>乃得名为不虚受用国人信施。<a id="a-w"></a>真实奉行如来圣教不舍。<a id="a-x"></a>静虑成就胜观增长乐居空闲。<a id="a-y"></a>法侣精勤修学自义瑜伽。<a id="a-z"></a>不辱有智同梵行者。<a id="a-10"></a>汝今为欲勤修自利利他正行。<a id="a-11"></a>汝今为欲利益安乐无量众生。<a id="a-12"></a>哀愍世间及诸天人阿素洛等。<a id="a-13"></a>为令获得义利安乐故来问尔。</p>
  <p id="a14">以如是等柔软言词赞励庆慰。<a id="a-15"></a>称扬修断诸功德已。<a id="a-16"></a>复于四种审问处法应审问之。<a id="a-17"></a>告言长老。<a id="a-18"></a>汝已一向归佛法僧。<a id="a-19"></a>非外道师及彼邪法弟子众不。<a id="a-1A"></a>汝已最初净修梵行善净尸罗正直见不。<a id="a-1B"></a>汝已于其总摽别辩诸圣谛法。<a id="a-1C"></a>若少若多闻受持不。<a id="a-1D"></a>汝于涅槃深心信解为证寂灭而出家不。</p>
  <p id="a1E">如是问已。<a id="a-1F"></a>彼若云尔。<a id="a-1G"></a>次后复于四种处所。<a id="a-1H"></a>以四因缘应正寻求。<a id="a-1I"></a>何等名为四种处所一应寻求其愿。<a id="a-1J"></a>二应寻求种姓。<a id="a-1K"></a>三应寻求其根。<a id="a-1L"></a>四应寻求其行。<a id="a-1M"></a>云何名为四种因缘。<a id="a-1N"></a>一应以审问而正寻求。<a id="a-1O"></a>二应以言论而正寻求。<a id="a-1P"></a>三应以所作而正寻求。<a id="a-1Q"></a>四应以知他心差别智而正寻求。<a id="a-1R"></a>云何名为应以审问寻求其愿。<a id="a-1S"></a>谓如是问。<a id="a-1T"></a>长老于何以发正愿。<a id="a-1U"></a>声闻乘耶独觉乘耶。<a id="a-1V"></a>无上正等菩提乘耶。<a id="a-1W"></a>彼得此问。<a id="a-1X"></a>随自所愿当如是答。<a id="a-1Y"></a>如是名为应以审问寻求其愿。<a id="a-1Z"></a>云何名为应以审问寻求种姓及以根行。<a id="a-1a"></a>谓如是问。<a id="a-1b"></a>长老。<a id="a-1c"></a>于自种姓根行能审察不。<a id="a-1d"></a>谓我本来有何种姓。<a id="a-1e"></a>声闻乘耶独觉乘耶。<a id="a-1f"></a>大乘等耶。<a id="a-1g"></a>有何等根。<a id="a-1h"></a>为钝为中为利根。<a id="a-1i"></a>耶。<a id="a-1j"></a>有何等行。<a id="a-1k"></a>为贪行耶为嗔行耶。<a id="a-1l"></a>广说乃至。<a id="a-1m"></a>寻思行耶。<a id="a-1n"></a>彼若黠慧能自了知前后差别种姓根行。<a id="a-1o"></a>善取其相如问而答。<a id="a-1p"></a>若性愚钝不能自知前后差别。<a id="a-1q"></a>乃至不能善取其相。<a id="a-1r"></a>由是不能如问而答。<a id="a-1s"></a>从此已后应以言论寻求彼三。<a id="a-1t"></a>谓对其前应以显了正理相应众杂美妙易解言词。<a id="a-1u"></a>说声闻乘相应言论。<a id="a-1v"></a>彼闻宣说此言论时。<a id="a-1w"></a>若身中有声闻种姓。<a id="a-1x"></a>于此言论便发最极踊跃欢喜深生信解。<a id="a-1y"></a>若身中有独觉种姓大乘种姓。<a id="a-1z"></a>于此言论不发最极踊跃欢喜不生信解。<a id="a-20"></a>次复为其说独觉乘相应言论。<a id="a-21"></a>彼闻宣说此言论时。<a id="a-22"></a>若身中有独觉种姓。<a id="a-23"></a>于此言论便发最极踊跃欢喜深生信解。<a id="a-24"></a>若身中有声闻种姓大乘种姓则不如是。<a id="a-25"></a>后复为其宣说大乘相应言论。<a id="a-26"></a>彼闻宣说此言论时。<a id="a-27"></a>若身中有大乘种姓。<a id="a-28"></a>于此言论便发最极踊跃欢喜深生信解。<a id="a-29"></a>若身中有声闻种姓独觉种姓则不如是。<a id="a-2A"></a>若有钝根。<a id="a-2B"></a>虽闻宣说粗浅言论。<a id="a-2C"></a>而于法义励力审思方能领受解了通达。<a id="a-2D"></a>若有利根。<a id="a-2E"></a>虽闻宣说深细言论。<a id="a-2F"></a>而于法义速能领受解了通达。<a id="a-2G"></a>若有中根。<a id="a-2H"></a>则不如是。<a id="a-2I"></a>若有贪行。<a id="a-2J"></a>彼闻为说净妙言论。<a id="a-2K"></a>便发最极净信爱乐悟入其趣。<a id="a-2L"></a>身毛皆竖悲涕堕泪。<a id="a-2M"></a>其身外现润滑相状。<a id="a-2N"></a>其心内怀柔软怡悦。<a id="a-2O"></a>若有嗔行。<a id="a-2P"></a>当知一切与上相违。<a id="a-2Q"></a>若有痴行。<a id="a-2R"></a>彼闻为说决定通达涅槃离染相应言论。<a id="a-2S"></a>便生最极惊恐怖畏。<a id="a-2T"></a>如说钝根。<a id="a-2U"></a>如是痴行当知亦尔。<a id="a-2V"></a>若有慢行。<a id="a-2W"></a>彼闻为说正法言论不甚恭敬。<a id="a-2X"></a>属耳乐闻不极安住求欲领解奉教行心。<a id="a-2Y"></a>虽作方便引发其心令受正化。<a id="a-2Z"></a>而不分明发言称善。<a id="a-2a"></a>若寻思行。<a id="a-2b"></a>彼闻为说正法言论。<a id="a-2c"></a>虽摄耳听而心散乱恶受所受。<a id="a-2d"></a>凡所领受不坚不住。<a id="a-2e"></a>随受随失数重请问。<a id="a-2f"></a>如是名为应以言论寻求种姓及以根行。<a id="a-2g"></a>云何名为应以所作寻求。<a id="a-2h"></a>彼三谓如前说。<a id="a-2i"></a>声闻种姓及贪等行补特伽罗所有相状是名所作。<a id="a-2j"></a>由此所作如其所应。<a id="a-2k"></a>当正寻求种姓根行。<a id="a-2l"></a>云何名为应以知他心差别智寻求种姓及以根行。<a id="a-2m"></a>谓如有一善达瑜伽。<a id="a-2n"></a>修瑜伽师以得知他心差别智。<a id="a-2o"></a>彼由如是他心智故。<a id="a-2p"></a>如实了知种性根行。</p>
  <p id="a2q">于四种处以四因缘正寻求已。<a id="a-2r"></a>复于五处如应安立。<a id="a-2s"></a>云何五处。<a id="a-2t"></a>一护养定资粮处。<a id="a-2u"></a>二远离处。<a id="a-2v"></a>三心一境性处。<a id="a-2w"></a>四障清净处。<a id="a-2x"></a>五修作意处。<a id="a-2y"></a>云何护养定资粮。<a id="a-2z"></a>谓若成就戒律仪者。<a id="a-30"></a>即于是处为令不退住不放逸。<a id="a-31"></a>如佛所诫如佛所许。<a id="a-32"></a>圆满戒蕴学处差别。<a id="a-33"></a>精进修行常无懈废。<a id="a-34"></a>如是能于己所证得尸罗相应学道无退。<a id="a-35"></a>亦能证得先所未证尸罗相应殊胜学道。<a id="a-36"></a>如说成就戒律仪。<a id="a-37"></a>如是成就根律仪。<a id="a-38"></a>于食知量。<a id="a-39"></a>初夜后夜觉寤瑜伽正知而住。<a id="a-3A"></a>如是乃至成就所有沙门庄严。<a id="a-3B"></a>随所获得资粮所摄善法差别。<a id="a-3C"></a>皆能防护令不退失。<a id="a-3D"></a>于后胜进善法差别。<a id="a-3E"></a>为速圆满为如所说无增无减。<a id="a-3F"></a>平等现行。<a id="a-3G"></a>发生乐欲增上欣慕。<a id="a-3H"></a>恒常安住勇猛精进。<a id="a-3I"></a>是名护养定资粮。<a id="a-3J"></a>如是远离顺退分法。<a id="a-3K"></a>修习能顺胜分法时乐住远离。</p>
  <p id="a3L">云何远离。<a id="a-3M"></a>谓处所圆满。<a id="a-3N"></a>威仪圆满。<a id="a-3O"></a>远离圆满。<a id="a-3P"></a>是名远离。<a id="a-3Q"></a>云何处所圆满。<a id="a-3R"></a>谓或阿练若或林树下或空闲室。<a id="a-3S"></a>山谷岩穴稻秆积等名空闲室。<a id="a-3T"></a>大树林中名林树下。<a id="a-3U"></a>空迥冢间边际卧坐名阿练若。<a id="a-3V"></a>当知如是山谷岩穴。<a id="a-3W"></a>稻秆积等。<a id="a-3X"></a>大树林中。<a id="a-3Y"></a>空迥冢间边际卧坐。<a id="a-3Z"></a>或阿练若或林树下或空闲室。<a id="a-3a"></a>总名处所。<a id="a-3b"></a>处所圆满复有五种。<a id="a-3c"></a>谓若处所从本已来形相端严众所喜见清净无秽。<a id="a-3d"></a>园林池沼悉皆具足。<a id="a-3e"></a>清虚可乐。<a id="a-3f"></a>地无高下处无毒刺。<a id="a-3g"></a>亦无众多甎石瓦砾。<a id="a-3h"></a>能令见者心生清净。<a id="a-3i"></a>乐住其中修断加行。<a id="a-3j"></a>心悦心喜任持于断。<a id="a-3k"></a>是名第一处所圆满。<a id="a-3l"></a>又若处所昼无愦闹夜少音声。<a id="a-3m"></a>亦少蚊虻风日蛇蝎诸恶毒触。<a id="a-3n"></a>是名第二处所圆满。<a id="a-3o"></a>又若处所无恶师子虎豹豺狼。<a id="a-3p"></a>怨敌盗贼。<a id="a-3q"></a>人非人等诸恐怖事。<a id="a-3r"></a>于是处所身意泰然都无疑虑安乐而住。<a id="a-3s"></a>是名第三处所圆满。<a id="a-3t"></a>又若处所随顺身命众具易得。<a id="a-3u"></a>求衣服等不甚艰难。<a id="a-3v"></a>饮食支持无所匮乏。<a id="a-3w"></a>是名第四处所圆满。<a id="a-3x"></a>又若处所有善知识之所摄受。<a id="a-3y"></a>及诸有智同梵行者之所居止。<a id="a-3z"></a>未开晓处能正开晓。<a id="a-40"></a>已开晓处更令明净。<a id="a-41"></a>甚深句义以慧通达。<a id="a-42"></a>善巧方便殷勤开示。<a id="a-43"></a>能令智见速得清净。<a id="a-44"></a>是名第五处所圆满。<a id="a-45"></a>云何威仪圆满。<a id="a-46"></a>谓于昼分经行宴坐。<a id="a-47"></a>于初夜分亦复如是。<a id="a-48"></a>于中夜分右胁而卧。<a id="a-49"></a>于后夜分疾疾还起经行宴坐。<a id="a-4A"></a>即于如是圆满卧具。<a id="a-4B"></a>诸佛所许大小绳床草叶座等结加趺坐。<a id="a-4C"></a>乃至广说。<a id="a-4D"></a>何因缘故结加趺坐。<a id="a-4E"></a>谓正观见五因缘故。<a id="a-4F"></a>一由身摄敛速发轻安。<a id="a-4G"></a>如是威仪顺生轻安最为胜故。<a id="a-4H"></a>二由此宴坐能经久时。<a id="a-4I"></a>如是威仪不极令身速疲倦故。<a id="a-4J"></a>三由此宴坐是不共法。<a id="a-4K"></a>如是威仪外道他论皆无有故。<a id="a-4L"></a>四由此宴坐形相端严。<a id="a-4M"></a>如是威仪令他见已极信敬故。<a id="a-4N"></a>五由此宴坐佛佛弟子共所开许。<a id="a-4O"></a>如是威仪一切贤圣同称赞故。<a id="a-4P"></a>正观如是五种因缘。<a id="a-4Q"></a>是故应当结加趺坐。<a id="a-4R"></a>端身正愿者。<a id="a-4S"></a>云何端身。<a id="a-4T"></a>谓策举身令其端直。<a id="a-4U"></a>云何正愿。<a id="a-4V"></a>谓令其心离谄离诈调柔正直。<a id="a-4W"></a>由策举身令端直故。<a id="a-4X"></a>其心不为惛沉睡眠之所缠扰。<a id="a-4Y"></a>离谄诈故其心不为外境散动之所缠扰。</p>
  <p id="a4Z">安住背念者。<a id="a-4a"></a>云何名为安住背念。<a id="a-4b"></a>谓如理作意相应念名为背念。<a id="a-4c"></a>弃背违逆一切黑品故。<a id="a-4d"></a>又缘定相为境念名为背念。<a id="a-4e"></a>弃背除遣一切不定地所缘境故。<a id="a-4f"></a>如是名为威仪圆满。<a id="a-4g"></a>云何违离圆满。<a id="a-4h"></a>谓有二种。<a id="a-4i"></a>一身远离。<a id="a-4j"></a>二心远离。<a id="a-4k"></a>身远离者。<a id="a-4l"></a>谓不与在家及出家众共相杂住。<a id="a-4m"></a>独一无侣是名身远离。<a id="a-4n"></a>心远离者谓远离一切染污无记所有作意。<a id="a-4o"></a>修习一切其性是善能引义利定地作意及定资粮加行作意。<a id="a-4p"></a>是名心远离。<a id="a-4q"></a>如是此中若处所圆满。<a id="a-4r"></a>若威仪圆满。<a id="a-4s"></a>若身远离。<a id="a-4t"></a>若心远离。<a id="a-4u"></a>总摄为一说名远离。</p>
  <p id="a4v">云何心一境性。<a id="a-4w"></a>谓数数随念同分所缘流注无罪适悦相应令心相续。<a id="a-4x"></a>名三摩地。<a id="a-4y"></a>亦名为善心一境性。<a id="a-4z"></a>何等名为数数随念。<a id="a-50"></a>谓于正法听闻受持。<a id="a-51"></a>从师获得教诫教授增上力故。<a id="a-52"></a>令其定地诸相现前。<a id="a-53"></a>缘此为境。<a id="a-54"></a>流注无罪适悦相应。<a id="a-55"></a>所有正念随转安住。<a id="a-56"></a>云何名为同分所缘。<a id="a-57"></a>谓诸定地所缘境界。<a id="a-58"></a>非一众多种种品类。<a id="a-59"></a>缘此为境令心正行。<a id="a-5A"></a>说名为定。<a id="a-5B"></a>此即名为同分所缘。<a id="a-5C"></a>问此所缘境是谁同分说为同分。<a id="a-5D"></a>答是所知事相似品类故名同分。<a id="a-5E"></a>复由彼念于所缘境。<a id="a-5F"></a>无散乱行无缺无间。<a id="a-5G"></a>无间殷重加行适悦相应而转。<a id="a-5H"></a>故名流注适悦相应。<a id="a-5I"></a>又由彼念于所缘境无有染污。<a id="a-5J"></a>极安隐住熟道。<a id="a-5K"></a>适悦相应而转。<a id="a-5L"></a>故名无罪适悦相应。<a id="a-5M"></a>是故说言数数随念同分所缘流注。<a id="a-5N"></a>无罪适悦相应令心相续名三摩地。<a id="a-5O"></a>亦名为善心一境性。<a id="a-5P"></a>复次如是心一境性。<a id="a-5Q"></a>或是奢摩他品。<a id="a-5R"></a>或是毗钵舍那品。<a id="a-5S"></a>若于九种心住中心一境性。<a id="a-5T"></a>是名奢摩他品。<a id="a-5U"></a>若于四种慧行中心一境性。<a id="a-5V"></a>是名毗钵舍那品。</p>
  <p id="a5W">云何名为九种心住。<a id="a-5X"></a>谓有苾刍令心内住等住。<a id="a-5Y"></a>安住近住。<a id="a-5Z"></a>调顺寂静最极寂静。<a id="a-5a"></a>专注一趣。<a id="a-5b"></a>及以等持。<a id="a-5c"></a>如是名为九种心住。<a id="a-5d"></a>云何内住。<a id="a-5e"></a>谓从外一切所缘境界。<a id="a-5f"></a>摄录其心系在于内令不散乱。<a id="a-5g"></a>此则最初系缚其心。<a id="a-5h"></a>令住于内不外散乱。<a id="a-5i"></a>故名内住。<a id="a-5j"></a>云何等住。<a id="a-5k"></a>谓即最初所系缚心。<a id="a-5l"></a>其性粗动未能令其等住遍住故。<a id="a-5m"></a>次即于此所缘境界。<a id="a-5n"></a>以相续方便澄净方便。<a id="a-5o"></a>挫令微细遍摄令住。<a id="a-5p"></a>故名等住。<a id="a-5q"></a>云何安住。<a id="a-5r"></a>谓若此心虽复如是内住等住。<a id="a-5s"></a>然由失念于外散乱。<a id="a-5t"></a>复还摄录安置内境。<a id="a-5u"></a>故名安住。<a id="a-5v"></a>云何近住。<a id="a-5w"></a>谓彼先应如是如是亲近念住。<a id="a-5x"></a>由此念故数数作意内住其心。<a id="a-5y"></a>不令此心远住于外。<a id="a-5z"></a>故名近住。<a id="a-60"></a>云何调顺。<a id="a-61"></a>谓种种相令心散乱。<a id="a-62"></a>所谓色声香味触相。<a id="a-63"></a>及贪嗔痴男女等相故。<a id="a-64"></a>彼先应取彼诸相为过患想。<a id="a-65"></a>由如是想增上力故。<a id="a-66"></a>于彼诸相折挫其心不令流散。<a id="a-67"></a>故名调顺。<a id="a-68"></a>云何寂静。<a id="a-69"></a>谓有种种欲恚害等诸恶寻思贪欲盖等诸随烦恼。<a id="a-6A"></a>令心扰动。<a id="a-6B"></a>故彼先应取彼诸法为过患想。<a id="a-6C"></a>由如是想增上力故。<a id="a-6D"></a>于诸寻思及随烦恼。<a id="a-6E"></a>止息其心不令流散。<a id="a-6F"></a>故名寂静。<a id="a-6G"></a>云何名为最极寂静。<a id="a-6H"></a>谓失念故即彼二种暂现行时。<a id="a-6I"></a>随所生起诸恶寻思及随烦恼能不忍受。<a id="a-6J"></a>寻即断灭除遣变吐。<a id="a-6K"></a>是故名为最极寂静。<a id="a-6L"></a>云何名为专注一趣。<a id="a-6M"></a>谓有加行有功用。<a id="a-6N"></a>无缺无间三摩地相续而住。<a id="a-6O"></a>是故名为专注一趣。<a id="a-6P"></a>云何等持。<a id="a-6Q"></a>谓数修数习数多修习为因缘故。<a id="a-6R"></a>得无加行无功用任运转道。<a id="a-6S"></a>由是因缘不由加行不由功用。<a id="a-6T"></a>心三摩地任运相续无散乱转。<a id="a-6U"></a>故名等持。<a id="a-6V"></a>当知此中由六种力。<a id="a-6W"></a>方能成办九种心住。<a id="a-6X"></a>一听闻力。<a id="a-6Y"></a>二思惟力。<a id="a-6Z"></a>三忆念力。<a id="a-6a"></a>四正知力。<a id="a-6b"></a>五精进力。<a id="a-6c"></a>六串习力。<a id="a-6d"></a>初由听闻思惟二力。<a id="a-6e"></a>数闻数思增上力故。<a id="a-6f"></a>最初令心于内境住。<a id="a-6g"></a>及即于此相续方便澄净方便等遍安住。<a id="a-6h"></a>如是于内系缚心已。<a id="a-6i"></a>由忆念力数数作意。<a id="a-6j"></a>摄录其心令不散乱安住近住。<a id="a-6k"></a>从此已后由正知力调息其心。<a id="a-6l"></a>于其诸相诸恶寻思诸随烦恼不令流散调顺寂静。<a id="a-6m"></a>由精进力设彼二种暂现行时能不忍受。<a id="a-6n"></a>寻即断灭除遣变吐。<a id="a-6o"></a>最极寂静专注一趣。<a id="a-6p"></a>由串习力等持成满。<a id="a-6q"></a>即于如是九种心住。<a id="a-6r"></a>当知复有四种作意。<a id="a-6s"></a>一力励运转作意。<a id="a-6t"></a>二有间缺运转作意。<a id="a-6u"></a>三无间缺运转作意。<a id="a-6v"></a>四无功用运转作意。<a id="a-6w"></a>于内住等住中。<a id="a-6x"></a>有力励运转作意。<a id="a-6y"></a>于安住近住。<a id="a-6z"></a>调顺寂静。<a id="a-70"></a>最极寂静中。<a id="a-71"></a>有有间缺运转作意。<a id="a-72"></a>于专注一趣中。<a id="a-73"></a>有无间缺运转作意。<a id="a-74"></a>于等持中。<a id="a-75"></a>有无功用运转作意。<a id="a-76"></a>当知如是四种作意。<a id="a-77"></a>于九种心住中是奢摩他品。<a id="a-78"></a>又即如是获得内心奢摩他者。<a id="a-79"></a>于毗钵舍那勤修习时。<a id="a-7A"></a>复即由是四种作意。<a id="a-7B"></a>方能修习毗钵舍那。<a id="a-7C"></a>故此亦是毗钵舍那品。</p>
  <p id="a7D">云何四种毗钵舍那。<a id="a-7E"></a>谓有苾刍依止内心奢摩他故。<a id="a-7F"></a>于诸法中能正思择最极思择。<a id="a-7G"></a>周遍寻思周遍伺察。<a id="a-7H"></a>是名四种毗钵舍那。<a id="a-7I"></a>云何名为能正思择。<a id="a-7J"></a>谓于净行所缘境界。<a id="a-7K"></a>或于善巧所缘境界。<a id="a-7L"></a>或于净惑所缘境界。<a id="a-7M"></a>能正思择尽所有性。<a id="a-7N"></a>云何名为最极思择。<a id="a-7O"></a>谓即于彼所缘境界。<a id="a-7P"></a>最极思择如所有性。<a id="a-7Q"></a>云何名为周遍寻思。<a id="a-7R"></a>谓即于彼所缘境界。<a id="a-7S"></a>由慧俱行有分别作意。<a id="a-7T"></a>取彼相状周遍寻思。<a id="a-7U"></a>云何名为周遍伺察。<a id="a-7V"></a>谓即于彼所缘境界。<a id="a-7W"></a>审谛推求周遍伺察。<a id="a-7X"></a>又即如是毗钵舍那。<a id="a-7Y"></a>由三门六事差别所缘。<a id="a-7Z"></a>当知复有多种差别。<a id="a-7a"></a>云何三门毗钵舍那。<a id="a-7b"></a>一唯随相行毗钵舍那。<a id="a-7c"></a>二随寻思行毗钵舍那。<a id="a-7d"></a>三随伺察行毗钵舍那。<a id="a-7e"></a>云何名为唯随相行毗钵舍那。<a id="a-7f"></a>谓于所闻所受持法。<a id="a-7g"></a>或于教授教诫诸法。<a id="a-7h"></a>由等引地如理作意。<a id="a-7i"></a>暂尔思惟未思未量未推未察。<a id="a-7j"></a>如是名为唯随相行毗钵舍那。<a id="a-7k"></a>若复于彼思量推察。<a id="a-7l"></a>尔时名为随寻思行毗钵舍那。<a id="a-7m"></a>若复于彼既推察已。<a id="a-7n"></a>如所安立复审观察。<a id="a-7o"></a>如是名为随伺察行毗钵舍那。<a id="a-7p"></a>是名三门毗钵舍那。<a id="a-7q"></a>云何六事差别所缘毗钵舍那。<a id="a-7r"></a>谓寻思时寻思六事。<a id="a-7s"></a>一义。<a id="a-7t"></a>二事。<a id="a-7u"></a>三相。<a id="a-7v"></a>四品。<a id="a-7w"></a>五时。<a id="a-7x"></a>六理。<a id="a-7y"></a>既寻思已复审伺察。<a id="a-7z"></a>云何名为寻思于义。<a id="a-80"></a>谓正寻思如是如是语有如是如是义。<a id="a-81"></a>如是名为寻思于义。<a id="a-82"></a>云何名为寻思于事。<a id="a-83"></a>谓正寻思内外二事。<a id="a-84"></a>如是名为寻思于事。<a id="a-85"></a>云何名为寻思于相。<a id="a-86"></a>谓正寻思诸法二相。<a id="a-87"></a>一者自相。<a id="a-88"></a>二者共相。<a id="a-89"></a>如是名为寻思于相。<a id="a-8A"></a>云何名为寻思于品。<a id="a-8B"></a>谓正寻思诸法二品。<a id="a-8C"></a>一者黑品。<a id="a-8D"></a>二者白品。<a id="a-8E"></a>寻思黑品过失过患。<a id="a-8F"></a>寻思白品功德胜利。<a id="a-8G"></a>如是名为寻思于品。<a id="a-8H"></a>云何名为寻思于时。<a id="a-8I"></a>谓正寻思过去未来现在三时。<a id="a-8J"></a>寻思如是事曾在过去世。<a id="a-8K"></a>寻思如是事当在未来世。<a id="a-8L"></a>寻思如是事今在现在世。<a id="a-8M"></a>如是名为寻思于时。<a id="a-8N"></a>云何名为寻思于理。<a id="a-8O"></a>谓正寻思四种道理。<a id="a-8P"></a>一观待道理。<a id="a-8Q"></a>二作用道理。<a id="a-8R"></a>三证成道理。<a id="a-8S"></a>四法尔道理。<a id="a-8T"></a>当知此中由观待道理寻思世俗以为世俗。<a id="a-8U"></a>寻思胜义以为胜义。<a id="a-8V"></a>寻思因缘以为因缘。<a id="a-8W"></a>由作用道理寻思诸法所有作用。<a id="a-8X"></a>谓如是如是法有如是如是作用。<a id="a-8Y"></a>由证成道理寻思三量。<a id="a-8Z"></a>一至教量。<a id="a-8a"></a>二比度量。<a id="a-8b"></a>三现证量。<a id="a-8c"></a>谓正寻思如是如是义。<a id="a-8d"></a>为有至教不。<a id="a-8e"></a>为现证可得不。<a id="a-8f"></a>为应比度不。<a id="a-8g"></a>由法尔道理。<a id="a-8h"></a>于如实诸法成立法性。<a id="a-8i"></a>难思法性安住法性应生信解不应思议不应分别。<a id="a-8j"></a>如是名为寻思于理。<a id="a-8k"></a>如是六事差别所缘毗钵舍那。<a id="a-8l"></a>及前三门毗钵舍那。<a id="a-8m"></a>略摄一切毗钵舍那。<a id="a-8n"></a>问何因缘故建立如是六事差别毗钵舍那。<a id="a-8o"></a>答依三觉故如是建立。<a id="a-8p"></a>何等三觉。<a id="a-8q"></a>一语义觉。<a id="a-8r"></a>二事边际觉。<a id="a-8s"></a>三如实觉。<a id="a-8t"></a>寻思义故起语义觉。<a id="a-8u"></a>寻思其事及自相故起事边际觉。<a id="a-8v"></a>寻思共相品时理故起如实觉。<a id="a-8w"></a>修瑜伽师唯有尔所所知境界所谓语义及所知事。<a id="a-8x"></a>尽所有性如所有性。</p>
  <p id="a8y">云何勤修不净观者。<a id="a-8z"></a>寻思六事差别所缘毗钵舍那。<a id="a-90"></a>谓依不净增上正法。<a id="a-91"></a>听闻受持增上力故。<a id="a-92"></a>由等引地如理作意解了其义。<a id="a-93"></a>知此不净实为不净深可厌逆。<a id="a-94"></a>其性朽秽恶臭生臭。<a id="a-95"></a>由如是等种种行相。<a id="a-96"></a>于先所闻依诸不净所说正法。<a id="a-97"></a>解了其义。<a id="a-98"></a>如是名为于诸不净寻思其义。<a id="a-99"></a>云何名为寻思彼事。<a id="a-9A"></a>谓彼如是解了义已。<a id="a-9B"></a>观不净物建立二分。<a id="a-9C"></a>谓内及外。<a id="a-9D"></a>如是名为寻思彼事。<a id="a-9E"></a>云何名为寻思自相。<a id="a-9F"></a>谓且于内身中所有秽朽不净发起胜解。<a id="a-9G"></a>了知身中有发毛等广说乃至脑膜小便。<a id="a-9H"></a>复于如是身中所有多不净物。<a id="a-9I"></a>摄为二界发起胜解。<a id="a-9J"></a>所谓地界及以水界。<a id="a-9K"></a>始于发毛乃至大便起地胜解。<a id="a-9L"></a>始于泪污乃至小便起水胜解。<a id="a-9M"></a>如是名为依内不净寻思自相。<a id="a-9N"></a>复于其外诸不净物。<a id="a-9O"></a>由青瘀等种种行相发起胜解。<a id="a-9P"></a>谓先发起青瘀胜解。<a id="a-9Q"></a>或亲自见或从他闻。<a id="a-9R"></a>或由分别所有死尸。<a id="a-9S"></a>如是死尸。<a id="a-9T"></a>或男或女或非男女。<a id="a-9U"></a>或亲或怨或是中庸。<a id="a-9V"></a>或劣或中或复是胜。<a id="a-9W"></a>或是少年或是中年或是老年。<a id="a-9X"></a>取彼相已若此死尸死经一日。<a id="a-9Y"></a>血流已尽未至脓烂。<a id="a-9Z"></a>于是发起青瘀胜解。<a id="a-9a"></a>若此死尸死经二日。<a id="a-9b"></a>已至脓烂未生虫蛆。<a id="a-9c"></a>于是发起脓烂胜解。<a id="a-9d"></a>若此死尸死经七日。<a id="a-9e"></a>已生虫蛆身体已坏。<a id="a-9f"></a>于是发起烂坏胜解[月*逄]胀胜解。<a id="a-9g"></a>若此死尸为诸狐狼鸱枭雕鹫乌鹊饿狗之所食啖。<a id="a-9h"></a>于是发起食啖胜解。<a id="a-9i"></a>即此死尸既被食已。<a id="a-9j"></a>皮肉血尽唯筋缠骨。<a id="a-9k"></a>于是发起异赤胜解。<a id="a-9l"></a>若此死尸或被食啖。<a id="a-9m"></a>支节分离散在处处。<a id="a-9n"></a>或有其肉或无其肉或余少肉。<a id="a-9o"></a>于是发起分散胜解。<a id="a-9p"></a>若此死尸骨节分散。<a id="a-9q"></a>手骨异处。<a id="a-9r"></a>足骨异处。<a id="a-9s"></a>膝骨异处。<a id="a-9t"></a>髀骨异处。<a id="a-9u"></a>髋骨异处。<a id="a-9v"></a>髆骨异处。<a id="a-9w"></a>臂骨异处。<a id="a-9x"></a>脊骨异处。<a id="a-9y"></a>颔轮异处。<a id="a-9z"></a>齿鬘异处。<a id="a-A0"></a>髑髅异处。<a id="a-A1"></a>见是事已起骨胜解。<a id="a-A2"></a>若复思惟如是骸骨共相连接而不分散。<a id="a-A3"></a>唯取粗相不委细取支节屈曲。<a id="a-A4"></a>如是尔时起锁胜解。<a id="a-A5"></a>若委细取支节屈曲。<a id="a-A6"></a>尔时发起骨锁胜胜。<a id="a-A7"></a>又有二锁。<a id="a-A8"></a>一形骸锁。<a id="a-A9"></a>二支节锁。<a id="a-AA"></a>形骸锁者。<a id="a-AB"></a>谓从血镬脊骨乃至髑髅所住。<a id="a-AC"></a>支节锁者。<a id="a-AD"></a>谓臂髆等骨连锁及髀膞等骨连锁。<a id="a-AE"></a>此中形骸锁说名为锁。<a id="a-AF"></a>若支节锁说名骨锁。<a id="a-AG"></a>复有二种取骨锁相。<a id="a-AH"></a>一取假名彩画木石泥等所作骨锁相。<a id="a-AI"></a>二取真实骨锁相。<a id="a-AJ"></a>若思惟假名骨锁相时。<a id="a-AK"></a>尔时唯名起锁胜解。<a id="a-AL"></a>不名骨锁。<a id="a-AM"></a>若思惟真实骨锁相时。<a id="a-AN"></a>尔时名起骨锁胜解。<a id="a-AO"></a>又即此外造色色相三种变坏。<a id="a-AP"></a>一自然变坏。<a id="a-AQ"></a>二他所变坏。<a id="a-AR"></a>三俱品变坏。<a id="a-AS"></a>始从青瘀乃至[月*逄]胀。<a id="a-AT"></a>是自然变坏。<a id="a-AU"></a>始从食啖乃至分散。<a id="a-AV"></a>是他所变坏。<a id="a-AW"></a>若骨若锁及以骨锁。<a id="a-AX"></a>是俱品变坏。<a id="a-AY"></a>若能如是如实了知外不净相。<a id="a-AZ"></a>是名寻思外诸所有不净自相。<a id="a-Aa"></a>云何寻思不净共相。<a id="a-Ab"></a>谓若内身外净色相未有变坏。<a id="a-Ac"></a>若在外身不净色相已有变坏。<a id="a-Ad"></a>由在内身不净色相平等法性相似法性发起胜解。<a id="a-Ae"></a>能自了知我净色相亦有如是同彼法性。<a id="a-Af"></a>若诸有情成就如是净色相者。<a id="a-Ag"></a>彼净色相亦有如是同彼法性。<a id="a-Ah"></a>譬如在外不净色相。<a id="a-Ai"></a>是名寻思不净共相。<a id="a-Aj"></a>云何名为寻思彼品。<a id="a-Ak"></a>谓作是思。<a id="a-Al"></a>若我于彼诸净色相不净法性不如实知。<a id="a-Am"></a>于内于外诸净色相发起贪欲便为颠倒。<a id="a-An"></a>黑品所摄。<a id="a-Ao"></a>是有诤法有苦有害。<a id="a-Ap"></a>有诸灾患有遍烧恼。<a id="a-Aq"></a>由是因缘发起当来生老病死愁叹忧苦种种扰恼。<a id="a-Ar"></a>若我于彼诸净色相不净法性。<a id="a-As"></a>如实随观便无颠倒。<a id="a-At"></a>白品所摄。<a id="a-Au"></a>是无诤法无苦无害。<a id="a-Av"></a>广说乃至由此因缘能灭当来生老病死乃至扰恼。<a id="a-Aw"></a>若诸黑品。<a id="a-Ax"></a>我今于彼不应忍受应断应遣。<a id="a-Ay"></a>若诸白品。<a id="a-Az"></a>我今于彼未生应生。<a id="a-B0"></a>生已令住增长广大。<a id="a-B1"></a>如是名为寻思彼品。<a id="a-B2"></a>云何名为寻思彼时。<a id="a-B3"></a>谓作是思。<a id="a-B4"></a>若内所有诸净色相在现在世。<a id="a-B5"></a>若外所有不净色相亦现在世。<a id="a-B6"></a>诸过去世曾净色相。<a id="a-B7"></a>彼于过去虽有净相。<a id="a-B8"></a>而今现在如是次第种种不净。<a id="a-B9"></a>诸现在世我之所有似净色相。<a id="a-BA"></a>此净色相于现在世虽有净相。<a id="a-BB"></a>于未来世不当不净如今现在外不净色。<a id="a-BC"></a>无有是处。<a id="a-BD"></a>我此色身去来今世。<a id="a-BE"></a>曾如是相当如是相现如是相。<a id="a-BF"></a>不过如是不净法性。<a id="a-BG"></a>如是名为寻思彼时。<a id="a-BH"></a>云何名为寻思彼理。<a id="a-BI"></a>谓作是思。<a id="a-BJ"></a>若内若外都无有我有情可得。<a id="a-BK"></a>或说为净或说不净。<a id="a-BL"></a>唯有色相唯有身形。<a id="a-BM"></a>于中假想施设言论。<a id="a-BN"></a>谓之为净或为不净。<a id="a-BO"></a>又如说言寿暖及与识。<a id="a-BP"></a>若弃舍身时离执持而卧无所思如木。<a id="a-BQ"></a>既死没已渐次变坏分位可知。<a id="a-BR"></a>谓青瘀等乃至骨锁。<a id="a-BS"></a>今我此身先业烦恼之所引发。<a id="a-BT"></a>父母不净和合所生。<a id="a-BU"></a>糜饭等食之所增长。<a id="a-BV"></a>此因此缘此由借故。<a id="a-BW"></a>虽暂时有诸净色相似。<a id="a-BX"></a>可了知而内身中若内若外。<a id="a-BY"></a>于常常时种种不净皆悉充满。<a id="a-BZ"></a>如是名依世俗胜义及以因缘观待道理。<a id="a-Ba"></a>寻思彼理。<a id="a-Bb"></a>复作是思。<a id="a-Bc"></a>于此不净若能如是善修善习善多修习能断欲贪。<a id="a-Bd"></a>如是欲贪定应当断。<a id="a-Be"></a>如是名依作用道理寻思彼理。<a id="a-Bf"></a>复作是思。<a id="a-Bg"></a>如世尊说。<a id="a-Bh"></a>若于不净善修善习善多修习能断欲贪。<a id="a-Bi"></a>是至教量。<a id="a-Bj"></a>我亦于内自能现见于诸不净。<a id="a-Bk"></a>如如作意思惟修习如是如是。<a id="a-Bl"></a>令欲贪缠未生不生生已除遣。<a id="a-Bm"></a>是现证量。<a id="a-Bn"></a>比度量法亦有可得。<a id="a-Bo"></a>谓作是思。<a id="a-Bp"></a>云何今者作意思惟能对治法。<a id="a-Bq"></a>可于能治所缘境界烦恼当生。<a id="a-Br"></a>如是名依证成道理寻思彼理。<a id="a-Bs"></a>复作是思。<a id="a-Bt"></a>如是之法成立法性。<a id="a-Bu"></a>难思法性安住法性。<a id="a-Bv"></a>谓修不净能与欲贪作断对治。<a id="a-Bw"></a>不应思议不应分别唯应信解。<a id="a-Bx"></a>如是名依法尔道理寻思彼理。<a id="a-By"></a>是名勤修不净观者。<a id="a-Bz"></a>寻思六事差别所缘毗钵舍那。</p>
  <p id="aC0">云何勤修慈愍观者。<a id="a-C1"></a>寻思六事差别所缘毗钵舍那。<a id="a-C2"></a>谓依慈愍增上正法听闻受持增上力故。<a id="a-C3"></a>由欲利益安乐意乐。<a id="a-C4"></a>于诸有情作意与乐发起胜解。<a id="a-C5"></a>是慈愍相。<a id="a-C6"></a>若能如是解了其义。<a id="a-C7"></a>如是名为于诸慈愍寻思其义。<a id="a-C8"></a>彼既如是解了义已复能思择。<a id="a-C9"></a>此为亲品此为怨品此中庸品是一切品。<a id="a-CA"></a>皆他相续之所摄故。<a id="a-CB"></a>于中发起外事胜解。<a id="a-CC"></a>又若亲品名为内事。<a id="a-CD"></a>怨中庸品名为外事。<a id="a-CE"></a>如是名为于诸慈愍寻思其事。<a id="a-CF"></a>复能思择如是三品。<a id="a-CG"></a>若无苦乐欲求乐者愿彼得乐。<a id="a-CH"></a>今于此中有饶益相名为亲品。<a id="a-CI"></a>不饶益相名为怨品。<a id="a-CJ"></a>俱相违相名中庸品。<a id="a-CK"></a>如是三品若无苦乐欲求乐者。<a id="a-CL"></a>略有三种欲求乐心差别可得。<a id="a-CM"></a>一者欲求欲界诸乐。<a id="a-CN"></a>二者欲求色界有喜勇悦诸乐。<a id="a-CO"></a>三者欲求离喜诸乐。<a id="a-CP"></a>如是若于欲乐匮乏。<a id="a-CQ"></a>愿彼皆得无罪欲乐。<a id="a-CR"></a>若于有喜离喜诸乐有所匮乏。<a id="a-CS"></a>当知亦尔。<a id="a-CT"></a>是名寻思慈愍自相。<a id="a-CU"></a>复审思择若诸亲品若诸怨品若中庸品。<a id="a-CV"></a>我于其中皆当发起相似性心平等性心。<a id="a-CW"></a>何以故。<a id="a-CX"></a>我若作意与亲品乐此未为难。<a id="a-CY"></a>于中庸品作意与乐亦未甚难。<a id="a-CZ"></a>若于怨品作意与乐乃甚为难。<a id="a-Ca"></a>我于怨品尚应作意愿与其乐。<a id="a-Cb"></a>何况亲品及中庸品而不与乐。<a id="a-Cc"></a>何以故。<a id="a-Cd"></a>此中都无能骂所骂。<a id="a-Ce"></a>能嗔所嗔。<a id="a-Cf"></a>能弄所弄。<a id="a-Cg"></a>能打所打。<a id="a-Ch"></a>唯有音声唯有名字。<a id="a-Ci"></a>又我此身随所生起。<a id="a-Cj"></a>有色粗重四大所造。<a id="a-Ck"></a>随所住处便为如是触所逼恼。<a id="a-Cl"></a>略有二触。<a id="a-Cm"></a>谓音声触。<a id="a-Cn"></a>及手足块刀杖等触。<a id="a-Co"></a>是身及触皆是无常。<a id="a-Cp"></a>能为如是不饶益者亦是无常。<a id="a-Cq"></a>又复一切有情之类皆有生老病死等法。<a id="a-Cr"></a>本性是苦。<a id="a-Cs"></a>故我不应于本性苦诸有情上。<a id="a-Ct"></a>更加其苦而不与乐。<a id="a-Cu"></a>又亦不应不与怨家作善知识不摄一切有情之类以为自体。<a id="a-Cv"></a>又世尊言。<a id="a-Cw"></a>我不观见如是种类有情可得。<a id="a-Cx"></a>无始世来经历生死长时流转。<a id="a-Cy"></a>不互相为或父或母兄弟姊妹。<a id="a-Cz"></a>若轨范师若亲教师。<a id="a-D0"></a>若余尊重似尊重者。<a id="a-D1"></a>由是因缘一切怨品无不皆是我之亲品。<a id="a-D2"></a>又怨亲品无有决定真实可得。<a id="a-D3"></a>何以故。<a id="a-D4"></a>亲品余时转成怨品。<a id="a-D5"></a>怨品余时转成亲品。<a id="a-D6"></a>是故一切无有决定。<a id="a-D7"></a>故我今者应于一切有情之类。<a id="a-D8"></a>皆当发起平等性心平等性见。<a id="a-D9"></a>及起相似利益意乐安乐意乐与乐胜解。<a id="a-DA"></a>是名寻思慈愍共相。<a id="a-DB"></a>复审思择。<a id="a-DC"></a>我若于彼不饶益者。<a id="a-DD"></a>发生嗔恚便为颠倒。<a id="a-DE"></a>黑品所摄。<a id="a-DF"></a>是有诤法。<a id="a-DG"></a>广说如前。<a id="a-DH"></a>我若于彼不起嗔恚便无颠倒。<a id="a-DI"></a>白品所摄。<a id="a-DJ"></a>是无诤法。<a id="a-DK"></a>广说如前。<a id="a-DL"></a>如是名为寻思慈愍黑品白品。<a id="a-DM"></a>复审思择。<a id="a-DN"></a>诸过去世求欲得乐有情之类。<a id="a-DO"></a>彼皆过去。<a id="a-DP"></a>我当云何能与其乐。<a id="a-DQ"></a>诸现在世有情之类。<a id="a-DR"></a>我今愿彼尽未来世于一切时常受快乐。<a id="a-DS"></a>是名寻思诸慈愍时。<a id="a-DT"></a>复审思择。<a id="a-DU"></a>此中都无我及有情或求乐者或与乐者。<a id="a-DV"></a>唯有诸蕴唯有诸行。<a id="a-DW"></a>于中假想施设言论。<a id="a-DX"></a>此求乐者。<a id="a-DY"></a>此与乐者。<a id="a-DZ"></a>又彼诸行业烦恼等以为因缘。<a id="a-Da"></a>如是名依观待道理寻思慈愍。<a id="a-Db"></a>若于慈愍善修善习善多修习能断嗔恚。<a id="a-Dc"></a>如是名依作用道理寻思慈愍。<a id="a-Dd"></a>如是之义有至教量。<a id="a-De"></a>我内智见现转可得。<a id="a-Df"></a>比度量法亦有可得。<a id="a-Dg"></a>如是名依证成道理寻思慈愍。<a id="a-Dh"></a>又即此法成立法性。<a id="a-Di"></a>难思法性安住法性。<a id="a-Dj"></a>谓修慈愍能断嗔恚。<a id="a-Dk"></a>不应思议不应分别应生胜解。<a id="a-Dl"></a>如是名依法尔道理寻思慈愍。<a id="a-Dm"></a>是名勤修慈愍观者。<a id="a-Dn"></a>寻思六事差别所缘毗钵舍那。</p>
 </body>
</html>