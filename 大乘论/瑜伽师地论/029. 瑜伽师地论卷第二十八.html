<!doctype html>
<html id="z3IBVL4vI" data-ver="1049">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第二十八</h1>
  <h2 id="a2">本地分中声闻地第二瑜伽处之三</h2>
  <p id="a3">云何为学。<a id="a-4"></a>谓三胜学。<a id="a-5"></a>一增上戒学。<a id="a-6"></a>二增上心学。<a id="a-7"></a>三增上慧学。<a id="a-8"></a>云何增上戒学。<a id="a-9"></a>谓安住具戒等。<a id="a-A"></a>如前广说。<a id="a-B"></a>是名增上戒学。<a id="a-C"></a>云何增上心学。<a id="a-D"></a>谓离欲恶不善法。<a id="a-E"></a>有寻有伺离生喜乐。<a id="a-F"></a>入初静虑具足安住乃至能入第四静虑具足安住。<a id="a-G"></a>是名增上心学。<a id="a-H"></a>又诸无色及余所有等持等至。<a id="a-I"></a>亦皆名为增上心学。<a id="a-J"></a>然依静虑能最初入圣谛现观正性离生。<a id="a-K"></a>非全远离一切静虑能成此事。<a id="a-L"></a>是故静虑最为殊胜。<a id="a-M"></a>故偏说为增上心学。<a id="a-N"></a>云何增上慧学。<a id="a-O"></a>谓于四圣谛等所有如实智见。<a id="a-P"></a>是名增上慧学。<a id="a-Q"></a>问何缘唯有三学非少非多。<a id="a-R"></a>答建立定义故。<a id="a-S"></a>智所依义故。<a id="a-T"></a>辨所作义故。<a id="a-U"></a>建立定义者。<a id="a-V"></a>谓增上戒学。<a id="a-W"></a>所以者何。<a id="a-X"></a>由戒建立心一境性。<a id="a-Y"></a>能令其心触三摩地。<a id="a-Z"></a>智所依义者。<a id="a-a"></a>谓增上心学。<a id="a-b"></a>所以者何。<a id="a-c"></a>由正定心念一境性。<a id="a-d"></a>于所知事有如实智如实见转。<a id="a-e"></a>辨所作义者。<a id="a-f"></a>谓增上慧学。<a id="a-g"></a>所以者何。<a id="a-h"></a>由善清净若智若见。<a id="a-i"></a>能证究竟诸烦恼断。<a id="a-j"></a>以烦恼断。<a id="a-k"></a>是自义利是胜所作。<a id="a-l"></a>过此更无胜所作故。<a id="a-m"></a>由是因缘唯有三学。<a id="a-n"></a>问何缘三学如是次第。<a id="a-o"></a>答先于尸罗善清净故便无忧悔。<a id="a-p"></a>无忧悔故欢喜安乐。<a id="a-q"></a>由有乐故心得正定。<a id="a-r"></a>心得定故能如实知能如实见。<a id="a-s"></a>如实知见故能起厌。<a id="a-t"></a>厌故离染。<a id="a-u"></a>由离染故便得解脱。<a id="a-v"></a>得解脱故证无所作究竟涅槃。<a id="a-w"></a>如是最初修习净戒。<a id="a-x"></a>渐次进趣后证无作究竟涅槃。<a id="a-y"></a>是故三学如是次第。<a id="a-z"></a>问何缘三学名为增上戒心慧耶。<a id="a-10"></a>答所趣义故最胜义故名为增上。<a id="a-11"></a>云何所趣义。<a id="a-12"></a>谓为趣增上心而修净戒。<a id="a-13"></a>名增上戒学。<a id="a-14"></a>为趣增上慧而修定心。<a id="a-15"></a>名增上心学。<a id="a-16"></a>为趣烦恼断而修智见。<a id="a-17"></a>名增上慧学。<a id="a-18"></a>如是名为所趣义故名为增上。<a id="a-19"></a>云何最胜义。<a id="a-1A"></a>谓若增上戒学。<a id="a-1B"></a>若增上心学。<a id="a-1C"></a>若增上慧学。<a id="a-1D"></a>唯于圣教独有此三不共外道。<a id="a-1E"></a>如是名为最胜义故。<a id="a-1F"></a>名为增上。<a id="a-1G"></a>又或有增上心学能引发增上慧学。<a id="a-1H"></a>或有增上慧学能引发增上心学。<a id="a-1I"></a>谓圣弟子未得根本静虑。<a id="a-1J"></a>先学见迹。<a id="a-1K"></a>后为进断修道所断一切烦恼。<a id="a-1L"></a>正勤加行修念觉支。<a id="a-1M"></a>乃至修舍觉支。<a id="a-1N"></a>是名增上慧学引发增上心学。<a id="a-1O"></a>增上心学引发增上慧学者。<a id="a-1P"></a>如前已说。<a id="a-1Q"></a>又或有增上戒学无增上心无增上慧。<a id="a-1R"></a>或有增上戒学亦有增上心唯无增上慧。<a id="a-1S"></a>非有增上慧学而无增上戒及无增上心。<a id="a-1T"></a>是故若有增上慧学。<a id="a-1U"></a>当知必定具足三学。<a id="a-1V"></a>于此建立三种学中。<a id="a-1W"></a>诸瑜伽师当勤修。<a id="a-1X"></a>学复有三种补特伽罗。<a id="a-1Y"></a>依此三学入谛现观。<a id="a-1Z"></a>何等为三。<a id="a-1a"></a>一未离欲。<a id="a-1b"></a>二倍离欲。<a id="a-1c"></a>三已离欲。<a id="a-1d"></a>当知此中于一切欲全未离者。<a id="a-1e"></a>勤修加行入谛现观。<a id="a-1f"></a>既于诸谛得现观已证预流果。<a id="a-1g"></a>倍离欲者。<a id="a-1h"></a>当于尔时证一来果。</p>
  <p id="a1i">已离欲者。<a id="a-1j"></a>当于尔时证不还果。<a id="a-1k"></a>复有三根。<a id="a-1l"></a>一未知欲知根。<a id="a-1m"></a>二已知根。<a id="a-1n"></a>三具知根。<a id="a-1o"></a>云何建立如是三根。<a id="a-1p"></a>谓于诸谛未现观者。<a id="a-1q"></a>加行勤修诸谛现观。<a id="a-1r"></a>依此建立未知欲知根。<a id="a-1s"></a>若于诸谛已得现观而居有学。<a id="a-1t"></a>依此建立已知根。<a id="a-1u"></a>若阿罗汉所作已办住无学位。<a id="a-1v"></a>依此建立具知根。</p>
  <p id="a1w">复有三解脱门。<a id="a-1x"></a>一空解脱门。<a id="a-1y"></a>二无愿解脱门。<a id="a-1z"></a>三无相解脱门。<a id="a-20"></a>云何建立三解脱门。<a id="a-21"></a>谓所知境略有二种。<a id="a-22"></a>有及非有。<a id="a-23"></a>有有二种。<a id="a-24"></a>一者有为。<a id="a-25"></a>二者无为。<a id="a-26"></a>于有为中且说三界所系五蕴。<a id="a-27"></a>于无为中且说涅槃。<a id="a-28"></a>如是二种有为无为合说名有。<a id="a-29"></a>若说于我或说有情命者生者等。<a id="a-2A"></a>是名非有。<a id="a-2B"></a>于有为中见过失故。<a id="a-2C"></a>见过患故无所祈愿。<a id="a-2D"></a>无祈愿故依此建立无愿解脱门。<a id="a-2E"></a>于有为中无祈愿故。<a id="a-2F"></a>便于涅槃深生祈愿。<a id="a-2G"></a>见极寂静见甚微妙见永出离。<a id="a-2H"></a>由于中见永出离故。<a id="a-2I"></a>依此建立无相解脱门。<a id="a-2J"></a>于其非有无所有中。<a id="a-2K"></a>非有祈愿非无祈愿。<a id="a-2L"></a>如其非有还则如是。<a id="a-2M"></a>知为非有。<a id="a-2N"></a>见为非有。<a id="a-2O"></a>依此建立空解脱门。<a id="a-2P"></a>是名建立三解脱门。</p>
  <p id="a2Q">云何随顺学法。<a id="a-2R"></a>谓有十种违逆学法。<a id="a-2S"></a>对治彼故应知十种随顺学法。<a id="a-2T"></a>云何十种违逆学法。<a id="a-2U"></a>一者所有母邑少年盛壮可爱形色。<a id="a-2V"></a>是正修学善男子等上品障碍。<a id="a-2W"></a>二者于萨迦耶所摄诸行生起爱着。<a id="a-2X"></a>三者懒堕懈怠。<a id="a-2Y"></a>四者萨迦耶见。<a id="a-2Z"></a>五者依于段食贪着美味。<a id="a-2a"></a>六者于诸世闻种种戏论非一众多别别品类所思念中发欲贪爱。<a id="a-2b"></a>七者思惟诸法瑜伽作意所有过患。<a id="a-2c"></a>此复云何。<a id="a-2d"></a>谓十一种。<a id="a-2e"></a>一于诸谛宝蕴业果中犹预疑惑。<a id="a-2f"></a>二乐修断者身诸粗重。<a id="a-2g"></a>三有慢缓者于修止观。<a id="a-2h"></a>过患作意惛沉睡眠。<a id="a-2i"></a>映蔽其心令心极略。<a id="a-2j"></a>四太猛精进者身疲心恼。<a id="a-2k"></a>五太劣精进者不得胜进善品衰退。<a id="a-2l"></a>六于少利养名誉称赞。<a id="a-2m"></a>随一乐中深生欣喜。<a id="a-2n"></a>七掉举不静踊跃躁扰。<a id="a-2o"></a>八于萨迦耶永灭涅槃而生惊恐。<a id="a-2p"></a>九于诸言说非量加行言论太过。<a id="a-2q"></a>虽说法论而好折伏起诤方便。<a id="a-2r"></a>十于先所见所闻所受非一众多别别品类诸境界中。<a id="a-2s"></a>心驰心散。<a id="a-2t"></a>十一不应思处而强沉思。<a id="a-2u"></a>应知是名思惟诸法瑜伽作意所有过患。<a id="a-2v"></a>八者于诸静虑等至乐中深生爱味。<a id="a-2w"></a>九者乐欲证入无相定者。<a id="a-2x"></a>于诸行中随顺流散。<a id="a-2y"></a>十者触身苦受乃至夺命苦受时。<a id="a-2z"></a>贪爱寿命希望存活。<a id="a-30"></a>随此希望伤叹迷闷。<a id="a-31"></a>是名十种违逆学法。<a id="a-32"></a>云何对治如是十种违逆学法随顺学法。<a id="a-33"></a>谓有十种。<a id="a-34"></a>一不净想。<a id="a-35"></a>二无常想。<a id="a-36"></a>三无常苦想。<a id="a-37"></a>四苦无我想。<a id="a-38"></a>五厌逆食想。<a id="a-39"></a>六一切世间不可乐想。<a id="a-3A"></a>七光明想。<a id="a-3B"></a>八离欲想。<a id="a-3C"></a>九灭想。<a id="a-3D"></a>十死想。<a id="a-3E"></a>如是十想善修善习善多修习。<a id="a-3F"></a>能断十种障碍学法违逆学法。<a id="a-3G"></a>当知此中有四光明。<a id="a-3H"></a>一法光明。<a id="a-3I"></a>二义光明。<a id="a-3J"></a>三奢摩他光明。<a id="a-3K"></a>四毗钵舍那光明。<a id="a-3L"></a>依此四种光明增上立光明想。<a id="a-3M"></a>今此义中意。<a id="a-3N"></a>取能断思惟诸法瑜伽作意障碍法者。</p>
  <p id="a3O">当知此中复有十种随顺学法。<a id="a-3P"></a>何等为十。<a id="a-3Q"></a>一者宿因。<a id="a-3R"></a>二者随顺教。<a id="a-3S"></a>三者如理加行。<a id="a-3T"></a>四者无间殷重所作。<a id="a-3U"></a>五者猛利乐欲。<a id="a-3V"></a>六者持瑜伽力。<a id="a-3W"></a>七者止息身心粗重。<a id="a-3X"></a>八者数数观察。<a id="a-3Y"></a>九者无有怯弱。<a id="a-3Z"></a>十者离增上慢。<a id="a-3a"></a>云何宿因。<a id="a-3b"></a>谓先所习诸根成熟诸根积集。<a id="a-3c"></a>云何随顺教。<a id="a-3d"></a>谓所说教无倒渐次。<a id="a-3e"></a>云何如理加行。<a id="a-3f"></a>谓如其教无倒修行。<a id="a-3g"></a>如是修行能生正见。<a id="a-3h"></a>云何无间殷重所作。<a id="a-3i"></a>谓由如是正加行故。<a id="a-3j"></a>于诸善品不虚舍命。<a id="a-3k"></a>速能积习所有善品。<a id="a-3l"></a>云何猛利乐欲。<a id="a-3m"></a>谓如有一于上解脱发生希慕。<a id="a-3n"></a>谓我何时当于是处能具足住。<a id="a-3o"></a>如诸圣者于是处所具足而住。<a id="a-3p"></a>云何持瑜伽力。<a id="a-3q"></a>谓二因缘能令获得持瑜伽力。<a id="a-3r"></a>一者本性是利根故。<a id="a-3s"></a>二者长时串修习故。<a id="a-3t"></a>云何止息身心粗重。<a id="a-3u"></a>谓如有一或由身劳身乏。<a id="a-3v"></a>发身粗重发心粗重。<a id="a-3w"></a>此因易脱威仪而便止息。<a id="a-3x"></a>或由太寻太伺。<a id="a-3y"></a>发身粗重发心粗重。<a id="a-3z"></a>此因内心寂止方便而便止息。<a id="a-40"></a>或由心略心劣惛沉睡眠之所缠绕。<a id="a-41"></a>发身粗重发心粗重。<a id="a-42"></a>此因增上慧法毗钵舍那顺净作意而便止息。<a id="a-43"></a>或由本性烦恼未断有烦恼品。<a id="a-44"></a>身心粗重未能舍离。<a id="a-45"></a>此因相续勤修正道而便止息。<a id="a-46"></a>云何数数观察。<a id="a-47"></a>谓依尸罗数数观察恶作不作。<a id="a-48"></a>数数观察善作而作。<a id="a-49"></a>于其恶作不作不转。<a id="a-4A"></a>于其善作不作不退。<a id="a-4B"></a>于其恶作作而弃舍。<a id="a-4C"></a>于其善作作而不舍。<a id="a-4D"></a>又于烦恼断与未断观察作意。<a id="a-4E"></a>增上力故数数观察。<a id="a-4F"></a>若知已断便生欢喜。<a id="a-4G"></a>若知未断则便数数勤修正道。<a id="a-4H"></a>云何无有怯弱。<a id="a-4I"></a>谓于后时应知应见应证得中。<a id="a-4J"></a>未知未见未证得故发生怯弱。<a id="a-4K"></a>其心劳倦其心匮损。<a id="a-4L"></a>彼既生已而不坚执速能断灭。<a id="a-4M"></a>云何离增上慢。<a id="a-4N"></a>谓于所得所触所证。<a id="a-4O"></a>无增上慢离颠倒执。<a id="a-4P"></a>于真所得起于得想。<a id="a-4Q"></a>于真所触起于触想。<a id="a-4R"></a>于真所证起于证想。<a id="a-4S"></a>如是十法。<a id="a-4T"></a>于乐修学诸瑜伽师所应修学。<a id="a-4U"></a>初中后时恒常随顺无有违逆。<a id="a-4V"></a>是故名为随顺学法。</p>
  <p id="a4W">云何瑜伽坏。<a id="a-4X"></a>谓坏瑜伽略有四种。<a id="a-4Y"></a>何等为四。<a id="a-4Z"></a>一者毕竟瑜伽坏。<a id="a-4a"></a>二者暂时瑜伽坏。<a id="a-4b"></a>三者退失所得瑜伽坏。<a id="a-4c"></a>四者邪行所作瑜伽坏。</p>
  <p id="a4d">毕竟瑜伽坏者。<a id="a-4e"></a>谓无种姓补持伽罗。<a id="a-4f"></a>何以故。<a id="a-4g"></a>由彼身中无能趣向涅槃法故。<a id="a-4h"></a>毕竟失坏出世瑜伽。<a id="a-4i"></a>暂时瑜伽坏者。<a id="a-4j"></a>谓有种姓补特伽罗。<a id="a-4k"></a>何以故。<a id="a-4l"></a>由彼身中有能趣向涅槃法故。<a id="a-4m"></a>虽阙外缘时经久远。<a id="a-4n"></a>定当缘会修习瑜伽令其现起。<a id="a-4o"></a>善修习已当般涅槃。<a id="a-4p"></a>是故说彼所有瑜伽暂时失坏。<a id="a-4q"></a>退失所得瑜伽坏者。<a id="a-4r"></a>谓如有一退失所得所触所证。<a id="a-4s"></a>若智若见若安乐住。<a id="a-4t"></a>邪行所作瑜伽坏者。<a id="a-4u"></a>谓如有一不如正理精勤修行。<a id="a-4v"></a>虽多用功无所成办。<a id="a-4w"></a>不能成办一切瑜伽。<a id="a-4x"></a>亦非善法。<a id="a-4y"></a>又如有一多诸烦恼性多尘秽。<a id="a-4z"></a>而识聪锐觉慧猛利成俱生觉。<a id="a-50"></a>善摄所闻于闻究竟。<a id="a-51"></a>或少或多或住空闲。<a id="a-52"></a>有在家者及出家者。<a id="a-53"></a>为性质直来至其所。<a id="a-54"></a>因为说法令心欢喜。<a id="a-55"></a>又行矫诈。<a id="a-56"></a>妄现种种身语相应调善所作。<a id="a-57"></a>由是因缘招集利养恭敬称颂大福德想。<a id="a-58"></a>及得种种衣食卧具病缘医药资身什物。<a id="a-59"></a>为诸国王大臣居士乃至商主恭敬尊重。<a id="a-5A"></a>咸共谓之是阿罗汉。<a id="a-5B"></a>或于随彼回转弟子。<a id="a-5C"></a>若诸出家若在家众。<a id="a-5D"></a>恋着亲爱随顺而转为多招引。<a id="a-5E"></a>复生是念。<a id="a-5F"></a>此诸出家在家弟子信顺于我。<a id="a-5G"></a>咸共谓我是阿罗汉。<a id="a-5H"></a>彼若依于瑜伽作意止观等处来请问我。<a id="a-5I"></a>我得彼问或不能对。<a id="a-5J"></a>彼因是事当于我所舍信向心。<a id="a-5K"></a>不复谓我是阿罗汉。<a id="a-5L"></a>由斯退失利养恭敬。<a id="a-5M"></a>我于今者应自思惟筹量观察安立瑜伽。<a id="a-5N"></a>彼由是事增上力故。<a id="a-5O"></a>耽着利养恭敬名誉。<a id="a-5P"></a>独处空闲自谛思惟筹量观察安立瑜伽。<a id="a-5Q"></a>然此瑜伽不顺契经不现戒律违逆法性。<a id="a-5R"></a>若诸比丘善持三藏。<a id="a-5S"></a>彼于其所覆自瑜伽不欲开示。<a id="a-5T"></a>若诸在家出家弟子。<a id="a-5U"></a>于此瑜伽私窃教示不令彰显。<a id="a-5V"></a>所以者何。<a id="a-5W"></a>恐有善持三藏教者。<a id="a-5X"></a>闻彼如是瑜伽处已。<a id="a-5Y"></a>以经捡验不顺契经。<a id="a-5Z"></a>以律显照不现戒律。<a id="a-5a"></a>以法观察违逆法性。<a id="a-5b"></a>由是因缘便不信受。<a id="a-5c"></a>以不信言诘难于我诤竞举发。<a id="a-5d"></a>由是国王大臣居士乃至饶财长者商主不复恭敬尊重于我。<a id="a-5e"></a>更不获得衣食卧具病缘医药资身什物。<a id="a-5f"></a>彼由贪着利养恭敬增上力故。<a id="a-5g"></a>于非法中起于法想。<a id="a-5h"></a>起覆藏想。<a id="a-5i"></a>起恶欲乐显发开示非法为法。<a id="a-5j"></a>诸有忍许彼所见者。<a id="a-5k"></a>亦于非法起是法想。<a id="a-5l"></a>愚昧顽钝于非法中起法想故。<a id="a-5m"></a>虽如其教精进修行。<a id="a-5n"></a>当知一切皆是邪行。<a id="a-5o"></a>如是名为邪行所作瑜伽失坏。<a id="a-5p"></a>像似正法非真正法能障正法。<a id="a-5q"></a>诸有比丘勤修静虑。<a id="a-5r"></a>是瑜伽师于此四种瑜伽坏法。<a id="a-5s"></a>应正遍知当远舍离。</p>
  <p id="a5t">云何瑜伽。<a id="a-5u"></a>谓四瑜伽。<a id="a-5v"></a>何等为四。<a id="a-5w"></a>一信。<a id="a-5x"></a>二欲。<a id="a-5y"></a>三精进。<a id="a-5z"></a>四方便。</p>
  <p id="a60">当知其信有二行相及二依处。<a id="a-61"></a>二行相者。<a id="a-62"></a>一信顺行相。<a id="a-63"></a>二清净行相。<a id="a-64"></a>二依处者。<a id="a-65"></a>一观察诸法道理依处。<a id="a-66"></a>二信解补特伽罗神力依处。<a id="a-67"></a>欲有四种。<a id="a-68"></a>何等为四。<a id="a-69"></a>一为证得欲。<a id="a-6A"></a>二为请问欲。<a id="a-6B"></a>三为修集资粮欲。<a id="a-6C"></a>四为随顺瑜伽欲。<a id="a-6D"></a>为证得欲者。<a id="a-6E"></a>谓如有一于上解脱发生希慕。<a id="a-6F"></a>如前广说。<a id="a-6G"></a>为请问欲者。<a id="a-6H"></a>谓如有一生希慕已往僧伽蓝。<a id="a-6I"></a>诣诸有识同修梵行成就瑜伽妙智者所。<a id="a-6J"></a>为听未闻为闻究竟。<a id="a-6K"></a>为修集资粮欲者。<a id="a-6L"></a>谓如有一为戒律仪清净。<a id="a-6M"></a>为根律仪清净故。<a id="a-6N"></a>于食知量减省睡眠。<a id="a-6O"></a>正知住中展转增胜发生希慕。<a id="a-6P"></a>为随顺瑜伽欲者。<a id="a-6Q"></a>谓于无间加行殷重加行。<a id="a-6R"></a>修习道中发生希慕发生欣乐。<a id="a-6S"></a>欲有所作精进有四。<a id="a-6T"></a>何等为四。<a id="a-6U"></a>一为闻精进。<a id="a-6V"></a>二为思精进。<a id="a-6W"></a>三为修精进。<a id="a-6X"></a>四为障净精进。<a id="a-6Y"></a>为闻精进者。<a id="a-6Z"></a>谓为听未闻闻已究竟。<a id="a-6a"></a>勤心勇猛审决加行。<a id="a-6b"></a>为思精进者。<a id="a-6c"></a>谓如所闻法独处空闲。<a id="a-6d"></a>思惟其义筹量观察。<a id="a-6e"></a>为修精进者。<a id="a-6f"></a>谓入寂静于时时间勤修止观。<a id="a-6g"></a>为障净精进者。<a id="a-6h"></a>谓于昼夜策励精勤经行宴坐。<a id="a-6i"></a>从诸障法净修其心。<a id="a-6j"></a>勤心勇猛审决。<a id="a-6k"></a>精进方便有四。<a id="a-6l"></a>谓尸罗律仪增上力故善守其念。<a id="a-6m"></a>善守念故能无放逸。<a id="a-6n"></a>防护其心修诸善法。<a id="a-6o"></a>无放逸故心正于内修奢摩他增上慧法毗钵舍那。<a id="a-6p"></a>此四瑜伽有十六种。</p>
  <p id="a6q">当知此中初由信故于应得义深生信解。<a id="a-6r"></a>信应得已于诸善法生起乐欲。<a id="a-6s"></a>由乐欲故昼夜策励安住精勤。<a id="a-6t"></a>坚固勇猛发精进已。<a id="a-6u"></a>摄受方便能得未得。<a id="a-6v"></a>能触未触。<a id="a-6w"></a>能证未证。<a id="a-6x"></a>故此四法说名瑜伽。</p>
  <p id="a6y">云何作意。<a id="a-6z"></a>谓四作意。<a id="a-70"></a>何等为四。<a id="a-71"></a>一力励运转作意。<a id="a-72"></a>二有间运转作意。<a id="a-73"></a>三无间运转作意。<a id="a-74"></a>四无功用运转作意。<a id="a-75"></a>云何力励运转作意。<a id="a-76"></a>谓初修业者令心于内安住等住。<a id="a-77"></a>或于诸法无倒简择。<a id="a-78"></a>乃至未得所修作意。<a id="a-79"></a>尔时作意力励运转。<a id="a-7A"></a>由倍励力折挫其心令住一境。<a id="a-7B"></a>故名力励运转作意。<a id="a-7C"></a>云何有间运转作意。<a id="a-7D"></a>谓得所修作意已后。<a id="a-7E"></a>世出世道渐次胜进。<a id="a-7F"></a>了相作意由三摩地思所间杂。<a id="a-7G"></a>未能一向纯修行转。<a id="a-7H"></a>故名有间运转作意。<a id="a-7I"></a>云何无间运转作意。<a id="a-7J"></a>谓从了相作意已后。<a id="a-7K"></a>乃至加行究竟作意。<a id="a-7L"></a>是名无间运转作意。<a id="a-7M"></a>云何无功用运转作意。<a id="a-7N"></a>谓加行究竟果作意。<a id="a-7O"></a>是名无功用运转作意。<a id="a-7P"></a>复有所余四种作意。<a id="a-7Q"></a>一随顺作意。<a id="a-7R"></a>二对治作意。<a id="a-7S"></a>三顺清净作意。<a id="a-7T"></a>四顺观察作意。<a id="a-7U"></a>云何随顺作意。<a id="a-7V"></a>谓于所缘深生厌坏起正加行。<a id="a-7W"></a>而未断惑。<a id="a-7X"></a>云何对治作意。<a id="a-7Y"></a>谓能断惑。<a id="a-7Z"></a>云何顺清净作意。<a id="a-7a"></a>谓心下蹙取净妙相策令欢悦。<a id="a-7b"></a>云何顺观察作意。<a id="a-7c"></a>谓观察作意。<a id="a-7d"></a>由此作意增上力故。<a id="a-7e"></a>顺观烦恼断与未断。</p>
  <p id="a7f">问于所缘境正作意时。<a id="a-7g"></a>思惟几相。<a id="a-7h"></a>答四。<a id="a-7i"></a>何等为四。<a id="a-7j"></a>一所缘相。<a id="a-7k"></a>二因缘相。<a id="a-7l"></a>三应远离相。<a id="a-7m"></a>四应修习相。<a id="a-7n"></a>所缘相者。<a id="a-7o"></a>谓所知事同分影像明了显现。<a id="a-7p"></a>因缘相者。<a id="a-7q"></a>谓三摩地资粮积集。<a id="a-7r"></a>随顺教导与修俱行猛利乐欲。<a id="a-7s"></a>于可厌法深生厌患。<a id="a-7t"></a>能审遍知乱与不乱。<a id="a-7u"></a>他不恼触。<a id="a-7v"></a>或人所作或非人作。<a id="a-7w"></a>或音声作或功用作。<a id="a-7x"></a>若毗钵舍那而为上首。<a id="a-7y"></a>内略其心极猛盛观后因缘相。<a id="a-7z"></a>若奢摩他而为上首。<a id="a-80"></a>发起胜观极猛盛止后因缘相。<a id="a-81"></a>应远离相复有四种。<a id="a-82"></a>一者沈相。<a id="a-83"></a>二者掉相。<a id="a-84"></a>三者着相。<a id="a-85"></a>四者乱相。<a id="a-86"></a>沈相者。<a id="a-87"></a>谓由所缘相因缘相故令心下劣。<a id="a-88"></a>掉相者。<a id="a-89"></a>谓由所缘相因缘相故令心高举。<a id="a-8A"></a>着相者。<a id="a-8B"></a>谓由所缘相因缘相故。<a id="a-8C"></a>令心于境起染起著作诸恼乱。<a id="a-8D"></a>乱相者。<a id="a-8E"></a>谓由所缘相因缘相故令心于外驰散扰动。<a id="a-8F"></a>如是诸相如前等引地中已说。</p>
  <p id="a8G">问如是作意于所缘境起胜解时有几胜解。<a id="a-8H"></a>答九。<a id="a-8I"></a>何等为九。<a id="a-8J"></a>一有光净胜解。<a id="a-8K"></a>二无光净胜解。<a id="a-8L"></a>三迟钝胜解。<a id="a-8M"></a>四捷利胜解。<a id="a-8N"></a>五狭小胜解。<a id="a-8O"></a>六广大胜解。<a id="a-8P"></a>七无量胜解。<a id="a-8Q"></a>八清净胜解。<a id="a-8R"></a>九不清净胜解。<a id="a-8S"></a>有光净胜解者。<a id="a-8T"></a>谓于光明相澄心善取与光明俱所有胜解。<a id="a-8U"></a>无光净胜解者。<a id="a-8V"></a>谓于光明相不能善取与闇昧俱所有胜解。<a id="a-8W"></a>迟钝胜解者。<a id="a-8X"></a>谓钝根身中所有胜解。<a id="a-8Y"></a>捷利胜解者。<a id="a-8Z"></a>谓利根身中所有胜解。<a id="a-8a"></a>狭小胜解者。<a id="a-8b"></a>谓狭小信欲俱行胜解。<a id="a-8c"></a>及狭小所缘意解胜解。<a id="a-8d"></a>如是作意狭小故。<a id="a-8e"></a>及所缘狭小故。<a id="a-8f"></a>名狭小胜解。<a id="a-8g"></a>广大胜解者。<a id="a-8h"></a>谓广大信欲俱行胜解。<a id="a-8i"></a>及广大所缘意解胜解。<a id="a-8j"></a>如是作意广大故。<a id="a-8k"></a>及所缘广大故。<a id="a-8l"></a>名广大胜解。<a id="a-8m"></a>无量胜解者。<a id="a-8n"></a>谓无边无际信欲俱行胜解。<a id="a-8o"></a>及无边无际所缘意解胜解。<a id="a-8p"></a>如是作意无量故及所缘无量故。<a id="a-8q"></a>名无量胜解。<a id="a-8r"></a>清净胜解者。<a id="a-8s"></a>谓已善修已成满已究竟俱行胜解。<a id="a-8t"></a>不清净胜解者。<a id="a-8u"></a>谓未善修未成满未究竟俱行胜解。</p>
  <p id="a8v">问修瑜伽者。<a id="a-8w"></a>凡有几种瑜伽所作。<a id="a-8x"></a>答四。<a id="a-8y"></a>何等为四。<a id="a-8z"></a>一所依灭。<a id="a-90"></a>二所依转。<a id="a-91"></a>三遍知所缘。<a id="a-92"></a>四爱乐所缘。<a id="a-93"></a>所依灭及所依转者。<a id="a-94"></a>谓勤修习瑜伽作意故。<a id="a-95"></a>所有粗重俱行所依渐次而灭。<a id="a-96"></a>所有轻安俱行所依渐次而转。<a id="a-97"></a>是名所依灭及所依转瑜伽所作。<a id="a-98"></a>遍知所缘及爱乐所缘者。<a id="a-99"></a>谓或有遍知所缘爱乐所缘与所依灭转而为上首。<a id="a-9A"></a>由此遍知所缘爱乐所缘增上力故。<a id="a-9B"></a>令所依灭及所依转。<a id="a-9C"></a>或有遍知所缘爱乐所缘。<a id="a-9D"></a>用所依清净而为上首。<a id="a-9E"></a>由此所依清净增上力故。<a id="a-9F"></a>令遍知所缘得善清净。<a id="a-9G"></a>及爱乐所缘得善清净。<a id="a-9H"></a>于其所作成办时转。<a id="a-9I"></a>是名四种修瑜伽者瑜伽所作。</p>
  <p id="a9J">问修瑜伽师凡有几种。<a id="a-9K"></a>答三。<a id="a-9L"></a>何等为三。<a id="a-9M"></a>一初修业瑜伽师。<a id="a-9N"></a>二已习行瑜伽师。<a id="a-9O"></a>三已度作意瑜伽师。<a id="a-9P"></a>云何初修业瑜伽师。<a id="a-9Q"></a>谓有二种初修业者。<a id="a-9R"></a>一于作意初修业者。<a id="a-9S"></a>二净烦恼初修业者。<a id="a-9T"></a>云何于作意初修业者。<a id="a-9U"></a>谓初修业补特伽罗安住一缘勤修作意。<a id="a-9V"></a>乃至未得所修作意。<a id="a-9W"></a>未能触证心一境性。<a id="a-9X"></a>云何净烦恼初修业者。<a id="a-9Y"></a>谓已证得所修作意。<a id="a-9Z"></a>于诸烦恼欲净其心。<a id="a-9a"></a>发起摄受正勤修习了相作意名净烦恼初修业者。<a id="a-9b"></a>云何已习行瑜伽师。<a id="a-9c"></a>谓除了相作意。<a id="a-9d"></a>于余乃至加行究竟五作意中已善修习。<a id="a-9e"></a>云何已度作意瑜伽师。<a id="a-9f"></a>谓住加行究竟果作意位中。<a id="a-9g"></a>由此超过加行方便所修作意安住修果。<a id="a-9h"></a>是故说名已度作意。</p>
  <p id="a9i">又始从修习善法欲已去。<a id="a-9j"></a>乃至未起顺决择分善根。<a id="a-9k"></a>于尔所时名初修业。<a id="a-9l"></a>若已起顺决择分善根。<a id="a-9m"></a>所谓暖顶随顺谛忍世第一法名已习行。<a id="a-9n"></a>若已证入正性离生得谛现观。<a id="a-9o"></a>不由他缘于佛圣教。<a id="a-9p"></a>不为余缘之所引夺。<a id="a-9q"></a>当于尔时名度作意。<a id="a-9r"></a>由彼超过他缘作意。<a id="a-9s"></a>住非他缘所有作意。<a id="a-9t"></a>是故名为已度作意。</p>
  <p id="a9u">云何瑜伽修。<a id="a-9v"></a>谓有二种。<a id="a-9w"></a>一者想修。<a id="a-9x"></a>二者菩提分修。</p>
  <p id="a9y">云何想修。<a id="a-9z"></a>谓或修世间道时。<a id="a-A0"></a>于诸下地修过患想。<a id="a-A1"></a>或修涅槃道时。<a id="a-A2"></a>于断界离欲界灭界。<a id="a-A3"></a>观见最胜寂静功德。<a id="a-A4"></a>修习断想离欲想灭想。<a id="a-A5"></a>或修奢摩他时。<a id="a-A6"></a>修习止品上下想。<a id="a-A7"></a>或修毗钵舍那时。<a id="a-A8"></a>修习观品前后想。<a id="a-A9"></a>上下想者。<a id="a-AA"></a>谓观察此身如其所住如其所愿。<a id="a-AB"></a>上从顶上下至足下。<a id="a-AC"></a>种种杂类不净充满。<a id="a-AD"></a>谓此身中所有种种发毛爪齿。<a id="a-AE"></a>如前广说。<a id="a-AF"></a>前后想者。<a id="a-AG"></a>谓如有一于所观相殷勤恳到。<a id="a-AH"></a>善取善思善了善达。<a id="a-AI"></a>谓住观于坐坐观于卧。<a id="a-AJ"></a>或在后行观察前行。<a id="a-AK"></a>此则显示以毗钵舍那行。<a id="a-AL"></a>观察三世缘生诸行。<a id="a-AM"></a>谓若说言住观于坐。<a id="a-AN"></a>此则显示以现在作意观察未来所知诸行。<a id="a-AO"></a>所以者何。<a id="a-AP"></a>现在作意位已现生故说名为住。<a id="a-AQ"></a>未来所知位未现生故。<a id="a-AR"></a>临欲起故说名为坐。<a id="a-AS"></a>若复说言坐观于卧。<a id="a-AT"></a>此则显示以现在作意观察过去所知诸行。<a id="a-AU"></a>所以者何。<a id="a-AV"></a>现在作意位临欲灭故说名为坐。<a id="a-AW"></a>过去所知位已谢灭故说名为卧。<a id="a-AX"></a>若复说言或在后行观察前行。<a id="a-AY"></a>此则显示以现在作意观无间灭现行作意。<a id="a-AZ"></a>所以者何。<a id="a-Aa"></a>若已生起无间谢灭所取作意说名前行。<a id="a-Ab"></a>若此无间新新生起能取作意。<a id="a-Ac"></a>取前无间已谢灭者。<a id="a-Ad"></a>说名后行。<a id="a-Ae"></a>当知此中为修止观。<a id="a-Af"></a>修彼二品胜光明想。<a id="a-Ag"></a>是名想修。</p>
  <p id="aAh">云何菩提分修。<a id="a-Ai"></a>谓于三十七菩提分法亲近积集。<a id="a-Aj"></a>若修若习若多修习。<a id="a-Ak"></a>是名菩提分修。<a id="a-Al"></a>何等名为三十七种菩提分法。<a id="a-Am"></a>谓四念住。<a id="a-An"></a>四正断。<a id="a-Ao"></a>四神足。<a id="a-Ap"></a>五根五力。<a id="a-Aq"></a>七觉支。<a id="a-Ar"></a>八圣道。<a id="a-As"></a>四念住者。<a id="a-At"></a>一身念住。<a id="a-Au"></a>二受念住。<a id="a-Av"></a>三心念住。<a id="a-Aw"></a>四法念住。<a id="a-Ax"></a>四正断者。<a id="a-Ay"></a>一于已生恶不善法为令断故。<a id="a-Az"></a>生欲策励发勤精进。<a id="a-B0"></a>策心持心正断。<a id="a-B1"></a>二于未生恶不善法为不生故。<a id="a-B2"></a>生欲策励发勤精进。<a id="a-B3"></a>策心持心正断。<a id="a-B4"></a>三于未生善法为令生故。<a id="a-B5"></a>生欲策励发勤精进。<a id="a-B6"></a>策心持心正断。<a id="a-B7"></a>四于已生善法为欲令住令不忘失。<a id="a-B8"></a>令修圆满令倍修习。<a id="a-B9"></a>令其增长令其广大。<a id="a-BA"></a>生欲策励发勤精进。<a id="a-BB"></a>策心持心正断。<a id="a-BC"></a>四神足者。<a id="a-BD"></a>一欲三摩地断行成就神足。<a id="a-BE"></a>二勤三摩地断行成就神足。<a id="a-BF"></a>三心三摩地断行成就神足。<a id="a-BG"></a>四观三摩地断行成就神足。<a id="a-BH"></a>五根者。<a id="a-BI"></a>一信根。<a id="a-BJ"></a>二精进根。<a id="a-BK"></a>三念根。<a id="a-BL"></a>四定根。<a id="a-BM"></a>五慧根。<a id="a-BN"></a>五力者。<a id="a-BO"></a>一信力。<a id="a-BP"></a>二精进力。<a id="a-BQ"></a>三念力。<a id="a-BR"></a>四定力。<a id="a-BS"></a>五慧力。<a id="a-BT"></a>七觉支者。<a id="a-BU"></a>一念等觉支。<a id="a-BV"></a>二择法等觉支。<a id="a-BW"></a>三精进等觉支。<a id="a-BX"></a>四喜等觉支。<a id="a-BY"></a>五安等觉支。<a id="a-BZ"></a>六定等觉支。<a id="a-Ba"></a>七舍等觉支。<a id="a-Bb"></a>八支圣道者。<a id="a-Bc"></a>一正见。<a id="a-Bd"></a>二正思惟。<a id="a-Be"></a>三正语。<a id="a-Bf"></a>四正业。<a id="a-Bg"></a>五正命。<a id="a-Bh"></a>六正精进。<a id="a-Bi"></a>七正念。<a id="a-Bj"></a>八正定。</p>
  <p id="aBk">今于此中云何为身。<a id="a-Bl"></a>云何于身住循身观。<a id="a-Bm"></a>云何为念。<a id="a-Bn"></a>云何念住。<a id="a-Bo"></a>略说身相有三十五。<a id="a-Bp"></a>谓内身外身。<a id="a-Bq"></a>根所摄身非根所摄身。<a id="a-Br"></a>有情数身非有情数身。<a id="a-Bs"></a>粗重俱行身轻安俱行身。<a id="a-Bt"></a>能造身所造身。<a id="a-Bu"></a>名身色身。<a id="a-Bv"></a>那落迦身傍生身。<a id="a-Bw"></a>祖父国身人身天身。<a id="a-Bx"></a>有识身无识身。<a id="a-By"></a>中身表身。<a id="a-Bz"></a>变异身不变异身。<a id="a-C0"></a>女身男身半择迦身。<a id="a-C1"></a>亲友身非亲友身。<a id="a-C2"></a>中庸身劣身。<a id="a-C3"></a>中身妙身。<a id="a-C4"></a>幼身少身老身。<a id="a-C5"></a>如是名为身相差别。<a id="a-C6"></a>住循身观略有三种。<a id="a-C7"></a>谓依身增上闻思修慧。<a id="a-C8"></a>由此慧故于一切身一切相。<a id="a-C9"></a>正观察正推求。<a id="a-CA"></a>随观随觉念。<a id="a-CB"></a>谓依身增上受持正法。<a id="a-CC"></a>思惟法义修习作证。<a id="a-CD"></a>于文于义修作证中心无忘失。<a id="a-CE"></a>若审思惟。<a id="a-CF"></a>我于正法为正受持为不尔耶。<a id="a-CG"></a>于彼彼义慧善了达为不尔耶。<a id="a-CH"></a>善能触证彼彼解脱为不尔耶。<a id="a-CI"></a>如是审谛安住其念。<a id="a-CJ"></a>名为念住。<a id="a-CK"></a>又为守护念。<a id="a-CL"></a>为于境无染。<a id="a-CM"></a>为安住所缘。<a id="a-CN"></a>名为念住。<a id="a-CO"></a>为守护念者。<a id="a-CP"></a>谓如说言先守护念。<a id="a-CQ"></a>若常委念。<a id="a-CR"></a>为于境无染者。<a id="a-CS"></a>谓如说言念守护心行平等位。<a id="a-CT"></a>不取其相不取随好。<a id="a-CU"></a>广说乃至守护意根修意根律仪。<a id="a-CV"></a>为安住所缘者。<a id="a-CW"></a>谓如说言于四所缘安住其念。<a id="a-CX"></a>谓于遍满所缘净行所缘善巧所缘净惑所缘。<a id="a-CY"></a>由此三相善住其念故名念住。<a id="a-CZ"></a>云何为受。<a id="a-Ca"></a>谓乐受苦受。<a id="a-Cb"></a>不苦不乐受。<a id="a-Cc"></a>乐身受苦身受。<a id="a-Cd"></a>不苦不乐身受。<a id="a-Ce"></a>如说身受心受亦尔。<a id="a-Cf"></a>乐有爱味受。<a id="a-Cg"></a>苦有爱味受。<a id="a-Ch"></a>不苦不乐有爱味受。<a id="a-Ci"></a>无爱味受。<a id="a-Cj"></a>依耽嗜受。<a id="a-Ck"></a>当知亦尔。<a id="a-Cl"></a>乐依出离受。<a id="a-Cm"></a>苦依出离受。<a id="a-Cn"></a>不苦不乐依出离受。<a id="a-Co"></a>如是总有二十一受。<a id="a-Cp"></a>或九种受。<a id="a-Cq"></a>云何为心。<a id="a-Cr"></a>谓有贪心离贪心。<a id="a-Cs"></a>有嗔心离嗔心。<a id="a-Ct"></a>有痴心离痴心。<a id="a-Cu"></a>略心散心。<a id="a-Cv"></a>下心举心。<a id="a-Cw"></a>掉心不掉心。<a id="a-Cx"></a>寂静心不寂静心。<a id="a-Cy"></a>定心不定心。<a id="a-Cz"></a>善修心不善修心。<a id="a-D0"></a>善解脱心不善解脱心。<a id="a-D1"></a>如是总有二十种心。<a id="a-D2"></a>云何为法。<a id="a-D3"></a>谓若贪贪毗奈耶法。<a id="a-D4"></a>若嗔嗔毗奈耶法。<a id="a-D5"></a>若痴痴毗奈耶法。<a id="a-D6"></a>若略若散法。<a id="a-D7"></a>若下若举法。<a id="a-D8"></a>若掉不掉法。<a id="a-D9"></a>若寂静不寂静法。<a id="a-DA"></a>若定不定法。<a id="a-DB"></a>若善修不善修法。<a id="a-DC"></a>若善解脱不善解脱法。<a id="a-DD"></a>如是当知建立黑品白品染品净品二十种法。<a id="a-DE"></a>又乐受者。<a id="a-DF"></a>谓顺乐受触为缘所生平等受受所摄。<a id="a-DG"></a>是名乐受。<a id="a-DH"></a>此若五识相应名身受。<a id="a-DI"></a>若意识相应名心受。<a id="a-DJ"></a>如顺乐受触。<a id="a-DK"></a>如是顺苦受触。<a id="a-DL"></a>顺不苦不乐受触为缘所生。<a id="a-DM"></a>不平等受受所摄。<a id="a-DN"></a>非平等非不平等受受所摄。<a id="a-DO"></a>是名苦受不苦不乐受。<a id="a-DP"></a>此若五识相应名身受。<a id="a-DQ"></a>若意识相应名心受。<a id="a-DR"></a>如是诸受若随顺涅槃。<a id="a-DS"></a>随顺决择毕竟出离毕竟离垢毕竟。<a id="a-DT"></a>能令梵行圆满名无爱味受。<a id="a-DU"></a>若堕于界名有爱味受。<a id="a-DV"></a>若色无色界系若随顺离欲。<a id="a-DW"></a>名依出离受。<a id="a-DX"></a>若欲界系若不顺离欲。<a id="a-DY"></a>名依耽嗜受。<a id="a-DZ"></a>又有贪心者。<a id="a-Da"></a>谓于可爱所缘境事贪缠所缠。<a id="a-Db"></a>离贪心者。<a id="a-Dc"></a>谓即远离如是贪缠。<a id="a-Dd"></a>有嗔心者。<a id="a-De"></a>谓于可憎所缘境事嗔缠所缠。<a id="a-Df"></a>离嗔心者。<a id="a-Dg"></a>谓即远离如是嗔缠。<a id="a-Dh"></a>有痴心者。<a id="a-Di"></a>谓于可愚所缘境事痴缠所缠。<a id="a-Dj"></a>离痴心者谓即远离如是痴缠。<a id="a-Dk"></a>如是六心当知皆是行时所起三烦恼品。<a id="a-Dl"></a>及此三品对治差别。<a id="a-Dm"></a>略心者。<a id="a-Dn"></a>谓由正行于内所缘系缚其心。<a id="a-Do"></a>散心者。<a id="a-Dp"></a>谓于外五妙欲随顺流散。<a id="a-Dq"></a>下心者。<a id="a-Dr"></a>谓惛沉睡眠俱行。<a id="a-Ds"></a>举心者。<a id="a-Dt"></a>谓于净妙所缘明了显现。<a id="a-Du"></a>掉心者。<a id="a-Dv"></a>谓大举故掉缠所掉。<a id="a-Dw"></a>不掉心者。<a id="a-Dx"></a>谓于举时及于略时得平等舍。<a id="a-Dy"></a>寂静心者。<a id="a-Dz"></a>谓从诸盖已得解脱。<a id="a-E0"></a>不寂静心者。<a id="a-E1"></a>谓从诸盖未得解脱言。<a id="a-E2"></a>定心者。<a id="a-E3"></a>谓从诸盖得解脱已。<a id="a-E4"></a>复能证入根本静虑。<a id="a-E5"></a>不定心者。<a id="a-E6"></a>谓未能入。<a id="a-E7"></a>善修心者。<a id="a-E8"></a>谓于此定长时串习。<a id="a-E9"></a>得随所欲得无艰难得无梗涩。<a id="a-EA"></a>速能证入。<a id="a-EB"></a>不善修心者。<a id="a-EC"></a>与此相违应知其相。<a id="a-ED"></a>善解脱心者。<a id="a-EE"></a>谓从一切究竟解脱。<a id="a-EF"></a>不善解脱心者。<a id="a-EG"></a>谓不从一切不究竟解脱。<a id="a-EH"></a>如是十四种心当知皆是住时所起。<a id="a-EI"></a>依净盖地住时所起有八种心。<a id="a-EJ"></a>谓从略心散心乃至寂静不寂静心。<a id="a-EK"></a>依净烦恼地住时所起有六种心。<a id="a-EL"></a>谓定心不定心乃至善解脱不善解脱心。<a id="a-EM"></a>又于内有盖能自了知我有诸盖。<a id="a-EN"></a>于内无盖能自了知我无诸盖。<a id="a-EO"></a>如彼诸盖未生而生亦能了知。<a id="a-EP"></a>如彼诸盖生已散灭亦能了知。<a id="a-EQ"></a>于眼有结乃至于意有结。<a id="a-ER"></a>能自了知我有眼结乃至我有意结。<a id="a-ES"></a>于眼无结乃至于意无结。<a id="a-ET"></a>能自了知我眼无结乃至我意无结。<a id="a-EU"></a>如彼眼结乃至意结未生而生亦能了知。<a id="a-EV"></a>如彼诸结生已散灭亦能了知。<a id="a-EW"></a>于内有念等觉支能自了知我有念等觉支。<a id="a-EX"></a>于内无念等觉支能自了知我无念等觉支。<a id="a-EY"></a>如念等觉支未生而生亦能了知。<a id="a-EZ"></a>如生已住不忘修满倍复修习增长广大。<a id="a-Ea"></a>亦能了知。<a id="a-Eb"></a>如念等觉支。<a id="a-Ec"></a>如是择法精进喜安定舍等觉支当知亦尔。<a id="a-Ed"></a>若能如是如实遍知诸杂染法自性因缘过患对治。<a id="a-Ee"></a>是为法念住体。<a id="a-Ef"></a>如说于身住循身观念及念住。<a id="a-Eg"></a>如是于受于心于法随其所应当知亦尔。<a id="a-Eh"></a>云何于内身等住循身等观。<a id="a-Ei"></a>云何于外身等住循身等观。<a id="a-Ej"></a>云何于内外身等住循身等观。<a id="a-Ek"></a>谓若缘内自有情数身色为境住循身观。<a id="a-El"></a>是名于内身住循身观。<a id="a-Em"></a>若缘外非有情数色为境住循身观。<a id="a-En"></a>是名于外身住循身观。<a id="a-Eo"></a>若缘外他有情数身色为境住循身观。<a id="a-Ep"></a>是名于内外身住循身观。<a id="a-Eq"></a>若缘依内自有情数身色所生受心法为境住循三观。<a id="a-Er"></a>是名于内受心法住循受心法观。<a id="a-Es"></a>若缘依外非有情数色所生受心法为境住循三观。<a id="a-Et"></a>是名于外受心法住循受心法观。<a id="a-Eu"></a>若缘依外他有情数身色所生受心法为境住循三观。<a id="a-Ev"></a>是名于内外受心法住循受心法观。<a id="a-Ew"></a>复有差别。<a id="a-Ex"></a>谓若缘根所摄有执有受色为境。<a id="a-Ey"></a>是名于内身住循身观。<a id="a-Ez"></a>若缘非根所摄无执无受色为境。<a id="a-F0"></a>是名于外身住循身观。<a id="a-F1"></a>若缘非根所摄有执有受色为境。<a id="a-F2"></a>是名于内外身住循身观。<a id="a-F3"></a>如是若缘依前三色所生受心法为境。<a id="a-F4"></a>随其所应当知即是住循三观。<a id="a-F5"></a>复有差别。<a id="a-F6"></a>谓若缘自内定地轻安俱行色为境。<a id="a-F7"></a>是名于内身住循身观。<a id="a-F8"></a>若缘自内不定地粗重俱行色为境。<a id="a-F9"></a>是名于外身住循身观。<a id="a-FA"></a>若缘他轻安俱行粗重俱行色为境。<a id="a-FB"></a>是名于内外身住循身观。<a id="a-FC"></a>如是若缘依前三色所生受心法。<a id="a-FD"></a>为境。<a id="a-FE"></a>随其所应当知即是住循三观。<a id="a-FF"></a>复有差别。<a id="a-FG"></a>谓若缘内能造大种色为境。<a id="a-FH"></a>是名于内身住循身观。<a id="a-FI"></a>若缘外能造大种色为境。<a id="a-FJ"></a>是名于外身住循身观。<a id="a-FK"></a>若缘依能造大种色所生根境所摄造色为境。<a id="a-FL"></a>是名于内外身住循身观。<a id="a-FM"></a>如是若缘依前三色所生受心法为境。<a id="a-FN"></a>随其所应当知即是住循三观。<a id="a-FO"></a>复有差别。<a id="a-FP"></a>谓若缘有识身内色为境。<a id="a-FQ"></a>是名于内身住循身观。<a id="a-FR"></a>若缘无识身有情数青瘀等位色为境。<a id="a-FS"></a>是名于外身住循身观。<a id="a-FT"></a>若缘无识身色于过去时有识性。<a id="a-FU"></a>有识身色于未来时无识性。<a id="a-FV"></a>相似法性平等法性为境。<a id="a-FW"></a>是名于内外身住循身观。<a id="a-FX"></a>如是若缘依前三色所生受心法为境。<a id="a-FY"></a>随其所应当知即是住循三观。<a id="a-FZ"></a>复有差别。<a id="a-Fa"></a>谓若缘自中身发毛爪齿等相为境。<a id="a-Fb"></a>是名于内身住循身观。<a id="a-Fc"></a>若缘他中身发毛爪齿等相为境。<a id="a-Fd"></a>是名于外身住循身观。<a id="a-Fe"></a>若缘内表身变异不变异青瘀等相。<a id="a-Ff"></a>及缘外表身变异不变异青瘀等相相似法性平等法性为境。<a id="a-Fg"></a>是名于内外身住循身观。<a id="a-Fh"></a>如是若缘依前三色所生受心法为境。<a id="a-Fi"></a>随其所应当知即是住循三观。<a id="a-Fj"></a>如是等类身受心法诸差别门当知多种。<a id="a-Fk"></a>今于此中且显少分诸门差别。<a id="a-Fl"></a>又为对治四颠倒故。<a id="a-Fm"></a>世尊建立四种念住。<a id="a-Fn"></a>谓为对。<a id="a-Fo"></a>治于不净中计净颠倒立身念住。<a id="a-Fp"></a>以佛世尊于循身念住中宣说不净相。<a id="a-Fq"></a>应四憺怕路。<a id="a-Fr"></a>若能于此多分思惟。<a id="a-Fs"></a>便于不净断净颠倒。<a id="a-Ft"></a>为欲对治于诸苦中计乐颠倒。<a id="a-Fu"></a>立受念住。<a id="a-Fv"></a>以于诸受住循受观。<a id="a-Fw"></a>如实了知诸所有受皆悉是苦。<a id="a-Fx"></a>便于诸苦断乐颠倒。<a id="a-Fy"></a>为欲对治于无常中计常颠倒。<a id="a-Fz"></a>立心念住。<a id="a-G0"></a>以能了知有贪心等种种差别。<a id="a-G1"></a>经历彼彼日夜刹那瞬息须臾非一众多种种品类心生灭性。<a id="a-G2"></a>便于无常断常颠倒。<a id="a-G3"></a>为欲对治于无我中计我颠倒。<a id="a-G4"></a>立法念住。<a id="a-G5"></a>由彼先来有有我见等诸烦恼故。<a id="a-G6"></a>无无我见等诸善法故。<a id="a-G7"></a>于诸蕴中生起我见。<a id="a-G8"></a>以于诸法住循法观。<a id="a-G9"></a>如实了知所计诸蕴自相共相。<a id="a-GA"></a>便于无我断我颠倒。<a id="a-GB"></a>复有差别。<a id="a-GC"></a>谓诸世间多于诸蕴唯有蕴性唯有法性。<a id="a-GD"></a>不如实知横计有我依止于身。<a id="a-GE"></a>由依身故受用苦乐。<a id="a-GF"></a>受苦乐者由法非法有染有净。<a id="a-GG"></a>为欲除遣我所依事愚故。<a id="a-GH"></a>立身念住。<a id="a-GI"></a>为欲除遣我所领受事愚故。<a id="a-GJ"></a>立受念住。<a id="a-GK"></a>为欲除遣于心意识执我愚者我事愚故。<a id="a-GL"></a>立心念住。<a id="a-GM"></a>为欲除遣所执我心能染净事愚故。<a id="a-GN"></a>立法念住。<a id="a-GO"></a>复有差别。<a id="a-GP"></a>谓若依此造作诸业。<a id="a-GQ"></a>若为此故造作诸业。<a id="a-GR"></a>若造业者若由此故造作诸业。<a id="a-GS"></a>为总显示如是一切立四念住。<a id="a-GT"></a>当知此中依止于身造作诸业。<a id="a-GU"></a>为求受故造作诸业。<a id="a-GV"></a>心能造业由善不善法能造诸业。<a id="a-GW"></a>复有差别。<a id="a-GX"></a>谓若依此有染有净。<a id="a-GY"></a>若为此故起染起净。<a id="a-GZ"></a>若染净者若由此故成染成净。<a id="a-Ga"></a>总为显示如是一切立四念住。<a id="a-Gb"></a>当知此中依止于身有染有净。<a id="a-Gc"></a>为求受故起染起净。<a id="a-Gd"></a>心染净者由诸法故成染成净。<a id="a-Ge"></a>问念住何义。<a id="a-Gf"></a>答若于此住念。<a id="a-Gg"></a>若由此住念皆名念住。<a id="a-Gh"></a>于此住念者。<a id="a-Gi"></a>谓所缘念住。<a id="a-Gj"></a>由此住念者。<a id="a-Gk"></a>谓若慧若念摄持于定。<a id="a-Gl"></a>是自性念住。<a id="a-Gm"></a>所余相应诸心心法。<a id="a-Gn"></a>是相杂念住。<a id="a-Go"></a>又由身受心法增上所生善有漏无漏道皆名念住。<a id="a-Gp"></a>此复三种。<a id="a-Gq"></a>一闻所成。<a id="a-Gr"></a>二思所成。<a id="a-Gs"></a>三修所成。<a id="a-Gt"></a>闻思所成唯是有漏。<a id="a-Gu"></a>修所成者通漏无漏。</p>
 </body>
</html>