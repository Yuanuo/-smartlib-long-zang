<!doctype html>
<html id="z3IBVNbw9" data-ver="1020">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第八十一</h1>
  <h2 id="a2">摄释分之上</h2>
  <p id="a3">如是已说摄决择。</p>
  <p id="a4">云何摄释。<a id="a-5"></a>总嗢拖南曰。</p>
  <p id="a6">体释文义法　　起义难次师</p>
  <p id="a7">说众听赞佛　　略广学胜利</p>
  <p id="a8">云何为体。<a id="a-9"></a>为契经体。<a id="a-A"></a>略有二种。<a id="a-B"></a>一文。<a id="a-C"></a>二义。<a id="a-D"></a>文是所依。<a id="a-E"></a>义是能依。<a id="a-F"></a>如是二种总名一切所知境界。</p>
  <p id="aG">云何为释。<a id="a-H"></a>谓略有五。<a id="a-I"></a>一者法。<a id="a-J"></a>二者等起。<a id="a-K"></a>三者义。<a id="a-L"></a>四者释难。<a id="a-M"></a>五者次第。</p>
  <p id="aN">云何为文。<a id="a-O"></a>谓有六种。<a id="a-P"></a>一者名身。<a id="a-Q"></a>二者句身。<a id="a-R"></a>三者字身。<a id="a-S"></a>四者语。<a id="a-T"></a>五者行相。<a id="a-U"></a>六者机请。</p>
  <p id="aV">名身者。<a id="a-W"></a>谓共知增语。<a id="a-X"></a>此复略说有十二种。<a id="a-Y"></a>一者假立名。<a id="a-Z"></a>二者实事名。<a id="a-a"></a>三者同类相应名。<a id="a-b"></a>四者异类相应名。<a id="a-c"></a>五者随德名。<a id="a-d"></a>六者假说名。<a id="a-e"></a>七者同所了名。<a id="a-f"></a>八者非同所了名。<a id="a-g"></a>九者显名。<a id="a-h"></a>十者不显名。<a id="a-i"></a>十一者略名。<a id="a-j"></a>十二者广名。<a id="a-k"></a>假立名者。<a id="a-l"></a>谓于内假立我及有情命者等名。<a id="a-m"></a>于外假立瓶衣等名。<a id="a-n"></a>实事名者。<a id="a-o"></a>谓于眼等色等诸根义中。<a id="a-p"></a>立眼等名。<a id="a-q"></a>同类相应名者。<a id="a-r"></a>谓有情色受大种等名。<a id="a-s"></a>异类相应名者。<a id="a-t"></a>谓佛授德友青黄等名。<a id="a-u"></a>随德名者。<a id="a-v"></a>谓变碍故名色。<a id="a-w"></a>领纳故名受。<a id="a-x"></a>发光故名日。<a id="a-y"></a>如是等名。<a id="a-z"></a>假说名者。<a id="a-10"></a>谓呼贫名富。<a id="a-11"></a>若余所有不观待义安立其名。<a id="a-12"></a>同所了名者。<a id="a-13"></a>谓共所解想。<a id="a-14"></a>与此相违是非同所了名。<a id="a-15"></a>显名者。<a id="a-16"></a>谓其义易了。<a id="a-17"></a>不显名者。<a id="a-18"></a>谓其义难了。<a id="a-19"></a>如达罗弭茶明咒等。<a id="a-1A"></a>略名者。<a id="a-1B"></a>谓一字名。<a id="a-1C"></a>广名者。<a id="a-1D"></a>谓多字名。</p>
  <p id="a1E">句身者。<a id="a-1F"></a>谓名字圆满。<a id="a-1G"></a>此复六种。<a id="a-1H"></a>一者不圆满句。<a id="a-1I"></a>二者圆满句。<a id="a-1J"></a>三者所成句。<a id="a-1K"></a>四者能成句。<a id="a-1L"></a>五者摽句。<a id="a-1M"></a>六者释句。<a id="a-1N"></a>不圆满句者。<a id="a-1O"></a>谓文不究竟。<a id="a-1P"></a>义不究竟。<a id="a-1Q"></a>当知复由第二句故方得圆满如说。</p>
  <p id="a1R">诸恶者莫作　　诸善者奉行</p>
  <p id="a1S">善调伏自心　　是诸佛圣教</p>
  <p id="a1T">若唯言诸恶。<a id="a-1U"></a>则文不究竟。<a id="a-1V"></a>若言诸恶者。<a id="a-1W"></a>则义不究竟。<a id="a-1X"></a>更加莫作方得圆满。<a id="a-1Y"></a>即圆满句。<a id="a-1Z"></a>所成句者。<a id="a-1a"></a>谓前句由后句方得成立。<a id="a-1b"></a>如说。</p>
  <p id="a1c">诸行无常　　有起尽法　　生必灭故</p>
  <p id="a1d">彼寂为乐</p>
  <p id="a1e">此中为成诸行无常故。<a id="a-1f"></a>次说言有起尽法。<a id="a-1g"></a>前是所成。<a id="a-1h"></a>即所成句。<a id="a-1i"></a>后是能成。<a id="a-1j"></a>即能成句。<a id="a-1k"></a>摽句者。<a id="a-1l"></a>如言善性。<a id="a-1m"></a>释句者。<a id="a-1n"></a>谓正趣善士。</p>
  <p id="a1o">字身者。<a id="a-1p"></a>谓若究竟若不究竟名句所依四十九字。</p>
  <p id="a1q">此中欲为名首。<a id="a-1r"></a>名为句首。<a id="a-1s"></a>句必有名。<a id="a-1t"></a>名必有字。<a id="a-1u"></a>若唯一字则不成句。<a id="a-1v"></a>又若有字名所不摄。<a id="a-1w"></a>唯字无名。<a id="a-1x"></a>问何因缘故施设名等三种身耶。<a id="a-1y"></a>答为令领受诸增语触所生受故。<a id="a-1z"></a>问名是何义。<a id="a-20"></a>答能令种种共所了知故。<a id="a-21"></a>名为名。<a id="a-22"></a>又能令意作种种相故。<a id="a-23"></a>名为名。<a id="a-24"></a>又由语言之所呼召故。<a id="a-25"></a>名为名。<a id="a-26"></a>摄受诸名究竟显了不现见义故。<a id="a-27"></a>名为句。<a id="a-28"></a>随显名句故。<a id="a-29"></a>名为文。<a id="a-2A"></a>如世尊说增语增语路。<a id="a-2B"></a>乃至广说此中增语者。<a id="a-2C"></a>谓一切众同类相应名增语。<a id="a-2D"></a>路者谓并众同类欲能起彼故。<a id="a-2E"></a>词者。<a id="a-2F"></a>谓彼相应语。<a id="a-2G"></a>又即此语各别于彼彼处若摽若释。<a id="a-2H"></a>彼所依处。<a id="a-2I"></a>名为彼路。<a id="a-2J"></a>施设者。<a id="a-2K"></a>谓一一分别施设。<a id="a-2L"></a>建立彼所依处。<a id="a-2M"></a>名为彼路。<a id="a-2N"></a>欲即是词。<a id="a-2O"></a>无有别欲。<a id="a-2P"></a>此即增语施设之路。<a id="a-2Q"></a>又名身等略有六种依处。<a id="a-2R"></a>一者法。<a id="a-2S"></a>二者义。<a id="a-2T"></a>三者补特伽罗。<a id="a-2U"></a>四者时。<a id="a-2V"></a>五者数。<a id="a-2W"></a>六者处所。<a id="a-2X"></a>彼广分别当知已如闻所成地。<a id="a-2Y"></a>语者。<a id="a-2Z"></a>当知略具八分。<a id="a-2a"></a>谓先首美妙等由彼语文句等相应。<a id="a-2b"></a>乃至常委分资粮故能说正法。<a id="a-2c"></a>先首语者。<a id="a-2d"></a>趣涅槃宫为先首故。<a id="a-2e"></a>美妙语者。<a id="a-2f"></a>其声清美如羯罗频迦音故。<a id="a-2g"></a>显了语者。<a id="a-2h"></a>谓词句文皆善巧故。<a id="a-2i"></a>易解语者。<a id="a-2j"></a>巧辩说故。<a id="a-2k"></a>乐闻语者。<a id="a-2l"></a>引法义故。<a id="a-2m"></a>无依语者。<a id="a-2n"></a>不依希望他信己故。<a id="a-2o"></a>不违逆语者。<a id="a-2p"></a>知量说故。<a id="a-2q"></a>无边语者。<a id="a-2r"></a>广大善巧故。<a id="a-2s"></a>如是八种语当知略具三德。<a id="a-2t"></a>一者趣向德。<a id="a-2u"></a>谓初一种。<a id="a-2v"></a>二者自体德。<a id="a-2w"></a>谓次二种。<a id="a-2x"></a>三者加行德。<a id="a-2y"></a>谓所余种。<a id="a-2z"></a>相应者。<a id="a-30"></a>谓名句文身次第善安立故。<a id="a-31"></a>又依四种道理相应故。<a id="a-32"></a>助伴者。<a id="a-33"></a>能成次第故。<a id="a-34"></a>随顺者。<a id="a-35"></a>谓解释次第故。<a id="a-36"></a>清彻者。<a id="a-37"></a>文句显了故。<a id="a-38"></a>清净资助者。<a id="a-39"></a>善入众心故。<a id="a-3A"></a>相称者。<a id="a-3B"></a>如众会故。<a id="a-3C"></a>应供故。<a id="a-3D"></a>称法故。<a id="a-3E"></a>引义故。<a id="a-3F"></a>顺持故。<a id="a-3G"></a>常委分资粮者。<a id="a-3H"></a>审悉所作恒常所作故。<a id="a-3I"></a>名常委。<a id="a-3J"></a>彼分者。<a id="a-3K"></a>谓正见等此是彼资粮故。</p>
  <p id="a3L">行相者。<a id="a-3M"></a>谓诸蕴相应。<a id="a-3N"></a>诸界相应。<a id="a-3O"></a>诸处相应。<a id="a-3P"></a>缘起相应。<a id="a-3Q"></a>处非处相应。<a id="a-3R"></a>念住相应。<a id="a-3S"></a>如是等相应语言。<a id="a-3T"></a>或声闻说。<a id="a-3U"></a>或如来说。<a id="a-3V"></a>或菩萨说。<a id="a-3W"></a>是名行相。<a id="a-3X"></a>机请者。<a id="a-3Y"></a>谓因机请问而起言说。<a id="a-3Z"></a>此复根等差别当知有二十七种补特伽罗。<a id="a-3a"></a>此中由根差别故成二种。<a id="a-3b"></a>一者钝根。<a id="a-3c"></a>二者利根。<a id="a-3d"></a>由行差别故。<a id="a-3e"></a>成七种。<a id="a-3f"></a>谓贪等行。<a id="a-3g"></a>如声闻地已说。<a id="a-3h"></a>由众差别故。<a id="a-3i"></a>成二种。<a id="a-3j"></a>一者在家众。<a id="a-3k"></a>二者出家众。<a id="a-3l"></a>由愿差别故。<a id="a-3m"></a>成三种。<a id="a-3n"></a>一者声闻。<a id="a-3o"></a>二者独觉。<a id="a-3p"></a>三者菩萨。<a id="a-3q"></a>由可救不可救差别故。<a id="a-3r"></a>成二种。<a id="a-3s"></a>谓般涅槃法。<a id="a-3t"></a>不般涅槃法。<a id="a-3u"></a>由加行差别故。<a id="a-3v"></a>成九种。<a id="a-3w"></a>一已入正法。<a id="a-3x"></a>二未入正法三有障碍。<a id="a-3y"></a>四无障碍。<a id="a-3z"></a>五已成熟。<a id="a-40"></a>六未成熟。<a id="a-41"></a>七具縳。<a id="a-42"></a>八不具缚。<a id="a-43"></a>九无缚。<a id="a-44"></a>由种类差别故。<a id="a-45"></a>成二种。<a id="a-46"></a>一者人。<a id="a-47"></a>二者非人。<a id="a-48"></a>如是六文总有四相。<a id="a-49"></a>说名为文。<a id="a-4A"></a>一所说相。<a id="a-4B"></a>谓名身等行相为后。<a id="a-4C"></a>二所为相。<a id="a-4D"></a>谓机请摄二十七种补特伽罗。<a id="a-4E"></a>三能说相。<a id="a-4F"></a>谓语。<a id="a-4G"></a>四说者相。<a id="a-4H"></a>谓声闻菩萨及与如来。<a id="a-4I"></a>如是六种皆显于文。<a id="a-4J"></a>若阙一种。<a id="a-4K"></a>不能显义。<a id="a-4L"></a>由能显义是故名文。</p>
  <p id="a4M">云何为义。<a id="a-4N"></a>当知略有十种。<a id="a-4O"></a>一者地义。<a id="a-4P"></a>二者相义。<a id="a-4Q"></a>三者作意等义。<a id="a-4R"></a>四者依处义。<a id="a-4S"></a>五者过患义。<a id="a-4T"></a>六者胜利义。<a id="a-4U"></a>七者所治义。<a id="a-4V"></a>八者能治义。<a id="a-4W"></a>九者略义。<a id="a-4X"></a>十者广义。<a id="a-4Y"></a>地义者。<a id="a-4Z"></a>略有五地。<a id="a-4a"></a>一者资粮地。<a id="a-4b"></a>二者加行地。<a id="a-4c"></a>三者见地。<a id="a-4d"></a>四者修地。<a id="a-4e"></a>五者究竟地。<a id="a-4f"></a>又广分别有十七地。<a id="a-4g"></a>谓五识身地为初。<a id="a-4h"></a>无余依地为后。<a id="a-4i"></a>相义者。<a id="a-4j"></a>当知有五种相。<a id="a-4k"></a>一者自相。<a id="a-4l"></a>二者共相。<a id="a-4m"></a>三者假立相。<a id="a-4n"></a>四者因相。<a id="a-4o"></a>五者果相。<a id="a-4p"></a>如是五相。<a id="a-4q"></a>如思所成地已辩。<a id="a-4r"></a>复有五相。<a id="a-4s"></a>一者异门相。<a id="a-4t"></a>二者瑜伽相。<a id="a-4u"></a>三者转异相。<a id="a-4v"></a>四者杂染相。<a id="a-4w"></a>五者清净相。<a id="a-4x"></a>如是五相。<a id="a-4y"></a>当知如前处处分别。<a id="a-4z"></a>复有五相。<a id="a-50"></a>一者所诠相。<a id="a-51"></a>二者能诠相。<a id="a-52"></a>三者此二相应相。<a id="a-53"></a>四者执着相。<a id="a-54"></a>五者不执着相。<a id="a-55"></a>所诠相者。<a id="a-56"></a>谓相等五法。<a id="a-57"></a>如五事中已说。<a id="a-58"></a>能诠相者。<a id="a-59"></a>谓即于彼依止名等。<a id="a-5A"></a>为欲随说自性差别所有语言。<a id="a-5B"></a>应知此即是遍计所执自性相。<a id="a-5C"></a>此遍计所执自性。<a id="a-5D"></a>有差别名。<a id="a-5E"></a>所谓亦名遍计所执。<a id="a-5F"></a>亦名和合所成。<a id="a-5G"></a>亦名所增益相。<a id="a-5H"></a>亦名虚妄所执。<a id="a-5I"></a>亦名言说所显。<a id="a-5J"></a>亦名文字加行。<a id="a-5K"></a>亦名唯有音声。<a id="a-5L"></a>亦名无有体相。<a id="a-5M"></a>如是等类差别应知。<a id="a-5N"></a>此二相应相者。<a id="a-5O"></a>谓所诠能诠更互相应。<a id="a-5P"></a>即是遍计所执自性执所依止。<a id="a-5Q"></a>执着相者。<a id="a-5R"></a>谓诸愚夫无始时来相续流转遍计所执自性执及彼随眠。<a id="a-5S"></a>不执着相者。<a id="a-5T"></a>谓已见谛者如实了知遍计所执相及彼习气解脱。<a id="a-5U"></a>若正分别如思所成地。<a id="a-5V"></a>应知其相。</p>
  <p id="a5W">作意等义者。<a id="a-5X"></a>谓七种作意。<a id="a-5Y"></a>即了相等。<a id="a-5Z"></a>如前声闻地已说。<a id="a-5a"></a>复有十智。<a id="a-5b"></a>一者苦智。<a id="a-5c"></a>二者集智。<a id="a-5d"></a>三者灭智。<a id="a-5e"></a>四者道智。<a id="a-5f"></a>五者法智。<a id="a-5g"></a>六者种类智。<a id="a-5h"></a>七者他心智。<a id="a-5i"></a>八者世俗智。<a id="a-5j"></a>九者尽智。<a id="a-5k"></a>十者无生智。<a id="a-5l"></a>此亦如前声闻地辩。<a id="a-5m"></a>复有六识身。<a id="a-5n"></a>所谓眼识乃至意识。<a id="a-5o"></a>此亦如前五识身地意地已辩。<a id="a-5p"></a>复有九种遍知。<a id="a-5q"></a>一者欲界系见苦集所断断遍知。<a id="a-5r"></a>二者色无色界系见苦集所断断遍知。<a id="a-5s"></a>三者欲界系见灭所断断遍知。<a id="a-5t"></a>四者色无色界系见灭所断断遍知。<a id="a-5u"></a>五者欲界系见道所断断遍知。<a id="a-5v"></a>六者色无色界系见道所断断遍知。<a id="a-5w"></a>七者顺下分结断遍知。<a id="a-5x"></a>八者色贪尽遍知。<a id="a-5y"></a>九者无色贪尽遍知。<a id="a-5z"></a>如三摩呬多地已辩其相。<a id="a-60"></a>复有三解脱门。<a id="a-61"></a>谓空无愿无相。<a id="a-62"></a>当知亦如三摩呬多地已辩其相。<a id="a-63"></a>此中应当分别诸法几种作意之所思惟。<a id="a-64"></a>几智所知。<a id="a-65"></a>几识所识。<a id="a-66"></a>几种遍知之所遍知。<a id="a-67"></a>几解脱门之所解脱。<a id="a-68"></a>以如是等无量观门。<a id="a-69"></a>应观诸法。</p>
  <p id="a6A">依处义者。<a id="a-6B"></a>略有三种。<a id="a-6C"></a>一者事依处。<a id="a-6D"></a>二者时依处。<a id="a-6E"></a>三者补特伽罗依处。</p>
  <p id="a6F">事依处者。<a id="a-6G"></a>复有三种。<a id="a-6H"></a>一者根本事依处。<a id="a-6I"></a>二者得方便事依处。<a id="a-6J"></a>三者悲愍他事依处。<a id="a-6K"></a>根本事依处。<a id="a-6L"></a>复有六种。<a id="a-6M"></a>一者善趣。<a id="a-6N"></a>二者恶趣。<a id="a-6O"></a>三者退堕。<a id="a-6P"></a>四者升进。<a id="a-6Q"></a>五者生死。<a id="a-6R"></a>六者涅槃。<a id="a-6S"></a>得方便事依处。<a id="a-6T"></a>复有十二种。<a id="a-6U"></a>谓十二种行。<a id="a-6V"></a>一者欲行。<a id="a-6W"></a>二者离行。<a id="a-6X"></a>三者善行。<a id="a-6Y"></a>四者不善行。<a id="a-6Z"></a>五者苦行。<a id="a-6a"></a>六者非苦行。<a id="a-6b"></a>七者顺退分行。<a id="a-6c"></a>八者顺进分行。<a id="a-6d"></a>九者杂染行。<a id="a-6e"></a>十者清净行。<a id="a-6f"></a>十一者自义行。<a id="a-6g"></a>十二者他义行。<a id="a-6h"></a>悲愍他事依处。<a id="a-6i"></a>复有五种。<a id="a-6j"></a>一者令离欲。<a id="a-6k"></a>二者示现。<a id="a-6l"></a>三者教导。<a id="a-6m"></a>四者赞励。<a id="a-6n"></a>五者庆喜。</p>
  <p id="a6o">此中善趣者。<a id="a-6p"></a>谓人天。<a id="a-6q"></a>恶趣者。<a id="a-6r"></a>谓诸恶趣。<a id="a-6s"></a>退堕者。<a id="a-6t"></a>复有二种。<a id="a-6u"></a>一者不方他。<a id="a-6v"></a>二者方他。<a id="a-6w"></a>初谓自然寿命退减。<a id="a-6x"></a>如寿命退减如是。<a id="a-6y"></a>色力财富。<a id="a-6z"></a>安乐名称。<a id="a-70"></a>辩才等退减。<a id="a-71"></a>当知亦尔。<a id="a-72"></a>方他者。<a id="a-73"></a>谓族姓退减。<a id="a-74"></a>自在增上退减。<a id="a-75"></a>薄小宗叶。<a id="a-76"></a>言不威肃。<a id="a-77"></a>智慧弊恶。<a id="a-78"></a>不能获得广大色声及香味触。<a id="a-79"></a>于所受用广大事中。<a id="a-7A"></a>心不喜乐。<a id="a-7B"></a>如是等类。<a id="a-7C"></a>名为退堕。<a id="a-7D"></a>与此相违。<a id="a-7E"></a>随其所应。<a id="a-7F"></a>名为升进。<a id="a-7G"></a>生死者。<a id="a-7H"></a>谓即善趣恶趣退堕升进。<a id="a-7I"></a>涅槃者。<a id="a-7J"></a>谓有余依及无余依二涅槃界。</p>
  <p id="a7K">欲行者。<a id="a-7L"></a>谓如十种受用欲中说。<a id="a-7M"></a>离行者。<a id="a-7N"></a>谓即于彼所受用事。<a id="a-7O"></a>知无常等已厌而出家。<a id="a-7P"></a>受持禁戒。<a id="a-7Q"></a>守根门等。<a id="a-7R"></a>善行者。<a id="a-7S"></a>谓施戒修善有漏行。<a id="a-7T"></a>不善行者。<a id="a-7U"></a>谓三种恶行。<a id="a-7V"></a>苦行者。<a id="a-7W"></a>谓露形无衣如是等类。<a id="a-7X"></a>乃至广说。<a id="a-7Y"></a>非苦行者。<a id="a-7Z"></a>谓不弃舍如法所得所有安乐。<a id="a-7a"></a>远离二边所谓受用欲乐行边。<a id="a-7b"></a>及与受用自苦行边。<a id="a-7c"></a>依止中道如法追求。<a id="a-7d"></a>及正受用衣服等事。<a id="a-7e"></a>顺退分行者。<a id="a-7f"></a>谓所有行能障寿等诸升进事。<a id="a-7g"></a>与此相违。<a id="a-7h"></a>当知即是顺进分行。<a id="a-7i"></a>如鹦鹉经说。<a id="a-7j"></a>杂染行者。<a id="a-7k"></a>略有三种。<a id="a-7l"></a>一者业杂染。<a id="a-7m"></a>二者烦恼杂染。<a id="a-7n"></a>三者流转杂染。<a id="a-7o"></a>当知此中有九根本句。<a id="a-7p"></a>谓业杂染有三句。<a id="a-7q"></a>一贪欲。<a id="a-7r"></a>二嗔恚。<a id="a-7s"></a>三愚痴。<a id="a-7t"></a>烦恼杂染有四句。<a id="a-7u"></a>即四颠倒。<a id="a-7v"></a>流转杂染有二句。<a id="a-7w"></a>谓无明及有爱。<a id="a-7x"></a>所以者何。<a id="a-7y"></a>由三不善根。<a id="a-7z"></a>生起种种业杂染故。<a id="a-80"></a>由四颠倒能发种种烦恼杂染故。<a id="a-81"></a>烦恼生已由无明门。<a id="a-82"></a>诸出家者。<a id="a-83"></a>能生种种流转杂染。<a id="a-84"></a>由有爱门诸在家者。<a id="a-85"></a>能生种种流转杂染。<a id="a-86"></a>清净行者。<a id="a-87"></a>略有三学五地。<a id="a-88"></a>谓资粮地乃至究竟地。<a id="a-89"></a>如先已说。<a id="a-8A"></a>当知学等有九根本句。<a id="a-8B"></a>谓增上戒学及增上心学。<a id="a-8C"></a>有无贪无嗔无痴。<a id="a-8D"></a>在资粮地及加行地增上慧学。<a id="a-8E"></a>有四无颠倒。<a id="a-8F"></a>明及解脱。<a id="a-8G"></a>在见地修地及究竟地。<a id="a-8H"></a>自义行者。<a id="a-8I"></a>谓自利行如声闻独觉。<a id="a-8J"></a>彼虽或时起利他行。<a id="a-8K"></a>然本期愿不唯利他。<a id="a-8L"></a>是故所行名自义行。<a id="a-8M"></a>他义行者。<a id="a-8N"></a>谓利他行。<a id="a-8O"></a>如佛菩萨为欲利益无量众生。<a id="a-8P"></a>为欲安乐无量众生。<a id="a-8Q"></a>乃至广说。</p>
  <p id="a8R">令离欲者。<a id="a-8S"></a>谓诃责六种黑品诸行。<a id="a-8T"></a>示现过患令离爱欲。<a id="a-8U"></a>示现者。<a id="a-8V"></a>谓为令受学白品行故。<a id="a-8W"></a>示现四种真实道理。<a id="a-8X"></a>教导者。<a id="a-8Y"></a>谓示现已得信解者。<a id="a-8Z"></a>安置学处令正受行。<a id="a-8a"></a>由已于彼得自在故。<a id="a-8b"></a>彼便请言。<a id="a-8c"></a>我于今者当何所作。<a id="a-8d"></a>唯愿教诲。<a id="a-8e"></a>因告之曰。<a id="a-8f"></a>汝等今者于如是如是事。<a id="a-8g"></a>应正作。<a id="a-8h"></a>应随学。<a id="a-8i"></a>赞励者。<a id="a-8j"></a>谓彼有情若于所知所行所得中心生退屈。<a id="a-8k"></a>尔时称赞策励其心。<a id="a-8l"></a>令于彼事堪有势力。<a id="a-8m"></a>庆喜者。<a id="a-8n"></a>谓彼有情于法随法勇猛正行即应如实赞悦令其欢喜。</p>
  <p id="a8o">复次令离欲示现者。<a id="a-8p"></a>或有令离欲而不示现。<a id="a-8q"></a>如教导他令其离欲。<a id="a-8r"></a>而谓彼曰。<a id="a-8s"></a>如某所言不应作者。<a id="a-8t"></a>汝今必定不应复作。<a id="a-8u"></a>或怖彼言汝若作者我必当作如是如是。<a id="a-8v"></a>或复求彼汝若是我亲爱善友。<a id="a-8w"></a>必不应作。<a id="a-8x"></a>或有示现不令离欲。<a id="a-8y"></a>如处中者。<a id="a-8z"></a>示现功德及与过失。<a id="a-90"></a>而未堪遮令离过失。<a id="a-91"></a>或有令离欲亦示现。<a id="a-92"></a>如示彼过令其离欲。<a id="a-93"></a>教导赞励者。<a id="a-94"></a>谓初未受学令其受学。<a id="a-95"></a>既受学已未上升进。<a id="a-96"></a>令其升进。<a id="a-97"></a>庆喜者。<a id="a-98"></a>若可庆喜而庆喜时。<a id="a-99"></a>有五胜利。<a id="a-9A"></a>一者令彼于己所证其心决定。<a id="a-9B"></a>二者令余于彼所证功德生趣证心。<a id="a-9C"></a>三者令诽谤者心得清净。<a id="a-9D"></a>四者令不清净者心处中住。<a id="a-9E"></a>五者令清净者倍复增长。<a id="a-9F"></a>若有补特伽罗庆他善事。<a id="a-9G"></a>当知造作增长。<a id="a-9H"></a>能感悦意天生之业。<a id="a-9I"></a>若命终已。<a id="a-9J"></a>随彼彼生。<a id="a-9K"></a>常闻悦意美妙音声。<a id="a-9L"></a>一切境界无不悦意。<a id="a-9M"></a>复次欲行或有能感善趣。<a id="a-9N"></a>如为欲故造后善业。<a id="a-9O"></a>或有能感恶趣。<a id="a-9P"></a>如以非法摄受诸欲。<a id="a-9Q"></a>离行若有毁犯能感恶趣。<a id="a-9R"></a>若能成办能感善趣。<a id="a-9S"></a>及能作涅槃资粮。<a id="a-9T"></a>善行能感善趣。<a id="a-9U"></a>及作涅槃资粮。<a id="a-9V"></a>不善行能感恶趣。<a id="a-9W"></a>苦行能感恶趣。<a id="a-9X"></a>由依邪见自苦身故。<a id="a-9Y"></a>非苦行能作涅槃资粮。<a id="a-9Z"></a>顺退分行顺进分行。<a id="a-9a"></a>随其所应。<a id="a-9b"></a>退堕升进杂染行。<a id="a-9c"></a>能感生死。<a id="a-9d"></a>清净行能证涅槃。<a id="a-9e"></a>自义行唯令自身往善趣。<a id="a-9f"></a>逮升进证涅槃。<a id="a-9g"></a>他义行俱令自他往善趣。<a id="a-9h"></a>逮升进证涅槃。</p>
  <p id="a9i">如是三事中根本事有六种。<a id="a-9j"></a>谓初善趣乃至涅槃为后。<a id="a-9k"></a>得方便事有十二种。<a id="a-9l"></a>谓十二行。<a id="a-9m"></a>悲愍他事有五种。<a id="a-9n"></a>谓由五种悲愍众生。<a id="a-9o"></a>此中由根本事增上力故。<a id="a-9p"></a>依十二行。<a id="a-9q"></a>如其所应令他离欲。<a id="a-9r"></a>乃至庆喜。</p>
  <p id="a9s">时依处者。<a id="a-9t"></a>谓略有三种言事。<a id="a-9u"></a>一者过去言事。<a id="a-9v"></a>二者未来言事。<a id="a-9w"></a>三者现在言事。<a id="a-9x"></a>如经广说。</p>
  <p id="a9y">补特伽罗依处者。<a id="a-9z"></a>谓软根等二十七种补特伽罗。<a id="a-A0"></a>应知其相。</p>
  <p id="aA1">即依如是如上所说。<a id="a-A2"></a>若事若时若补特伽罗故。<a id="a-A3"></a>诸佛世尊流布圣教。<a id="a-A4"></a>是故说彼名为依处。<a id="a-A5"></a>过患义者。<a id="a-A6"></a>以要言之。<a id="a-A7"></a>于应毁厌义而起毁厌。<a id="a-A8"></a>或法或补特伽罗。</p>
  <p id="aA9">胜利义者。<a id="a-AA"></a>以要言之。<a id="a-AB"></a>于应称赞义而起称赞。<a id="a-AC"></a>或法或补特伽罗。</p>
  <p id="aAD">所治义者。<a id="a-AE"></a>以要言之。<a id="a-AF"></a>一切杂染行能治义者。<a id="a-AG"></a>以要言之。<a id="a-AH"></a>一切清净行。<a id="a-AI"></a>如贪是所治不净为能治。<a id="a-AJ"></a>嗔是所治慈为能治。<a id="a-AK"></a>如是等尽当知。</p>
  <p id="aAL">略义者。<a id="a-AM"></a>谓宣说诸法同类相应。<a id="a-AN"></a>广义者。<a id="a-AO"></a>谓宣说诸法异类相应。<a id="a-AP"></a>复次说不了义经故。<a id="a-AQ"></a>说了义经故。<a id="a-AR"></a>复次有二种略义。<a id="a-AS"></a>一者名略。<a id="a-AT"></a>二者义略。<a id="a-AU"></a>如略义如是广义。<a id="a-AV"></a>亦有二种。<a id="a-AW"></a>一有名广。<a id="a-AX"></a>二者义广。<a id="a-AY"></a>如世尊言舍利子我所说法。<a id="a-AZ"></a>或略或广。<a id="a-Aa"></a>然悟解者甚难可得。<a id="a-Ab"></a>广说如经。<a id="a-Ac"></a>当知。<a id="a-Ad"></a>此中显示世尊于契经中文广义略。<a id="a-Ae"></a>于伽他中义广文略。</p>
  <p id="aAf">为摄十义故。<a id="a-Ag"></a>说中间。<a id="a-Ah"></a>嗢拖南曰。</p>
  <p id="aAi">诸地相作意　　依处德非德</p>
  <p id="aAj">所对治能治　　广略义应知</p>
  <p id="aAk">复次如是略说佛教体性十种义已。<a id="a-Al"></a>诸说法者应依圣教寻求十种若具不具。<a id="a-Am"></a>既自求已应为他说。</p>
  <p id="aAn">如是建立诸经文义体已。<a id="a-Ao"></a>诸说法者应以五相随顺解释一切佛经。<a id="a-Ap"></a>谓初应略说法要。<a id="a-Aq"></a>次应宣说等起。<a id="a-Ar"></a>次应宣说其义。<a id="a-As"></a>次应释难。<a id="a-At"></a>后应辩次第。</p>
  <p id="aAu">法者。<a id="a-Av"></a>略有十二种。<a id="a-Aw"></a>谓契经等十二分教。<a id="a-Ax"></a>契经者。<a id="a-Ay"></a>谓贯穿义长行直说。<a id="a-Az"></a>多分摄受意趣体性。</p>
  <p id="aB0">应颂者。<a id="a-B1"></a>谓长行后宣说伽他。<a id="a-B2"></a>又略摽所说不了义经。</p>
  <p id="aB3">记别者。<a id="a-B4"></a>谓广分别略所摽义。<a id="a-B5"></a>及记命过弟子生处。</p>
  <p id="aB6">讽颂者。<a id="a-B7"></a>谓以句说。<a id="a-B8"></a>或以二句或以三四五六句说。</p>
  <p id="aB9">自说者。<a id="a-BA"></a>谓无请而说。<a id="a-BB"></a>为令弟子得胜解故。<a id="a-BC"></a>为令上品所化有情安住胜理。<a id="a-BD"></a>自然而说。<a id="a-BE"></a>如经言世尊今者自然宣说。<a id="a-BF"></a>缘起者。<a id="a-BG"></a>谓有请而说。<a id="a-BH"></a>如经言世尊一时依黑鹿子为诸苾刍宣说法要。<a id="a-BI"></a>又依别解脱因起之道。<a id="a-BJ"></a>毗奈耶摄所有言说。<a id="a-BK"></a>又于是处说如是言。<a id="a-BL"></a>世尊依如是如是因缘。<a id="a-BM"></a>依如是如是事。<a id="a-BN"></a>说如是如是语。</p>
  <p id="aBO">譬喻者。<a id="a-BP"></a>谓有譬喻经。<a id="a-BQ"></a>由譬喻故隐义明了。<a id="a-BR"></a>本事者。<a id="a-BS"></a>谓除本生。<a id="a-BT"></a>宣说前际诸所有事本生者。<a id="a-BU"></a>谓宣说己身于过去世行菩萨行时自本生事。</p>
  <p id="aBV">方广者。<a id="a-BW"></a>谓说菩萨道。<a id="a-BX"></a>如说七地四菩萨行。<a id="a-BY"></a>及说诸佛百四十种不共佛法。<a id="a-BZ"></a>谓四一切种清净。<a id="a-Ba"></a>乃至一切种妙智。<a id="a-Bb"></a>如菩萨地已广说。<a id="a-Bc"></a>又复此法广故。<a id="a-Bd"></a>多故。<a id="a-Be"></a>极高大故。<a id="a-Bf"></a>时长远故。<a id="a-Bg"></a>谓极勇猛经三大劫阿僧企耶。<a id="a-Bh"></a>方得成满故。<a id="a-Bi"></a>名方广。<a id="a-Bj"></a>未曾有法者。<a id="a-Bk"></a>谓诸如来。<a id="a-Bl"></a>若诸声闻。<a id="a-Bm"></a>若在家者说希奇法。<a id="a-Bn"></a>如诸经中因希有事起于言说。<a id="a-Bo"></a>论议者。<a id="a-Bp"></a>谓诸经典循环研窍摩呾理迦。<a id="a-Bq"></a>且如一切了义经皆名摩呾理迦。<a id="a-Br"></a>谓于是处世尊自广分别诸法体相。<a id="a-Bs"></a>又于是处诸圣弟子已见谛迹。<a id="a-Bt"></a>依自所证无倒分别诸法体相。<a id="a-Bu"></a>此亦名为摩呾理迦。<a id="a-Bv"></a>即此摩呾理迦亦名阿毗达磨。<a id="a-Bw"></a>犹如世间一切书算诗论等皆有摩呾理迦。<a id="a-Bx"></a>当知经中循环研窍诸法体相。<a id="a-By"></a>亦复如是。<a id="a-Bz"></a>又如诸字若无摩呾理迦即不明了。<a id="a-C0"></a>如是契经等十二分圣教。<a id="a-C1"></a>若不建立诸法体相。<a id="a-C2"></a>即不明了。<a id="a-C3"></a>若建立已即得明了。<a id="a-C4"></a>又无杂乱宣说法相。<a id="a-C5"></a>是故即此摩呾理迦。<a id="a-C6"></a>亦名阿毗达磨。<a id="a-C7"></a>又即依此摩呾理迦。<a id="a-C8"></a>所余解释诸经义者。<a id="a-C9"></a>亦名论义。</p>
  <p id="aCA">等起者。<a id="a-CB"></a>谓由三种若事若时若补特伽罗依处故。<a id="a-CC"></a>随应当说。<a id="a-CD"></a>谓如是补特伽罗。<a id="a-CE"></a>有如是行。<a id="a-CF"></a>为令离欲乃至庆喜。<a id="a-CG"></a>已说等起。<a id="a-CH"></a>次应说义。<a id="a-CI"></a>义者。<a id="a-CJ"></a>略有二种。<a id="a-CK"></a>一者总义。<a id="a-CL"></a>二者别义。<a id="a-CM"></a>由四种相当说总义。<a id="a-CN"></a>一者引了义经故。<a id="a-CO"></a>二者分别事究竟故。<a id="a-CP"></a>三者行故。<a id="a-CQ"></a>四者果故。<a id="a-CR"></a>行复二种。<a id="a-CS"></a>一者邪行。<a id="a-CT"></a>二者正行。<a id="a-CU"></a>果亦二种。<a id="a-CV"></a>一者正行果。<a id="a-CW"></a>二者邪行果。<a id="a-CX"></a>由四种相当说别义。<a id="a-CY"></a>一者分别差别名。<a id="a-CZ"></a>二者分别自体相。<a id="a-Ca"></a>三者训释言词。<a id="a-Cb"></a>四者义门差别。<a id="a-Cc"></a>训释言词。<a id="a-Cd"></a>复由五种方便。<a id="a-Ce"></a>一由相故。<a id="a-Cf"></a>二由自性故。<a id="a-Cg"></a>三由业故。<a id="a-Ch"></a>四由法故。<a id="a-Ci"></a>五由因果故。<a id="a-Cj"></a>义门差别。<a id="a-Ck"></a>当知复由五相。<a id="a-Cl"></a>一者自性差别故。<a id="a-Cm"></a>二者界差别故。<a id="a-Cn"></a>三者时差别故。<a id="a-Co"></a>四者位差别故。<a id="a-Cp"></a>五者补特伽罗差别故。<a id="a-Cq"></a>此中自性差别者。<a id="a-Cr"></a>谓色自性有十色处差别。<a id="a-Cs"></a>受自性有三受差别。<a id="a-Ct"></a>想自性有六想差别。<a id="a-Cu"></a>行自性有三行差别。<a id="a-Cv"></a>识自性有六识差别。<a id="a-Cw"></a>如是等类当知诸法自性差别。<a id="a-Cx"></a>界差别者。<a id="a-Cy"></a>谓欲界差别故。<a id="a-Cz"></a>色界差别故。<a id="a-D0"></a>无色界差别故。<a id="a-D1"></a>时差别者。<a id="a-D2"></a>谓过去时差别故。<a id="a-D3"></a>未来时差别故。<a id="a-D4"></a>现在时差别故。<a id="a-D5"></a>位差别者。<a id="a-D6"></a>当知有二十五种分位差别。<a id="a-D7"></a>谓下中上三位差别故。<a id="a-D8"></a>苦乐不苦不乐三位差别故。<a id="a-D9"></a>善不善无记三位差别故。<a id="a-DA"></a>闻思修三位差别故。<a id="a-DB"></a>增上戒增上心增上慧三位差别故。<a id="a-DC"></a>内外二位差别故。<a id="a-DD"></a>所取能取二位差别故。<a id="a-DE"></a>所治能治二位差别故。<a id="a-DF"></a>现前不现前二位差别故。<a id="a-DG"></a>因果二位差别故。<a id="a-DH"></a>补特伽罗差别者。<a id="a-DI"></a>如前所说二十七种补特伽罗。<a id="a-DJ"></a>应知差别。</p>
  <p id="aDK">释难者。<a id="a-DL"></a>若自设难若他设难皆应解释。<a id="a-DM"></a>当知此难略由五相。<a id="a-DN"></a>一者为未了义得显了故。<a id="a-DO"></a>如言此文有何义耶。<a id="a-DP"></a>二者语相违故。<a id="a-DQ"></a>如言何故世尊先所说异。<a id="a-DR"></a>今所说异。<a id="a-DS"></a>三者道理相违故。<a id="a-DT"></a>如有显示与四道理相违之义。<a id="a-DU"></a>四者不决定显示故。<a id="a-DV"></a>如言何故世尊于一种义。<a id="a-DW"></a>于彼彼处种种异门。<a id="a-DX"></a>差别显示。<a id="a-DY"></a>五者究竟非现见故。<a id="a-DZ"></a>如言内我有何体性有何色相。<a id="a-Da"></a>而言常恒无有变易如是正住。<a id="a-Db"></a>如是等类难相应知。<a id="a-Dc"></a>于此五难随其次第应当解释。<a id="a-Dd"></a>谓于不了义难方便显了。<a id="a-De"></a>于语相违难显示意趣随顺会通。<a id="a-Df"></a>如于语相违难显示意趣随顺会通。<a id="a-Dg"></a>如是于不决定显示难。<a id="a-Dh"></a>于究竟非现见难。<a id="a-Di"></a>当知亦尔。<a id="a-Dj"></a>于道理相违难。<a id="a-Dk"></a>或以异教而决判之。<a id="a-Dl"></a>或复示现四种道理。<a id="a-Dm"></a>或复示现因果相应。<a id="a-Dn"></a>所谓此言或为增果。<a id="a-Do"></a>或为增因。<a id="a-Dp"></a>又于释难应设四记。<a id="a-Dq"></a>一者一向记。<a id="a-Dr"></a>谓为如理来请问者。<a id="a-Ds"></a>无倒建立诸法性相。<a id="a-Dt"></a>二者分别记。<a id="a-Du"></a>谓为如理或不如理来请问者。<a id="a-Dv"></a>开示差别诸法性相。<a id="a-Dw"></a>三者反问记。<a id="a-Dx"></a>谓为令彼戏论问者自叙己过。<a id="a-Dy"></a>四者置记。<a id="a-Dz"></a>由四因缘默置而记。<a id="a-E0"></a>谓无体性故。<a id="a-E1"></a>甚深等故。<a id="a-E2"></a>此广如前思所成地已说其相。<a id="a-E3"></a>又如有问如来灭后为有无等。<a id="a-E4"></a>此于世俗及胜义谛所有理趣。<a id="a-E5"></a>皆不应记。<a id="a-E6"></a>是故说彼名为置记。<a id="a-E7"></a>此中如来约胜义谛。<a id="a-E8"></a>非有性故不可记别。<a id="a-E9"></a>约世俗谛。<a id="a-EA"></a>所依能依道相违故。<a id="a-EB"></a>彼果永断不成实故。<a id="a-EC"></a>亦不可记如来灭后是有无等。</p>
  <p id="aED">次第者。<a id="a-EE"></a>略有三种。<a id="a-EF"></a>一者圆满次第。<a id="a-EG"></a>二者解释次第。<a id="a-EH"></a>三者能成次第。<a id="a-EI"></a>为欲显示此三次第。<a id="a-EJ"></a>略引圣教。<a id="a-EK"></a>如世尊言我昔出家甚为盛美。<a id="a-EL"></a>第一盛美最极盛美。<a id="a-EM"></a>此言显示盛美圆满次第。<a id="a-EN"></a>又复说言。<a id="a-EO"></a>我曾处父净饭王宫。<a id="a-EP"></a>颜容端正。<a id="a-EQ"></a>乃至广说。<a id="a-ER"></a>此言显示盛美解释次第。<a id="a-ES"></a>又复说言为何义故盛美出家。<a id="a-ET"></a>由见老病死等法故。<a id="a-EU"></a>此言显示能成次第。<a id="a-EV"></a>又复经中略说诸法。<a id="a-EW"></a>如言三受乐受苦受不苦不乐受。<a id="a-EX"></a>如是等类。<a id="a-EY"></a>但显圆满次第。<a id="a-EZ"></a>由所余句圆满此受故。<a id="a-Ea"></a>名圆满。<a id="a-Eb"></a>如受四谛亦尔。<a id="a-Ec"></a>谓先说一句。<a id="a-Ed"></a>后后随顺次第宣说。<a id="a-Ee"></a>能成次第复有二种。<a id="a-Ef"></a>谓或以前句成立后句。<a id="a-Eg"></a>或以后句成立前句。<a id="a-Eh"></a>解释次第当知亦尔。</p>
  <p id="aEi">师者。<a id="a-Ej"></a>谓成就十法。<a id="a-Ek"></a>名说法师众相圆满。<a id="a-El"></a>一者善于法义。<a id="a-Em"></a>谓于六种法十种义。<a id="a-En"></a>善能解了故。<a id="a-Eo"></a>二者能广宣说。<a id="a-Ep"></a>谓多闻闻持其闻积集故。<a id="a-Eq"></a>三者具足无畏。<a id="a-Er"></a>谓于刹帝利等胜大众中。<a id="a-Es"></a>宣说正法无所怯惧故。<a id="a-Et"></a>又因此故声不嘶掉。<a id="a-Eu"></a>腋不流汗。<a id="a-Ev"></a>念无忘失故。<a id="a-Ew"></a>四者言词善巧。<a id="a-Ex"></a>谓语工圆满。<a id="a-Ey"></a>八支成就。<a id="a-Ez"></a>言词具足。<a id="a-F0"></a>处众说法故。<a id="a-F1"></a>语工圆满者。<a id="a-F2"></a>谓文句相应助伴等。<a id="a-F3"></a>乃至广说。<a id="a-F4"></a>八支成就者。<a id="a-F5"></a>谓此语言先首美妙等。<a id="a-F6"></a>乃至广说。<a id="a-F7"></a>五者善方便说。<a id="a-F8"></a>谓二十种善巧方便宣说正法故。<a id="a-F9"></a>如以时殷重等。<a id="a-FA"></a>六者具足成就法随法行。<a id="a-FB"></a>谓不唯听闻以为究竟。<a id="a-FC"></a>如其所说即如是行故。<a id="a-FD"></a>七者威仪具足。<a id="a-FE"></a>谓说法时手足不乱。<a id="a-FF"></a>头不动摇。<a id="a-FG"></a>面无变易。<a id="a-FH"></a>鼻不改异。<a id="a-FI"></a>进止往来威仪庠序故。<a id="a-FJ"></a>八者勇猛精进。<a id="a-FK"></a>谓常乐听闻所未闻法。<a id="a-FL"></a>于已闻法转令明净。<a id="a-FM"></a>不舍瑜伽。<a id="a-FN"></a>不舍作意心。<a id="a-FO"></a>不舍离内奢摩他故。<a id="a-FP"></a>九者无有厌倦。<a id="a-FQ"></a>谓为四众广宣妙法。<a id="a-FR"></a>身心无倦故。<a id="a-FS"></a>十者具足忍力。<a id="a-FT"></a>谓骂弄诃责终不反报。<a id="a-FU"></a>若被轻蔑不生忿戚。<a id="a-FV"></a>乃至广说。</p>
  <p id="aFW">说众者。<a id="a-FX"></a>谓处五众宣八种言。<a id="a-FY"></a>何等为八。<a id="a-FZ"></a>一者可喜乐言。<a id="a-Fa"></a>二者善开发言。<a id="a-Fb"></a>三者善释难言。<a id="a-Fc"></a>四者善分析言。<a id="a-Fd"></a>五者善顺入言。<a id="a-Fe"></a>六者引余证言。<a id="a-Ff"></a>七者胜辩才言。<a id="a-Fg"></a>八者随宗趣言。<a id="a-Fh"></a>五众者。<a id="a-Fi"></a>一在家众。<a id="a-Fj"></a>二出家众。<a id="a-Fk"></a>三净信众。<a id="a-Fl"></a>四邪恶众。<a id="a-Fm"></a>五处中众。</p>
  <p id="aFn">可喜乐言者。<a id="a-Fo"></a>当知有五相。<a id="a-Fp"></a>一有证因。<a id="a-Fq"></a>二有譬喻。<a id="a-Fr"></a>三语具圆满。<a id="a-Fs"></a>四文句绮靡。<a id="a-Ft"></a>五言词显了。<a id="a-Fu"></a>善开发言者。<a id="a-Fv"></a>开深隐义令粗显故。<a id="a-Fw"></a>辩粗显义令深隐故。<a id="a-Fx"></a>善释难言者。<a id="a-Fy"></a>以要言之。<a id="a-Fz"></a>当知离五种难善成就故。<a id="a-G0"></a>善分析言者。<a id="a-G1"></a>于一一法依增一道理。<a id="a-G2"></a>乃至析为十种。<a id="a-G3"></a>或复过此。<a id="a-G4"></a>如依三法说或依四念住。<a id="a-G5"></a>乃至广说。<a id="a-G6"></a>善顺入言者。<a id="a-G7"></a>唯善显现解释契经应颂等法。<a id="a-G8"></a>终不引余外道邪论。<a id="a-G9"></a>引余证言者。<a id="a-GA"></a>谓引余经成立所说。<a id="a-GB"></a>胜辩才言者。<a id="a-GC"></a>随自所忍善分别义。<a id="a-GD"></a>随宗趣言者。<a id="a-GE"></a>依摩呾理迦分别显示。<a id="a-GF"></a>或依其余无倒说者所说言教。<a id="a-GG"></a>如理解释。</p>
  <p id="aGH">复次处在家众。<a id="a-GI"></a>应依毁诸恶行赞诸善行。<a id="a-GJ"></a>现说正法令其止息及进修故。<a id="a-GK"></a>处出家众。<a id="a-GL"></a>应依增上戒等三学。<a id="a-GM"></a>现说正法令速欣乐故。<a id="a-GN"></a>处净信等众。<a id="a-GO"></a>应依圣教广大威德。<a id="a-GP"></a>现说正法如其次第令倍增长。<a id="a-GQ"></a>令处中信。<a id="a-GR"></a>令生净信故。</p>
 </body>
</html>