<!doctype html>
<html id="z3IBVNgwD" data-ver="1014">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第八十五</h1>
  <h2 id="a2">摄事分中契经事行择摄第一之一</h2>
  <p id="a3">如是已说摄异门。<a id="a-4"></a>云何摄事。<a id="a-5"></a>谓由三处应知摄事。<a id="a-6"></a>一者素呾缆事。<a id="a-7"></a>二者毗奈耶事。<a id="a-8"></a>三者摩呾理迦事。</p>
  <p id="a9">云何素呾缆事。<a id="a-A"></a>谓由二十四处略摄一切契经。<a id="a-B"></a>一者别解脱契经。<a id="a-C"></a>二者事契经。<a id="a-D"></a>三者声闻相应契经。<a id="a-E"></a>四者大乘相应契经。<a id="a-F"></a>五者未显了义令显了契经。<a id="a-G"></a>六者已显了义更令明净契经。<a id="a-H"></a>七者先时所作契经。<a id="a-I"></a>八者称赞契经。<a id="a-J"></a>九者显示黑品契经。<a id="a-K"></a>十者显示白品契经。<a id="a-L"></a>十一者不了义契经。<a id="a-M"></a>十二者了义契经。<a id="a-N"></a>十三者义略文句广契经。<a id="a-O"></a>十四者义广文句略契经。<a id="a-P"></a>十五者义略文句略契经。<a id="a-Q"></a>十六者义广文句广契经。<a id="a-R"></a>十七者义深文句浅契经。<a id="a-S"></a>十八者义浅文句深契经。<a id="a-T"></a>十九者义深文句深契经。<a id="a-U"></a>二十者义浅文句浅契经。<a id="a-V"></a>二十一者远离当来过失契经。<a id="a-W"></a>二十二者远离现前过失契经。<a id="a-X"></a>二十三者除遣所生疑惑契经。<a id="a-Y"></a>二十四者为令正法久住契经。</p>
  <p id="aZ">别解脱契经者。<a id="a-a"></a>谓于是中依五犯聚及出五犯聚说过。<a id="a-b"></a>一百五十学处为令自爱诸善男子精勤修学。</p>
  <p id="ac">事契经者。<a id="a-d"></a>谓四阿笈摩。<a id="a-e"></a>一者杂阿笈摩。<a id="a-f"></a>二者中阿笈摩。<a id="a-g"></a>三者长阿笈摩。<a id="a-h"></a>四者增一阿笈摩。<a id="a-i"></a>杂阿笈摩者。<a id="a-j"></a>谓于是中世尊观待彼彼所化。<a id="a-k"></a>宣说如来及诸弟子所说相应。<a id="a-l"></a>蕴界处相应。<a id="a-m"></a>缘起食谛相应。<a id="a-n"></a>念住正断神足根力觉支道支入出息念学证净等相应。<a id="a-o"></a>又依八众说众相应。<a id="a-p"></a>后结集者为令圣教久住。<a id="a-q"></a>结嗢拖南颂。<a id="a-r"></a>随其所应次第安布。<a id="a-s"></a>当知如是一切相应略由三相。<a id="a-t"></a>何等为三。<a id="a-u"></a>一是能说。<a id="a-v"></a>二是所说。<a id="a-w"></a>三是所为说。<a id="a-x"></a>若如来若如来弟子是能说。<a id="a-y"></a>如弟子所说佛所说分。<a id="a-z"></a>若所了知若能了知。<a id="a-10"></a>是所说。<a id="a-11"></a>如五取蕴六处因缘相应分。<a id="a-12"></a>及道品分。<a id="a-13"></a>若诸苾刍天魔等众。<a id="a-14"></a>是所为说。<a id="a-15"></a>如结集品。<a id="a-16"></a>如是一切粗略标举能说所说及所为说。<a id="a-17"></a>即彼一切事相应教间厕鸠集。<a id="a-18"></a>是故说名杂阿笈摩。<a id="a-19"></a>即彼相应教。<a id="a-1A"></a>复以余相处中而说。<a id="a-1B"></a>是故说名中阿笈摩。<a id="a-1C"></a>即彼相应教。<a id="a-1D"></a>更以余相广长而说。<a id="a-1E"></a>是故说名长阿笈摩。<a id="a-1F"></a>即彼相应教更以一二三等渐增分数道理而说。<a id="a-1G"></a>是故说名增一阿笈摩。<a id="a-1H"></a>如是四种师弟展转传来于今。<a id="a-1I"></a>由此道理是故说名阿笈摩。<a id="a-1J"></a>是名事契经。<a id="a-1K"></a>于十二分教中除方广分。<a id="a-1L"></a>余名声闻相应契经。<a id="a-1M"></a>即方广分名大乘相应契经。<a id="a-1N"></a>此分别义如前应知。</p>
  <p id="a1O">如是四种契经。<a id="a-1P"></a>由余未显了义令显了等二十种契经。<a id="a-1Q"></a>如其所应当知其相。</p>
  <p id="a1R">从是已后依此所说四种契经。<a id="a-1S"></a>当说契经摩呾理迦。<a id="a-1T"></a>为欲决择如来所说。<a id="a-1U"></a>如来所称所赞所美先圣契经。<a id="a-1V"></a>譬如无本母字义不明了。<a id="a-1W"></a>如是本母所不摄经。<a id="a-1X"></a>其义隐昧义不明了。<a id="a-1Y"></a>与此相违义即明了。<a id="a-1Z"></a>是故说名摩呾理迦。<a id="a-1a"></a>总嗢拖南曰。</p>
  <p id="a1b">界略教想行　　速通因断支</p>
  <p id="a1c">二品智事诤　　无厌少欲住</p>
  <p id="a1d">别嗢拖南曰。</p>
  <p id="a1e">界说前行观察果　　愚相无常等定界</p>
  <p id="a1f">二种渐次应当知　　非断非常及染净</p>
  <p id="a1g">有四种所化有情。<a id="a-1h"></a>先数习邪解脱见所集成界。<a id="a-1i"></a>何等为四。<a id="a-1j"></a>谓于先有先世先身先所得自体中。<a id="a-1k"></a>听闻常见增上不正法。<a id="a-1l"></a>不如理作意增上力故。<a id="a-1m"></a>于今由彼为因由彼为缘。<a id="a-1n"></a>数习邪解脱见所集成界。<a id="a-1o"></a>如说由常见。<a id="a-1p"></a>如是由断见。<a id="a-1q"></a>由现法涅槃见由萨迦耶见。<a id="a-1r"></a>广说亦尔。<a id="a-1s"></a>此中世尊由种种胜解智力种种界智力增上力故。<a id="a-1t"></a>寻求彼先胜解及彼后界。<a id="a-1u"></a>如其所应为调伏彼邪胜解界故。<a id="a-1v"></a>多分为转四种法教。<a id="a-1w"></a>或为余智未成熟者令彼智成熟故。<a id="a-1x"></a>智已成熟者令彼解脱诸烦恼故。<a id="a-1y"></a>为初邪界有情。<a id="a-1z"></a>说因灭故行灭。<a id="a-20"></a>由行尽门说无常性。<a id="a-21"></a>为调伏彼邪胜解界故。<a id="a-22"></a>为随第二邪界有情。<a id="a-23"></a>说因集故行集。<a id="a-24"></a>由行起门说无常性。<a id="a-25"></a>为调伏彼邪胜解界故。<a id="a-26"></a>为随第三邪界有情。<a id="a-27"></a>由诸行苦门转正法教。<a id="a-28"></a>为调伏彼邪胜解界故。<a id="a-29"></a>为随第四邪界有情。<a id="a-2A"></a>若离诸行起萨迦耶见行者。<a id="a-2B"></a>由诸行空门转正法教。<a id="a-2C"></a>若即诸行起萨迦耶见行者。<a id="a-2D"></a>由无我门转正法教。<a id="a-2E"></a>为调伏彼邪胜解界故。</p>
  <p id="a2F">复次善说法律。<a id="a-2G"></a>略由三种不共支故。<a id="a-2H"></a>不共外道。<a id="a-2I"></a>堕善说数。<a id="a-2J"></a>一者宣说真实究竟解脱故。<a id="a-2K"></a>二者宣说即彼方便故。<a id="a-2L"></a>三者宣说即彼自内所证故。<a id="a-2M"></a>云何真实究竟解脱。<a id="a-2N"></a>谓毕竟解脱及一切解脱。<a id="a-2O"></a>即是见道果。<a id="a-2P"></a>及此后所得世出世修道果。<a id="a-2Q"></a>此中见道果。<a id="a-2R"></a>由毕竟故得名真实。<a id="a-2S"></a>而非究竟。<a id="a-2T"></a>于一切解脱犹有所应作故。<a id="a-2U"></a>又解脱有三种。<a id="a-2V"></a>一世间解脱。<a id="a-2W"></a>二有学解脱。<a id="a-2X"></a>三无学解脱。<a id="a-2Y"></a>世间解脱非是真实。<a id="a-2Z"></a>有退转故。<a id="a-2a"></a>有学解脱虽是真实而非究竟。<a id="a-2b"></a>犹有所作故。<a id="a-2c"></a>当知所余具足二种。<a id="a-2d"></a>云何方便。<a id="a-2e"></a>谓于诸行中依如所有性及尽所有性修无常想。<a id="a-2f"></a>依无常修苦想。<a id="a-2g"></a>依苦修空无我想。<a id="a-2h"></a>因此得入谛现观时。<a id="a-2i"></a>由正观察所知境故。<a id="a-2j"></a>获得正见。<a id="a-2k"></a>由此正见为依止故。<a id="a-2l"></a>修道位中遍于诸行住厌逆想。<a id="a-2m"></a>彼于住时虽由彼相应受忆念思惟不现前境明了现前。<a id="a-2n"></a>而不生喜。<a id="a-2o"></a>由不生喜增上力故。<a id="a-2p"></a>彼于行时即于彼受所缘境界不生染着。<a id="a-2q"></a>彼于一切所求境界得处中故。<a id="a-2r"></a>尚不希求何况耽着。<a id="a-2s"></a>彼由如是若住若行于喜贪缠速能灭尽。<a id="a-2t"></a>心清净住。<a id="a-2u"></a>又即于彼如所得道。<a id="a-2v"></a>极多修习为因缘故。<a id="a-2w"></a>永拔彼品粗重随眠。<a id="a-2x"></a>获得真实究竟解脱。<a id="a-2y"></a>当知即是心善解脱。<a id="a-2z"></a>云何自内所证。<a id="a-30"></a>当知有四种相。<a id="a-31"></a>若于有学解脱转时。<a id="a-32"></a>由二种相内慧触证。<a id="a-33"></a>谓我已尽诸恶趣中所生诸行。<a id="a-34"></a>又我已尽除其七生二生一生所余后有所生诸行。<a id="a-35"></a>又我已住能究竟尽无退转道。<a id="a-36"></a>若于无学解脱转时。<a id="a-37"></a>即由如是二种相故内慧触证。<a id="a-38"></a>谓我已作为断其余一切烦恼所应学事。<a id="a-39"></a>我今尚无余一生在。<a id="a-3A"></a>况二况七。<a id="a-3B"></a>又随所乐亦能为他如实记别。<a id="a-3C"></a>如是名为自内所证。</p>
  <p id="a3D">复次即彼解脱有二种前行法。<a id="a-3E"></a>一者见前行法。<a id="a-3F"></a>二者道果前行法。<a id="a-3G"></a>见前行法者谓由解脱及彼方便自内所证增上力故。<a id="a-3H"></a>从他言音起闻思修所成妙善。<a id="a-3I"></a>如理作意。<a id="a-3J"></a>未入正性离生。<a id="a-3K"></a>能入正性离生。<a id="a-3L"></a>得如实见出世正见。<a id="a-3M"></a>道果前行法者。<a id="a-3N"></a>谓得如是正见已。<a id="a-3O"></a>复起所余正思惟等。<a id="a-3P"></a>或同时生或后时生。<a id="a-3Q"></a>道前行法。<a id="a-3R"></a>为断所余诸烦恼故。</p>
  <p id="a3S">复次为欲证得所未得解脱故。<a id="a-3T"></a>应观察八事。<a id="a-3U"></a>谓于诸行中爱味过患出离观察。<a id="a-3V"></a>及闻思思择力见道修道观察。<a id="a-3W"></a>于诸行中观察爱味时。<a id="a-3X"></a>能善通达诸行爱味所有自相。<a id="a-3Y"></a>即于诸行观察过患时。<a id="a-3Z"></a>能善了知三受分位过患共相。<a id="a-3a"></a>谓于是中甚少爱味多诸过患。<a id="a-3b"></a>如是了知爱味染着多诸过患共相。<a id="a-3c"></a>应已于所爱味一切行中。<a id="a-3d"></a>随所生起欲贪烦恼。<a id="a-3e"></a>即能除遣制伏断舍。<a id="a-3f"></a>于此欲贪不现行故。<a id="a-3g"></a>说名为断非永离欲故名为断。<a id="a-3h"></a>又于彼事心未解脱。<a id="a-3i"></a>若于随眠究竟超越。<a id="a-3j"></a>乃永离欲心得解脱。<a id="a-3k"></a>是名一门观察差别。<a id="a-3l"></a>又修行者于彼诸行正观察时。<a id="a-3m"></a>先以闻所成慧如阿笈摩。<a id="a-3n"></a>了知诸行体是无常。<a id="a-3o"></a>无常故苦。<a id="a-3p"></a>苦故空及无我。<a id="a-3q"></a>彼随圣教如是胜解如是通达。<a id="a-3r"></a>既通达已复以推度相应思惟所成微细作意。<a id="a-3s"></a>即于彼境如实了知。<a id="a-3t"></a>即由如是通达了知增上力故。<a id="a-3u"></a>于彼相应烦恼现行现法。<a id="a-3v"></a>当来所有过患如实观察。<a id="a-3w"></a>由思择力为依止故。<a id="a-3x"></a>设复生起而不实着。<a id="a-3y"></a>即能舍离。<a id="a-3z"></a>彼由如是通达了知及思择力多修习故。<a id="a-40"></a>能入正性离生。<a id="a-41"></a>既入正性离生已。<a id="a-42"></a>由修道力渐离诸欲。<a id="a-43"></a>彼由思择见道二种力故。<a id="a-44"></a>随其所应断诸烦恼。<a id="a-45"></a>谓不现行断故。<a id="a-46"></a>及一分断故。<a id="a-47"></a>由修道力究竟离欲。<a id="a-48"></a>如是由前二种渐离欲贪。<a id="a-49"></a>由修道力心得解脱。</p>
  <p id="a4A">复次有二种烦恼断果及苦灭果。<a id="a-4B"></a>一者见所断果。<a id="a-4C"></a>由证彼故。<a id="a-4D"></a>能自了知我已永尽捺落迦傍生饿鬼。<a id="a-4E"></a>我今证得预流无退堕法。<a id="a-4F"></a>乃至广说。<a id="a-4G"></a>二者修所断果。<a id="a-4H"></a>由证彼故。<a id="a-4I"></a>能自了知。<a id="a-4J"></a>我最后身暂时支持。<a id="a-4K"></a>第二有等永不复转。<a id="a-4L"></a>复有二种苦灭。<a id="a-4M"></a>一者现在为因未来苦灭。<a id="a-4N"></a>二者过去为因现在苦灭。<a id="a-4O"></a>复有二种苦灭。<a id="a-4P"></a>一者心苦灭。<a id="a-4Q"></a>二者身苦灭。<a id="a-4R"></a>复有二种苦灭。<a id="a-4S"></a>一者坏苦苦苦苦灭。<a id="a-4T"></a>二者行苦苦灭。<a id="a-4U"></a>复有二种苦灭。<a id="a-4V"></a>一者非爱业果苦灭。<a id="a-4W"></a>二者可爱业果苦灭。<a id="a-4X"></a>复有少分已见谛迹诸圣弟子。<a id="a-4Y"></a>虽已超过诸恶道苦所有怖畏。<a id="a-4Z"></a>由未永尽一切结故。<a id="a-4a"></a>其心犹有于当来世共诸异生生老死怖。<a id="a-4b"></a>为断彼故。<a id="a-4c"></a>而能发起猛利乐欲乃至正念及无放逸。<a id="a-4d"></a>勤修观行。</p>
  <p id="a4e">复次有二种愚夫之相。<a id="a-4f"></a>何等为二。<a id="a-4g"></a>一者于所应求不如实知。<a id="a-4h"></a>二者非所应求而反生起。<a id="a-4i"></a>何等名为是所应求。<a id="a-4j"></a>所谓涅槃诸行永灭。<a id="a-4k"></a>而诸愚夫于当来世诸行不生。<a id="a-4l"></a>都无乐欲。<a id="a-4m"></a>于诸行生。<a id="a-4n"></a>唯有欣乐。<a id="a-4o"></a>由是因缘于所应求及诸行生所有众苦。<a id="a-4p"></a>不如实知。<a id="a-4q"></a>何等名为非所应求而反生起。<a id="a-4r"></a>非所求者。<a id="a-4s"></a>谓老病死。<a id="a-4t"></a>非爱合会。<a id="a-4u"></a>所爱别离。<a id="a-4v"></a>所欲匮乏愁叹忧苦。<a id="a-4w"></a>种种热恼。<a id="a-4x"></a>彼于如是诸行生起。<a id="a-4y"></a>反生欣乐。<a id="a-4z"></a>于生为本一切行中。<a id="a-50"></a>深起乐着。<a id="a-51"></a>于生为本所有诸业。<a id="a-52"></a>造作积集。<a id="a-53"></a>由是因缘于有生苦及生为本老病死等众苦差别。<a id="a-54"></a>不得解脱。<a id="a-55"></a>如是名为非所应求而反生起。</p>
  <p id="a56">复次于诸行中有四决定。<a id="a-57"></a>一无常决定。<a id="a-58"></a>二苦决定。<a id="a-59"></a>三空决定。<a id="a-5A"></a>四无我决定。<a id="a-5B"></a>云何诸行无常决定。<a id="a-5C"></a>由三种相当知过去未来诸行尚定无常。<a id="a-5D"></a>何况现在。<a id="a-5E"></a>何等为三。<a id="a-5F"></a>谓先无而有故。<a id="a-5G"></a>先有而无故。<a id="a-5H"></a>起尽相应故。<a id="a-5I"></a>若未来行先所未有定非有者。<a id="a-5J"></a>是即应非先无而有。<a id="a-5K"></a>如是应非无常决定。<a id="a-5L"></a>由彼先时施设非有。<a id="a-5M"></a>非有为先。<a id="a-5N"></a>后时方有。<a id="a-5O"></a>是故未来诸行无常决定。<a id="a-5P"></a>若现在从缘行生已决定有者。<a id="a-5Q"></a>是即应非先有而无。<a id="a-5R"></a>未来诸行便应非是无常决定。<a id="a-5S"></a>现在诸行亦应不与起尽相应。<a id="a-5T"></a>由现在行从缘生已非决定有。<a id="a-5U"></a>以有为先施设非有。<a id="a-5V"></a>是故过去诸行无常决定。<a id="a-5W"></a>如是现在诸行。<a id="a-5X"></a>因未来行先无而有。<a id="a-5Y"></a>因过去行先有而无。<a id="a-5Z"></a>由此施设起尽相应。<a id="a-5a"></a>是故说言当知去来诸行无常性尚决定。<a id="a-5b"></a>何况现在。<a id="a-5c"></a>是名诸行无常决定。<a id="a-5d"></a>云何诸行苦性决定。<a id="a-5e"></a>谓去来诸行尚是生等苦法。<a id="a-5f"></a>何况现在。<a id="a-5g"></a>所以者何。<a id="a-5h"></a>过去诸行是已度苦。<a id="a-5i"></a>未来诸行是未至苦。<a id="a-5j"></a>现在诸行是现前苦。<a id="a-5k"></a>是名诸行苦性决定。<a id="a-5l"></a>云何诸行空性决定。<a id="a-5m"></a>谓去来诸行尚定空性。<a id="a-5n"></a>何况现在。<a id="a-5o"></a>所以者何。<a id="a-5p"></a>未来诸行其性未有。<a id="a-5q"></a>由此故空。<a id="a-5r"></a>过去诸行其性已灭。<a id="a-5s"></a>由此故空。<a id="a-5t"></a>现在诸行虽有未灭谛义胜义性所远离。<a id="a-5u"></a>由此故空。<a id="a-5v"></a>是名诸行空性决定。<a id="a-5w"></a>云何诸行无我决定。<a id="a-5x"></a>谓去来诸行尚定无我。<a id="a-5y"></a>何况现在。<a id="a-5z"></a>所以者何。<a id="a-60"></a>未来诸行非我之相。<a id="a-61"></a>未现前故。<a id="a-62"></a>过去诸行非我之相。<a id="a-63"></a>已越度故。<a id="a-64"></a>现在诸行非我之相。<a id="a-65"></a>正现前故。<a id="a-66"></a>是名诸行无我决定。<a id="a-67"></a>又由二相当知诸行决定无常。<a id="a-68"></a>一由过去世已灭坏故。<a id="a-69"></a>二由未来现在世是应灭坏法故。<a id="a-6A"></a>又由二相当知诸行决定是苦。<a id="a-6B"></a>一是生等苦法故。<a id="a-6C"></a>二是三苦性故。<a id="a-6D"></a>此诸苦相如前应知。<a id="a-6E"></a>又由二相当知诸行决定是空。<a id="a-6F"></a>一毕竟离性空故。<a id="a-6G"></a>二后方离性空故。<a id="a-6H"></a>毕竟离性空者。<a id="a-6I"></a>谓诸行中我我所性毕竟空故。<a id="a-6J"></a>后方离性空者。<a id="a-6K"></a>谓于已断一切烦恼心解脱中。<a id="a-6L"></a>一切烦恼皆悉空故。<a id="a-6M"></a>又由二相当知诸行决定无我。<a id="a-6N"></a>一诸行种种外性故。<a id="a-6O"></a>二诸行从众缘生不自在故。<a id="a-6P"></a>复由十相当知诸行四相决定。<a id="a-6Q"></a>谓由败坏。<a id="a-6R"></a>变易。<a id="a-6S"></a>别离相。<a id="a-6T"></a>应法性相故。<a id="a-6U"></a>非可乐。<a id="a-6V"></a>不安隐相。<a id="a-6W"></a>应远离。<a id="a-6X"></a>异相相故。<a id="a-6Y"></a>如是等相。<a id="a-6Z"></a>如前声闻地已广分别。</p>
  <p id="a6a">复次依出世道作意修中。<a id="a-6b"></a>有五离系品界。<a id="a-6c"></a>一者断界。<a id="a-6d"></a>二者无欲界。<a id="a-6e"></a>三者灭界。<a id="a-6f"></a>四者有余依涅槃界。<a id="a-6g"></a>五者无余依涅槃界。<a id="a-6h"></a>谓见道所断诸行断故。<a id="a-6i"></a>名为断界。<a id="a-6j"></a>修道所断诸行断故。<a id="a-6k"></a>名无欲界。<a id="a-6l"></a>即此唯有余依故。<a id="a-6m"></a>名有余依涅槃界。<a id="a-6n"></a>此依灭故。<a id="a-6o"></a>名为灭界。<a id="a-6p"></a>亦名无余依涅槃界。<a id="a-6q"></a>即此五界由一切行永寂静故。<a id="a-6r"></a>名诸行止。<a id="a-6s"></a>由我我所我慢执着。<a id="a-6t"></a>及与随眠皆远离故。<a id="a-6u"></a>说名为空。<a id="a-6v"></a>由一切相皆远离故。<a id="a-6w"></a>名无所得。<a id="a-6x"></a>于断界中。<a id="a-6y"></a>一切随顺有漏法上所有贪爱皆远离故。<a id="a-6z"></a>名为爱尽。<a id="a-70"></a>于无欲界所有欲贪。<a id="a-71"></a>皆远离故。<a id="a-72"></a>名为无欲。<a id="a-73"></a>于灭界中及于有余依无余依涅槃界中。<a id="a-74"></a>如其所应皆永灭故。<a id="a-75"></a>皆寂静故。<a id="a-76"></a>随其次第说名为灭。<a id="a-77"></a>亦名涅槃。<a id="a-78"></a>又于断界未得为得勤修习故。<a id="a-79"></a>名于诸行修厌。<a id="a-7A"></a>于无欲界未得为得勤修习故。<a id="a-7B"></a>名于诸行修离欲。<a id="a-7C"></a>于灭界未得为得勤修习故。<a id="a-7D"></a>名于诸行修灭。</p>
  <p id="a7E">复次为心解脱勤修习者。<a id="a-7F"></a>有二种渐次。<a id="a-7G"></a>一智渐次。<a id="a-7H"></a>二智果渐次。<a id="a-7I"></a>云何智渐次。<a id="a-7J"></a>谓于诸行中先起无常智。<a id="a-7K"></a>由思择彼生灭道理故。<a id="a-7L"></a>次后于彼生相应行。<a id="a-7M"></a>观为生法老法乃至忧苦热恼等法。<a id="a-7N"></a>由是因缘一切皆苦。<a id="a-7O"></a>此即依先无常智生后苦智。<a id="a-7P"></a>又彼诸行由是生法乃至是热恼法故。<a id="a-7Q"></a>即是死生缘起。<a id="a-7R"></a>展转流转。<a id="a-7S"></a>不得自在行相道理故。<a id="a-7T"></a>无有我。<a id="a-7U"></a>此则依先苦智生后无我智。<a id="a-7V"></a>如是观无常故苦。<a id="a-7W"></a>苦故无我。<a id="a-7X"></a>是名智渐次。<a id="a-7Y"></a>云何智果渐次。<a id="a-7Z"></a>谓厌离欲解脱遍解脱。<a id="a-7a"></a>云何厌。<a id="a-7b"></a>谓有对治现前故。<a id="a-7c"></a>起厌逆想令诸烦恼不复现行。<a id="a-7d"></a>云何离欲。<a id="a-7e"></a>谓由修习厌心故。<a id="a-7f"></a>虽于对治不作意思惟。<a id="a-7g"></a>然于一切染爱事境贪不现行。<a id="a-7h"></a>此由伏断增上力故。<a id="a-7i"></a>云何解脱。<a id="a-7j"></a>谓即于此伏断对治。<a id="a-7k"></a>多修习故。<a id="a-7l"></a>永拔随眠。<a id="a-7m"></a>如是名厌离欲解脱第一差别。<a id="a-7n"></a>复有差别。<a id="a-7o"></a>谓于厌位断界极成满故。<a id="a-7p"></a>名厌。<a id="a-7q"></a>即依止厌除非想非非想处。<a id="a-7r"></a>于余下地得离欲时。<a id="a-7s"></a>施设离欲位。<a id="a-7t"></a>故名离欲。<a id="a-7u"></a>于非想非非想处得离欲时。<a id="a-7v"></a>施设解脱位。<a id="a-7w"></a>故名解脱。<a id="a-7x"></a>是名厌离欲解脱第二差别。<a id="a-7y"></a>云何遍解脱。<a id="a-7z"></a>谓由如是烦恼杂染解脱故。<a id="a-80"></a>生等诸苦杂染亦普解脱。<a id="a-81"></a>是名遍解脱。<a id="a-82"></a>如是由智增上力故。<a id="a-83"></a>于诸行中起厌。<a id="a-84"></a>由习厌故。<a id="a-85"></a>得离欲。<a id="a-86"></a>由习离欲故。<a id="a-87"></a>得解脱及遍解脱。<a id="a-88"></a>如是名为智果渐次。<a id="a-89"></a>此中复有四种邪执。<a id="a-8A"></a>何等为四。<a id="a-8B"></a>一见邪执。<a id="a-8C"></a>二慢邪执。<a id="a-8D"></a>三自内邪执。<a id="a-8E"></a>四他教邪执。<a id="a-8F"></a>见邪执者。<a id="a-8G"></a>谓于诸行中执我我所。<a id="a-8H"></a>慢邪执者。<a id="a-8I"></a>谓于诸行中起我慢。<a id="a-8J"></a>执前见邪执障谛现观。<a id="a-8K"></a>后我慢邪执障修所断烦恼等断。<a id="a-8L"></a>自内邪执者。<a id="a-8M"></a>谓独处空闲不正分别为依止故。<a id="a-8N"></a>执有实我或见邪执。<a id="a-8O"></a>或慢邪执。<a id="a-8P"></a>他教邪执者。<a id="a-8Q"></a>谓由他教起邪执着。<a id="a-8R"></a>谓此是我此是我所我慢行转。<a id="a-8S"></a>又于内起不正分别。<a id="a-8T"></a>执我我所。<a id="a-8U"></a>名内邪执。<a id="a-8V"></a>亦名非他教邪执。<a id="a-8W"></a>如是一切邪执永断。<a id="a-8X"></a>当知是名智果。</p>
  <p id="a8Y">复次由三种相应知诸行非断非常。<a id="a-8Z"></a>何等为三。<a id="a-8a"></a>一以无住行为因故。<a id="a-8b"></a>二生已无住因故。<a id="a-8c"></a>三未来诸行因性灭故。<a id="a-8d"></a>此中诸行因无常故。<a id="a-8e"></a>生已住因不可得故。<a id="a-8f"></a>当知诸行非常。<a id="a-8g"></a>能生未来诸行。<a id="a-8h"></a>现在因性灭故。<a id="a-8i"></a>当知诸行非断。<a id="a-8j"></a>复有四缘。<a id="a-8k"></a>能令诸行展转流转。<a id="a-8l"></a>何等为四。<a id="a-8m"></a>一因缘。<a id="a-8n"></a>二等无间缘。<a id="a-8o"></a>三所缘缘。<a id="a-8p"></a>四增上缘。<a id="a-8q"></a>即此四缘略有二种。<a id="a-8r"></a>一因。<a id="a-8s"></a>二缘。<a id="a-8t"></a>因唯因缘。<a id="a-8u"></a>余三唯缘。<a id="a-8v"></a>又因缘者。<a id="a-8w"></a>谓诸行种子。<a id="a-8x"></a>等无间缘者。<a id="a-8y"></a>谓前六识等及相应法等无间灭。<a id="a-8z"></a>后六识等及相应法等无间生。<a id="a-90"></a>所缘缘者。<a id="a-91"></a>谓五识身等以五别境为所缘。<a id="a-92"></a>第六识身等以一切法为所缘。<a id="a-93"></a>增上缘者。<a id="a-94"></a>谓五识等以眼等各别所依为增上缘及以能生作意等为增上缘。<a id="a-95"></a>意识身等以四大种身及能生作意等为增上缘。<a id="a-96"></a>又先所造业望所生爱非爱果。<a id="a-97"></a>当知亦是增上缘。<a id="a-98"></a>如是资粮望道道望得涅槃。<a id="a-99"></a>当知亦是增上缘摄。</p>
  <p id="a9A">复次由三种事二种相应。<a id="a-9B"></a>当观察杂染清净。<a id="a-9C"></a>云何由三种事观察一切杂染清净。<a id="a-9D"></a>一者于诸行中观察杂染因缘。<a id="a-9E"></a>谓观彼爱味为爱味故。<a id="a-9F"></a>二者于诸行中观察清净因缘。<a id="a-9G"></a>谓观彼过患为过患故。<a id="a-9H"></a>三者于诸行中观察清净。<a id="a-9I"></a>谓观彼出离为出离故。<a id="a-9J"></a>如是一切总略为一。<a id="a-9K"></a>名由三事观察一切杂染清净。<a id="a-9L"></a>云何由二种相观察一切杂染清净。<a id="a-9M"></a>一者由如所有性故。<a id="a-9N"></a>二者由尽所有性故。<a id="a-9O"></a>如所有性者。<a id="a-9P"></a>谓于诸行中若爱味若过患若出离。<a id="a-9Q"></a>尽所有性者。<a id="a-9R"></a>谓于诸行中尽所有爱味。<a id="a-9S"></a>尽所有过患。<a id="a-9T"></a>尽所有出离。<a id="a-9U"></a>此中观察诸行为缘生乐生喜。<a id="a-9V"></a>是名于彼爱味。<a id="a-9W"></a>又此爱味极为狭小。<a id="a-9X"></a>如是由二种相。<a id="a-9Y"></a>观察如所有性所有爱味。<a id="a-9Z"></a>又观察诸行是无常苦变坏之法。<a id="a-9a"></a>是名于彼过患。<a id="a-9b"></a>又此过患极为广大。<a id="a-9c"></a>如是由二种相。<a id="a-9d"></a>观察如所有性所谓过患。<a id="a-9e"></a>又复观察于诸行中欲贪灭。<a id="a-9f"></a>欲贪断。<a id="a-9g"></a>欲贪出。<a id="a-9h"></a>是名于彼出离。<a id="a-9i"></a>又此出离寂静无上毕竟安隐。<a id="a-9j"></a>如是由二种相观察如所有性所谓出离又即此爱味即此过患即此出离。<a id="a-9k"></a>于诸行中若过去若未来若现在。<a id="a-9l"></a>若内若外。<a id="a-9m"></a>若粗若细。<a id="a-9n"></a>若劣若胜。<a id="a-9o"></a>若远若近。<a id="a-9p"></a>审谛观察。<a id="a-9q"></a>当知是名于彼观察如所有性所谓爱味过患出离。<a id="a-9r"></a>又为了知如是三事体性是有。<a id="a-9s"></a>应知三种有情众别。<a id="a-9t"></a>一于诸欲染着众。<a id="a-9u"></a>二于诸欲远离众。<a id="a-9v"></a>三于诸欲离系众。<a id="a-9w"></a>于此三处复有三种世间愚痴。<a id="a-9x"></a>谓若天世间。<a id="a-9y"></a>若沙门婆罗门。<a id="a-9z"></a>若诸天人。<a id="a-A0"></a>如是三种世间。<a id="a-A1"></a>由三因缘应知安立。<a id="a-A2"></a>一由得欲自在及净自在故。<a id="a-A3"></a>谓若魔若梵世间。<a id="a-A4"></a>二由勤修得彼因故。<a id="a-A5"></a>谓若沙门婆罗门。<a id="a-A6"></a>三趣种种业因果故。<a id="a-A7"></a>谓若诸天人。<a id="a-A8"></a>又于此三处随其所应能断作证。<a id="a-A9"></a>有二种道离四倒心。<a id="a-AA"></a>谓已入见地及于上修道多修习住。<a id="a-AB"></a>又此二种道有四种相心解脱果。<a id="a-AC"></a>一贪嗔缚解脱相。<a id="a-AD"></a>二欲贪灭断出离相。<a id="a-AE"></a>三九结离系相。<a id="a-AF"></a>四生等诸苦解脱相。<a id="a-AG"></a>此中前三相。<a id="a-AH"></a>显示因处烦恼解脱。<a id="a-AI"></a>后一相。<a id="a-AJ"></a>显示果处诸苦解脱。<a id="a-AK"></a>于此义中譬如有人处在囹圄为种种缚之所系缚。<a id="a-AL"></a>所谓或木或索或铁。<a id="a-AM"></a>又置余人令其防守。<a id="a-AN"></a>或设有彼从幽絷处逃至远所。<a id="a-AO"></a>还执将来。<a id="a-AP"></a>或有尚不令彼转动。<a id="a-AQ"></a>况得逃避。<a id="a-AR"></a>或有安置广大微妙种种可爱所系妙欲。<a id="a-AS"></a>在幽絷处令彼自然心生乐着无欲逃避。<a id="a-AT"></a>如是彼人为一切种缚之所缚。<a id="a-AU"></a>为善方便守之所守。<a id="a-AV"></a>为最坚牢系之所系。<a id="a-AW"></a>复为怨家随欲加害。<a id="a-AX"></a>所谓打拍或复解割。<a id="a-AY"></a>或加杖捶或总断命。<a id="a-AZ"></a>若有能脱是四缚者。<a id="a-Aa"></a>乃得名为从一切缚而得解脱。<a id="a-Ab"></a>如是于彼三处世间愚痴有情为种种缚所系缚者。<a id="a-Ac"></a>当知即譬贪嗔痴缚。<a id="a-Ad"></a>其守禁者。<a id="a-Ae"></a>譬不正寻思及未永拔烦恼随眠。<a id="a-Af"></a>不正寻思故尚不令动。<a id="a-Ag"></a>况得离欲而远逃避。<a id="a-Ah"></a>烦恼随眠未永拔故。<a id="a-Ai"></a>虽世间道方便逃避远至有顶。<a id="a-Aj"></a>复执将还。<a id="a-Ak"></a>可爱妙欲譬之九结。<a id="a-Al"></a>由彼结故令于生死自然乐着。<a id="a-Am"></a>于自系缚不欲解脱。<a id="a-An"></a>彼既如是为种种缚极所密缚。<a id="a-Ao"></a>善方便缚之所密缚。<a id="a-Ap"></a>最坚牢缚之所密缚。<a id="a-Aq"></a>复四魔怨随其所欲以生等苦而加害之。<a id="a-Ar"></a>若能从彼四种系缚善解脱者。<a id="a-As"></a>乃可名为从一切缚而得解脱。<a id="a-At"></a>复次嗢拖南曰。</p>
  <p id="aAu">略教教果终堕数　　三遍智断缚解脱</p>
  <p id="aAv">见慢杂染净说句　　远离四具三圆满</p>
  <p id="aAw">由三因缘。<a id="a-Ax"></a>有诸声闻。<a id="a-Ay"></a>往大师所。<a id="a-Az"></a>请略教授。<a id="a-B0"></a>何等为三。<a id="a-B1"></a>谓唯多闻为究竟者。<a id="a-B2"></a>于诸余行而厌背者。<a id="a-B3"></a>生如是解。<a id="a-B4"></a>但略闻法足得自义。<a id="a-B5"></a>何藉多闻以为究竟。<a id="a-B6"></a>要修正行为贞实故。<a id="a-B7"></a>又弃舍多闻究竟欲故。<a id="a-B8"></a>又有怖畏于所入门多所作者。<a id="a-B9"></a>为善方便而得入故。<a id="a-BA"></a>或有即彼已于多法善听善思。<a id="a-BB"></a>彼作是念。<a id="a-BC"></a>我于多法已善听思。<a id="a-BD"></a>若我今者尽已听思所得诸法以为依止。<a id="a-BE"></a>于住心境及解脱境欲系心者。<a id="a-BF"></a>将不令我作意散乱。<a id="a-BG"></a>若尔住心尚不能得。<a id="a-BH"></a>何况解脱。<a id="a-BI"></a>又于如是所闻所思一切法中。<a id="a-BJ"></a>不得决定。<a id="a-BK"></a>当依何者速证通慧。<a id="a-BL"></a>当依何者速得出离。<a id="a-BM"></a>当缘何境而得住心。<a id="a-BN"></a>当缘何境而得解脱。<a id="a-BO"></a>彼既如是自不决定。<a id="a-BP"></a>若于大师或众所识如来弟子现前。<a id="a-BQ"></a>见已便即往诣请略教授。</p>
  <p id="aBR">复次当知正教授有四种自义果得。<a id="a-BS"></a>谓为此出家及如此出家。<a id="a-BT"></a>即形相具足。<a id="a-BU"></a>事业具足。<a id="a-BV"></a>意乐具足。<a id="a-BW"></a>处舍取具足。<a id="a-BX"></a>依此故得无上得。<a id="a-BY"></a>现法得。<a id="a-BZ"></a>自然得。<a id="a-Ba"></a>内证得。</p>
  <p id="aBb">复次有六种死。<a id="a-Bc"></a>谓过去死。<a id="a-Bd"></a>现在死。<a id="a-Be"></a>不调伏死。<a id="a-Bf"></a>调伏死。<a id="a-Bg"></a>同分死。<a id="a-Bh"></a>不同分死。<a id="a-Bi"></a>过去死者。<a id="a-Bj"></a>谓过去诸行没。<a id="a-Bk"></a>乃至命根灭故死。<a id="a-Bl"></a>现在死者。<a id="a-Bm"></a>谓现在诸行没。<a id="a-Bn"></a>乃至命根灭故死。<a id="a-Bo"></a>不调伏死者。<a id="a-Bp"></a>谓于过去世不调不伏。<a id="a-Bq"></a>有随眠行展转随眠。<a id="a-Br"></a>世俗说言士夫随眠。<a id="a-Bs"></a>而命终已。<a id="a-Bt"></a>于现在世结生相续。<a id="a-Bu"></a>有随眠行所摄。<a id="a-Bv"></a>自体而得生起。<a id="a-Bw"></a>于现在世乃至寿尽亦复如是。<a id="a-Bx"></a>不调不伏。<a id="a-By"></a>广说乃至。<a id="a-Bz"></a>而命终已。<a id="a-C0"></a>未来自体复得生起。<a id="a-C1"></a>又能摄取有随眠行。<a id="a-C2"></a>由摄取彼以为因故。<a id="a-C3"></a>便为生等众苦所缚。<a id="a-C4"></a>亦为贪等大缚所缚。<a id="a-C5"></a>调伏死者。<a id="a-C6"></a>谓于现在世已调已伏无有随眠。<a id="a-C7"></a>而命终已。<a id="a-C8"></a>未来自体不复生起。<a id="a-C9"></a>亦不摄取有随眠行。<a id="a-CA"></a>不摄取彼以为因故。<a id="a-CB"></a>解脱生等众苦差别。<a id="a-CC"></a>亦复解脱贪等大缚。<a id="a-CD"></a>同分死者。<a id="a-CE"></a>谓如过去不调不伏曾舍身命。<a id="a-CF"></a>于现在世亦复如是而舍身命。<a id="a-CG"></a>当知如此名同分死。<a id="a-CH"></a>名相似死。<a id="a-CI"></a>名随顺死。<a id="a-CJ"></a>若于过去不调不伏舍身命已。<a id="a-CK"></a>于现在世已调已伏而舍身命。<a id="a-CL"></a>当知此名不同分死不相似死不随顺死。<a id="a-CM"></a>若于现在有随眠行展转随眠。<a id="a-CN"></a>而命终时如过去死。<a id="a-CO"></a>名同分死及随顺死。<a id="a-CP"></a>不如过去而命终时。<a id="a-CQ"></a>不能摄取当所结生未来相续同分诸行。<a id="a-CR"></a>又此六种死当知有二种相。<a id="a-CS"></a>谓诸行流转过患相。<a id="a-CT"></a>及诸行还灭胜利相。<a id="a-CU"></a>若于过去及于现在。<a id="a-CV"></a>不调不伏同分而死。<a id="a-CW"></a>复于未来取生等苦。<a id="a-CX"></a>及为贪等烦恼缚者。<a id="a-CY"></a>名诸行流转过患相。<a id="a-CZ"></a>若于现在已调已伏不同分死。<a id="a-Ca"></a>又于未来不取众苦。<a id="a-Cb"></a>解脱一切烦恼缚者。<a id="a-Cc"></a>名诸行还灭胜利相。</p>
  <p id="aCd">复次由八种相。<a id="a-Ce"></a>得入于彼诸行生起世俗言说士夫数中。<a id="a-Cf"></a>谓如是名。<a id="a-Cg"></a>如是种类。<a id="a-Ch"></a>如是族姓。<a id="a-Ci"></a>如是饮食。<a id="a-Cj"></a>如是领受。<a id="a-Ck"></a>若苦若乐。<a id="a-Cl"></a>如是长寿。<a id="a-Cm"></a>如是久住。<a id="a-Cn"></a>如是所有寿量边际。<a id="a-Co"></a>如是诸相于菩萨地宿住念中。<a id="a-Cp"></a>当知如前已广分别。</p>
  <p id="aCq">复次由三种相。<a id="a-Cr"></a>于诸行中应知无我遍智及断。<a id="a-Cs"></a>何等为三。<a id="a-Ct"></a>一于内遍智。<a id="a-Cu"></a>二于外遍智。<a id="a-Cv"></a>三于内外遍智。<a id="a-Cw"></a>断亦如是。<a id="a-Cx"></a>随其所应。<a id="a-Cy"></a>所谓诸行都无有我。<a id="a-Cz"></a>无有我所。<a id="a-D0"></a>亦无有余互相系属。<a id="a-D1"></a>当知如是于内外俱遍智及断。<a id="a-D2"></a>此中由法住智得决定。<a id="a-D3"></a>遍智数习此故。<a id="a-D4"></a>舍彼相应所有随眠得毕竟断。<a id="a-D5"></a>当知此中为于诸行未得遍智者令得遍智故。<a id="a-D6"></a>如来大师说正法要。<a id="a-D7"></a>若于诸行已得遍智而未永断者。<a id="a-D8"></a>为令唯于如先所得遍智。<a id="a-D9"></a>数习得永断故。<a id="a-DA"></a>复加劝导。</p>
  <p id="aDB">复次于生死中而流转者。<a id="a-DC"></a>有三种缚。<a id="a-DD"></a>由此缚故心难解脱。<a id="a-DE"></a>当知此唯善说法律能令解脱。<a id="a-DF"></a>非由恶说。<a id="a-DG"></a>何等为三。<a id="a-DH"></a>一者除其爱结余结所系诸有漏事。<a id="a-DI"></a>二者爱结所染诸有漏事。<a id="a-DJ"></a>三者能生当来后有诸行。<a id="a-DK"></a>于此三缚由三因缘心难解脱。<a id="a-DL"></a>谓初由种种故。<a id="a-DM"></a>第二由坚牢故。<a id="a-DN"></a>可爱乐。<a id="a-DO"></a>故。<a id="a-DP"></a>第三由微细故。<a id="a-DQ"></a>复由五相为后有缚所系缚者。<a id="a-DR"></a>当知有五我慢现行。<a id="a-DS"></a>谓由所依故。<a id="a-DT"></a>所缘故。<a id="a-DU"></a>助伴故。<a id="a-DV"></a>自性故。<a id="a-DW"></a>因果故。<a id="a-DX"></a>当知此中萨迦耶见以为依止。<a id="a-DY"></a>计我未来或当是有或当非有。<a id="a-DZ"></a>以有非有为所缘境。<a id="a-Da"></a>此中非有为所缘境唯有一种。<a id="a-Db"></a>有为所缘乃有五种。<a id="a-Dc"></a>谓我当有色。<a id="a-Dd"></a>我当无色。<a id="a-De"></a>我当有想。<a id="a-Df"></a>我当无想。<a id="a-Dg"></a>我当非有想非无想。<a id="a-Dh"></a>如是一切总收为一。<a id="a-Di"></a>合有六种所缘境界。<a id="a-Dj"></a>言助伴者。<a id="a-Dk"></a>谓动乱心。<a id="a-Dl"></a>言自性者。<a id="a-Dm"></a>恃举行相为其自相。<a id="a-Dn"></a>戏论自性为其共相。<a id="a-Do"></a>一切烦恼戏论性故。<a id="a-Dp"></a>因果性者。<a id="a-Dq"></a>谓能感生为因性故。<a id="a-Dr"></a>造作业行爱随逐故。</p>
  <p id="aDs">复次由三种相。<a id="a-Dt"></a>当知心善解脱。<a id="a-Du"></a>谓于诸行遍了知故。<a id="a-Dv"></a>于彼相应诸烦恼断得作证故。<a id="a-Dw"></a>烦恼断已于一切处离爱住故。<a id="a-Dx"></a>又于此中由四种行。<a id="a-Dy"></a>于诸行中能遍了知如所有性。<a id="a-Dz"></a>谓无常等。<a id="a-E0"></a>由十一行。<a id="a-E1"></a>于诸行中能遍了知尽所有性。<a id="a-E2"></a>谓过去未来等。<a id="a-E3"></a>如前广说。</p>
  <p id="aE4">复次有二种五种杂染并五种因相。<a id="a-E5"></a>如是二种。<a id="a-E6"></a>诸有学者应知应断。<a id="a-E7"></a>诸无学者已知已断。<a id="a-E8"></a>何等为二。<a id="a-E9"></a>谓见杂染及慢杂染。<a id="a-EA"></a>此二当知五种差别。<a id="a-EB"></a>谓由行故缠故随眠故。<a id="a-EC"></a>何等为五。<a id="a-ED"></a>一者计我。<a id="a-EE"></a>二者计我所。<a id="a-EF"></a>三者我慢。<a id="a-EG"></a>四者执着。<a id="a-EH"></a>五者随眠。<a id="a-EI"></a>当知此中计我我所我慢三种为所依止。<a id="a-EJ"></a>于所缘事固执取着唯此谛实余皆愚妄。<a id="a-EK"></a>当知此中由缠道理说名执着。<a id="a-EL"></a>即彼种子随缚相续。<a id="a-EM"></a>说名随眠。<a id="a-EN"></a>又有识身及外事等。<a id="a-EO"></a>当知是彼五种因相。<a id="a-EP"></a>谓计我因相。<a id="a-EQ"></a>乃至随眠因相。<a id="a-ER"></a>即此因相复有二种。<a id="a-ES"></a>一者所缘因相。<a id="a-ET"></a>二者因缘因相。<a id="a-EU"></a>计我我慢。<a id="a-EV"></a>以有识身为所缘因相。<a id="a-EW"></a>计我所通以二种为所缘因相。<a id="a-EX"></a>彼执着以闻不正法不如理作意及彼随眠。<a id="a-EY"></a>为因缘因相。<a id="a-EZ"></a>彼随眠以不如实了知诸行烦恼诸缠数数串习。<a id="a-Ea"></a>为因缘因相。</p>
  <p id="aEb">复次有四种有情众。<a id="a-Ec"></a>当知于中安立杂染。<a id="a-Ed"></a>何等为四。<a id="a-Ee"></a>一者外道有情众。<a id="a-Ef"></a>二者此法异生有情众。<a id="a-Eg"></a>三者有学有情众。<a id="a-Eh"></a>四者无学有情众。<a id="a-Ei"></a>外道有情众中。<a id="a-Ej"></a>具有一切。<a id="a-Ek"></a>此法异生有情众中。<a id="a-El"></a>四种可得。<a id="a-Em"></a>及彼因相并执着因相一分。<a id="a-En"></a>然执着不可得。<a id="a-Eo"></a>有学有情众中。<a id="a-Ep"></a>计我我所二种。<a id="a-Eq"></a>及我因相执着随眠皆不可得。<a id="a-Er"></a>及我慢执着并彼因相。<a id="a-Es"></a>然有我慢随眠可得。<a id="a-Et"></a>无学有情众中。<a id="a-Eu"></a>一切皆不可得。<a id="a-Ev"></a>又外道有情众凡所有行。<a id="a-Ew"></a>不为断彼。<a id="a-Ex"></a>此法异生有情众所修诸行。<a id="a-Ey"></a>正为断彼而未能断。<a id="a-Ez"></a>未见如实故。<a id="a-F0"></a>有学有情众已断一分。<a id="a-F1"></a>为断余分复修正行。<a id="a-F2"></a>虽见如实而不自称我已能见。<a id="a-F3"></a>犹未获得尽无生智故。<a id="a-F4"></a>无学有情众一切已断。<a id="a-F5"></a>于诸行中而自称言我如实见。</p>
  <p id="aF6">复次有八种清净说句。<a id="a-F7"></a>何等为八。<a id="a-F8"></a>谓由超过见慢故。<a id="a-F9"></a>名二种超过意清净说句。<a id="a-FA"></a>由断彼因相故。<a id="a-FB"></a>名除相清净说句。<a id="a-FC"></a>由断彼执着故。<a id="a-FD"></a>名寂静清净说句。<a id="a-FE"></a>由断彼随眠故名善解脱清净说句。<a id="a-FF"></a>复次有学有二清净说句。<a id="a-FG"></a>谓于后有一切行中。<a id="a-FH"></a>由不现行道理。<a id="a-FI"></a>名已割贪爱及转三结。<a id="a-FJ"></a>无学有二清净说句。<a id="a-FK"></a>谓止慢现观故。<a id="a-FL"></a>及一切苦本贪爱随眠永拔除故。<a id="a-FM"></a>名已作苦边。<a id="a-FN"></a>如是一切总收为一。<a id="a-FO"></a>合有八种清净说句。</p>
  <p id="aFP">复次由四支故具足远离名善具足。<a id="a-FQ"></a>何等为四。<a id="a-FR"></a>一者无第二而住。<a id="a-FS"></a>二者处边际卧具。<a id="a-FT"></a>三者其身远离。<a id="a-FU"></a>四者其心远离。<a id="a-FV"></a>谓于居家境界所生诸相寻思贪欲嗔恚悉皆远离。<a id="a-FW"></a>依不放逸防守其心。<a id="a-FX"></a>又由五相发勤精进速证通慧。<a id="a-FY"></a>谓有势力者。<a id="a-FZ"></a>由被甲精进故。<a id="a-Fa"></a>有精进者。<a id="a-Fb"></a>由加行精进故。<a id="a-Fc"></a>有勇捍者。<a id="a-Fd"></a>由于广大法中无怯劣精进故。<a id="a-Fe"></a>有坚猛者。<a id="a-Ff"></a>由寒热蚊虻等所不能动精进故。<a id="a-Fg"></a>有不舍善轭者。<a id="a-Fh"></a>由于下劣无喜足精进故。<a id="a-Fi"></a>又为断惛沉睡眠掉举恶作。<a id="a-Fj"></a>如其次第奢摩他毗钵舍那品随烦恼故。<a id="a-Fk"></a>愿正止观无有失坏。</p>
  <p id="aFl">复次于善说法毗奈耶中。<a id="a-Fm"></a>有三圆满。<a id="a-Fn"></a>何等为三。<a id="a-Fo"></a>一行圆满。<a id="a-Fp"></a>二果圆满。<a id="a-Fq"></a>三师圆满。<a id="a-Fr"></a>行圆满者。<a id="a-Fs"></a>谓为触证断无欲灭界故。<a id="a-Ft"></a>听闻正法。<a id="a-Fu"></a>为他演说。<a id="a-Fv"></a>自正修行。<a id="a-Fw"></a>法随法行。<a id="a-Fx"></a>是名行圆满。<a id="a-Fy"></a>果圆满者。<a id="a-Fz"></a>谓即由此法随行增上力故。<a id="a-G0"></a>心善解脱。<a id="a-G1"></a>又能证得现法涅槃。<a id="a-G2"></a>是名果圆满。<a id="a-G3"></a>师圆满者。<a id="a-G4"></a>谓能引发一切梵行之法。<a id="a-G5"></a>皆用世尊为根本故。<a id="a-G6"></a>皆由世尊转法眼故。<a id="a-G7"></a>皆以世尊为所依故。<a id="a-G8"></a>由如来出世有彼教可知故。<a id="a-G9"></a>说世尊为彼根本。<a id="a-GA"></a>佛出世已观待彼彼所化有情。<a id="a-GB"></a>说正法眼。<a id="a-GC"></a>师及弟子展转传来故。<a id="a-GD"></a>说世尊转正法眼转法眼已。<a id="a-GE"></a>若有于中生诸疑惑。<a id="a-GF"></a>唯依世尊乃能决了故。<a id="a-GG"></a>说世尊为所依止。<a id="a-GH"></a>又说法师略有二种。<a id="a-GI"></a>一者由教。<a id="a-GJ"></a>二者由证。<a id="a-GK"></a>斯由从他闻正法已而宣说故。<a id="a-GL"></a>依证学道无学道已而宣说故。</p>
 </body>
</html>