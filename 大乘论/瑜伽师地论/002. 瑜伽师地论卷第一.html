<!doctype html>
<html id="z3IBVJeur" data-ver="1121">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第一</h1>
  <h2 id="a2">本地分</h2>
  <p id="a3">云何瑜伽师地。<a id="a-4"></a>谓十七地。<a id="a-5"></a>何等十七嗢拖南曰。</p>
  <p id="a6">五识相应意　　有寻伺等三</p>
  <p id="a7">三摩地俱非　　有心无心地</p>
  <p id="a8">闻思修所立　　如是具三乘</p>
  <p id="a9">有依及无依　　是名十七地</p>
  <p id="aA">一者五识身相应地。<a id="a-B"></a>二者意地。<a id="a-C"></a>三者有寻有伺地。<a id="a-D"></a>四者无寻唯伺地。<a id="a-E"></a>五者无寻无伺地。<a id="a-F"></a>六者三摩呬多地。<a id="a-G"></a>七者非三摩呬多地。<a id="a-H"></a>八者有心地。<a id="a-I"></a>九者无心地。<a id="a-J"></a>十者闻所成地。<a id="a-K"></a>十一者思所成地。<a id="a-L"></a>十二者修所成地。<a id="a-M"></a>十三者声闻地。<a id="a-N"></a>十四者独觉地。<a id="a-O"></a>十五者菩萨地。<a id="a-P"></a>十六者有余依地。<a id="a-Q"></a>十七者无余依地。<a id="a-R"></a>如是略说十七。<a id="a-S"></a>名为瑜伽师地。</p>
  <p data-pb></p>
  <h2 id="aT">本地分中五识身相应地第一</h2>
  <p id="aU">云何五识身相应地。<a id="a-V"></a>谓五识身自性。<a id="a-W"></a>彼所依彼所缘。<a id="a-X"></a>彼助伴彼作业。<a id="a-Y"></a>如是总名五识身相应地。<a id="a-Z"></a>何等名为五识身耶。<a id="a-a"></a>所谓眼识耳识。<a id="a-b"></a>鼻识舌识身识。</p>
  <p id="ac">云何眼识自性。<a id="a-d"></a>谓依眼了别色。<a id="a-e"></a>彼所依者。<a id="a-f"></a>俱有依谓眼。<a id="a-g"></a>等无间依谓意。<a id="a-h"></a>种子依谓即此一切种子。<a id="a-i"></a>执受所依。<a id="a-j"></a>异熟所摄阿赖耶识。<a id="a-k"></a>如是略说二种所依。<a id="a-l"></a>谓色非色。<a id="a-m"></a>眼是色余非色。<a id="a-n"></a>眼谓四大种所造。<a id="a-o"></a>眼识所依净色。<a id="a-p"></a>无见有对。<a id="a-q"></a>意谓眼识无间过去识。<a id="a-r"></a>一切种子识。<a id="a-s"></a>谓无始时来乐着戏论。<a id="a-t"></a>熏习为因。<a id="a-u"></a>所生一切种子异熟识。<a id="a-v"></a>彼所缘者。<a id="a-w"></a>谓色。<a id="a-x"></a>有见有对。<a id="a-y"></a>此复多种。<a id="a-z"></a>略说有三。<a id="a-10"></a>谓显色形色表色。<a id="a-11"></a>显色者。<a id="a-12"></a>谓青黄赤白。<a id="a-13"></a>光影明闇。<a id="a-14"></a>云烟尘雾。<a id="a-15"></a>及空一显色。<a id="a-16"></a>形色者。<a id="a-17"></a>谓长短方圆。<a id="a-18"></a>粗细正不正高下色。<a id="a-19"></a>表色者。<a id="a-1A"></a>谓取舍屈伸。<a id="a-1B"></a>行住坐卧。<a id="a-1C"></a>如是等色。<a id="a-1D"></a>又显色者。<a id="a-1E"></a>谓若色显了眼识所行。<a id="a-1F"></a>形色者。<a id="a-1G"></a>谓若色积集长短等分别相。<a id="a-1H"></a>表色者。<a id="a-1I"></a>谓即此积集色生灭相续。<a id="a-1J"></a>由变异因于先生处不复重生转于异处。<a id="a-1K"></a>或无间或有间。<a id="a-1L"></a>或近或远差别生。<a id="a-1M"></a>或即于此处变异生。<a id="a-1N"></a>是名表色。<a id="a-1O"></a>又显色者。<a id="a-1P"></a>谓光明等差别。<a id="a-1Q"></a>形色者。<a id="a-1R"></a>谓长短等积集差别。<a id="a-1S"></a>表色者。<a id="a-1T"></a>谓业用为依转动差别。<a id="a-1U"></a>如是一切显形表色。<a id="a-1V"></a>是眼所行。<a id="a-1W"></a>眼境界。<a id="a-1X"></a>眼识所行。<a id="a-1Y"></a>眼识境界。<a id="a-1Z"></a>眼识所缘。<a id="a-1a"></a>意识所行。<a id="a-1b"></a>意识境界。<a id="a-1c"></a>意识所缘。<a id="a-1d"></a>名之差别。<a id="a-1e"></a>又即此色复有三种。<a id="a-1f"></a>谓若好显色。<a id="a-1g"></a>若恶显色。<a id="a-1h"></a>若俱异显色。<a id="a-1i"></a>似色显现。<a id="a-1j"></a>彼助伴者。<a id="a-1k"></a>谓彼俱有相应诸心所有法。<a id="a-1l"></a>所谓。<a id="a-1m"></a>作意触受想思。<a id="a-1n"></a>及余眼识俱有相应诸心所有法。<a id="a-1o"></a>又彼诸法同一所缘。<a id="a-1p"></a>非一行相。<a id="a-1q"></a>俱有相应一一而转。<a id="a-1r"></a>又彼一切各各从自种子而生。<a id="a-1s"></a>彼作业者。<a id="a-1t"></a>当知有六种。<a id="a-1u"></a>谓唯了别自境所缘。<a id="a-1v"></a>是名初业。<a id="a-1w"></a>唯了别自相。<a id="a-1x"></a>唯了别现在。<a id="a-1y"></a>唯一刹那了别。<a id="a-1z"></a>复有二业。<a id="a-20"></a>谓随意识转。<a id="a-21"></a>随善染转。<a id="a-22"></a>随发业转。<a id="a-23"></a>又复能取爱非爱果。<a id="a-24"></a>是第六业。</p>
  <p id="a25">云何耳识自性。<a id="a-26"></a>谓依耳了别声。<a id="a-27"></a>彼所依者俱有依。<a id="a-28"></a>谓耳。<a id="a-29"></a>等无间依。<a id="a-2A"></a>谓意。<a id="a-2B"></a>种子依。<a id="a-2C"></a>谓一切种子阿赖耶识。<a id="a-2D"></a>耳谓四大种所造。<a id="a-2E"></a>耳识所依净色。<a id="a-2F"></a>无见有对。<a id="a-2G"></a>意及种子如前分别。<a id="a-2H"></a>彼所缘者谓声。<a id="a-2I"></a>无见有对。<a id="a-2J"></a>此复多种。<a id="a-2K"></a>如螺贝声大小鼓声。<a id="a-2L"></a>舞声歌声诸音乐声。<a id="a-2M"></a>俳戏叫声女声男声。<a id="a-2N"></a>风林等声。<a id="a-2O"></a>明了声不明了声。<a id="a-2P"></a>有义声无义声。<a id="a-2Q"></a>下中上声。<a id="a-2R"></a>江河等声。<a id="a-2S"></a>斗诤諠杂声。<a id="a-2T"></a>受持演说声。<a id="a-2U"></a>论义决择声。<a id="a-2V"></a>如是等类有众多声。<a id="a-2W"></a>此略三种。<a id="a-2X"></a>谓因执受大种声。<a id="a-2Y"></a>因不执受大种声。<a id="a-2Z"></a>因执受不执受大种声。<a id="a-2a"></a>初唯内缘声。<a id="a-2b"></a>次唯外缘声。<a id="a-2c"></a>后内外缘声。<a id="a-2d"></a>此复三种。<a id="a-2e"></a>谓可意声。<a id="a-2f"></a>不可意声。<a id="a-2g"></a>俱相违声。<a id="a-2h"></a>又复声者。<a id="a-2i"></a>谓鸣音词吼。<a id="a-2j"></a>表彰语等差别之名。<a id="a-2k"></a>是耳所行。<a id="a-2l"></a>耳境界。<a id="a-2m"></a>耳识所行。<a id="a-2n"></a>耳识境界。<a id="a-2o"></a>耳识所缘。<a id="a-2p"></a>意识所行。<a id="a-2q"></a>意识境界。<a id="a-2r"></a>意识所缘。<a id="a-2s"></a>助伴及业如眼识应知。</p>
  <p id="a2t">云何鼻识自性。<a id="a-2u"></a>谓依鼻了别香。<a id="a-2v"></a>彼所依者。<a id="a-2w"></a>俱有依。<a id="a-2x"></a>谓鼻。<a id="a-2y"></a>等无间依。<a id="a-2z"></a>谓意。<a id="a-30"></a>种子依。<a id="a-31"></a>谓一切种子阿赖耶识。<a id="a-32"></a>鼻谓四大种所造。<a id="a-33"></a>鼻识所依净色。<a id="a-34"></a>无见有对。<a id="a-35"></a>意及种子如前分别。<a id="a-36"></a>彼所缘者谓香。<a id="a-37"></a>无见有对。<a id="a-38"></a>此复多种。<a id="a-39"></a>谓好香恶香平等香。<a id="a-3A"></a>鼻所嗅知。<a id="a-3B"></a>根茎华叶果实之香。<a id="a-3C"></a>如是等类有众多香。<a id="a-3D"></a>又香者。<a id="a-3E"></a>谓鼻所闻。<a id="a-3F"></a>鼻所取。<a id="a-3G"></a>鼻所嗅等差别之名。<a id="a-3H"></a>是鼻所行。<a id="a-3I"></a>鼻境界。<a id="a-3J"></a>鼻识所行。<a id="a-3K"></a>鼻识境界。<a id="a-3L"></a>鼻识所缘。<a id="a-3M"></a>意识所行。<a id="a-3N"></a>意识境界。<a id="a-3O"></a>意识所缘。<a id="a-3P"></a>助伴及业如前应知。</p>
  <p id="a3Q">云何舌识自性。<a id="a-3R"></a>谓依舌了别味。<a id="a-3S"></a>彼所依者。<a id="a-3T"></a>俱有依。<a id="a-3U"></a>谓舌。<a id="a-3V"></a>等无间依。<a id="a-3W"></a>谓意。<a id="a-3X"></a>种子依。<a id="a-3Y"></a>谓一切种子阿赖耶识。<a id="a-3Z"></a>舌谓四大种所造。<a id="a-3a"></a>舌识所依净色。<a id="a-3b"></a>无见有对。<a id="a-3c"></a>意及种子如前分别。<a id="a-3d"></a>彼所缘者谓味。<a id="a-3e"></a>无见有对。<a id="a-3f"></a>此复多种。<a id="a-3g"></a>谓苦酢辛甘咸淡。<a id="a-3h"></a>可意不可意。<a id="a-3i"></a>若舍处所舌所尝。<a id="a-3j"></a>又味者。<a id="a-3k"></a>谓应尝应吞应啖。<a id="a-3l"></a>应饮应舐应吮应受用。<a id="a-3m"></a>如是等差别之名。<a id="a-3n"></a>是舌所行。<a id="a-3o"></a>舌境界。<a id="a-3p"></a>舌识所行。<a id="a-3q"></a>舌识境界。<a id="a-3r"></a>舌识所缘。<a id="a-3s"></a>意识所行。<a id="a-3t"></a>意识境界。<a id="a-3u"></a>意识所缘。<a id="a-3v"></a>助伴及业如前应知。</p>
  <p id="a3w">云何身识自性。<a id="a-3x"></a>谓依身了别触。<a id="a-3y"></a>彼所依者。<a id="a-3z"></a>俱有依。<a id="a-40"></a>谓身。<a id="a-41"></a>等无间依。<a id="a-42"></a>谓意。<a id="a-43"></a>种子依。<a id="a-44"></a>谓一切种子阿赖耶识。<a id="a-45"></a>身谓四大种所造。<a id="a-46"></a>身识所依净色。<a id="a-47"></a>无见有对。<a id="a-48"></a>意及种子如前分别。<a id="a-49"></a>彼所缘者。<a id="a-4A"></a>谓触。<a id="a-4B"></a>无见有对。<a id="a-4C"></a>此复多种。<a id="a-4D"></a>谓地水火风。<a id="a-4E"></a>轻性重性滑性涩性。<a id="a-4F"></a>冷饥渴饱。<a id="a-4G"></a>力劣缓急病老死蛘。<a id="a-4H"></a>闷粘疲息软怯勇。<a id="a-4I"></a>如是等类有众多触。<a id="a-4J"></a>此复三种。<a id="a-4K"></a>谓好触恶触。<a id="a-4L"></a>舍处所触。<a id="a-4M"></a>身所触。<a id="a-4N"></a>又触者。<a id="a-4O"></a>谓所摩所触。<a id="a-4P"></a>若鞕若软若动若暖。<a id="a-4Q"></a>如是等差别之名。<a id="a-4R"></a>是身所行。<a id="a-4S"></a>身境界。<a id="a-4T"></a>身识所行。<a id="a-4U"></a>身识境界。<a id="a-4V"></a>身识所缘。<a id="a-4W"></a>意识所行。<a id="a-4X"></a>意识境界。<a id="a-4Y"></a>意识所缘。<a id="a-4Z"></a>助伴及业如前应知。</p>
  <p id="a4a">复次虽眼不坏。<a id="a-4b"></a>色现在前。<a id="a-4c"></a>能生作意。<a id="a-4d"></a>若不正起。<a id="a-4e"></a>所生眼识必不得生。<a id="a-4f"></a>要眼不坏。<a id="a-4g"></a>色现在前。<a id="a-4h"></a>能生作意。<a id="a-4i"></a>正复现起。<a id="a-4j"></a>所生眼识。<a id="a-4k"></a>方乃得生。<a id="a-4l"></a>如眼识生。<a id="a-4m"></a>乃至身识应知亦尔。</p>
  <p id="a4n">复次由眼识生。<a id="a-4o"></a>三心可得。<a id="a-4p"></a>如其次第。<a id="a-4q"></a>谓率尔心。<a id="a-4r"></a>寻求心。<a id="a-4s"></a>决定心。<a id="a-4t"></a>初是眼识。<a id="a-4u"></a>二在意识。<a id="a-4v"></a>决定心后。<a id="a-4w"></a>方有染净。<a id="a-4x"></a>此后乃有等流眼识。<a id="a-4y"></a>善不善转。<a id="a-4z"></a>而彼不由自分别力。<a id="a-50"></a>乃至此意不趣余境。<a id="a-51"></a>经尔所时。<a id="a-52"></a>眼意二识。<a id="a-53"></a>或善或染相续而转。<a id="a-54"></a>如眼识生。<a id="a-55"></a>乃至身识。<a id="a-56"></a>应知亦尔。</p>
  <p id="a57">复次应观五识所依。<a id="a-58"></a>如往余方者所乘。<a id="a-59"></a>所缘如所为事。<a id="a-5A"></a>助伴如同侣。<a id="a-5B"></a>业如自功能。<a id="a-5C"></a>复有差别。<a id="a-5D"></a>应观五识所依。<a id="a-5E"></a>如居家者家。<a id="a-5F"></a>所缘如所受用。<a id="a-5G"></a>助伴如仆使等。<a id="a-5H"></a>业如作用。</p>
  <p data-pb></p>
  <h2 id="a5I">本地分中意地第二之一</h2>
  <p id="a5J">已说五识身相应地。<a id="a-5K"></a>云何意地。<a id="a-5L"></a>此亦五相应知。<a id="a-5M"></a>谓自性故。<a id="a-5N"></a>彼所依故。<a id="a-5O"></a>彼所缘故。<a id="a-5P"></a>彼助伴故。<a id="a-5Q"></a>彼作业故。</p>
  <p id="a5R">云何意自性。<a id="a-5S"></a>谓心意识。<a id="a-5T"></a>心谓一切种子所随依止性。<a id="a-5U"></a>所随(依附依止)性。<a id="a-5V"></a>体能执受。<a id="a-5W"></a>异熟所摄阿赖耶识。<a id="a-5X"></a>意谓恒行意及六识身无间灭意。<a id="a-5Y"></a>识谓现前了别所缘境界。</p>
  <p id="a5Z">彼所依者。<a id="a-5a"></a>等无间依。<a id="a-5b"></a>谓意。<a id="a-5c"></a>种子依。<a id="a-5d"></a>谓如前说一切种子阿赖耶识。</p>
  <p id="a5e">彼所缘者。<a id="a-5f"></a>谓一切法如其所应。<a id="a-5g"></a>若不共者所缘。<a id="a-5h"></a>即受想行蕴无为。<a id="a-5i"></a>无见无对色。<a id="a-5j"></a>六内处及一切种子。</p>
  <p id="a5k">彼助伴者。<a id="a-5l"></a>谓作意触受想思。<a id="a-5m"></a>欲胜解念三摩地慧。<a id="a-5n"></a>信惭愧无贪无嗔无痴。<a id="a-5o"></a>精进轻安不放逸舍不害。<a id="a-5p"></a>贪恚无明慢见疑。<a id="a-5q"></a>忿恨覆恼嫉悭诳谄憍害。<a id="a-5r"></a>无惭无愧。<a id="a-5s"></a>惛沉掉举。<a id="a-5t"></a>不信懈怠放逸。<a id="a-5u"></a>邪欲邪胜解忘念散乱不正知。<a id="a-5v"></a>恶作睡眠寻伺。<a id="a-5w"></a>如是等辈。<a id="a-5x"></a>俱有相应心所有法。<a id="a-5y"></a>是名助伴。<a id="a-5z"></a>同一所缘非同一行相。<a id="a-60"></a>一时俱有。<a id="a-61"></a>一一而转。<a id="a-62"></a>各自种子所生。<a id="a-63"></a>更互相应。<a id="a-64"></a>有行相。<a id="a-65"></a>有所缘。<a id="a-66"></a>有所依。</p>
  <p id="a67">彼作业者。<a id="a-68"></a>谓能了别自境所缘。<a id="a-69"></a>是名初业。<a id="a-6A"></a>复能了别自相共相。<a id="a-6B"></a>复能了别去来今世。<a id="a-6C"></a>复刹那了别。<a id="a-6D"></a>或相续了别。<a id="a-6E"></a>复为转随转发净不净一切法业。<a id="a-6F"></a>复能取爱非爱果。<a id="a-6G"></a>复能引余识身。<a id="a-6H"></a>又能为因发起等流识身。</p>
  <p id="a6I">又诸意识望余识身。<a id="a-6J"></a>有胜作业。<a id="a-6K"></a>谓分别所缘。<a id="a-6L"></a>审虑所缘。<a id="a-6M"></a>若醉若狂。<a id="a-6N"></a>若梦若觉。<a id="a-6O"></a>若闷若醒。<a id="a-6P"></a>若能发起身业语业。<a id="a-6Q"></a>若能离欲若离欲退。<a id="a-6R"></a>若断善根若续善根。<a id="a-6S"></a>若死若生等。</p>
  <p id="a6T">云何分别所缘。<a id="a-6U"></a>由七种分别。<a id="a-6V"></a>谓有相分别。<a id="a-6W"></a>无相分别。<a id="a-6X"></a>任运分别。<a id="a-6Y"></a>寻求分别。<a id="a-6Z"></a>伺察分别。<a id="a-6a"></a>染污分别。<a id="a-6b"></a>不染污分别。<a id="a-6c"></a>有相分别者。<a id="a-6d"></a>谓于先所受义诸根成就。<a id="a-6e"></a>善名言者所起分别。<a id="a-6f"></a>无相分别者。<a id="a-6g"></a>谓随先所引。<a id="a-6h"></a>及婴儿等不善名言者所有分别。<a id="a-6i"></a>任运分别者。<a id="a-6j"></a>谓于现前境界。<a id="a-6k"></a>随境势力任运而转所有分别。<a id="a-6l"></a>寻求分别者。<a id="a-6m"></a>谓于诸法观察寻求所起分别。<a id="a-6n"></a>伺察分别者。<a id="a-6o"></a>谓于已所寻求已所观察。<a id="a-6p"></a>伺察安立所起分别。<a id="a-6q"></a>染污分别者。<a id="a-6r"></a>谓于过去顾恋俱行。<a id="a-6s"></a>于未来希乐俱行。<a id="a-6t"></a>于现在执着俱行。<a id="a-6u"></a>所有分别。<a id="a-6v"></a>若欲分别。<a id="a-6w"></a>若恚分别。<a id="a-6x"></a>若害分别。<a id="a-6y"></a>或随与一烦恼随烦恼相应。<a id="a-6z"></a>所起分别。<a id="a-70"></a>不染污分别者。<a id="a-71"></a>若善若无记。<a id="a-72"></a>谓出离分别。<a id="a-73"></a>无恚分别。<a id="a-74"></a>无害分别。<a id="a-75"></a>或随与一信等善法相应。<a id="a-76"></a>或威仪路工巧处。<a id="a-77"></a>及诸变化所有分别。<a id="a-78"></a>如是等类名分别所缘。<a id="a-79"></a>云何审虑所缘。<a id="a-7A"></a>谓如理所引。<a id="a-7B"></a>不如理所引。<a id="a-7C"></a>非如理非不如理所引。<a id="a-7D"></a>如理所引者。<a id="a-7E"></a>谓不增益非真实有。<a id="a-7F"></a>如四颠倒。<a id="a-7G"></a>谓于无常常倒。<a id="a-7H"></a>于苦乐倒。<a id="a-7I"></a>于不净净倒。<a id="a-7J"></a>于无我我倒。<a id="a-7K"></a>亦不损减诸真实有。<a id="a-7L"></a>如诸邪见。<a id="a-7M"></a>谓无施与等诸邪见行。<a id="a-7N"></a>或法住智。<a id="a-7O"></a>如实了知诸所知事。<a id="a-7P"></a>或善清净出世间智。<a id="a-7Q"></a>如实觉知所知诸法。<a id="a-7R"></a>如是名为如理所引。<a id="a-7S"></a>与此相违当知不如理所引。<a id="a-7T"></a>非如理非不如理所引者。<a id="a-7U"></a>谓依无记慧审察诸法。<a id="a-7V"></a>如是名为审虑所缘。<a id="a-7W"></a>云何醉。<a id="a-7X"></a>谓由依止性羸劣故。<a id="a-7Y"></a>或不习饮故。<a id="a-7Z"></a>或极数饮故。<a id="a-7a"></a>或过量饮故。<a id="a-7b"></a>便致醉乱。<a id="a-7c"></a>云何狂。<a id="a-7d"></a>谓由先业所引。<a id="a-7e"></a>或由诸界错乱。<a id="a-7f"></a>或由惊怖失志。<a id="a-7g"></a>或由打触末摩。<a id="a-7h"></a>或由鬼魅所著。<a id="a-7i"></a>而发癫狂。<a id="a-7j"></a>云何梦。<a id="a-7k"></a>谓由依止性羸劣。<a id="a-7l"></a>或由疲倦过失。<a id="a-7m"></a>或由食所沉重。<a id="a-7n"></a>或由于闇相作意思惟。<a id="a-7o"></a>或由休息一切事业。<a id="a-7p"></a>或由串习睡眠。<a id="a-7q"></a>或由他所引发。<a id="a-7r"></a>如由摇扇。<a id="a-7s"></a>或由明咒。<a id="a-7t"></a>或由于药。<a id="a-7u"></a>或由威神。<a id="a-7v"></a>而发惛梦。<a id="a-7w"></a>云何觉。<a id="a-7x"></a>谓睡增者不胜疲极故。<a id="a-7y"></a>有所作者要期睡故。<a id="a-7z"></a>或他所引从梦而觉。<a id="a-80"></a>云何闷。<a id="a-81"></a>谓由风热乱故。<a id="a-82"></a>或由捶打故。<a id="a-83"></a>或由泻故。<a id="a-84"></a>如过量转痢及出血。<a id="a-85"></a>或由极勤劳而致闷绝。</p>
  <p id="a86">云何醒。<a id="a-87"></a>谓于闷已而复出离。</p>
  <p id="a88">云何发起身业语业。<a id="a-89"></a>谓由发身语业智前行故。<a id="a-8A"></a>次欲生故。<a id="a-8B"></a>次功用起故。<a id="a-8C"></a>次随顺功用为先。<a id="a-8D"></a>身语业风转故。<a id="a-8E"></a>从此发起身业语业。</p>
  <p id="a8F">云何离欲。<a id="a-8G"></a>谓随顺离欲根成就故。<a id="a-8H"></a>从他获得随顺教诲故。<a id="a-8I"></a>远离彼障故。<a id="a-8J"></a>方便正修。<a id="a-8K"></a>无倒思惟故。<a id="a-8L"></a>方能离欲。</p>
  <p id="a8M">云何离欲退。<a id="a-8N"></a>谓性软根故。<a id="a-8O"></a>新修善品者。<a id="a-8P"></a>数数思惟彼形状相故。<a id="a-8Q"></a>受行顺退法故。<a id="a-8R"></a>烦恼所障故。<a id="a-8S"></a>恶友所摄故。<a id="a-8T"></a>从离欲退。</p>
  <p id="a8U">云何断善根。<a id="a-8V"></a>谓利根者。<a id="a-8W"></a>成就上品诸恶意乐现行法故。<a id="a-8X"></a>得随顺彼恶友故。<a id="a-8Y"></a>彼邪见缠极重圆满到究竟故。<a id="a-8Z"></a>彼于一切恶现行中得无畏故。<a id="a-8a"></a>无哀愍故。<a id="a-8b"></a>能断善根。<a id="a-8c"></a>此中种子亦名善根。<a id="a-8d"></a>无贪嗔等亦名善根。<a id="a-8e"></a>但由安立现行善根。<a id="a-8f"></a>相违相续名断善根。<a id="a-8g"></a>非由永拔彼种子故。</p>
  <p id="a8h">云何续善根。<a id="a-8i"></a>谓由性利根故。<a id="a-8j"></a>见亲朋友修福业故。<a id="a-8k"></a>诣善丈夫闻正法故。<a id="a-8l"></a>因生犹豫证决定故。<a id="a-8m"></a>还续善根。</p>
  <p id="a8n">云何死。<a id="a-8o"></a>谓由寿量极故而便致死。<a id="a-8p"></a>此复三种。<a id="a-8q"></a>谓寿尽故。<a id="a-8r"></a>福尽故。<a id="a-8s"></a>不避不平等故。<a id="a-8t"></a>当知亦是时非时死。<a id="a-8u"></a>或由善心或不善心或无记心。</p>
  <p id="a8v">云何寿尽故死。<a id="a-8w"></a>犹如有一随感寿量满尽故死。<a id="a-8x"></a>此名时死。</p>
  <p id="a8y">云何福尽故死。<a id="a-8z"></a>犹如有一资具阙故死。<a id="a-90"></a>云何不避不平等故死。<a id="a-91"></a>如世尊说九因九缘。<a id="a-92"></a>未尽寿量而死。<a id="a-93"></a>何等为九。<a id="a-94"></a>谓食无度量。<a id="a-95"></a>食所不宜。<a id="a-96"></a>不消复食。<a id="a-97"></a>生而不吐。<a id="a-98"></a>熟而持之。<a id="a-99"></a>不近医药。<a id="a-9A"></a>不知于己若损若益。<a id="a-9B"></a>非时非量行非梵行。<a id="a-9C"></a>此名非时死。</p>
  <p id="a9D">云何善心死。<a id="a-9E"></a>犹如有一将命终时。<a id="a-9F"></a>自忆先时所习善法。<a id="a-9G"></a>或复由他令彼忆念。<a id="a-9H"></a>由此因缘。<a id="a-9I"></a>尔时信等善法现行于心。<a id="a-9J"></a>乃至粗想现行。<a id="a-9K"></a>若细想行时。<a id="a-9L"></a>善心即舍唯住无记心。<a id="a-9M"></a>所以者何。<a id="a-9N"></a>彼于尔时。<a id="a-9O"></a>于曾习善亦不能忆。<a id="a-9P"></a>他亦不能令彼忆念。</p>
  <p id="a9Q">云何不善心死。<a id="a-9R"></a>犹如有一命将欲终。<a id="a-9S"></a>自忆先时串习恶法。<a id="a-9T"></a>或复由他令彼忆念。<a id="a-9U"></a>彼于尔时贪嗔等俱诸不善法现行于心。<a id="a-9V"></a>乃至粗细等想现行。<a id="a-9W"></a>如前善说。<a id="a-9X"></a>又善心死时安乐而死。<a id="a-9Y"></a>将欲终时无极苦受逼迫于身。<a id="a-9Z"></a>恶心死时苦恼而死。<a id="a-9a"></a>将命终时极重苦受逼迫于身。<a id="a-9b"></a>又善心死者见不乱色相。<a id="a-9c"></a>不善心死者见乱色相。</p>
  <p id="a9d">云何无记心死。<a id="a-9e"></a>谓行善不善者或不行者。<a id="a-9f"></a>将命终时自不能忆。<a id="a-9g"></a>无他令忆。<a id="a-9h"></a>尔时非善心非不善心死。<a id="a-9i"></a>既非安乐死亦非苦恼死又行善不善补特伽罗将命终时。<a id="a-9j"></a>或自然忆先所习善及与不善。<a id="a-9k"></a>或他令忆。<a id="a-9l"></a>彼于尔时于多曾习力最强者。<a id="a-9m"></a>其心偏记余悉皆忘。<a id="a-9n"></a>若俱平等曾串习者。<a id="a-9o"></a>彼于尔时。<a id="a-9p"></a>随初自忆或他令忆。<a id="a-9q"></a>唯此不舍不起余心。<a id="a-9r"></a>彼于尔时由二种因增上力故而便命终。<a id="a-9s"></a>谓乐着戏论因增上力。<a id="a-9t"></a>及净不净业因增上力。<a id="a-9u"></a>受尽先业所引果已。<a id="a-9v"></a>若行不善业者。<a id="a-9w"></a>当于尔时。<a id="a-9x"></a>受先所作诸不善业所得不爱果之前相。<a id="a-9y"></a>犹如梦中见无量种变怪色相。<a id="a-9z"></a>依此相故薄伽梵说。<a id="a-A0"></a>若有先作恶不善业。<a id="a-A1"></a>及增长已。<a id="a-A2"></a>彼于尔时如日后分或山山峰影等悬覆遍覆极覆。<a id="a-A3"></a>当知如是补特伽罗从明趣闇。<a id="a-A4"></a>若先受尽不善业果而修善者与上相违。<a id="a-A5"></a>当知如是补特伽罗从闇趣明。<a id="a-A6"></a>此中差别者。<a id="a-A7"></a>将命终时。<a id="a-A8"></a>犹如梦中见无量种非变怪色。<a id="a-A9"></a>可意相生。<a id="a-AA"></a>若作上品不善业者。<a id="a-AB"></a>彼由见斯变怪相故。<a id="a-AC"></a>流汗毛竖手足纷乱遂失便秽。<a id="a-AD"></a>扪摸虚空翻睛咀沫。<a id="a-AE"></a>彼于尔时有如是等变怪相生。<a id="a-AF"></a>若造中品不善业者。<a id="a-AG"></a>彼于尔时变怪之相或有或无。<a id="a-AH"></a>设有不具。<a id="a-AI"></a>又诸众生将命终时。<a id="a-AJ"></a>乃至未到惛昧想位。<a id="a-AK"></a>长时所习我爱现行。<a id="a-AL"></a>由此力故谓我当无。<a id="a-AM"></a>便爱自身。<a id="a-AN"></a>由此建立中有生报。<a id="a-AO"></a>若预流果及一来果。<a id="a-AP"></a>尔时我爱亦复现行。<a id="a-AQ"></a>然此预流及一来果。<a id="a-AR"></a>于此我爱由智慧力数数推求制而不着。<a id="a-AS"></a>犹壮丈夫与羸劣者共相捔力能制伏之。<a id="a-AT"></a>当知此中道理亦尔。<a id="a-AU"></a>若不还果。<a id="a-AV"></a>尔时我爱不复现行。<a id="a-AW"></a>又解肢节。<a id="a-AX"></a>除天那落迦。<a id="a-AY"></a>所余生处一切皆有。<a id="a-AZ"></a>此复二种。<a id="a-Aa"></a>一重二轻。<a id="a-Ab"></a>重谓作恶业者。<a id="a-Ac"></a>轻谓作善业者。<a id="a-Ad"></a>北拘卢洲一切皆轻。<a id="a-Ae"></a>又色界没时皆具诸根。<a id="a-Af"></a>欲界没时随所有根或具不具。<a id="a-Ag"></a>又清净解脱死者。<a id="a-Ah"></a>名调善死。<a id="a-Ai"></a>不清净不解脱死者。<a id="a-Aj"></a>名不调善死。<a id="a-Ak"></a>又将终时。<a id="a-Al"></a>作恶业者。<a id="a-Am"></a>识于所依从上分舍。<a id="a-An"></a>即从上分冷触随起。<a id="a-Ao"></a>如此渐舍乃至心处。<a id="a-Ap"></a>造善业者。<a id="a-Aq"></a>识于所依从下分舍。<a id="a-Ar"></a>即从下分冷触随起。<a id="a-As"></a>如此渐舍乃至心处。<a id="a-At"></a>当知后识唯心处舍。<a id="a-Au"></a>从此冷触遍满所依。</p>
  <p id="aAv">云何生。<a id="a-Aw"></a>由我爱无问已生故。<a id="a-Ax"></a>无始乐着戏论因已熏习故。<a id="a-Ay"></a>净不净业因已熏习故。<a id="a-Az"></a>彼所依体由二种因增上力故。<a id="a-B0"></a>从自种子即于是处中有异熟无间得生。<a id="a-B1"></a>死生同时如秤两头低昂时等。<a id="a-B2"></a>而此中有必具诸根。<a id="a-B3"></a>造恶业者所得中有。<a id="a-B4"></a>如黑羺光或阴闇夜。<a id="a-B5"></a>作善业者所得中有。<a id="a-B6"></a>如白衣光或晴明夜。<a id="a-B7"></a>又此中有。<a id="a-B8"></a>是极清净天眼所行。<a id="a-B9"></a>彼于尔时先我爱类不复现行。<a id="a-BA"></a>识已住故。<a id="a-BB"></a>然于境界起戏论爱。<a id="a-BC"></a>随所当生即彼形类中有而生。<a id="a-BD"></a>又中有眼犹如天眼无有障碍。<a id="a-BE"></a>唯至生处所趣无碍如得神通。<a id="a-BF"></a>亦唯至生处。<a id="a-BG"></a>又由此眼。<a id="a-BH"></a>见己同类中有有情。<a id="a-BI"></a>及见自身当所生处。<a id="a-BJ"></a>又造恶业者。<a id="a-BK"></a>眼视下净伏面而行。<a id="a-BL"></a>往天趣者上。<a id="a-BM"></a>往人趣者傍。<a id="a-BN"></a>又此中有。<a id="a-BO"></a>若未得生缘极七日住。<a id="a-BP"></a>有得生缘即不决定。<a id="a-BQ"></a>若极七日未得生缘死而复生。<a id="a-BR"></a>极七日住。<a id="a-BS"></a>如是展转未得生缘。<a id="a-BT"></a>乃至七七日住。<a id="a-BU"></a>自此已后决得生缘。<a id="a-BV"></a>又此中有七日死已。<a id="a-BW"></a>或即于此类生。<a id="a-BX"></a>若由余业可转。<a id="a-BY"></a>中有种子转者。<a id="a-BZ"></a>便于余类中生。<a id="a-Ba"></a>又此中有有种种名。<a id="a-Bb"></a>或名中有。<a id="a-Bc"></a>在死生二有中间生故。<a id="a-Bd"></a>或名健达缚。<a id="a-Be"></a>寻香行故。<a id="a-Bf"></a>香所资故。<a id="a-Bg"></a>或名意行。<a id="a-Bh"></a>以意为依往生处故。<a id="a-Bi"></a>此说身往。<a id="a-Bj"></a>非心缘往。<a id="a-Bk"></a>或名趣生。<a id="a-Bl"></a>对生有起故。<a id="a-Bm"></a>当知中有除无色界一切生处。<a id="a-Bn"></a>又造恶业者。<a id="a-Bo"></a>谓屠羊鸡猪等。<a id="a-Bp"></a>随其一类由住不律仪。<a id="a-Bq"></a>众同分故作感那落迦。<a id="a-Br"></a>恶不善业及增长已。<a id="a-Bs"></a>彼于尔时犹如梦中。<a id="a-Bt"></a>自于彼业所得生处。<a id="a-Bu"></a>还见如是种类有情及屠羊等事。<a id="a-Bv"></a>由先所习喜乐驰趣。<a id="a-Bw"></a>即于生处境色所碍。<a id="a-Bx"></a>中有遂灭生有续起。<a id="a-By"></a>彼将没时如先死有见纷乱色。<a id="a-Bz"></a>如是乃至生灭道理。<a id="a-C0"></a>如前应知。<a id="a-C1"></a>又彼生时唯是化生。<a id="a-C2"></a>六处具足。<a id="a-C3"></a>复起是心而往趣之。<a id="a-C4"></a>谓我与彼嬉戏受乐习诸伎艺。<a id="a-C5"></a>彼于尔时颠倒谓造种种事业及触冷热。<a id="a-C6"></a>若离妄见。<a id="a-C7"></a>如是相貌尚无趣欲。<a id="a-C8"></a>何况往彼。<a id="a-C9"></a>若不往彼便不应生。<a id="a-CA"></a>如于那落迦。<a id="a-CB"></a>如是于余似那落迦鬼趣中生。<a id="a-CC"></a>当知亦尔。<a id="a-CD"></a>如瘿鬼等。<a id="a-CE"></a>又于余鬼傍生人等及欲色界天众同分中。<a id="a-CF"></a>将受生时。<a id="a-CG"></a>于当生处见己同类可意有情。<a id="a-CH"></a>由此于彼起其欣欲。<a id="a-CI"></a>即往生处便被拘碍。<a id="a-CJ"></a>死生道理如前应知。<a id="a-CK"></a>又由三处现前。<a id="a-CL"></a>得入母胎。<a id="a-CM"></a>一其母调适而复值时。<a id="a-CN"></a>二父母和合俱起爱染。<a id="a-CO"></a>三健达缚正现在前。</p>
  <p id="aCP">复无三种障碍。<a id="a-CQ"></a>谓产处过患所作。<a id="a-CR"></a>种子过患所作。<a id="a-CS"></a>宿业过患所作。</p>
  <p id="aCT">云何产处过患。<a id="a-CU"></a>谓若产处。<a id="a-CV"></a>为风热癊之所逼迫。<a id="a-CW"></a>或于其中有麻麦果。<a id="a-CX"></a>或复其门如车螺形。<a id="a-CY"></a>有形有曲有秽有浊。<a id="a-CZ"></a>如是等类产处过患应知。</p>
  <p id="aCa">云何种子过患。<a id="a-Cb"></a>谓父出不净非母。<a id="a-Cc"></a>或母非父。<a id="a-Cd"></a>或俱不出。<a id="a-Ce"></a>或父精朽烂。<a id="a-Cf"></a>或母或俱。<a id="a-Cg"></a>如是等类。<a id="a-Ch"></a>种子过患应知。</p>
  <p id="aCi">云何宿业过患。<a id="a-Cj"></a>谓或父或母。<a id="a-Ck"></a>不作不增长感子之业。<a id="a-Cl"></a>或复俱无。<a id="a-Cm"></a>或彼有情。<a id="a-Cn"></a>不作不增长感父母业。<a id="a-Co"></a>或彼父母。<a id="a-Cp"></a>作及增长感余子业。<a id="a-Cq"></a>或彼有情。<a id="a-Cr"></a>作及增长感余父母业。<a id="a-Cs"></a>或感大宗叶业。<a id="a-Ct"></a>或感非大宗叶业。<a id="a-Cu"></a>如是等类宿业过患应知。<a id="a-Cv"></a>若无如是三种过患。<a id="a-Cw"></a>三处现前得入母胎。<a id="a-Cx"></a>彼即于中有处。<a id="a-Cy"></a>自见与己同类有情为嬉戏等。<a id="a-Cz"></a>于所生处起希趣欲。<a id="a-D0"></a>彼于尔时见其父母共行邪行所出精血而起颠倒。<a id="a-D1"></a>起颠倒者。<a id="a-D2"></a>谓见父母为邪行时。<a id="a-D3"></a>不谓父母行此邪行。<a id="a-D4"></a>乃起倒觉见己自行。<a id="a-D5"></a>见自行已便起贪爱。<a id="a-D6"></a>若当欲为女。<a id="a-D7"></a>彼即于父便起会贪。<a id="a-D8"></a>若当欲为男。<a id="a-D9"></a>彼即于母起贪亦尔。<a id="a-DA"></a>乃往逼趣。<a id="a-DB"></a>若女于母欲其远去。<a id="a-DC"></a>若男于父心亦复尔。<a id="a-DD"></a>生此欲已。<a id="a-DE"></a>或唯见男或唯见女。<a id="a-DF"></a>如如渐近彼之处所。<a id="a-DG"></a>如是如是渐渐不见父母余分。<a id="a-DH"></a>唯见男女根门。<a id="a-DI"></a>即于此处便被拘碍。<a id="a-DJ"></a>死生道理如是应知。<a id="a-DK"></a>若薄福者。<a id="a-DL"></a>当生下贱家。<a id="a-DM"></a>彼于死时及入胎时。<a id="a-DN"></a>便闻种种纷乱之声。<a id="a-DO"></a>及自妄见入于丛林竹[竺-二+韋]芦[竺-二+狄]等中。<a id="a-DP"></a>若多福者。<a id="a-DQ"></a>当生尊贵家。<a id="a-DR"></a>彼于尔时便自闻有寂静美妙可意音声。<a id="a-DS"></a>及自妄见升宫殿等可意相现。<a id="a-DT"></a>尔时父母贪爱俱极。<a id="a-DU"></a>最后决定各出一滴浓厚精血。<a id="a-DV"></a>二滴和合住母胎中合为一段。<a id="a-DW"></a>犹如熟乳凝结之时。<a id="a-DX"></a>当于此处。<a id="a-DY"></a>一切种子异熟所摄。<a id="a-DZ"></a>执受所依阿赖耶识和合依托。<a id="a-Da"></a>云何和合依托。<a id="a-Db"></a>谓此所出浓厚精血合成一段。<a id="a-Dc"></a>与颠倒缘中有俱灭。<a id="a-Dd"></a>与灭同时即由一切种子识功能力故。<a id="a-De"></a>有余微细根及大种。<a id="a-Df"></a>和合而生。<a id="a-Dg"></a>及余有根同分精血和合抟生。<a id="a-Dh"></a>于此时中说识已住结生相续。<a id="a-Di"></a>即此名为羯罗蓝位。<a id="a-Dj"></a>此羯罗蓝中有诸根大种。<a id="a-Dk"></a>唯与身根及根所依处大种俱生。<a id="a-Dl"></a>即由此身根俱生诸根大种力故。<a id="a-Dm"></a>眼等诸根次第当生。<a id="a-Dn"></a>又由此身根俱生根所依处大种力故。<a id="a-Do"></a>诸根依处次第当生。<a id="a-Dp"></a>由彼诸根及所依处具足生故。<a id="a-Dq"></a>名得圆满依止成就。<a id="a-Dr"></a>又此羯罗蓝色与心心所。<a id="a-Ds"></a>安危共同故名依托。<a id="a-Dt"></a>由心心所依托力故。<a id="a-Du"></a>色不烂坏。<a id="a-Dv"></a>色损益故彼亦损益。<a id="a-Dw"></a>是故说彼安危共同。<a id="a-Dx"></a>又此羯罗蓝。<a id="a-Dy"></a>识最初托处。<a id="a-Dz"></a>即名肉心。<a id="a-E0"></a>如是识于此处最初托。<a id="a-E1"></a>即从此处最后舍。</p>
  <p id="aE2">后序　　　　中书令臣许敬宗制。</p>
  <p id="aE3">原夫。<a id="a-E4"></a>三才成位。<a id="a-E5"></a>爰彰开辟之端。<a id="a-E6"></a>六羽为君。<a id="a-E7"></a>犹昧尊卑之序。<a id="a-E8"></a>讯余轨于襄陆。<a id="a-E9"></a>沦胥靡征。<a id="a-EA"></a>考陈迹于怀英。<a id="a-EB"></a>寂寥无纪。<a id="a-EC"></a>暨乎黄轩振武。<a id="a-ED"></a>玄顼疏功。<a id="a-EE"></a>帝道盛于唐虞。<a id="a-EF"></a>王业着于殷夏。<a id="a-EG"></a>葳蕤玉册。<a id="a-EH"></a>照耀金图。<a id="a-EI"></a>茂范曾芬。<a id="a-EJ"></a>详诸历选。<a id="a-EK"></a>然则基神袭圣衍庆摛和。<a id="a-EL"></a>轶三代而孤标。<a id="a-EM"></a>掩百王而迥秀。<a id="a-EN"></a>我。</p>
  <p id="aEO">大唐皇帝。<a id="a-EP"></a>无得而称矣。<a id="a-EQ"></a>断鳖初载。<a id="a-ER"></a>万有于是宅心。<a id="a-ES"></a>飞龙在辰。<a id="a-ET"></a>六幽于是仰德。<a id="a-EU"></a>偃洪流而恢地络。<a id="a-EV"></a>练清气而缉天维。<a id="a-EW"></a>散服韬戈。<a id="a-EX"></a>扇无为之道。<a id="a-EY"></a>移浇反璞。<a id="a-EZ"></a>弘不言之化。<a id="a-Ea"></a>悠悠庶类。<a id="a-Eb"></a>协梦于华胥。<a id="a-Ec"></a>蠢蠢怀生。<a id="a-Ed"></a>遂性于仁寿。<a id="a-Ee"></a>大礼大乐。<a id="a-Ef"></a>包曲台而掩宣榭。<a id="a-Eg"></a>宏谟宏典。<a id="a-Eh"></a>澄璧水而藻环林。<a id="a-Ei"></a>瑞露祯云。<a id="a-Ej"></a>翊紫空而表贶。<a id="a-Ek"></a>祥鳞庆翼。<a id="a-El"></a>绕丹禁而呈符。<a id="a-Em"></a>岁精所记之州。<a id="a-En"></a>咸为疆场。<a id="a-Eo"></a>暄谷所谟之县。<a id="a-Ep"></a>并入堤封。<a id="a-Eq"></a>广辟辕宫。<a id="a-Er"></a>被文轨于殊俗。<a id="a-Es"></a>还开姬弈。<a id="a-Et"></a>均正朔于王会。<a id="a-Eu"></a>大业成矣。<a id="a-Ev"></a>大化清矣。<a id="a-Ew"></a>于是游心羽陵。<a id="a-Ex"></a>寓情延阁。<a id="a-Ey"></a>总万箧于天纵。<a id="a-Ez"></a>资一贯于生知。<a id="a-F0"></a>洞照神襟。<a id="a-F1"></a>深穷性道。<a id="a-F2"></a>俯同小伎。<a id="a-F3"></a>则绚发三辰。<a id="a-F4"></a>降习微毫。<a id="a-F5"></a>则妙逾八体。<a id="a-F6"></a>居域中之大宝。<a id="a-F7"></a>毕天下之能事。<a id="a-F8"></a>虽则甲夜观书。<a id="a-F9"></a>见称优洽。<a id="a-FA"></a>华旦成曲。<a id="a-FB"></a>独擅风猷。<a id="a-FC"></a>仰挍鸿徽。<a id="a-FD"></a>岂可同年而语矣。<a id="a-FE"></a>有玄奘法师者。<a id="a-FF"></a>胎彰辩慧。<a id="a-FG"></a>蹑身子之高踪。<a id="a-FH"></a>生禀神奇。<a id="a-FI"></a>嗣摩什之芳轨。<a id="a-FJ"></a>奚初束发。<a id="a-FK"></a>即事抽簪。<a id="a-FL"></a>迥出盖缠。<a id="a-FM"></a>深悟空假。<a id="a-FN"></a>研求四谛。<a id="a-FO"></a>嗟谬旨于真宗。<a id="a-FP"></a>钻仰一乘。<a id="a-FQ"></a>鉴讹文于实相。<a id="a-FR"></a>遂乃发弘誓愿。<a id="a-FS"></a>起大悲心。<a id="a-FT"></a>思拯迷途。<a id="a-FU"></a>亲寻正教。<a id="a-FV"></a>幸属时康道泰。<a id="a-FW"></a>远安迩肃。<a id="a-FX"></a>裂裳裹足。<a id="a-FY"></a>直趣迦维。<a id="a-FZ"></a>阐皇泽于遐方。<a id="a-Fa"></a>征释教于前域。<a id="a-Fb"></a>越葱岭之外。<a id="a-Fc"></a>犹跬步而忘远。<a id="a-Fd"></a>遵竹园之左。<a id="a-Fe"></a>譬亲受而何殊。<a id="a-Ff"></a>访道周游十有七载。<a id="a-Fg"></a>经途所亘百有余国。<a id="a-Fh"></a>异方之语。<a id="a-Fi"></a>资一音而并贯。<a id="a-Fj"></a>未译之经。<a id="a-Fk"></a>罄五财而毕写。<a id="a-Fl"></a>若诵若阅。<a id="a-Fm"></a>喻青莲之受持。<a id="a-Fn"></a>半句半偈。<a id="a-Fo"></a>随白马而俱返。<a id="a-Fp"></a>以贞观十九年。<a id="a-Fq"></a>持如来肉舍利一百五十粒。<a id="a-Fr"></a>佛像七躯。<a id="a-Fs"></a>三藏圣教要文凡六百五十七部。<a id="a-Ft"></a>二月六日还至长安。<a id="a-Fu"></a>奉敕于弘福寺安置。<a id="a-Fv"></a>令所司供给。<a id="a-Fw"></a>召诸名僧二十一人学通内外者。<a id="a-Fx"></a>共译持来三藏梵本。<a id="a-Fy"></a>至二十一年五月十五日。<a id="a-Fz"></a>肇译瑜伽师地论。<a id="a-G0"></a>论梵本四万颂。<a id="a-G1"></a>颂三十二字。<a id="a-G2"></a>凡有五分。<a id="a-G3"></a>宗明十七地义。<a id="a-G4"></a>三藏法师玄奘。<a id="a-G5"></a>敬执梵文译为唐语。<a id="a-G6"></a>弘福寺沙门灵会。<a id="a-G7"></a>灵隽。<a id="a-G8"></a>智开知仁。<a id="a-G9"></a>会昌寺沙门玄度。<a id="a-GA"></a>瑶台寺沙门道卓。<a id="a-GB"></a>大总持寺沙门道观。<a id="a-GC"></a>清禅寺沙门明觉烝义笔受。<a id="a-GD"></a>弘福寺沙门玄暮。<a id="a-GE"></a>证梵语。<a id="a-GF"></a>大总持寺沙门玄应。<a id="a-GG"></a>正字。<a id="a-GH"></a>大总持寺沙门道洪。<a id="a-GI"></a>实际寺沙门明琰。<a id="a-GJ"></a>宝昌寺沙门法祥。<a id="a-GK"></a>罗汉寺沙门惠贵。<a id="a-GL"></a>弘福寺沙门文备。<a id="a-GM"></a>蒲州栖岩寺沙门神泰。<a id="a-GN"></a>廓州法讲寺沙门道深。<a id="a-GO"></a>详证大义。<a id="a-GP"></a>本地分中。<a id="a-GQ"></a>五识身相应地意地。<a id="a-GR"></a>有寻有伺地。<a id="a-GS"></a>无寻唯伺地。<a id="a-GT"></a>无寻无伺地。<a id="a-GU"></a>凡十七卷。<a id="a-GV"></a>普光寺沙门道智。<a id="a-GW"></a>受旨证文。<a id="a-GX"></a>三摩呬多地。<a id="a-GY"></a>非三摩呬多地。<a id="a-GZ"></a>有心无心地。<a id="a-Ga"></a>闻所成地。<a id="a-Gb"></a>思所成地。<a id="a-Gc"></a>修所成地。<a id="a-Gd"></a>凡十卷。<a id="a-Ge"></a>蒲州普救寺沙门行友。<a id="a-Gf"></a>受旨证文。<a id="a-Gg"></a>声闻地初。<a id="a-Gh"></a>瑜伽种姓地尽第二瑜伽处。<a id="a-Gi"></a>凡九卷。<a id="a-Gj"></a>玄法寺沙门玄赜。<a id="a-Gk"></a>受旨证文。<a id="a-Gl"></a>声闻地第三瑜伽处尽独觉地。<a id="a-Gm"></a>凡五卷。<a id="a-Gn"></a>汴州真谛寺沙门玄忠。<a id="a-Go"></a>受旨证文。<a id="a-Gp"></a>菩萨地。<a id="a-Gq"></a>有余依地。<a id="a-Gr"></a>无余依地。<a id="a-Gs"></a>凡十六卷。<a id="a-Gt"></a>简州福众寺沙门靖迈。<a id="a-Gu"></a>受旨证文。<a id="a-Gv"></a>摄决择分。<a id="a-Gw"></a>凡三十卷。<a id="a-Gx"></a>大总持寺沙门辩机。<a id="a-Gy"></a>受旨证文。<a id="a-Gz"></a>摄异门分。<a id="a-H0"></a>摄释分。<a id="a-H1"></a>凡四卷。<a id="a-H2"></a>普光寺沙门处衡。<a id="a-H3"></a>受旨证文。<a id="a-H4"></a>摄事分。<a id="a-H5"></a>十六卷。<a id="a-H6"></a>弘福寺沙门明浚。<a id="a-H7"></a>受旨证文。<a id="a-H8"></a>银青光禄大夫。<a id="a-H9"></a>行太子左庶子。<a id="a-HA"></a>高阳县开国男。<a id="a-HB"></a>臣许敬宗。<a id="a-HC"></a>奉。</p>
  <p id="aHD">诏监阅。<a id="a-HE"></a>至二十二年五月十五日。<a id="a-HF"></a>绝笔。<a id="a-HG"></a>总成一百卷。<a id="a-HH"></a>佛灭度后。<a id="a-HI"></a>弥勒菩萨自睹史多天宫。<a id="a-HJ"></a>降于中印度阿瑜他国。<a id="a-HK"></a>为无著菩萨之所说也。<a id="a-HL"></a>斯固法门极地。<a id="a-HM"></a>该三藏之遗文。<a id="a-HN"></a>如来后心。<a id="a-HO"></a>畅五乘之奥旨。<a id="a-HP"></a>玄宗微妙不可思议。<a id="a-HQ"></a>僧徒并戒行圆深。<a id="a-HR"></a>道业贞固。<a id="a-HS"></a>欣承嘉召。<a id="a-HT"></a>得奉。</p>
  <p id="aHU">高人。<a id="a-HV"></a>各罄幽心。<a id="a-HW"></a>共禀新义。<a id="a-HX"></a>随毕奏上。<a id="a-HY"></a>有感宸衷。<a id="a-HZ"></a>爰降殊恩。<a id="a-Ha"></a>亲裁鸿序。<a id="a-Hb"></a>情超系象。<a id="a-Hc"></a>理绝名言。<a id="a-Hd"></a>皇太子。<a id="a-He"></a>分耀黄离。<a id="a-Hf"></a>缵基青陆。<a id="a-Hg"></a>北摇传乐。<a id="a-Hh"></a>仰金声而窃愧。<a id="a-Hi"></a>东明御辩。<a id="a-Hj"></a>瞻玉裕而多惭。<a id="a-Hk"></a>九载勤经。<a id="a-Hl"></a>汉储斯陋。<a id="a-Hm"></a>一朝成赋。<a id="a-Hn"></a>魏两韬英。<a id="a-Ho"></a>既睹天文。<a id="a-Hp"></a>顶戴无已。<a id="a-Hq"></a>爰抽秘藻。<a id="a-Hr"></a>赞叹功德。<a id="a-Hs"></a>纡二圣之仙词。<a id="a-Ht"></a>阐三藏之幽键。<a id="a-Hu"></a>载扬佛日。<a id="a-Hv"></a>式导玄津。<a id="a-Hw"></a>开夏景于莲华。<a id="a-Hx"></a>法流逾洁。<a id="a-Hy"></a>泛春光于贝叶。<a id="a-Hz"></a>道树增辉。<a id="a-I0"></a>冀夫圣藻长悬。<a id="a-I1"></a>与天地而无极真如广被。<a id="a-I2"></a>随尘沙而不穷。<a id="a-I3"></a>凡厥含灵。<a id="a-I4"></a>知所归矣。</p>
 </body>
</html>