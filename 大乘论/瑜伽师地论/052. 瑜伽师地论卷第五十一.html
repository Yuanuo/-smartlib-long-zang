<!doctype html>
<html id="z3IBVMEvf" data-ver="821">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第五十一</h1>
  <h2 id="a2">摄决择分中五识身相应地意地之一</h2>
  <p id="a3">如是已说本地。<a id="a-4"></a>次说诸地决择善巧。<a id="a-5"></a>由此决择善巧为依。<a id="a-6"></a>于一切地善能问答。<a id="a-7"></a>今当先说五识身地意地决择。</p>
  <p id="a8">问前说种子依。<a id="a-9"></a>谓阿赖耶识。<a id="a-A"></a>而未说有有之因缘广分别义。<a id="a-B"></a>何故不说。<a id="a-C"></a>何缘知有广分别义。<a id="a-D"></a>云何应知。<a id="a-E"></a>答由此建立是佛世尊最深密记。<a id="a-F"></a>是故不说。<a id="a-G"></a>如世尊言。</p>
  <p id="aH">阿陀那识甚深细　　一切种子如瀑流</p>
  <p id="aI">我于凡愚不开演　　恐彼分别执为我</p>
  <p id="aJ">复次嗢拖南曰。</p>
  <p id="aK">执受初明了　　种子业身受</p>
  <p id="aL">无心定命终　　无皆不应理</p>
  <p id="aM">由八种相。<a id="a-N"></a>证阿赖耶识决定是有。<a id="a-O"></a>谓若离阿赖耶识依止执受不应道理。<a id="a-P"></a>最初生起不应道理。<a id="a-Q"></a>有明了性不应道理。<a id="a-R"></a>有种子性不应道理。<a id="a-S"></a>业用差别不应道理。<a id="a-T"></a>身受差别不应道理。<a id="a-U"></a>处无心定不应道理。<a id="a-V"></a>命终时识不应道理。<a id="a-W"></a>何故若无阿赖耶识依止执受不应道理。<a id="a-X"></a>由五因故。<a id="a-Y"></a>何等为五。<a id="a-Z"></a>谓阿赖耶识先世所造业行为因。<a id="a-a"></a>眼等转识于现在世众缘为因。<a id="a-b"></a>如说根及境界。<a id="a-c"></a>作意力故诸转识生。<a id="a-d"></a>乃至广说是名初因。<a id="a-e"></a>又六识身有善不善等性可得。<a id="a-f"></a>是第二因。<a id="a-g"></a>又六识身无覆无记异熟所摄类不可得。<a id="a-h"></a>是第三因。<a id="a-i"></a>又六识身各别依转。<a id="a-j"></a>于彼彼依彼彼识转。<a id="a-k"></a>即彼所依应有执受。<a id="a-l"></a>余无执受不应道理。<a id="a-m"></a>设许执受亦不应理。<a id="a-n"></a>识远离故。<a id="a-o"></a>是第四因。<a id="a-p"></a>又所依止应成数数执受过失。<a id="a-q"></a>所以者何。<a id="a-r"></a>由彼眼识于一时转一时不转。<a id="a-s"></a>余识亦尔。<a id="a-t"></a>是第五因。<a id="a-u"></a>如是先业及现在缘以为因故。<a id="a-v"></a>善不善等性可得故。<a id="a-w"></a>异熟种类不可得故。<a id="a-x"></a>各别所依诸识转故。<a id="a-y"></a>数数执受依止过故。<a id="a-z"></a>不应道理。<a id="a-10"></a>何故若无阿赖耶识。<a id="a-11"></a>最初生起不应道理。<a id="a-12"></a>谓有难言。<a id="a-13"></a>若决定有阿赖耶识。<a id="a-14"></a>应有二识俱时生起。<a id="a-15"></a>应告彼言。<a id="a-16"></a>汝于无过妄生过想。<a id="a-17"></a>何以故。<a id="a-18"></a>容有二识俱时转故。<a id="a-19"></a>所以者何。<a id="a-1A"></a>且如有一俱时欲见。<a id="a-1B"></a>乃至欲知。<a id="a-1C"></a>随有一识最初生起。<a id="a-1D"></a>不应道理由彼尔时作意无别。<a id="a-1E"></a>根境亦尔。<a id="a-1F"></a>以何因缘识不俱转。</p>
  <p id="a1G">何故若无诸识俱转。<a id="a-1H"></a>与眼等识同行意识。<a id="a-1I"></a>明了体性不可得耶。<a id="a-1J"></a>谓或有时忆念过去曾所受境。<a id="a-1K"></a>尔时意识行不明了。<a id="a-1L"></a>非于现境意现行时得有如是不明了相。<a id="a-1M"></a>是故应许诸识俱转或许意识无明了性。</p>
  <p id="a1N">何故若无阿赖耶识。<a id="a-1O"></a>有种子性不应道理。<a id="a-1P"></a>谓六识身展转异故。<a id="a-1Q"></a>所以者何。<a id="a-1R"></a>从善无间。<a id="a-1S"></a>不善性生。<a id="a-1T"></a>不善无间复善性生。<a id="a-1U"></a>从二无间无记性生。<a id="a-1V"></a>劣界无间中界生。<a id="a-1W"></a>中界无间妙界生。<a id="a-1X"></a>如是妙界无间乃至劣界生。<a id="a-1Y"></a>有漏无间无漏生。<a id="a-1Z"></a>无漏无间有漏生。<a id="a-1a"></a>世间无间出世生。<a id="a-1b"></a>出世无间世间生。<a id="a-1c"></a>非如是相有种子性应正道理。<a id="a-1d"></a>又彼诸识长时间断。<a id="a-1e"></a>不应相续长时流转。<a id="a-1f"></a>是故此亦不应道理。<a id="a-1g"></a>何故若无诸识俱转。<a id="a-1h"></a>业用差别不应道理。<a id="a-1i"></a>谓若略说有四种业。<a id="a-1j"></a>一了别器业。<a id="a-1k"></a>二了别依业。<a id="a-1l"></a>三了别我业。<a id="a-1m"></a>四了别境业。<a id="a-1n"></a>此诸了别刹那刹那俱转可得。<a id="a-1o"></a>是故一识于一刹那。<a id="a-1p"></a>有如是等业用差别不应道理。</p>
  <p id="a1q">何故若无阿赖耶识。<a id="a-1r"></a>身受差别不应道理。<a id="a-1s"></a>谓如有一或如理思或不如理。<a id="a-1t"></a>或无思虑或随寻伺。<a id="a-1u"></a>或处定心或不在定。<a id="a-1v"></a>尔时于身诸领受。<a id="a-1w"></a>起非一众多种种差别。<a id="a-1x"></a>彼应无有然现可得。<a id="a-1y"></a>是故定有阿赖耶识。</p>
  <p id="a1z">何故若无阿赖耶识。<a id="a-20"></a>处无心定不应道理。<a id="a-21"></a>谓入无想定或灭尽定。<a id="a-22"></a>应如舍命识离于身。<a id="a-23"></a>非不离身。<a id="a-24"></a>如世尊说当于尔时识不离身故。</p>
  <p id="a25">何故若无阿赖耶识。<a id="a-26"></a>命终时识不应道理。<a id="a-27"></a>谓临终时或从上身分。<a id="a-28"></a>识渐舍离冷触渐起。<a id="a-29"></a>或从下身分。<a id="a-2A"></a>非彼意识有时不转。<a id="a-2B"></a>故知唯有阿赖耶识能执持身。<a id="a-2C"></a>此若舍离。<a id="a-2D"></a>即于身分冷触可得。<a id="a-2E"></a>身无觉受。<a id="a-2F"></a>意识不尔。<a id="a-2G"></a>是故若无阿赖耶识不应道理。</p>
  <p id="a2H">复次嗢拖南曰。</p>
  <p id="a2I">所缘若相应　　更互为缘性</p>
  <p id="a2J">与识等俱转　　杂染污还灭</p>
  <p id="a2K">若略说阿赖耶识。<a id="a-2L"></a>由四种相建立流转。<a id="a-2M"></a>由一种相建立还灭。<a id="a-2N"></a>云何四相建立流转。<a id="a-2O"></a>当知建立所缘转故。<a id="a-2P"></a>建立相应转故。<a id="a-2Q"></a>建立互为缘性转故。<a id="a-2R"></a>建立识等俱转转故。<a id="a-2S"></a>云何一相建立还灭。<a id="a-2T"></a>谓由建立杂染转故。<a id="a-2U"></a>及由建立彼还灭故。<a id="a-2V"></a>云何建立所缘转相。<a id="a-2W"></a>谓若略说阿赖耶识。<a id="a-2X"></a>由于二种所缘境转。<a id="a-2Y"></a>一由了别内执受故。<a id="a-2Z"></a>二由了别外无分别器相故。<a id="a-2a"></a>了别内执受者。<a id="a-2b"></a>谓能了别遍计所执自性妄执习气。<a id="a-2c"></a>及诸色根根所依处。<a id="a-2d"></a>此于有色界。<a id="a-2e"></a>若在无色。<a id="a-2f"></a>唯有习气执受了别。<a id="a-2g"></a>了别外无分别器相者。<a id="a-2h"></a>谓能了别依止。<a id="a-2i"></a>缘内执受阿赖耶识故。<a id="a-2j"></a>于一切时无有间断。<a id="a-2k"></a>器世间相譬如灯焰生时内执膏炷外发光明。<a id="a-2l"></a>如是阿赖耶识缘内执受缘外器相。<a id="a-2m"></a>生起道理应知亦尔。</p>
  <p id="a2n">复次阿赖耶识缘境微细。<a id="a-2o"></a>世聪慧者亦难了故。</p>
  <p id="a2p">复次阿赖耶识缘境。<a id="a-2q"></a>无废时无变易。<a id="a-2r"></a>从初执受刹那乃至命终。<a id="a-2s"></a>一味了别而转故复次阿赖耶识于所缘境念念生灭。<a id="a-2t"></a>当知刹那相续流转非一非常。<a id="a-2u"></a>复次阿赖耶识。<a id="a-2v"></a>当言于欲界中缘狭小执受境。<a id="a-2w"></a>于色界中缘广大执受境。<a id="a-2x"></a>于无色界空无边处识无边处缘无量执受境。<a id="a-2y"></a>于无所有处缘微细执受境。<a id="a-2z"></a>于非想非非想处缘极微细执受境。<a id="a-30"></a>如是了别二种所缘故。<a id="a-31"></a>于所缘境微细了别故。<a id="a-32"></a>相似了别故。<a id="a-33"></a>刹那了别故。<a id="a-34"></a>了别狭小执受所缘故。<a id="a-35"></a>了别广大执受所缘故。<a id="a-36"></a>了别无量执受所缘故。<a id="a-37"></a>了别微细执受所缘故。<a id="a-38"></a>了别极微细执受所缘故。<a id="a-39"></a>应知建立阿赖耶识所缘转相。</p>
  <p id="a3A">云何建立相应转相。<a id="a-3B"></a>谓阿赖耶识。<a id="a-3C"></a>与五遍行心相应所恒共相应。<a id="a-3D"></a>谓作意触受想思。<a id="a-3E"></a>如是五法。<a id="a-3F"></a>亦唯异熟所摄最极微细。<a id="a-3G"></a>世聪慧者亦难了故。<a id="a-3H"></a>亦常一类缘境而转。<a id="a-3I"></a>又阿赖耶识相应受。<a id="a-3J"></a>一向不苦不乐无记性摄。<a id="a-3K"></a>当知余心法行相亦尔。<a id="a-3L"></a>如是遍行心所相应故。<a id="a-3M"></a>异熟一类相应故。<a id="a-3N"></a>极微细转相应故。<a id="a-3O"></a>恒常一类缘境而转相应故。<a id="a-3P"></a>不苦不乐相应故。<a id="a-3Q"></a>一向无记相应故。<a id="a-3R"></a>应知建立阿赖耶识相应转相。</p>
  <p id="a3S">云何建立互为缘性转相。<a id="a-3T"></a>谓阿赖耶识。<a id="a-3U"></a>与诸转识作二缘性。<a id="a-3V"></a>一为彼种子故。<a id="a-3W"></a>二为彼所依故。<a id="a-3X"></a>为种子者。<a id="a-3Y"></a>谓所有善不善无记转识转时。<a id="a-3Z"></a>一切皆用阿赖耶识为种子故。<a id="a-3a"></a>为所依者。<a id="a-3b"></a>谓由阿赖耶识执受色根。<a id="a-3c"></a>五种识身依之而转。<a id="a-3d"></a>非无执受。<a id="a-3e"></a>又由有阿赖耶识故得有末那。<a id="a-3f"></a>由此末那为依止故意识得转。<a id="a-3g"></a>譬如依止眼等五根五识身转。<a id="a-3h"></a>非无五根。<a id="a-3i"></a>意识亦尔非无意根。<a id="a-3j"></a>复次诸转识。<a id="a-3k"></a>与阿赖耶识作二缘性。<a id="a-3l"></a>一于现法中。<a id="a-3m"></a>能长养彼种子故。<a id="a-3n"></a>二于后法中。<a id="a-3o"></a>为彼得生摄殖彼种子故。<a id="a-3p"></a>于现法中长养彼种子者。<a id="a-3q"></a>谓如依止阿赖耶识善不善无记转识转时。<a id="a-3r"></a>如是如是于一依止同生同灭。<a id="a-3s"></a>熏习阿赖耶识。<a id="a-3t"></a>由此因缘后后转识善不善无记性转。<a id="a-3u"></a>更增长转更炽盛转更明了而转。<a id="a-3v"></a>于后法中为彼得生摄殖彼种子者。<a id="a-3w"></a>谓彼熏习种类。<a id="a-3x"></a>能引摄当来异熟无记。<a id="a-3y"></a>阿赖耶识如是为彼种子故。<a id="a-3z"></a>为彼所依故。<a id="a-40"></a>长养种子故。<a id="a-41"></a>摄殖种子故。<a id="a-42"></a>应知建立阿赖耶识与诸转识互为缘性转相。<a id="a-43"></a>云何建立阿赖耶识与转识等俱转转相。<a id="a-44"></a>谓阿赖耶识。<a id="a-45"></a>或于一时唯与一种转识俱转。<a id="a-46"></a>所谓末那。<a id="a-47"></a>何以故。<a id="a-48"></a>由此末那。<a id="a-49"></a>我见慢等恒共相应思量行相。<a id="a-4A"></a>若有心位若无心位。<a id="a-4B"></a>常与阿赖耶识一时俱转。<a id="a-4C"></a>缘阿赖耶识以为境界。<a id="a-4D"></a>执我起慢思量行相。<a id="a-4E"></a>或于一时与二俱转。<a id="a-4F"></a>谓末那及意识。<a id="a-4G"></a>或于一时与三俱转。<a id="a-4H"></a>谓五识身随一转时。<a id="a-4I"></a>或于一时与四俱转。<a id="a-4J"></a>谓五识身随二转时。<a id="a-4K"></a>或时乃至与七俱转。<a id="a-4L"></a>谓五识身和合转时。<a id="a-4M"></a>又复意识染污末那以为依止。<a id="a-4N"></a>彼未灭时相了别缚不得解脱。<a id="a-4O"></a>末那灭已相缚解脱。<a id="a-4P"></a>又复意识能缘他境及缘自境。<a id="a-4Q"></a>缘他境者。<a id="a-4R"></a>谓缘五识身所缘境界或顿不顿缘自境者。<a id="a-4S"></a>谓缘法境。</p>
  <p id="a4T">复次阿赖耶识。<a id="a-4U"></a>或于一时与苦受乐受不苦不乐受俱时而转。<a id="a-4V"></a>此受与转识相应依彼而起。<a id="a-4W"></a>谓于人中若欲界天。<a id="a-4X"></a>若于一分鬼傍生中。<a id="a-4Y"></a>俱生不苦不乐受与转识相应。<a id="a-4Z"></a>苦受乐受不苦不乐受相杂俱转。<a id="a-4a"></a>若那落迦等中他所映夺。<a id="a-4b"></a>不苦不乐受与纯苦。<a id="a-4c"></a>无杂受俱时而转。<a id="a-4d"></a>当知此受被映夺故难可了知。<a id="a-4e"></a>如那落迦等中一向苦受俱转。<a id="a-4f"></a>如是于下三静虑地。<a id="a-4g"></a>一向乐受俱转。<a id="a-4h"></a>于第四静虑地乃至有顶。<a id="a-4i"></a>一向不苦不乐受俱转。</p>
  <p id="a4j">复次阿赖耶识。<a id="a-4k"></a>或于一时与转识相应善不善无记诸心所俱时而转。</p>
  <p id="a4l">如是阿赖耶识。<a id="a-4m"></a>虽与转识俱时而转。<a id="a-4n"></a>亦与客受客善不善无记心所俱时而转。<a id="a-4o"></a>然不应说与彼相应。<a id="a-4p"></a>何以故。<a id="a-4q"></a>由不与彼同缘转故。<a id="a-4r"></a>如眼识虽与眼根俱转然不相应。<a id="a-4s"></a>此亦如是。<a id="a-4t"></a>应知此中依少分相似道理故得为喻。<a id="a-4u"></a>又如诸心所虽心所性无有差别。<a id="a-4v"></a>然相异故于一身中一时俱转互不相违。<a id="a-4w"></a>如是阿赖耶识与诸转识。<a id="a-4x"></a>于一身中一时俱转。<a id="a-4y"></a>当知更互亦不相违。<a id="a-4z"></a>又如于一瀑流有多波浪一时而转互不相违。<a id="a-50"></a>又如于一清净镜面有多影像一时而转互不相违。<a id="a-51"></a>如是于一阿赖耶识。<a id="a-52"></a>有多转识一时俱转。<a id="a-53"></a>当知更互亦不相违。<a id="a-54"></a>又如一眼识于一时间于一事境。<a id="a-55"></a>唯取一类无异色相。<a id="a-56"></a>或于一时顿取非一种种色相。<a id="a-57"></a>如眼识于众色。<a id="a-58"></a>如是耳识于众声。<a id="a-59"></a>鼻识于众香。<a id="a-5A"></a>舌识于众味亦尔。<a id="a-5B"></a>又如身识或于一时于一事境唯取一类无异触相。<a id="a-5C"></a>或于一时顿取非一种种触相。<a id="a-5D"></a>如是分别意识。<a id="a-5E"></a>于一时间或取一境相。<a id="a-5F"></a>或取非一种种境相。<a id="a-5G"></a>当知道理亦不相违。<a id="a-5H"></a>又前说末那恒与阿赖耶识俱转乃至未断。<a id="a-5I"></a>当知常与俱生任运四种烦恼一时相应。<a id="a-5J"></a>谓萨迦耶见。<a id="a-5K"></a>我慢。<a id="a-5L"></a>我爱。<a id="a-5M"></a>及与无明。<a id="a-5N"></a>此四烦恼。<a id="a-5O"></a>若在定地若不定地。<a id="a-5P"></a>当知恒行不与善等相违。<a id="a-5Q"></a>是有覆无记性。<a id="a-5R"></a>如是阿赖耶识。<a id="a-5S"></a>与转识俱转故。<a id="a-5T"></a>与诸受俱转故。<a id="a-5U"></a>与善等俱转故。<a id="a-5V"></a>应知建立阿赖耶识俱转转相。</p>
  <p id="a5W">云何建立阿赖耶识杂染还灭相。<a id="a-5X"></a>谓略说阿赖耶识是一切杂染根本。<a id="a-5Y"></a>所以者何。<a id="a-5Z"></a>由此识是有情世间生起根本。<a id="a-5a"></a>能生诸根根所依处及转识等故。<a id="a-5b"></a>亦是器世间生起根本。<a id="a-5c"></a>由能生起器世间故。<a id="a-5d"></a>亦是有情互起根本。<a id="a-5e"></a>一切有情相望互为增上缘故。<a id="a-5f"></a>所以者何。<a id="a-5g"></a>无有有情与余有情互相见等时。<a id="a-5h"></a>不生苦乐等更相受用。<a id="a-5i"></a>由此道理当知有情界互为增上缘。<a id="a-5j"></a>又即此阿赖耶识。<a id="a-5k"></a>能持一切法种子故。<a id="a-5l"></a>于现在世是苦谛体。<a id="a-5m"></a>亦是未来苦谛生因。<a id="a-5n"></a>又是现在集谛生因。<a id="a-5o"></a>如是能生有情世间故。<a id="a-5p"></a>能生器世间故。<a id="a-5q"></a>是苦谛体故。<a id="a-5r"></a>能生未来苦谛故。<a id="a-5s"></a>能生现在集谛故。<a id="a-5t"></a>当知阿赖耶识是一切杂染根本。</p>
  <p id="a5u">复次阿赖耶识所摄持顺解脱分。<a id="a-5v"></a>及顺决择分等善法种子。<a id="a-5w"></a>此非集谛因。<a id="a-5x"></a>由顺解脱分等善根与流转相违故。<a id="a-5y"></a>所余世间所有善根。<a id="a-5z"></a>因此生故转更明盛。<a id="a-60"></a>由此因缘彼所摄受自类种子。<a id="a-61"></a>转有功能转有势力。<a id="a-62"></a>增长种子速得成立。<a id="a-63"></a>复由此种子故彼诸善法转明盛生。<a id="a-64"></a>又复能感当来转增转胜可爱可乐诸异熟果。<a id="a-65"></a>复次依此一切种子阿赖耶识故。<a id="a-66"></a>薄伽梵说。<a id="a-67"></a>有眼界色界眼识界。<a id="a-68"></a>乃至有意界法界意识界。<a id="a-69"></a>由于阿赖耶识中有种种界故。<a id="a-6A"></a>又如经说恶叉聚喻。<a id="a-6B"></a>由于阿赖耶识中有多界故。</p>
  <p id="a6C">复次此杂染根本阿赖耶识。<a id="a-6D"></a>修善法故方得转灭。<a id="a-6E"></a>此修善法若诸异生。<a id="a-6F"></a>以缘转识为境作意方便住心。<a id="a-6G"></a>能入最初圣谛现观。<a id="a-6H"></a>非未见谛者于诸谛中。<a id="a-6I"></a>未得法眼。<a id="a-6J"></a>便能通达一切种子阿赖耶识。<a id="a-6K"></a>此未见谛者修如是行已。<a id="a-6L"></a>或入声闻正性离生。<a id="a-6M"></a>或入菩萨正性离生。<a id="a-6N"></a>达一切法真法界已。<a id="a-6O"></a>亦能通达阿赖耶识。<a id="a-6P"></a>当于尔时能总观察自内所有一切杂染。<a id="a-6Q"></a>亦能了知自身外为相缚所缚。<a id="a-6R"></a>内为粗重缚所缚。</p>
  <p id="a6S">复次修观行者。<a id="a-6T"></a>以阿赖耶识是一切戏论所摄诸行界故。<a id="a-6U"></a>略彼诸行。<a id="a-6V"></a>于阿赖耶识中总为一团一积一聚。<a id="a-6W"></a>为一聚已由缘真如境智。<a id="a-6X"></a>修习多修习故而得转依。<a id="a-6Y"></a>转依无间当言已断阿赖耶识。<a id="a-6Z"></a>由此断故当言已断一切杂染。<a id="a-6a"></a>当知转依由相违故。<a id="a-6b"></a>能永对治阿赖耶识。<a id="a-6c"></a>又阿赖耶识体是无常。<a id="a-6d"></a>有取受性。<a id="a-6e"></a>转依是常。<a id="a-6f"></a>无取受性。<a id="a-6g"></a>缘真如境圣道方能转依故。<a id="a-6h"></a>又阿赖耶识。<a id="a-6i"></a>恒为一切粗重所随。<a id="a-6j"></a>转依究竟远离一切所有粗重。<a id="a-6k"></a>又阿赖耶识。<a id="a-6l"></a>是烦恼转因。<a id="a-6m"></a>圣道不转因。<a id="a-6n"></a>转依是烦恼不转因。<a id="a-6o"></a>圣道转因。<a id="a-6p"></a>应知但是建立因性。<a id="a-6q"></a>非生因性。<a id="a-6r"></a>又阿赖耶识。<a id="a-6s"></a>令于善净无记法中不得自在。<a id="a-6t"></a>转依令于一切善净无记法中得大自在。<a id="a-6u"></a>又阿赖耶识断灭相者。<a id="a-6v"></a>谓由此识正断灭故舍二种取。<a id="a-6w"></a>其身虽住犹如变化。<a id="a-6x"></a>所以者何。<a id="a-6y"></a>当来后有苦因断故。<a id="a-6z"></a>便舍当来后有之取。<a id="a-70"></a>于现法中一切烦恼因永断故。<a id="a-71"></a>便舍现法一切杂染所依之取。<a id="a-72"></a>一切粗重永远离故。<a id="a-73"></a>唯有命缘暂时得住。<a id="a-74"></a>由有此故契经中言。<a id="a-75"></a>尔时但受身边际受命边际受。<a id="a-76"></a>广说乃至即于现法一切所受究竟灭尽。</p>
  <p id="a77">如是建立杂染根本故。<a id="a-78"></a>趣入通达修习作意故。<a id="a-79"></a>建立转依故。<a id="a-7A"></a>当知建立阿赖耶识杂染还灭相。</p>
  <p id="a7B">如是已依胜义道理。<a id="a-7C"></a>建立心意识名义差别。<a id="a-7D"></a>由此道理。<a id="a-7E"></a>于三界等诸心意识一切杂染清净道理。<a id="a-7F"></a>应随决了。<a id="a-7G"></a>余处所显心意识理。<a id="a-7H"></a>但随所化有情差别。<a id="a-7I"></a>为婴儿慧所化。<a id="a-7J"></a>权说方便令彼易得入故。</p>
  <p id="a7K">问若成就阿赖耶识亦成就转识耶。<a id="a-7L"></a>设成就转识亦成就阿赖耶识耶。<a id="a-7M"></a>答应作四句。<a id="a-7N"></a>或有成就阿赖耶识非转识。<a id="a-7O"></a>谓无心睡眠无心闷绝。<a id="a-7P"></a>入无想定入灭尽定生无想天。<a id="a-7Q"></a>或有成就转识非阿赖耶识。<a id="a-7R"></a>谓阿罗汉若诸独觉。<a id="a-7S"></a>不退菩萨及诸如来住有心位。<a id="a-7T"></a>或有俱成就。<a id="a-7U"></a>谓余有情住有心位。<a id="a-7V"></a>或有俱不成就。<a id="a-7W"></a>谓阿罗汉若诸独觉不退菩萨及诸如来。<a id="a-7X"></a>入灭尽定处无余依般涅槃界。</p>
  <p id="a7Y">问内外诸法自性各别各住自相。<a id="a-7Z"></a>何因缘故十八界中唯六识界自性建立。<a id="a-7a"></a>所余诸界为彼所依所缘助伴而建立耶。<a id="a-7b"></a>答由六识界于彼彼念。<a id="a-7c"></a>瞬息须臾日夜等位速疾转变。<a id="a-7d"></a>托彼彼缘依眼等根缘色等境。<a id="a-7e"></a>用诸心所以为助伴。<a id="a-7f"></a>非一众多种种生起。<a id="a-7g"></a>由彼彼依之所生故得彼彼名。<a id="a-7h"></a>如火依附彼彼缘故而得烧然尔时便得彼彼名数。<a id="a-7i"></a>由诸草木牛粪糠札等为缘故。<a id="a-7j"></a>火方得然。<a id="a-7k"></a>尔时便数名为草火乃至札火。<a id="a-7l"></a>如是眼色以为缘故眼识得生数名眼识。<a id="a-7m"></a>如是乃至数名意识。<a id="a-7n"></a>广说应知。<a id="a-7o"></a>余眼等界若彼自性从初生已。<a id="a-7p"></a>即彼自性相似生起。<a id="a-7q"></a>展转相续究竟随转。<a id="a-7r"></a>又一识类藉彼彼缘种种差别自性生起。<a id="a-7s"></a>是故识界自性建立。<a id="a-7t"></a>所余诸界为彼所依所缘助伴而得建立。</p>
  <p id="a7u">复次当辩识身遍知。<a id="a-7v"></a>问心清净行苾刍。<a id="a-7w"></a>由几种相遍知其心。<a id="a-7x"></a>答若略说由三种相。<a id="a-7y"></a>一杂染爱乐相。<a id="a-7z"></a>二杂染过患相。<a id="a-80"></a>三杂染还灭方便善巧相。</p>
  <p id="a81">云何心清净行苾刍遍知自心杂染爱乐相。<a id="a-82"></a>谓心清净行苾刍作如是念。<a id="a-83"></a>今我此心于诸杂染长夜爱乐。<a id="a-84"></a>自知爱乐诸杂染已。<a id="a-85"></a>便从有贪性出。<a id="a-86"></a>于离贪性安止其心。<a id="a-87"></a>尔时其心于离贪性。<a id="a-88"></a>不能安住亦不爱乐。<a id="a-89"></a>更无异缘唯有速疾还来趣入流散驰骋有贪性中。<a id="a-8A"></a>如从有贪性如是。<a id="a-8B"></a>从有嗔有痴下劣掉举不寂静散乱性出。<a id="a-8C"></a>广说乃至从放逸爱乐住性出。<a id="a-8D"></a>于常勤修习诸善法中安止其心。<a id="a-8E"></a>尔时其心于常勤修习诸善法中。<a id="a-8F"></a>不能安住亦不爱乐。<a id="a-8G"></a>更无异缘唯有速疾还来趣入流散驰骋乃至放逸爱乐性中。<a id="a-8H"></a>如是名为心清净行苾刍遍知自心杂染爱乐相。</p>
  <p id="a8I">如是遍知自心杂染爱乐相已。<a id="a-8J"></a>此心清净行苾刍。<a id="a-8K"></a>复能遍知自心杂染过患相。<a id="a-8L"></a>谓作是念。<a id="a-8M"></a>今我此有贪心。<a id="a-8N"></a>能为自害能为他害能为俱害能生现法罪能生后法罪能生现法后法罪。<a id="a-8O"></a>又能为缘生彼所生身心忧苦。<a id="a-8P"></a>如于有贪性如是。<a id="a-8Q"></a>乃至于放逸爱乐性。<a id="a-8R"></a>当知亦尔。<a id="a-8S"></a>复作是念。<a id="a-8T"></a>此有贪心乃至放逸爱乐心。<a id="a-8U"></a>有过患故有疫有横有灾有恼。</p>
  <p id="a8V">如是遍知自心杂染过患相已。<a id="a-8W"></a>复能遍知自心杂染还灭方便善巧相。<a id="a-8X"></a>谓我今不应随自杂染有诸过患有疫有横有灾有恼。<a id="a-8Y"></a>心自在转。<a id="a-8Z"></a>必令自心随我势力自在而转。<a id="a-8a"></a>彼既如是了知。<a id="a-8b"></a>我今不应随顺自心而转。<a id="a-8c"></a>当令自心随我转。<a id="a-8d"></a>已数数思择。<a id="a-8e"></a>令有贪心舍有贪性。<a id="a-8f"></a>无贪性中安住爱乐。<a id="a-8g"></a>又复于彼见胜功德。<a id="a-8h"></a>如是乃至令舍放逸爱乐住性。<a id="a-8i"></a>乃至于常勤修习诸善法中安住爱乐。<a id="a-8j"></a>又复于彼见胜功德彼多安住。<a id="a-8k"></a>如是行已尔时其心不由思择。<a id="a-8l"></a>于常勤修习诸善法中自然安住爱乐。<a id="a-8m"></a>于前杂染爱乐性中深生厌责。<a id="a-8n"></a>由此因缘心清净行苾刍。<a id="a-8o"></a>如实了知自心杂染爱乐。<a id="a-8p"></a>速疾回转无譬喻性。<a id="a-8q"></a>又能善知如是杂染心有过患性。<a id="a-8r"></a>又能善知如是杂染心还灭方便。<a id="a-8s"></a>由如是故心清净行苾刍。<a id="a-8t"></a>速能证得无上心清净性。<a id="a-8u"></a>所谓诸漏永尽。</p>
  <p id="a8v">复次当辩心善巧差别及心转善巧差别。<a id="a-8w"></a>谓依遍计所执自性。<a id="a-8x"></a>当知心善巧差别。<a id="a-8y"></a>依依他起自性。<a id="a-8z"></a>当知心转善巧差别。</p>
  <p id="a90">复次若能善巧熏修心者得二胜利。<a id="a-91"></a>一于果时触证安乐。<a id="a-92"></a>二于因时自在而转复次心混浊者有三过失。<a id="a-93"></a>一不如理作意过失。<a id="a-94"></a>二随眠过失。<a id="a-95"></a>三起缠过失。</p>
  <p id="a96">问如世尊言。<a id="a-97"></a>唯当于心深善勇猛如理观察。<a id="a-98"></a>念住中说。<a id="a-99"></a>要当于身住身循观乃至于法住法循观。<a id="a-9A"></a>此何密意。<a id="a-9B"></a>答为显四念住唯观察心故。<a id="a-9C"></a>谓观心执受观心领纳观心了别观心染净。<a id="a-9D"></a>唯为观察心所执受心所领纳心了别境心染净故。<a id="a-9E"></a>说四念住。</p>
  <p id="a9F">复次有诸苾刍。<a id="a-9G"></a>住三种住行六正行。<a id="a-9H"></a>于大师教多有所作。<a id="a-9I"></a>谓住解脱住。<a id="a-9J"></a>住解脱门住。<a id="a-9K"></a>及住能引解脱门法住。<a id="a-9L"></a>行无间行。<a id="a-9M"></a>行善受思惟行。<a id="a-9N"></a>行修所引善根生起行。<a id="a-9O"></a>行离诸爱味简择谛行。<a id="a-9P"></a>行即于此无增上慢行。<a id="a-9Q"></a>行正清净受用行。<a id="a-9R"></a>复次有二种舍施。<a id="a-9S"></a>一受者舍施。<a id="a-9T"></a>二施者舍施。<a id="a-9U"></a>施果亦有二种。<a id="a-9V"></a>一得大财富。<a id="a-9W"></a>二得此等流受用胜解。</p>
  <p id="a9X">复次当辨证成道理。<a id="a-9Y"></a>问依何道理。<a id="a-9Z"></a>应知宣说唯从未来非实非有诸行相生。<a id="a-9a"></a>答若未来法行相实有而得生者。<a id="a-9b"></a>此法为转而说生耶。<a id="a-9c"></a>谓从未来世处转向现在世处。<a id="a-9d"></a>为死生耶。<a id="a-9e"></a>谓未来世死生现在世。<a id="a-9f"></a>为彼为缘而得生耶。<a id="a-9g"></a>谓于未来法住不变用彼为缘于现在世有余法生。<a id="a-9h"></a>为有业用而说生耶。<a id="a-9i"></a>谓于未来本无业用至现在世方有业用。<a id="a-9j"></a>为圆满相而说生耶。<a id="a-9k"></a>谓于未来相未圆满至现在世相乃圆满。<a id="a-9l"></a>为由异相而说生耶。<a id="a-9m"></a>谓于未来有未来分及有因分。<a id="a-9n"></a>由此二种其相有异。<a id="a-9o"></a>来至现在有现在分及有果分。<a id="a-9p"></a>由此二种其相有异。<a id="a-9q"></a>如是六种诸法生起皆不应理。<a id="a-9r"></a>何以故。<a id="a-9s"></a>非无方无处。<a id="a-9t"></a>法有从异方转趣异方义。<a id="a-9u"></a>亦非未生未已生法而有死义。<a id="a-9v"></a>若彼为缘而得生者。<a id="a-9w"></a>便异法生非未来生。<a id="a-9x"></a>此于未来便为未有。<a id="a-9y"></a>又一切法第一义中无作用故。<a id="a-9z"></a>业用离相异不可得。<a id="a-A0"></a>唯即于相而假建立。<a id="a-A1"></a>设有异者。<a id="a-A2"></a>未来现在同实有相。<a id="a-A3"></a>唯说现在独有业用。<a id="a-A4"></a>理不可得。<a id="a-A5"></a>又此业用。<a id="a-A6"></a>便应本无而今得生。<a id="a-A7"></a>又与世尊微妙言说即成相违。<a id="a-A8"></a>如说诸行非常非恒汝显诸行业用无常。<a id="a-A9"></a>由此义故行应是常又等于一相。<a id="a-AA"></a>若相异分得是有者。<a id="a-AB"></a>相之异分何故不有。<a id="a-AC"></a>又相异分本无今有。<a id="a-AD"></a>相之异分何故不成本无今有。<a id="a-AE"></a>又离色等一切行相。<a id="a-AF"></a>余未来分必不可得。<a id="a-AG"></a>又应未来无有果相现在方有果相生起。<a id="a-AH"></a>如是已辨证成道理。<a id="a-AI"></a>依此道理应知。<a id="a-AJ"></a>宣说未来诸法一切行相非实非有本无今有。<a id="a-AK"></a>如于未来如是。<a id="a-AL"></a>过去随其所应。<a id="a-AM"></a>由此道理当知。<a id="a-AN"></a>宣说非实非有。<a id="a-AO"></a>复次过去行云何。<a id="a-AP"></a>谓相已灭没自性已舍。<a id="a-AQ"></a>现在行云何。<a id="a-AR"></a>谓相未灭没自性未舍生时暂住。<a id="a-AS"></a>未来行云何。<a id="a-AT"></a>谓因现有自相未生未得自性。<a id="a-AU"></a>问若彼诸行未来本无而得生者。<a id="a-AV"></a>空华兔角石女儿等何故不生。<a id="a-AW"></a>答由空华等无生因故。<a id="a-AX"></a>一切诸行各各差别定有生因。<a id="a-AY"></a>问若一切行各各差别有生因者。<a id="a-AZ"></a>何因缘故诸行俱时不顿生耶。<a id="a-Aa"></a>答诸行虽有各别生因。<a id="a-Ab"></a>然必待缘方得生起。<a id="a-Ac"></a>若彼彼行生缘现前。<a id="a-Ad"></a>彼彼行因生彼彼行。<a id="a-Ae"></a>是故诸行虽现有因。<a id="a-Af"></a>然无俱时顿生起过。</p>
  <p id="aAg">复次此中云何名诸行因。<a id="a-Ah"></a>何等名缘。<a id="a-Ai"></a>谓薄伽梵说。<a id="a-Aj"></a>诸行生缘略有四种。<a id="a-Ak"></a>一因缘。<a id="a-Al"></a>二等无间缘。<a id="a-Am"></a>三所缘缘。<a id="a-An"></a>四增上缘。<a id="a-Ao"></a>因缘一种亦因亦缘。<a id="a-Ap"></a>余之三种唯缘非因。<a id="a-Aq"></a>云何因缘。<a id="a-Ar"></a>谓诸色根根依及识。<a id="a-As"></a>此二略说。<a id="a-At"></a>能持一切诸法种子。<a id="a-Au"></a>随逐色根有诸色根种子及余色法种子一切心心所等种子。<a id="a-Av"></a>若随逐识有一切识种子及余无色法种子诸色根种子。<a id="a-Aw"></a>所余色法种子。<a id="a-Ax"></a>当知所余色法自性。<a id="a-Ay"></a>唯自种子之所随逐。<a id="a-Az"></a>除大种色。<a id="a-B0"></a>由大种色二种种子所随逐故。<a id="a-B1"></a>谓大种种子及造色种子。<a id="a-B2"></a>即此所立随逐差别种子相续。<a id="a-B3"></a>随其所应望所生法。<a id="a-B4"></a>是名因缘。</p>
  <p id="aB5">复次若诸色根及自大种。<a id="a-B6"></a>非心心所种子所随逐者。<a id="a-B7"></a>入灭尽定入无想定生无想天。<a id="a-B8"></a>后时不应识等更生。<a id="a-B9"></a>然必更生。<a id="a-BA"></a>是故当知心心所种子随逐色根。<a id="a-BB"></a>以此为缘彼得更生。</p>
  <p id="aBC">复次若诸识非色种子所随逐者。<a id="a-BD"></a>生无色界异生。<a id="a-BE"></a>从彼寿尽业尽没已还生下时。<a id="a-BF"></a>色无种子应不更生。<a id="a-BG"></a>然必更生。<a id="a-BH"></a>是故当知诸色种子随逐于识。<a id="a-BI"></a>以此为缘色法更生复次若诸异生由世间道入初静虑。<a id="a-BJ"></a>若得生彼尔时欲界诸染污法。<a id="a-BK"></a>及余欲界诸法种子。<a id="a-BL"></a>但被损伏不能永害。<a id="a-BM"></a>何以故。<a id="a-BN"></a>由此异生从彼定退欲界染法复现前故。<a id="a-BO"></a>从初静虑没已。<a id="a-BP"></a>复还生欲界故。</p>
  <p id="aBQ">复次损伏略有三种。<a id="a-BR"></a>一远离损伏。<a id="a-BS"></a>二厌患损伏。<a id="a-BT"></a>三奢摩他损伏。<a id="a-BU"></a>云何远离损伏。<a id="a-BV"></a>谓如有一弃舍家法趣于非家。<a id="a-BW"></a>远离种种受用欲具。<a id="a-BX"></a>受持禁戒。<a id="a-BY"></a>于所受持远离禁戒。<a id="a-BZ"></a>亲近修习若多修习。<a id="a-Ba"></a>由亲近修习多修习相续不断故。<a id="a-Bb"></a>于诸欲具心不趣入。<a id="a-Bc"></a>心不流散。<a id="a-Bd"></a>心不安住。<a id="a-Be"></a>心不爱乐。<a id="a-Bf"></a>亦不发起彼增上力缘彼境界所起烦恼。<a id="a-Bg"></a>如是名为远离损伏。<a id="a-Bh"></a>云何厌患损伏。<a id="a-Bi"></a>谓如有一或由过患想。<a id="a-Bj"></a>或由不净想。<a id="a-Bk"></a>或由青瘀等想。<a id="a-Bl"></a>或由随一如理作意。<a id="a-Bm"></a>如是如是厌患诸欲。<a id="a-Bn"></a>离未离欲然于诸欲修厌逆故。<a id="a-Bo"></a>心不趣入乃至广说。<a id="a-Bp"></a>如是名为厌患损伏。<a id="a-Bq"></a>云何奢摩他损伏。<a id="a-Br"></a>谓如有一由世间道。<a id="a-Bs"></a>得离欲界欲或离色界欲。<a id="a-Bt"></a>彼由奢摩他任持心相续故。<a id="a-Bu"></a>于欲色中心不趣入。<a id="a-Bv"></a>乃至广说。<a id="a-Bw"></a>如是名为奢摩他损伏。<a id="a-Bx"></a>若圣弟子由出世道离欲界欲。<a id="a-By"></a>乃至具得离三界欲。<a id="a-Bz"></a>尔时一切三界染污诸法种子皆悉永害。<a id="a-C0"></a>何以故。<a id="a-C1"></a>由圣弟子于现法中不复堪任从离欲退更起下地烦恼现前。<a id="a-C2"></a>或生上地。<a id="a-C3"></a>亦不堪任从彼没已还生下地。<a id="a-C4"></a>如谷麦等诸外种子安置空迥或于干器。<a id="a-C5"></a>虽不生芽非不种子。<a id="a-C6"></a>若火所损尔时毕竟不成种子。<a id="a-C7"></a>内法种子损伏永害道理亦尔。<a id="a-C8"></a>若圣弟子将入无余涅槃界时。<a id="a-C9"></a>所有一切善及无记诸法种子皆被损害。<a id="a-CA"></a>由染污法种子灭故。<a id="a-CB"></a>不复能感当来异熟果。<a id="a-CC"></a>亦不复能生自类果。<a id="a-CD"></a>当知是名第四损伏。<a id="a-CE"></a>所谓永害助伴损伏。</p>
  <p id="aCF">复次具缚者所有心起。<a id="a-CG"></a>若乐俱行或苦俱行。<a id="a-CH"></a>或不苦不乐俱行。<a id="a-CI"></a>此一切心。<a id="a-CJ"></a>皆乐种子。<a id="a-CK"></a>苦种子。<a id="a-CL"></a>不苦不乐种子之所随逐。<a id="a-CM"></a>若起善心或染污心或无记心。<a id="a-CN"></a>此一切心。<a id="a-CO"></a>皆善种子染污种子无记种子之所随逐。<a id="a-CP"></a>又诸有学不具缚者所有心生。<a id="a-CQ"></a>若世间善心或出世心。<a id="a-CR"></a>或染污心或无记心。<a id="a-CS"></a>此一切心。<a id="a-CT"></a>皆为一切修道所断烦恼种子之所随逐。<a id="a-CU"></a>由未断故有时得生。<a id="a-CV"></a>亦为所余诸法种子之所随逐。<a id="a-CW"></a>又诸无学一切烦恼已永断者所有心生。<a id="a-CX"></a>若世间善心。<a id="a-CY"></a>若出世心。<a id="a-CZ"></a>若无记心。<a id="a-Ca"></a>此一切心。<a id="a-Cb"></a>皆已永离染法种子。<a id="a-Cc"></a>但为一切善无记法种子随逐相续而生。<a id="a-Cd"></a>复次此所建立种子道理。<a id="a-Ce"></a>当知且依未建立阿赖耶识圣教而说。<a id="a-Cf"></a>若已建立阿赖耶识。<a id="a-Cg"></a>当知略说诸法种子。<a id="a-Ch"></a>一切皆依阿赖耶识。<a id="a-Ci"></a>又彼诸法若未永断。<a id="a-Cj"></a>若非所断。<a id="a-Ck"></a>随其所应所有种子随逐应知。</p>
  <p id="aCl">问如世尊言。<a id="a-Cm"></a>我说阿罗汉苾刍于四种增上心法现法安乐住中随一而退。<a id="a-Cn"></a>若彼一切染污种子皆已永害。<a id="a-Co"></a>云何复起下地烦恼。<a id="a-Cp"></a>若不复起彼云何退。<a id="a-Cq"></a>答退有二种。<a id="a-Cr"></a>一者断退。<a id="a-Cs"></a>二者住退。<a id="a-Ct"></a>言断退者唯是异生。<a id="a-Cu"></a>言住退者。<a id="a-Cv"></a>是诸圣者亦是异生。<a id="a-Cw"></a>若世间道断诸烦恼复起现前。<a id="a-Cx"></a>当知尔时断退故退。<a id="a-Cy"></a>亦是住退。<a id="a-Cz"></a>若出世道断烦恼已心营世务。<a id="a-D0"></a>不专修习如理作意。<a id="a-D1"></a>由此不能于其中间。<a id="a-D2"></a>现法乐住数起现前如先所得后亦如是。<a id="a-D3"></a>然其下地已断烦恼不复现前。<a id="a-D4"></a>如是名为住退故退。<a id="a-D5"></a>非是断退。<a id="a-D6"></a>又若已断一切烦恼成阿罗汉。<a id="a-D7"></a>而彼一切染法种子未永害者。<a id="a-D8"></a>云何名为心善解脱阿罗汉果诸漏永尽。<a id="a-D9"></a>若已永害。<a id="a-DA"></a>于相续中永无一切染法种子。<a id="a-DB"></a>尚不应起不正思惟。<a id="a-DC"></a>况诸烦恼。<a id="a-DD"></a>是故当知由出世道断烦恼者。<a id="a-DE"></a>定无有退。</p>
 </body>
</html>