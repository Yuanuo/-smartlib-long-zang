<!doctype html>
<html id="z3IBVLHvR" data-ver="1174">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第三十七</h1>
  <h2 id="a2">本地分中菩萨地初持瑜伽处威力品第五</h2>
  <p id="a3">云何诸佛菩萨威力。<a id="a-4"></a>当知略有三种。<a id="a-5"></a>一者圣威力。<a id="a-6"></a>谓佛菩萨得定自在。<a id="a-7"></a>依定自在随其所欲一切事。<a id="a-8"></a>成心调柔故善修心。<a id="a-9"></a>故是名圣威力。<a id="a-A"></a>二者法威力。<a id="a-B"></a>谓诸胜法有广大果有大胜利。<a id="a-C"></a>是名法威力。<a id="a-D"></a>此中法者。<a id="a-E"></a>即是六种波罗蜜多。<a id="a-F"></a>所谓布施乃至般若。<a id="a-G"></a>如是诸法有大威力。<a id="a-H"></a>名法威力。<a id="a-I"></a>三者俱生威力。<a id="a-J"></a>谓佛菩萨先集广大福德资粮。<a id="a-K"></a>证得俱生甚希奇法。<a id="a-L"></a>是名俱生威力。</p>
  <p id="aM">又佛菩萨如是威力品类差别复有五种。<a id="a-N"></a>一者神通威力。<a id="a-O"></a>二者法威力。<a id="a-P"></a>三者俱生威力。<a id="a-Q"></a>四者共诸声闻独觉威力。<a id="a-R"></a>五者不共声闻独觉威力。</p>
  <p id="aS">云何诸佛菩萨神通威力。<a id="a-T"></a>谓六神通。<a id="a-U"></a>一者神境智作证通。<a id="a-V"></a>二者随念宿住智作证通。<a id="a-W"></a>三者天耳智作证通。<a id="a-X"></a>四者见死生智作证通。<a id="a-Y"></a>五者知心差别智作证通。<a id="a-Z"></a>六者漏尽智作证通。<a id="a-a"></a>是名神通威力。</p>
  <p id="ab">云何诸佛菩萨神境智通。<a id="a-c"></a>谓佛菩萨神境智通略有二种。<a id="a-d"></a>一者能变通二者能化通。<a id="a-e"></a>如是二种品类差别各有多种。<a id="a-f"></a>云何能变神境智通品类差别。<a id="a-g"></a>谓十八变。<a id="a-h"></a>一者振动。<a id="a-i"></a>二者炽然。<a id="a-j"></a>三者流布。<a id="a-k"></a>四者示现。<a id="a-l"></a>五者转变。<a id="a-m"></a>六者往来。<a id="a-n"></a>七者卷。<a id="a-o"></a>八者舒。<a id="a-p"></a>九者众像入身。<a id="a-q"></a>十者同类往趣。<a id="a-r"></a>十一者显。<a id="a-s"></a>十二者隐。<a id="a-t"></a>十三者所作自在。<a id="a-u"></a>十四者制他神通。<a id="a-v"></a>十五者能施辩才。<a id="a-w"></a>十六者能施忆念。<a id="a-x"></a>十七者能施安乐。<a id="a-y"></a>十八者放大光明。<a id="a-z"></a>如是等类皆名能变神境智通。<a id="a-10"></a>振动者。<a id="a-11"></a>谓佛菩萨得定自在心调柔故。<a id="a-12"></a>善修心故。<a id="a-13"></a>依定自在普能振动寺馆舍宅。<a id="a-14"></a>村邑聚落。<a id="a-15"></a>城郭国土那落迦世界傍生世界。<a id="a-16"></a>祖父世界人世界。<a id="a-17"></a>天世界一四大洲。<a id="a-18"></a>一千世界二千世界。<a id="a-19"></a>三千大千世界。<a id="a-1A"></a>百三千大千世界。<a id="a-1B"></a>千三千大千世界。<a id="a-1C"></a>百千三千大千世界。<a id="a-1D"></a>乃至无量无数三千大千世界皆能振动。<a id="a-1E"></a>是名振动。<a id="a-1F"></a>炽然者。<a id="a-1G"></a>谓佛菩萨依定自在。<a id="a-1H"></a>从其身上发猛焰火。<a id="a-1I"></a>于其身下注清冷水。<a id="a-1J"></a>从其身下发猛焰火。<a id="a-1K"></a>于其身上注清冷水。<a id="a-1L"></a>入火界定举身洞然。<a id="a-1M"></a>遍诸身分出种种焰青黄赤白红紫碧绿颇胝迦色。<a id="a-1N"></a>是名炽然。<a id="a-1O"></a>流布者。<a id="a-1P"></a>谓佛菩萨依定自在。<a id="a-1Q"></a>流布光明遍满一切寺馆舍宅。<a id="a-1R"></a>乃至无量无数世界无不充满。<a id="a-1S"></a>如前振动。<a id="a-1T"></a>是名流布。<a id="a-1U"></a>示现者。<a id="a-1V"></a>谓佛菩萨依定自在。<a id="a-1W"></a>如其所乐示彼一切诸来会众沙门婆罗门声闻菩萨。<a id="a-1X"></a>天龙药叉健达缚。<a id="a-1Y"></a>阿素洛揭路荼紧捺洛牟呼洛伽人非人等。<a id="a-1Z"></a>令悉现见。<a id="a-1a"></a>下诸恶趣上诸人天复令现见。<a id="a-1b"></a>诸余佛土及于其中诸佛菩萨。<a id="a-1c"></a>乃至超过殑伽沙等诸佛国土种种名声所表佛土。<a id="a-1d"></a>及彼土中某名如来悉令现见。<a id="a-1e"></a>亦为宣说彼佛土名及如来名齐彼至此。<a id="a-1f"></a>若复过彼诸佛国土及诸如来。<a id="a-1g"></a>随其所欲乃至所欲。<a id="a-1h"></a>皆令现见亦为宣说。<a id="a-1i"></a>是名示现。<a id="a-1j"></a>转变者。<a id="a-1k"></a>谓佛菩萨依定自在。<a id="a-1l"></a>若于其地。<a id="a-1m"></a>起水胜解即令成水。<a id="a-1n"></a>如实非余。<a id="a-1o"></a>火风胜解亦复如是。<a id="a-1p"></a>若于其水起地胜解即令成地。<a id="a-1q"></a>如实非余。<a id="a-1r"></a>火风胜解亦复如是。<a id="a-1s"></a>若于其火起地胜解即令成地。<a id="a-1t"></a>如实非余。<a id="a-1u"></a>水风胜解亦复如是。<a id="a-1v"></a>若于其风起地胜解即令成地。<a id="a-1w"></a>如实非余。<a id="a-1x"></a>水火胜解亦复如是。<a id="a-1y"></a>若于一切起余胜解。<a id="a-1z"></a>即随胜解如实非余。<a id="a-20"></a>如于大种互相转变。<a id="a-21"></a>色香味触当知亦尔。<a id="a-22"></a>若于草叶牛冀泥等。<a id="a-23"></a>起于饮食车乘衣服严饰资具种种涂香华鬘胜解。<a id="a-24"></a>即随胜解如实非余。<a id="a-25"></a>若于沙石瓦砾等物。<a id="a-26"></a>起于末尼真珠琉璃螺贝壁玉珊瑚胜解。<a id="a-27"></a>即随胜解如实非余。<a id="a-28"></a>若于诸山雪山王等起金胜解。<a id="a-29"></a>即随胜解如实非余。<a id="a-2A"></a>若于一切起余胜解。<a id="a-2B"></a>即随胜解如实非余。<a id="a-2C"></a>若于好色有情起恶色胜解。<a id="a-2D"></a>于恶色有情起好色胜解。<a id="a-2E"></a>于俱非有情起好色恶色胜解。<a id="a-2F"></a>于俱有情起俱非胜解。<a id="a-2G"></a>即随胜解如实非余。<a id="a-2H"></a>如于好色恶色。<a id="a-2I"></a>于具支节不具支节及肥瘦等当知亦尔。<a id="a-2J"></a>如是于余所有自相可变色物起余胜解。<a id="a-2K"></a>皆随胜解一切转变。<a id="a-2L"></a>如实非余。<a id="a-2M"></a>是名转变。<a id="a-2N"></a>往来者。<a id="a-2O"></a>谓佛菩萨依定自在。<a id="a-2P"></a>随其所乐于诸墙壁山石等中。<a id="a-2Q"></a>纵身往来无有滞碍。<a id="a-2R"></a>广说乃至往于梵世。<a id="a-2S"></a>乃至上至色究竟天还来无碍。<a id="a-2T"></a>或复傍于无量无数三千大千世界。<a id="a-2U"></a>若往若来皆无滞碍。<a id="a-2V"></a>或运粗重四大种身。<a id="a-2W"></a>或于远处作近胜解。<a id="a-2X"></a>或如意势速疾往来。<a id="a-2Y"></a>是名往来。<a id="a-2Z"></a>卷舒者。<a id="a-2a"></a>谓佛菩萨依定自在。<a id="a-2b"></a>能卷一切雪山王等如一极微。<a id="a-2c"></a>舒一极微令如一切雪山王等。<a id="a-2d"></a>是名卷舒。<a id="a-2e"></a>众像入身者。<a id="a-2f"></a>谓佛菩萨依定自在。<a id="a-2g"></a>能以种种现前大众。<a id="a-2h"></a>及以一切村邑聚落。<a id="a-2i"></a>草木丛林。<a id="a-2j"></a>诸山大地一切色像内己身中。<a id="a-2k"></a>令诸大众各各自知入其身内。<a id="a-2l"></a>是名众像入身。<a id="a-2m"></a>同类往趣者。<a id="a-2n"></a>谓佛菩萨依定自在。<a id="a-2o"></a>或能往趣刹帝利众。<a id="a-2p"></a>同其色类如彼形量似彼言音。<a id="a-2q"></a>彼若以此名如是义。<a id="a-2r"></a>亦即以此名如是义。<a id="a-2s"></a>彼不以此名如是义。<a id="a-2t"></a>亦不以此名如是义。<a id="a-2u"></a>然后为其演说正法。<a id="a-2v"></a>示现教导赞励庆慰。<a id="a-2w"></a>化事既终欻然隐没。<a id="a-2x"></a>没后时众迭相顾言。<a id="a-2y"></a>不知没者天耶人耶。<a id="a-2z"></a>如能往趣刹帝利众。<a id="a-30"></a>如是往趣婆罗门众。<a id="a-31"></a>若沙门众。<a id="a-32"></a>若长者众若居士众。<a id="a-33"></a>四大王天三十三天。<a id="a-34"></a>夜摩天睹史多天。<a id="a-35"></a>乐变化天他化自在天。<a id="a-36"></a>梵众天梵先益天。<a id="a-37"></a>大梵天少。<a id="a-38"></a>光天。<a id="a-39"></a>无量光天光音天。<a id="a-3A"></a>少净天无量净天。<a id="a-3B"></a>遍净天无云天。<a id="a-3C"></a>福生天广果天。<a id="a-3D"></a>无烦天无热天。<a id="a-3E"></a>善现天善见天。<a id="a-3F"></a>色究竟天。<a id="a-3G"></a>当知亦尔。<a id="a-3H"></a>是名同类往趣。<a id="a-3I"></a>隐显者。<a id="a-3J"></a>谓佛菩萨依定自在。<a id="a-3K"></a>于大众前百度千度或过于是。<a id="a-3L"></a>隐没自身复令显现。<a id="a-3M"></a>是名隐显。<a id="a-3N"></a>所作自在者。<a id="a-3O"></a>谓佛菩萨依定自在。<a id="a-3P"></a>普于一切诸有情界往来住等所作事中皆自在转。<a id="a-3Q"></a>令去即去令住即住。<a id="a-3R"></a>令来即来令语即语。<a id="a-3S"></a>是名所作自在。<a id="a-3T"></a>制他神通者。<a id="a-3U"></a>谓佛菩萨依定自在。<a id="a-3V"></a>能制伏他所现神通。<a id="a-3W"></a>如来神通普能制伏其余一切具神通者所现神通。<a id="a-3X"></a>如其所欲令事成办究竟。<a id="a-3Y"></a>菩萨一生所系。<a id="a-3Z"></a>或最后有所有神通。<a id="a-3a"></a>除诸如来等类菩萨。<a id="a-3b"></a>悉能制伏其余一切具神通者所现神通。<a id="a-3c"></a>诸余菩萨所有神通。<a id="a-3d"></a>除入上地等类菩萨。<a id="a-3e"></a>悉能制伏其余一切具神通者所现神通。<a id="a-3f"></a>是名制他神通。<a id="a-3g"></a>能施辩才者。<a id="a-3h"></a>谓佛菩萨依定自在。<a id="a-3i"></a>若诸有情辩才穷尽能与辩才。<a id="a-3j"></a>是名能施辩才。<a id="a-3k"></a>能施忆念者。<a id="a-3l"></a>谓佛菩萨依定自在。<a id="a-3m"></a>若诸有情于法失念能与忆念。<a id="a-3n"></a>是名能施忆念。<a id="a-3o"></a>能施安乐者。<a id="a-3p"></a>谓佛菩萨依定自在。<a id="a-3q"></a>说正法时与听法者饶益身心轻安之乐。<a id="a-3r"></a>令离诸盖专心听法。<a id="a-3s"></a>暂时方便而非究竟。<a id="a-3t"></a>又令诸界互相违变能为损害。<a id="a-3u"></a>非人所行灾疠疾疫皆得息灭。<a id="a-3v"></a>是名能施安乐。<a id="a-3w"></a>放大光明者。<a id="a-3x"></a>谓佛菩萨依定自在。<a id="a-3y"></a>以神通力身放光明。<a id="a-3z"></a>或有一光往十方面无量无数诸世界中。<a id="a-40"></a>令恶趣等一切有情息彼众苦。<a id="a-41"></a>或有一光往诸天界。<a id="a-42"></a>令大威德天龙药叉健达缚阿素洛揭路荼紧捺洛牟呼洛伽等。<a id="a-43"></a>住自宫中。<a id="a-44"></a>蒙光觉悟皆来集会。<a id="a-45"></a>或有一光往十方面无量无数诸世界中。<a id="a-46"></a>令住他方世界菩萨蒙光觉悟皆来集会。<a id="a-47"></a>以要言之。<a id="a-48"></a>诸如来等能放无量无数品类种种光明。<a id="a-49"></a>能作无量无数世界无量无数诸有情类无量无数利益之事。<a id="a-4A"></a>是名放大光明。<a id="a-4B"></a>当知如是一切能变神境智通品类差别。<a id="a-4C"></a>一一分别无量无数。<a id="a-4D"></a>由此神通能转所余有自性物。<a id="a-4E"></a>令成余物。<a id="a-4F"></a>故名能变神境智通。</p>
  <p id="a4G">云何能化神境智通品类差别。<a id="a-4H"></a>谓若略说。<a id="a-4I"></a>无事而有。<a id="a-4J"></a>是名为化。<a id="a-4K"></a>能以化心随其所欲。<a id="a-4L"></a>造作种种未曾有事。<a id="a-4M"></a>故名能化神境智通。<a id="a-4N"></a>此复多种。<a id="a-4O"></a>或化为身及化为境。<a id="a-4P"></a>或化为语。<a id="a-4Q"></a>或化为身及化为境者。<a id="a-4R"></a>化似自身或不相似。<a id="a-4S"></a>化似他身或不相似。<a id="a-4T"></a>又所化身若自若他或似不似。<a id="a-4U"></a>唯能化作与根相似。<a id="a-4V"></a>根所依处而非实根。<a id="a-4W"></a>复能化作相似境界。<a id="a-4X"></a>谓饮食等。<a id="a-4Y"></a>末尼真珠琉璃宝等。<a id="a-4Z"></a>所有色香味触所摄外资生具。<a id="a-4a"></a>若彼相似若异于彼。<a id="a-4b"></a>随其所欲一切能化。<a id="a-4c"></a>又所化身与己同类。<a id="a-4d"></a>非一众多种种差别。<a id="a-4e"></a>或作天龙药叉健达缚。<a id="a-4f"></a>阿素洛揭路荼紧捺洛牟呼洛伽色像。<a id="a-4g"></a>或作人傍生鬼那洛迦色像。<a id="a-4h"></a>或作声闻独觉菩萨如来色像。<a id="a-4i"></a>若所化身与菩萨身极相似者。<a id="a-4j"></a>名所化身与自相似。<a id="a-4k"></a>若不尔者名所化身非自相似。<a id="a-4l"></a>又所化身与他同类亦有多种。<a id="a-4m"></a>若作天身与彼天身极相似者。<a id="a-4n"></a>名所化身与他相似。<a id="a-4o"></a>若不尔者名所化身非他相似。<a id="a-4p"></a>如作天身。<a id="a-4q"></a>乃至佛身当知亦尔。<a id="a-4r"></a>云何此中化作多身。<a id="a-4s"></a>谓佛菩萨于十方面无量无数诸世界中。<a id="a-4t"></a>一时化作种种形类。<a id="a-4u"></a>能为无量无数有情作利益事。<a id="a-4v"></a>如是所化种种形类。<a id="a-4w"></a>于中或有诸佛菩萨虽灭度后由住持力而故随转。<a id="a-4x"></a>或有暂时作利益已化事便息。<a id="a-4y"></a>又佛菩萨或作化事。<a id="a-4z"></a>唯令众生睹见而已。<a id="a-50"></a>如幻所作不堪受用。<a id="a-51"></a>或复化作饮食衣服末尼真珠琉璃螺贝壁玉珊瑚车乘等事与实无异。<a id="a-52"></a>如是所作财食众具。<a id="a-53"></a>令诸众生常得受用。<a id="a-54"></a>是名化身及化境界。<a id="a-55"></a>或化为语者。<a id="a-56"></a>或有化语妙音相应。<a id="a-57"></a>或有化语广音具足。<a id="a-58"></a>或有化语系属于目。<a id="a-59"></a>或有化语系属于他。<a id="a-5A"></a>或有化语无所系属。<a id="a-5B"></a>或有化语宣说正法言词所摄。<a id="a-5C"></a>或有化语诲责放逸言词所摄。<a id="a-5D"></a>妙音相应者。<a id="a-5E"></a>谓佛菩萨所说化语。<a id="a-5F"></a>其声深远如云雷音。<a id="a-5G"></a>其声和雅如频迦音。<a id="a-5H"></a>能感众心甚可爱乐。<a id="a-5I"></a>又此化语圆上微妙显了。<a id="a-5J"></a>易解乐闻无逆无依无尽。<a id="a-5K"></a>广音具足者。<a id="a-5L"></a>谓佛菩萨所说化语其声广大。<a id="a-5M"></a>随其所乐无量种类。<a id="a-5N"></a>天龙药叉健达缚。<a id="a-5O"></a>阿素洛揭路荼紧捺洛牟呼洛伽。<a id="a-5P"></a>声闻菩萨人非人等。<a id="a-5Q"></a>无量众会。<a id="a-5R"></a>一踰缮那皆悉充满。<a id="a-5S"></a>以妙圆音随类遍告。<a id="a-5T"></a>又随所乐小千世界二千世界三千世界。<a id="a-5U"></a>乃至十方无量无数诸世界中。<a id="a-5V"></a>若近若远所有众会。<a id="a-5W"></a>以妙圆音随类遍告。<a id="a-5X"></a>于此声中出种种音。<a id="a-5Y"></a>为诸众生。<a id="a-5Z"></a>说种种法。<a id="a-5a"></a>随其所应各得义利。<a id="a-5b"></a>系属于自者。<a id="a-5c"></a>谓佛菩萨所说化语。<a id="a-5d"></a>于化自身出种种音。<a id="a-5e"></a>宣说正法诲责放逸。<a id="a-5f"></a>系属于他者。<a id="a-5g"></a>谓佛菩萨所说化语。<a id="a-5h"></a>于化他身宣说正法诲责放逸。<a id="a-5i"></a>无所系属者。<a id="a-5j"></a>谓佛菩萨所说化语。<a id="a-5k"></a>或于空中或于所化非情法上而有所说。<a id="a-5l"></a>宣说正法言词所摄者。<a id="a-5m"></a>谓佛菩萨所说化语。<a id="a-5n"></a>开示正理令诸愚痴于种种法皆得悟解。<a id="a-5o"></a>诲责放逸。<a id="a-5p"></a>言词所摄者。<a id="a-5q"></a>谓佛菩萨所说化语。<a id="a-5r"></a>为不愚痴获得净信。<a id="a-5s"></a>而放逸者责其放逸令生惭愧。<a id="a-5t"></a>诲不放逸令勤修学。<a id="a-5u"></a>如是所说众多化事略有三种。<a id="a-5v"></a>化身化境及以化语。<a id="a-5w"></a>当知如是一切。<a id="a-5x"></a>能化神境智通品类差别。<a id="a-5y"></a>一一分别无量无数。</p>
  <p id="a5z">如是二种诸佛菩萨神境智通能办二事。<a id="a-60"></a>一者示现种种神通。<a id="a-61"></a>引诸众生入佛圣教。<a id="a-62"></a>二者示现种种神通。<a id="a-63"></a>惠施无量受苦众生。<a id="a-64"></a>众多品类利益安乐。<a id="a-65"></a>云何诸佛菩萨随念宿住智通。<a id="a-66"></a>谓佛菩萨以宿住智。<a id="a-67"></a>自能随念己之宿住。<a id="a-68"></a>曾于如是有情类中我如是名。<a id="a-69"></a>如经广说。<a id="a-6A"></a>亦能随念他诸有情身等一切品类差别。<a id="a-6B"></a>如自随念己事无异。<a id="a-6C"></a>又能令他得宿住智。<a id="a-6D"></a>能自随念前际所经若自若他身等一切品类差别。<a id="a-6E"></a>曾于如是有情类中。<a id="a-6F"></a>我如是名。<a id="a-6G"></a>乃至广说。<a id="a-6H"></a>如是有情转复令他得宿住智。<a id="a-6I"></a>能自随念一切宿住。<a id="a-6J"></a>如前无异。<a id="a-6K"></a>如是展转令忆宿住。<a id="a-6L"></a>皆如自己于现法中。<a id="a-6M"></a>又能随念诸微细事所有一切若少若多先所造作先所思惟。<a id="a-6N"></a>皆无忘失。<a id="a-6O"></a>又能随念无间刹那。<a id="a-6P"></a>次第所作无间断故。<a id="a-6Q"></a>又能随念有量有数宿住差别。<a id="a-6R"></a>所知时劫可算数故。<a id="a-6S"></a>又能随念无量无数宿住差别。<a id="a-6T"></a>所知时劫不可数故。<a id="a-6U"></a>以要言之。<a id="a-6V"></a>此宿住智于如是处于如是类于如是量。<a id="a-6W"></a>随其所欲皆无碍转。<a id="a-6X"></a>如是名为诸佛。<a id="a-6Y"></a>菩萨随念宿住所摄威力。<a id="a-6Z"></a>又由随念宿住智故忆念本生。<a id="a-6a"></a>为诸有情开示先世种种品类第一希有菩萨所行难行苦行。<a id="a-6b"></a>令于佛所生净信故。<a id="a-6c"></a>起恭敬故。<a id="a-6d"></a>令于生死深厌离故。<a id="a-6e"></a>又由此智忆念本事。<a id="a-6f"></a>为诸众生开示种种先世相应业果异熟。<a id="a-6g"></a>为令妄计前际常论一分常论常见众生破常见故。</p>
  <p id="a6h">云何诸佛菩萨天耳智通。<a id="a-6i"></a>谓佛菩萨以净天耳。<a id="a-6j"></a>能于种种天声人声。<a id="a-6k"></a>圣声非圣声。<a id="a-6l"></a>大声小声。<a id="a-6m"></a>辩声非辩声。<a id="a-6n"></a>化声非化声。<a id="a-6o"></a>远声近声。<a id="a-6p"></a>皆悉得闻。<a id="a-6q"></a>闻天声者。<a id="a-6r"></a>若不作意。<a id="a-6s"></a>下从欲界上至色究竟宫。<a id="a-6t"></a>其中受生诸有情类种种音声皆悉能闻。<a id="a-6u"></a>若作意时。<a id="a-6v"></a>过是已上诸世界声皆亦能闻。<a id="a-6w"></a>闻人声者。<a id="a-6x"></a>遍于一切傍四大洲受生有情种种音声皆悉能闻。<a id="a-6y"></a>闻圣声者。<a id="a-6z"></a>于诸如来声闻独觉及诸菩萨。<a id="a-70"></a>若从彼闻展转为余诸有情类。<a id="a-71"></a>宣说种种示现教导赞励庆慰。<a id="a-72"></a>劝修诸善劝舍诸恶。<a id="a-73"></a>所有音声皆悉能闻。<a id="a-74"></a>又于一切无染污心。<a id="a-75"></a>受持读诵论议决择。<a id="a-76"></a>无倒谏诲为作忆念教授教诫。<a id="a-77"></a>及余所有善言善说能引义利种种音声皆悉能闻。<a id="a-78"></a>如是等类名闻圣声。<a id="a-79"></a>闻非圣声者。<a id="a-7A"></a>于诸有情虑妄离间邪绮粗犷。<a id="a-7B"></a>生下恶趣。<a id="a-7C"></a>生上天趣。<a id="a-7D"></a>生傍人趣种种音声。<a id="a-7E"></a>皆悉能闻。<a id="a-7F"></a>闻大声者。<a id="a-7G"></a>谓于大众生声大集会。<a id="a-7H"></a>声种种苦具所逼切声。<a id="a-7I"></a>大号哭声相呼召声。<a id="a-7J"></a>大雷吼声诸螺贝声。<a id="a-7K"></a>诸鼓角等种种音声。<a id="a-7L"></a>皆悉能闻。<a id="a-7M"></a>闻小声者。<a id="a-7N"></a>下至耳语诸微细声皆悉能闻。<a id="a-7O"></a>闻辩声者。<a id="a-7P"></a>于义易了种种音声皆悉能闻。<a id="a-7Q"></a>闻非辩声者。<a id="a-7R"></a>于义难了种种音声谓达罗弭荼种种明咒。<a id="a-7S"></a>风铃树响鹦鹉鸲鹆。<a id="a-7T"></a>百舌鹂黄命命鸟等所出音声皆悉能闻。<a id="a-7U"></a>闻化声者。<a id="a-7V"></a>谓于一切得心自在具神通者。<a id="a-7W"></a>依神通力所化音声。<a id="a-7X"></a>皆悉能闻。<a id="a-7Y"></a>闻非化声者。<a id="a-7Z"></a>谓于种种异彼音声。<a id="a-7a"></a>皆悉能闻。<a id="a-7b"></a>闻远声者。<a id="a-7c"></a>除佛菩萨所住聚落城邑等中所有音声。<a id="a-7d"></a>于余乃至无量无数世界中声。<a id="a-7e"></a>皆悉能闻。<a id="a-7f"></a>闻近声者。<a id="a-7g"></a>闻所除声。<a id="a-7h"></a>云何诸佛菩萨见死生智通。<a id="a-7i"></a>谓佛菩萨以超过人清净天眼。<a id="a-7j"></a>见诸有情死时生时妙色恶色若劣若胜。<a id="a-7k"></a>及于后际生已增长诸根。<a id="a-7l"></a>成熟身诸所作善恶无记差别而转。<a id="a-7m"></a>又现见知诸光明色诸微细色诸变化色诸净妙色。<a id="a-7n"></a>下至无间上至色究竟宫。<a id="a-7o"></a>不由作意皆能见知。<a id="a-7p"></a>若作意时能见上下无量无数余世界色。<a id="a-7q"></a>亦能见傍无量无数诸世界中一切诸色。<a id="a-7r"></a>乃至能见彼彼佛土彼彼如来安坐彼彼异类大会宣说正法。<a id="a-7s"></a>显然无乱。</p>
  <p id="a7t">又佛菩萨以净天眼。<a id="a-7u"></a>普见十方无量无数诸有情类身之所作净不净业。<a id="a-7v"></a>既见彼已随其所应随其所宜。<a id="a-7w"></a>施作种种利益安乐。<a id="a-7x"></a>以净天耳。<a id="a-7y"></a>普闻十方无量无数诸有情类语之所作净不净业。<a id="a-7z"></a>既闻彼已随其所应随其所宜。<a id="a-80"></a>施作种种利益安乐。<a id="a-81"></a>是名略说诸佛菩萨天眼天耳之所作业。</p>
  <p id="a82">云何诸佛菩萨知心差别智通。<a id="a-83"></a>谓佛菩萨以他心智。<a id="a-84"></a>遍知十方无量无数诸世界中他有情类。<a id="a-85"></a>若有缠烦恼心。<a id="a-86"></a>若离缠烦恼心。<a id="a-87"></a>若有随缚有随眠烦恼心。<a id="a-88"></a>若离随缚离随眠烦恼心。<a id="a-89"></a>又遍了知有染心邪愿心。<a id="a-8A"></a>谓诸外道心及有爱染心。<a id="a-8B"></a>又遍了知无染心正愿心。<a id="a-8C"></a>谓与上相违心。<a id="a-8D"></a>又遍了知劣心。<a id="a-8E"></a>谓生欲界诸有情类。<a id="a-8F"></a>下至一切禽兽等心。<a id="a-8G"></a>又遍了知中心。<a id="a-8H"></a>谓生色界诸有情类诸所有心。<a id="a-8I"></a>又遍了知胜心。<a id="a-8J"></a>谓生无色界诸有情类诸所有心。<a id="a-8K"></a>又遍了知乐相应心苦相应心不苦不乐相应心。<a id="a-8L"></a>又能以一知他心智。<a id="a-8M"></a>于一有情如是所有。<a id="a-8N"></a>如是体性。<a id="a-8O"></a>如是品类。<a id="a-8P"></a>如是行相。<a id="a-8Q"></a>如是分齐心起现前。<a id="a-8R"></a>于一念顷并如实知。<a id="a-8S"></a>又能以一知他心智。<a id="a-8T"></a>于多有情如是所有。<a id="a-8U"></a>如是体性。<a id="a-8V"></a>如是品类。<a id="a-8W"></a>如是行相。<a id="a-8X"></a>如是分齐心起现前。<a id="a-8Y"></a>于一念顷并如实知。<a id="a-8Z"></a>又佛菩萨此他心通。<a id="a-8a"></a>知诸有情诸根胜劣。<a id="a-8b"></a>知诸有情种种胜解。<a id="a-8c"></a>知诸有情种种界行。<a id="a-8d"></a>随其所应能正安处趣涅槃宫种种正行。<a id="a-8e"></a>当知是名此所作业。</p>
  <p id="a8f">云何诸佛菩萨漏尽智通。<a id="a-8g"></a>谓佛菩萨如实了知烦恼尽。<a id="a-8h"></a>得如实了知若自若他于诸漏尽已得未得。<a id="a-8i"></a>如实了知若自若他所有能得漏尽方便。<a id="a-8j"></a>如能如实了知方便。<a id="a-8k"></a>于非方便亦如实知。<a id="a-8l"></a>如实知他于漏尽得有增上慢。<a id="a-8m"></a>如实知他于漏尽得离增上慢。<a id="a-8n"></a>又诸菩萨虽能如实了知一切漏尽功德能证方便。<a id="a-8o"></a>而不作证。<a id="a-8p"></a>是故菩萨于有漏事及与诸漏不速舍离。<a id="a-8q"></a>虽行种种有漏事中而不染污。<a id="a-8r"></a>如是威力于诸威力最为殊胜。<a id="a-8s"></a>又佛菩萨由漏尽智自无染污。<a id="a-8t"></a>亦善为他广分别说坏增上慢。<a id="a-8u"></a>当知是名此所作业。</p>
  <p id="a8v">云何法威力。<a id="a-8w"></a>谓布施威力乃至般若威力。<a id="a-8x"></a>此布施等诸法威力。<a id="a-8y"></a>应知一一略有四相。<a id="a-8z"></a>一者断所对治相。<a id="a-90"></a>二者资粮成熟相。<a id="a-91"></a>三者饶益自他相。<a id="a-92"></a>四者与当来果相。<a id="a-93"></a>布施四相者。<a id="a-94"></a>谓诸菩萨修行惠施能断悭吝。<a id="a-95"></a>施所对治。<a id="a-96"></a>是名第一。<a id="a-97"></a>即此惠施能作自己菩提资粮。<a id="a-98"></a>亦即能作布施摄事成熟有情。<a id="a-99"></a>是名第二。<a id="a-9A"></a>施先意悦施时心净施已无悔。<a id="a-9B"></a>于三时中心常欢喜。<a id="a-9C"></a>以自饶益亦能除他饥渴寒热种种疾病。<a id="a-9D"></a>所欲匮乏怖畏众苦以饶益他。<a id="a-9E"></a>是名第三。<a id="a-9F"></a>于当来世在在生处恒常富乐。<a id="a-9G"></a>得大禄位得大财宝。<a id="a-9H"></a>得大朋党得大眷属。<a id="a-9I"></a>是名第四。<a id="a-9J"></a>是名布施威力四相。<a id="a-9K"></a>此外无有若过若增。<a id="a-9L"></a>持戒四相者。<a id="a-9M"></a>谓诸菩萨受持清净身语律仪能断犯戒。<a id="a-9N"></a>戒所对治。<a id="a-9O"></a>是名第一。<a id="a-9P"></a>即所受持清净尸罗。<a id="a-9Q"></a>能为自己菩提资粮。<a id="a-9R"></a>亦即能作同事摄事成熟有情。<a id="a-9S"></a>是名第二。<a id="a-9T"></a>受持净戒。<a id="a-9U"></a>舍离犯戒。<a id="a-9V"></a>为缘所生怖畏众罪怨敌等事。<a id="a-9W"></a>寝寤安乐以自饶益。<a id="a-9X"></a>又由净戒无悔欢喜。<a id="a-9Y"></a>乃至心定以自饶益。<a id="a-9Z"></a>受持净戒不损恼他。<a id="a-9a"></a>普施一切有情无畏以饶益他。<a id="a-9b"></a>是名第三。<a id="a-9c"></a>由是因缘身坏已后。<a id="a-9d"></a>生于善趣天世界中。<a id="a-9e"></a>是名第四。<a id="a-9f"></a>是名持戒威力四相。<a id="a-9g"></a>此外无有若过若增。<a id="a-9h"></a>忍辱四相者。<a id="a-9i"></a>谓诸菩萨修行忍辱能断不忍。<a id="a-9j"></a>忍所对治。<a id="a-9k"></a>是名第一。<a id="a-9l"></a>即此忍辱能作自己菩提资粮。<a id="a-9m"></a>亦即能作同事摄事成熟有情。<a id="a-9n"></a>是名第二。<a id="a-9o"></a>由此忍辱济[打-丁+犬]自他大怖畏事饶益自他。<a id="a-9p"></a>是名第三。<a id="a-9q"></a>由是因缘能令菩萨于当来世。<a id="a-9r"></a>无多怨敌。<a id="a-9s"></a>无多离隔。<a id="a-9t"></a>无多忧苦。<a id="a-9u"></a>于现法中。<a id="a-9v"></a>临命终时心无忧悔。<a id="a-9w"></a>身坏已后生于善趣天世界中。<a id="a-9x"></a>是名第四。<a id="a-9y"></a>是名忍辱威力四相。<a id="a-9z"></a>此外无有若过若增。<a id="a-A0"></a>精进四相者。<a id="a-A1"></a>谓诸菩萨住勤精进。<a id="a-A2"></a>能断解怠。<a id="a-A3"></a>精进所治。<a id="a-A4"></a>是名第一。<a id="a-A5"></a>即此精进能作自己菩提资粮及所依止。<a id="a-A6"></a>亦即能作同事摄事成熟有情。<a id="a-A7"></a>是名第二。<a id="a-A8"></a>勤精进故得安乐住。<a id="a-A9"></a>不为一切恶不善法之所杂乱。<a id="a-AA"></a>后后所证转胜于前倍生观喜。<a id="a-AB"></a>以自饶益勤修善品。<a id="a-AC"></a>不以身语损恼于他。<a id="a-AD"></a>令他发生精进乐欲以饶益他。<a id="a-AE"></a>是名第三。<a id="a-AF"></a>由此因力于当来世。<a id="a-AG"></a>爱乐殊胜士夫功业。<a id="a-AH"></a>是名第四。<a id="a-AI"></a>是名精进威力四相。<a id="a-AJ"></a>此外无有若过若增。<a id="a-AK"></a>静虑四相者。<a id="a-AL"></a>谓诸菩萨入静虑时。<a id="a-AM"></a>能断烦恼语言寻伺喜乐色想等随烦恼。<a id="a-AN"></a>静虑所治。<a id="a-AO"></a>是名第一。<a id="a-AP"></a>即此静虑能作自己菩提资粮及所依止。<a id="a-AQ"></a>亦即能作同事摄事成熟有情。<a id="a-AR"></a>是名第二。<a id="a-AS"></a>现法乐住以自饶益。<a id="a-AT"></a>其心寂静最极寂静远离贪爱。<a id="a-AU"></a>于诸有情无损无恼以饶益他。<a id="a-AV"></a>是名第三。<a id="a-AW"></a>由此因缘智得清净能发神通。<a id="a-AX"></a>于当来世生净天处得静虑果。<a id="a-AY"></a>是名第四。<a id="a-AZ"></a>是名静虑威力四相。<a id="a-Aa"></a>此外无有若过若增。<a id="a-Ab"></a>般若四相者。<a id="a-Ac"></a>谓诸菩萨具足妙慧能断无明。<a id="a-Ad"></a>慧所对治。<a id="a-Ae"></a>是名第一。<a id="a-Af"></a>即此般若能作自己菩提资粮。<a id="a-Ag"></a>能以布施爱语利行同事摄事成熟有情。<a id="a-Ah"></a>是名第二。<a id="a-Ai"></a>于所知事如义觉了。<a id="a-Aj"></a>能引广大清净欢喜。<a id="a-Ak"></a>以自饶益。<a id="a-Al"></a>普为有情称理说法。<a id="a-Am"></a>令其获得现法当来利益安乐。<a id="a-An"></a>以饶益他。<a id="a-Ao"></a>是名第三。<a id="a-Ap"></a>由是因缘摄诸善根能正所作。<a id="a-Aq"></a>于当来世能证二障离系。<a id="a-Ar"></a>谓烦恼障离系。<a id="a-As"></a>及所知障离系。<a id="a-At"></a>是名第四。<a id="a-Au"></a>是名般若威力四相。<a id="a-Av"></a>此外无有若过若增。<a id="a-Aw"></a>是名法威力。</p>
  <p id="aAx">云何诸佛菩萨俱生威力。<a id="a-Ay"></a>谓性能忆念诸本生事。<a id="a-Az"></a>为欲利益诸有情故不由思择。<a id="a-B0"></a>于极长时种种猛利无间大苦悉能堪忍。<a id="a-B1"></a>为欲利益诸有情故欣乐领受。<a id="a-B2"></a>能办有情利益事。<a id="a-B3"></a>苦为欲利益诸有情故。<a id="a-B4"></a>上生第四睹史多天。<a id="a-B5"></a>尽睹史多寿量而住。<a id="a-B6"></a>有三胜事映彼受生诸天子众。<a id="a-B7"></a>一天寿量。<a id="a-B8"></a>二天形色。<a id="a-B9"></a>三天名称。<a id="a-BA"></a>将欲下生入母胎时。<a id="a-BB"></a>放大光明普照世界。<a id="a-BC"></a>于降母胎入住出位皆正了知。<a id="a-BD"></a>既出胎已即于地上不待扶侍。<a id="a-BE"></a>而行七步自称德号。<a id="a-BF"></a>于初生时有大威德天龙药叉健达缚。<a id="a-BG"></a>阿素洛揭路荼。<a id="a-BH"></a>紧捺洛牟呼洛伽等。<a id="a-BI"></a>散以种种天妙华香。<a id="a-BJ"></a>持天伎乐上妙衣服幢幡宝盖殊胜供具而为供养。<a id="a-BK"></a>又以无上三十二大丈夫相等庄严其身。<a id="a-BL"></a>住最后有最后生中。<a id="a-BM"></a>一切怨敌一切魔军一切灾横不能侵害。<a id="a-BN"></a>坐菩提座以慈定力摧伏众魔。<a id="a-BO"></a>一一支节皆悉备足那罗延力。<a id="a-BP"></a>于稚童时不由习学。<a id="a-BQ"></a>自然善巧于诸世间工巧业处疾疾能入。<a id="a-BR"></a>无师自然独处三千大千世界。<a id="a-BS"></a>证得无上正等菩提。<a id="a-BT"></a>索诃界主大梵天王自然来下。<a id="a-BU"></a>殷勤劝请哀愍世间宣说正法。<a id="a-BV"></a>其定寂静。<a id="a-BW"></a>设大云雷曾无觉受安然不起。<a id="a-BX"></a>为菩萨时。<a id="a-BY"></a>一切禽兽蠕动之类。<a id="a-BZ"></a>皆极仰信常来归趣。<a id="a-Ba"></a>随其所欲亲附而住。<a id="a-Bb"></a>既成佛已下至傍生亦来供养。<a id="a-Bc"></a>如彼猕猴献清净蜜。<a id="a-Bd"></a>世尊哀受欢喜舞跃。<a id="a-Be"></a>龙云常候洗便降雨。<a id="a-Bf"></a>若出游行止而不落。<a id="a-Bg"></a>菩萨如是。<a id="a-Bh"></a>若坐树下一切枝条并皆垂影。<a id="a-Bi"></a>随荫其身曾无亏舍。<a id="a-Bj"></a>证菩提已于六年中魔求其便竟不能得。<a id="a-Bk"></a>常俱行念每恒现前。<a id="a-Bl"></a>由此念故受想寻思生住灭等无不觉了。<a id="a-Bm"></a>又佛成就俱生威力。<a id="a-Bn"></a>或有见便饶益所摄。<a id="a-Bo"></a>或有贤圣行住所摄。<a id="a-Bp"></a>见便饶益所摄俱生威力者。<a id="a-Bq"></a>谓诸世间若见如来。<a id="a-Br"></a>癫痫心乱还得本心。<a id="a-Bs"></a>逆胎得顺。<a id="a-Bt"></a>盲者得视聋者能听。<a id="a-Bu"></a>怀贪欲者得离贪缠。<a id="a-Bv"></a>怀嗔恚者得离嗔缠。<a id="a-Bw"></a>怀愚痴者得离痴缠。<a id="a-Bx"></a>如是等类当知是名见便饶益所摄俱生威力。<a id="a-By"></a>贤圣行住所摄俱生威力者。<a id="a-Bz"></a>谓佛菩萨常右胁卧如师子王。<a id="a-C0"></a>虽现安处草叶等蓐。<a id="a-C1"></a>一胁而卧曾无动乱。<a id="a-C2"></a>一切如来应正等觉虽现睡眠而无转侧。<a id="a-C3"></a>大风卒起不动身衣。<a id="a-C4"></a>行如师子步若牛王。<a id="a-C5"></a>先举右足方移左足。<a id="a-C6"></a>随所行地高处便下。<a id="a-C7"></a>下处遂高坦然如掌。<a id="a-C8"></a>无诸砾石塼瓦等物。<a id="a-C9"></a>心专远离而入聚落。<a id="a-CA"></a>随所入门门若狭小自然高广。<a id="a-CB"></a>食所食时有粒皆碎无口不殚。<a id="a-CC"></a>如是等类当知。<a id="a-CD"></a>是名贤圣行住所摄俱生威力。<a id="a-CE"></a>般涅槃时大地振动。<a id="a-CF"></a>众星晃耀交流而陨。<a id="a-CG"></a>诸方一时欻然大热。<a id="a-CH"></a>遍满虚空奏天大乐。<a id="a-CI"></a>如是无量甚希有事。<a id="a-CJ"></a>皆是如来俱生威力。<a id="a-CK"></a>非是神通威力所作。<a id="a-CL"></a>如是名为诸佛菩萨俱生威力。</p>
  <p id="aCM">云何诸佛菩萨威力。<a id="a-CN"></a>与声闻独觉有共不共。<a id="a-CO"></a>略由三相应知不共。<a id="a-CP"></a>一者微细故。<a id="a-CQ"></a>二者品类故。<a id="a-CR"></a>三者界故。<a id="a-CS"></a>诸佛菩萨于无量无数诸有情类。<a id="a-CT"></a>及无量无数威力方便如所应作诸利益事。<a id="a-CU"></a>皆如实知无不能作。<a id="a-CV"></a>是名微细。<a id="a-CW"></a>一切品类神通威力法威力俱生威力悉皆成就。<a id="a-CX"></a>是名品类。<a id="a-CY"></a>以一切世界一切有情界为威力境。<a id="a-CZ"></a>是名为界。<a id="a-Ca"></a>声闻但以二千世界及有情界为神通境。<a id="a-Cb"></a>独觉但以三千世界为神通境。<a id="a-Cc"></a>何以故。<a id="a-Cd"></a>由彼唯为调伏一身而修正行。<a id="a-Ce"></a>非诸有情。<a id="a-Cf"></a>是故最极唯以一界为神通境。<a id="a-Cg"></a>除上所说。<a id="a-Ch"></a>所余诸佛菩萨威力。<a id="a-Ci"></a>当知粗相与诸声闻独觉等共。<a id="a-Cj"></a>如是诸佛菩萨威力。<a id="a-Ck"></a>声闻独觉尚不能及。<a id="a-Cl"></a>何况所余一切天人异生外道。</p>
  <p id="aCm">诸佛菩萨略有三种神变威力。<a id="a-Cn"></a>一者神境神变所摄。<a id="a-Co"></a>二者记说神变所摄。<a id="a-Cp"></a>三者教诫神变所摄。<a id="a-Cq"></a>当知此三如其所应摄入三种神通威力。<a id="a-Cr"></a>谓神境智通威力。<a id="a-Cs"></a>心差别智通威力。<a id="a-Ct"></a>漏尽智通威力。</p>
  <p data-pb></p>
  <h2 id="aCu">本地分中菩萨地初持瑜伽处成熟品第六</h2>
  <p id="aCv">云何成熟。<a id="a-Cw"></a>当知成熟略有六种。<a id="a-Cx"></a>一者成熟自性。<a id="a-Cy"></a>二者所成熟补特伽罗。<a id="a-Cz"></a>三者成熟差别。<a id="a-D0"></a>四者成熟方便。<a id="a-D1"></a>五者能成熟补特伽罗。<a id="a-D2"></a>六者已成熟补特伽罗相。</p>
  <p id="aD3">云何成熟自性。<a id="a-D4"></a>谓由有善法种子及数习诸善法故。<a id="a-D5"></a>获得能顺二障断净增上。<a id="a-D6"></a>身心有堪任性极调善性。<a id="a-D7"></a>正加行满安住于此。<a id="a-D8"></a>若遇大师不遇大师。<a id="a-D9"></a>皆有堪任有大势力。<a id="a-DA"></a>无间能证烦恼障断所知障断。<a id="a-DB"></a>譬如痈痤熟至究竟无间可破。<a id="a-DC"></a>说名为熟。<a id="a-DD"></a>又如瓦器熟至究竟无间可用。<a id="a-DE"></a>说名为熟。<a id="a-DF"></a>又如众果熟至究竟无间可啖。<a id="a-DG"></a>说名为熟。<a id="a-DH"></a>如是由有善法种子及数修习诸善法故。<a id="a-DI"></a>获得能顺。<a id="a-DJ"></a>广说乃至正加行满。<a id="a-DK"></a>无间能证二障清净。<a id="a-DL"></a>说名成熟。<a id="a-DM"></a>如是名为成熟自性。</p>
  <p id="aDN">云何所成熟补特伽罗。<a id="a-DO"></a>谓所成熟补特伽罗略有四种。<a id="a-DP"></a>一者住声闻种姓。<a id="a-DQ"></a>于声闻乘应可成熟补特伽罗。<a id="a-DR"></a>二者住独觉种姓。<a id="a-DS"></a>于独觉乘应可成熟补特伽罗。<a id="a-DT"></a>三者住佛种姓。<a id="a-DU"></a>于无上乘应可成熟补特伽罗。<a id="a-DV"></a>四者住无种姓。<a id="a-DW"></a>于住善趣应可成熟补特伽罗。<a id="a-DX"></a>诸佛菩萨于此四事。<a id="a-DY"></a>应当成熟如是四种补特伽罗。<a id="a-DZ"></a>是名所成熟补特伽罗。</p>
  <p id="aDa">云何成熟差别。<a id="a-Db"></a>谓此差别略有六种。<a id="a-Dc"></a>一诸根成熟。<a id="a-Dd"></a>二善根成熟。<a id="a-De"></a>三智慧成熟。<a id="a-Df"></a>四下品成熟。<a id="a-Dg"></a>五中品成熟。<a id="a-Dh"></a>六上品成熟。<a id="a-Di"></a>诸根成熟者。<a id="a-Dj"></a>谓寿量具足形色具足。<a id="a-Dk"></a>族姓具足自在具足。<a id="a-Dl"></a>信言具足大势具足。<a id="a-Dm"></a>人性具足大力具足。<a id="a-Dn"></a>此依身果异熟具足为所依故。<a id="a-Do"></a>堪任发起勇猛精进修诸善法。<a id="a-Dp"></a>于勤修集一切明处心无厌倦。<a id="a-Dq"></a>善根成熟者。<a id="a-Dr"></a>谓性薄尘垢为所依止。<a id="a-Ds"></a>性于诸恶不善法中心不乐入。<a id="a-Dt"></a>诸盖轻微寻思薄弱。<a id="a-Du"></a>柔和正直随顺而取。<a id="a-Dv"></a>智慧成熟者。<a id="a-Dw"></a>谓具足正念为性聪敏。<a id="a-Dx"></a>有所堪任有大势力。<a id="a-Dy"></a>能解善说恶说法义。<a id="a-Dz"></a>能受能持能正通达。<a id="a-E0"></a>具足成熟俱生妙慧。<a id="a-E1"></a>依此妙慧有所堪任有大势力。<a id="a-E2"></a>能令其心究竟解脱一切烦恼。<a id="a-E3"></a>当知此中诸根成熟故解脱异熟障。<a id="a-E4"></a>善根成熟故能解脱业障。<a id="a-E5"></a>智慧成熟故解脱烦恼障下品成熟者。<a id="a-E6"></a>谓二因缘下品成熟。<a id="a-E7"></a>一者未久修习诸根善根。<a id="a-E8"></a>智慧成熟因缘未极增长。<a id="a-E9"></a>二者串习下劣因缘。<a id="a-EA"></a>中品成熟者。<a id="a-EB"></a>谓即于此二种因缘。<a id="a-EC"></a>随一阙减随一具足。<a id="a-ED"></a>上品成熟者。<a id="a-EE"></a>谓二因缘俱无阙减。</p>
  <p id="aEF">云何成熟方便。<a id="a-EG"></a>当知此有二十七种。<a id="a-EH"></a>一者界增长。<a id="a-EI"></a>二者现缘摄受。<a id="a-EJ"></a>三者趣入。<a id="a-EK"></a>四者摄乐。<a id="a-EL"></a>五者初发处。<a id="a-EM"></a>六者非初发处。<a id="a-EN"></a>七者远清净。<a id="a-EO"></a>八者近清净。<a id="a-EP"></a>九者加行。<a id="a-EQ"></a>十者意乐。<a id="a-ER"></a>十一者财摄受。<a id="a-ES"></a>十二者法摄受。<a id="a-ET"></a>十三者神通引摄。<a id="a-EU"></a>十四者宣说正法。<a id="a-EV"></a>十五者隐密说法。<a id="a-EW"></a>十六者显了说法。<a id="a-EX"></a>十七者下品加行。<a id="a-EY"></a>十八者中品加行。<a id="a-EZ"></a>十九者上品加行。<a id="a-Ea"></a>二十者听闻。<a id="a-Eb"></a>二十一者思惟。<a id="a-Ec"></a>二十二者修习。<a id="a-Ed"></a>二十三者摄受。<a id="a-Ee"></a>二十四者降伏。<a id="a-Ef"></a>二十五者自成熟。<a id="a-Eg"></a>二十六者请他成熟。<a id="a-Eh"></a>二十七者俱成熟界。<a id="a-Ei"></a>增长者。<a id="a-Ej"></a>谓本性善法种子具足为所依止。<a id="a-Ek"></a>先来串习诸善法故。<a id="a-El"></a>后后位中善法种子转增转胜生起坚住。<a id="a-Em"></a>是名界增长。<a id="a-En"></a>现缘摄受者。<a id="a-Eo"></a>谓于现法中无倒说法无倒受持。<a id="a-Ep"></a>如理修行法随法行。<a id="a-Eq"></a>当知界增长由先世因现在成熟。<a id="a-Er"></a>现缘摄受由现在因现在成熟。<a id="a-Es"></a>趣入者。<a id="a-Et"></a>谓得净信增上力故。<a id="a-Eu"></a>或有在家远离恶行受持学处。<a id="a-Ev"></a>或趣非家远离诸欲受持学处。<a id="a-Ew"></a>摄乐者谓依出离众苦行迹。<a id="a-Ex"></a>及依远离欲乐自苦二边行迹。<a id="a-Ey"></a>于佛善说法毗奈耶真实圣教深生爱乐。<a id="a-Ez"></a>初发处者。<a id="a-F0"></a>谓即最初于可厌法深生厌离于能成办真实理义。<a id="a-F1"></a>如实了知有胜功德而创趣入。<a id="a-F2"></a>名初发处。<a id="a-F3"></a>非初发处者。<a id="a-F4"></a>谓已趣入补特伽罗现成熟时。<a id="a-F5"></a>常不舍离诸佛菩萨诸明了处转转明了。<a id="a-F6"></a>由此成熟转转增进。<a id="a-F7"></a>远清净者。<a id="a-F8"></a>谓由懈怠或由违缘经极长时。<a id="a-F9"></a>或经多生或经多劫方能清净。<a id="a-FA"></a>近清净者。<a id="a-FB"></a>当知一切与此相违。<a id="a-FC"></a>加行者。<a id="a-FD"></a>谓为获得自胜义利。<a id="a-FE"></a>猛利乐欲为所依故。<a id="a-FF"></a>或怖当来堕诸恶趣。<a id="a-FG"></a>或怖现法他所讥毁。<a id="a-FH"></a>于诸学处常勤护持。<a id="a-FI"></a>无间所作殷重所作。<a id="a-FJ"></a>意乐者。<a id="a-FK"></a>谓于诸法正观察忍为所依故。<a id="a-FL"></a>于佛善说法毗奈耶不可引夺。<a id="a-FM"></a>于他所证深生信解。<a id="a-FN"></a>信有功德为所依故。<a id="a-FO"></a>于三宝所及于获得自义利所。<a id="a-FP"></a>深信无动财摄受者。<a id="a-FQ"></a>谓于一切饮食等物有匮乏者。<a id="a-FR"></a>施与一切饮食等物。<a id="a-FS"></a>或于随顺饮食等物有匮乏者。<a id="a-FT"></a>施与随顺饮食等物。<a id="a-FU"></a>法摄受者。<a id="a-FV"></a>谓或宣说正法施诸有情。<a id="a-FW"></a>或开显正义施诸有情。<a id="a-FX"></a>神通引摄者。<a id="a-FY"></a>谓具神通者。<a id="a-FZ"></a>哀愍有情故。<a id="a-Fa"></a>或为有情意乐清净。<a id="a-Fb"></a>或为有情加行清净增上力故。<a id="a-Fc"></a>示现种种神通变化。<a id="a-Fd"></a>欲令有情见已闻已于佛圣教。<a id="a-Fe"></a>或当获得意乐清净。<a id="a-Ff"></a>或当修行无倒加行。<a id="a-Fg"></a>彼诸有情由此神变引摄心故。<a id="a-Fh"></a>或有获得意乐清净。<a id="a-Fi"></a>或有修行无倒加行。<a id="a-Fj"></a>宣说正法者。<a id="a-Fk"></a>谓于获得自胜义利。<a id="a-Fl"></a>若无堪能为说正法。<a id="a-Fm"></a>伴助令彼发生正行。<a id="a-Fn"></a>若有堪能为说正法。<a id="a-Fo"></a>随顺令彼速证通慧。<a id="a-Fp"></a>隐密说法者。<a id="a-Fq"></a>谓于婴儿智慧有情。<a id="a-Fr"></a>隐覆广大甚深义法。<a id="a-Fs"></a>为说粗浅易可悟入。<a id="a-Ft"></a>易为方便趣入处法。<a id="a-Fu"></a>显了说法者。<a id="a-Fv"></a>谓于广大智慧有情已善悟入圣教理者。<a id="a-Fw"></a>为其开示广大甚深道理处法。<a id="a-Fx"></a>下品加行者。<a id="a-Fy"></a>谓若远离。<a id="a-Fz"></a>间加行及殷重加行。<a id="a-G0"></a>中品加行者。<a id="a-G1"></a>谓或远离无间加行。<a id="a-G2"></a>或复远离殷重加行。<a id="a-G3"></a>于二加行随阙一种。<a id="a-G4"></a>上品加行者。<a id="a-G5"></a>谓无间加行及殷重加行。<a id="a-G6"></a>二俱相应。<a id="a-G7"></a>听闻者。<a id="a-G8"></a>谓于佛语深生信解。<a id="a-G9"></a>精勤听闻受持读诵契经等法。<a id="a-GA"></a>思惟者。<a id="a-GB"></a>谓居远离乐思惟法。<a id="a-GC"></a>推度其义解了决定。<a id="a-GD"></a>修习者。<a id="a-GE"></a>谓于止举舍相正审观察为先。<a id="a-GF"></a>深心欣乐修止举舍。<a id="a-GG"></a>摄受者。<a id="a-GH"></a>谓无染心。<a id="a-GI"></a>以亲教师及轨范师。<a id="a-GJ"></a>道理方便无有颠倒。<a id="a-GK"></a>与作依止。<a id="a-GL"></a>又即于彼发起种种别供事行。<a id="a-GM"></a>谓看病行。<a id="a-GN"></a>给施如法衣服饮食诸坐卧具病缘医药资生具行。<a id="a-GO"></a>除遣忧愁及恶作行。<a id="a-GP"></a>除遣烦恼随烦恼行。<a id="a-GQ"></a>如是等类当知皆名别供事行。<a id="a-GR"></a>降伏者。<a id="a-GS"></a>谓深防护自身杂染。<a id="a-GT"></a>于毁犯者若犯下品慈心谏诲。<a id="a-GU"></a>若犯中品慈心诃罚。<a id="a-GV"></a>若犯上品慈心驱摈。<a id="a-GW"></a>当知此中谏诲诃罚。<a id="a-GX"></a>令彼及余利益安乐。<a id="a-GY"></a>驱摈一种若重摄受。<a id="a-GZ"></a>令彼及余利益安乐。<a id="a-Ga"></a>若驱摈已不重摄受。<a id="a-Gb"></a>但令其余利益安乐。<a id="a-Gc"></a>何以故。<a id="a-Gd"></a>余若见彼毁犯因缘既被驱摈。<a id="a-Ge"></a>便自防护不超毁犯故。<a id="a-Gf"></a>自成熟者。<a id="a-Gg"></a>谓自宣说随顺正法。<a id="a-Gh"></a>令诸有情出不善处安立善处。<a id="a-Gi"></a>如自所说。<a id="a-Gj"></a>亦自修行法随法行。<a id="a-Gk"></a>令诸有情同分随转。<a id="a-Gl"></a>勿使他人作如是说。<a id="a-Gm"></a>汝自不能出不善处安立善处。<a id="a-Gn"></a>云何于他教授谏举为作忆念。<a id="a-Go"></a>他应于汝教授谏举为作忆念。<a id="a-Gp"></a>请他成熟者。<a id="a-Gq"></a>谓若有余无量有情。<a id="a-Gr"></a>于彼发起上品爱敬。<a id="a-Gs"></a>或复有余善知方便。<a id="a-Gt"></a>于说正法已善修学。<a id="a-Gu"></a>即应劝请殷勤营助令其成熟无量有情。<a id="a-Gv"></a>俱成熟者。<a id="a-Gw"></a>谓具二种。<a id="a-Gx"></a>若自成熟。<a id="a-Gy"></a>若劝请他令其成熟由此所说二十七种成熟方便。<a id="a-Gz"></a>当知令前六种成熟差别圆满。<a id="a-H0"></a>所谓诸根成熟。<a id="a-H1"></a>善根成熟智慧成熟。<a id="a-H2"></a>下品成熟。<a id="a-H3"></a>中品成熟。<a id="a-H4"></a>上品成熟。</p>
  <p id="aH5">云何能成熟补特伽罗。<a id="a-H6"></a>谓略有六种菩萨。<a id="a-H7"></a>住菩萨六地能成熟有情。<a id="a-H8"></a>一切胜解行菩萨住胜解行地。<a id="a-H9"></a>二者净胜意乐菩萨住净胜意乐地。<a id="a-HA"></a>三者行正行菩萨住行正行地。<a id="a-HB"></a>四者堕决定菩萨住堕决定地。<a id="a-HC"></a>五者决定行正行菩萨住决定行正行地。<a id="a-HD"></a>六者到究竟菩萨住到究竟地。<a id="a-HE"></a>住无种姓补特伽罗。<a id="a-HF"></a>于往善趣而成熟时。<a id="a-HG"></a>有数退转有数应作。<a id="a-HH"></a>安住种姓补特伽罗。<a id="a-HI"></a>于往三乘而成熟时。<a id="a-HJ"></a>无数退转无数应作。</p>
  <p id="aHK">云何已成熟补特伽罗相。<a id="a-HL"></a>谓诸声闻先已串习诸善法故。<a id="a-HM"></a>若时安住下品成熟。<a id="a-HN"></a>尔时便有下品欲乐下品加行。<a id="a-HO"></a>犹往恶趣。<a id="a-HP"></a>非于现法证沙门果。<a id="a-HQ"></a>非于现法得般涅槃。<a id="a-HR"></a>若时安住中品成熟。<a id="a-HS"></a>尔时便有中品欲乐中品加行。<a id="a-HT"></a>不往恶趣。<a id="a-HU"></a>于现法中证沙门果。<a id="a-HV"></a>非于现法得般涅槃。<a id="a-HW"></a>若时安住上品成熟。<a id="a-HX"></a>尔时便有上品欲乐上品加行。<a id="a-HY"></a>不往恶趣。<a id="a-HZ"></a>于现法中证沙门果。<a id="a-Ha"></a>即于现法得般涅槃。<a id="a-Hb"></a>如说声闻。<a id="a-Hc"></a>独觉亦尔。<a id="a-Hd"></a>何以故。<a id="a-He"></a>道与声闻同种类故。<a id="a-Hf"></a>而此独觉与诸声闻有差别者。<a id="a-Hg"></a>谓住最后有最后所得身。<a id="a-Hh"></a>无轨范师宿习力故。<a id="a-Hi"></a>修三十七菩提分法。<a id="a-Hj"></a>究竟断灭一切烦恼。<a id="a-Hk"></a>证阿罗汉故名独觉。<a id="a-Hl"></a>若诸菩萨住胜解行地名下品成熟。<a id="a-Hm"></a>住净胜意乐地名中品成熟。<a id="a-Hn"></a>住堕决定到究竟地名上品成熟。<a id="a-Ho"></a>若时菩萨住下品成熟。<a id="a-Hp"></a>尔时便有下品欲乐下品加行。<a id="a-Hq"></a>犹往恶趣。<a id="a-Hr"></a>此尽第一无数劫边际。<a id="a-Hs"></a>炽然。<a id="a-Ht"></a>无动。<a id="a-Hu"></a>极善清净。<a id="a-Hv"></a>觉品善法。<a id="a-Hw"></a>当知一切皆未相应。<a id="a-Hx"></a>若时菩萨住中品成熟。<a id="a-Hy"></a>尔时便有中品欲乐中品加行。<a id="a-Hz"></a>不往恶趣。<a id="a-I0"></a>此尽第二无数劫边际。<a id="a-I1"></a>炽然。<a id="a-I2"></a>无动。<a id="a-I3"></a>觉品善法。<a id="a-I4"></a>已得相应。<a id="a-I5"></a>极善清净。<a id="a-I6"></a>觉品善法。<a id="a-I7"></a>未得相应。<a id="a-I8"></a>若时菩萨住上品成熟。<a id="a-I9"></a>尔时便有上品欲乐上品加行。<a id="a-IA"></a>不往恶趣。<a id="a-IB"></a>此尽第三无数劫边际。<a id="a-IC"></a>炽然无动极善清净。<a id="a-ID"></a>觉品善法。<a id="a-IE"></a>当知一切皆悉成就。<a id="a-IF"></a>今于此中性淳厚故极猛盛故。<a id="a-IG"></a>能有上品广大果故大胜利故。<a id="a-IH"></a>名为炽然。<a id="a-II"></a>不转还故不退堕故常胜进故。<a id="a-IJ"></a>名为无动。<a id="a-IK"></a>菩萨地中最无上故。<a id="a-IL"></a>当知说名极善清净。</p>
  <p id="aIM">当知此中若财摄受所作成熟。<a id="a-IN"></a>若神通引摄所作成熟。<a id="a-IO"></a>若隐密说法所作成熟。<a id="a-IP"></a>若下品加行所作成熟。<a id="a-IQ"></a>若唯听闻所作成熟。<a id="a-IR"></a>如是五种所作成熟。<a id="a-IS"></a>若于长时修习彼法。<a id="a-IT"></a>尚为下品。<a id="a-IU"></a>况于少时修习彼法。<a id="a-IV"></a>其余一切成熟因缘所作成熟。<a id="a-IW"></a>当知皆有三品道理。<a id="a-IX"></a>谓若于彼下品修习成下成熟。<a id="a-IY"></a>中品修习成中成熟。<a id="a-IZ"></a>上品修习成上成熟。<a id="a-Ia"></a>此下中上三品成熟。<a id="a-Ib"></a>当知一一复有三品。<a id="a-Ic"></a>于下品中。<a id="a-Id"></a>有下下下中下上三品成熟。<a id="a-Ie"></a>于中品中。<a id="a-If"></a>有中下中中中上三品成熟。<a id="a-Ig"></a>于上品中。<a id="a-Ih"></a>有上下上中上上三品成熟。<a id="a-Ii"></a>如是等类诸佛菩萨成熟有情。<a id="a-Ij"></a>当知展转差别道理有无量品。</p>
  <p id="aIk">此中菩萨由前所说成熟因缘。<a id="a-Il"></a>为欲成熟自佛法故。<a id="a-Im"></a>精勤修集诸根成熟。<a id="a-In"></a>善根成熟。<a id="a-Io"></a>智慧成熟。<a id="a-Ip"></a>下品成熟。<a id="a-Iq"></a>中品成熟。<a id="a-Ir"></a>上品成熟。<a id="a-Is"></a>又欲令他诸有情类补特伽罗。<a id="a-It"></a>乘三乘法而出离故。<a id="a-Iu"></a>往善趣故。<a id="a-Iv"></a>修集如是六种成熟。</p>
 </body>
</html>