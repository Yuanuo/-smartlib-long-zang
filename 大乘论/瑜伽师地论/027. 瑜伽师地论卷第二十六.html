<!doctype html>
<html id="z3IBVL1vG" data-ver="985">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第二十六</h1>
  <h2 id="a2">本地分中声闻地第二瑜伽处之一</h2>
  <p id="a3">问于如前所举所开示出离地中。<a id="a-4"></a>有几品类补特伽罗。<a id="a-5"></a>能证出离。<a id="a-6"></a>云何建立补特伽罗。<a id="a-7"></a>云何所缘。<a id="a-8"></a>云何教授。<a id="a-9"></a>云何学。<a id="a-A"></a>云何随顺学法。<a id="a-B"></a>云何瑜伽坏。<a id="a-C"></a>云何瑜伽。<a id="a-D"></a>云何作意。<a id="a-E"></a>云何瑜伽师所作几种瑜伽师。<a id="a-F"></a>云何瑜伽修。<a id="a-G"></a>云何修果。<a id="a-H"></a>几种补特伽罗异门。<a id="a-I"></a>几种补特伽罗。<a id="a-J"></a>几种建立补特伽罗因缘。<a id="a-K"></a>有几种魔几种魔事。<a id="a-L"></a>云何发趣空无有果。<a id="a-M"></a>嗢柁南曰。</p>
  <p id="aN">诸补特伽罗　　建立所缘教</p>
  <p id="aO">学随顺学法　　坏瑜伽作意</p>
  <p id="aP">瑜伽师作修　　果门数取趣</p>
  <p id="aQ">因魔事无果　　是皆当广说</p>
  <p id="aR">补特伽罗品类差别有二十八种。<a id="a-S"></a>云何二十八。<a id="a-T"></a>谓钝根者。<a id="a-U"></a>利根者。<a id="a-V"></a>贪增上者。<a id="a-W"></a>嗔增上者。<a id="a-X"></a>痴增上者。<a id="a-Y"></a>慢增上者。<a id="a-Z"></a>寻思增上者。<a id="a-a"></a>得平等者。<a id="a-b"></a>薄尘性者。<a id="a-c"></a>行向者。<a id="a-d"></a>住果者。<a id="a-e"></a>随信行者。<a id="a-f"></a>随法行者。<a id="a-g"></a>信胜解者。<a id="a-h"></a>见至者。<a id="a-i"></a>身证者。<a id="a-j"></a>极七返有者。<a id="a-k"></a>家家者。<a id="a-l"></a>一间者。<a id="a-m"></a>中般涅槃者。<a id="a-n"></a>生般涅槃者。<a id="a-o"></a>无行般涅槃者。<a id="a-p"></a>有行般涅槃者。<a id="a-q"></a>上流者。<a id="a-r"></a>时解脱者。<a id="a-s"></a>不动法者。<a id="a-t"></a>慧解脱者。<a id="a-u"></a>俱分解脱者。</p>
  <p id="av">云何钝根补特伽罗。<a id="a-w"></a>谓有补特伽罗成就钝根。<a id="a-x"></a>于所知事迟钝运转微劣运转。<a id="a-y"></a>如前已说。<a id="a-z"></a>此复二种。<a id="a-10"></a>应知其相。<a id="a-11"></a>一者本来钝根种姓。<a id="a-12"></a>二者未善修习诸根。<a id="a-13"></a>云何利根补特伽罗。<a id="a-14"></a>谓有补特伽罗成就利根。<a id="a-15"></a>于所知事不迟钝运转不微劣运转。<a id="a-16"></a>如前已说。<a id="a-17"></a>此亦二种。<a id="a-18"></a>应知其相。<a id="a-19"></a>一者本来利根种姓。<a id="a-1A"></a>二者已善修习诸根。<a id="a-1B"></a>云何贪增上补特伽罗。<a id="a-1C"></a>谓有补特伽罗。<a id="a-1D"></a>先余生中于贪烦恼。<a id="a-1E"></a>已修已习已多修习。<a id="a-1F"></a>由是因缘今此生中于所爱事。<a id="a-1G"></a>有猛利贪有长时贪。<a id="a-1H"></a>是名贪增上补特伽罗。<a id="a-1I"></a>云何嗔增上补特伽罗。<a id="a-1J"></a>谓有补特伽罗。<a id="a-1K"></a>先余生中于嗔烦恼。<a id="a-1L"></a>已修已习已多修习。<a id="a-1M"></a>由是因缘今此生中于所憎事。<a id="a-1N"></a>有猛利嗔有长时嗔。<a id="a-1O"></a>是名嗔增上补特伽罗。<a id="a-1P"></a>云何痴增上补特伽罗。<a id="a-1Q"></a>谓有补特伽罗。<a id="a-1R"></a>先余生中于痴烦恼。<a id="a-1S"></a>已修已习已多修习。<a id="a-1T"></a>由是因缘今此生中于所愚事。<a id="a-1U"></a>有猛利痴有长时痴。<a id="a-1V"></a>是名痴增上补特伽罗。<a id="a-1W"></a>云何慢增上补特伽罗。<a id="a-1X"></a>谓有补特伽罗。<a id="a-1Y"></a>先余生中于慢烦恼。<a id="a-1Z"></a>已修已习已多修习。<a id="a-1a"></a>由是因缘今此生中于所慢事。<a id="a-1b"></a>有猛利慢有长时慢。<a id="a-1c"></a>是名慢增上补特伽罗。<a id="a-1d"></a>云何寻思增上补特伽罗。<a id="a-1e"></a>谓有补特伽罗。<a id="a-1f"></a>先余生中于其寻思。<a id="a-1g"></a>已修已习已多修习。<a id="a-1h"></a>由是因缘今此生中于所寻思事。<a id="a-1i"></a>有猛利寻思有长时寻思。<a id="a-1j"></a>是名寻思增上补特伽罗。<a id="a-1k"></a>云何得平等补特伽罗。<a id="a-1l"></a>谓有补特伽罗。<a id="a-1m"></a>先余生中虽于贪嗔痴慢寻思。<a id="a-1n"></a>不修不习不多修习。<a id="a-1o"></a>而于彼法未见过患。<a id="a-1p"></a>未能厌坏未善推求。<a id="a-1q"></a>由是因缘于所爱所憎所愚所慢所寻思事。<a id="a-1r"></a>无猛利贪无长时贪。<a id="a-1s"></a>然如彼事贪得现行。<a id="a-1t"></a>如贪嗔痴慢寻思亦尔。<a id="a-1u"></a>是名得平等补特伽罗。<a id="a-1v"></a>云何薄尘性补特伽罗。<a id="a-1w"></a>谓有补特伽罗。<a id="a-1x"></a>先余生中于贪烦恼。<a id="a-1y"></a>不修不习不多修习。<a id="a-1z"></a>已能于彼多见过患。<a id="a-20"></a>已能厌坏已善推求。<a id="a-21"></a>由是因缘今此生中于所爱事。<a id="a-22"></a>会遇现前众多美妙上品境中起微劣贪。<a id="a-23"></a>于其中品下品境中贪全不起。<a id="a-24"></a>如贪嗔痴慢寻思应知亦尔。<a id="a-25"></a>是名薄尘性补特伽罗。<a id="a-26"></a>云何行向补特伽罗。<a id="a-27"></a>谓行四向补特伽罗。<a id="a-28"></a>何等为四。<a id="a-29"></a>一预流果向。<a id="a-2A"></a>二一来果向。<a id="a-2B"></a>三不还果向。<a id="a-2C"></a>四阿罗汉果向。<a id="a-2D"></a>是名行向补特伽罗。<a id="a-2E"></a>云何住果补特伽罗。<a id="a-2F"></a>谓住四果补特伽罗。<a id="a-2G"></a>何等为四。<a id="a-2H"></a>一预流果。<a id="a-2I"></a>二一来果。<a id="a-2J"></a>三不还果。<a id="a-2K"></a>四阿罗汉果。<a id="a-2L"></a>是名住果补特伽罗。<a id="a-2M"></a>云何随信行补特伽罗。<a id="a-2N"></a>谓有补特伽罗。<a id="a-2O"></a>从他求请教授教诫。<a id="a-2P"></a>由此力故修证果行。<a id="a-2Q"></a>非如所闻所受所究竟。<a id="a-2R"></a>所思所量所观察法。<a id="a-2S"></a>自有功能自有势力随法修行。<a id="a-2T"></a>唯由随他补特伽罗信而修行。<a id="a-2U"></a>是名随信行补特伽罗。<a id="a-2V"></a>云何随法行补特伽罗。<a id="a-2W"></a>谓有补特伽罗。<a id="a-2X"></a>如其所闻所受所究竟。<a id="a-2Y"></a>所思所量所观察法。<a id="a-2Z"></a>自有功能自有势力随法修行。<a id="a-2a"></a>不从他求教授教诫修证果行。<a id="a-2b"></a>是名随法行补特伽罗。<a id="a-2c"></a>云何信胜解补特伽罗。<a id="a-2d"></a>谓即随信行补特伽罗。<a id="a-2e"></a>因他教授教诫。<a id="a-2f"></a>于沙门果得触证时。<a id="a-2g"></a>名信胜解补特伽罗。<a id="a-2h"></a>云何见至补特伽罗。<a id="a-2i"></a>谓即随法行补特伽罗。<a id="a-2j"></a>于沙门果得触证时。<a id="a-2k"></a>说名见至补特伽罗。<a id="a-2l"></a>云何身证补特伽罗。<a id="a-2m"></a>谓有补特伽罗。<a id="a-2n"></a>于八解脱顺逆入出。<a id="a-2o"></a>身作证多安住。<a id="a-2p"></a>而未能得诸漏永尽。<a id="a-2q"></a>是名身证补特伽罗。<a id="a-2r"></a>云何名为极七返有补特伽罗。<a id="a-2s"></a>谓有补特伽罗。<a id="a-2t"></a>已能永断萨迦耶见戒禁取疑三种结故。<a id="a-2u"></a>得预流果成无堕法定趣菩提。<a id="a-2v"></a>极七返有天人往来。<a id="a-2w"></a>极至七返证苦边际。<a id="a-2x"></a>如是名为极七返有补特伽罗。<a id="a-2y"></a>云何家家补特伽罗。<a id="a-2z"></a>谓有二种家家。<a id="a-30"></a>一天家家。<a id="a-31"></a>二人家家。<a id="a-32"></a>天家家者。<a id="a-33"></a>谓于天上从家至家。<a id="a-34"></a>若往若来证苦边际。<a id="a-35"></a>人家家者。<a id="a-36"></a>谓于人间从家至家。<a id="a-37"></a>若往若来证苦边际。<a id="a-38"></a>当知此二俱是预流补特伽罗。<a id="a-39"></a>云何一间补特伽罗。<a id="a-3A"></a>谓即一来补特伽罗。<a id="a-3B"></a>行不还果向已。<a id="a-3C"></a>能永断欲界烦恼上品中品。<a id="a-3D"></a>唯余下品。<a id="a-3E"></a>唯更受一欲界天有。<a id="a-3F"></a>即于彼处得般涅槃。<a id="a-3G"></a>不复还来生此世间。<a id="a-3H"></a>是名一间补特伽罗。<a id="a-3I"></a>云何中般涅槃补特伽罗。<a id="a-3J"></a>谓有三种中般涅槃补特伽罗。<a id="a-3K"></a>一有一种中般涅槃补特伽罗。<a id="a-3L"></a>从此没已中有续生。<a id="a-3M"></a>中有生已便般涅槃。<a id="a-3N"></a>如小札火微星才举即便谢灭。<a id="a-3O"></a>二有一种中般涅槃补特伽罗。<a id="a-3P"></a>从此没已中有续生。<a id="a-3Q"></a>中有生已少时经停。<a id="a-3R"></a>未趣生有便般涅槃。<a id="a-3S"></a>如铁抟铤炎炽赫然锤锻星流未下便灭。<a id="a-3T"></a>三有一种中般涅槃补特伽罗。<a id="a-3U"></a>从此没已中有续生。<a id="a-3V"></a>中有生已往趣生有。<a id="a-3W"></a>未得生有便般涅槃。<a id="a-3X"></a>如彼热铁椎锻星流下未至地即便谢灭。<a id="a-3Y"></a>如是三种中般涅槃补特伽罗。<a id="a-3Z"></a>总说为一中般涅槃补特伽罗。<a id="a-3a"></a>云何生般涅槃补特伽罗。<a id="a-3b"></a>谓才生彼已便般涅槃。<a id="a-3c"></a>是名生般涅槃补特伽罗。<a id="a-3d"></a>云何无行般涅槃补特伽罗。<a id="a-3e"></a>谓生彼已不起加行不作功用。<a id="a-3f"></a>不由劳倦道现在前而般涅槃。<a id="a-3g"></a>是名无行般涅槃补特伽罗。<a id="a-3h"></a>云何有行般涅槃补特伽罗。<a id="a-3i"></a>谓彼生已发起加行作大功用。<a id="a-3j"></a>由极劳倦道现在前而般涅槃。<a id="a-3k"></a>是名有行般涅槃补特伽罗。<a id="a-3l"></a>云何上流补特伽罗。<a id="a-3m"></a>谓有不还补特伽罗。<a id="a-3n"></a>从此上生初静虑已。<a id="a-3o"></a>住于彼处不般涅槃。<a id="a-3p"></a>从彼没已展转上生诸所生处。<a id="a-3q"></a>乃至或到色究竟天。<a id="a-3r"></a>或到非想非非想处。<a id="a-3s"></a>是名上流补特伽罗。<a id="a-3t"></a>云何时解脱补特伽罗。<a id="a-3u"></a>谓有补特伽罗。<a id="a-3v"></a>钝根种姓于诸世间现法乐住容有退失。<a id="a-3w"></a>或思自害或守解脱。<a id="a-3x"></a>励力勤修不放逸行。<a id="a-3y"></a>谓防退失增上力故。<a id="a-3z"></a>或唯安住自分善品。<a id="a-40"></a>或经彼彼日夜刹那瞚息须臾励力胜进。<a id="a-41"></a>乃至未证最极猛利。<a id="a-42"></a>是名时解脱补特伽罗。<a id="a-43"></a>云何不动法补特伽罗。<a id="a-44"></a>谓有补特伽罗。<a id="a-45"></a>与上相违。<a id="a-46"></a>当知是名不动法补特伽罗。<a id="a-47"></a>云何慧解脱补特伽罗。<a id="a-48"></a>谓有补特伽罗。<a id="a-49"></a>已能证得诸漏永尽。<a id="a-4A"></a>于八解脱未能身证具足安住。<a id="a-4B"></a>是名慧解脱补特伽罗。<a id="a-4C"></a>云何俱分解脱补特伽罗。<a id="a-4D"></a>谓有补特伽罗。<a id="a-4E"></a>已能证得诸漏永尽。<a id="a-4F"></a>于八解脱身已作证具足安住。<a id="a-4G"></a>于烦恼障分及解脱障分。<a id="a-4H"></a>心俱解脱。<a id="a-4I"></a>是名俱分解脱补特伽罗。</p>
  <p id="a4J">云何建立补特伽罗。<a id="a-4K"></a>谓由十一差别道理。<a id="a-4L"></a>应知建立补特伽罗。<a id="a-4M"></a>云何十一差别道理。<a id="a-4N"></a>一根差别故。<a id="a-4O"></a>二众差别故。<a id="a-4P"></a>三行差别故。<a id="a-4Q"></a>四愿差别故。<a id="a-4R"></a>五行迹差别故。<a id="a-4S"></a>六道果差别故。<a id="a-4T"></a>七加行差别故。<a id="a-4U"></a>八定差别故。<a id="a-4V"></a>九生差别故。<a id="a-4W"></a>十退不退差别故。<a id="a-4X"></a>十一障差别故。</p>
  <p id="a4Y">云何由根差别建立补特伽罗。<a id="a-4Z"></a>谓根差别故建立二种补特伽罗。<a id="a-4a"></a>一者钝根。<a id="a-4b"></a>二者利根。<a id="a-4c"></a>云何由众差别建立补特伽罗。<a id="a-4d"></a>谓众差别故建立七种补特伽罗。<a id="a-4e"></a>谓比丘比丘尼式叉摩那。<a id="a-4f"></a>劳策男劳策女。<a id="a-4g"></a>近事男近事女。<a id="a-4h"></a>云何由行差别建立补特伽罗。<a id="a-4i"></a>谓行差别故建立七种补特伽罗。<a id="a-4j"></a>谓若贪增上补特伽罗名贪行者。<a id="a-4k"></a>若嗔增上补特伽罗名嗔行者。<a id="a-4l"></a>若痴增上补特伽罗名痴行者。<a id="a-4m"></a>若慢增上补特伽罗名慢行者。<a id="a-4n"></a>若寻思增上补特伽罗名寻思行者。<a id="a-4o"></a>若得平等补特伽罗名等分行者。<a id="a-4p"></a>若薄尘性补特伽罗名薄尘行者。<a id="a-4q"></a>问贪行补特伽罗应知何相。<a id="a-4r"></a>答贪行补特伽罗。<a id="a-4s"></a>于诸微劣所爱事中。<a id="a-4t"></a>尚能生起最极厚重上品贪缠。<a id="a-4u"></a>何况中品上品境界。<a id="a-4v"></a>又此贪缠住在身中。<a id="a-4w"></a>经久相续长时随缚。<a id="a-4x"></a>由贪缠故为可爱法之所制伏。<a id="a-4y"></a>不能制伏彼可爱法。<a id="a-4z"></a>诸根悦怿诸根不强。<a id="a-50"></a>诸根不涩。<a id="a-51"></a>诸根不粗。<a id="a-52"></a>为性不好以恶身语损恼于他。<a id="a-53"></a>难使远离难使厌患。<a id="a-54"></a>下劣胜解。<a id="a-55"></a>事业坚牢。<a id="a-56"></a>事业久固。<a id="a-57"></a>禁戒坚牢。<a id="a-58"></a>禁戒久固。<a id="a-59"></a>能忍能受。<a id="a-5A"></a>于资生具。<a id="a-5B"></a>为性耽染深生爱重。<a id="a-5C"></a>多喜多悦远离颦蹙。<a id="a-5D"></a>舒颜平视含笑先言。<a id="a-5E"></a>如是等类应知是名贪行者相。<a id="a-5F"></a>问嗔行补特伽罗应知何相。<a id="a-5G"></a>答嗔行补特伽罗。<a id="a-5H"></a>于诸微劣所憎事中。<a id="a-5I"></a>尚能生起最极厚重上品嗔缠。<a id="a-5J"></a>何况中品上品境界。<a id="a-5K"></a>又此嗔缠住在身中。<a id="a-5L"></a>经久相续长时随缚。<a id="a-5M"></a>由此嗔缠为可憎法之所制伏。<a id="a-5N"></a>不能制伏彼可憎法。<a id="a-5O"></a>诸根枯槁诸根刚强。<a id="a-5P"></a>诸根疏涩诸根粗燥。<a id="a-5Q"></a>为性好乐以恶身语损恼于他。<a id="a-5R"></a>易令远离易令厌患。<a id="a-5S"></a>凶暴强口形相棱层无多胜解。<a id="a-5T"></a>事业不坚事业不固。<a id="a-5U"></a>禁戒不坚禁戒不固。<a id="a-5V"></a>不忍不受多忧多恼。<a id="a-5W"></a>性好违背所取不顺。<a id="a-5X"></a>性多愁戚性好粗言。<a id="a-5Y"></a>多怀嫌恨意乐惨烈。<a id="a-5Z"></a>悖恶尤蛆好相拒对。<a id="a-5a"></a>得少语言多恚多愤。<a id="a-5b"></a>憔悴而住喜生忿怒。<a id="a-5c"></a>眉面颦蹙恒不舒颜邪精下视。<a id="a-5d"></a>于他荣利多憎多嫉。<a id="a-5e"></a>如是等类应知是名嗔行者相。<a id="a-5f"></a>问痴行补特伽罗应知何相。<a id="a-5g"></a>答痴行补特伽罗。<a id="a-5h"></a>于诸微劣所愚事中。<a id="a-5i"></a>尚能生起最极厚重上品痴缠。<a id="a-5j"></a>何况中品上品境界。<a id="a-5k"></a>又此痴缠住在身中。<a id="a-5l"></a>经久相续长时随缚。<a id="a-5m"></a>由此痴缠为可痴法之所制伏。<a id="a-5n"></a>不能制伏彼可痴法。<a id="a-5o"></a>诸根闇钝诸根愚昧诸根羸劣。<a id="a-5p"></a>身业慢缓语业慢缓。<a id="a-5q"></a>恶思所思恶说所说恶作所作。<a id="a-5r"></a>懒堕懈怠起不圆满。<a id="a-5s"></a>词辩薄弱性不聪敏念多忘失。<a id="a-5t"></a>不正知住所取左僻。<a id="a-5u"></a>难使远离难使厌患。<a id="a-5v"></a>下劣胜解。<a id="a-5w"></a>顽騃喑哑以手代言。<a id="a-5x"></a>无有力能领解善说恶说法义。<a id="a-5y"></a>缘所牵缠他所引夺他所策使。<a id="a-5z"></a>如是等类应知是名痴行者相。<a id="a-60"></a>问慢行补特伽罗应知何相。<a id="a-61"></a>答慢行补特伽罗。<a id="a-62"></a>于诸微劣所慢事中。<a id="a-63"></a>尚能生起最极厚重上品慢缠。<a id="a-64"></a>何况中品上品境界。<a id="a-65"></a>又此慢缠住在身中。<a id="a-66"></a>经久相续长时随缚。<a id="a-67"></a>由慢缠故为可慢法之所制伏。<a id="a-68"></a>不能制伏彼可慢法。<a id="a-69"></a>诸根掉动诸根高举。<a id="a-6A"></a>诸根散乱勤乐严身。<a id="a-6B"></a>言语高大不乐谦下。<a id="a-6C"></a>于其父母眷属师长。<a id="a-6D"></a>不能时时如法承事。<a id="a-6E"></a>多怀憍傲不能以身礼敬问讯。<a id="a-6F"></a>合掌迎逆修和敬业。<a id="a-6G"></a>自高自举陵蔑他人。<a id="a-6H"></a>乐着利养乐着恭敬。<a id="a-6I"></a>乐着世间称誉声颂。<a id="a-6J"></a>所为轻举喜作嘲调。<a id="a-6K"></a>难使远离难使厌患。<a id="a-6L"></a>广大胜解微劣慈悲。<a id="a-6M"></a>计我有情命者养者补特伽罗生者等见。<a id="a-6N"></a>多分上品多怨多恨。<a id="a-6O"></a>如是等类应知是名慢行者相。<a id="a-6P"></a>问寻思行补特伽罗应知何相。<a id="a-6Q"></a>答寻思行补特伽罗。<a id="a-6R"></a>于诸微劣所寻思事。<a id="a-6S"></a>尚能发起最极厚重上品寻思缠。<a id="a-6T"></a>何况中品上品境界。<a id="a-6U"></a>此寻思缠住在身中。<a id="a-6V"></a>经久相续长时随缚。<a id="a-6W"></a>由此缠故为可寻思法之所制伏。<a id="a-6X"></a>不能制伏可寻思法。<a id="a-6Y"></a>诸根不住诸根飘举。<a id="a-6Z"></a>诸根掉动诸根散乱。<a id="a-6a"></a>身业误失语业误失。<a id="a-6b"></a>难使远离难使厌患。<a id="a-6c"></a>喜为戏论乐着戏论。<a id="a-6d"></a>多惑多疑多怀乐欲。<a id="a-6e"></a>禁戒不坚禁戒不定。<a id="a-6f"></a>事业不坚事业不定。<a id="a-6g"></a>多怀恐虑念多忘失。<a id="a-6h"></a>不乐远离多乐散动。<a id="a-6i"></a>于诸世间种种妙事。<a id="a-6j"></a>贪欲随流翘勤无惰起发圆满。<a id="a-6k"></a>如是等类应知是名寻思行者相。<a id="a-6l"></a>如是名为由行差别建立补特伽罗。<a id="a-6m"></a>云何由愿差别建立补特伽罗。<a id="a-6n"></a>谓或有补特伽罗。<a id="a-6o"></a>于声闻乘已发正愿。<a id="a-6p"></a>或有补特伽罗。<a id="a-6q"></a>于独觉乘已发正愿。<a id="a-6r"></a>或有补特伽罗。<a id="a-6s"></a>于其大乘已发正愿。<a id="a-6t"></a>当知此中若补特伽罗于声闻乘已发正愿。<a id="a-6u"></a>彼或声闻种姓。<a id="a-6v"></a>或独觉种姓。<a id="a-6w"></a>或大乘种姓。<a id="a-6x"></a>若补特伽罗于独觉菩提已发正愿。<a id="a-6y"></a>彼或独觉种姓。<a id="a-6z"></a>或声闻种姓。<a id="a-70"></a>或大乘种姓。<a id="a-71"></a>若补特伽罗于其大乘已发正愿。<a id="a-72"></a>彼或大乘种姓。<a id="a-73"></a>或独觉种姓。<a id="a-74"></a>或声闻种姓。<a id="a-75"></a>若声闻种姓补特伽罗。<a id="a-76"></a>于独觉菩提。<a id="a-77"></a>或于无上正等菩提。<a id="a-78"></a>已发正愿。<a id="a-79"></a>彼是声闻种姓故。<a id="a-7A"></a>后时决定还舍彼愿。<a id="a-7B"></a>必唯安住声闻乘愿。<a id="a-7C"></a>独觉乘种姓。<a id="a-7D"></a>大乘种姓补特伽罗应知亦尔。<a id="a-7E"></a>此中所有补特伽罗愿可移转愿可舍离。<a id="a-7F"></a>决定不可移转种姓舍离种姓。<a id="a-7G"></a>今此义中当知唯说声闻乘愿。<a id="a-7H"></a>声闻种姓补特伽罗。<a id="a-7I"></a>如是名为由愿差别建立补特伽罗。<a id="a-7J"></a>云何由行迹差别建立补特伽罗。<a id="a-7K"></a>谓如所举如所开示补特伽罗。<a id="a-7L"></a>依四行迹而得出离。<a id="a-7M"></a>何等为四。<a id="a-7N"></a>谓或有行迹是苦迟通。<a id="a-7O"></a>或有行迹是苦速通。<a id="a-7P"></a>或有行迹是乐迟通。<a id="a-7Q"></a>或有行迹是乐速通。<a id="a-7R"></a>当知此中若钝根性补特伽罗。<a id="a-7S"></a>未得根本静虑。<a id="a-7T"></a>所有行迹。<a id="a-7U"></a>名苦迟通。<a id="a-7V"></a>若利根性补特伽罗。<a id="a-7W"></a>未得根本静虑。<a id="a-7X"></a>所有行迹名苦速通。<a id="a-7Y"></a>若钝根性补特伽罗。<a id="a-7Z"></a>已得根本静虑所有行迹名乐迟通。<a id="a-7a"></a>若利根性补特伽罗。<a id="a-7b"></a>已得根本静虑。<a id="a-7c"></a>所有行迹名乐速通。<a id="a-7d"></a>如是名为由行迹差别建立补特伽罗。<a id="a-7e"></a>云何由道果差别建立补特伽罗。<a id="a-7f"></a>谓行四向及住四果。<a id="a-7g"></a>行四向者。<a id="a-7h"></a>一预流果向补特伽罗。<a id="a-7i"></a>二一来果向补特伽罗。<a id="a-7j"></a>三不还果向补特伽罗。<a id="a-7k"></a>四阿罗汉果向补特伽罗。<a id="a-7l"></a>住四果者。<a id="a-7m"></a>一预流果。<a id="a-7n"></a>二一来果。<a id="a-7o"></a>三不还果。<a id="a-7p"></a>四阿罗汉果。<a id="a-7q"></a>若于向道转彼名行向者。<a id="a-7r"></a>由向道故建立四种补特伽罗。<a id="a-7s"></a>若得沙门果彼名住果者。<a id="a-7t"></a>由道果故建立四种补特伽罗。<a id="a-7u"></a>如是名为由道果差别建立补特伽罗。<a id="a-7v"></a>云何由加行差别建立补特伽罗。<a id="a-7w"></a>谓随信行及随法行补特伽罗。<a id="a-7x"></a>若随补特伽罗信勤修正行。<a id="a-7y"></a>名随信行补特伽罗。<a id="a-7z"></a>若于诸法不待他缘。<a id="a-80"></a>随毗柰耶勤修正行。<a id="a-81"></a>名随法行补特伽罗。<a id="a-82"></a>如是名为由加行差别建立补特伽罗。<a id="a-83"></a>云何由定差别建立补特伽罗。<a id="a-84"></a>谓身证补特伽罗。<a id="a-85"></a>于八解脱身已作证具足安住。<a id="a-86"></a>而未获得诸漏永尽。<a id="a-87"></a>当知如是补特伽罗于有色观诸色解脱。<a id="a-88"></a>内无色想观外诸色解脱。<a id="a-89"></a>净解脱身作证具足住。<a id="a-8A"></a>空无边处解脱。<a id="a-8B"></a>识无边处解脱。<a id="a-8C"></a>无所有处解脱。<a id="a-8D"></a>非想非非想处解脱。<a id="a-8E"></a>想受灭解脱。<a id="a-8F"></a>已能顺逆入出自在。<a id="a-8G"></a>如是名为由定差别建立补特伽罗。<a id="a-8H"></a>云何由生差别建立补特伽罗。<a id="a-8I"></a>谓极七返有。<a id="a-8J"></a>家家。<a id="a-8K"></a>一间。<a id="a-8L"></a>中般涅槃。<a id="a-8M"></a>生般涅槃。<a id="a-8N"></a>无行般涅槃。<a id="a-8O"></a>有行般涅槃。<a id="a-8P"></a>及以上流补特伽罗。<a id="a-8Q"></a>如是名为由生差别建立补特伽罗。<a id="a-8R"></a>云何由退不退差别建立补特伽罗。<a id="a-8S"></a>谓由退故建立时解脱阿罗汉。<a id="a-8T"></a>彼于现法乐住容有退失。<a id="a-8U"></a>由不退故建立不动法阿罗汉。<a id="a-8V"></a>彼于现法乐住定无退失。<a id="a-8W"></a>如是名为由退不退差别建立补特伽罗。<a id="a-8X"></a>云何由障差别建立补特伽罗。<a id="a-8Y"></a>谓慧解脱及俱分解脱阿罗汉。<a id="a-8Z"></a>慧解脱阿罗汉者。<a id="a-8a"></a>谓已解脱烦恼障未解脱定障。<a id="a-8b"></a>俱分解脱阿罗汉者。<a id="a-8c"></a>谓已解脱烦恼障及已解脱定障。<a id="a-8d"></a>是故说名俱分解脱。<a id="a-8e"></a>如是名为由障差别建立补特伽罗。</p>
  <p id="a8f">由此所举及所开示差别道理。<a id="a-8g"></a>如其次第应知建立补特伽罗。</p>
  <p id="a8h">云何所缘。<a id="a-8i"></a>谓有四种所缘境事。<a id="a-8j"></a>何等为四。<a id="a-8k"></a>一者遍满所缘境事。<a id="a-8l"></a>二者净行所缘境事。<a id="a-8m"></a>三者善巧所缘境事。<a id="a-8n"></a>四者净惑所缘境事。</p>
  <p id="a8o">云何遍满所缘境事。<a id="a-8p"></a>谓复四种。<a id="a-8q"></a>一有分别影像。<a id="a-8r"></a>二无分别影像。<a id="a-8s"></a>三事边际性。<a id="a-8t"></a>四所作成办。<a id="a-8u"></a>云何有分别影像。<a id="a-8v"></a>谓如有一或听闻正法。<a id="a-8w"></a>或教授教诫为所依止。<a id="a-8x"></a>或见或闻或分别故。<a id="a-8y"></a>于所知事同分影像。<a id="a-8z"></a>由三摩呬多地毗钵舍那行。<a id="a-90"></a>观察简择极简择遍寻思遍伺察。<a id="a-91"></a>所知事者。<a id="a-92"></a>谓或不净。<a id="a-93"></a>或慈愍。<a id="a-94"></a>或缘性缘起。<a id="a-95"></a>或界差别。<a id="a-96"></a>或阿那波那念。<a id="a-97"></a>或蕴善巧。<a id="a-98"></a>或界善巧。<a id="a-99"></a>或处善巧。<a id="a-9A"></a>或缘起善巧。<a id="a-9B"></a>或处非处善巧。<a id="a-9C"></a>或下地粗性上地静性。<a id="a-9D"></a>或苦谛集谛。<a id="a-9E"></a>灭谛道谛。<a id="a-9F"></a>是名所知事。<a id="a-9G"></a>此所知事或依教授教诫。<a id="a-9H"></a>或听闻正法为所依止。<a id="a-9I"></a>令三摩呬多地作意现前。<a id="a-9J"></a>即于彼法而起胜解。<a id="a-9K"></a>即于彼所知事而起胜解。<a id="a-9L"></a>彼于尔时。<a id="a-9M"></a>于所知事。<a id="a-9N"></a>如现领受胜解而转。<a id="a-9O"></a>虽彼所知事非现领受和合现前。<a id="a-9P"></a>亦非所余彼种类物。<a id="a-9Q"></a>然由三摩呬多地胜解领受相似作意领受。<a id="a-9R"></a>彼所知事相似显现。<a id="a-9S"></a>由此道理名所知事同分影像。<a id="a-9T"></a>修观行者。<a id="a-9U"></a>推求此故。<a id="a-9V"></a>于彼本性所知事中。<a id="a-9W"></a>观察审定功德过失。<a id="a-9X"></a>是名有分别影像。<a id="a-9Y"></a>云何无分别影像。<a id="a-9Z"></a>谓修观行者。<a id="a-9a"></a>受取如是影像相已。<a id="a-9b"></a>不复观察简择极简择遍寻思遍伺察。<a id="a-9c"></a>然即于此所缘影像。<a id="a-9d"></a>以奢摩他行寂静其心。<a id="a-9e"></a>即是九种行相令心安住。<a id="a-9f"></a>谓令心内住等住。<a id="a-9g"></a>安住近住。<a id="a-9h"></a>调伏寂静。<a id="a-9i"></a>最极寂静。<a id="a-9j"></a>一趣等持。<a id="a-9k"></a>彼于尔时成无分别影像所缘。<a id="a-9l"></a>即于如是所缘影像。<a id="a-9m"></a>一向一趣安住其念。<a id="a-9n"></a>不复观察简择极简择遍寻思遍伺察。<a id="a-9o"></a>是名无分别影像。<a id="a-9p"></a>即此影像亦名影像。<a id="a-9q"></a>亦名三摩地相。<a id="a-9r"></a>亦名三摩地所行境界。<a id="a-9s"></a>亦名三摩地口。<a id="a-9t"></a>亦名三摩地门。<a id="a-9u"></a>亦名作意处。<a id="a-9v"></a>亦名内分别体。<a id="a-9w"></a>亦名光影。<a id="a-9x"></a>如是等类当知名为所知事同分影像诸名差别。<a id="a-9y"></a>云何事边际性。<a id="a-9z"></a>谓若所缘尽所有性如所有性。<a id="a-A0"></a>云何名为尽所有性。<a id="a-A1"></a>谓色蕴外更无余色。<a id="a-A2"></a>受想行识蕴外更无有余受想行识。<a id="a-A3"></a>一切有为事皆五法所摄。<a id="a-A4"></a>一切诸法界处所摄。<a id="a-A5"></a>一切所知事四圣谛摄。<a id="a-A6"></a>如是名为尽所有性。<a id="a-A7"></a>云何名为如所有性。<a id="a-A8"></a>谓若所缘是真实性是真如性。<a id="a-A9"></a>由四道理具道理性。<a id="a-AA"></a>谓观待道理。<a id="a-AB"></a>作用道理。<a id="a-AC"></a>证成道理。<a id="a-AD"></a>法尔道理。<a id="a-AE"></a>如是若所缘境尽所有性如所有性。<a id="a-AF"></a>总说为一事边际性。<a id="a-AG"></a>云何所作成办。<a id="a-AH"></a>谓修观行者。<a id="a-AI"></a>于奢摩他毗钵舍那。<a id="a-AJ"></a>若修若习若多修习为因缘故。<a id="a-AK"></a>诸缘影像所有作意皆得圆满。<a id="a-AL"></a>此圆满故便得转依。<a id="a-AM"></a>一切粗重悉皆息灭。<a id="a-AN"></a>得转依故超过影像。<a id="a-AO"></a>即于所知事有无分别。<a id="a-AP"></a>现量智见生。<a id="a-AQ"></a>入初静虑者得初静虑时。<a id="a-AR"></a>于初静虑所行境界。<a id="a-AS"></a>入第二第三第四静虑者。<a id="a-AT"></a>得第二第三第四静虑时。<a id="a-AU"></a>于第二第三第四静虑所行境界。<a id="a-AV"></a>入空无边处。<a id="a-AW"></a>识无边处。<a id="a-AX"></a>无所有处。<a id="a-AY"></a>非想非非想处者。<a id="a-AZ"></a>得彼定时。<a id="a-Aa"></a>即于彼定所行境界。<a id="a-Ab"></a>如是名为所作成办。<a id="a-Ac"></a>如是四种所缘境事。<a id="a-Ad"></a>遍行一切。<a id="a-Ae"></a>随入一切所缘境中。<a id="a-Af"></a>去来今世正等觉者共所宣说。<a id="a-Ag"></a>是故说名遍满所缘。<a id="a-Ah"></a>又此所缘遍毗钵舍那品。<a id="a-Ai"></a>遍奢摩他品。<a id="a-Aj"></a>遍一切事。<a id="a-Ak"></a>遍真实事。<a id="a-Al"></a>遍因果相属事。<a id="a-Am"></a>故名遍满。<a id="a-An"></a>谓若说有分别影像。<a id="a-Ao"></a>即是此中毗钵舍那品。<a id="a-Ap"></a>若说无分别影像。<a id="a-Aq"></a>即是此中奢摩他品。<a id="a-Ar"></a>若说事边际性。<a id="a-As"></a>即是此中一切事真实事。<a id="a-At"></a>若说所作成办。<a id="a-Au"></a>即是此中因果相属事。<a id="a-Av"></a>如佛世尊曾为长老颉隶伐多说如是义。<a id="a-Aw"></a>曾闻长老颉隶伐多问世尊言。<a id="a-Ax"></a>大德。<a id="a-Ay"></a>诸有比丘勤修观行是瑜伽师。<a id="a-Az"></a>能于所缘安住其心。<a id="a-B0"></a>为何于缘安住其心。<a id="a-B1"></a>云何于缘安住其心。<a id="a-B2"></a>齐何名为心善安住。<a id="a-B3"></a>佛告长老颉隶伐多。<a id="a-B4"></a>善哉善哉。<a id="a-B5"></a>汝今善能问如是义。<a id="a-B6"></a>汝今谛听极善思惟。<a id="a-B7"></a>吾当为汝宣说开示。<a id="a-B8"></a>颉隶伐多。<a id="a-B9"></a>诸有比丘勤修观行是瑜伽师。<a id="a-BA"></a>能于所缘安住其心。<a id="a-BB"></a>或乐净行或乐善巧。<a id="a-BC"></a>或乐令心解脱诸漏。<a id="a-BD"></a>于相称缘安住其心。<a id="a-BE"></a>于相似缘安住其心。<a id="a-BF"></a>于缘无倒安住其心。<a id="a-BG"></a>能于其中不舍静虑。<a id="a-BH"></a>云何比丘勤修观行是瑜伽师。<a id="a-BI"></a>于相称缘安住其心。<a id="a-BJ"></a>谓彼比丘若唯有贪行。<a id="a-BK"></a>应于不净缘安住于心。<a id="a-BL"></a>如是名为于相称缘安住其心。<a id="a-BM"></a>若唯有嗔行。<a id="a-BN"></a>应于慈愍安住其心。<a id="a-BO"></a>若唯有痴行。<a id="a-BP"></a>应于缘性缘起安住其心。<a id="a-BQ"></a>若唯有慢行。<a id="a-BR"></a>应于界差别安住其心。<a id="a-BS"></a>若唯有寻思行。<a id="a-BT"></a>应于阿那波那念安住其心。<a id="a-BU"></a>如是名为于相称缘安住其心。<a id="a-BV"></a>颉隶伐多。<a id="a-BW"></a>又彼比丘若愚诸行自相。<a id="a-BX"></a>愚我有情命者生者能养育者补特伽罗事。<a id="a-BY"></a>应于蕴善巧安住其心。<a id="a-BZ"></a>若愚其因。<a id="a-Ba"></a>应于界善巧安住其心。<a id="a-Bb"></a>若愚其缘。<a id="a-Bc"></a>应于处善巧安住其心。<a id="a-Bd"></a>若愚无常苦空无我。<a id="a-Be"></a>应于缘起处非处善巧安住其心。<a id="a-Bf"></a>若乐离欲界欲。<a id="a-Bg"></a>应于诸欲粗性诸色静性安住其心。<a id="a-Bh"></a>若乐离色界欲。<a id="a-Bi"></a>应于诸色粗性无色静性安住其心。<a id="a-Bj"></a>若乐通达。<a id="a-Bk"></a>及乐解脱遍一切处萨迦耶事。<a id="a-Bl"></a>应于苦谛集谛灭谛道谛安住其心。<a id="a-Bm"></a>是名比丘勤修观行是瑜伽师于相称缘安住其心。<a id="a-Bn"></a>颉隶伐多。<a id="a-Bo"></a>云何比丘勤修观行是瑜伽师于相似缘安住其心。<a id="a-Bp"></a>谓彼比丘于彼彼所知事。<a id="a-Bq"></a>为欲简择极简择遍寻思遍伺察故。<a id="a-Br"></a>于先所见所闻所觉所知事。<a id="a-Bs"></a>由见闻觉知增上力故。<a id="a-Bt"></a>以三摩呬多地作意思惟分别。<a id="a-Bu"></a>而起胜解。<a id="a-Bv"></a>彼虽于其本所知事。<a id="a-Bw"></a>不能和合现前观察。<a id="a-Bx"></a>然与本事相似而生。<a id="a-By"></a>于彼所缘有彼相似。<a id="a-Bz"></a>唯智唯见唯正忆念。<a id="a-C0"></a>又彼比丘于时时间令心寂静。<a id="a-C1"></a>于时时间依增上慧法毗钵舍那勤修观行。<a id="a-C2"></a>是名比丘勤修观行是瑜伽师于相似缘安住其心。<a id="a-C3"></a>颉隶伐多。<a id="a-C4"></a>云何比丘勤修观行是瑜伽师于缘无倒安住其心。<a id="a-C5"></a>谓若比丘勤修观行是瑜伽师于所缘境安住其心。<a id="a-C6"></a>随应解了所知境界。<a id="a-C7"></a>如实无倒能遍了知。<a id="a-C8"></a>是名比丘勤修观行是瑜伽师于缘无倒安住其心。<a id="a-C9"></a>颉隶伐多。<a id="a-CA"></a>云何比丘勤修观行是瑜伽师能于其中不舍静虑。<a id="a-CB"></a>谓若比丘勤修观行是瑜伽师如是于缘正修行时。<a id="a-CC"></a>无间加行殷重加行。<a id="a-CD"></a>于时时间修习止相举相舍相。<a id="a-CE"></a>由修由习由多修习为因缘故。<a id="a-CF"></a>一切粗重悉皆息灭。<a id="a-CG"></a>随得触证所依清净。<a id="a-CH"></a>于所知事由现见故。<a id="a-CI"></a>随得触证所缘清净。<a id="a-CJ"></a>由离贪故随得触证心遍清净。<a id="a-CK"></a>离无明故。<a id="a-CL"></a>随得触证智遍清净。<a id="a-CM"></a>是名比丘勤修观行是瑜伽师能于其中不舍静虑。<a id="a-CN"></a>颉隶伐多。<a id="a-CO"></a>为此比丘于所缘境安住其心。<a id="a-CP"></a>如是于缘安住其心。<a id="a-CQ"></a>如是于缘安住心已名善安住。<a id="a-CR"></a>世尊此中重说颂曰。</p>
  <p id="aCS">行者行诸相　　知一切实义</p>
  <p id="aCT">常于影静虑　　得证遍清净</p>
  <p id="aCU">此中说言行者行诸相者。<a id="a-CV"></a>由此宣说修观行者于止举舍相。<a id="a-CW"></a>无间修行殷重修行。<a id="a-CX"></a>若复说言知一切实义者。<a id="a-CY"></a>由此宣说事边际性。<a id="a-CZ"></a>若复说言常于影静虑者。<a id="a-Ca"></a>由此有宣说分别影像无分别影像。<a id="a-Cb"></a>若复说言得证遍清净者。<a id="a-Cc"></a>由此宣说所作成办。<a id="a-Cd"></a>此中世尊复说颂曰。</p>
  <p id="aCe">于心相遍知　　能受远离味</p>
  <p id="aCf">静虑常委念　　受喜乐离染</p>
  <p id="aCg">此中说言于心相遍知者。<a id="a-Ch"></a>谓有分别影像。<a id="a-Ci"></a>无分别影像以心相名说。<a id="a-Cj"></a>事边际性以遍知名说。<a id="a-Ck"></a>若复说言能受远离味者。<a id="a-Cl"></a>由此宣说于其所缘正修行者乐断乐修。<a id="a-Cm"></a>若复说言静虑常委念者。<a id="a-Cn"></a>由此宣说于奢摩他毗钵舍那。<a id="a-Co"></a>常勤修习委练修习。<a id="a-Cp"></a>若复说言受喜乐离染者。<a id="a-Cq"></a>由此宣说所作成办。<a id="a-Cr"></a>当知如是遍满所缘。<a id="a-Cs"></a>随顺净教契合正理。<a id="a-Ct"></a>如是名为遍满所缘。</p>
  <p id="aCu">云何名为净行所缘。<a id="a-Cv"></a>谓不净慈愍缘性缘起界差别。<a id="a-Cw"></a>阿那波那念等所缘差别。<a id="a-Cx"></a>云何不净所缘。<a id="a-Cy"></a>谓略说有六种不净。<a id="a-Cz"></a>一朽秽不净。<a id="a-D0"></a>二苦恼不净。<a id="a-D1"></a>三下劣不净。<a id="a-D2"></a>四观待不净。<a id="a-D3"></a>五烦恼不净。<a id="a-D4"></a>六速坏不净。<a id="a-D5"></a>云何名为朽秽不净。<a id="a-D6"></a>谓此不净略依二种。<a id="a-D7"></a>一者依内二者依外。<a id="a-D8"></a>云何依内朽秽不净。<a id="a-D9"></a>谓内身中发毛爪齿。<a id="a-DA"></a>尘垢皮肉。<a id="a-DB"></a>骸骨筋脉。<a id="a-DC"></a>心胆肝肺。<a id="a-DD"></a>大肠小肠。<a id="a-DE"></a>生藏熟藏。<a id="a-DF"></a>肚胃髀肾。<a id="a-DG"></a>脓血热痰。<a id="a-DH"></a>肪膏肌髓。<a id="a-DI"></a>脑膜洟唾。<a id="a-DJ"></a>泪汗屎尿。<a id="a-DK"></a>如是等类名为依内朽秽不净。<a id="a-DL"></a>云何依外朽秽不净。<a id="a-DM"></a>谓或青瘀或复脓烂。<a id="a-DN"></a>或复变坏或复膖胀。<a id="a-DO"></a>或复食啖或复变赤。<a id="a-DP"></a>或复散坏或骨。<a id="a-DQ"></a>或锁或复骨锁。<a id="a-DR"></a>或屎所作或尿所作。<a id="a-DS"></a>或唾所作或洟所作。<a id="a-DT"></a>或血所涂或脓所涂。<a id="a-DU"></a>或便秽处。<a id="a-DV"></a>如是等类名为依外朽秽不净。<a id="a-DW"></a>如是依内朽秽不净。<a id="a-DX"></a>及依外朽秽不净。<a id="a-DY"></a>总说为一朽秽不净。<a id="a-DZ"></a>云何名为苦恼不净。<a id="a-Da"></a>谓顺苦受触为缘所生。<a id="a-Db"></a>若身若心不平等受受所摄。<a id="a-Dc"></a>如是名为苦恼不净。<a id="a-Dd"></a>云何名为下劣不净。<a id="a-De"></a>谓最下劣事最下劣界。<a id="a-Df"></a>所谓欲界。<a id="a-Dg"></a>除此更无极下极劣最极鄙秽余界可得。<a id="a-Dh"></a>如是名为下劣不净。<a id="a-Di"></a>云何名为观待不净。<a id="a-Dj"></a>谓如有一劣清净事。<a id="a-Dk"></a>观待其余胜清净事便似不净。<a id="a-Dl"></a>如待无色胜清净事。<a id="a-Dm"></a>色界诸法便似不净。<a id="a-Dn"></a>待萨迦耶寂灭涅槃。<a id="a-Do"></a>乃至有顶皆似不净。<a id="a-Dp"></a>如是等类一切名为观待不净。<a id="a-Dq"></a>云何名为烦恼不净。<a id="a-Dr"></a>谓三界中所有一切结缚随眠随烦恼缠。<a id="a-Ds"></a>一切名为烦恼不净。<a id="a-Dt"></a>云何名为速坏不净。<a id="a-Du"></a>谓五取蕴无常无恒不可保信变坏法性。<a id="a-Dv"></a>如是名为速坏不净。<a id="a-Dw"></a>如是不净是能清净贪行所缘。<a id="a-Dx"></a>贪有五种。<a id="a-Dy"></a>一于内身欲欲欲贪。<a id="a-Dz"></a>二于外身淫欲淫贪。<a id="a-E0"></a>三境欲境贪。<a id="a-E1"></a>四色欲色贪。<a id="a-E2"></a>五萨迦耶欲萨迦耶贪。<a id="a-E3"></a>是名五贪。<a id="a-E4"></a>为欲令此五种欲贪断灭除遣不现行故。<a id="a-E5"></a>建立六种不净所缘。<a id="a-E6"></a>谓由依内朽秽不净所缘故。<a id="a-E7"></a>令于内身欲欲欲贪心得清净。<a id="a-E8"></a>由依外朽秽不净所缘故。<a id="a-E9"></a>令于外身淫欲淫贪心得清净。<a id="a-EA"></a>淫相应贪复有四种。<a id="a-EB"></a>一显色贪。<a id="a-EC"></a>二形色贪。<a id="a-ED"></a>三妙触贪。<a id="a-EE"></a>四承事贪。<a id="a-EF"></a>由依四外不净所缘。<a id="a-EG"></a>于此四种相应淫贪。<a id="a-EH"></a>心得清净。<a id="a-EI"></a>若于青瘀或于脓烂。<a id="a-EJ"></a>或于变坏或于膖胀。<a id="a-EK"></a>或于食啖作意思惟。<a id="a-EL"></a>于显色贪令心清净。<a id="a-EM"></a>若于变赤作意思惟。<a id="a-EN"></a>于形色贪令心清净。<a id="a-EO"></a>若于其骨若于其锁。<a id="a-EP"></a>若于骨锁作意思惟。<a id="a-EQ"></a>于妙触贪令心清净。<a id="a-ER"></a>若于散坏作意思惟。<a id="a-ES"></a>于承事贪令心清净。<a id="a-ET"></a>如是四种名于淫贪令心清净。<a id="a-EU"></a>是故世尊乃至所有依外朽秽不净差别。<a id="a-EV"></a>皆依四种憺怕路而正建立。<a id="a-EW"></a>谓若说言由憺怕路见彼彼尸死。<a id="a-EX"></a>经一日或经二日或经七日。<a id="a-EY"></a>乌鹊饿狗。<a id="a-EZ"></a>鸱鹫狐狼。<a id="a-Ea"></a>野干禽兽之所食啖。<a id="a-Eb"></a>便取其相以譬彼身。<a id="a-Ec"></a>亦如是性亦如是类。<a id="a-Ed"></a>不能超过如是法性。<a id="a-Ee"></a>此即显示始从青瘀乃至食啖。<a id="a-Ef"></a>若复说言由憺怕路见彼彼尸。<a id="a-Eg"></a>离皮肉血筋脉缠裹。<a id="a-Eh"></a>此即显示所有变赤。<a id="a-Ei"></a>若复说言由憺怕路见彼彼骨或骨或锁。<a id="a-Ej"></a>此即显示或骨或锁或复骨锁。<a id="a-Ek"></a>若复说言由憺怕路见彼彼骨。<a id="a-El"></a>手骨异处。<a id="a-Em"></a>足骨异处。<a id="a-En"></a>臗骨异处膝骨异处。<a id="a-Eo"></a>臂骨异处肘骨异处。<a id="a-Ep"></a>脊骨异处髆骨异处。<a id="a-Eq"></a>肋骨异处。<a id="a-Er"></a>颔轮齿鬘顶髑髅等各各分散。<a id="a-Es"></a>或经一年或二或三乃至七年。<a id="a-Et"></a>其色鲜白犹如螺贝或如鸽色。<a id="a-Eu"></a>或见彼骨和杂尘土。<a id="a-Ev"></a>此即显示所有散坏。<a id="a-Ew"></a>如是依外所有朽秽不净所缘。<a id="a-Ex"></a>令于四种淫相应贪心得清净。<a id="a-Ey"></a>由苦恼不净所缘及下劣不净所缘故。<a id="a-Ez"></a>令于境相应若欲若贪心得清净。<a id="a-F0"></a>由观待不净所缘故。<a id="a-F1"></a>令于色相应若欲若贪心得清净。<a id="a-F2"></a>由烦恼不净所缘。<a id="a-F3"></a>及速坏不净所缘故。<a id="a-F4"></a>令于从欲界乃至有顶诸萨迦耶若欲若贪心得清净。<a id="a-F5"></a>是名贪行净行所缘。<a id="a-F6"></a>如是且约能净贪行。<a id="a-F7"></a>总说一切。<a id="a-F8"></a>通治所摄不净所缘。<a id="a-F9"></a>今此义中本意。<a id="a-FA"></a>唯取朽秽不净。<a id="a-FB"></a>所余不净亦是其余净行所缘。<a id="a-FC"></a>云何慈愍所缘。<a id="a-FD"></a>谓或于亲品或于怨品。<a id="a-FE"></a>或于中品。<a id="a-FF"></a>平等安住利益意乐。<a id="a-FG"></a>能引下中上品快乐定地胜解。<a id="a-FH"></a>当知此中亲品怨品及以中品。<a id="a-FI"></a>是为所缘。<a id="a-FJ"></a>利益意乐能引快乐定地胜解。<a id="a-FK"></a>是为能缘。<a id="a-FL"></a>所缘能缘总略为一。<a id="a-FM"></a>说名慈愍所缘。<a id="a-FN"></a>若经说言。<a id="a-FO"></a>慈俱心者。<a id="a-FP"></a>此即显示于亲怨中三品所缘利益意乐。<a id="a-FQ"></a>若复说言无怨无敌无损害者。<a id="a-FR"></a>此则显示利益意乐有三种相。<a id="a-FS"></a>由无怨故名为增上利益意乐。<a id="a-FT"></a>此无怨性二句所显。<a id="a-FU"></a>谓无敌对故无损恼故。<a id="a-FV"></a>不欲相违诤义是无敌对。<a id="a-FW"></a>不欲不饶益义是无损害。<a id="a-FX"></a>若复说言广大无量。<a id="a-FY"></a>此则显示能引下中上品快乐。<a id="a-FZ"></a>欲界快乐名广。<a id="a-Fa"></a>初二静虑地快乐名大。<a id="a-Fb"></a>第三静虑地快乐名无量。<a id="a-Fc"></a>若复说言胜解遍满具足住者。<a id="a-Fd"></a>此则显示能引快乐定地胜解。<a id="a-Fe"></a>又此胜解。<a id="a-Ff"></a>即是能引快乐利益。<a id="a-Fg"></a>增上意乐所摄胜解作意俱行。<a id="a-Fh"></a>若于无苦无乐亲怨中三品有情。<a id="a-Fi"></a>平等欲与其乐。<a id="a-Fj"></a>当知是慈。<a id="a-Fk"></a>若于有苦或于有乐亲怨中三品有情。<a id="a-Fl"></a>平等欲拔其苦欲庆其乐。<a id="a-Fm"></a>当知是悲是喜。<a id="a-Fn"></a>有苦有情是悲所缘。<a id="a-Fo"></a>有乐有情是喜所缘。<a id="a-Fp"></a>是名慈愍所缘。<a id="a-Fq"></a>若有嗔行补特伽罗。<a id="a-Fr"></a>于诸有情修习慈愍令嗔微薄。<a id="a-Fs"></a>名于嗔恚心得清净。</p>
 </body>
</html>