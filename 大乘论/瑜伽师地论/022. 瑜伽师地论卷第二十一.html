<!doctype html>
<html id="z3IBVKqvB" data-ver="893">
 <head>
  <meta charset="utf-8">
  <meta author="弥勒菩萨">
  <meta library="龙藏">
  <meta catalog="大乘论">
  <meta period="唐">
 </head>
 <body>
  <h1 id="a1">瑜伽师地论卷第二十一</h1>
  <h2 id="a2">本地分中声闻地第十三初瑜伽处种姓地第一</h2>
  <p id="a3">如是已说修所成地。<a id="a-4"></a>云何声闻地。<a id="a-5"></a>一切声闻地总嗢拖南曰。</p>
  <p id="a6">若略说此地　　姓等数取趣</p>
  <p id="a7">如应而安立　　世间出世间</p>
  <p id="a8">此地略有三　　谓种姓趣入</p>
  <p id="a9">及出离想地　　是说为声闻</p>
  <p id="aA">云何种姓地。<a id="a-B"></a>谓嗢拖南曰。</p>
  <p id="aC">若略说一切　　种姓地应知</p>
  <p id="aD">谓自性安立　　诸相数取趣</p>
  <p id="aE">谓若种姓自性。<a id="a-F"></a>若种姓安立。<a id="a-G"></a>若住种姓者所有诸相。<a id="a-H"></a>若住种姓补特伽罗。<a id="a-I"></a>如是一切总略为一名种姓地。</p>
  <p id="aJ">云何种姓。<a id="a-K"></a>谓住种姓补特伽罗。<a id="a-L"></a>有种子法由现有故。<a id="a-M"></a>安住种姓补特伽罗。<a id="a-N"></a>若遇胜缘便有堪任便有势力。<a id="a-O"></a>于其涅槃能得能证。<a id="a-P"></a>问此种姓名有何差别。<a id="a-Q"></a>答或名种子或名为界或名为性。<a id="a-R"></a>是名差别。<a id="a-S"></a>问今此种姓以何为体。<a id="a-T"></a>答附在所依有如是相。<a id="a-U"></a>六处所摄。<a id="a-V"></a>从无始世展转传来法尔所得。<a id="a-W"></a>于此立有差别之名。<a id="a-X"></a>所谓种姓种子界性。<a id="a-Y"></a>是名种姓。</p>
  <p id="aZ">云何种姓安立。<a id="a-a"></a>谓应问言。<a id="a-b"></a>今此种姓为当言细为当言粗。<a id="a-c"></a>应答言细。<a id="a-d"></a>何以故。<a id="a-e"></a>由此种子未能与果未习成果故名为细。<a id="a-f"></a>若已与果已习成果。<a id="a-g"></a>尔时种姓若种若果俱说名粗。</p>
  <p id="ah">问如是种姓当言堕一相续堕多相续。<a id="a-i"></a>答当言堕一相续。<a id="a-j"></a>所以者何。<a id="a-k"></a>若法异相俱有而转。<a id="a-l"></a>见彼各别种种相续种种流转。<a id="a-m"></a>如是种子非于六处有别异相。<a id="a-n"></a>即于如是种类分位六处殊胜。<a id="a-o"></a>从无始世展转传来法尔所得。<a id="a-p"></a>有如是想及以言说。<a id="a-q"></a>谓为种姓种子界性。<a id="a-r"></a>是故当言堕一相续。</p>
  <p id="as">问若住种姓补特伽罗有涅槃法。<a id="a-t"></a>此住种姓有涅槃法补特伽罗。<a id="a-u"></a>何因缘故有涅槃法。<a id="a-v"></a>而前际来长时流转不般涅槃。<a id="a-w"></a>答四因缘故不般涅槃。<a id="a-x"></a>何等为四。<a id="a-y"></a>一生无暇故。<a id="a-z"></a>二放逸过故。<a id="a-10"></a>三邪解行故。<a id="a-11"></a>四有障过故。<a id="a-12"></a>云何生无暇。<a id="a-13"></a>谓如有一生于边国及以达须蔑戾车中。<a id="a-14"></a>四众贤良正至善士不往游涉。<a id="a-15"></a>是名生无暇。<a id="a-16"></a>云何放逸过。<a id="a-17"></a>谓如有一虽生中国或非达须非蔑戾车。<a id="a-18"></a>四众贤良正至善士皆往游涉。<a id="a-19"></a>而生贵家财宝具足。<a id="a-1A"></a>于诸妙欲耽着受用。<a id="a-1B"></a>不见过患不知出离。<a id="a-1C"></a>是名放逸过。<a id="a-1D"></a>云何邪解行。<a id="a-1E"></a>谓如有一虽生中国。<a id="a-1F"></a>乃至广说而有外道种种恶见。<a id="a-1G"></a>谓起如是见立如是论。<a id="a-1H"></a>无有施与广说乃至我自了知无诸后有。<a id="a-1I"></a>复由如是外道见故。<a id="a-1J"></a>不值诸佛出现世间。<a id="a-1K"></a>无诸善友说正法者。<a id="a-1L"></a>是名邪解行。<a id="a-1M"></a>云何有障过。<a id="a-1N"></a>谓如有一虽生中国。<a id="a-1O"></a>广说如前亦值诸佛出现于世。<a id="a-1P"></a>遇诸善友说正法者。<a id="a-1Q"></a>而性愚钝顽騃无知。<a id="a-1R"></a>又复喑哑以手代言。<a id="a-1S"></a>无力能了善说恶说所有法义。<a id="a-1T"></a>或复造作诸无间业。<a id="a-1U"></a>或复长时起诸烦恼。<a id="a-1V"></a>是名有障过。<a id="a-1W"></a>如是名为四种因缘。<a id="a-1X"></a>由此因缘故虽有般涅槃法而不般涅槃。<a id="a-1Y"></a>彼若值遇诸佛出世听闻正法。<a id="a-1Z"></a>获得随顺教授教诫。<a id="a-1a"></a>无彼因缘尔时方能善根成熟。<a id="a-1b"></a>渐次乃至得般涅槃。<a id="a-1c"></a>无涅槃法补特伽罗住决定聚。<a id="a-1d"></a>彼若遇缘若不遇缘。<a id="a-1e"></a>遍一切种毕竟不能得般涅槃。</p>
  <p id="a1f">问何等名为涅槃法缘。<a id="a-1g"></a>而言阙故无故不会遇故不般涅槃。<a id="a-1h"></a>答有二种缘。<a id="a-1i"></a>何等为二。<a id="a-1j"></a>一胜二劣。</p>
  <p id="a1k">云何胜缘。<a id="a-1l"></a>谓正法增上他音。<a id="a-1m"></a>及内如理作意。<a id="a-1n"></a>云何劣缘。<a id="a-1o"></a>谓此劣缘乃有多种。<a id="a-1p"></a>谓若自圆满若他圆满。<a id="a-1q"></a>若善法欲。<a id="a-1r"></a>若正出家。<a id="a-1s"></a>若戒律仪。<a id="a-1t"></a>若根律仪。<a id="a-1u"></a>若于食知量。<a id="a-1v"></a>若初夜后夜常勤修习觉寤瑜伽。<a id="a-1w"></a>若正知而住。<a id="a-1x"></a>若乐远离。<a id="a-1y"></a>若清净诸盖若依三摩地。</p>
  <p id="a1z">云何自圆满。<a id="a-20"></a>谓善得人身。<a id="a-21"></a>生于圣处。<a id="a-22"></a>诸根无缺。<a id="a-23"></a>胜处净信。<a id="a-24"></a>离诸业障。<a id="a-25"></a>云何名为善得人身。<a id="a-26"></a>谓如有一生人同分。<a id="a-27"></a>得丈夫身男根成就。<a id="a-28"></a>或得女身。<a id="a-29"></a>如是名为善得人身。<a id="a-2A"></a>云何名为生于圣处。<a id="a-2B"></a>谓如有一生于中国广说如前。<a id="a-2C"></a>乃至善士皆往游涉。<a id="a-2D"></a>如是名为生于圣处。<a id="a-2E"></a>云何名为诸根无缺。<a id="a-2F"></a>谓如有一性不愚钝。<a id="a-2G"></a>亦不顽騃又不喑哑。<a id="a-2H"></a>乃至广说支节无减。<a id="a-2I"></a>彼由如是支节无缺耳无缺等。<a id="a-2J"></a>能于善品精勤修集。<a id="a-2K"></a>如是名为诸根无缺。<a id="a-2L"></a>云何名为胜处净信。<a id="a-2M"></a>谓如有一于诸如来正觉所说法毗奈耶得净信心。<a id="a-2N"></a>如是名为胜处净信。<a id="a-2O"></a>言胜处者。<a id="a-2P"></a>谓诸如来正觉所说法毗奈耶。<a id="a-2Q"></a>能生一切世出世间白净法故。<a id="a-2R"></a>此中所起前行增上诸清净信。<a id="a-2S"></a>名胜处净信。<a id="a-2T"></a>能除一切所有烦恼垢秽浊故。<a id="a-2U"></a>云何名为离诸业障。<a id="a-2V"></a>谓能远离五无间业。<a id="a-2W"></a>所谓于彼害母害父害阿罗汉破和合僧于如来所恶心出血。<a id="a-2X"></a>随一所有无间业障。<a id="a-2Y"></a>于现法中不作不行。<a id="a-2Z"></a>如是名为离诸业障。<a id="a-2a"></a>若有于此五无间业造作增长。<a id="a-2b"></a>于现法中竟不能转得般涅槃生起圣道。<a id="a-2c"></a>故约彼说离诸业障。<a id="a-2d"></a>唯由如是五种支分自体圆满。<a id="a-2e"></a>是故说此名自圆满。<a id="a-2f"></a>云何他圆满。<a id="a-2g"></a>谓诸佛出世。<a id="a-2h"></a>说正法教。<a id="a-2i"></a>法教久住。<a id="a-2j"></a>法住随转。<a id="a-2k"></a>他所哀愍。<a id="a-2l"></a>云何名为诸佛出世。<a id="a-2m"></a>谓如有一普于一切诸有情类。<a id="a-2n"></a>起善利益增上意乐。<a id="a-2o"></a>修习多千难行苦行。<a id="a-2p"></a>经三大劫阿僧企耶。<a id="a-2q"></a>积集广大福德智慧二种资粮。<a id="a-2r"></a>获得最后上妙之身。<a id="a-2s"></a>安坐无上胜菩提座。<a id="a-2t"></a>断除五盖。<a id="a-2u"></a>于四念住善住其心。<a id="a-2v"></a>修三十七菩提分法。<a id="a-2w"></a>现证无上正等菩提。<a id="a-2x"></a>如是名为诸佛出世。<a id="a-2y"></a>过去未来现在诸佛。<a id="a-2z"></a>皆由如是名为出世。<a id="a-30"></a>云何名为说正法教。<a id="a-31"></a>谓即如是诸佛世尊出现于世。<a id="a-32"></a>哀愍一切诸声闻故。<a id="a-33"></a>依四圣谛宣说真实苦集灭道无量法教。<a id="a-34"></a>所谓。<a id="a-35"></a>契经应颂。<a id="a-36"></a>记别讽诵。<a id="a-37"></a>自说因缘。<a id="a-38"></a>譬喻本事。<a id="a-39"></a>本生方广。<a id="a-3A"></a>希法论议。<a id="a-3B"></a>如是名为说正法教。<a id="a-3C"></a>诸佛世尊及圣弟子。<a id="a-3D"></a>一切正士皆乘此法而得出离。<a id="a-3E"></a>然后为他宣说称赞。<a id="a-3F"></a>是故说此名为正法宣说。<a id="a-3G"></a>此故名正法教。<a id="a-3H"></a>云何名为法教久住。<a id="a-3I"></a>谓说正法已转法轮已。<a id="a-3J"></a>乃至世尊寿量久住。<a id="a-3K"></a>及涅槃后经尔所时。<a id="a-3L"></a>正行未减正法未隐。<a id="a-3M"></a>如是名为正法久住。<a id="a-3N"></a>如是久住当知说彼胜义正法作证道理。<a id="a-3O"></a>云何名为法住随转。<a id="a-3P"></a>谓即如是证正法者。<a id="a-3Q"></a>了知有力能证如是正法众生。<a id="a-3R"></a>即如所证随转随顺教授教诫。<a id="a-3S"></a>如是名为法住随转。<a id="a-3T"></a>云何名为他所哀愍。<a id="a-3U"></a>他谓施主。<a id="a-3V"></a>彼于行者起哀愍心。<a id="a-3W"></a>惠施随顺净命资具。<a id="a-3X"></a>所谓如法衣服饮食诸坐卧具病缘医药。<a id="a-3Y"></a>如是名为他所哀愍。<a id="a-3Z"></a>云何善法欲。<a id="a-3a"></a>谓如有一或从佛所或弟子所。<a id="a-3b"></a>闻正法已获得净信。<a id="a-3c"></a>得净信已应如是学。<a id="a-3d"></a>在家烦扰若居尘宇。<a id="a-3e"></a>出家闲旷犹处虚空。<a id="a-3f"></a>是故我今应舍一切妻子眷属财谷珍宝。<a id="a-3g"></a>于善说法毗奈耶中。<a id="a-3h"></a>正舍家法趣于非家。<a id="a-3i"></a>既出家已勤修正行令得圆满。<a id="a-3j"></a>于善法中生如是欲名善法欲。<a id="a-3k"></a>云何正出家。<a id="a-3l"></a>谓即由此胜善法欲增上力故。<a id="a-3m"></a>白四羯磨受具足戒。<a id="a-3n"></a>或受劳策所学尸罗是名正出家。<a id="a-3o"></a>云何戒律仪谓彼如是正出家已。<a id="a-3p"></a>安住具戒坚牢防护。<a id="a-3q"></a>别解律仪轨则所行皆得圆满。<a id="a-3r"></a>于微小罪见大怖畏。<a id="a-3s"></a>受学一切所有学处。<a id="a-3t"></a>是名戒律仪。<a id="a-3u"></a>云何根律仪。<a id="a-3v"></a>谓即依此尸罗律仪。<a id="a-3w"></a>守护正念修常委念。<a id="a-3x"></a>以念防心行平等位。<a id="a-3y"></a>眼见色已而不取相不取随好。<a id="a-3z"></a>恐依是处由不修习眼根律仪防护而住其心。<a id="a-40"></a>漏泄所有贪忧恶不善法。<a id="a-41"></a>故即于彼修律仪行防护眼根。<a id="a-42"></a>依于眼根修律仪行。<a id="a-43"></a>如是行者。<a id="a-44"></a>耳闻声已鼻嗅香已舌尝味已身觉触已意了法已。<a id="a-45"></a>而不取相不取随好。<a id="a-46"></a>恐依是处由不修习意根律仪防护而住其心。<a id="a-47"></a>漏泄所有贪忧恶不善法。<a id="a-48"></a>故即于彼修律仪行防护意根。<a id="a-49"></a>依于意根修律仪行。<a id="a-4A"></a>是名根律仪。<a id="a-4B"></a>云何于食知量。<a id="a-4C"></a>谓彼如是守诸根已。<a id="a-4D"></a>以正思择食于所食。<a id="a-4E"></a>不为倡荡不为憍逸。<a id="a-4F"></a>不为饰好不为端严。<a id="a-4G"></a>食于所食然食所食为身安住为暂支持。<a id="a-4H"></a>为除饥渴为摄梵行为断故受为令新受当不更生。<a id="a-4I"></a>为当存养力乐无罪安隐而住。<a id="a-4J"></a>如是名为于食知量。<a id="a-4K"></a>云何初夜后夜常勤修习觉寤瑜伽。<a id="a-4L"></a>谓彼如是食知量已。<a id="a-4M"></a>于昼日分经行宴坐二种威仪。<a id="a-4N"></a>从顺障法净修其心。<a id="a-4O"></a>于初夜分经行宴坐二种威仪。<a id="a-4P"></a>从顺障法净修其心。<a id="a-4Q"></a>过此分已出住处外洗濯其足。<a id="a-4R"></a>右胁而卧重累其足住光明想。<a id="a-4S"></a>正念正知思惟起想。<a id="a-4T"></a>于夜后分速疾觉寤。<a id="a-4U"></a>经行宴坐二种威仪。<a id="a-4V"></a>从顺障法净修其心。<a id="a-4W"></a>如是名为初夜后夜常勤修习觉寤瑜伽。<a id="a-4X"></a>云何正知而住。<a id="a-4Y"></a>谓彼如是常勤修习觉寤瑜伽已。<a id="a-4Z"></a>若往若来正知而住。<a id="a-4a"></a>若睹若瞻正知而住。<a id="a-4b"></a>若屈若伸正知而住。<a id="a-4c"></a>持僧伽胝及以衣钵正知而住。<a id="a-4d"></a>若食若饮若啖若尝正知而住。<a id="a-4e"></a>若行若住若坐若卧正知而住。<a id="a-4f"></a>于觉寤时正知而住。<a id="a-4g"></a>若语若默正知而住。<a id="a-4h"></a>如解劳睡时正知而住。<a id="a-4i"></a>如是名为正知而住。<a id="a-4j"></a>云何乐远离。<a id="a-4k"></a>谓由如是所修善法。<a id="a-4l"></a>无倒修治初业地已。<a id="a-4m"></a>远离一切卧具贪着。<a id="a-4n"></a>住阿练若。<a id="a-4o"></a>树下空室。<a id="a-4p"></a>山谷峰穴。<a id="a-4q"></a>草藉迥露。<a id="a-4r"></a>冢间林薮。<a id="a-4s"></a>虚旷平野。<a id="a-4t"></a>边际卧具。<a id="a-4u"></a>是名乐远离。<a id="a-4v"></a>云何清净诸盖。<a id="a-4w"></a>谓彼如是住阿练若或复树下或空室等。<a id="a-4x"></a>于五种盖净修其心。<a id="a-4y"></a>所谓贪欲嗔恚惛沉睡眠掉举恶作及以疑盖。<a id="a-4z"></a>从彼诸盖净修心已。<a id="a-50"></a>心离诸盖安住贤善胜三摩地。<a id="a-51"></a>如是名为清净诸盖。<a id="a-52"></a>云何依三摩地。<a id="a-53"></a>谓彼如是断五盖已。<a id="a-54"></a>便能远离心随烦恼。<a id="a-55"></a>远离诸欲恶不善法。<a id="a-56"></a>有寻有伺。<a id="a-57"></a>离生喜乐入初静虑具足安住。<a id="a-58"></a>寻伺寂静于内等净心一趣性。<a id="a-59"></a>无寻无伺。<a id="a-5A"></a>定生喜乐第二静虑具足安住。<a id="a-5B"></a>远离喜贪安住舍念。<a id="a-5C"></a>及以正知身领受乐。<a id="a-5D"></a>圣所宣说舍念具足安乐而住。<a id="a-5E"></a>第三静虑具足安住。<a id="a-5F"></a>究竟断乐。<a id="a-5G"></a>先断于苦。<a id="a-5H"></a>喜忧俱没不苦不乐。<a id="a-5I"></a>舍念清净。<a id="a-5J"></a>第四静虑具足安住。<a id="a-5K"></a>如是名为依。<a id="a-5L"></a>三摩地。</p>
  <p id="a5M">彼由如是渐次修行。<a id="a-5N"></a>后后转胜转增转上修集诸缘。<a id="a-5O"></a>初自圆满依三摩地以为最后。<a id="a-5P"></a>得如是心清净鲜白。<a id="a-5Q"></a>无诸瑕秽。<a id="a-5R"></a>离随烦恼。<a id="a-5S"></a>质直堪能安住无动。<a id="a-5T"></a>若复获得依四圣谛为令遍知永断作证。<a id="a-5U"></a>修习他音教授教诫。<a id="a-5V"></a>便有如是堪能势力。<a id="a-5W"></a>发生如理所引作意。<a id="a-5X"></a>及彼为先所有正见。<a id="a-5Y"></a>由此便能于四圣谛入真现观。<a id="a-5Z"></a>圆满解脱。<a id="a-5a"></a>于无余依般涅槃界而般涅槃。</p>
  <p id="a5b">当知此中始从正见圆满解脱。<a id="a-5c"></a>于无余依般涅槃界而般涅槃。<a id="a-5d"></a>是名种性真实修集。<a id="a-5e"></a>从自圆满乃至最后依三摩地。<a id="a-5f"></a>当知是名修集劣缘。<a id="a-5g"></a>若依四谛法教增上所有教授教诫他音。<a id="a-5h"></a>若如正理所引作意。<a id="a-5i"></a>当知是名修集胜缘如是名为种性安立。</p>
  <p id="a5j">云何住种性者所有诸相。<a id="a-5k"></a>谓与一切无涅槃法补特伽罗诸相相违。<a id="a-5l"></a>当知即名安住种性补特伽罗所有诸相。</p>
  <p id="a5m">问何等名为无涅槃法补特伽罗所有诸相。<a id="a-5n"></a>成就彼故应知说名无涅槃法补特伽罗。<a id="a-5o"></a>答无涅槃法补特伽罗有众多相。<a id="a-5p"></a>我今当说彼相少分。<a id="a-5q"></a>谓彼最初不住种性无涅槃法补特伽罗。<a id="a-5r"></a>阿赖耶爱遍一切种。<a id="a-5s"></a>皆悉随缚附属所依。<a id="a-5t"></a>成无量法不可倾拔。<a id="a-5u"></a>久远随逐毕竟坚固依附相续。<a id="a-5v"></a>一切诸佛所不能救。<a id="a-5w"></a>是名第一不住种性。<a id="a-5x"></a>补特伽罗无种姓相。<a id="a-5y"></a>复有所余不住种姓补特伽罗无种姓相。<a id="a-5z"></a>谓彼听闻以无量门呵毁生死众多过失。<a id="a-60"></a>又复听闻以无量门称赞涅槃众多功德。<a id="a-61"></a>而于生死不见少分戏论过失。<a id="a-62"></a>不见少分所有过患。<a id="a-63"></a>亦复不能少分厌离。<a id="a-64"></a>如是见厌于过去世不能已生。<a id="a-65"></a>于未来世不能当生。<a id="a-66"></a>于现在世不能正生。<a id="a-67"></a>又于爱尽寂灭涅槃。<a id="a-68"></a>不见少分下劣功德。<a id="a-69"></a>不见少分所有胜利。<a id="a-6A"></a>亦复不能少分欣乐。<a id="a-6B"></a>如是见乐于过去世不能已生。<a id="a-6C"></a>于未来世不能当生。<a id="a-6D"></a>于现在世不能正生。<a id="a-6E"></a>是名第二不住种姓补特伽罗无种姓相。<a id="a-6F"></a>复有所余不住种姓补特伽罗无种姓相。<a id="a-6G"></a>谓彼本性成就上品无惭无愧。<a id="a-6H"></a>由是因缘无有厌恶心无怯畏。<a id="a-6I"></a>以欢喜心现行众恶。<a id="a-6J"></a>由是因缘未尝追悔唯观现法。<a id="a-6K"></a>由是因缘自身财宝衰退过患。<a id="a-6L"></a>是名第三不住种姓补特伽罗无种姓相。<a id="a-6M"></a>复有所余不住种姓补特伽罗无种姓相。<a id="a-6N"></a>谓一切种圆满分明称当道理。<a id="a-6O"></a>美妙殊胜易可解了。<a id="a-6P"></a>或依苦谛。<a id="a-6Q"></a>或依集谛。<a id="a-6R"></a>或依灭谛。<a id="a-6S"></a>或依道谛。<a id="a-6T"></a>宣说开示正法教时。<a id="a-6U"></a>不能获得微小发心微小信解。<a id="a-6V"></a>况能获得身毛为竖悲泣堕泪。<a id="a-6W"></a>如是亦依过去未来现在世别。<a id="a-6X"></a>是名第四不住种姓补特伽罗无种姓相。<a id="a-6Y"></a>复有所余不住种姓补特伽罗无种姓相。<a id="a-6Z"></a>谓彼或时于善说法毗奈耶中暂得出家。<a id="a-6a"></a>或为国王所逼迫故。<a id="a-6b"></a>或为狂贼所逼迫故。<a id="a-6c"></a>或为债主所逼迫故。<a id="a-6d"></a>或为怖畏所逼迫故。<a id="a-6e"></a>或不活畏所逼迫故。<a id="a-6f"></a>非为自调伏。<a id="a-6g"></a>非为自寂静。<a id="a-6h"></a>非为自涅槃。<a id="a-6i"></a>非为沙门性。<a id="a-6j"></a>非为婆罗门性。<a id="a-6k"></a>而求出家。<a id="a-6l"></a>既出家已乐与在家及出家众共諠杂住。<a id="a-6m"></a>或发邪愿修诸梵行。<a id="a-6n"></a>谓求生天或余天处。<a id="a-6o"></a>或乐退舍所学禁戒或犯尸罗。<a id="a-6p"></a>内怀朽败外现真实。<a id="a-6q"></a>如水所生杂秽蜗牛螺音狗行。<a id="a-6r"></a>实非沙门。<a id="a-6s"></a>自称沙门。<a id="a-6t"></a>非行梵行自称梵行。<a id="a-6u"></a>如是亦依过去未来现在世别。<a id="a-6v"></a>当知如是不住种姓补特伽罗假相出家。<a id="a-6w"></a>非不乐学补特伽罗名真出家。<a id="a-6x"></a>受具足戒成苾刍性。<a id="a-6y"></a>由此异门由此意趣义显于彼。<a id="a-6z"></a>本非出家。<a id="a-70"></a>唯有任持出家相状堕出家数。<a id="a-71"></a>是名第五不住种姓补特伽罗无种姓相。<a id="a-72"></a>复有所余不住种姓补特伽罗无种姓相。<a id="a-73"></a>谓彼少有所作善业。<a id="a-74"></a>或由于身或语或意。<a id="a-75"></a>一切皆为希求诸有。<a id="a-76"></a>或求当来殊胜后有。<a id="a-77"></a>或求财宝。<a id="a-78"></a>或求殊胜所有财宝。<a id="a-79"></a>是名第六不住种姓补特伽罗无种姓相。<a id="a-7A"></a>如是等类有众多相。<a id="a-7B"></a>成就彼故堕在不般涅槃法数。</p>
  <p id="a7C">云何安住种姓补特伽罗。<a id="a-7D"></a>谓住种姓补特伽罗。<a id="a-7E"></a>或有唯住种姓而未趣入亦未出离。<a id="a-7F"></a>或有安住种姓亦已趣入而未出离。<a id="a-7G"></a>或有安住种姓亦已趣入及已出离。<a id="a-7H"></a>或有软根或有中根或有利根。<a id="a-7I"></a>或有贪行或有嗔行或有痴行。<a id="a-7J"></a>或生无暇或生有暇。<a id="a-7K"></a>或有纵逸或无纵逸。<a id="a-7L"></a>或有邪行或无邪行。<a id="a-7M"></a>或有障碍或无障碍。<a id="a-7N"></a>或远或近或未成熟或已成熟。<a id="a-7O"></a>或未清净或已清净。</p>
  <p id="a7P">云何名为安住种姓补特伽罗唯住种姓而未趣入亦未出离。<a id="a-7Q"></a>谓如有一补特伽罗。<a id="a-7R"></a>成就出世圣法种子。<a id="a-7S"></a>而未获得亲近善士听闻正法。<a id="a-7T"></a>未于如来正觉正说法毗奈耶获得正信。<a id="a-7U"></a>未受持净戒。<a id="a-7V"></a>未摄受多闻。<a id="a-7W"></a>未增长慧舍。<a id="a-7X"></a>未调柔诸见。<a id="a-7Y"></a>如是名为唯住种姓而未趣入亦未出离补特伽罗。<a id="a-7Z"></a>云何名为安住种姓亦已趣入而未出离补特伽罗。<a id="a-7a"></a>谓前所说所有黑品相违白品。<a id="a-7b"></a>当知即名安住种姓亦已趣入补特伽罗。<a id="a-7c"></a>而差别者。<a id="a-7d"></a>谓犹未得所有圣道及圣道果烦恼离系。<a id="a-7e"></a>云何名为安住种姓亦已趣入及已出离补特伽罗。<a id="a-7f"></a>谓如前说。<a id="a-7g"></a>而差别者。<a id="a-7h"></a>已得圣道及圣道果烦恼离系。<a id="a-7i"></a>云何软根补特伽罗。<a id="a-7j"></a>谓有如是补特伽罗。<a id="a-7k"></a>于所知事所缘境界。<a id="a-7l"></a>所有诸根极迟运转微劣运转。<a id="a-7m"></a>或闻所成。<a id="a-7n"></a>或思所成。<a id="a-7o"></a>或修所成。<a id="a-7p"></a>作意相应。<a id="a-7q"></a>谓或信根或精进根或复念根或复定根或复慧根。<a id="a-7r"></a>无有堪能无有势力通达法义速证真实。<a id="a-7s"></a>是名软根补特伽罗。<a id="a-7t"></a>云何中根补特伽罗。<a id="a-7u"></a>谓有如是补特伽罗。<a id="a-7v"></a>于所知事所缘境界。<a id="a-7w"></a>所有诸根少迟运转。<a id="a-7x"></a>一切如前应当广说。<a id="a-7y"></a>是名中根补特伽罗。<a id="a-7z"></a>云何利根补特伽罗。<a id="a-80"></a>谓有如是补特伽罗。<a id="a-81"></a>于所知事所缘境界。<a id="a-82"></a>所有诸根不迟运转与不微劣运转。<a id="a-83"></a>或闻所成。<a id="a-84"></a>或思所成。<a id="a-85"></a>或修所成。<a id="a-86"></a>作意相应。<a id="a-87"></a>谓或信根或精进根或复念根或复定根或复慧根。<a id="a-88"></a>有所堪能有大势力通达法义速证真实。<a id="a-89"></a>是名利根补特伽罗。<a id="a-8A"></a>云何贪行补特伽罗。<a id="a-8B"></a>谓有如是补特伽罗。<a id="a-8C"></a>于可爱事可染着事所缘境界。<a id="a-8D"></a>有猛利贪有长时贪。<a id="a-8E"></a>是名贪行补特伽罗。<a id="a-8F"></a>云何嗔行补特伽罗。<a id="a-8G"></a>谓有如是补特伽罗。<a id="a-8H"></a>于可憎事可嗔恚事所缘境界。<a id="a-8I"></a>有猛利嗔。<a id="a-8J"></a>有长时嗔。<a id="a-8K"></a>是名嗔行补特伽罗。<a id="a-8L"></a>云何痴行补特伽罗。<a id="a-8M"></a>谓有如是补特伽罗。<a id="a-8N"></a>于所知事所缘境界。<a id="a-8O"></a>有猛利痴有长时痴。<a id="a-8P"></a>是名痴行补特伽罗。<a id="a-8Q"></a>若生无暇。<a id="a-8R"></a>若有纵逸。<a id="a-8S"></a>若有邪行。<a id="a-8T"></a>若有障碍补特伽罗。<a id="a-8U"></a>如是一切如前应知。<a id="a-8V"></a>与此相违。<a id="a-8W"></a>应知即是生于有暇。<a id="a-8X"></a>无有纵逸。<a id="a-8Y"></a>无有邪行。<a id="a-8Z"></a>无有障碍补特伽罗。<a id="a-8a"></a>云何名远补特伽罗。<a id="a-8b"></a>谓有如是补特伽罗。<a id="a-8c"></a>由时远故去涅槃远。<a id="a-8d"></a>或有复由加行远故说名为远。<a id="a-8e"></a>云何名为由时远故去涅槃远。<a id="a-8f"></a>谓有如是补特伽罗。<a id="a-8g"></a>经多百生或多千生多百千生。<a id="a-8h"></a>然后方能值遇胜缘得般涅槃。<a id="a-8i"></a>云何名为加行远故说名为远。<a id="a-8j"></a>谓有如是补特伽罗。<a id="a-8k"></a>唯住种姓而未趣入。<a id="a-8l"></a>不能速疾值遇胜缘得般涅槃。<a id="a-8m"></a>彼于涅槃未能发起胜加行故。<a id="a-8n"></a>由加行远说名为远。<a id="a-8o"></a>不由时远。<a id="a-8p"></a>如是二种总略为一。<a id="a-8q"></a>说名为远补特伽罗。<a id="a-8r"></a>云何名近补特伽罗。<a id="a-8s"></a>谓有如是补特伽罗。<a id="a-8t"></a>由时近故去涅槃近。<a id="a-8u"></a>或有复由加行近故说名为近。<a id="a-8v"></a>云何名为由时近故去涅槃近。<a id="a-8w"></a>谓有如是补特伽罗。<a id="a-8x"></a>住最后生住最后有住最后身。<a id="a-8y"></a>即由此身当得涅槃。<a id="a-8z"></a>或即由此刹那无间。<a id="a-90"></a>于烦恼断当得作证。<a id="a-91"></a>如是名为由时近故去涅槃近。<a id="a-92"></a>云何名为由加行近说名为近。<a id="a-93"></a>谓有如是补特伽罗。<a id="a-94"></a>安住种姓亦已趣入。<a id="a-95"></a>如是二种总略为一。<a id="a-96"></a>说名为近补特伽罗。<a id="a-97"></a>云何未成熟补特伽罗。<a id="a-98"></a>谓有如是补特伽罗。<a id="a-99"></a>未能获得最后有身。<a id="a-9A"></a>谓住于此能般涅槃。<a id="a-9B"></a>或能趣入正性离生。<a id="a-9C"></a>是名未成熟补特伽罗。<a id="a-9D"></a>云何已成熟补特伽罗。<a id="a-9E"></a>谓有如是补特伽罗。<a id="a-9F"></a>已能获得最后有身谓住于此能般涅槃。<a id="a-9G"></a>或能趣入正性离生。<a id="a-9H"></a>是名已成熟补特伽罗。<a id="a-9I"></a>云何未清净补特伽罗。<a id="a-9J"></a>谓有如是补特伽罗。<a id="a-9K"></a>未生圣道。<a id="a-9L"></a>于圣道果烦恼离系未能作证。<a id="a-9M"></a>是名未清净补特伽罗。<a id="a-9N"></a>云何已清净补特伽罗。<a id="a-9O"></a>谓与上相违应知其相。<a id="a-9P"></a>如是名为安住种姓补特伽罗所有差别。</p>
  <p id="a9Q">为度彼故诸佛世尊出现于世。<a id="a-9R"></a>谓若未趣入令其趣入。<a id="a-9S"></a>若未成熟令其成熟。<a id="a-9T"></a>若未清净令其清净。<a id="a-9U"></a>转正法轮制立学处。</p>
  <p data-pb></p>
  <h2 id="a9V">初瑜伽处趣入地第二</h2>
  <p id="a9W">如是已说种姓地。<a id="a-9X"></a>云何趣入地嗢拖南曰。</p>
  <p id="a9Y">若略说一切　　趣入地应知</p>
  <p id="a9Z">谓自性安立　　诸相数取趣</p>
  <p id="a9a">谓若趣入自性。<a id="a-9b"></a>若趣入安立。<a id="a-9c"></a>若趣入者所有诸相。<a id="a-9d"></a>若已趣入补特伽罗。<a id="a-9e"></a>如是一切总略为一。<a id="a-9f"></a>名趣入地。</p>
  <p id="a9g">云何趣入自性。<a id="a-9h"></a>谓安住种姓补特伽罗。<a id="a-9i"></a>本性成就涅槃种子。<a id="a-9j"></a>若于尔时有佛出世。<a id="a-9k"></a>生于中国不生达须蔑戾车中。<a id="a-9l"></a>乃至广说。<a id="a-9m"></a>初得见佛及佛弟子。<a id="a-9n"></a>往诣承事从彼闻法得初正信。<a id="a-9o"></a>受持净戒摄受多闻。<a id="a-9p"></a>增长惠舍调柔诸见。<a id="a-9q"></a>从是已后由此法受由此因缘。<a id="a-9r"></a>身灭坏已度此生已。<a id="a-9s"></a>获得六处异熟所摄殊胜诸根。<a id="a-9t"></a>能作长时转胜正信。<a id="a-9u"></a>生起依止亦能与彼受持净戒摄受多闻。<a id="a-9v"></a>增长惠舍调柔诸见。<a id="a-9w"></a>转上转胜转复微妙为所依止。<a id="a-9x"></a>复由如是转上转胜转复微妙信等诸法。<a id="a-9y"></a>更得其余殊胜异熟。<a id="a-9z"></a>由此异熟复得其余随顺出世转胜善法。<a id="a-A0"></a>如是展转互为依因互与势力。<a id="a-A1"></a>于后后生转转胜进。<a id="a-A2"></a>乃至获得最后有身。<a id="a-A3"></a>谓住于此得般涅槃。<a id="a-A4"></a>或能趣入正性离生。<a id="a-A5"></a>是名趣入。<a id="a-A6"></a>何以故。<a id="a-A7"></a>若道若路若正行迹。<a id="a-A8"></a>能得涅槃能趣涅槃。<a id="a-A9"></a>彼于尔时能升能入能正行履。<a id="a-AA"></a>渐次趣向至极究竟。<a id="a-AB"></a>是故说此名已趣入。<a id="a-AC"></a>如是名为趣入自姓。</p>
  <p id="aAD">云何建立趣入。<a id="a-AE"></a>谓或有种姓。<a id="a-AF"></a>或有趣入。<a id="a-AG"></a>或有将成熟或有已成熟。<a id="a-AH"></a>或有唯趣入非将成熟非已成熟。<a id="a-AI"></a>或有亦趣入亦将成熟非已成熟。<a id="a-AJ"></a>或有亦趣入亦已成熟非将成熟。<a id="a-AK"></a>或有非趣入非将成熟非已成熟。</p>
  <p id="aAL">云何有种姓。<a id="a-AM"></a>谓如前说。<a id="a-AN"></a>云何有趣入。<a id="a-AO"></a>谓住种姓补特伽罗。<a id="a-AP"></a>最初获得昔所未得。<a id="a-AQ"></a>于诸如来正觉正说法毗奈耶所有正信。<a id="a-AR"></a>受持净戒摄受多闻。<a id="a-AS"></a>增长惠舍调柔诸见。<a id="a-AT"></a>是名趣入。<a id="a-AU"></a>云何将成熟。<a id="a-AV"></a>谓即如是已得趣入补特伽罗。<a id="a-AW"></a>除所获得最后有身。<a id="a-AX"></a>谓住于此得般涅槃。<a id="a-AY"></a>或能趣入正性离生。<a id="a-AZ"></a>从趣入后。<a id="a-Aa"></a>于后后生修集诸根转上转胜转复微妙。<a id="a-Ab"></a>是名将成熟。<a id="a-Ac"></a>云何已成熟。<a id="a-Ad"></a>谓所获得最后有身。<a id="a-Ae"></a>若住于此得般涅槃。<a id="a-Af"></a>或能趣入正性离生。<a id="a-Ag"></a>是名已成熟。<a id="a-Ah"></a>云何唯趣入非将成熟非已成熟。<a id="a-Ai"></a>谓初获得于诸如来正觉正说法毗奈耶所有正信。<a id="a-Aj"></a>广说乃至调柔诸见。<a id="a-Ak"></a>未从此后复经一生。<a id="a-Al"></a>是名唯趣入非将成熟非已成熟。<a id="a-Am"></a>云何亦趣入亦将成熟非已成熟。<a id="a-An"></a>谓初获得于诸如来正觉正说法毗奈耶所有正信。<a id="a-Ao"></a>广说乃至调柔诸见。<a id="a-Ap"></a>从此已后复经一生或二或多。<a id="a-Aq"></a>而未获得最后有身。<a id="a-Ar"></a>谓住于此得般涅槃。<a id="a-As"></a>余如前说。<a id="a-At"></a>是名亦趣入亦将成熟非已成熟。<a id="a-Au"></a>云何亦趣入亦已成熟非将成熟。<a id="a-Av"></a>谓即如是已得趣入补特伽罗。<a id="a-Aw"></a>复已获得最后有身。<a id="a-Ax"></a>若住于此得般涅槃。<a id="a-Ay"></a>余如前说。<a id="a-Az"></a>是名亦已趣入亦已成熟非将成熟。<a id="a-B0"></a>云何非已趣入非将成熟非已成熟。<a id="a-B1"></a>谓即如是有涅槃法补特伽罗。<a id="a-B2"></a>唯住种姓而未趣入。<a id="a-B3"></a>是名非已趣入非将成熟非已成熟补特伽罗。<a id="a-B4"></a>然有堪能定当趣入当得成熟。<a id="a-B5"></a>复有一类补特伽罗定无堪能当得趣入当得成熟。<a id="a-B6"></a>谓离种姓无涅槃法补特伽罗。<a id="a-B7"></a>当知如是补特伽罗无种姓故。<a id="a-B8"></a>定无堪能当得趣入及当成熟。<a id="a-B9"></a>何况当能得般涅槃。</p>
  <p id="aBA">当知此中如是一切补特伽罗。<a id="a-BB"></a>六位所摄。<a id="a-BC"></a>何等为六。<a id="a-BD"></a>一有堪能补特伽罗。<a id="a-BE"></a>二成就下品善根补特伽罗。<a id="a-BF"></a>三成就中品善根补特伽罗。<a id="a-BG"></a>四成就上品善根补特伽罗。<a id="a-BH"></a>五究竟方便补特伽罗。<a id="a-BI"></a>六已到究竟补特伽罗。</p>
  <p id="aBJ">云何堪能补特伽罗。<a id="a-BK"></a>谓安住种姓补特伽罗。<a id="a-BL"></a>而未获得最初于佛正觉正说法毗奈耶。<a id="a-BM"></a>所有正信广说乃至调柔诸见。<a id="a-BN"></a>是名堪能补特伽罗。<a id="a-BO"></a>云何成就下品善根补特伽罗。<a id="a-BP"></a>谓安住种姓补特伽罗。<a id="a-BQ"></a>已能获得最初于佛正觉正说法毗奈耶。<a id="a-BR"></a>所有正信广说乃至调柔诸见。<a id="a-BS"></a>是名成就下品善根补特伽罗。<a id="a-BT"></a>云何成就中品善根补特伽罗。<a id="a-BU"></a>谓安住种姓补特伽罗。<a id="a-BV"></a>已能获得最初于佛正觉正说法毗奈耶。<a id="a-BW"></a>所有正信广说乃至调柔诸见。<a id="a-BX"></a>从是已后或经一生或二或多。<a id="a-BY"></a>展转胜进而未获得最后有身。<a id="a-BZ"></a>谓住于此能般涅槃。<a id="a-Ba"></a>或能趣入正性离生。<a id="a-Bb"></a>是名成就中品善根补特伽罗。<a id="a-Bc"></a>云何成就上品善根补特伽罗。<a id="a-Bd"></a>谓即如是展转胜进补特伽罗。<a id="a-Be"></a>已能获得最后有身。<a id="a-Bf"></a>若住于此能般涅槃。<a id="a-Bg"></a>或能趣入正性离生。<a id="a-Bh"></a>是名成就上品善根补特伽罗。<a id="a-Bi"></a>云何名为究竟方便补特伽罗。<a id="a-Bj"></a>谓已获得最后有身补特伽罗。<a id="a-Bk"></a>为尽诸漏听闻正法。<a id="a-Bl"></a>或得无倒教授教诫。<a id="a-Bm"></a>正修加行而未能得遍一切种诸漏永尽。<a id="a-Bn"></a>未到究竟。<a id="a-Bo"></a>如是名为究竟方便补特伽罗。<a id="a-Bp"></a>云何名为已到究竟补特伽罗。<a id="a-Bq"></a>谓即如是补特伽罗。<a id="a-Br"></a>为尽诸漏听闻正法。<a id="a-Bs"></a>获得无倒教授教诫。<a id="a-Bt"></a>如是如是正修加行。<a id="a-Bu"></a>已能获得遍一切种诸漏永尽所作已办。<a id="a-Bv"></a>究竟获得第一清凉。<a id="a-Bw"></a>如是名为已到究竟补特伽罗。</p>
  <p id="aBx">当知此中堪能种类补特伽罗。<a id="a-By"></a>即以种姓为依为住。<a id="a-Bz"></a>便能获得下品善根。<a id="a-C0"></a>及能趣入。<a id="a-C1"></a>既趣入已下品善根为依为住。<a id="a-C2"></a>复能获得中品善根。<a id="a-C3"></a>以此善根而自成熟。<a id="a-C4"></a>彼于如是自成熟时。<a id="a-C5"></a>中品善根为依为住。<a id="a-C6"></a>复能获得上品善根。<a id="a-C7"></a>已得成熟。<a id="a-C8"></a>彼由如是上品善根。<a id="a-C9"></a>修集为因所得自体。<a id="a-CA"></a>复能修集转胜资粮。<a id="a-CB"></a>由是触证心一境性。<a id="a-CC"></a>复能趣入正性离生。<a id="a-CD"></a>证预流果或一来果或不还果。<a id="a-CE"></a>而未能证最胜第一阿罗汉果。<a id="a-CF"></a>如是名为究竟方便补特伽罗。<a id="a-CG"></a>若已证得一切烦恼皆悉永断阿罗汉果。<a id="a-CH"></a>尔时名为已到究竟补特伽罗。<a id="a-CI"></a>此则显示由初中后一切声闻所修正行。<a id="a-CJ"></a>所立六种补特伽罗。<a id="a-CK"></a>由有种姓声闻正行。<a id="a-CL"></a>显示最初补特伽罗。<a id="a-CM"></a>由到究竟声闻正行。<a id="a-CN"></a>显示最后补特伽罗。<a id="a-CO"></a>由余声闻所修正行。<a id="a-CP"></a>显示中间补特伽罗。</p>
  <p id="aCQ">问已得趣入补特伽罗。<a id="a-CR"></a>为有定量一切时等得般涅槃。<a id="a-CS"></a>为无定量一切时分而不齐等得般涅槃。<a id="a-CT"></a>答无有定量。<a id="a-CU"></a>亦非一切时分齐等得般涅槃。<a id="a-CV"></a>然随所应如所遇缘有差别故而般涅槃。<a id="a-CW"></a>当知此中或有一类极经久远。<a id="a-CX"></a>或有一类非极久远。<a id="a-CY"></a>或有一类最极速疾得般涅槃。<a id="a-CZ"></a>谓住种姓补特伽罗最极速疾般涅槃者。<a id="a-Ca"></a>要经三生。<a id="a-Cb"></a>第一生中最初趣入。<a id="a-Cc"></a>第二生中修令成熟。<a id="a-Cd"></a>第三生中修成熟已。<a id="a-Ce"></a>或即此身得般涅槃。<a id="a-Cf"></a>或若不得般涅槃者必入学位。<a id="a-Cg"></a>方可夭没极经七有得般涅槃。<a id="a-Ch"></a>如是名为趣入安立。</p>
  <p id="aCi">云何名为已趣入者所有诸相。<a id="a-Cj"></a>谓安住种姓补特伽罗才已趣入设转余生。<a id="a-Ck"></a>于自大师及善说法毗奈耶中。<a id="a-Cl"></a>虽复妄念。<a id="a-Cm"></a>若遇世间现有恶说法毗奈耶及有善说法毗奈耶。<a id="a-Cn"></a>虽久听闻以无量门赞美恶说法毗奈耶有胜功德。<a id="a-Co"></a>而不信解爱乐修行。<a id="a-Cp"></a>亦不于彼而求出家。<a id="a-Cq"></a>设暂出家才得趣入。<a id="a-Cr"></a>寻复速疾弃舍退还。<a id="a-Cs"></a>为性于彼不乐安住。<a id="a-Ct"></a>如蜜生虫置之酽酢。<a id="a-Cu"></a>或如爱乐受妙欲者置淤泥中。<a id="a-Cv"></a>彼由宿世妙善因力所任持故。<a id="a-Cw"></a>若暂听闻赞美善说法毗奈耶少分功德。<a id="a-Cx"></a>或全未闻。<a id="a-Cy"></a>虽暂少闻或全未闻。<a id="a-Cz"></a>而能速疾信解趣入爱乐修行或求出家。<a id="a-D0"></a>既出家已毕竟趣入终无退转。<a id="a-D1"></a>为性于此爱乐安住。<a id="a-D2"></a>如蜜生虫。<a id="a-D3"></a>置之上蜜。<a id="a-D4"></a>或如爱乐受妙欲者置胜欲中。<a id="a-D5"></a>彼由宿世妙善因力所任持故。<a id="a-D6"></a>是名第一已得趣入补特伽罗已趣入相。<a id="a-D7"></a>复有所余已得趣入补特伽罗已趣入相。<a id="a-D8"></a>谓虽未得能往一切恶趣无暇。<a id="a-D9"></a>烦恼离系而能不生恶趣无暇。<a id="a-DA"></a>世尊依此已得趣入补特伽罗。<a id="a-DB"></a>蜜意说言。<a id="a-DC"></a>若有世间上品正见。<a id="a-DD"></a>虽历千生不堕恶趣。<a id="a-DE"></a>彼若已入上品善根惭向成熟。<a id="a-DF"></a>尔时便能不生无暇及余恶趣。<a id="a-DG"></a>是名第二已得趣入补特伽罗已趣入相。<a id="a-DH"></a>复有所余已得趣入补特伽罗已趣入相。<a id="a-DI"></a>谓暂闻佛或法或僧胜功德已。<a id="a-DJ"></a>便得随念清净信心。<a id="a-DK"></a>引发广大出离善法。<a id="a-DL"></a>数数缘念融练净心。<a id="a-DM"></a>身遂毛竖悲泣雨泪。<a id="a-DN"></a>是名第三已得趣入补特伽罗已趣入相。<a id="a-DO"></a>复有所余已得趣入补特伽罗已趣入相。<a id="a-DP"></a>谓性成就猛利惭愧。<a id="a-DQ"></a>于所现行诸有罪处。<a id="a-DR"></a>深生羞耻。<a id="a-DS"></a>是名第四已得趣入补特伽罗已趣入相。<a id="a-DT"></a>复有所余已得趣入补特伽罗已趣入相。<a id="a-DU"></a>谓于受持读诵请问思惟观行求善法中。<a id="a-DV"></a>有深欲乐猛利欲乐。<a id="a-DW"></a>是名第五已得趣入补特伽罗已趣入相。<a id="a-DX"></a>复有所余已得趣入补特伽罗已趣入相。<a id="a-DY"></a>谓于一切无罪事业。<a id="a-DZ"></a>修集一切善品加行。<a id="a-Da"></a>正方便中能善修集。<a id="a-Db"></a>坚固发起长时发起决定发起。<a id="a-Dc"></a>是名第六已得趣入补特伽罗已趣入相。<a id="a-Dd"></a>复有所余已得趣入补特伽罗已趣入相。<a id="a-De"></a>谓彼为性尘垢微薄烦恼羸劣。<a id="a-Df"></a>虽起诸缠而不长时相续久住。<a id="a-Dg"></a>无谄无诳能制憍慢我我所执。<a id="a-Dh"></a>好取功德憎背过失。<a id="a-Di"></a>是名第七已得趣入补特伽罗已趣入相。<a id="a-Dj"></a>复有所余已得趣入补特伽罗已趣入相。<a id="a-Dk"></a>谓能善巧藏护其心。<a id="a-Dl"></a>于诸广大所应证处不自轻蔑。<a id="a-Dm"></a>不自安处。<a id="a-Dn"></a>无力能中。<a id="a-Do"></a>其所信解增多猛盛。<a id="a-Dp"></a>是名第八已得趣入补特伽罗已趣入相。<a id="a-Dq"></a>如是等类已得趣入补特伽罗已趣入相。</p>
  <p id="aDr">当知无量。<a id="a-Ds"></a>我于是中已说少分。<a id="a-Dt"></a>如是诸相若有安住下品善根而趣入者。<a id="a-Du"></a>当知下品名有间隙。<a id="a-Dv"></a>未能无间。<a id="a-Dw"></a>未善清净。<a id="a-Dx"></a>若有安住中品善根而趣入者。<a id="a-Dy"></a>当知中品。<a id="a-Dz"></a>若有安住上品善根而趣入者。<a id="a-E0"></a>当知上品。<a id="a-E1"></a>无有间隙已能无间已善清净。</p>
  <p id="aE2">如是名为已得趣入补特伽罗已趣入相。<a id="a-E3"></a>成就如是趣入相者。<a id="a-E4"></a>当知堕在已趣入数。<a id="a-E5"></a>应知如是安住种姓。<a id="a-E6"></a>已得趣入补特伽罗所有众多吉祥士相。<a id="a-E7"></a>唯佛世尊及到第一究竟弟子。<a id="a-E8"></a>以善清净胜妙智见现见现证。<a id="a-E9"></a>随其种姓随所趣入如应救济。</p>
  <p id="aEA">云何名为已得趣入补特伽罗。<a id="a-EB"></a>谓或有已得趣入补特伽罗。<a id="a-EC"></a>唯已趣入未将成熟未已成熟未得出离。<a id="a-ED"></a>或有亦已趣入亦将成熟未已成熟未得出离。<a id="a-EE"></a>或有亦已趣入亦已成熟未得出离。<a id="a-EF"></a>随欲而行。<a id="a-EG"></a>如是差别应知如前已办其相。</p>
  <p id="aEH">复有所余。<a id="a-EI"></a>如种姓地说软根等补特伽罗所有差别。<a id="a-EJ"></a>今于此中如其所应亦当了知所有差别。<a id="a-EK"></a>如是所说若趣入自性。<a id="a-EL"></a>若趣入安立。<a id="a-EM"></a>若已趣入者所有诸相。<a id="a-EN"></a>若已趣入补特伽罗。<a id="a-EO"></a>一切总说名趣入地。</p>
 </body>
</html>