<!doctype html>
<html id="z3IBVXs10b" data-ver="635">
 <head>
  <meta charset="utf-8">
  <meta author="婆薮槃豆">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">妙法莲华经论优波提舍卷上</h1>
  <p id="a2">顶礼正觉海　净法无为僧　为深利智者</p>
  <p id="a3">开示毗伽典　祇处牟尼尊　及菩萨声闻</p>
  <p id="a4">令法自他利　略出勒伽辩</p>
  <p id="a5">归命过去未来世　现在一切佛菩萨</p>
  <p id="a6">弘慈降神力　愿施我无畏　大悲止四魔</p>
  <p id="a7">护菩提增长</p>
  <p data-pb></p>
  <h2 id="a8">序品第一</h2>
  <p id="a9">如是我闻。<a id="a-A"></a>一时佛住王舍城耆阇崛山中。<a id="a-B"></a>与大比丘众万二千人俱。<a id="a-C"></a>皆是阿罗汉。<a id="a-D"></a>诸漏已尽无复烦恼。<a id="a-E"></a>心得自在善得心解脱善得慧解脱。<a id="a-F"></a>心善调伏人中大龙。<a id="a-G"></a>应作者作所作已办离诸重担。<a id="a-H"></a>逮得己利尽诸有结。<a id="a-I"></a>善得正智心解脱一切。<a id="a-J"></a>心得自在到第一彼岸。<a id="a-K"></a>菩萨摩诃萨八万人。<a id="a-L"></a>皆于阿耨多罗三藐三菩提不退转。<a id="a-M"></a>皆得陀罗尼大辩才乐说。<a id="a-N"></a>转不退法轮。<a id="a-O"></a>供养无量百千诸佛。<a id="a-P"></a>于诸佛所种诸善根。<a id="a-Q"></a>常为诸佛之所称叹。<a id="a-R"></a>以大慈悲而修身心。<a id="a-S"></a>善入佛慧通达大智到于彼岸。<a id="a-T"></a>名称普闻无量世界。<a id="a-U"></a>能度无数百千众生。<a id="a-V"></a>此法门中初第一品明七种功德成就。<a id="a-W"></a>何等为七。<a id="a-X"></a>一者序分成就。<a id="a-Y"></a>二者众成就。<a id="a-Z"></a>三者如来欲说法时至成就。<a id="a-a"></a>四者所依说法随顺威仪住成就。<a id="a-b"></a>五者依止说因成就。<a id="a-c"></a>六者大众现前欲闻法成就七者文殊师利答成就。<a id="a-d"></a>又序分成就者。<a id="a-e"></a>此法门示现二种义成就。<a id="a-f"></a>何等为二。<a id="a-g"></a>一者示现一切诸法门中最胜成就故。<a id="a-h"></a>二者示现自在功德成就故。<a id="a-i"></a>如王舍城。<a id="a-j"></a>胜余一切城舍故。<a id="a-k"></a>耆阇崛山胜余诸山故。<a id="a-l"></a>如经如是我闻一时佛住王舍城耆阇崛山中故。<a id="a-m"></a>众成就者。<a id="a-n"></a>有四种义成就。<a id="a-o"></a>何等为四。<a id="a-p"></a>一者数成就。<a id="a-q"></a>二者行成就。<a id="a-r"></a>三者摄功德成就。<a id="a-s"></a>四者威仪如法住成就。<a id="a-t"></a>数成就者。<a id="a-u"></a>谓大众无数故。<a id="a-v"></a>行成就者有四种。<a id="a-w"></a>一者诸声闻修小乘行。<a id="a-x"></a>二者诸菩萨修大乘行。<a id="a-y"></a>三者诸菩萨随时示现能行大乘。<a id="a-z"></a>如颰陀婆罗等十六人。<a id="a-10"></a>具足菩萨不可思议事。<a id="a-11"></a>而能示现种种形相。<a id="a-12"></a>优婆塞优婆夷比丘比丘尼等故。<a id="a-13"></a>四者出家人威仪一定。<a id="a-14"></a>不同菩萨故。<a id="a-15"></a>皆是阿罗汉等者十六句。<a id="a-16"></a>示现声闻功德成就故。<a id="a-17"></a>皆不退转阿耨多罗三藐三菩提等者十三句。<a id="a-18"></a>示现菩萨功德成就故。<a id="a-19"></a>阿罗汉功德成就者。<a id="a-1A"></a>彼十六句示现三种门摄义应知。<a id="a-1B"></a>何等三门。<a id="a-1C"></a>一者上上起门。<a id="a-1D"></a>二者总别相门。<a id="a-1E"></a>三者摄取事门。<a id="a-1F"></a>上上起门者。<a id="a-1G"></a>谓诸漏已尽故名为罗汉。<a id="a-1H"></a>以心得自在故名诸漏已尽。<a id="a-1I"></a>诸漏已尽故名为阿罗汉。<a id="a-1J"></a>以心无烦恼故。<a id="a-1K"></a>名心得自在。<a id="a-1L"></a>以善得心解脱善得慧解脱故。<a id="a-1M"></a>名心得自在。<a id="a-1N"></a>以远离能见所见故。<a id="a-1O"></a>名无复烦恼。<a id="a-1P"></a>已善得心解脱慧解脱故。<a id="a-1Q"></a>名心善调伏。<a id="a-1R"></a>人中大龙者。<a id="a-1S"></a>行诸恶道如平坦路无所拘碍。<a id="a-1T"></a>应行者已行。<a id="a-1U"></a>应到处已到故。<a id="a-1V"></a>应作者已作。<a id="a-1W"></a>人中大龙已尽对治。<a id="a-1X"></a>降伏烦恼怨敌故。<a id="a-1Y"></a>所作已办者。<a id="a-1Z"></a>更不后生。<a id="a-1a"></a>如相应事已成故。<a id="a-1b"></a>离诸重担者已应作者作。<a id="a-1c"></a>所作已办。<a id="a-1d"></a>后生重担已舍故。<a id="a-1e"></a>逮得己利者。<a id="a-1f"></a>已舍重担证涅槃故。<a id="a-1g"></a>尽诸有结者。<a id="a-1h"></a>已逮得己利断诸烦恼因故。<a id="a-1i"></a>善得正智心解脱者。<a id="a-1j"></a>诸漏已尽故。<a id="a-1k"></a>一切心得自在者。<a id="a-1l"></a>善知见道修道智故。<a id="a-1m"></a>到第一彼岸者。<a id="a-1n"></a>善得正智心得解脱善得神通无诤三昧等诸功德故。<a id="a-1o"></a>大罗汉等者。<a id="a-1p"></a>心得自在。<a id="a-1q"></a>到彼岸故。<a id="a-1r"></a>众所知识者。<a id="a-1s"></a>诸王王子大臣帝释梵天王等皆识知故。<a id="a-1t"></a>复声闻菩萨佛等。<a id="a-1u"></a>是胜智。<a id="a-1v"></a>彼胜智者。<a id="a-1w"></a>皆善知故。<a id="a-1x"></a>名众所知识。<a id="a-1y"></a>总别门者。<a id="a-1z"></a>皆是罗汉等十六句。<a id="a-20"></a>初句总余句别故。<a id="a-21"></a>皆是罗汉者。<a id="a-22"></a>彼罗汉名有十五种义应知。<a id="a-23"></a>一者应受饮食卧具供养恭敬等故。<a id="a-24"></a>二者应将大众教化一切故。<a id="a-25"></a>三者应入聚落城邑等故。<a id="a-26"></a>四者应降伏诸外道等故。<a id="a-27"></a>五者应以智慧速观察法故。<a id="a-28"></a>六者应不疾不迟说法。<a id="a-29"></a>如法相应不疲惓故。<a id="a-2A"></a>七者应静坐空闲处。<a id="a-2B"></a>饮食衣服一切资生。<a id="a-2C"></a>不积不聚少欲知足故。<a id="a-2D"></a>八者应一向行善行不着诸禅故。<a id="a-2E"></a>九者应行空圣行故。<a id="a-2F"></a>十者应行无相圣行故。<a id="a-2G"></a>十一者应行无愿圣行故。<a id="a-2H"></a>十二者应降伏世间禅净心故。<a id="a-2I"></a>十三者应起诸通胜功德故。<a id="a-2J"></a>十四者应证第一义功德故。<a id="a-2K"></a>十五者应如实知同生众得诸功德。<a id="a-2L"></a>为利益一切众生故。<a id="a-2M"></a>摄取事门者。<a id="a-2N"></a>此十五句。<a id="a-2O"></a>摄取十种功德。<a id="a-2P"></a>示现可说果不可说果故。<a id="a-2Q"></a>一者摄取得功德二句示现。<a id="a-2R"></a>如经诸漏已尽无复烦恼故。<a id="a-2S"></a>二者三句摄取诸功德。<a id="a-2T"></a>一句降伏世间功德。<a id="a-2U"></a>如经心得自在故。<a id="a-2V"></a>二句降伏出世间学人功德。<a id="a-2W"></a>如经善得心解脱善得慧解脱故。<a id="a-2X"></a>三者摄取不违功德。<a id="a-2Y"></a>随顺如来教行故。<a id="a-2Z"></a>如经心善调伏故。<a id="a-2a"></a>四者摄取胜功德。<a id="a-2b"></a>如经人中大龙故。<a id="a-2c"></a>五者摄取所应作胜功德。<a id="a-2d"></a>所应作者。<a id="a-2e"></a>依法供养恭敬尊重如来故。<a id="a-2f"></a>如经应作者作故。<a id="a-2g"></a>六者摄取满足功德满足学地故。<a id="a-2h"></a>如经所作已办故。<a id="a-2i"></a>七者三句摄取过功德。<a id="a-2j"></a>一者过受故。<a id="a-2k"></a>二者过求命供养恭敬故。<a id="a-2l"></a>三者过上下界已过学地故。<a id="a-2m"></a>如经离诸重担。<a id="a-2n"></a>逮得己利尽诸有结故。<a id="a-2o"></a>八者摄取上上功德。<a id="a-2p"></a>如经善得正智心解脱故。<a id="a-2q"></a>九者摄取应作利益众生功德。<a id="a-2r"></a>如经一切心得自在故。<a id="a-2s"></a>十者摄取上首功德。<a id="a-2t"></a>如经到第一彼岸故彼诸菩萨十三句功德二门摄应知。<a id="a-2u"></a>一者上支下支门。<a id="a-2v"></a>二者摄取事门。<a id="a-2w"></a>上支下支门者。<a id="a-2x"></a>所谓总相别相应知。<a id="a-2y"></a>皆于阿耨多罗三藐三菩提不退转者。<a id="a-2z"></a>是总相。<a id="a-30"></a>余者是别相。<a id="a-31"></a>彼不退转有十种示现。<a id="a-32"></a>一者住闻法不退转。<a id="a-33"></a>如经皆得陀罗尼故。<a id="a-34"></a>二者乐说不退转。<a id="a-35"></a>如经大辩才乐说故。<a id="a-36"></a>三者说不退转。<a id="a-37"></a>如经转不退法轮故。<a id="a-38"></a>四者依止善知识不退转。<a id="a-39"></a>以身心业依色身摄取故。<a id="a-3A"></a>如经供养无量百千诸佛故。<a id="a-3B"></a>于诸佛所种诸善根故。<a id="a-3C"></a>五者断一切疑不退转。<a id="a-3D"></a>如经常为诸佛之所称叹故。<a id="a-3E"></a>六者为何等何等事说法。<a id="a-3F"></a>入彼彼法不退转。<a id="a-3G"></a>如经以大慈悲而修身心故。<a id="a-3H"></a>七者入一切智如实境界不退转。<a id="a-3I"></a>如经善入佛慧故。<a id="a-3J"></a>八者依我空法空不退转。<a id="a-3K"></a>如经通达大智故。<a id="a-3L"></a>九者入如实境界不退转。<a id="a-3M"></a>如经到于彼岸故。<a id="a-3N"></a>十者应作所作住持不退转。<a id="a-3O"></a>如经能度无量百千众生故。</p>
  <p id="a3P">摄取事门者。<a id="a-3Q"></a>示现诸菩萨住。<a id="a-3R"></a>何等清净地中。<a id="a-3S"></a>因何等方便何等境界中。<a id="a-3T"></a>应作所作故。<a id="a-3U"></a>地清净者。<a id="a-3V"></a>八地已上三地无相行寂静清净故。<a id="a-3W"></a>方便者有四种。<a id="a-3X"></a>一者摄取妙法方便住持妙法。<a id="a-3Y"></a>以乐说力为人说故。<a id="a-3Z"></a>二者摄取善知识方便。<a id="a-3a"></a>以依善知识所作应作故。<a id="a-3b"></a>三者摄取众生方便。<a id="a-3c"></a>以不舍众生故。<a id="a-3d"></a>四者摄取智方便。<a id="a-3e"></a>以教化众生令入彼智故。<a id="a-3f"></a>境界者易解。<a id="a-3g"></a>复有摄取事门。<a id="a-3h"></a>示现诸地。<a id="a-3i"></a>摄取胜功德。<a id="a-3j"></a>不同二乘功德故。<a id="a-3k"></a>八地者。<a id="a-3l"></a>无功用智不同下上故。<a id="a-3m"></a>不同下者。<a id="a-3n"></a>下功用行不能动故。<a id="a-3o"></a>不同上者。<a id="a-3p"></a>上无相行不能动自然而行故。<a id="a-3q"></a>于九地中。<a id="a-3r"></a>得胜进陀罗尼门具足四无碍自在故。<a id="a-3s"></a>于第十地中不退转法轮得佛受位。<a id="a-3t"></a>如转轮王子故。<a id="a-3u"></a>以得同摄功德故。<a id="a-3v"></a>摄功德成就者。<a id="a-3w"></a>示现依何处依何心依何智依何境界行依何等能办故。<a id="a-3x"></a>依何处者。<a id="a-3y"></a>依善知识故。<a id="a-3z"></a>依何心者。<a id="a-40"></a>我依众生心教化。<a id="a-41"></a>毕竟利益一切众生故。<a id="a-42"></a>依何智者。<a id="a-43"></a>依三种智。<a id="a-44"></a>一者授记密智。<a id="a-45"></a>二者诸通智。<a id="a-46"></a>三者真实智。<a id="a-47"></a>依何等境界行依何等能办者。<a id="a-48"></a>即三种智摄应知。<a id="a-49"></a>威仪如法住成就者。<a id="a-4A"></a>有四种示现。<a id="a-4B"></a>何等为四。<a id="a-4C"></a>一者四众围绕。<a id="a-4D"></a>二者前后。<a id="a-4E"></a>三者供养恭敬。<a id="a-4F"></a>四者尊重赞叹。<a id="a-4G"></a>如经尔时世尊四众围绕供养恭敬尊重赞叹故。<a id="a-4H"></a>如来欲说法时至成就者。<a id="a-4I"></a>为诸菩萨说大乘经故。<a id="a-4J"></a>此大乘修多罗有十七种名。<a id="a-4K"></a>显示甚深功德应知。<a id="a-4L"></a>一名无量义经者。<a id="a-4M"></a>成就字义故。<a id="a-4N"></a>以此法门说彼甚深妙境界法故。<a id="a-4O"></a>甚深妙境界者。<a id="a-4P"></a>诸佛如来最胜境界故。<a id="a-4Q"></a>二名最胜修多罗者。<a id="a-4R"></a>三藏中最妙胜藏成就故。<a id="a-4S"></a>三名大方广者。<a id="a-4T"></a>无量大乘门随众生根住持成就故。<a id="a-4U"></a>四名教菩萨法者。<a id="a-4V"></a>为教化根熟菩萨。<a id="a-4W"></a>随器法成就故。<a id="a-4X"></a>五名佛所护念者。<a id="a-4Y"></a>依佛如来有此法故。<a id="a-4Z"></a>六名一切诸佛秘密法者。<a id="a-4a"></a>此法甚深如来知故。<a id="a-4b"></a>七名一切佛藏者。<a id="a-4c"></a>如来功德三昧之藏在此经故。<a id="a-4d"></a>八名一切诸佛密处者。<a id="a-4e"></a>根未熟众生非法器不与故。<a id="a-4f"></a>九名能生一切诸佛者。<a id="a-4g"></a>闻此法门能成佛菩提故。<a id="a-4h"></a>十名一切诸佛道场者。<a id="a-4i"></a>闻此法门能成阿耨多罗三藐三菩提。<a id="a-4j"></a>非余修多罗故。<a id="a-4k"></a>十一名一切诸佛所转法轮者。<a id="a-4l"></a>此法门能破一切诸障故。<a id="a-4m"></a>十二名一切诸佛。<a id="a-4n"></a>坚固舍利者。<a id="a-4o"></a>谓如来真如法身。<a id="a-4p"></a>于此修多罗不坏故。<a id="a-4q"></a>十三名一切诸佛大巧方便经者。<a id="a-4r"></a>依此法门成大菩提。<a id="a-4s"></a>已为众生说天人声闻辟支佛等法故。<a id="a-4t"></a>十四名说一乘经者。<a id="a-4u"></a>此法门显示如来阿耨多罗三藐三菩提究竟之体。<a id="a-4v"></a>二乘非究竟故。<a id="a-4w"></a>十五名第一义住者。<a id="a-4x"></a>此法门即是如来法身究竟住处故。<a id="a-4y"></a>十六名妙法莲华者。<a id="a-4z"></a>有二种义。<a id="a-50"></a>何等二种。<a id="a-51"></a>一者出水义。<a id="a-52"></a>不可尽出离。<a id="a-53"></a>小乘泥浊水故。<a id="a-54"></a>复有义。<a id="a-55"></a>莲华出泥水。<a id="a-56"></a>喻诸声闻入如来大众中坐。<a id="a-57"></a>如诸菩萨坐莲华上。<a id="a-58"></a>闻说无上智慧清净境界。<a id="a-59"></a>证如来密藏故。<a id="a-5A"></a>二华开者。<a id="a-5B"></a>众于大乘中心怯弱不能生信故。<a id="a-5C"></a>开示如来净妙法身。<a id="a-5D"></a>令生信心故。<a id="a-5E"></a>十七名法门者。<a id="a-5F"></a>摄成就故。<a id="a-5G"></a>摄成就者。<a id="a-5H"></a>摄取无量。<a id="a-5I"></a>名句字身。<a id="a-5J"></a>频婆罗阿閦婆等偈故。<a id="a-5K"></a>此十七句法门者是总。<a id="a-5L"></a>余句是别故。<a id="a-5M"></a>如经为诸菩萨说大乘经名无量义。<a id="a-5N"></a>如是等所依说法随顺威仪住成就者。<a id="a-5O"></a>示现依何等法说法。<a id="a-5P"></a>依三种法故。<a id="a-5Q"></a>一依三昧成就故。<a id="a-5R"></a>以三昧成就二种示现。<a id="a-5S"></a>何等为二。<a id="a-5T"></a>一者成就自在力身心不动故。<a id="a-5U"></a>二者离一切诸障。<a id="a-5V"></a>随自在力故。<a id="a-5W"></a>此自在力有二种。<a id="a-5X"></a>一者为随顺众生示现对治摄取觉菩提分法故。<a id="a-5Y"></a>二者为对治无量世来坚执烦恼故。<a id="a-5Z"></a>如经说此经已结跏趺坐入于无量义处三昧等。<a id="a-5a"></a>二依器世间。<a id="a-5b"></a>三依众生世间。<a id="a-5c"></a>震动世界及知过去无量劫事等故。<a id="a-5d"></a>如经是时天雨曼陀罗华乃至欢喜合掌一心观佛故。</p>
  <p id="a5e">依止说因成就者。<a id="a-5f"></a>彼诸大众现见异相不可思议事。<a id="a-5g"></a>如来应为我说。<a id="a-5h"></a>渴仰欲闻生希有心。<a id="a-5i"></a>名依止说因成就。<a id="a-5j"></a>是故放大光明。<a id="a-5k"></a>示现诸世界中种种事故。<a id="a-5l"></a>先示现外事六种震动等。<a id="a-5m"></a>次示现此法门内证深密法故。<a id="a-5n"></a>又依器世间众生世间数种种量种种具足烦恼差别具足清净差别佛法弟子差别。<a id="a-5o"></a>示现三宝故。<a id="a-5p"></a>复乘差别。<a id="a-5q"></a>有世界有佛有世界无佛。<a id="a-5r"></a>令众生见修行者。<a id="a-5s"></a>未得果得道者已得果。<a id="a-5t"></a>如经诸修行得道者故。<a id="a-5u"></a>数种种者。<a id="a-5v"></a>示现种种观故。<a id="a-5w"></a>略说四种观。<a id="a-5x"></a>一者食。<a id="a-5y"></a>二者闻法。<a id="a-5z"></a>三者明修行。<a id="a-60"></a>四者乐。<a id="a-61"></a>如经尔时佛放眉间白毫相光乃至以佛舍利起七宝塔故。<a id="a-62"></a>行菩萨道者。<a id="a-63"></a>教化众生依四摄法方便摄取应知。<a id="a-64"></a>如经中说当推取。</p>
  <p id="a65">自此以下示现大众。<a id="a-66"></a>现前欲闻法成就问一人多人欲闻生希有心。<a id="a-67"></a>是故唯问文殊师利。<a id="a-68"></a>如是示现世尊弟子随顺法不相违故。<a id="a-69"></a>今佛世尊现神变相者。<a id="a-6A"></a>为何等义。<a id="a-6B"></a>为现大相因故。<a id="a-6C"></a>为大相者。<a id="a-6D"></a>为说妙法莲华经故现大瑞相。<a id="a-6E"></a>为说所得妙法不可思议等文句故。<a id="a-6F"></a>有二种法故推文殊师利。<a id="a-6G"></a>一者现见诸法。<a id="a-6H"></a>二者离诸因缘。<a id="a-6I"></a>自心成就彼法故。<a id="a-6J"></a>示现种种瑞相者。<a id="a-6K"></a>示现彼彼事如彼事现没住灭应知。<a id="a-6L"></a>以文殊师利能记彼事故。<a id="a-6M"></a>以文殊师利所作成就因果成就。<a id="a-6N"></a>现见彼法故。<a id="a-6O"></a>所作成就者有二种。<a id="a-6P"></a>一者功德成就。<a id="a-6Q"></a>二者智慧成就。<a id="a-6R"></a>因成就者一切智成就。<a id="a-6S"></a>因缘者相也。<a id="a-6T"></a>果者说大法。<a id="a-6U"></a>种种佛国土者。<a id="a-6V"></a>示现彼国土中种种差别应知。<a id="a-6W"></a>净妙国土者。<a id="a-6X"></a>无烦恼众生住处故。<a id="a-6Y"></a>如经照于东方万八千世界乃至悉见彼佛国界庄严故。<a id="a-6Z"></a>如来为上首者。<a id="a-6a"></a>诸菩萨等。<a id="a-6b"></a>依如来住故。<a id="a-6c"></a>以如来于彼国土一切大众中得自在故。<a id="a-6d"></a>如经又见彼土现在诸佛如是等故。</p>
  <p id="a6e">自此以下明圣者。<a id="a-6f"></a>文殊师利菩萨。<a id="a-6g"></a>以宿命智现见过去因果相。<a id="a-6h"></a>成就十种事如现在前。<a id="a-6i"></a>是故能答弥勒。<a id="a-6j"></a>现见过去因相者。<a id="a-6k"></a>自见己身于彼诸佛国土中修种种行事故。<a id="a-6l"></a>现见过去果相者。<a id="a-6m"></a>文殊师利自见己身。<a id="a-6n"></a>是过去妙光菩萨。<a id="a-6o"></a>于彼佛所闻此法门为众生说故。<a id="a-6p"></a>成就十种事者。<a id="a-6q"></a>何等为十。<a id="a-6r"></a>一者现见大义因成就。<a id="a-6s"></a>二者现见世间文字章句甚深意因成就。<a id="a-6t"></a>三者现见希有因成就。<a id="a-6u"></a>四者现见胜妙因成就。<a id="a-6v"></a>五者现见受用大因成就。<a id="a-6w"></a>六者现见摄取一切诸佛法轮因成就。<a id="a-6x"></a>七者现见善坚实如来法轮因成就。<a id="a-6y"></a>八者现见能进入因成就。<a id="a-6z"></a>九者现见忆念因成就。<a id="a-70"></a>十者现见自身所经事因成就。<a id="a-71"></a>大义因成就者。<a id="a-72"></a>八句示现应知。<a id="a-73"></a>一者欲转大法轮。<a id="a-74"></a>二者欲雨大法雨。<a id="a-75"></a>三者欲击大法鼓。<a id="a-76"></a>四者欲建大法幢。<a id="a-77"></a>五者欲然大法灯。<a id="a-78"></a>六者欲吹大法蠡。<a id="a-79"></a>七者欲不断大法鼓。<a id="a-7A"></a>八者欲说大法。<a id="a-7B"></a>此八句示现如来欲说大法等故。<a id="a-7C"></a>何等为八种大义。<a id="a-7D"></a>谓疑者断疑故。<a id="a-7E"></a>已断疑者增长淳熟智身故。<a id="a-7F"></a>根熟者为说二种密境界。<a id="a-7G"></a>谓声闻密境界。<a id="a-7H"></a>菩萨密境界。<a id="a-7I"></a>大法鼓二句示现以远闻故。<a id="a-7J"></a>入密境界者。<a id="a-7K"></a>令进取上上清净义故。<a id="a-7L"></a>取上上清净义者。<a id="a-7M"></a>进取一切智现见故。<a id="a-7N"></a>取一切智现见者。<a id="a-7O"></a>为一切法建立名字章句义故。<a id="a-7P"></a>建立名字章句义者。<a id="a-7Q"></a>令入不可说证智转法轮故。<a id="a-7R"></a>现见世间名字章句意甚深因成就故。<a id="a-7S"></a>如经我于过去诸佛曾见此瑞乃至故。<a id="a-7T"></a>现斯瑞故。<a id="a-7U"></a>现见希有因成就者。<a id="a-7V"></a>无量时不可得故不可思议不可称不可量者。<a id="a-7W"></a>示现过彼阿僧祇劫不可得故。<a id="a-7X"></a>复示现五种劫。<a id="a-7Y"></a>一者夜。<a id="a-7Z"></a>二者昼。<a id="a-7a"></a>三者月。<a id="a-7b"></a>四者时。<a id="a-7c"></a>五者年。<a id="a-7d"></a>示现彼无量无边劫故。<a id="a-7e"></a>如经如过去无量无边不可思议阿僧祇劫。<a id="a-7f"></a>尔时有佛号日月灯明。<a id="a-7g"></a>乃至得阿耨多罗三藐三菩提。<a id="a-7h"></a>成一切种智故现见胜妙因成就者。<a id="a-7i"></a>以诸佛菩萨自受用示现故。<a id="a-7j"></a>如经次复有佛亦名日月灯明。<a id="a-7k"></a>乃至所可说法初中后善故。<a id="a-7l"></a>现见受用大因成就者。<a id="a-7m"></a>是时王子受胜妙乐各舍出家。<a id="a-7n"></a>复彼大众于尔许时。<a id="a-7o"></a>不生疲惓心故。<a id="a-7p"></a>如经其最后佛未出家时乃至佛授记已便于中夜入无余涅槃故。<a id="a-7q"></a>现见摄取一切诸佛转法轮因成就者。<a id="a-7r"></a>法轮不断故。<a id="a-7s"></a>如经佛灭度后妙光菩萨持妙法莲华经。<a id="a-7t"></a>满八十小劫为人演说故。<a id="a-7u"></a>现见坚实如来法轮因成就者。<a id="a-7v"></a>佛灭度后无量时说法故。<a id="a-7w"></a>如经日月灯明佛八子皆师妙光乃至皆令其坚固阿耨多罗三藐三菩提故。<a id="a-7x"></a>现见进入因成就者。<a id="a-7y"></a>彼诸王子得大菩提故。<a id="a-7z"></a>如经是诸王子乃至皆成佛道故。<a id="a-80"></a>现见忆念因成就者。<a id="a-81"></a>为他说法利益他故。<a id="a-82"></a>如经其最后成佛者名曰然灯。<a id="a-83"></a>乃至尊重赞叹故。<a id="a-84"></a>现见自身所经事因成就者。<a id="a-85"></a>以自身受胜妙乐故。<a id="a-86"></a>如经弥勒当知。<a id="a-87"></a>乃至佛所护念故。<a id="a-88"></a>汝号求名者示现。<a id="a-89"></a>知过去事故。<a id="a-8A"></a>复示现得彼法具足故。</p>
  <p data-pb></p>
  <h2 id="a8B">方便品第二</h2>
  <p id="a8C">经曰。<a id="a-8D"></a>尔时世尊入甚深三昧正念不动。<a id="a-8E"></a>以如实智观。<a id="a-8F"></a>从三昧安详而起。<a id="a-8G"></a>起已告舍利弗。<a id="a-8H"></a>诸佛智慧甚深无量。<a id="a-8I"></a>其智慧门难见难觉难知难解难入如来所证一切声闻辟支佛所不能知。<a id="a-8J"></a>何以故。<a id="a-8K"></a>舍利弗。<a id="a-8L"></a>如来应正遍知。<a id="a-8M"></a>已曾亲近供养无量百千万亿那由他佛。<a id="a-8N"></a>于诸佛所。<a id="a-8O"></a>尽行诸佛所修阿耨多罗三藐三菩提法。<a id="a-8P"></a>舍利弗。<a id="a-8Q"></a>如来已于无量百千亿那由他劫。<a id="a-8R"></a>勇猛精进所作成就名称普闻。<a id="a-8S"></a>舍利弗。<a id="a-8T"></a>如来毕竟成就希有之法。<a id="a-8U"></a>舍利弗。<a id="a-8V"></a>难解之法如来能知。<a id="a-8W"></a>舍利弗。<a id="a-8X"></a>难解法者。<a id="a-8Y"></a>诸佛如来随宜所说意趣难解。<a id="a-8Z"></a>一切声闻辟支佛所不能知。<a id="a-8a"></a>何以故。<a id="a-8b"></a>舍利弗。<a id="a-8c"></a>诸佛如来。<a id="a-8d"></a>自在说因成就故。<a id="a-8e"></a>舍利弗。<a id="a-8f"></a>如来成就种种方便种种知见种种念观种种言辞。<a id="a-8g"></a>舍利弗。<a id="a-8h"></a>吾从成佛已来。<a id="a-8i"></a>于彼彼处广演言教。<a id="a-8j"></a>无数方便引导众生。<a id="a-8k"></a>于诸着处令得解脱。<a id="a-8l"></a>舍利弗。<a id="a-8m"></a>如来知见方便到于彼岸。<a id="a-8n"></a>舍利弗。<a id="a-8o"></a>如来知见广大深远。<a id="a-8p"></a>无障无碍力无畏。<a id="a-8q"></a>不共法根力菩提分禅定解脱三昧三摩跋提皆已具足。<a id="a-8r"></a>舍利弗。<a id="a-8s"></a>诸佛如来深入无际。<a id="a-8t"></a>成就一切未曾有法。<a id="a-8u"></a>舍利弗。<a id="a-8v"></a>如来能种种分别巧说诸法言辞柔软悦可众心。<a id="a-8w"></a>止舍利弗。<a id="a-8x"></a>不须复说舍利弗。<a id="a-8y"></a>佛所成就第一希有难解之法。<a id="a-8z"></a>舍利弗。<a id="a-90"></a>唯佛与佛说法。<a id="a-91"></a>诸佛如来能知彼法究竟实相。<a id="a-92"></a>舍利弗。<a id="a-93"></a>唯佛如来知一切法。<a id="a-94"></a>舍利弗。<a id="a-95"></a>唯佛如来能说一切法。<a id="a-96"></a>何等法云何法何似法何相法何体法。<a id="a-97"></a>何等云何何似何相何体。<a id="a-98"></a>如是等一切法。<a id="a-99"></a>如来现见非不现见。</p>
  <p id="a9A">论曰。<a id="a-9B"></a>自此已下。<a id="a-9C"></a>示现所说法因果相应知。<a id="a-9D"></a>如经尔时世尊入甚深三昧正念不动以如实智观从三昧安详而起。<a id="a-9E"></a>起已告舍利弗者。<a id="a-9F"></a>示现如来得自在力故。<a id="a-9G"></a>如来入定无能惊寤故。<a id="a-9H"></a>何故告舍利弗。<a id="a-9I"></a>不告余声闻等。<a id="a-9J"></a>随深智慧与如来相应故。<a id="a-9K"></a>何故不告诸菩萨。<a id="a-9L"></a>有五种义。<a id="a-9M"></a>一者为诸声闻所作事故。<a id="a-9N"></a>二者为令声闻回趣大菩提故。<a id="a-9O"></a>三者护诸声闻恐怯弱故。<a id="a-9P"></a>四者为令余人善思念故。<a id="a-9Q"></a>五者为诸声闻不起所作已办心故。<a id="a-9R"></a>诸佛智慧甚深无量者。<a id="a-9S"></a>为诸大众生尊重心。<a id="a-9T"></a>毕竟欲闻如来说故。<a id="a-9U"></a>甚深者显示二种甚深义应知。<a id="a-9V"></a>何等为二。<a id="a-9W"></a>一者证甚深。<a id="a-9X"></a>谓诸佛智慧甚深无量故。<a id="a-9Y"></a>二者阿含甚深。<a id="a-9Z"></a>谓智慧门故。<a id="a-9a"></a>甚深者是总余者是别。<a id="a-9b"></a>证甚深者有五种一者义甚深依何等义甚深故。<a id="a-9c"></a>二者实体甚深。<a id="a-9d"></a>三者内证甚深。<a id="a-9e"></a>四者依止甚深。<a id="a-9f"></a>五者无上甚深。<a id="a-9g"></a>甚深者。<a id="a-9h"></a>谓大菩提故。<a id="a-9i"></a>大菩提者。<a id="a-9j"></a>如来所证阿耨多罗三藐三菩提故。<a id="a-9k"></a>又甚深者。<a id="a-9l"></a>一切声闻辟支佛所不能知故。<a id="a-9m"></a>智慧者。<a id="a-9n"></a>谓一切种一切智智义故。<a id="a-9o"></a>如经诸佛智慧甚深无量其智慧门难见难觉难知难解难入一切声闻辟支佛所不能知故。<a id="a-9p"></a>智慧门者。<a id="a-9q"></a>谓说。</p>
  <p id="a9r">阿含义甚深者。<a id="a-9s"></a>示现有八种。<a id="a-9t"></a>一者受持读诵甚深。<a id="a-9u"></a>如经舍利弗如来应正遍知已曾亲近供养无量百千万亿那由他佛故。<a id="a-9v"></a>二者修行甚深。<a id="a-9w"></a>如经于诸佛所。<a id="a-9x"></a>尽行诸佛所修阿耨多罗三藐三菩提法故。<a id="a-9y"></a>三者果行甚深。<a id="a-9z"></a>如经舍利弗如来已于无量百千亿劫勇猛精进所作成就故。<a id="a-A0"></a>四者增长功德心甚深。<a id="a-A1"></a>如经名称普闻故。<a id="a-A2"></a>五者快妙事甚深。<a id="a-A3"></a>如经成就希有法故。<a id="a-A4"></a>六者无上甚深。<a id="a-A5"></a>如经舍利弗难解之法如来能知故。<a id="a-A6"></a>七者入甚深。<a id="a-A7"></a>入甚深者。<a id="a-A8"></a>名字章句意难得。<a id="a-A9"></a>自在住持不同外道。<a id="a-AA"></a>说因缘法名为甚深。<a id="a-AB"></a>如经舍利弗难解法者。<a id="a-AC"></a>诸佛如来随宜所说意趣难解故。<a id="a-AD"></a>八者不共声闻辟支佛所作住持甚深。<a id="a-AE"></a>如经一切声闻辟支佛所不能知故。</p>
 </body>
</html>