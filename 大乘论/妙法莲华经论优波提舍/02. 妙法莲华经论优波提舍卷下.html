<!doctype html>
<html id="z3IBVXu10c" data-ver="115">
 <head>
  <meta charset="utf-8">
  <meta author="婆薮槃豆">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">妙法莲华经论优波提舍卷下</h1>
  <h2 id="a2">方便品之余</h2>
  <p id="a3"></p>
  <p id="a4">如是说妙法功德已。<a id="a-5"></a>次说如来法师功德成就应知。<a id="a-6"></a>如经何以故。<a id="a-7"></a>诸佛如来自在说因成就故。<a id="a-8"></a>如来成就四种功德故能度众生。<a id="a-9"></a>何等为四。<a id="a-A"></a>一者往成就。<a id="a-B"></a>如经。<a id="a-C"></a>如来成就种种方便故。<a id="a-D"></a>种种方便者。<a id="a-E"></a>从兜率天退乃至示现入涅槃故。<a id="a-F"></a>二者教化成就。<a id="a-G"></a>如经种种知见故。<a id="a-H"></a>种种知见者。<a id="a-I"></a>示现染净诸因故。<a id="a-J"></a>三者功德毕竟成就。<a id="a-K"></a>如经种种念观故。<a id="a-L"></a>种种念观者。<a id="a-M"></a>以说彼法成就因缘如法相应故。<a id="a-N"></a>四者说成就。<a id="a-O"></a>如经种种言辞故。<a id="a-P"></a>种种言辞者。<a id="a-Q"></a>以四无碍。<a id="a-R"></a>依何等何等名字章句。<a id="a-S"></a>随何等何等众生。<a id="a-T"></a>能受为说故。<a id="a-U"></a>复有义种种方便者。<a id="a-V"></a>示现外道邪法。<a id="a-W"></a>如是如是种种过失故。<a id="a-X"></a>示现诸佛正法。<a id="a-Y"></a>如是如是种种功德故。<a id="a-Z"></a>如经吾从成佛已来广演言教无数方便引导众生于诸着处令得解脱故。<a id="a-a"></a>复无数方便者。<a id="a-b"></a>方便令入诸善法故。<a id="a-c"></a>复方便者断诸疑故。<a id="a-d"></a>复方便者。<a id="a-e"></a>令入增上胜智故。<a id="a-f"></a>复方便者。<a id="a-g"></a>依四摄法摄取众生令得解脱故。<a id="a-h"></a>诸著者彼处处着。<a id="a-i"></a>或着界或着诸地或着分或着乘故。<a id="a-j"></a>着界者。<a id="a-k"></a>着欲色无色界故。<a id="a-l"></a>着地者。<a id="a-m"></a>着戒取三昧初禅定地乃至非非想及灭尽定地故。<a id="a-n"></a>着分者。<a id="a-o"></a>着在家出家分故。<a id="a-p"></a>着在家分者。<a id="a-q"></a>着已同类作种种业邪见等故。<a id="a-r"></a>着出家分者。<a id="a-s"></a>著名闻利养种种诸觉烦恼等故。<a id="a-t"></a>着乘者。<a id="a-u"></a>着声闻乘菩萨乘故。<a id="a-v"></a>着声闻乘者。<a id="a-w"></a>乐持小乘戒。<a id="a-x"></a>求须陀洹斯陀含阿那含阿罗汉等故。<a id="a-y"></a>着大乘者。<a id="a-z"></a>着利养供养恭敬等。<a id="a-10"></a>着分别观种种法相乃至佛地故复种种知见者。<a id="a-11"></a>自身成就不可思议境界。<a id="a-12"></a>与声闻菩萨故。<a id="a-13"></a>如经舍利弗如来知见方便到于彼岸故。<a id="a-14"></a>到彼岸者。<a id="a-15"></a>胜余一切诸菩萨故。<a id="a-16"></a>复种种念观者。<a id="a-17"></a>如经舍利弗如来知见广大深远无障无碍力无畏不共法根力菩提分禅定解脱三昧三摩跋提皆已具足故。<a id="a-18"></a>又第一成就可化众生。<a id="a-19"></a>依止善知识成就故。<a id="a-1A"></a>第二成就根熟众生。<a id="a-1B"></a>令得解脱故。<a id="a-1C"></a>第三成就力家得自在净降伏故。<a id="a-1D"></a>第四说成就者有七种。<a id="a-1E"></a>一者种种成就。<a id="a-1F"></a>如经舍利弗诸佛如来深入无际成就一切未曾有法故。<a id="a-1G"></a>二者言成就。<a id="a-1H"></a>得五种美妙音声说法。<a id="a-1I"></a>如经如来能种种分别巧说诸法言辞柔软悦可众心故。<a id="a-1J"></a>三者相成就。<a id="a-1K"></a>如经止舍利弗不须复说故。<a id="a-1L"></a>有法器众生心已满足故。<a id="a-1M"></a>四者堪成就。<a id="a-1N"></a>一切可化众生。<a id="a-1O"></a>知如来成就第一希有功德能说法故。<a id="a-1P"></a>如经舍利弗佛所成就第一希有难解之法故。<a id="a-1Q"></a>五者无量种成就说不可尽。<a id="a-1R"></a>如经舍利弗唯佛与佛说法诸佛如来能知彼法究竟实相故。<a id="a-1S"></a>实相者。<a id="a-1T"></a>谓如来藏法身之体不变故。<a id="a-1U"></a>六者觉体成就。<a id="a-1V"></a>如来所说一切诸法。<a id="a-1W"></a>如来自证得故。<a id="a-1X"></a>如经舍利弗唯佛如来知一切法故。<a id="a-1Y"></a>七者随顺众生意。<a id="a-1Z"></a>为说修行法成就彼法何等如是等。<a id="a-1a"></a>如经舍利弗唯佛如来能说一切法故。<a id="a-1b"></a>第一种种法门摄取众生故。<a id="a-1c"></a>第二令不散乱住故。<a id="a-1d"></a>第三令取故。<a id="a-1e"></a>第四令得解脱故。<a id="a-1f"></a>第五令彼修行成就得对治法故。<a id="a-1g"></a>第六能令修行进趣成就故。<a id="a-1h"></a>第七令得修行不失故。<a id="a-1i"></a>此七种法为诸众生。<a id="a-1j"></a>自身所作成就故。<a id="a-1k"></a>又与教化成就者。<a id="a-1l"></a>依证法故。<a id="a-1m"></a>又说成就者。<a id="a-1n"></a>依说法故。<a id="a-1o"></a>此二种法如向前说。<a id="a-1p"></a>依此二种法有何次第而得修行。<a id="a-1q"></a>即彼前文句再说应知。</p>
 </body>
</html>