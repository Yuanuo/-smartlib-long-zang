<!doctype html>
<html id="z3IBVTCyl" data-ver="1015">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">般若灯论释卷第十</h1>
  <h2 id="a2">释观业品第十七</h2>
  <p id="a3">释曰。<a id="a-4"></a>今此品者。<a id="a-5"></a>亦为遮空所对治。<a id="a-6"></a>令解业果无自体义故说。</p>
  <p id="a7">阿毗昙人言。<a id="a-8"></a>彼于前品中说诸行流转。<a id="a-9"></a>众生及人等亦皆流转者不然。<a id="a-A"></a>而彼验中立义言。<a id="a-B"></a>诸行若常若无常者。<a id="a-C"></a>是断常过故。<a id="a-D"></a>有流转者不然。<a id="a-E"></a>而说诸行毕竟无有流转。<a id="a-F"></a>彼先作此说故。<a id="a-G"></a>我今此中说常无常。<a id="a-H"></a>无如是过。<a id="a-I"></a>而有诸行流转。<a id="a-J"></a>作是说者。<a id="a-K"></a>欲令物解。<a id="a-L"></a>第一义中定有如是内诸入诸行生死与业果合故。<a id="a-M"></a>此若无者。<a id="a-N"></a>不见诸行与业果有合。<a id="a-O"></a>譬如石女儿。<a id="a-P"></a>今有诸行与业果合故。<a id="a-Q"></a>而有生死。<a id="a-R"></a>是故我今观察业果。<a id="a-S"></a>其义如阿毗昙中广说。<a id="a-T"></a>故彼偈言。<a id="a-U"></a>自护身口思。<a id="a-V"></a>及彼摄他者。<a id="a-W"></a>慈法为种子。<a id="a-X"></a>能得现未果。<a id="a-Y"></a>所言思者。<a id="a-Z"></a>谓能自调伏远离非法。<a id="a-a"></a>与此心相应思故名为思摄他者。<a id="a-b"></a>谓布施爱语救护怖畏者。<a id="a-c"></a>以如是等能摄他故。<a id="a-d"></a>名为摄他。<a id="a-e"></a>慈者谓心心即名法。<a id="a-f"></a>亦是种子。<a id="a-g"></a>种子者亦名因。<a id="a-h"></a>为谁因耶。<a id="a-i"></a>谓果之因。<a id="a-j"></a>是何等果。<a id="a-k"></a>谓是现在未来之果。<a id="a-l"></a>云何名心为种子耶。<a id="a-m"></a>谓能起身口业故。<a id="a-n"></a>名为种子。<a id="a-o"></a>云何名非法。<a id="a-p"></a>违法故名为非法。<a id="a-q"></a>非法者谓恶及不善等。<a id="a-r"></a>云何名无记。<a id="a-s"></a>谓违法非法名为无记。<a id="a-t"></a>无记者有四种业。<a id="a-u"></a>一者报生。<a id="a-v"></a>二者威仪。<a id="a-w"></a>三者工巧。<a id="a-x"></a>四者变化。<a id="a-y"></a>又无记者。<a id="a-z"></a>不记善不善故。<a id="a-10"></a>名为无记。<a id="a-11"></a>又无记者。<a id="a-12"></a>不起善不善果。<a id="a-13"></a>亦名无记。<a id="a-14"></a>有如是等差别。<a id="a-15"></a>俱舍论中亦有二种。<a id="a-16"></a>其义云何。<a id="a-17"></a>故论偈曰。</p>
  <p id="a18">大仙所说业　　思及思所起</p>
  <p id="a19">于是二业中　　无量差别说</p>
  <p id="a1A">释曰。<a id="a-1B"></a>云何名大仙。<a id="a-1C"></a>声闻辟支佛诸菩萨等亦名为仙。<a id="a-1D"></a>佛于其中最尊上故。<a id="a-1E"></a>名为大仙。<a id="a-1F"></a>已到一切诸波罗蜜功德善根彼岸故。<a id="a-1G"></a>名为大仙。<a id="a-1H"></a>复次前偈列名。<a id="a-1I"></a>今当别释。<a id="a-1J"></a>其义云何。<a id="a-1K"></a>故论偈言。</p>
  <p id="a1L">如前所说思　　但名为意业</p>
  <p id="a1M">从思所起者　　即是身口业</p>
  <p id="a1N">释曰。<a id="a-1O"></a>云何说思但是意业。<a id="a-1P"></a>谓思与意相应名为意业。<a id="a-1Q"></a>复次此思于意门中得究竟故。<a id="a-1R"></a>名为意业。<a id="a-1S"></a>非身口业。<a id="a-1T"></a>云何名从思所起。<a id="a-1U"></a>谓知已知已作作者名思所起业。<a id="a-1V"></a>此业有二种。<a id="a-1W"></a>谓身及口。<a id="a-1X"></a>若于身门究竟。<a id="a-1Y"></a>口门究竟者。<a id="a-1Z"></a>名身业口业。<a id="a-1a"></a>说二业已。<a id="a-1b"></a>次说无量种差别。<a id="a-1c"></a>云何名无量种差别耶。<a id="a-1d"></a>故论偈言。</p>
  <p id="a1e">身业及口业　　作与无作四</p>
  <p id="a1f">语起远离等　　皆有善不善</p>
  <p id="a1g">释曰。<a id="a-1h"></a>语起者。<a id="a-1i"></a>谓以文字了了出言。<a id="a-1j"></a>名为语起。<a id="a-1k"></a>云何名远离。<a id="a-1l"></a>谓运动身手等。<a id="a-1m"></a>运动者。<a id="a-1n"></a>谓起念言。<a id="a-1o"></a>我当作此善业。<a id="a-1p"></a>从初受善业思。<a id="a-1q"></a>后受善业思。<a id="a-1r"></a>所起之人。<a id="a-1s"></a>若作善业。<a id="a-1t"></a>若不作业。<a id="a-1u"></a>远离无作色体恒生。<a id="a-1v"></a>不远离者。<a id="a-1w"></a>亦如是念言。<a id="a-1x"></a>我当作此不善业。<a id="a-1y"></a>若身若口若意从初不善业刹那所起之人。<a id="a-1z"></a>若作恶业。<a id="a-20"></a>若不作从不善因。<a id="a-21"></a>名不远离。<a id="a-22"></a>无作色体恒生。<a id="a-23"></a>云何名作无作色。<a id="a-24"></a>以身口色令他解者名为作色。<a id="a-25"></a>不以身口色令他解者名无作色。<a id="a-26"></a>故论偈言。</p>
  <p id="a27">受用自体福　　罪生亦如是</p>
  <p id="a28">及思为七业　　能了诸业相</p>
  <p id="a29">释曰。<a id="a-2A"></a>云何名受用自体。<a id="a-2B"></a>谓檀越所舍房舍园林衣服饮食卧具汤药资身具等。<a id="a-2C"></a>云何名福。<a id="a-2D"></a>谓捞漉义。<a id="a-2E"></a>见诸众生没溺烦恼河中。<a id="a-2F"></a>起大悲心。<a id="a-2G"></a>漉出众生。<a id="a-2H"></a>置涅槃岸故名为福。<a id="a-2I"></a>非福者。<a id="a-2J"></a>谓作种种不善之事。<a id="a-2K"></a>能令众生入诸恶道。<a id="a-2L"></a>云何亦是受用自体。<a id="a-2M"></a>谓违背福故。<a id="a-2N"></a>名为非福。<a id="a-2O"></a>解福非福已。<a id="a-2P"></a>次解思义。<a id="a-2Q"></a>以何法故。<a id="a-2R"></a>名之为思。<a id="a-2S"></a>谓功德与过恶。<a id="a-2T"></a>及非功德与过恶。<a id="a-2U"></a>起心所作意业者名思。<a id="a-2V"></a>彼论如是以七种业说为业相。<a id="a-2W"></a>乃至坐禅诵经听闻记念等。<a id="a-2X"></a>亦名为业。<a id="a-2Y"></a>皆摄在七种中故。<a id="a-2Z"></a>而不别说。<a id="a-2a"></a>有此业故。<a id="a-2b"></a>见业与果合。<a id="a-2c"></a>与果合者。<a id="a-2d"></a>谓于五趣中有五阴起相。<a id="a-2e"></a>是故品初说业与果合为出因者。<a id="a-2f"></a>第一义中有生死义得成。<a id="a-2g"></a>以有缚有解故。<a id="a-2h"></a>有生死体。<a id="a-2i"></a>论者言。<a id="a-2j"></a>今此业者。<a id="a-2k"></a>为一起已乃至受果已来恒住耶。<a id="a-2l"></a>为一刹那起已即灭耶。<a id="a-2m"></a>是皆不然。<a id="a-2n"></a>其过如论偈说。</p>
  <p id="a2o">若住至受果　　此业即为常</p>
  <p id="a2p">业若灭去者　　灭已谁生果</p>
  <p id="a2q">释曰。<a id="a-2r"></a>若业自体起已无间不坏。<a id="a-2s"></a>后方有坏者不然。<a id="a-2t"></a>堕常过故。<a id="a-2u"></a>阿毗昙人言。<a id="a-2v"></a>如芭蕉竹苇等。<a id="a-2w"></a>于后与果已即坏。<a id="a-2x"></a>是故无过。<a id="a-2y"></a>论者言。<a id="a-2z"></a>竹苇等一一刹那随坏不住。<a id="a-30"></a>后时相似相续断者。<a id="a-31"></a>于世谛中说坏耳。<a id="a-32"></a>若第一义中说业如竹苇等相续至受果者不然。<a id="a-33"></a>若言有业法自体先后俱不坏者。<a id="a-34"></a>难令物解汝非无过。<a id="a-35"></a>阿毗昙人言。<a id="a-36"></a>初未得坏因故不坏。<a id="a-37"></a>后时得坏因来方坏。<a id="a-38"></a>有何过耶。<a id="a-39"></a>论者言。<a id="a-3A"></a>此义不然。<a id="a-3B"></a>汝立有坏因者。<a id="a-3C"></a>而彼物不是坏因。<a id="a-3D"></a>与此物异故。<a id="a-3E"></a>是因故。<a id="a-3F"></a>譬如余物。<a id="a-3G"></a>如阿含中说。<a id="a-3H"></a>身及诸根等一刹那起已不住。<a id="a-3I"></a>汝义与经相违。<a id="a-3J"></a>若汝欲避此过。<a id="a-3K"></a>而受起已无间即坏者。<a id="a-3L"></a>是亦有过。<a id="a-3M"></a>业若灭者。<a id="a-3N"></a>即无自体。<a id="a-3O"></a>若汝意谓。<a id="a-3P"></a>业正灭时能与果者。<a id="a-3Q"></a>而此灭时名半灭。<a id="a-3R"></a>半未灭能与果者不然。<a id="a-3S"></a>同前所答过。<a id="a-3T"></a>若汝言不可说灭已与果不灭与果者。<a id="a-3U"></a>此名不可说业。<a id="a-3V"></a>若不可说业于第一义中能与果者不然。<a id="a-3W"></a>不可说故。<a id="a-3X"></a>譬如欲生时。<a id="a-3Y"></a>汝所见者不能坚固。<a id="a-3Z"></a>出因不成。<a id="a-3a"></a>亦违汝义。</p>
  <p id="a3b">阿毗昙人言。<a id="a-3c"></a>有相续故。<a id="a-3d"></a>我义无违。<a id="a-3e"></a>云何知耶。<a id="a-3f"></a>故论偈言。</p>
  <p id="a3g">如芽等相续　　而从种子生</p>
  <p id="a3h">由是而生果　　离种无相续</p>
  <p id="a3i">释曰。<a id="a-3j"></a>此谓从芽生茎。<a id="a-3k"></a>乃至枝叶花果等各有其相。<a id="a-3l"></a>种子虽灭由起相续展转至果。<a id="a-3m"></a>若离种子芽等相续则无流转。<a id="a-3n"></a>以是故其义云何。<a id="a-3o"></a>故论偈言。</p>
  <p id="a3p">种子有相续　　从相续有果</p>
  <p id="a3q">先种而后果　　不断亦不常</p>
  <p id="a3r">释曰。<a id="a-3s"></a>云何不断。<a id="a-3t"></a>谓有种子相续住故。<a id="a-3u"></a>云何不常。<a id="a-3v"></a>谓芽起已种子坏故。<a id="a-3w"></a>内法亦尔。<a id="a-3x"></a>如论偈说。</p>
  <p id="a3y">如是从初心　　心法相续起</p>
  <p id="a3z">从是而起果　　离心无相续</p>
  <p id="a40">释曰。<a id="a-41"></a>此谓慈心不慈心名为业。<a id="a-42"></a>此心虽灭而相续起。<a id="a-43"></a>此相续果起者。<a id="a-44"></a>谓爱非爱有受想故。<a id="a-45"></a>若离心者果则不起。<a id="a-46"></a>今当说相续法。<a id="a-47"></a>其义云何。<a id="a-48"></a>故论偈言。</p>
  <p id="a49">从心有相续　　从相续有果</p>
  <p id="a4A">故业在果先　　不断亦不常</p>
  <p id="a4B">释曰。<a id="a-4C"></a>云何不断。<a id="a-4D"></a>谓相续能起果故。<a id="a-4E"></a>云何不常。<a id="a-4F"></a>不至第二刹那住故。<a id="a-4G"></a>此中作验。<a id="a-4H"></a>第一义中有如是业果与众生名字诸行合诸有欲得胜果众生。<a id="a-4I"></a>如来为说得果方便故。<a id="a-4J"></a>此若无如来不说得乐果方便。<a id="a-4K"></a>譬如虚空花鬘。<a id="a-4L"></a>今说有方便者。<a id="a-4M"></a>其义云何。<a id="a-4N"></a>故论偈言。</p>
  <p id="a4O">求法方便者　　谓十白业道</p>
  <p id="a4P">胜欲乐五种　　现未二世得</p>
  <p id="a4Q">释曰。<a id="a-4R"></a>法者谓果法。<a id="a-4S"></a>方便者谓得果法。<a id="a-4T"></a>因因者谓白业。<a id="a-4U"></a>果者谓现在未来得五欲乐。<a id="a-4V"></a>得何等果。<a id="a-4W"></a>谓得报果依果。<a id="a-4X"></a>白谓善净。<a id="a-4Y"></a>能成就福德因缘者。<a id="a-4Z"></a>从是十白业道生。<a id="a-4a"></a>十者谓不杀不盗。<a id="a-4b"></a>不邪行。<a id="a-4c"></a>不妄语。<a id="a-4d"></a>不两舌。<a id="a-4e"></a>不恶口。<a id="a-4f"></a>不无益语。<a id="a-4g"></a>不嫉。<a id="a-4h"></a>不恚。<a id="a-4i"></a>不邪见等。<a id="a-4j"></a>名十白业。<a id="a-4k"></a>亦名十善业道。<a id="a-4l"></a>皆从身口意生。<a id="a-4m"></a>云何名胜果。<a id="a-4n"></a>谓于人天趣中得最胜人天。<a id="a-4o"></a>其义云何。<a id="a-4p"></a>故论偈言。</p>
  <p id="a4q">人能降伏心　　利益于众生</p>
  <p id="a4r">是名为慈善　　得二世果报</p>
  <p id="a4s">释曰。<a id="a-4t"></a>以是故佛说有此得果方便。<a id="a-4u"></a>如所说者其义得成。<a id="a-4v"></a>论者言。<a id="a-4w"></a>汝说业果有相续故。<a id="a-4x"></a>而以种子为喻者。<a id="a-4y"></a>则有大过。<a id="a-4z"></a>如论偈说。</p>
  <p id="a50">作此分别者　　得大及多过</p>
  <p id="a51">是如汝所说　　于义则不然</p>
  <p id="a52">释曰。<a id="a-53"></a>云何不然。<a id="a-54"></a>此谓如汝向分别有种子相续相似法体者不然。<a id="a-55"></a>何以故。<a id="a-56"></a>种子有形有色有对。<a id="a-57"></a>是可见法得有相续。<a id="a-58"></a>今思惟是事尚不可得。<a id="a-59"></a>何况心之与业无形无色无对不可见。<a id="a-5A"></a>刹那刹那生灭不住。<a id="a-5B"></a>欲与为验者。<a id="a-5C"></a>是验不成。<a id="a-5D"></a>又从种至芽者。<a id="a-5E"></a>为灭已相续至芽。<a id="a-5F"></a>为不灭相续至芽。<a id="a-5G"></a>若灭已至芽者。<a id="a-5H"></a>芽则无因。<a id="a-5I"></a>若不灭而至芽者。<a id="a-5J"></a>应从初种子常生于芽。<a id="a-5K"></a>若尔者。<a id="a-5L"></a>一种子中则生一切众芽。<a id="a-5M"></a>是事不然。<a id="a-5N"></a>有大过故。<a id="a-5O"></a>正量部人谓阿毗昙人言。<a id="a-5P"></a>如汝所说。<a id="a-5Q"></a>有人相续能起天等相续业者。<a id="a-5R"></a>是义不然。<a id="a-5S"></a>何以故。<a id="a-5T"></a>种性别故。<a id="a-5U"></a>譬如荏婆子不生庵罗果等。<a id="a-5V"></a>若善心次第能起善不善无记心。<a id="a-5W"></a>无记心次第能起善不善心。<a id="a-5X"></a>不善心次第能起善无记心者。<a id="a-5Y"></a>义皆不然。<a id="a-5Z"></a>乃至欲界系心次第能起色界无色界系心。<a id="a-5a"></a>及起无漏心。<a id="a-5b"></a>无漏心复展转起欲界色界无色界系心。<a id="a-5c"></a>亦如上说芽起者。<a id="a-5d"></a>今悉不然。<a id="a-5e"></a>如前所立验中已总破故。<a id="a-5f"></a>有作善者。<a id="a-5g"></a>是亦不然。<a id="a-5h"></a>我今当说顺业果报正分别义。<a id="a-5i"></a>是何分别。<a id="a-5j"></a>如前分别种子相续相似者。<a id="a-5k"></a>如我所说。<a id="a-5l"></a>无彼过故。<a id="a-5m"></a>过垢不能染。<a id="a-5n"></a>说何等耶。<a id="a-5o"></a>谓说正分别义。<a id="a-5p"></a>是谁说耶。<a id="a-5q"></a>如阿含经中偈言。<a id="a-5r"></a>诸佛及缘觉。<a id="a-5s"></a>声闻等所说。<a id="a-5t"></a>一切诸圣众。<a id="a-5u"></a>所共分别者。<a id="a-5v"></a>分别何等。<a id="a-5w"></a>故论偈言。</p>
  <p id="a5x">不失法如券　　业如负财物</p>
  <p id="a5y">而是无记性　　约界有四种</p>
  <p id="a5z">释曰。<a id="a-60"></a>此谓不失法在。<a id="a-61"></a>如债主有券主。<a id="a-62"></a>虽与财而不散失。<a id="a-63"></a>至于后时子本俱得。<a id="a-64"></a>业亦如是。<a id="a-65"></a>能得后果。<a id="a-66"></a>业虽已坏由有不失法在。<a id="a-67"></a>能令行人得胜果报。<a id="a-68"></a>亦如债主既得财已。<a id="a-69"></a>于负债人前毁其本券。<a id="a-6A"></a>如是如是。<a id="a-6B"></a>不失法能与造业者果已。<a id="a-6C"></a>其体亦坏不失法者有几种耶。<a id="a-6D"></a>约界有四。<a id="a-6E"></a>云何为四。<a id="a-6F"></a>谓欲界色界无色界及无漏界。<a id="a-6G"></a>不失法者是何性耶。<a id="a-6H"></a>是无覆无记性。<a id="a-6I"></a>无覆者亦名不隐没。<a id="a-6J"></a>无记此谓不说善不善故名为无记。<a id="a-6K"></a>此不失法。<a id="a-6L"></a>何道所断。<a id="a-6M"></a>故论偈言。</p>
  <p id="a6N">不为见道断　　而是修道断</p>
  <p id="a6O">以是不失法　　诸业有果报</p>
  <p id="a6P">释曰。<a id="a-6Q"></a>此谓见苦集灭道所不断。<a id="a-6R"></a>何时断耶。<a id="a-6S"></a>谓修道进向后果时断。<a id="a-6T"></a>复次见苦所断不善业。<a id="a-6U"></a>虽断由此不失法在。<a id="a-6V"></a>见苦时不断者。<a id="a-6W"></a>是不失法。<a id="a-6X"></a>能与果故。<a id="a-6Y"></a>如目犍连被外道辱。<a id="a-6Z"></a>离波多比丘被梵摩达王十二年禁。<a id="a-6a"></a>目犍连等虽获圣果。<a id="a-6b"></a>由不失法在故。<a id="a-6c"></a>受宿不善业报。<a id="a-6d"></a>故论偈言。</p>
  <p id="a6e">若见道所断　　彼业至相似</p>
  <p id="a6f">则得坏业等　　如是之过咎</p>
  <p id="a6g">释曰。<a id="a-6h"></a>此不失法。<a id="a-6i"></a>若为见道所断。<a id="a-6j"></a>若共业俱至后世者。<a id="a-6k"></a>是则有过。<a id="a-6l"></a>有何过耶。<a id="a-6m"></a>若不失法同见道所断。<a id="a-6n"></a>随眠烦恼业亦俱断者。<a id="a-6o"></a>即坏业果。<a id="a-6p"></a>坏何等果。<a id="a-6q"></a>谓坏见道所断不善业果。<a id="a-6r"></a>是义应知。<a id="a-6s"></a>修道若不断者。<a id="a-6t"></a>圣人应具足有凡夫业。<a id="a-6u"></a>以是故烦恼业为见道断。<a id="a-6v"></a>不失法不为见道断。<a id="a-6w"></a>是故言如业见道断不失法修道进向后果时断。<a id="a-6x"></a>彼度欲界向色界时。<a id="a-6y"></a>度色界向无色界时断者亦如是。<a id="a-6z"></a>故论偈言。</p>
  <p id="a70">一切诸行业　　相似不相似</p>
  <p id="a71">现在未终时　　一业一法起</p>
  <p id="a72">释曰。<a id="a-73"></a>相似者。<a id="a-74"></a>谓同类业。<a id="a-75"></a>于现在命终时。<a id="a-76"></a>有一不失法。<a id="a-77"></a>起总持诸业。<a id="a-78"></a>不相似者。<a id="a-79"></a>谓业种差别。<a id="a-7A"></a>如欲界业色界业无色界业。<a id="a-7B"></a>有无量种。<a id="a-7C"></a>复次有几种业为不失法持耶。<a id="a-7D"></a>故论偈言。</p>
  <p id="a7E">如是二种业　　现在受果报</p>
  <p id="a7F">或言受报已　　此业犹故在</p>
  <p id="a7G">释曰。<a id="a-7H"></a>二业者。<a id="a-7I"></a>谓思及从思生。<a id="a-7J"></a>或有人言。<a id="a-7K"></a>业受报已而业犹在者。<a id="a-7L"></a>以不念念灭故。<a id="a-7M"></a>又如前说无量种差别者。<a id="a-7N"></a>亦一一有一不失法起持故。<a id="a-7O"></a>何故不失法与果已犹在而不更数数与果耶。<a id="a-7P"></a>谓已与果故。<a id="a-7Q"></a>如已了之券。<a id="a-7R"></a>已还财讫纵有券在更不复得。<a id="a-7S"></a>不失法亦如是。<a id="a-7T"></a>已与果故更不数数得果。<a id="a-7U"></a>此不失法于何时灭耶。<a id="a-7V"></a>故论偈言。</p>
  <p id="a7W">度果及命终　　至此时而灭</p>
  <p id="a7X">有漏无漏等　　差别者应知</p>
  <p id="a7Y">释曰。<a id="a-7Z"></a>此谓修道时断者。<a id="a-7a"></a>如前命终时。<a id="a-7b"></a>相似不相似业。<a id="a-7c"></a>共有一不失法持者是也。<a id="a-7d"></a>如须陀洹等度果已灭阿罗汉及凡夫人死已而灭。<a id="a-7e"></a>此不失法复有差别。<a id="a-7f"></a>云何差别。<a id="a-7g"></a>由漏无漏业别故。<a id="a-7h"></a>不失法亦有漏无漏。<a id="a-7i"></a>彼如是故。<a id="a-7j"></a>不失法亦从种种业起。<a id="a-7k"></a>能令众生受方土受趣受色受形受信受戒等差别果。<a id="a-7l"></a>与果已然后方灭。<a id="a-7m"></a>以是故。<a id="a-7n"></a>其义云何。<a id="a-7o"></a>故论偈言。</p>
  <p id="a7p">虽空而不断　　虽有而不常</p>
  <p id="a7q">诸业不失法　　此法佛所说</p>
  <p id="a7r">释曰。<a id="a-7s"></a>空者谁空。<a id="a-7t"></a>谓诸行空。<a id="a-7u"></a>如外道所分别。<a id="a-7v"></a>有自性法者无也。<a id="a-7w"></a>而业不断者。<a id="a-7x"></a>有不失法在故。<a id="a-7y"></a>云何为有。<a id="a-7z"></a>有谓生死。<a id="a-80"></a>生死者。<a id="a-81"></a>谓诸行于种种趣流转故。<a id="a-82"></a>名为生死。<a id="a-83"></a>云何不常。<a id="a-84"></a>业有坏故。<a id="a-85"></a>云何名不失法。<a id="a-86"></a>谓佛于处处经中说。<a id="a-87"></a>作此分别者应尔。<a id="a-88"></a>以是故。<a id="a-89"></a>如我先说业与果合为出因者。<a id="a-8A"></a>义非不成。<a id="a-8B"></a>论者言。<a id="a-8C"></a>汝所说者。<a id="a-8D"></a>是皆不然。<a id="a-8E"></a>今为汝说正业因缘。<a id="a-8F"></a>其义云何。<a id="a-8G"></a>如论偈说。</p>
  <p id="a8H">业从本不生　　以无自性故</p>
  <p id="a8I">业从本不灭　　以其不生故</p>
  <p id="a8J">释曰。<a id="a-8K"></a>我宗中业无有生。<a id="a-8L"></a>如是种子相续者。<a id="a-8M"></a>第一义中亦无有生。<a id="a-8N"></a>是故汝所立譬喻无体。<a id="a-8O"></a>而有阙譬喻过。<a id="a-8P"></a>诸业云何不生。<a id="a-8Q"></a>以无自性是故不生。<a id="a-8R"></a>今且答正量部人说种子有相续过。<a id="a-8S"></a>汝谓有业与果合而无断常过者。<a id="a-8T"></a>云何无过。<a id="a-8U"></a>谓由有不失法在。<a id="a-8V"></a>我今推求毕竟无故。<a id="a-8W"></a>如上偈说。<a id="a-8X"></a>业从本不生。<a id="a-8Y"></a>是不失法第一义中亦不成。<a id="a-8Z"></a>若有业生者。<a id="a-8a"></a>为业故可有不失法。<a id="a-8b"></a>业既无体。<a id="a-8c"></a>不失法亦无体。<a id="a-8d"></a>因不成故。<a id="a-8e"></a>违汝义宗。<a id="a-8f"></a>云何违耶。<a id="a-8g"></a>谓业与果合者。<a id="a-8h"></a>翻成世谛。<a id="a-8i"></a>令物解故。<a id="a-8j"></a>如汝前谓阿毗昙人有种子相续过者。<a id="a-8k"></a>此义不然。<a id="a-8l"></a>如阿毗昙人先作种子相续譬喻者。<a id="a-8m"></a>有何意耶。<a id="a-8n"></a>今为汝说。<a id="a-8o"></a>此阿毗昙人有如是意。<a id="a-8p"></a>谓种子相续。<a id="a-8q"></a>展转因果随起不坏故。<a id="a-8r"></a>而以种子相续不断不常为喻者。<a id="a-8s"></a>如是欲得汝先说种性别故为因者。<a id="a-8t"></a>因义不成。<a id="a-8u"></a>由有心及心数法相续起无别故。<a id="a-8v"></a>又汝出因非一向有别过云何非一向。<a id="a-8w"></a>今现见有别相续能起别果。<a id="a-8x"></a>云何知耶。<a id="a-8y"></a>如牛毛生莞角生设萝(似荻而坚中生于陆地突厥西胡用为箭笴尔雅云[竺-二+(嶙-山)]坚中盖竹之类也)。<a id="a-8z"></a>正量部人言。<a id="a-90"></a>阿含经中佛如是说。<a id="a-91"></a>有不失法。<a id="a-92"></a>以此法故。<a id="a-93"></a>不断不常。<a id="a-94"></a>诸体得成。<a id="a-95"></a>彼言以业不起。<a id="a-96"></a>不失法亦不起。<a id="a-97"></a>为出因而道。<a id="a-98"></a>我因义不成者。<a id="a-99"></a>此语不然。<a id="a-9A"></a>论者言。<a id="a-9B"></a>如佛所说。<a id="a-9C"></a>若无起者彼即无坏。<a id="a-9D"></a>汝今欲得受此义者。<a id="a-9E"></a>成就我所欲。<a id="a-9F"></a>然汝宗中不受此法故。<a id="a-9G"></a>若汝立自宗义。<a id="a-9H"></a>谓无起无坏者。<a id="a-9I"></a>其义不成。<a id="a-9J"></a>复次汝立诸法有自体者。<a id="a-9K"></a>决定应受。<a id="a-9L"></a>业无自体。<a id="a-9M"></a>若诸法有自体者。<a id="a-9N"></a>即为有过。<a id="a-9O"></a>其过云何。<a id="a-9P"></a>如论偈说。</p>
  <p id="a9Q">业若有自体　　是即名为常</p>
  <p id="a9R">而业是无作　　常法无作故</p>
  <p id="a9S">释曰。<a id="a-9T"></a>此谓有自体者。<a id="a-9U"></a>即为是常。<a id="a-9V"></a>若常即是不可作业。<a id="a-9W"></a>何以故。<a id="a-9X"></a>常法不可作故。<a id="a-9Y"></a>亦无变坏相。<a id="a-9Z"></a>复次若业是无作。<a id="a-9a"></a>有何过耶。<a id="a-9b"></a>其过如论偈说。</p>
  <p id="a9c">若业是无作　　无作应自来</p>
  <p id="a9d">住非梵行罪　　今应得涅槃</p>
  <p id="a9e">释曰。<a id="a-9f"></a>梵者谓涅槃。<a id="a-9g"></a>若行涅槃行者。<a id="a-9h"></a>名为梵行。<a id="a-9i"></a>住此行者名住梵行。<a id="a-9j"></a>翻此者名不住梵行。<a id="a-9k"></a>何等是住梵行。<a id="a-9l"></a>谓作善业已而得涅槃名住梵行。<a id="a-9m"></a>何等是住非梵行。<a id="a-9n"></a>谓不作善业者名住非梵行。<a id="a-9o"></a>若此业不作自得涅槃者。<a id="a-9p"></a>一切行非梵行人皆应得涅槃。<a id="a-9q"></a>非独行梵行者得涅槃。<a id="a-9r"></a>有如是过咎。<a id="a-9s"></a>然于世谛作瓶作绢等。<a id="a-9t"></a>亦有是过。<a id="a-9u"></a>其过如论偈说。</p>
  <p id="a9v">破一切世俗　　所有言语法</p>
  <p id="a9w">作善及作恶　　亦无有差别</p>
  <p id="a9x">释曰。<a id="a-9y"></a>此谓如世间言。<a id="a-9z"></a>彼是造罪众生。<a id="a-A0"></a>彼是造福众生者不然。<a id="a-A1"></a>以汝言不作罪福自然得故。<a id="a-A2"></a>其过云何。<a id="a-A3"></a>如论偈说。</p>
  <p id="aA4">以有业住故　　而名不失者</p>
  <p id="aA5">亦应与果已　　今复更与果</p>
  <p id="aA6">释曰。<a id="a-A7"></a>住者云何。<a id="a-A8"></a>谓自体在故。<a id="a-A9"></a>更与果者。<a id="a-AA"></a>由业住故。<a id="a-AB"></a>虽与作者果已如有券在已偿之债重须偿故。<a id="a-AC"></a>业亦如是。<a id="a-AD"></a>由有体在还得与果。<a id="a-AE"></a>阿毗昙人复言。<a id="a-AF"></a>第一义中有如是诸业。<a id="a-AG"></a>彼因有故。<a id="a-AH"></a>此业若无而有因者不然。<a id="a-AI"></a>譬如龟毛衣。<a id="a-AJ"></a>今有业因。<a id="a-AK"></a>谓诸烦恼。<a id="a-AL"></a>是故如所说因。<a id="a-AM"></a>第一义中定有诸业。<a id="a-AN"></a>论者言。<a id="a-AO"></a>此语不善。<a id="a-AP"></a>如论偈说。</p>
  <p id="aAQ">烦恼若业性　　彼即无自体</p>
  <p id="aAR">若烦恼非实　　何有业是实</p>
  <p id="aAS">释曰。<a id="a-AT"></a>性者谓因。<a id="a-AU"></a>此说烦恼是业因。<a id="a-AV"></a>譬如泥为瓶体。<a id="a-AW"></a>如是烦恼为业体。<a id="a-AX"></a>云何非实。<a id="a-AY"></a>谓烦恼无自体故。<a id="a-AZ"></a>云何无自体。<a id="a-Aa"></a>谓先所观察已遮起法。<a id="a-Ab"></a>亦遮诸体有自体。<a id="a-Ac"></a>此谓烦恼非是业因。<a id="a-Ad"></a>以是故因义不成。<a id="a-Ae"></a>及违汝义。<a id="a-Af"></a>云何违耶。<a id="a-Ag"></a>谓于世谛中以烦恼为业因。<a id="a-Ah"></a>非第一义。<a id="a-Ai"></a>是故言违。<a id="a-Aj"></a>复次如先观烦恼品中偈说。<a id="a-Ak"></a>爱非爱颠倒。<a id="a-Al"></a>而为所起缘。<a id="a-Am"></a>彼既无自体。<a id="a-An"></a>故烦恼非实。<a id="a-Ao"></a>先已广遮故。<a id="a-Ap"></a>阿毗昙人言。<a id="a-Aq"></a>第一义中有如是烦恼。<a id="a-Ar"></a>以有果故非无而受果。<a id="a-As"></a>譬如聋者耳根果及耳识。<a id="a-At"></a>今有此烦恼果。<a id="a-Au"></a>云何名果。<a id="a-Av"></a>果谓业也。<a id="a-Aw"></a>如是第一义中有烦恼故。<a id="a-Ax"></a>非因义不成。<a id="a-Ay"></a>亦非违义。<a id="a-Az"></a>如我所欲之义得成。<a id="a-B0"></a>复次有业。<a id="a-B1"></a>以有果故非无。<a id="a-B2"></a>如虚空花。<a id="a-B3"></a>由有业果是身非无业而有果。<a id="a-B4"></a>以是义故。<a id="a-B5"></a>当知有业。<a id="a-B6"></a>论者言。<a id="a-B7"></a>是义非也。<a id="a-B8"></a>汝不正思惟邪见所恼。<a id="a-B9"></a>虚妄分别作是说耳。<a id="a-BA"></a>其过如论偈说。</p>
  <p id="aBB">说业及烦恼　　而为诸身因</p>
  <p id="aBC">业烦恼自空　　身从何所有</p>
  <p id="aBD">释曰。<a id="a-BE"></a>何处说耶。<a id="a-BF"></a>谓诸论中诸贤圣等约世谛说。<a id="a-BG"></a>若于第一义中观察者。<a id="a-BH"></a>是皆不然。<a id="a-BI"></a>如我宗中先已说方便故。<a id="a-BJ"></a>此谓诸法上中下贵贱好丑等种种果报无有自体。<a id="a-BK"></a>如说业及烦恼无自体。<a id="a-BL"></a>身亦无自体。<a id="a-BM"></a>以是故。<a id="a-BN"></a>烦恼为业因业为身因者。<a id="a-BO"></a>是皆不然。<a id="a-BP"></a>所说之过。<a id="a-BQ"></a>今还在汝。<a id="a-BR"></a>所立譬喻。<a id="a-BS"></a>皆亦不成。<a id="a-BT"></a>复次阿毗昙人言。<a id="a-BU"></a>第一义中有如是业有受果者故。<a id="a-BV"></a>此若无则无彼受者。<a id="a-BW"></a>譬如虚空花鬘。<a id="a-BX"></a>今有业故有受果者。<a id="a-BY"></a>其义云何。<a id="a-BZ"></a>故论偈言。</p>
  <p id="aBa">为无明所覆　　为爱结所系</p>
  <p id="aBb">而于本作者　　不一亦不异</p>
  <p id="aBc">释曰。<a id="a-Bd"></a>明所治者。<a id="a-Be"></a>名为无明。<a id="a-Bf"></a>覆者谓翳障慧眼。<a id="a-Bg"></a>云何为名。<a id="a-Bh"></a>名谓众生。<a id="a-Bi"></a>何故名众生。<a id="a-Bj"></a>谓有情者数数生故。<a id="a-Bk"></a>云何名爱。<a id="a-Bl"></a>爱谓贪着。<a id="a-Bm"></a>着即是结。<a id="a-Bn"></a>与谁为结。<a id="a-Bo"></a>谓系众生。<a id="a-Bp"></a>云何名系。<a id="a-Bq"></a>谓与贪等相应故。<a id="a-Br"></a>如无始经中所说。<a id="a-Bs"></a>众生为无明所覆。<a id="a-Bt"></a>爱结所系。<a id="a-Bu"></a>于无始生死中往来受种种苦乐。<a id="a-Bv"></a>如是诸众生等。<a id="a-Bw"></a>自作恶不善业。<a id="a-Bx"></a>还自受不善果报。<a id="a-By"></a>此受业果者。<a id="a-Bz"></a>即是我所欲得作者。<a id="a-C0"></a>然此作者。<a id="a-C1"></a>不可说一异故。<a id="a-C2"></a>是有受果者。<a id="a-C3"></a>由第一义中有彼业故。<a id="a-C4"></a>论者言。<a id="a-C5"></a>汝所说者。<a id="a-C6"></a>义皆不然。<a id="a-C7"></a>此论初已来一切诸法皆已观察。<a id="a-C8"></a>无有从缘起果。<a id="a-C9"></a>亦无不从缘起果。<a id="a-CA"></a>以是故。<a id="a-CB"></a>其义如论偈说。</p>
  <p id="aCC">业不从缘生　　不从非缘生</p>
  <p id="aCD">以业无自体　　亦无起业者</p>
  <p id="aCE">释曰。<a id="a-CF"></a>此谓业等无起业有三种。<a id="a-CG"></a>一谓业。<a id="a-CH"></a>二谓果报。<a id="a-CI"></a>三谓受果者。<a id="a-CJ"></a>今推求业无起故。<a id="a-CK"></a>作者亦无起。<a id="a-CL"></a>作及作者先皆已遮。<a id="a-CM"></a>无有实体。<a id="a-CN"></a>如我所说无业及无作者方便。<a id="a-CO"></a>其义云何。<a id="a-CP"></a>如论说偈。</p>
  <p id="aCQ">无业无作者　　何有业生果</p>
  <p id="aCR">既无有此果　　何有受果者</p>
  <p id="aCS">释曰。<a id="a-CT"></a>以是故。<a id="a-CU"></a>汝言第一义中有业有受果者其义不成。<a id="a-CV"></a>亦违汝义。<a id="a-CW"></a>云何违耶。<a id="a-CX"></a>谓翻以世谛令物解故。<a id="a-CY"></a>阿毗昙人言。<a id="a-CZ"></a>拨无业无果者。<a id="a-Ca"></a>是邪见过。<a id="a-Cb"></a>能障慧眼。<a id="a-Cc"></a>彼说中论是真实见者不然论者言。<a id="a-Cd"></a>汝语非也。<a id="a-Ce"></a>其义云何。<a id="a-Cf"></a>如论偈说。</p>
  <p id="aCg">如佛神通力　　现作化佛身</p>
  <p id="aCh">于是须臾间　　化身复起化</p>
  <p id="aCi">此初化身佛　　而名为作者</p>
  <p id="aCj">化佛之所作　　是即名为业</p>
  <p id="aCk">释曰。<a id="a-Cl"></a>此谓作者与化相似。<a id="a-Cm"></a>展转从缘起。<a id="a-Cn"></a>无有我体故。<a id="a-Co"></a>而此所作业者。<a id="a-Cp"></a>亦如化人无有自体。<a id="a-Cq"></a>譬如化佛复起于化。<a id="a-Cr"></a>如是身口业等所作之事。<a id="a-Cs"></a>虽无有实而可眼见。<a id="a-Ct"></a>应如是知。<a id="a-Cu"></a>烦恼者名为三毒。<a id="a-Cv"></a>九结。<a id="a-Cw"></a>十缠。<a id="a-Cx"></a>九十八使等。<a id="a-Cy"></a>能起身业口业意业。<a id="a-Cz"></a>分别今世后世善不善无记苦报乐报不苦不乐报。<a id="a-D0"></a>及起现报生报后报等。<a id="a-D1"></a>如是诸业一一皆空。<a id="a-D2"></a>设有所作。<a id="a-D3"></a>亦无自体。<a id="a-D4"></a>其义云何。<a id="a-D5"></a>如论偈说。</p>
  <p id="aD6">业烦恼亦尔　　作者及果报</p>
  <p id="aD7">如乾闼婆城　　如幻亦如焰</p>
  <p id="aD8">释曰。<a id="a-D9"></a>此谓业等从因缘和合生。<a id="a-DA"></a>如幻化无实但可眼见。<a id="a-DB"></a>是世谛中有非第一义。<a id="a-DC"></a>复次欲得善趣。<a id="a-DD"></a>及欲得涅槃者。<a id="a-DE"></a>亦是世谛所说。<a id="a-DF"></a>如汝谓我拨无业果是邪见过者。<a id="a-DG"></a>过亦无体。<a id="a-DH"></a>阿毗昙人言。<a id="a-DI"></a>彼虽欲得于世谛中有一切法。<a id="a-DJ"></a>而于第一义中诽谤无一切法者。<a id="a-DK"></a>还不免过。<a id="a-DL"></a>论者言。<a id="a-DM"></a>如经中偈说。<a id="a-DN"></a>有体既不成。<a id="a-DO"></a>无体亦不成。<a id="a-DP"></a>又如经偈说。<a id="a-DQ"></a>有者是常见。<a id="a-DR"></a>无者是断见。<a id="a-DS"></a>是故有及无。<a id="a-DT"></a>智者不应依。<a id="a-DU"></a>汝言拨无业果者。<a id="a-DV"></a>我不欲尔。<a id="a-DW"></a>以是故汝先谓。<a id="a-DX"></a>我不免过者。<a id="a-DY"></a>我无此过。<a id="a-DZ"></a>复次汝闻第一义中诸体无自体。<a id="a-Da"></a>业果及业果合作者及受者。<a id="a-Db"></a>皆空无体。<a id="a-Dc"></a>而谓虚住梵行空无所获者。<a id="a-Dd"></a>是愚痴心。<a id="a-De"></a>为欲开发愚痴障故。<a id="a-Df"></a>以业等有而令物解。<a id="a-Dg"></a>云何解。<a id="a-Dh"></a>谓解如佛以神通力现作化佛等事故。<a id="a-Di"></a>此品初与外人所说过。<a id="a-Dj"></a>而以业果无自体义令众生解。<a id="a-Dk"></a>是品义意以是故。<a id="a-Dl"></a>如梵王所问经说。<a id="a-Dm"></a>佛告梵王。<a id="a-Dn"></a>若无业无果者。<a id="a-Do"></a>即是菩提。<a id="a-Dp"></a>如是菩提无业无果。<a id="a-Dq"></a>得菩提者亦无业无果。<a id="a-Dr"></a>彼得授记及圣种性亦复如是。<a id="a-Ds"></a>若无业无业报者。<a id="a-Dt"></a>彼圣种性亦不能起身口等业。<a id="a-Du"></a>复次如观缘品中说。<a id="a-Dv"></a>所有诸物体皆无有自性。<a id="a-Dw"></a>已遮眼等非是异处及自在等有。<a id="a-Dx"></a>何以故。<a id="a-Dy"></a>眼等不从赤白众缘起。<a id="a-Dz"></a>众缘亦不能生眼入等。<a id="a-E0"></a>亦如观本际品。<a id="a-E1"></a>已遮生死本际无自体故。<a id="a-E2"></a>如无第二头。<a id="a-E3"></a>不可说第二头眼有病。<a id="a-E4"></a>如观行品偈说。<a id="a-E5"></a>大圣说空义。<a id="a-E6"></a>令离诸见故。<a id="a-E7"></a>若复执有空。<a id="a-E8"></a>诸佛所不化。<a id="a-E9"></a>此已遮诸见及无明等烦恼故说空。<a id="a-EA"></a>若复执空。<a id="a-EB"></a>云何可化。<a id="a-EC"></a>亦如以水救火。<a id="a-ED"></a>若水中有火起者。<a id="a-EE"></a>则不可救。<a id="a-EF"></a>如观苦中已遮苦四义不成。<a id="a-EG"></a>亦遮外万物等四义不成。<a id="a-EH"></a>何以故。<a id="a-EI"></a>苦不名自作法不自作法。<a id="a-EJ"></a>以无自体故。<a id="a-EK"></a>何有人作苦。<a id="a-EL"></a>若说有我法各异相。<a id="a-EM"></a>当知是人不得法味。<a id="a-EN"></a>若言诸法是善是不善是无记是有漏无漏有为无为等别异者。<a id="a-EO"></a>是人于甚深寂灭法中。<a id="a-EP"></a>为无义利。<a id="a-EQ"></a>如本住中已遮。<a id="a-ER"></a>本住不可得故。<a id="a-ES"></a>亦遮三世无有戏论分别。<a id="a-ET"></a>以是故诸法则空。<a id="a-EU"></a>如作作者中说。<a id="a-EV"></a>决定有作者。<a id="a-EW"></a>不作决定业。<a id="a-EX"></a>决定无作者。<a id="a-EY"></a>不作无定业。<a id="a-EZ"></a>何以故。<a id="a-Ea"></a>决定业无作。<a id="a-Eb"></a>是业无作者。<a id="a-Ec"></a>如刀不自割。<a id="a-Ed"></a>指不自触。<a id="a-Ee"></a>以是故定作者无作。<a id="a-Ef"></a>作者亦无业。<a id="a-Eg"></a>如是先后俱等不可得故。<a id="a-Eh"></a>复次若无作等法。<a id="a-Ei"></a>则无有罪福。<a id="a-Ej"></a>罪福等无故。<a id="a-Ek"></a>罪福果报亦无。<a id="a-El"></a>若无罪福果报。<a id="a-Em"></a>亦无涅槃。<a id="a-En"></a>以是义故。<a id="a-Eo"></a>于世谛中说有诸业。<a id="a-Ep"></a>非第一义。<a id="a-Eq"></a>如梦所见不应于中妄生忧喜。<a id="a-Er"></a>如幻所作。<a id="a-Es"></a>而无实体。<a id="a-Et"></a>如乾闼婆城日出时现。<a id="a-Eu"></a>但诳人眼而无所有。<a id="a-Ev"></a>如佛告诸比丘。<a id="a-Ew"></a>生死无际。<a id="a-Ex"></a>诸凡夫人不解正法故。<a id="a-Ey"></a>为说生死长远。<a id="a-Ez"></a>又如佛言。<a id="a-F0"></a>诸比丘为欲尽生死故。<a id="a-F1"></a>应随顺行。<a id="a-F2"></a>亦如无上依经说。<a id="a-F3"></a>佛为怜愍世间住于乱慧无因恶因诤论者故。<a id="a-F4"></a>于世谛中说有诸法。<a id="a-F5"></a>有我。<a id="a-F6"></a>有人。<a id="a-F7"></a>有众生。<a id="a-F8"></a>有命者。<a id="a-F9"></a>复次佛婆伽婆见彼众生生死相续未起对治故。<a id="a-FA"></a>说生死长远。<a id="a-FB"></a>所以者何。<a id="a-FC"></a>为欲尽彼生死际故。<a id="a-FD"></a>建立众生。<a id="a-FE"></a>于勤精进善观察者。<a id="a-FF"></a>了彼生死及与涅槃无少差别可得。<a id="a-FG"></a>以是故无有生死。<a id="a-FH"></a>亦无涅槃。<a id="a-FI"></a>又如观缘中说。<a id="a-FJ"></a>是作缘中无。<a id="a-FK"></a>非缘中亦无。<a id="a-FL"></a>彼中遮作不可得故。<a id="a-FM"></a>亦不与缘合而言有作不然。<a id="a-FN"></a>如观三相中。<a id="a-FO"></a>已遮生故。<a id="a-FP"></a>若生等不成。<a id="a-FQ"></a>则无彼有为。<a id="a-FR"></a>有为法无故。<a id="a-FS"></a>何得有无为。<a id="a-FT"></a>又如遮去与去者。<a id="a-FU"></a>若谓去法即是去者。<a id="a-FV"></a>作者作业是即为一。<a id="a-FW"></a>若言去法异于去者。<a id="a-FX"></a>则离去者而有去法。<a id="a-FY"></a>亦离去法而有去者。<a id="a-FZ"></a>二俱有过。<a id="a-Fa"></a>如观圣谛亦说。<a id="a-Fb"></a>第一义中空无体义。<a id="a-Fc"></a>如彼偈说。<a id="a-Fd"></a>诸佛以是故回心不说法。<a id="a-Fe"></a>佛所解深法众生不能入。<a id="a-Ff"></a>何以故。<a id="a-Fg"></a>第一义中无有空执。<a id="a-Fh"></a>若言空者。<a id="a-Fi"></a>是执着相。<a id="a-Fj"></a>如遮见中已遮边等四见。<a id="a-Fk"></a>若说有边。<a id="a-Fl"></a>则无后世。<a id="a-Fm"></a>若说无边。<a id="a-Fn"></a>亦无后世。<a id="a-Fo"></a>何以故。<a id="a-Fp"></a>第一义中诸法空故。<a id="a-Fq"></a>如偈说。<a id="a-Fr"></a>何处。<a id="a-Fs"></a>何因缘。<a id="a-Ft"></a>何人起诸见。<a id="a-Fu"></a>若言有见起者不然。<a id="a-Fv"></a>如遮合中言。<a id="a-Fw"></a>物果不从缘合不合生。<a id="a-Fx"></a>以果无故。<a id="a-Fy"></a>合法亦无。<a id="a-Fz"></a>如遮成坏。<a id="a-G0"></a>有体不生体。<a id="a-G1"></a>亦不生无体。<a id="a-G2"></a>无体不生体。<a id="a-G3"></a>亦不生无体。<a id="a-G4"></a>亦破三时无有相续。<a id="a-G5"></a>以是等义应知如遮缚解无有自体。<a id="a-G6"></a>以无众生往来阴界诸入五种推求无往来者。<a id="a-G7"></a>以是故第一义中不说离生死外别有涅槃。<a id="a-G8"></a>如宝胜经偈言。<a id="a-G9"></a>涅槃即生死。<a id="a-GA"></a>生死即涅槃。<a id="a-GB"></a>实相义如是。<a id="a-GC"></a>云何有分别。<a id="a-GD"></a>如遮有无中。<a id="a-GE"></a>已遮诸法若有若无。<a id="a-GF"></a>若有人言。<a id="a-GG"></a>见有见无见自他性。<a id="a-GH"></a>是则不见真实道理。<a id="a-GI"></a>如金光明女经中说。<a id="a-GJ"></a>无明体相本自不有妄想因缘和合而生。<a id="a-GK"></a>善女当观诸法如是。<a id="a-GL"></a>何处有人及以众生。<a id="a-GM"></a>本性空寂无所有故。</p>
 </body>
</html>