<!doctype html>
<html id="z3IBVTFyo" data-ver="911">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">般若灯论释卷第十三</h1>
  <h2 id="a2">释观如来品第二十二</h2>
  <p id="a3">释曰。<a id="a-4"></a>今此品者亦为遮空所对治。<a id="a-5"></a>令决定解第一义谛如来身故说。</p>
  <p id="a6">修多罗人及鞞世师等言。<a id="a-7"></a>有自体色等诸体是体故譬如如来。<a id="a-8"></a>何等是如来。<a id="a-9"></a>谓金刚三昧解脱道同起无间第十六刹那心。<a id="a-A"></a>彼差别门初起刹那即名为智。<a id="a-B"></a>此智是第一义谛如来智。<a id="a-C"></a>所依阴亦名如来。<a id="a-D"></a>论者言。<a id="a-E"></a>若依止世谛智诸体及如来有自性。<a id="a-F"></a>汝欲得取此成我义。<a id="a-G"></a>今依第一义谛观如来。<a id="a-H"></a>若此智是阴自体者。<a id="a-I"></a>已摄入诸阴中。<a id="a-J"></a>今遮如来。<a id="a-K"></a>亦遮彼智。<a id="a-L"></a>如论偈说。</p>
  <p id="aM">非阴不离阴　　阴如来互无</p>
  <p id="aN">非如来有阴　　何等是如来</p>
  <p id="aO">释曰。<a id="a-P"></a>阴者谓积聚义。<a id="a-Q"></a>阴非如来者。<a id="a-R"></a>如来自体非是阴故。<a id="a-S"></a>此中说验。<a id="a-T"></a>第一义中阴非如来。<a id="a-U"></a>阴是起尽法故。<a id="a-V"></a>譬如凡夫诸阴又如外四大等。<a id="a-W"></a>如是以作故为因者。<a id="a-X"></a>当广说验。<a id="a-Y"></a>复次诸阴非如来。<a id="a-Z"></a>已遮此阴起法。<a id="a-a"></a>亦遮实法。<a id="a-b"></a>及遮色等阴故。<a id="a-c"></a>复次今将智为一门别遮第一义中智非如来。<a id="a-d"></a>是起尽法故。<a id="a-e"></a>是智故。<a id="a-f"></a>譬如凡夫智。<a id="a-g"></a>诸外道等谓阴外有如来以此方便成立于我今答此故。<a id="a-h"></a>若离阴外有如来者。<a id="a-i"></a>无验可令信解。<a id="a-j"></a>如是离阴有如来者不然。<a id="a-k"></a>互无者。<a id="a-l"></a>谓如来中无阴阴中无如来。<a id="a-m"></a>如来中无阴者。<a id="a-n"></a>譬如雪山中无药。<a id="a-o"></a>不得言有药。<a id="a-p"></a>阴中无如来者。<a id="a-q"></a>譬如林中无师子。<a id="a-r"></a>不得言有师子。<a id="a-s"></a>非如来有阴者。<a id="a-t"></a>如具足财者名为有财。<a id="a-u"></a>不以不具足者名为有财。<a id="a-v"></a>如是以五种观察如来不成。<a id="a-w"></a>如所说观察方便时无有如来。<a id="a-x"></a>譬如收贼多获众人谓言是贼。<a id="a-y"></a>及其捡验还是好人无有实贼。<a id="a-z"></a>如是离阴之外何等是丈夫。<a id="a-10"></a>何等是自在。<a id="a-11"></a>汝所说如来不成。<a id="a-12"></a>所说不成故亦阙于譬喻。<a id="a-13"></a>譬喻阙故。<a id="a-14"></a>是立义有过。<a id="a-15"></a>修多罗人复言。<a id="a-16"></a>因阴故假设名如来。<a id="a-17"></a>我等所说无过。<a id="a-18"></a>论者言。<a id="a-19"></a>是义不然。<a id="a-1A"></a>汝所说者则为有过。<a id="a-1B"></a>如论偈说。</p>
  <p id="a1C">因阴有如来　　则无有自体</p>
  <p id="a1D">若无自体者　　云何因他有</p>
  <p id="a1E">释曰。<a id="a-1F"></a>此谓有自体者得如是过应作是知如来无自体。<a id="a-1G"></a>此中说验。<a id="a-1H"></a>于第一义中如来无自体。<a id="a-1I"></a>以假设故。<a id="a-1J"></a>譬如旋火轮。<a id="a-1K"></a>无实故。<a id="a-1L"></a>譬如瓶。<a id="a-1M"></a>阿毗昙人言。<a id="a-1N"></a>第一义中瓶有实体。<a id="a-1O"></a>可识故。<a id="a-1P"></a>譬如色。<a id="a-1Q"></a>论者言。<a id="a-1R"></a>瓶等是实者。<a id="a-1S"></a>亦不成无有。<a id="a-1T"></a>譬喻故。<a id="a-1U"></a>然瓶及水等是世谛中有色者。<a id="a-1V"></a>第一义中无实。<a id="a-1W"></a>何以故。<a id="a-1X"></a>若法分别无者是世谛。<a id="a-1Y"></a>乃至最后不无者亦是世谛。<a id="a-1Z"></a>阿毗昙人复言。<a id="a-1a"></a>如五阴是假设。<a id="a-1b"></a>如来亦是假设。<a id="a-1c"></a>而言如来自体是作者以如是解成立。<a id="a-1d"></a>如来无自体者。<a id="a-1e"></a>反成我义。<a id="a-1f"></a>何以故。<a id="a-1g"></a>诸阴是作故。<a id="a-1h"></a>若言以他为缘有如来起者。<a id="a-1i"></a>如是成立。<a id="a-1j"></a>亦无譬喻可为譬喻。<a id="a-1k"></a>如是一切以他为缘者。<a id="a-1l"></a>悉有自体。<a id="a-1m"></a>亦如火轮色等是无分别眼识境界故。<a id="a-1n"></a>如是一切以他为缘者皆有自体。<a id="a-1o"></a>我宗立义如是。<a id="a-1p"></a>论者言。<a id="a-1q"></a>火于空中上下遍转而无轮体。<a id="a-1r"></a>以轮体空而为喻者不然。<a id="a-1s"></a>火等有起。<a id="a-1t"></a>先已遮故。<a id="a-1u"></a>如是实法及眼识等诸识色等境界。<a id="a-1v"></a>先皆已遮。<a id="a-1w"></a>如眼乃至色等。<a id="a-1x"></a>一切法亦如是遮故。<a id="a-1y"></a>若待因缘而起者。<a id="a-1z"></a>有自体义不成。<a id="a-20"></a>何以故。<a id="a-21"></a>如论偈说。</p>
  <p id="a22">法从他缘起　　有我者不然</p>
  <p id="a23">若无有我者　　云何有如来</p>
  <p id="a24">释曰。<a id="a-25"></a>此谓以他为缘者。<a id="a-26"></a>是假设故。<a id="a-27"></a>譬如幻人。<a id="a-28"></a>若如来无自体者。<a id="a-29"></a>何能成立诸体有自体。<a id="a-2A"></a>譬喻以如是意。<a id="a-2B"></a>先所譬喻则为有过。<a id="a-2C"></a>复次汝言如来有自体故。<a id="a-2D"></a>一切诸体得有自体者。<a id="a-2E"></a>是亦不然。<a id="a-2F"></a>外人言。<a id="a-2G"></a>虽无一物可为如来。<a id="a-2H"></a>而如来是有我喻得成。<a id="a-2I"></a>无如上过。<a id="a-2J"></a>论者言。<a id="a-2K"></a>是义不然。<a id="a-2L"></a>何以故。<a id="a-2M"></a>如论偈说。</p>
  <p id="a2N">若无有自体　　云何有他体</p>
  <p id="a2O">若离自他体　　何等是如来</p>
  <p id="a2P">释曰。<a id="a-2Q"></a>此谓毕竟无有如来。<a id="a-2R"></a>若言自体他体之外别有如来体者。<a id="a-2S"></a>第一义中不成汝非无过。<a id="a-2T"></a>犊子部言。<a id="a-2U"></a>因阴施设有如来。<a id="a-2V"></a>不可言与阴一异。<a id="a-2W"></a>何以故。<a id="a-2X"></a>非阴自体故不一。<a id="a-2Y"></a>非无阴自体故不异。<a id="a-2Z"></a>若如是说如来者其义得成。<a id="a-2a"></a>论者言。<a id="a-2b"></a>为第一义如来取阴施设耶。<a id="a-2c"></a>为非第一义如来取阴施设耶。<a id="a-2d"></a>彼若取阴为如来者。<a id="a-2e"></a>取则无义。<a id="a-2f"></a>若非如来者。<a id="a-2g"></a>今问其义。<a id="a-2h"></a>如论偈说。</p>
  <p id="a2i">彼未取阴前　　已有非如来</p>
  <p id="a2j">而今取阴故　　始是如来耶</p>
  <p id="a2k">释曰。<a id="a-2l"></a>此谓未取阴前已有我者。<a id="a-2m"></a>外人意言如此。<a id="a-2n"></a>论者言。<a id="a-2o"></a>若尔者如论偈说。</p>
  <p id="a2p">彼未取阴时　　则无有如来</p>
  <p id="a2q">未取无自体　　云何后取阴</p>
  <p id="a2r">释曰。<a id="a-2s"></a>此谓离取如来不成。<a id="a-2t"></a>何以故。<a id="a-2u"></a>如来无自体故。<a id="a-2v"></a>如外人所执我无阴体我后时取如来阴为如来。<a id="a-2w"></a>论者言。<a id="a-2x"></a>今遮此我不取如来阴我非如来故。<a id="a-2y"></a>譬如余物不取如来阴为如来。<a id="a-2z"></a>若如来取阴已后为如来者。<a id="a-30"></a>汝等欲得尔耶。<a id="a-31"></a>如上偈说过。<a id="a-32"></a>今问如来者。<a id="a-33"></a>为是阴体。<a id="a-34"></a>为非阴体。<a id="a-35"></a>若是阴体。<a id="a-36"></a>已如前答。<a id="a-37"></a>若异阴体。<a id="a-38"></a>则无如来。<a id="a-39"></a>何以故。<a id="a-3A"></a>非阴自体故。<a id="a-3B"></a>譬如兔角。<a id="a-3C"></a>亦如前说。<a id="a-3D"></a>第一义如来未起已前非如来不取如来阴未起已前无如来故。<a id="a-3E"></a>譬如非如来。<a id="a-3F"></a>如论偈说。</p>
  <p id="a3G">犹如未有取　　不得名为取</p>
  <p id="a3H">若离于彼取　　无处有如来</p>
  <p id="a3I">释曰。<a id="a-3J"></a>此谓离取无如来体。<a id="a-3K"></a>今当说验。<a id="a-3L"></a>五阴中无丈夫。<a id="a-3M"></a>是作故。<a id="a-3N"></a>譬如瓶。<a id="a-3O"></a>如是从缘起法无丈夫。<a id="a-3P"></a>是作故。<a id="a-3Q"></a>譬如瓶。<a id="a-3R"></a>无常法无丈夫。<a id="a-3S"></a>是作故。<a id="a-3T"></a>譬如瓶。<a id="a-3U"></a>正智邪智疑智中无丈夫。<a id="a-3V"></a>是作故。<a id="a-3W"></a>譬如瓶。<a id="a-3X"></a>忧喜因中谛所摄中无丈夫。<a id="a-3Y"></a>是作故。<a id="a-3Z"></a>譬如瓶。<a id="a-3a"></a>如是诸因当广说验。<a id="a-3b"></a>犊子部复言。<a id="a-3c"></a>第一义中有如来。<a id="a-3d"></a>若言无者。<a id="a-3e"></a>佛所不记。<a id="a-3f"></a>如外道所执丈夫。<a id="a-3g"></a>如来即记言无。<a id="a-3h"></a>然未曾说无。<a id="a-3i"></a>如来若言无者。<a id="a-3j"></a>何缘复记。<a id="a-3k"></a>有人问言。<a id="a-3l"></a>死后无如来耶。<a id="a-3m"></a>佛亦不答。<a id="a-3n"></a>以是故有如来。<a id="a-3o"></a>论者言。<a id="a-3p"></a>如经中说。<a id="a-3q"></a>有一国王来问佛言。<a id="a-3r"></a>世尊。<a id="a-3s"></a>我有所疑。<a id="a-3t"></a>请问世尊。<a id="a-3u"></a>唯愿世尊。<a id="a-3v"></a>为我直答。<a id="a-3w"></a>不须广说。<a id="a-3x"></a>身中我者为大为小。<a id="a-3y"></a>为长为短。<a id="a-3z"></a>色相方圆各似何等。<a id="a-40"></a>为在一处。<a id="a-41"></a>为遍身中。<a id="a-42"></a>佛言。<a id="a-43"></a>大王。<a id="a-44"></a>王得自在。<a id="a-45"></a>今还问王。<a id="a-46"></a>大王宫中庵罗树果作何气味。<a id="a-47"></a>形状色相复似何等。<a id="a-48"></a>王言。<a id="a-49"></a>世尊。<a id="a-4A"></a>我所住宫无庵罗树。<a id="a-4B"></a>云何问言气味形色。<a id="a-4C"></a>佛言。<a id="a-4D"></a>大王。<a id="a-4E"></a>身中有我。<a id="a-4F"></a>王可问言大小长短。<a id="a-4G"></a>然此身中本无有我。<a id="a-4H"></a>云何令我答王所问。<a id="a-4I"></a>如是答者即是如来记于无我。<a id="a-4J"></a>多摩罗跋外道说言。<a id="a-4K"></a>第一义中有如来。<a id="a-4L"></a>取施设故。<a id="a-4M"></a>此谓若言无者。<a id="a-4N"></a>不于取上。<a id="a-4O"></a>而有施设。<a id="a-4P"></a>云何有取。<a id="a-4Q"></a>谓取无上解脱熏修诸阴相续。<a id="a-4R"></a>故名如来。<a id="a-4S"></a>如经所说。<a id="a-4T"></a>佛之名者非父母作。<a id="a-4U"></a>乃至非诸天作。<a id="a-4V"></a>其义如是。<a id="a-4W"></a>复次云何名佛。<a id="a-4X"></a>谓最后得解脱时乃名为佛。<a id="a-4Y"></a>以如是等故有如来。<a id="a-4Z"></a>论者言。<a id="a-4a"></a>如上偈说。<a id="a-4b"></a>不即不离阴。<a id="a-4c"></a>阴中无如来。<a id="a-4d"></a>如来中无阴。<a id="a-4e"></a>非如来有阴。<a id="a-4f"></a>何等是如来。<a id="a-4g"></a>此谓如来于此第一义中毕竟不可得故。<a id="a-4h"></a>如论偈说。</p>
  <p id="a4i">一异无如来　　五种求不得</p>
  <p id="a4j">云何当以取　　施设有如来</p>
  <p id="a4k">释曰。<a id="a-4l"></a>此谓第一义中有自体者。<a id="a-4m"></a>云何可施设耶。<a id="a-4n"></a>若可施设则非第一义中有自体者。<a id="a-4o"></a>若言如瓶。<a id="a-4p"></a>是假施设。<a id="a-4q"></a>欲得尔者。<a id="a-4r"></a>汝所立义。<a id="a-4s"></a>便为不成。<a id="a-4t"></a>如汝所言。<a id="a-4u"></a>以施设有如来者。<a id="a-4v"></a>此立因验第一义中不成。<a id="a-4w"></a>亦与因义相违。<a id="a-4x"></a>云何相违。<a id="a-4y"></a>谓取施设而有瓶等。<a id="a-4z"></a>但是世谛中有故。<a id="a-50"></a>非第一义。<a id="a-51"></a>复有自部人谓论者言。<a id="a-52"></a>彼向说偈。<a id="a-53"></a>若无有诸取云何有如来者。<a id="a-54"></a>为不善说。<a id="a-55"></a>我今说言有取者取若无取者。<a id="a-56"></a>亦无有取。<a id="a-57"></a>譬如龟毛聚。<a id="a-58"></a>云何名取。<a id="a-59"></a>谓无漏解脱不共法等。<a id="a-5A"></a>以为五阴。<a id="a-5B"></a>有所任持。<a id="a-5C"></a>是故如所说因云何名取者。<a id="a-5D"></a>谓如来身此如来有故。<a id="a-5E"></a>我所立义得成。<a id="a-5F"></a>论者言。<a id="a-5G"></a>是义不然。<a id="a-5H"></a>何以故。<a id="a-5I"></a>如论偈说。</p>
  <p id="a5J">如来所取取　　此取不可得</p>
  <p id="a5K">取及取者空　　及一切种空</p>
  <p id="a5L">释曰。<a id="a-5M"></a>此谓取无自体。<a id="a-5N"></a>无自体义先已令解。<a id="a-5O"></a>不复更说。<a id="a-5P"></a>一切种者。<a id="a-5Q"></a>谓自体种他体种等见真实者。<a id="a-5R"></a>一切种门观察之时。<a id="a-5S"></a>于第一义中不可施设。<a id="a-5T"></a>随顺世谛而有施设。<a id="a-5U"></a>云何施设。<a id="a-5V"></a>谓不可思议未曾有十力无畏不共等诸功德海熏修如来。<a id="a-5W"></a>为一切世间之所供养。<a id="a-5X"></a>中论者。<a id="a-5Y"></a>因彼五阴作是施设。<a id="a-5Z"></a>如经言。<a id="a-5a"></a>一人出世。<a id="a-5b"></a>多人利益多人安乐。<a id="a-5c"></a>以是义故名假施设。<a id="a-5d"></a>如佛言曰。<a id="a-5e"></a>我是众生真善知识。<a id="a-5f"></a>一切众生有生苦等令得解脱。<a id="a-5g"></a>又如佛言。<a id="a-5h"></a>应知者我已知。<a id="a-5i"></a>应识者我已识。<a id="a-5j"></a>应修者我已修。<a id="a-5k"></a>阿含经中作如是说。<a id="a-5l"></a>我所立义不与相违如来。<a id="a-5m"></a>于世谛中作是施设。<a id="a-5n"></a>非第一义。<a id="a-5o"></a>外人复言。<a id="a-5p"></a>第一义中不欲得者。<a id="a-5q"></a>自违彼宗。<a id="a-5r"></a>论者言。<a id="a-5s"></a>若第一义中有如来令人信解者。<a id="a-5t"></a>汝不出验。<a id="a-5u"></a>而亦不能破我所立。<a id="a-5v"></a>我非先受第一义故然后说遮。<a id="a-5w"></a>诸外道等甚可怜愍何以故。<a id="a-5x"></a>如经偈说。</p>
  <p id="a5y">十力无垢轮　　一切三有日</p>
  <p id="a5z">无量众所归　　普照无明闇</p>
  <p id="a60">(众所归有本作言说光)</p>
  <p id="a61">此谓如眼病者不信有日。<a id="a-62"></a>或有说言。<a id="a-63"></a>如来无一切智。<a id="a-64"></a>是人故。<a id="a-65"></a>譬如余人。<a id="a-66"></a>复有说言。<a id="a-67"></a>如来智者。<a id="a-68"></a>非一切智。<a id="a-69"></a>是智故。<a id="a-6A"></a>譬如凡夫智。<a id="a-6B"></a>复有说言。<a id="a-6C"></a>如来身者。<a id="a-6D"></a>非一切智所依止处。<a id="a-6E"></a>是身故。<a id="a-6F"></a>譬如凡夫身。<a id="a-6G"></a>论者言。<a id="a-6H"></a>是等所说非也。<a id="a-6I"></a>若第一义中如来无一切智而令信解。<a id="a-6J"></a>是人故。<a id="a-6K"></a>是凡夫智故。<a id="a-6L"></a>是凡夫身故。<a id="a-6M"></a>而为因者。<a id="a-6N"></a>此等因义咸皆不成。<a id="a-6O"></a>法身者。<a id="a-6P"></a>永离人故。<a id="a-6Q"></a>智故。<a id="a-6R"></a>身故。<a id="a-6S"></a>诸有戏论故。<a id="a-6T"></a>三界所不摄故。<a id="a-6U"></a>是出世间无漏法聚故。<a id="a-6V"></a>名为法身。<a id="a-6W"></a>复次若更有人说言。<a id="a-6X"></a>如来无一切智。<a id="a-6Y"></a>是作故。<a id="a-6Z"></a>广说如是。<a id="a-6a"></a>诸因者。<a id="a-6b"></a>如前所立与其过咎。<a id="a-6c"></a>若复有人作譬喻言。<a id="a-6d"></a>如来身者。<a id="a-6e"></a>非一切智所依止处。<a id="a-6f"></a>是尸故。<a id="a-6g"></a>譬如凡夫死尸。<a id="a-6h"></a>此喻过失亦同前遮。<a id="a-6i"></a>智门譬喻出因等。<a id="a-6j"></a>若言是能取及有所缘。<a id="a-6k"></a>亦以此过说之。<a id="a-6l"></a>复次汝言如来无一切智者。<a id="a-6m"></a>此有何义。<a id="a-6n"></a>为一切不知少有所知耶。<a id="a-6o"></a>为一不知耶。<a id="a-6p"></a>若外人受初问者。<a id="a-6q"></a>即应问言。<a id="a-6r"></a>何故不知。<a id="a-6s"></a>若外人意谓不能知诸根境界。<a id="a-6t"></a>是故言不知者。<a id="a-6u"></a>论者言。<a id="a-6v"></a>此诸根等亦能有知。<a id="a-6w"></a>何以故。<a id="a-6x"></a>可知境界故。<a id="a-6y"></a>譬如自手等。<a id="a-6z"></a>若受后问者。<a id="a-70"></a>汝先立义则为自破。<a id="a-71"></a>何以故。<a id="a-72"></a>汝先以人故为因者。<a id="a-73"></a>岂有人一事不知耶。<a id="a-74"></a>又复世间悉知故云何知耶。<a id="a-75"></a>谓知如来有真解故。<a id="a-76"></a>汝以凡夫等为喻者。<a id="a-77"></a>是皆不然。<a id="a-78"></a>世间凡夫亦少有所知故。<a id="a-79"></a>复次如诸天等能知过去未来现在三界所摄及不摄等事。<a id="a-7A"></a>谓如来不知此事耶。<a id="a-7B"></a>若不知者。<a id="a-7C"></a>反成我义。<a id="a-7D"></a>云何成我义。<a id="a-7E"></a>谓汝天等以邪智所知故。<a id="a-7F"></a>与如来不同。<a id="a-7G"></a>又复以此智恶故名为无智耶。<a id="a-7H"></a>如汝所事大师等。<a id="a-7I"></a>为有一切智。<a id="a-7J"></a>为无一切智耶。<a id="a-7K"></a>若是一切智者。<a id="a-7L"></a>如来亦是一切智。<a id="a-7M"></a>若汝师无一切智而说如来无一切智者。<a id="a-7N"></a>如是之言不可信也。<a id="a-7O"></a>何以故。<a id="a-7P"></a>为汝师非一切智故。<a id="a-7Q"></a>复有外道号聪慢者说言。<a id="a-7R"></a>如来无一切智。<a id="a-7S"></a>何以故。<a id="a-7T"></a>如来不记十四难故。<a id="a-7U"></a>又复说言。<a id="a-7V"></a>如来无一切智。<a id="a-7W"></a>何以故。<a id="a-7X"></a>如来不记孙陀利死故。<a id="a-7Y"></a>又复说言。<a id="a-7Z"></a>如来无一切智。<a id="a-7a"></a>何以故。<a id="a-7b"></a>如来不记旃遮女婆罗门作毁谤事故。<a id="a-7c"></a>又复说言。<a id="a-7d"></a>如来无一切智。<a id="a-7e"></a>何以故。<a id="a-7f"></a>如来不定记华氏城坏故。<a id="a-7g"></a>又复说言。<a id="a-7h"></a>如来无一切智。<a id="a-7i"></a>何以故。<a id="a-7j"></a>如来不知生死前际自障其无知故。<a id="a-7k"></a>又复说言。<a id="a-7l"></a>如来无一切智。<a id="a-7m"></a>何以故。<a id="a-7n"></a>如来不知提婆达多坏僧等事度出家故。<a id="a-7o"></a>是等不记不知者。<a id="a-7p"></a>如来无一切智故。<a id="a-7q"></a>论者言。<a id="a-7r"></a>汝聪慢等虚妄所说立义出因及以譬喻。<a id="a-7s"></a>今与其过。<a id="a-7t"></a>汝何不说。<a id="a-7u"></a>尼干外道计有我人众生寿命。<a id="a-7v"></a>汝何不说。<a id="a-7w"></a>鞞世师人计有实法。<a id="a-7x"></a>汝何不说。<a id="a-7y"></a>僧佉人计有自性。<a id="a-7z"></a>汝何不说。<a id="a-80"></a>韦陀中所说丈夫如此等事。<a id="a-81"></a>不能记不能说故。<a id="a-82"></a>名为无一切智耶。<a id="a-83"></a>为是等皆无故不记耶。<a id="a-84"></a>又复汝言。<a id="a-85"></a>总不知故名为不知者。<a id="a-86"></a>此即是知。<a id="a-87"></a>何等是总为一切诸法皆无自体而已。<a id="a-88"></a>令物解故。<a id="a-89"></a>佛涅槃后当来之世。<a id="a-8A"></a>诸弟子等亦以无自体义令众生解。<a id="a-8B"></a>复有弥息伽外道言。<a id="a-8C"></a>佛家所说十二部经者。<a id="a-8D"></a>非一切智人所说。<a id="a-8E"></a>有作者故。<a id="a-8F"></a>譬如鞞世师等论。<a id="a-8G"></a>论者言。<a id="a-8H"></a>若有作者。<a id="a-8I"></a>汝出因义不成。<a id="a-8J"></a>何以故。<a id="a-8K"></a>见有可化众生故。<a id="a-8L"></a>如来无功用。<a id="a-8M"></a>自然出言说。<a id="a-8N"></a>犹如天鼓。<a id="a-8O"></a>空中自鸣。<a id="a-8P"></a>如我法中作者受者皆无故。<a id="a-8Q"></a>汝立有作者义。<a id="a-8R"></a>是因不成。<a id="a-8S"></a>汝违陀有作者诵习故。<a id="a-8T"></a>譬如鞞世师等论。<a id="a-8U"></a>汝所立因则非一向。<a id="a-8V"></a>若外人如是意韦陀文句无有作者。<a id="a-8W"></a>其义云何。<a id="a-8X"></a>作者时远。<a id="a-8Y"></a>不能忆故。<a id="a-8Z"></a>论者言。<a id="a-8a"></a>是说不善。<a id="a-8b"></a>汝但说因。<a id="a-8c"></a>无有譬喻。<a id="a-8d"></a>又汝韦陀中言一力山中造。<a id="a-8e"></a>一力毗陀三摩山中造三摩毗陀。<a id="a-8f"></a>迦逋处(唐言白领地)造阿闼毗陀。<a id="a-8g"></a>云何言无作者耶。<a id="a-8h"></a>是故汝立宗义不成若言是了非作者此了义先已遮。<a id="a-8i"></a>汝立了义不能成就。<a id="a-8j"></a>何以故。<a id="a-8k"></a>文句是作法。<a id="a-8l"></a>如人受学次第。<a id="a-8m"></a>披读文字章句。<a id="a-8n"></a>譬如僧佉论文句。<a id="a-8o"></a>复次汝文句是作法。<a id="a-8p"></a>有乐欲故。<a id="a-8q"></a>譬如僧佉论文句复次文句是作法。<a id="a-8r"></a>有受持故。<a id="a-8s"></a>譬如僧佉论文句。<a id="a-8t"></a>复次文句是作法。<a id="a-8u"></a>有诵习故。<a id="a-8v"></a>譬如僧佉论文句。<a id="a-8w"></a>以是等因应广为验。<a id="a-8x"></a>如弥息伽外道所计韦陀声是常者。<a id="a-8y"></a>今遮此义。<a id="a-8z"></a>汝所分别声者。<a id="a-90"></a>非声自体。<a id="a-91"></a>何以故。<a id="a-92"></a>为根所取故。<a id="a-93"></a>譬如色。<a id="a-94"></a>复次声非了出法。<a id="a-95"></a>是可依行因故。<a id="a-96"></a>如言提婆达多将瓶来。<a id="a-97"></a>即依声将瓶来。<a id="a-98"></a>不将余物来。<a id="a-99"></a>譬如头语手语等。<a id="a-9A"></a>如是有故。<a id="a-9B"></a>复次声非了出法。<a id="a-9C"></a>是所召法故。<a id="a-9D"></a>譬如头语等如是有故。<a id="a-9E"></a>复次声非了出法是能成立法故。<a id="a-9F"></a>譬如头语等。<a id="a-9G"></a>如是有故。<a id="a-9H"></a>复次声非出法。<a id="a-9I"></a>是喜怒因故譬如头语等。<a id="a-9J"></a>如是有故。<a id="a-9K"></a>以是等因当广为验。<a id="a-9L"></a>若有人言。<a id="a-9M"></a>劫初诸天子故者。<a id="a-9N"></a>亦同前遮。<a id="a-9O"></a>又复韦陀是破戒恶人所作说。<a id="a-9P"></a>杀生祀天。<a id="a-9Q"></a>亲处邪行饮酒等故。<a id="a-9R"></a>譬如波西目伽论外人言。<a id="a-9S"></a>韦陀中说杀生者不是非法。<a id="a-9T"></a>以咒力禳不畏杀罪故。<a id="a-9U"></a>譬如以咒毒不害人。<a id="a-9V"></a>论者言。<a id="a-9W"></a>不与取邪行等。<a id="a-9X"></a>是极恶法。<a id="a-9Y"></a>然非一向。<a id="a-9Z"></a>是故作此杀生罪。<a id="a-9a"></a>是趣恶道因故。<a id="a-9b"></a>作意杀非以狂乱时杀故。<a id="a-9c"></a>譬如不入祭祀羊。<a id="a-9d"></a>又复若言羊等梵天遣来为祭祀者。<a id="a-9e"></a>此义不然。<a id="a-9f"></a>非为祭祀而来生也。<a id="a-9g"></a>何以故。<a id="a-9h"></a>是受食物故。<a id="a-9i"></a>譬如业报果。<a id="a-9j"></a>如是有故等。<a id="a-9k"></a>诸因广如上说。<a id="a-9l"></a>彼如是不颠倒一切法无自体者。<a id="a-9m"></a>如来所说一切天人之所供养。<a id="a-9n"></a>如来有一切智十力无畏等诸功德具足故。<a id="a-9o"></a>且置是事。<a id="a-9p"></a>今还说我本宗。<a id="a-9q"></a>如论偈说。</p>
  <p id="a9r">彼所取五阴　　不从自体有</p>
  <p id="a9s">若无自体者　　云何有他体</p>
  <p id="a9t">释曰。<a id="a-9u"></a>此谓若不从自体有。<a id="a-9v"></a>云何从他体有。<a id="a-9w"></a>何以故。<a id="a-9x"></a>无自体故。<a id="a-9y"></a>亦无他体。<a id="a-9z"></a>其义如论偈说。</p>
  <p id="aA0">法体如是故　　取及取者空</p>
  <p id="aA1">云何当以空　　而说空如来</p>
  <p id="aA2">释曰。<a id="a-A3"></a>思惟观察取及取者。<a id="a-A4"></a>是二皆空。<a id="a-A5"></a>云何以空说空。<a id="a-A6"></a>如来无是事故。<a id="a-A7"></a>外人言。<a id="a-A8"></a>彼先所说一切诸法皆无戏论。<a id="a-A9"></a>今复说言一切法空者。<a id="a-AA"></a>还是戏论。<a id="a-AB"></a>违本所说。<a id="a-AC"></a>论者言。<a id="a-AD"></a>实如所问。<a id="a-AE"></a>何以故如论偈说。</p>
  <p id="aAF">空则不应说　　非空不应说</p>
  <p id="aAG">俱不俱亦然　　世谛故有说</p>
  <p id="aAH">释曰。<a id="a-AI"></a>若有人言离于闻慧而能于一切境界得第一义空者。<a id="a-AJ"></a>则不说一切法空。<a id="a-AK"></a>无如是人故。<a id="a-AL"></a>为欲随顺所化众生福智聚故说空等语。<a id="a-AM"></a>但以世谛施设故说。<a id="a-AN"></a>为欲洗濯不善分别垢故。<a id="a-AO"></a>为破邪见痴眼膜故。<a id="a-AP"></a>说一切境界不空。<a id="a-AQ"></a>何以故。<a id="a-AR"></a>若为说空增长邪见。<a id="a-AS"></a>又为破执我等膜故说一切境界空。<a id="a-AT"></a>第一义中如幻如焰。<a id="a-AU"></a>自体无生故。<a id="a-AV"></a>二俱不说。<a id="a-AW"></a>为遮异人立验故。<a id="a-AX"></a>为息于境界起二见过故。<a id="a-AY"></a>为得第一义故。<a id="a-AZ"></a>说言无二。<a id="a-Aa"></a>如是为洗濯不善分别垢故。<a id="a-Ab"></a>说空无相无作梦幻等语。<a id="a-Ac"></a>是故说空灭一切见。<a id="a-Ad"></a>如论偈说。</p>
  <p id="aAe">若法有自体　　见空有何益</p>
  <p id="aAf">诸见分别缚　　为遮此见故</p>
  <p id="aAg">释曰。<a id="a-Ah"></a>此谓物有自体见空无益。<a id="a-Ai"></a>为破彼见故赞于空。<a id="a-Aj"></a>外人言。<a id="a-Ak"></a>若言二俱不说者。<a id="a-Al"></a>此语即有戏论过。<a id="a-Am"></a>论者言。<a id="a-An"></a>汝语非也。<a id="a-Ao"></a>为遮异人分别故。<a id="a-Ap"></a>而言二俱不可说。<a id="a-Aq"></a>不可说故无过。<a id="a-Ar"></a>譬如以声止声。<a id="a-As"></a>复次若以第一义令信解者。<a id="a-At"></a>无如是验。<a id="a-Au"></a>若住第一义心。<a id="a-Av"></a>以世谛智说。<a id="a-Aw"></a>第一义中一切法空。<a id="a-Ax"></a>作是说者无过。<a id="a-Ay"></a>如后偈说。<a id="a-Az"></a>若不依世谛不解第一义。<a id="a-B0"></a>此谓为遮不空故说空。<a id="a-B1"></a>然不取空。<a id="a-B2"></a>是故无过。<a id="a-B3"></a>如是如来自体亦空。<a id="a-B4"></a>若有人言。<a id="a-B5"></a>如来若常若无常。<a id="a-B6"></a>亦常亦无常。<a id="a-B7"></a>非常非无常。<a id="a-B8"></a>世间有边。<a id="a-B9"></a>世间无边。<a id="a-BA"></a>亦有边亦无边。<a id="a-BB"></a>非有边非无边。<a id="a-BC"></a>若如来义得成。<a id="a-BD"></a>我义亦如是成者。<a id="a-BE"></a>今当答之。<a id="a-BF"></a>答如论偈说。</p>
  <p id="aBG">于寂灭法中　　无常等四过</p>
  <p id="aBH">亦于寂灭中　　无边等四过</p>
  <p id="aBI">释曰。<a id="a-BJ"></a>此谓如来。<a id="a-BK"></a>自体空能依无体。<a id="a-BL"></a>所依分别亦无体若外人意欲以如来出因。<a id="a-BM"></a>引喻成立我者。<a id="a-BN"></a>其义不成。<a id="a-BO"></a>以是故。<a id="a-BP"></a>因喻不同。<a id="a-BQ"></a>亦违先义。<a id="a-BR"></a>如文殊所问经说。<a id="a-BS"></a>佛告文殊师利。<a id="a-BT"></a>不生不灭名为如来。<a id="a-BU"></a>若有人言。<a id="a-BV"></a>第一义中如来灭后不记有无。<a id="a-BW"></a>是故有如来。<a id="a-BX"></a>不如石女无儿说言无儿。<a id="a-BY"></a>我今答彼。<a id="a-BZ"></a>汝以种种分别习气熏习智慧故。<a id="a-Ba"></a>执说如来。<a id="a-Bb"></a>是皆不然。<a id="a-Bc"></a>如论偈说。</p>
  <p id="aBd">粗重执见者　　说如来有无</p>
  <p id="aBe">如来灭度后　　云何不分别</p>
  <p id="aBf">释曰。<a id="a-Bg"></a>此谓如来灭后如来有耶如来无耶。<a id="a-Bh"></a>亦有亦无耶。<a id="a-Bi"></a>非有非无耶。<a id="a-Bj"></a>是义不然。<a id="a-Bk"></a>正习智眼开者。<a id="a-Bl"></a>如论偈说。</p>
  <p id="aBm">如来自体空　　不应起思惟</p>
  <p id="aBn">灭后有如来　　及无有如来</p>
  <p id="aBo">释曰。<a id="a-Bp"></a>此谓境界无体慧无分别。<a id="a-Bq"></a>以是故。<a id="a-Br"></a>汝先出因。<a id="a-Bs"></a>譬喻有过。<a id="a-Bt"></a>何以故。<a id="a-Bu"></a>有无常无常色身。<a id="a-Bv"></a>言教身法身。<a id="a-Bw"></a>能相所相因果。<a id="a-Bx"></a>能觉所觉。<a id="a-By"></a>空无相无作无愿。<a id="a-Bz"></a>如幻如梦等。<a id="a-C0"></a>悉是分别。<a id="a-C1"></a>如论偈说。</p>
  <p id="aC2">戏论生分别　　如来过分别</p>
  <p id="aC3">为戏论所覆　　不能见如来</p>
  <p id="aC4">释曰。<a id="a-C5"></a>譬如生盲者不见日轮。<a id="a-C6"></a>不见如来亦复如是。<a id="a-C7"></a>何故不见。<a id="a-C8"></a>戏论分别覆慧眼故。<a id="a-C9"></a>是名不见。<a id="a-CA"></a>云何为见。<a id="a-CB"></a>能见法性如来。<a id="a-CC"></a>是名为见。<a id="a-CD"></a>复次如经偈言。<a id="a-CE"></a>能见缘起者。<a id="a-CF"></a>是名为见法。<a id="a-CG"></a>若能见法者。<a id="a-CH"></a>即为见如来。<a id="a-CI"></a>复次色身是如来言教。<a id="a-CJ"></a>身及法身。<a id="a-CK"></a>亦是如来者。<a id="a-CL"></a>如前偈说。<a id="a-CM"></a>戏论生分别。<a id="a-CN"></a>如来过分别。<a id="a-CO"></a>又如金刚般若经中偈言。</p>
  <p id="aCP">若以色见我　　以音声求我</p>
  <p id="aCQ">是人行邪道　　不能见如来</p>
  <p id="aCR">作如是观察时。<a id="a-CS"></a>外人所立诸体自体言有成立。<a id="a-CT"></a>引如来为譬喻者不然。<a id="a-CU"></a>如论偈说。</p>
  <p id="aCV">以如来自体　　同世间自体</p>
  <p id="aCW">如来无体故　　世间亦无体</p>
  <p id="aCX">释曰。<a id="a-CY"></a>此谓观如来时诸阴界等无有自体。<a id="a-CZ"></a>分别一切自体皆无体故。<a id="a-Ca"></a>云何分别。<a id="a-Cb"></a>谓阴界入能相所相。<a id="a-Cc"></a>若因若果。<a id="a-Cd"></a>有体无体。<a id="a-Ce"></a>一异等法。<a id="a-Cf"></a>如上广分别者。<a id="a-Cg"></a>悉皆无体。<a id="a-Ch"></a>诸阴入等云何无体。<a id="a-Ci"></a>如观阴品中说。<a id="a-Cj"></a>若离彼色因有色者不然。<a id="a-Ck"></a>如彼所观道理阴无体故。<a id="a-Cl"></a>如来亦无体。<a id="a-Cm"></a>又如观界品中说无物是虚空。<a id="a-Cn"></a>彼中如虚空等观察六界时。<a id="a-Co"></a>非自体非他体。<a id="a-Cp"></a>非能相非所相。<a id="a-Cq"></a>一切诸体悉皆无故。<a id="a-Cr"></a>已说色无自体。<a id="a-Cs"></a>次观识界。<a id="a-Ct"></a>如是识界等分别为如来者。<a id="a-Cu"></a>观彼识界。<a id="a-Cv"></a>非体非无体。<a id="a-Cw"></a>非能相非所相。<a id="a-Cx"></a>无自体故。<a id="a-Cy"></a>亦无如来。<a id="a-Cz"></a>又如观入品说入无自体已令开解。<a id="a-D0"></a>离此诸入无别见者得成。<a id="a-D1"></a>如是以诸入境界为如来者。<a id="a-D2"></a>义皆不成。<a id="a-D3"></a>又如然可然品已明一异俱遮薪之与火皆无自体。<a id="a-D4"></a>如是若以智为如来。<a id="a-D5"></a>及以三十二相八十种好。<a id="a-D6"></a>慈悲喜舍。<a id="a-D7"></a>十力无畏。<a id="a-D8"></a>三十七道品。<a id="a-D9"></a>六波罗蜜。<a id="a-DA"></a>诸功德聚为如来。<a id="a-DB"></a>乃至法性法界法住实际真如涅槃。<a id="a-DC"></a>如是等法与如来身。<a id="a-DD"></a>为一为异。<a id="a-DE"></a>非一非异。<a id="a-DF"></a>此等无自体故。<a id="a-DG"></a>如来亦无自体。<a id="a-DH"></a>又如观缘品说无起中已遮起故。<a id="a-DI"></a>亦遮如来起无自体。<a id="a-DJ"></a>又如观去来品已遮去来无自体故。<a id="a-DK"></a>如来亦无自体。<a id="a-DL"></a>以是故外人立义皆无自体。<a id="a-DM"></a>亦违先出因义故。<a id="a-DN"></a>如向偈说。<a id="a-DO"></a>如来无体故。<a id="a-DP"></a>世间亦无体。<a id="a-DQ"></a>是故品初说外人立义等过而令信解。<a id="a-DR"></a>自说法身有成立义。<a id="a-DS"></a>亦令信解。<a id="a-DT"></a>以是义故。<a id="a-DU"></a>我义得成。<a id="a-DV"></a>如楞伽经中说。<a id="a-DW"></a>佛告大慧菩萨。<a id="a-DX"></a>如来身者。<a id="a-DY"></a>非常非无常。<a id="a-DZ"></a>非因非果。<a id="a-Da"></a>非有为非无为。<a id="a-Db"></a>非觉非界。<a id="a-Dc"></a>非相非无相。<a id="a-Dd"></a>非是阴非离阴。<a id="a-De"></a>非言说非所说物。<a id="a-Df"></a>非一非异。<a id="a-Dg"></a>悉无和合乃至无所得无所缘。<a id="a-Dh"></a>出过一切戏论者。<a id="a-Di"></a>名为如来。<a id="a-Dj"></a>又如如来三密经说。<a id="a-Dk"></a>佛告寂慧菩萨。<a id="a-Dl"></a>如来身者。<a id="a-Dm"></a>等虚空身。<a id="a-Dn"></a>无等身。<a id="a-Do"></a>胜一切世间最胜身遍一切众生如身。<a id="a-Dp"></a>无譬喻身。<a id="a-Dq"></a>无相似身清净无垢身。<a id="a-Dr"></a>无染污身。<a id="a-Ds"></a>自性清净身。<a id="a-Dt"></a>自性无生身。<a id="a-Du"></a>自性无起身。<a id="a-Dv"></a>不与心意识等和合身。<a id="a-Dw"></a>如幻如焰如水中月自体身。<a id="a-Dx"></a>空无相无愿所观察身。<a id="a-Dy"></a>遍满十方身。<a id="a-Dz"></a>于一切众生平等身。<a id="a-E0"></a>无边无尽身。<a id="a-E1"></a>无动无分别身。<a id="a-E2"></a>于住不住得无坏身。<a id="a-E3"></a>无色体身。<a id="a-E4"></a>无受想行识身。<a id="a-E5"></a>非地界非水界非火界非风界等所合成身。<a id="a-E6"></a>如是身者。<a id="a-E7"></a>非实非生。<a id="a-E8"></a>亦非大等所成。<a id="a-E9"></a>非实非实法。<a id="a-EA"></a>一切世间所不能知。<a id="a-EB"></a>不从眼生。<a id="a-EC"></a>不依耳闻。<a id="a-ED"></a>不为鼻识所知。<a id="a-EE"></a>非舌所成。<a id="a-EF"></a>亦不与身相应。<a id="a-EG"></a>又如舍利弗陀罗尼经所说。<a id="a-EH"></a>唯修一心念佛。<a id="a-EI"></a>不以色见如来。<a id="a-EJ"></a>不以无色见如来。<a id="a-EK"></a>不以相不以好。<a id="a-EL"></a>不以戒定慧解脱解脱知见。<a id="a-EM"></a>不以生。<a id="a-EN"></a>不以家。<a id="a-EO"></a>不以姓。<a id="a-EP"></a>不以眷属。<a id="a-EQ"></a>乃至非自作非他作。<a id="a-ER"></a>若能如是名为念佛。<a id="a-ES"></a>又如佛地经中偈言。<a id="a-ET"></a>无起等法是如来。<a id="a-EU"></a>一切法与如来同。<a id="a-EV"></a>虽凡夫智妄取相。<a id="a-EW"></a>而常行于无法中。<a id="a-EX"></a>无漏根力众德镜于。<a id="a-EY"></a>中显现如来像。<a id="a-EZ"></a>而实无有真如体。<a id="a-Ea"></a>亦未曾有如来身。<a id="a-Eb"></a>世间所见如镜像。<a id="a-Ec"></a>从本无于往来相。<a id="a-Ed"></a>又如楞伽经偈言。<a id="a-Ee"></a>佛以阴缘起无处有人见。<a id="a-Ef"></a>若言无人见云何可观察。</p>
  <p id="aEg">释观如来品竟。</p>
 </body>
</html>