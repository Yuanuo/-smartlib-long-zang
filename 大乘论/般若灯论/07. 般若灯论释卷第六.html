<!doctype html>
<html id="z3IBVT5yh" data-ver="956">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">般若灯论释卷第六</h1>
  <h2 id="a2">释观作者业品第八</h2>
  <p id="a3">复次空所对治。<a id="a-4"></a>欲令验知阴无体义。<a id="a-5"></a>有此品起。<a id="a-6"></a>有人言。<a id="a-7"></a>第一义中有阴入界。<a id="a-8"></a>婆伽婆说。<a id="a-9"></a>以此为因。<a id="a-A"></a>起作者作业故。<a id="a-B"></a>此若无者。<a id="a-C"></a>佛不应说与彼为因有作者及业。<a id="a-D"></a>譬如马角。<a id="a-E"></a>由有作者及作业故。<a id="a-F"></a>修多罗中说是偈曰。</p>
  <p id="aG">应行善法行　　恶法不应行</p>
  <p id="aH">此世及后生　　行者得安乐</p>
  <p id="aI">释曰。<a id="a-J"></a>如此经中说有作者及以作业。<a id="a-K"></a>彼业有三种。<a id="a-L"></a>善不善无记。<a id="a-M"></a>彼善业者。<a id="a-N"></a>分别有四。<a id="a-O"></a>一自性。<a id="a-P"></a>二相应。<a id="a-Q"></a>三发起。<a id="a-R"></a>四第一义。<a id="a-S"></a>不善亦尔。<a id="a-T"></a>无记四种。<a id="a-U"></a>谓报生。<a id="a-V"></a>威仪。<a id="a-W"></a>工巧。<a id="a-X"></a>变化。<a id="a-Y"></a>是故如所说因有势力故。<a id="a-Z"></a>第一义中阴等是有。<a id="a-a"></a>论者言。<a id="a-b"></a>若汝欲得第一义中以彼为因。<a id="a-c"></a>知有作者及以作业。<a id="a-d"></a>说此为因者。<a id="a-e"></a>此义不成。<a id="a-f"></a>若世谛中欲得尔者。<a id="a-g"></a>则譬喻无体。<a id="a-h"></a>如此无体。<a id="a-i"></a>第一义中婆伽婆说。<a id="a-j"></a>以彼为因有实作者及有作业。<a id="a-k"></a>如此解者。<a id="a-l"></a>于义不然。<a id="a-m"></a>如其不然。<a id="a-n"></a>应如是观。<a id="a-o"></a>今此作者为有实无实。<a id="a-p"></a>亦有无实。<a id="a-q"></a>能作业耶。<a id="a-r"></a>业亦如是。<a id="a-s"></a>有实无实。<a id="a-t"></a>亦有无实。<a id="a-u"></a>为作者所作耶。<a id="a-v"></a>此皆不然。<a id="a-w"></a>如偈曰。</p>
  <p id="ax">若有实作者　　不作有实业</p>
  <p id="ay">释曰。<a id="a-z"></a>若彼作有。<a id="a-10"></a>则作者有实与作相应。<a id="a-11"></a>业亦有实。<a id="a-12"></a>由翻此义二皆无实。<a id="a-13"></a>彼无实者亦不能作。<a id="a-14"></a>如偈曰。</p>
  <p id="a15">若无实作者　　不作无实业</p>
  <p id="a16">释曰。<a id="a-17"></a>所作名业。<a id="a-18"></a>能作名者。<a id="a-19"></a>此中先观立有实者。<a id="a-1A"></a>如偈曰。</p>
  <p id="a1B">有实者无作</p>
  <p id="a1C">释曰。<a id="a-1D"></a>若汝意欲不观作业有作者体。<a id="a-1E"></a>若定如此则无作业。<a id="a-1F"></a>作既无体。<a id="a-1G"></a>则作者不成。<a id="a-1H"></a>复次有实无作者。<a id="a-1I"></a>此言何谓。<a id="a-1J"></a>立喻验释有实作者。<a id="a-1K"></a>彼五取阴但假施设。<a id="a-1L"></a>又如外道所计。<a id="a-1M"></a>提婆达多名若善业。<a id="a-1N"></a>若不善业。<a id="a-1O"></a>复次第一义中调达相续不能作业。<a id="a-1P"></a>何以故。<a id="a-1Q"></a>以作者故。<a id="a-1R"></a>譬如耶若达多。<a id="a-1S"></a>复次若有实作者。<a id="a-1T"></a>非假施设。<a id="a-1U"></a>如食糠外道我为作者。<a id="a-1V"></a>如彼意欲。<a id="a-1W"></a>此义不然。<a id="a-1X"></a>为彼执故。<a id="a-1Y"></a>此中立验。<a id="a-1Z"></a>第一义中彼调达我不能作业。<a id="a-1a"></a>何以故。<a id="a-1b"></a>以物故。<a id="a-1c"></a>譬如业。<a id="a-1d"></a>复次第一义中彼业亦非提婆达多相续我作。<a id="a-1e"></a>何以故。<a id="a-1f"></a>以业故。<a id="a-1g"></a>譬如余物。<a id="a-1h"></a>复次若彼外人作如是意。<a id="a-1i"></a>汝此立义有何所以。<a id="a-1j"></a>如提婆达多彼相续业为是他作耶。<a id="a-1k"></a>为当无作耶。<a id="a-1l"></a>二俱不然。<a id="a-1m"></a>何以故。<a id="a-1n"></a>若他作者。<a id="a-1o"></a>汝立义破。<a id="a-1p"></a>若无作者。<a id="a-1q"></a>则譬喻无体。<a id="a-1r"></a>论者言。<a id="a-1s"></a>彼执不然。<a id="a-1t"></a>何以故。<a id="a-1u"></a>耶若达多彼相续业。<a id="a-1v"></a>提婆达多我不作故。<a id="a-1w"></a>由如是义。<a id="a-1x"></a>立譬得成。<a id="a-1y"></a>彼如是说。<a id="a-1z"></a>不观作业有实作者虚妄分别。<a id="a-20"></a>于义不然。<a id="a-21"></a>以作者无体故。<a id="a-22"></a>如偈曰。</p>
  <p id="a23">业是无作者</p>
  <p id="a24">释曰。<a id="a-25"></a>业亦如是。<a id="a-26"></a>不观作者自然而有。<a id="a-27"></a>由无作者。<a id="a-28"></a>作是业故。<a id="a-29"></a>若彼分别业有实者。<a id="a-2A"></a>业即无作。<a id="a-2B"></a>有此过失。<a id="a-2C"></a>又作者及业互不相观。<a id="a-2D"></a>世无能信。<a id="a-2E"></a>是故彼二必相因待。<a id="a-2F"></a>应如是知。<a id="a-2G"></a>此中立验。<a id="a-2H"></a>第一义中提婆达多相续作者不作提婆达多定业。<a id="a-2I"></a>何以故。<a id="a-2J"></a>以有观故。<a id="a-2K"></a>譬如耶若达多。<a id="a-2L"></a>复次第一义中提婆达多相续作者不作调达定受报业。<a id="a-2M"></a>何以故。<a id="a-2N"></a>观作者故。<a id="a-2O"></a>譬如耶若达多相续作业。<a id="a-2P"></a>复次今更立义。<a id="a-2Q"></a>遮前所说。<a id="a-2R"></a>如偈曰。</p>
  <p id="a2S">业及彼作者　　则堕于无因</p>
  <p id="a2T">释曰。<a id="a-2U"></a>此后半偈欲显业及作者堕无因过。<a id="a-2V"></a>此义云何。<a id="a-2W"></a>谓业离作者故。<a id="a-2X"></a>作者离业故。<a id="a-2Y"></a>互不相待故堕无因。<a id="a-2Z"></a>以无因义开示他者。<a id="a-2a"></a>一切世间所不能信。<a id="a-2b"></a>复次第一义中提婆达多相续不作提婆达多业因。<a id="a-2c"></a>何以故。<a id="a-2d"></a>以有观故。<a id="a-2e"></a>譬如耶若达多。<a id="a-2f"></a>复次第一义中调达相续不作调达定报业因。<a id="a-2g"></a>何以故。<a id="a-2h"></a>观作者故。<a id="a-2i"></a>譬如耶若达多相续作业。<a id="a-2j"></a>是故偈曰。</p>
  <p id="a2k">无因义不然　　无因无果故</p>
  <p id="a2l">释曰。<a id="a-2m"></a>云何名果。<a id="a-2n"></a>谓为各各决定因缘力起。<a id="a-2o"></a>故名为果。<a id="a-2p"></a>云何名因。<a id="a-2q"></a>谓近远和合同有所作。<a id="a-2r"></a>由此有故彼法得起。<a id="a-2s"></a>是名为因。<a id="a-2t"></a>如汝分别因则无因。<a id="a-2u"></a>果亦无果。<a id="a-2v"></a>观无体故。<a id="a-2w"></a>是义不然。<a id="a-2x"></a>应知此意。<a id="a-2y"></a>复次若不相观则无彼体。<a id="a-2z"></a>此执不然。<a id="a-30"></a>无何等体。<a id="a-31"></a>如偈曰。</p>
  <p id="a32">作及彼作者　　作用具皆无</p>
  <p id="a33">释曰。<a id="a-34"></a>于世间中瓶衣等物亦有作者欲作彼业。<a id="a-35"></a>若谓作者不观业。<a id="a-36"></a>业不观作者。<a id="a-37"></a>彼瓶衣等则不藉人工。<a id="a-38"></a>善巧方便自然成就。<a id="a-39"></a>又彼瓶等种种技因之所成就。<a id="a-3A"></a>彼胜分具。<a id="a-3B"></a>若不观者具等亦无如是一切斫者斫具及所斫物亦皆无体。<a id="a-3C"></a>又如偈曰。</p>
  <p id="a3D">法非法亦无　　作等无体故</p>
  <p id="a3E">释曰。<a id="a-3F"></a>何故无有法非法二。<a id="a-3G"></a>彼法非法作者作具所成就故。<a id="a-3H"></a>又彼作者作具了故。<a id="a-3I"></a>法与非法二亦无体。<a id="a-3J"></a>复次或有自部生如是心。<a id="a-3K"></a>诸行空故作者无体。<a id="a-3L"></a>彼作者空于我无咎。<a id="a-3M"></a>何以故。<a id="a-3N"></a>胜身口意自体能作。<a id="a-3O"></a>法与非法由如此义故我无咎。<a id="a-3P"></a>论者言。<a id="a-3Q"></a>汝立因者。<a id="a-3R"></a>但有聚集饶益。<a id="a-3S"></a>于世谛中彼名作者。<a id="a-3T"></a>以观法非法故。<a id="a-3U"></a>若无作者则无所观业不成故。<a id="a-3V"></a>法等无体。<a id="a-3W"></a>汝不免过。<a id="a-3X"></a>以无相观道理故。<a id="a-3Y"></a>道理云何。<a id="a-3Z"></a>如偈曰。</p>
  <p id="a3a">若无法非法　　从生果亦无</p>
  <p id="a3b">释曰。<a id="a-3c"></a>彼二为因。<a id="a-3d"></a>从生为果。<a id="a-3e"></a>人天等善道为可爱。<a id="a-3f"></a>地狱等恶道为不可爱。<a id="a-3g"></a>彼身根受用皆无自体。<a id="a-3h"></a>复次于善道中彼修行者。<a id="a-3i"></a>受戒习禅。<a id="a-3j"></a>三摩钵底。<a id="a-3k"></a>八圣道支正见为首。<a id="a-3l"></a>离诸烦恼此义悉空。<a id="a-3m"></a>如是分别无实作者。<a id="a-3n"></a>无实作业。<a id="a-3o"></a>此诸过聚皆属于汝。<a id="a-3p"></a>难可疗治。<a id="a-3q"></a>知过失已应信作者及彼作业相观道理。<a id="a-3r"></a>以是义故所说无过。<a id="a-3s"></a>以因有故。<a id="a-3t"></a>无实作者。<a id="a-3u"></a>无实作业。<a id="a-3v"></a>此执不然。<a id="a-3w"></a>此不然义。<a id="a-3x"></a>如先已说。<a id="a-3y"></a>复次或有人言。<a id="a-3z"></a>我立异门如是作者。<a id="a-40"></a>亦有非有彼所作业。<a id="a-41"></a>亦有非有。<a id="a-42"></a>由此异门无如上过。<a id="a-43"></a>论者偈曰。</p>
  <p id="a44">有无互相违　　一法处无二</p>
  <p id="a45">释曰。<a id="a-46"></a>于一物体一刹那中。<a id="a-47"></a>有及非有互相违故。<a id="a-48"></a>二不可得。<a id="a-49"></a>云何相违法。<a id="a-4A"></a>若是有云何非有法。<a id="a-4B"></a>若非有云何言有。<a id="a-4C"></a>犹如一火冷暖同时。<a id="a-4D"></a>世所不信。<a id="a-4E"></a>若汝意谓有实体故名之为实。<a id="a-4F"></a>无所作故名为不实。<a id="a-4G"></a>一物一时观自在故。<a id="a-4H"></a>二义俱立无过失者。<a id="a-4I"></a>是义不然。<a id="a-4J"></a>何以故。<a id="a-4K"></a>彼二门者。<a id="a-4L"></a>前已遮故无过。<a id="a-4M"></a>相观道理如后当遮。<a id="a-4N"></a>外人言。<a id="a-4O"></a>如耶若达多。<a id="a-4P"></a>亦有作者。<a id="a-4Q"></a>亦无作者。<a id="a-4R"></a>汝立譬喻无体验不能破。<a id="a-4S"></a>论者言。<a id="a-4T"></a>彼耶若达多自相续中无提婆达作者。<a id="a-4U"></a>作业分故。<a id="a-4V"></a>我意欲尔。<a id="a-4W"></a>非譬不成。<a id="a-4X"></a>是故无过。<a id="a-4Y"></a>广如前说。<a id="a-4Z"></a>如是等分别。<a id="a-4a"></a>依止第一义中作者及业建立不成。<a id="a-4b"></a>复次有人言。<a id="a-4c"></a>我有作者无彼作业。<a id="a-4d"></a>是故无过。<a id="a-4e"></a>论者偈曰。</p>
  <p id="a4f">有者不作无　　无者不作有</p>
  <p id="a4g">释曰。<a id="a-4h"></a>此谁不作。<a id="a-4i"></a>谓作者业。<a id="a-4j"></a>何故不作。<a id="a-4k"></a>偈曰。</p>
  <p id="a4l">此由著有过　　彼过如先说</p>
  <p id="a4m">释曰。<a id="a-4n"></a>如上所说实不实门。<a id="a-4o"></a>第一义中无实作者作不实业。<a id="a-4p"></a>亦无实作者能作实业。<a id="a-4q"></a>此二句立义有别因及譬喻。<a id="a-4r"></a>广如前说。<a id="a-4s"></a>复次偈曰。</p>
  <p id="a4t">作者实不实　　亦实亦不实</p>
  <p id="a4u">不作三种业　　是过先已说</p>
  <p id="a4v">作业实不实　　亦实亦不实</p>
  <p id="a4w">非俱作者作　　过亦如先说</p>
  <p id="a4x">释曰。<a id="a-4y"></a>此诸过失如前广明。<a id="a-4z"></a>唯有立义为差别耳。<a id="a-50"></a>由如是观。<a id="a-51"></a>偈曰。</p>
  <p id="a52">缘作者有业　　缘业有作者</p>
  <p id="a53">由此业义成　　不见异因故</p>
  <p id="a54">释曰。<a id="a-55"></a>于世谛中。<a id="a-56"></a>作者作业更互相观。<a id="a-57"></a>离此之外。<a id="a-58"></a>更无异因能成业义。<a id="a-59"></a>如是外人品。<a id="a-5A"></a>初已来说因立譬。<a id="a-5B"></a>义皆不成。<a id="a-5C"></a>及违义故。<a id="a-5D"></a>不免过失。<a id="a-5E"></a>复次或有人言。<a id="a-5F"></a>第一义中有阴入界。<a id="a-5G"></a>以彼取故。<a id="a-5H"></a>佛婆伽婆作如是说。<a id="a-5I"></a>为遮彼故。<a id="a-5J"></a>偈曰。</p>
  <p id="a5K">如业作者离　　应知取亦尔</p>
  <p id="a5L">释曰。<a id="a-5M"></a>如先已遮。<a id="a-5N"></a>作者缘业。<a id="a-5O"></a>业缘作者。<a id="a-5P"></a>如是取缘取者取者缘取。<a id="a-5Q"></a>第一义中不可得故。<a id="a-5R"></a>此义云何。<a id="a-5S"></a>由作者业二俱离故。<a id="a-5T"></a>彼取取者亦如是离。<a id="a-5U"></a>复次此中分别第一义中无实调达取者实取。<a id="a-5V"></a>何以故。<a id="a-5W"></a>以观取故。<a id="a-5X"></a>譬如耶若达多。<a id="a-5Y"></a>如是第一义中亦无无实取者取无实取。<a id="a-5Z"></a>亦实不实取立义应知。<a id="a-5a"></a>复次第一义中无实可取为实提婆达多取观彼取者故。<a id="a-5b"></a>譬如耶若达多取。<a id="a-5c"></a>如是第一义中亦无不实取。<a id="a-5d"></a>为不实取者取。<a id="a-5e"></a>亦实不实取。<a id="a-5f"></a>为亦实不实取者取。<a id="a-5g"></a>立义差别。<a id="a-5h"></a>因及譬喻如先已说。<a id="a-5i"></a>如是不等分别亦应类遮。<a id="a-5j"></a>复次由业作者及取取者。<a id="a-5k"></a>第一义中以性离故。<a id="a-5l"></a>如偈曰。</p>
  <p id="a5m">及余一切法　　亦应如是观</p>
  <p id="a5n">释曰。<a id="a-5o"></a>何等余法。<a id="a-5p"></a>谓自他所解。<a id="a-5q"></a>若果若因。<a id="a-5r"></a>能依所依。<a id="a-5s"></a>能相所相。<a id="a-5t"></a>或总别等。<a id="a-5u"></a>如是诸法亦应观察。<a id="a-5v"></a>果缘于因。<a id="a-5w"></a>因缘于果。<a id="a-5x"></a>此义得成。<a id="a-5y"></a>是世俗法非第一义。<a id="a-5z"></a>何以故。<a id="a-60"></a>或有人谓第一义中因果等法皆有自体。<a id="a-61"></a>今欲拔彼执着箭故。<a id="a-62"></a>少分开示。<a id="a-63"></a>非第一义中。<a id="a-64"></a>乳实作酪。<a id="a-65"></a>何以故。<a id="a-66"></a>以观果故。<a id="a-67"></a>譬如经等。<a id="a-68"></a>若言世间。<a id="a-69"></a>悉见乳作于酪。<a id="a-6A"></a>汝说无者。<a id="a-6B"></a>即为破坏世间所见。<a id="a-6C"></a>此执不然。<a id="a-6D"></a>何以故。<a id="a-6E"></a>我立义言非第一义。<a id="a-6F"></a>故我无过。<a id="a-6G"></a>或有人言。<a id="a-6H"></a>第一义中乳不作酪。<a id="a-6I"></a>而世谛中作。<a id="a-6J"></a>由此义故。<a id="a-6K"></a>汝譬不成。<a id="a-6L"></a>立义亦坏。<a id="a-6M"></a>若言诸法不作自果者。<a id="a-6N"></a>譬亦不成。<a id="a-6O"></a>何以故。<a id="a-6P"></a>彼一切法各有定因果故。<a id="a-6Q"></a>论者言。<a id="a-6R"></a>汝语不善。<a id="a-6S"></a>何以故。<a id="a-6T"></a>初分别者非我所受。<a id="a-6U"></a>次分别者譬喻亦成。<a id="a-6V"></a>何以故。<a id="a-6W"></a>以此经等非彼酪因。<a id="a-6X"></a>前立义中已简别故。<a id="a-6Y"></a>非譬喻无体。<a id="a-6Z"></a>复次僧佉人言。<a id="a-6a"></a>如我立义因中有果。<a id="a-6b"></a>因能起作无不作故。<a id="a-6c"></a>此若无者彼因则无。<a id="a-6d"></a>如龟毛衣是何等因。<a id="a-6e"></a>谓酪瓶等。<a id="a-6f"></a>是故有果。<a id="a-6g"></a>复次若无果者。<a id="a-6h"></a>是义不然。<a id="a-6i"></a>何以故。<a id="a-6j"></a>如乳中无酪。<a id="a-6k"></a>草中亦无彼求酪者。<a id="a-6l"></a>何故取乳而不取草。<a id="a-6m"></a>由彼取故。<a id="a-6n"></a>知因有果。<a id="a-6o"></a>又如乳中无酪。<a id="a-6p"></a>亦无三界。<a id="a-6q"></a>等是无者。<a id="a-6r"></a>何因缘故从乳因缘而生于酪。<a id="a-6s"></a>不生三界。<a id="a-6t"></a>由彼乳中不生三界。<a id="a-6u"></a>非一切物从一因起。<a id="a-6v"></a>是故定知因中有果。<a id="a-6w"></a>又若无者。<a id="a-6x"></a>何故决定如窑师见土堪作瓶者取以为瓶。<a id="a-6y"></a>非取一切。<a id="a-6z"></a>由此功能。<a id="a-70"></a>能有起作。<a id="a-71"></a>知因有果。<a id="a-72"></a>若无果者。<a id="a-73"></a>因亦无体。<a id="a-74"></a>终无一物无果有因。<a id="a-75"></a>而无此事。<a id="a-76"></a>是故当知。<a id="a-77"></a>因有体故。<a id="a-78"></a>彼果亦有。<a id="a-79"></a>论者言。<a id="a-7A"></a>如汝立因。<a id="a-7B"></a>无不作者。<a id="a-7C"></a>非立义法。<a id="a-7D"></a>以是果故因义不成。<a id="a-7E"></a>汝言无果有因义则不尔。<a id="a-7F"></a>由有此故彼得成者。<a id="a-7G"></a>此于世谛中成。<a id="a-7H"></a>非第一义。<a id="a-7I"></a>以第一义中因及譬喻二皆无体。<a id="a-7J"></a>若物彼处有者。<a id="a-7K"></a>彼物不于彼处起故。<a id="a-7L"></a>如因自体。<a id="a-7M"></a>由此法体二种差别。<a id="a-7N"></a>彼义不成。<a id="a-7O"></a>有过失故。<a id="a-7P"></a>如破初因。<a id="a-7Q"></a>彼取乳等诸因亦应以此道理答遣。<a id="a-7R"></a>复次如毗婆沙师所执因中无果而因能起果者。<a id="a-7S"></a>此因无力。<a id="a-7T"></a>亦不能起作彼无体故。<a id="a-7U"></a>譬如兔角。<a id="a-7V"></a>又如犊子儿。<a id="a-7W"></a>执果有非有。<a id="a-7X"></a>皆不可说。<a id="a-7Y"></a>而因能起作如此意者。<a id="a-7Z"></a>于世谛中作者因成。<a id="a-7a"></a>第一义中若因若果。<a id="a-7b"></a>有及非有。<a id="a-7c"></a>皆不可得故。<a id="a-7d"></a>我无过。<a id="a-7e"></a>复次异僧佉人言。<a id="a-7f"></a>因中果体不可得者。<a id="a-7g"></a>由果细故。<a id="a-7h"></a>此执不然。<a id="a-7i"></a>何以故。<a id="a-7j"></a>因中无粗故。<a id="a-7k"></a>粗先无体后时可得者。<a id="a-7l"></a>即是因中无果。<a id="a-7m"></a>汝立义破。<a id="a-7n"></a>若汝意欲细者为粗。<a id="a-7o"></a>是亦不然。<a id="a-7p"></a>何以故。<a id="a-7q"></a>不见细者转为粗故。<a id="a-7r"></a>后时粗果与细相违。<a id="a-7s"></a>法体颠倒。<a id="a-7t"></a>立义过故。<a id="a-7u"></a>复次异僧佉人言。<a id="a-7v"></a>因作果者。<a id="a-7w"></a>是义不然。<a id="a-7x"></a>由了作故。<a id="a-7y"></a>应如是问。<a id="a-7z"></a>此了作者。<a id="a-80"></a>其相云何。<a id="a-81"></a>彼答如灯了作瓶等。<a id="a-82"></a>此执已如观缘品破。<a id="a-83"></a>复次第一义中灯不了作彼瓶衣等。<a id="a-84"></a>何以故。<a id="a-85"></a>以眼取故。<a id="a-86"></a>有碍故。<a id="a-87"></a>色故。<a id="a-88"></a>触故。<a id="a-89"></a>说故。<a id="a-8A"></a>因等譬如土块。<a id="a-8B"></a>复次异僧佉言。<a id="a-8C"></a>果若未起及已灭功能自体有不名为了。<a id="a-8D"></a>是故我说有如是果。<a id="a-8E"></a>而言因能作果者。<a id="a-8F"></a>此云何作。<a id="a-8G"></a>谓因自体转为果体。<a id="a-8H"></a>语意如此。<a id="a-8I"></a>论者言。<a id="a-8J"></a>若汝过去未来受为因者。<a id="a-8K"></a>依止不成。<a id="a-8L"></a>若谓现在受为因者。<a id="a-8M"></a>则无譬喻。<a id="a-8N"></a>彼果不成。<a id="a-8O"></a>有此等过。<a id="a-8P"></a>又汝因果不异。<a id="a-8Q"></a>若不异者。<a id="a-8R"></a>则此非彼因。<a id="a-8S"></a>以不异故。<a id="a-8T"></a>如因自体。<a id="a-8U"></a>以非因故。<a id="a-8V"></a>因义不成。<a id="a-8W"></a>因不成故。<a id="a-8X"></a>法自性坏。<a id="a-8Y"></a>立义过故。<a id="a-8Z"></a>现在果者。<a id="a-8a"></a>亦无实体。<a id="a-8b"></a>以无起故。<a id="a-8c"></a>彼有不成。<a id="a-8d"></a>譬喻无体。<a id="a-8e"></a>如是诸不异门亦应随所执破。<a id="a-8f"></a>已说实因不能作果。<a id="a-8g"></a>于世谛中若无因者。<a id="a-8h"></a>亦不作果。<a id="a-8i"></a>以彼无故。<a id="a-8j"></a>如无龟毛不可为衣。<a id="a-8k"></a>如是若无果者因亦不作。<a id="a-8l"></a>此立义有异。<a id="a-8m"></a>因喻同前。<a id="a-8n"></a>彼半有半无执者。<a id="a-8o"></a>二俱过故。<a id="a-8p"></a>亦如先说。<a id="a-8q"></a>复次自部及鞞世师等言。<a id="a-8r"></a>因有果无。<a id="a-8s"></a>此因能作。<a id="a-8t"></a>以未起无果。<a id="a-8u"></a>我不受故。<a id="a-8v"></a>如虚空华。<a id="a-8w"></a>已生果者。<a id="a-8x"></a>因无力用。<a id="a-8y"></a>未生果者。<a id="a-8z"></a>因有功能。<a id="a-90"></a>由如此义。<a id="a-91"></a>因中无果。<a id="a-92"></a>论者言。<a id="a-93"></a>如汝立因未起无果我不受者。<a id="a-94"></a>此意云何。<a id="a-95"></a>汝为现见故不受耶。<a id="a-96"></a>为立验故不受耶。<a id="a-97"></a>为一切量不受耶。<a id="a-98"></a>如是分别因义不成。<a id="a-99"></a>立因有过。<a id="a-9A"></a>非一向故。<a id="a-9B"></a>彼未起果有故者。<a id="a-9C"></a>此验不能令他信解。<a id="a-9D"></a>汝言无果起者。<a id="a-9E"></a>此无果起。<a id="a-9F"></a>无譬喻故。<a id="a-9G"></a>云何可知。<a id="a-9H"></a>复次第一义中乳不生酪。<a id="a-9I"></a>何以故。<a id="a-9J"></a>以观因故。<a id="a-9K"></a>譬如绢起。<a id="a-9L"></a>复次泥实名求那假瓶名求泥。<a id="a-9M"></a>第一义中泥不成瓶。<a id="a-9N"></a>何以故。<a id="a-9O"></a>观求泥故。<a id="a-9P"></a>譬如余物。<a id="a-9Q"></a>复次第一义中垂[古*頁]等相非牛体相。<a id="a-9R"></a>何以故。<a id="a-9S"></a>以观体故。<a id="a-9T"></a>譬如马相。<a id="a-9U"></a>复次别名阿婆也婆。<a id="a-9V"></a>总名阿婆也毗。<a id="a-9W"></a>第一义中无实经等成绢。<a id="a-9X"></a>何以故。<a id="a-9Y"></a>以观阿婆也毗故。<a id="a-9Z"></a>譬如余物。<a id="a-9a"></a>如是作者及业无自体性。<a id="a-9b"></a>品义如此。<a id="a-9c"></a>是故得成。<a id="a-9d"></a>如佛告极勇猛菩萨言。<a id="a-9e"></a>善男子。<a id="a-9f"></a>色非作者使作者。<a id="a-9g"></a>如是受想行识亦非作者使作者。<a id="a-9h"></a>若色至识非作者使作者。<a id="a-9i"></a>此是般若波罗蜜。<a id="a-9j"></a>又如摩诃般若波罗蜜经中。<a id="a-9k"></a>舍利弗言。<a id="a-9l"></a>婆伽婆。<a id="a-9m"></a>无作是般若波罗蜜。<a id="a-9n"></a>佛言。<a id="a-9o"></a>作者不可得故。<a id="a-9p"></a>又如佛告极勇猛菩萨言。<a id="a-9q"></a>善男子。<a id="a-9r"></a>色非善。<a id="a-9s"></a>非不善。<a id="a-9t"></a>受想行识亦复如是。<a id="a-9u"></a>若色至识非善非不善。<a id="a-9v"></a>是名般若波罗蜜。<a id="a-9w"></a>如是等诸修多罗。<a id="a-9x"></a>此中应广说。</p>
  <p id="a9y">释观作者业品竟。</p>
  <p data-pb></p>
  <h2 id="a9z">释观取者品第九</h2>
  <p id="aA0">复次为令谛观取者无体。<a id="a-A1"></a>有此品起。<a id="a-A2"></a>如偈曰。</p>
  <p id="aA3">眼耳等诸根　　受等诸心法</p>
  <p id="aA4">此先有人住　　一部如是说</p>
  <p id="aA5">释曰。<a id="a-A6"></a>一切自部皆无此执。<a id="a-A7"></a>唯有婆私弗多罗立如是义。<a id="a-A8"></a>眼等诸根。<a id="a-A9"></a>受等心法。<a id="a-AA"></a>此若有者。<a id="a-AB"></a>则有先住。<a id="a-AC"></a>道理如是。<a id="a-AD"></a>若不尔者。<a id="a-AE"></a>偈曰。</p>
  <p id="aAF">若取者无体　　眼等不可得</p>
  <p id="aAG">以是故当知　　先有此住体</p>
  <p id="aAH">释曰。<a id="a-AI"></a>我见有是取者先住。<a id="a-AJ"></a>何以故。<a id="a-AK"></a>以取者故。<a id="a-AL"></a>由此取者可得故。<a id="a-AM"></a>在诸取先住。<a id="a-AN"></a>譬如织者在经纬前。<a id="a-AO"></a>复次取者之先有眼等取。<a id="a-AP"></a>何以故。<a id="a-AQ"></a>以有取故。<a id="a-AR"></a>如竹篾等。<a id="a-AS"></a>如是取及取者二俱得成。<a id="a-AT"></a>以是义故。<a id="a-AU"></a>我先说言第一义中有是阴等取及取者。<a id="a-AV"></a>婆伽婆说不可破坏。<a id="a-AW"></a>论者偈曰。</p>
  <p id="aAX">若眼等诸根　　受等诸心法</p>
  <p id="aAY">彼先有取者　　因何而施设</p>
  <p id="aAZ">释曰。<a id="a-Aa"></a>眼及受等以无体故。<a id="a-Ab"></a>异取更无一物可得有。<a id="a-Ac"></a>何取者而施设耶。<a id="a-Ad"></a>如是彼于尔时不有。<a id="a-Ae"></a>以取无体故。<a id="a-Af"></a>此中立验。<a id="a-Ag"></a>眼等取前无彼取者。<a id="a-Ah"></a>何以故。<a id="a-Ai"></a>以施设故。<a id="a-Aj"></a>如经绢等。<a id="a-Ak"></a>是故取者不成。<a id="a-Al"></a>由取者不成故。<a id="a-Am"></a>因义则坏。<a id="a-An"></a>由因坏故。<a id="a-Ao"></a>彼经绢等譬喻无体。<a id="a-Ap"></a>以第一义中取及取者体不成故。<a id="a-Aq"></a>复次有异婆私弗多罗言。<a id="a-Ar"></a>如先生天上。<a id="a-As"></a>生天业尽天上取者得如是住。<a id="a-At"></a>后取人等诸阴故。<a id="a-Au"></a>彼取者阿含得成。<a id="a-Av"></a>论者言。<a id="a-Aw"></a>彼生天者。<a id="a-Ax"></a>天上取体天施设故。<a id="a-Ay"></a>又汝总说阿含。<a id="a-Az"></a>无别验故。<a id="a-B0"></a>令生疑惑。<a id="a-B1"></a>不应定信。<a id="a-B2"></a>如偈曰。</p>
  <p id="aB3">若无眼等根　　先有彼住者</p>
  <p id="aB4">亦应无取者　　眼等有无疑</p>
  <p id="aB5">释曰。<a id="a-B6"></a>汝意如是。<a id="a-B7"></a>义则不然。<a id="a-B8"></a>何以故。<a id="a-B9"></a>若不观取者。<a id="a-BA"></a>眼等诸取体则不成。<a id="a-BB"></a>此意如是。<a id="a-BC"></a>若此二法互不相观。<a id="a-BD"></a>如此次第义不应尔。<a id="a-BE"></a>所谓此是眼等诸法取。<a id="a-BF"></a>此是调达名取者。<a id="a-BG"></a>此是调达名取者。<a id="a-BH"></a>此是眼等诸法取。<a id="a-BI"></a>由此偈曰。</p>
  <p id="aBJ">或有取了人　　或有人了取</p>
  <p id="aBK">无取何有人　　无人何有取</p>
  <p id="aBL">释曰。<a id="a-BM"></a>或有取了人者。<a id="a-BN"></a>谓眼等诸法。<a id="a-BO"></a>或有人了取者。<a id="a-BP"></a>谓见者闻者。<a id="a-BQ"></a>由取取者。<a id="a-BR"></a>更互相观。<a id="a-BS"></a>世谛中成非第一义。<a id="a-BT"></a>后半偈者。<a id="a-BU"></a>由彼无体。<a id="a-BV"></a>彼因过失汝不得离。<a id="a-BW"></a>复次婆私弗多罗言。<a id="a-BX"></a>汝今何故自生分别言有先住。<a id="a-BY"></a>在彼眼等诸根之前。<a id="a-BZ"></a>后还自破。<a id="a-Ba"></a>我等法中亦作此说。<a id="a-Bb"></a>如偈曰。</p>
  <p id="aBc">一切眼等根　　先无一人住</p>
  <p id="aBd">释曰。<a id="a-Be"></a>无一人住者。<a id="a-Bf"></a>谓彼眼等一一根。<a id="a-Bg"></a>先各有人住。<a id="a-Bh"></a>何以故。<a id="a-Bi"></a>偈曰。</p>
  <p id="aBj">由彼眼等根　　异异了彼异</p>
  <p id="aBk">释曰。<a id="a-Bl"></a>眼等者谓耳鼻舌身受等。<a id="a-Bm"></a>由眼至受各各有异。<a id="a-Bn"></a>故得说言。<a id="a-Bo"></a>此是见者。<a id="a-Bp"></a>此是触者。<a id="a-Bq"></a>由观异取故。<a id="a-Br"></a>彼取者得。<a id="a-Bs"></a>成汝言因。<a id="a-Bt"></a>不成者。<a id="a-Bu"></a>无如此义。<a id="a-Bv"></a>论者偈曰。</p>
  <p id="aBw">若眼等诸根　　先无一住者</p>
  <p id="aBx">眼等一一先　　彼别云何有</p>
  <p id="aBy">释曰。<a id="a-Bz"></a>由诸外道一一取先立有取者。<a id="a-C0"></a>谓眼耳等先各有人住。<a id="a-C1"></a>是义不然。<a id="a-C2"></a>何以故。<a id="a-C3"></a>若不观眼等取者无体故。<a id="a-C4"></a>此意如是。<a id="a-C5"></a>由前立验。<a id="a-C6"></a>眼等取先一一取者。<a id="a-C7"></a>义亦不成。<a id="a-C8"></a>复次汝若定执有彼取者。<a id="a-C9"></a>今当问汝。<a id="a-CA"></a>为此见者。<a id="a-CB"></a>即是闻者。<a id="a-CC"></a>乃至受者。<a id="a-CD"></a>为见闻者。<a id="a-CE"></a>乃至受者。<a id="a-CF"></a>各各异耶。<a id="a-CG"></a>若受先说者。<a id="a-CH"></a>是义不然。<a id="a-CI"></a>如偈曰。</p>
  <p id="aCJ">见者即闻者　　闻者即受者</p>
  <p id="aCK">一一若先有　　是义则不然</p>
  <p id="aCL">释曰。<a id="a-CM"></a>彼如是说则同外道。<a id="a-CN"></a>此义云何。<a id="a-CO"></a>外道所说彼身根处积聚法者。<a id="a-CP"></a>如草土成舍。<a id="a-CQ"></a>而有别人于中受用。<a id="a-CR"></a>如是人者。<a id="a-CS"></a>不可识知。<a id="a-CT"></a>谓见者等。<a id="a-CU"></a>此义不然。<a id="a-CV"></a>何以故。<a id="a-CW"></a>彼一体故立义有过。<a id="a-CX"></a>复次非第一义中彼见者体不异闻者。<a id="a-CY"></a>何以故。<a id="a-CZ"></a>闻者故如别体闻者由相续异故。<a id="a-Ca"></a>见闻不同。<a id="a-Cb"></a>汝言体不异者。<a id="a-Cc"></a>此立义过。<a id="a-Cd"></a>复次见者欲见不观。<a id="a-Ce"></a>于眼色应可得。<a id="a-Cf"></a>何以故。<a id="a-Cg"></a>不异闻者故。<a id="a-Ch"></a>譬如闻者。<a id="a-Ci"></a>由与闻者不异验故。<a id="a-Cj"></a>不观于眼。<a id="a-Ck"></a>彼色可得。<a id="a-Cl"></a>若其不尔。<a id="a-Cm"></a>见者异法。<a id="a-Cn"></a>此皆不成。<a id="a-Co"></a>立义过故。<a id="a-Cp"></a>复有异僧佉言。<a id="a-Cq"></a>我若是一丈夫则堕余根去过如历诸窗牖。<a id="a-Cr"></a>由彼处处眼等为因起色等觉。<a id="a-Cs"></a>以我既不遍则有别方所。<a id="a-Ct"></a>若不依彼眼等诸根。<a id="a-Cu"></a>则见闻者等皆不得成。<a id="a-Cv"></a>由我遍故。<a id="a-Cw"></a>则不至余根。<a id="a-Cx"></a>是故无过。<a id="a-Cy"></a>论者言。<a id="a-Cz"></a>汝立因者有大过失。<a id="a-D0"></a>由一一根中皆先有我。<a id="a-D1"></a>是义不然。<a id="a-D2"></a>何以故。<a id="a-D3"></a>道理无有如此我故。<a id="a-D4"></a>若人欲得异阴入界。<a id="a-D5"></a>有一丈夫为见者等。<a id="a-D6"></a>论主教彼如先观入品遮。<a id="a-D7"></a>当如此解不复广释。<a id="a-D8"></a>或有欲避如先过失说有取者。<a id="a-D9"></a>其相云何。<a id="a-DA"></a>彼谓见者闻者各各差别。<a id="a-DB"></a>而是一我。<a id="a-DC"></a>如此执者。<a id="a-DD"></a>是亦有过。<a id="a-DE"></a>如偈曰。</p>
  <p id="aDF">若见闻者异　　受者亦差别</p>
  <p id="aDG">释曰。<a id="a-DH"></a>如汝分别得何等过。<a id="a-DI"></a>今当示汝。<a id="a-DJ"></a>如偈曰。</p>
  <p id="aDK">见闻者不同　　是我则多体</p>
  <p id="aDL">释曰。<a id="a-DM"></a>若世间物异彼物者。<a id="a-DN"></a>则彼此俱有。<a id="a-DO"></a>以其异故。<a id="a-DP"></a>如瓶钵等。<a id="a-DQ"></a>见闻者异亦复如是。<a id="a-DR"></a>由见闻者异故。<a id="a-DS"></a>嗅尝触者亦各差别。<a id="a-DT"></a>以是义故。<a id="a-DU"></a>于一相续中有无量我。<a id="a-DV"></a>而不欲尔。<a id="a-DW"></a>是故第一义中见者闻者有别相续。<a id="a-DX"></a>此异不然。<a id="a-DY"></a>此中说验。<a id="a-DZ"></a>见者取者不异闻者。<a id="a-Da"></a>以彼取者因果合有故。<a id="a-Db"></a>如见者自体。<a id="a-Dc"></a>复次如前偈言。<a id="a-Dd"></a>见者闻者异。<a id="a-De"></a>此言见者为缘则闻者可得。<a id="a-Df"></a>以如是义我成多体。<a id="a-Dg"></a>又过去时等各差别故。<a id="a-Dh"></a>复次此中说验。<a id="a-Di"></a>第一义中取者无体。<a id="a-Dj"></a>何以故。<a id="a-Dk"></a>以缘起故。<a id="a-Dl"></a>如取自体。<a id="a-Dm"></a>复次第一义中调达眼等不名调达取者之取。<a id="a-Dn"></a>何以故。<a id="a-Do"></a>以眼等故。<a id="a-Dp"></a>譬如耶若达多眼等自体。<a id="a-Dq"></a>是故取者及取。<a id="a-Dr"></a>二皆不成。<a id="a-Ds"></a>以不免前过故。<a id="a-Dt"></a>婆私弗多罗言。<a id="a-Du"></a>取及取者。<a id="a-Dv"></a>若一若异。<a id="a-Dw"></a>俱不可说。<a id="a-Dx"></a>是故无过。<a id="a-Dy"></a>论者言。<a id="a-Dz"></a>可说有故。<a id="a-E0"></a>岂非过耶。<a id="a-E1"></a>复次于一身根聚。<a id="a-E2"></a>若果若因诸聚食者。<a id="a-E3"></a>我则无量。<a id="a-E4"></a>而不欲尔。<a id="a-E5"></a>以是故我则不一。<a id="a-E6"></a>此义得成。<a id="a-E7"></a>以识别故。<a id="a-E8"></a>如多相续见者不一多我得成。<a id="a-E9"></a>复次有异人言。<a id="a-EA"></a>有如是取。<a id="a-EB"></a>如佛所说。<a id="a-EC"></a>名色缘六入。<a id="a-ED"></a>彼色是四大为取者取。<a id="a-EE"></a>是故有实取者。<a id="a-EF"></a>由六入具足次生受等。<a id="a-EG"></a>非眼等先有。<a id="a-EH"></a>彼取者因施设故。<a id="a-EI"></a>譬如瓶等。<a id="a-EJ"></a>此是如来所说道理。<a id="a-EK"></a>汝违此理。<a id="a-EL"></a>是故汝先所立义破。<a id="a-EM"></a>论者偈曰。</p>
  <p id="aEN">眼耳及受等　　所从生诸大</p>
  <p id="aEO">于彼诸大中　　取者不可得</p>
  <p id="aEP">释曰。<a id="a-EQ"></a>由彼取者。<a id="a-ER"></a>无实体故。<a id="a-ES"></a>依第一义名色位中取者无体。<a id="a-ET"></a>然世谛中名色为因施设取者。<a id="a-EU"></a>是故不违阿含所说。<a id="a-EV"></a>以彼眼等及大唯是聚故。<a id="a-EW"></a>汝立取者。<a id="a-EX"></a>为因此义。<a id="a-EY"></a>不成有过失故。<a id="a-EZ"></a>如理谛观。<a id="a-Ea"></a>彼无实体。<a id="a-Eb"></a>如偈曰。</p>
  <p id="aEc">眼先无取者　　今后亦复无</p>
  <p id="aEd">以无取者故　　无有彼分别</p>
  <p id="aEe">释曰。<a id="a-Ef"></a>眼等诸取取者不然。<a id="a-Eg"></a>彼异取故。<a id="a-Eh"></a>如别相续四大取者。<a id="a-Ei"></a>如是验知前不可得。<a id="a-Ej"></a>以实体不成故。<a id="a-Ek"></a>譬如四大实体。<a id="a-El"></a>由第一义无故。<a id="a-Em"></a>取及取者一异俱坏。<a id="a-En"></a>一异不成故。<a id="a-Eo"></a>彼分别灭。<a id="a-Ep"></a>云何灭耶。<a id="a-Eq"></a>以无实有故。<a id="a-Er"></a>有分别灭。<a id="a-Es"></a>因施设故。<a id="a-Et"></a>无分别灭。<a id="a-Eu"></a>复次汝立有故。<a id="a-Ev"></a>欲令我解。<a id="a-Ew"></a>我于第一义中验无体故。<a id="a-Ex"></a>有分别灭。<a id="a-Ey"></a>有既灭故。<a id="a-Ez"></a>无亦随灭。<a id="a-F0"></a>如婆伽婆楞伽经中偈曰。</p>
  <p id="aF1">以觉观察时　　物体不可得</p>
  <p id="aF2">以无自体故　　彼法不可说</p>
  <p id="aF3">如前人言。<a id="a-F4"></a>有取取者。<a id="a-F5"></a>彼皆不成。<a id="a-F6"></a>取为因过。<a id="a-F7"></a>已如上说。<a id="a-F8"></a>取及取者皆无自性。<a id="a-F9"></a>故有此品。<a id="a-FA"></a>以是义故。<a id="a-FB"></a>此证得成。<a id="a-FC"></a>如般若波罗蜜经中说。<a id="a-FD"></a>佛告极勇猛菩萨言。<a id="a-FE"></a>善男子。<a id="a-FF"></a>色无见者使见者。<a id="a-FG"></a>受想行识无见者使见者。<a id="a-FH"></a>若色至识无见者使见者。<a id="a-FI"></a>此是般若波罗蜜。<a id="a-FJ"></a>复次色无知者见者。<a id="a-FK"></a>受想行识无知者见者。<a id="a-FL"></a>若色至识无知者见者。<a id="a-FM"></a>此是般若波罗蜜。<a id="a-FN"></a>如是等诸修多罗。<a id="a-FO"></a>此中应广说。</p>
  <p id="aFP">释观取者品竟。</p>
 </body>
</html>