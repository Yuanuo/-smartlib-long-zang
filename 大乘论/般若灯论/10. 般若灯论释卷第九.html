<!doctype html>
<html id="z3IBVTAyk" data-ver="1218">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">般若灯论释卷第九</h1>
  <h2 id="a2">释观有无品第十五</h2>
  <p id="a3">复次空所对治若有若无。<a id="a-4"></a>为令他解缘起诸法不断不常故。<a id="a-5"></a>有此品起。<a id="a-6"></a>外人言。<a id="a-7"></a>汝说诸法无自体者。<a id="a-8"></a>是义不然。<a id="a-9"></a>何以故。<a id="a-A"></a>违汝自言。<a id="a-B"></a>亦立义过故。<a id="a-C"></a>云何违言。<a id="a-D"></a>如有人说我母是石女。<a id="a-E"></a>我父修梵行。<a id="a-F"></a>他人难曰。<a id="a-G"></a>若汝父母审如是者。<a id="a-H"></a>云何有汝。<a id="a-I"></a>汝若从生则石女梵行义皆不立。<a id="a-J"></a>汝亦如是。<a id="a-K"></a>若无自体。<a id="a-L"></a>云何名诸法。<a id="a-M"></a>既云诸法。<a id="a-N"></a>云何无自体。<a id="a-O"></a>故是违言。<a id="a-P"></a>亦立义过。<a id="a-Q"></a>论者言。<a id="a-R"></a>汝谓诸法有自体者。<a id="a-S"></a>第一义中如何等物。<a id="a-T"></a>以无譬故。<a id="a-U"></a>汝语非也。<a id="a-V"></a>复次若我先于第一义中忍有诸法后立无者可违自言。<a id="a-W"></a>而实不尔故不相违。<a id="a-X"></a>又世谛中安立诸法如幻等者我所不遮。<a id="a-Y"></a>无立义过。<a id="a-Z"></a>或有聪明邪慢者言。<a id="a-a"></a>何等诸法是无自体。<a id="a-b"></a>若如虚妄分别诸法有体。<a id="a-c"></a>汝言此法无自体者。<a id="a-d"></a>此则成我所成。<a id="a-e"></a>若此诸法从因缘起。<a id="a-f"></a>而汝意欲此无体者。<a id="a-g"></a>则违现见。<a id="a-h"></a>及与世间所解相违。<a id="a-i"></a>论者言。<a id="a-j"></a>于真实中无分别识缘。<a id="a-k"></a>色起者不可得故。<a id="a-l"></a>此物有故者。<a id="a-m"></a>如前已遮。<a id="a-n"></a>世谛所说者。<a id="a-o"></a>我不遮故。<a id="a-p"></a>不违现见及世间所解。<a id="a-q"></a>是故汝所说者。<a id="a-r"></a>义则不然。<a id="a-s"></a>复次第一义中若有一法有自体者。<a id="a-t"></a>则无起义。<a id="a-u"></a>如偈曰。</p>
  <p id="av">法若有自性　　从缘起不然</p>
  <p id="aw">释曰。<a id="a-x"></a>若谓诸法有自性者。<a id="a-y"></a>得如是过。<a id="a-z"></a>若汝定谓见法有起不能破我者。<a id="a-10"></a>此中应问。<a id="a-11"></a>汝言见法有起者。<a id="a-12"></a>是依他因缘耶。<a id="a-13"></a>如偈曰。</p>
  <p id="a14">若从因缘起　　自性是作法</p>
  <p id="a15">释曰。<a id="a-16"></a>若是作法者。<a id="a-17"></a>此则无自体因缘相。<a id="a-18"></a>云何若法不共无间自分生唯一能起自果者。<a id="a-19"></a>此是因相翻此名缘云何名作。<a id="a-1A"></a>若法有自体者。<a id="a-1B"></a>则不须作。<a id="a-1C"></a>然今有作故知无体。<a id="a-1D"></a>此中立验。<a id="a-1E"></a>第一义中内入无体。<a id="a-1F"></a>何以故。<a id="a-1G"></a>因缘起故。<a id="a-1H"></a>譬如幻师幻作牛等法。<a id="a-1I"></a>若有自体则不从因缘起。<a id="a-1J"></a>复次有人不解此中譬喻。<a id="a-1K"></a>作如是言。<a id="a-1L"></a>幻咒药力泥草木等是有非无。<a id="a-1M"></a>由此有故。<a id="a-1N"></a>彼象马等形像显现。<a id="a-1O"></a>以是义故。<a id="a-1P"></a>汝譬喻中无成立法。<a id="a-1Q"></a>论者言。<a id="a-1R"></a>汝不善说。<a id="a-1S"></a>我引喻者以象马等无体为喻。<a id="a-1T"></a>不取草木有体为喻。<a id="a-1U"></a>复次若谓草木地等有起有实者。<a id="a-1V"></a>前已遮故。<a id="a-1W"></a>有人言。<a id="a-1X"></a>所有诸法从缘生者。<a id="a-1Y"></a>皆有自体。<a id="a-1Z"></a>如虚空等不从缘起而是有法。<a id="a-1a"></a>汝所出因此非一向。<a id="a-1b"></a>论者言。<a id="a-1c"></a>汝不善说。<a id="a-1d"></a>因缘生法如幻梦焰。<a id="a-1e"></a>世谛中有。<a id="a-1f"></a>非第一义。<a id="a-1g"></a>此义云何。<a id="a-1h"></a>如偈曰。</p>
  <p id="a1i">若有自性者　　云何当可作</p>
  <p id="a1j">释曰。<a id="a-1k"></a>若是作法者。<a id="a-1l"></a>不离无自性。<a id="a-1m"></a>由所对治自体无故。<a id="a-1n"></a>是故出因非非一向。<a id="a-1o"></a>于世谛中虚空等者。<a id="a-1p"></a>亦是无生。<a id="a-1q"></a>犹如兔角。<a id="a-1r"></a>岂是有耶。<a id="a-1s"></a>诸有为法皆无自性。<a id="a-1t"></a>前已观察令他信解。<a id="a-1u"></a>今复立验。<a id="a-1v"></a>第一义中诸法无体。<a id="a-1w"></a>何以故。<a id="a-1x"></a>由作故。<a id="a-1y"></a>又是差别言说观故。<a id="a-1z"></a>如幻人等。<a id="a-20"></a>若是一物有自性者。<a id="a-21"></a>则与上相违。<a id="a-22"></a>复次此中外人立验。<a id="a-23"></a>第一义中彼内入等皆有自体。<a id="a-24"></a>何以故。<a id="a-25"></a>由起自他差别言说因故。<a id="a-26"></a>譬如因长有短。<a id="a-27"></a>长为短因。<a id="a-28"></a>今言自者。<a id="a-29"></a>与他差别言说为因论者言。<a id="a-2A"></a>诸法无体。<a id="a-2B"></a>先已立验。<a id="a-2C"></a>由汝执故。<a id="a-2D"></a>今当复说。<a id="a-2E"></a>如偈曰。</p>
  <p id="a2F">法既无自性　　云何有他性</p>
  <p id="a2G">释曰。<a id="a-2H"></a>若法有自性者。<a id="a-2I"></a>观自性故。<a id="a-2J"></a>得说他性。<a id="a-2K"></a>自性既无观何说他。<a id="a-2L"></a>汝言自性与他为因者。<a id="a-2M"></a>此因不成。<a id="a-2N"></a>及违义故。<a id="a-2O"></a>又第一义中短长无故。<a id="a-2P"></a>譬喻不成。<a id="a-2Q"></a>外人言。<a id="a-2R"></a>第一义中眼等有体。<a id="a-2S"></a>何以故。<a id="a-2T"></a>由体故。<a id="a-2U"></a>譬如火暖。<a id="a-2V"></a>论者言。<a id="a-2W"></a>火无自体。<a id="a-2X"></a>如观阴品已破有及起灭。<a id="a-2Y"></a>第一义中亦前已遮。<a id="a-2Z"></a>火不成故。<a id="a-2a"></a>譬喻无体。<a id="a-2b"></a>又如偈曰。</p>
  <p id="a2c">自他性已遣　　何处复有法</p>
  <p id="a2d">释曰。<a id="a-2e"></a>体义已遮故诸法无性。<a id="a-2f"></a>由法无故因义不成。<a id="a-2g"></a>语意如是。<a id="a-2h"></a>外人偈曰。</p>
  <p id="a2i">若人见自他　　及有体无体</p>
  <p id="a2j">彼则不能见　　如来真实法</p>
  <p id="a2k">如汝所言自他性已遣。<a id="a-2l"></a>何处复有法。<a id="a-2m"></a>如偈所说。<a id="a-2n"></a>此语则违。<a id="a-2o"></a>复次有如是体。<a id="a-2p"></a>由相违故。<a id="a-2q"></a>如乌角鸱。<a id="a-2r"></a>论者言。<a id="a-2s"></a>第一义中已遮起故。<a id="a-2t"></a>如偈曰。</p>
  <p id="a2u">有体既不立　　无法云何成</p>
  <p id="a2v">释曰。<a id="a-2w"></a>为遮有执。<a id="a-2x"></a>是故言无。<a id="a-2y"></a>无更无体。<a id="a-2z"></a>虽不言无。<a id="a-30"></a>无非我欲。<a id="a-31"></a>何以故。<a id="a-32"></a>以无别法可执取故。<a id="a-33"></a>是故亦非。<a id="a-34"></a>因义不成。<a id="a-35"></a>复次偈曰。</p>
  <p id="a36">此法体异故　　世人名无体</p>
  <p id="a37">释曰。<a id="a-38"></a>法无体故名之为无。<a id="a-39"></a>更无一法名为无体。<a id="a-3A"></a>是故汝立因义不成。<a id="a-3B"></a>及违义故。<a id="a-3C"></a>云何违义。<a id="a-3D"></a>汝立相违法为因。<a id="a-3E"></a>由相违破故。<a id="a-3F"></a>所立有法此亦不成故是相违。<a id="a-3G"></a>又第一义中乌鸱无体故。<a id="a-3H"></a>譬喻不成。<a id="a-3I"></a>由此观察自他无体三皆不成。<a id="a-3J"></a>菩萨摩诃萨以无著慧不见诸法若自若他及有无等。<a id="a-3K"></a>云何不见。<a id="a-3L"></a>以升无分别智车故。<a id="a-3M"></a>复次诸浅智人前世未起深大法忍。<a id="a-3N"></a>于彼自他有无等法。<a id="a-3O"></a>言说熏习故。<a id="a-3P"></a>覆障实慧。<a id="a-3Q"></a>如前偈言。<a id="a-3R"></a>若人见自他。<a id="a-3S"></a>及有体无体。<a id="a-3T"></a>彼则不能见如来真实法。<a id="a-3U"></a>此义云何。<a id="a-3V"></a>见自他等违正道理。<a id="a-3W"></a>及阿含故。<a id="a-3X"></a>偈意如是。<a id="a-3Y"></a>违道理者。<a id="a-3Z"></a>如先已说。<a id="a-3a"></a>违阿含者。<a id="a-3b"></a>汝今当听。<a id="a-3c"></a>如偈曰。</p>
  <p id="a3d">佛能如实观　　不著有无法</p>
  <p id="a3e">教授迦旃延　　令离有无二</p>
  <p id="a3f">释曰。<a id="a-3g"></a>云何教授。<a id="a-3h"></a>如佛告迦旃延。<a id="a-3i"></a>世间多有依止二边。<a id="a-3j"></a>谓若有若无。<a id="a-3k"></a>有深智者不著有无。<a id="a-3l"></a>如是等。<a id="a-3m"></a>又如佛告阿难。<a id="a-3n"></a>若言有者。<a id="a-3o"></a>是执常边。<a id="a-3p"></a>若言无者。<a id="a-3q"></a>是执断边。<a id="a-3r"></a>复次或有人言。<a id="a-3s"></a>若第一义中诸法悉无有者。<a id="a-3t"></a>云何得有见谛法。<a id="a-3u"></a>由世谛中法从缘起故。<a id="a-3v"></a>以智观察从缘起法。<a id="a-3w"></a>无自无他无有无无。<a id="a-3x"></a>遮如是见名为见谛。<a id="a-3y"></a>云何见谛。<a id="a-3z"></a>此缘起法是见实因故。<a id="a-40"></a>何人见实。<a id="a-41"></a>谓诸佛子得缘起智日光所照。<a id="a-42"></a>以此为因故。<a id="a-43"></a>论者言。<a id="a-44"></a>怖畏空者作如是说。<a id="a-45"></a>犹如世人怖畏虚空。<a id="a-46"></a>执著有对实物依止故。<a id="a-47"></a>生心欲得远离虚空。<a id="a-48"></a>远离空者。<a id="a-49"></a>由彼依止自他等见。<a id="a-4A"></a>如偈言。<a id="a-4B"></a>若人见自他。<a id="a-4C"></a>及有体无体。<a id="a-4D"></a>彼则不能见。<a id="a-4E"></a>如来真实法。<a id="a-4F"></a>此义云何。<a id="a-4G"></a>如是见者。<a id="a-4H"></a>名为邪见。<a id="a-4I"></a>是故佛教迦旃延中。<a id="a-4J"></a>若有若无。<a id="a-4K"></a>二边俱遮是正道理。<a id="a-4L"></a>由此道理不应见彼自他等法。<a id="a-4M"></a>此复云何。<a id="a-4N"></a>如偈曰。</p>
  <p id="a4O">法若有自体　　则不得言无</p>
  <p id="a4P">释曰。<a id="a-4Q"></a>先未起时及后坏时。<a id="a-4R"></a>皆无体故。<a id="a-4S"></a>又若诸法有自性者。<a id="a-4T"></a>偈曰。</p>
  <p id="a4U">法有自性者　　后异则不然</p>
  <p id="a4V">释曰。<a id="a-4W"></a>如火以暖为相。<a id="a-4X"></a>后时冷者不然。<a id="a-4Y"></a>为此故说不相似喻。<a id="a-4Z"></a>如法是常而是起作者。<a id="a-4a"></a>义则不然。<a id="a-4b"></a>此中立验。<a id="a-4c"></a>如证得实法。<a id="a-4d"></a>内入等体则不显现。<a id="a-4e"></a>何以故。<a id="a-4f"></a>由内入等后时异故。<a id="a-4g"></a>如水得火故暖。<a id="a-4h"></a>非暖为水自性。<a id="a-4i"></a>复次经部师言。<a id="a-4j"></a>如我阿含木中有种种界。<a id="a-4k"></a>由如是义水亦有暖。<a id="a-4l"></a>汝云暖非水自性者。<a id="a-4m"></a>此譬不成。<a id="a-4n"></a>论者言。<a id="a-4o"></a>彼阿含中作此说者。<a id="a-4p"></a>谓有比丘获得神通及心自在。<a id="a-4q"></a>随其所缘草木等物欲变为金。<a id="a-4r"></a>若水火等如意则成。<a id="a-4s"></a>故言木中有种种界。<a id="a-4t"></a>种种界者。<a id="a-4u"></a>此谓木中有多界功能。<a id="a-4v"></a>若彼物中有功能者。<a id="a-4w"></a>此物功能非彼物体。<a id="a-4x"></a>若诸功能是彼体者。<a id="a-4y"></a>如地大中有四功能。<a id="a-4z"></a>亦应具以湿暖动等为地大体。<a id="a-50"></a>不唯取坚。<a id="a-51"></a>复次毗婆沙师言。<a id="a-52"></a>世位虽别而体有不异。<a id="a-53"></a>应如是知。<a id="a-54"></a>何以故。<a id="a-55"></a>由是识境界故。<a id="a-56"></a>如现在者。<a id="a-57"></a>以是义故。<a id="a-58"></a>汝先出因言体异者。<a id="a-59"></a>非我所受。<a id="a-5A"></a>若汝欲不异者。<a id="a-5B"></a>则自义不成。<a id="a-5C"></a>论者言。<a id="a-5D"></a>第一义中现在物者。<a id="a-5E"></a>有亦不成。<a id="a-5F"></a>汝喻非也。<a id="a-5G"></a>若谓有法经历于世及诸位中者。<a id="a-5H"></a>是义不然。<a id="a-5I"></a>何以故。<a id="a-5J"></a>已遮起故。<a id="a-5K"></a>复次于去来中无现在法。<a id="a-5L"></a>非现在故。<a id="a-5M"></a>如虚空花。<a id="a-5N"></a>又世谛中过去未来体亦不成。<a id="a-5O"></a>若僧佉人作如是言。<a id="a-5P"></a>汝先出因言异体者。<a id="a-5Q"></a>此义不然。<a id="a-5R"></a>何以故。<a id="a-5S"></a>我立诸法有二种义。<a id="a-5T"></a>一为覆蔽。<a id="a-5U"></a>二入自性藏中。<a id="a-5V"></a>为成此义更须立验。<a id="a-5W"></a>定有如是不灭诸法。<a id="a-5X"></a>何以故。<a id="a-5Y"></a>由覆蔽故。<a id="a-5Z"></a>譬如日焰翳彼星光。<a id="a-5a"></a>又是识境界故。<a id="a-5b"></a>时节说故。<a id="a-5c"></a>如现在世。<a id="a-5d"></a>是故汝立因义不成。<a id="a-5e"></a>应如是答。<a id="a-5f"></a>现在物者。<a id="a-5g"></a>第一义中有亦不成。<a id="a-5h"></a>何以故。<a id="a-5i"></a>无譬喻故。<a id="a-5j"></a>汝立覆蔽以为因者。<a id="a-5k"></a>义亦不成。<a id="a-5l"></a>此中应说云何验耶。<a id="a-5m"></a>彼未了者终是不了。<a id="a-5n"></a>何以故。<a id="a-5o"></a>以不了故。<a id="a-5p"></a>如虚空花。<a id="a-5q"></a>复次不入自性藏者。<a id="a-5r"></a>终无入义。<a id="a-5s"></a>何以故。<a id="a-5t"></a>以不入故。<a id="a-5u"></a>譬如思。<a id="a-5v"></a>又如自性藏。<a id="a-5w"></a>由此执法。<a id="a-5x"></a>有过失故。<a id="a-5y"></a>如偈曰。</p>
  <p id="a5z">若有是自性　　则不得言无</p>
  <p id="a60">自性有异者　　毕竟不应然</p>
  <p id="a61">释曰。<a id="a-62"></a>由是自性不变异故。<a id="a-63"></a>譬喻则无。<a id="a-64"></a>若是无法则无变异。<a id="a-65"></a>如石女儿。<a id="a-66"></a>从小至大。<a id="a-67"></a>以此变异。<a id="a-68"></a>令人信者。<a id="a-69"></a>终不可得。<a id="a-6A"></a>如偈曰。</p>
  <p id="a6B">若无自性者　　云何而可异</p>
  <p id="a6C">释曰。<a id="a-6D"></a>二边有过智者。<a id="a-6E"></a>不受外人言。<a id="a-6F"></a>汝说自性有体无体皆无变异。<a id="a-6G"></a>意欲尔耶。<a id="a-6H"></a>是故汝先所立义破。<a id="a-6I"></a>因亦不成。<a id="a-6J"></a>云何不成。<a id="a-6K"></a>若有自性而变异者。<a id="a-6L"></a>此不然故。<a id="a-6M"></a>论者言。<a id="a-6N"></a>此说不然。<a id="a-6O"></a>何以故。<a id="a-6P"></a>我言无者。<a id="a-6Q"></a>明自性空。<a id="a-6R"></a>非欲说有。<a id="a-6S"></a>彼自性法。<a id="a-6T"></a>如偈曰。</p>
  <p id="a6U">实无有一法　　自性可得者</p>
  <p id="a6V">释曰。<a id="a-6W"></a>有自性者不然。<a id="a-6X"></a>而汝为彼烦恼习气。<a id="a-6Y"></a>自在力故。<a id="a-6Z"></a>作此分别。<a id="a-6a"></a>如先偈说。<a id="a-6b"></a>若无自性者。<a id="a-6c"></a>云何而可异。<a id="a-6d"></a>此变异过。<a id="a-6e"></a>如先已说。<a id="a-6f"></a>遮止二边。<a id="a-6g"></a>及成立者。<a id="a-6h"></a>皆是世谛。<a id="a-6i"></a>非第一义。<a id="a-6j"></a>是故我先立义不破。<a id="a-6k"></a>于世谛中有变异故。<a id="a-6l"></a>亦非所出因义不成。<a id="a-6m"></a>复次鞞世师言。<a id="a-6n"></a>第一义中眼等诸入定有自体。<a id="a-6o"></a>何以故。<a id="a-6p"></a>此等能为有觉因故。<a id="a-6q"></a>譬如涅槃。<a id="a-6r"></a>论者言。<a id="a-6s"></a>汝说有觉因者。<a id="a-6t"></a>此因不成。<a id="a-6u"></a>何以故。<a id="a-6v"></a>如焰中水亦为觉因。<a id="a-6w"></a>是故因非一向。<a id="a-6x"></a>今当更说。<a id="a-6y"></a>如偈曰。</p>
  <p id="a6z">有者是常执　　无者是断见</p>
  <p id="a70">是故有智者　　不应依有无</p>
  <p id="a71">释曰。<a id="a-72"></a>彼断常执有何过失。<a id="a-73"></a>法若常者。<a id="a-74"></a>乐应常乐。<a id="a-75"></a>苦应常苦。<a id="a-76"></a>亦无厌苦求乐起于圣道。<a id="a-77"></a>先已有者不须因故。<a id="a-78"></a>法若断者。<a id="a-79"></a>则无染净及苦乐等。<a id="a-7A"></a>虽复受持禁戒空无果故。<a id="a-7B"></a>是皆不然。<a id="a-7C"></a>有无俱者。<a id="a-7D"></a>名为恶见。<a id="a-7E"></a>由此恶见能闭天人趣涅槃门。<a id="a-7F"></a>是故欲出生死旷野者。<a id="a-7G"></a>欲共诸天婇女游戏受乐者。<a id="a-7H"></a>欲断一切受乐。<a id="a-7I"></a>欲受一切戏论。<a id="a-7J"></a>息乐者不应依止有无二见。<a id="a-7K"></a>何以故。<a id="a-7L"></a>依止彼者得断常过故。<a id="a-7M"></a>云何二见是断常过。<a id="a-7N"></a>如偈曰。</p>
  <p id="a7O">若法有自性　　非无即是常</p>
  <p id="a7P">先有而今无　　此即是断过</p>
  <p id="a7Q">释曰。<a id="a-7R"></a>由如是等断常过故。<a id="a-7S"></a>说中道者。<a id="a-7T"></a>应正思惟。<a id="a-7U"></a>依世谛故色等法起。<a id="a-7V"></a>是有觉因。<a id="a-7W"></a>色若未起及已灭者。<a id="a-7X"></a>是无觉因。<a id="a-7Y"></a>第一义中觉自体空。<a id="a-7Z"></a>以无起故非是有见。<a id="a-7a"></a>如幻所作故。<a id="a-7b"></a>不着无见。<a id="a-7c"></a>由如是故不堕二边。<a id="a-7d"></a>此中为遮诸法自性。<a id="a-7e"></a>令人信解。<a id="a-7f"></a>从缘起法不断不常。<a id="a-7g"></a>品义如此。<a id="a-7h"></a>是故得成。<a id="a-7i"></a>如般若波罗蜜经中。<a id="a-7j"></a>佛告极勇猛菩萨言。<a id="a-7k"></a>善男子。<a id="a-7l"></a>色不断不常。<a id="a-7m"></a>如是受想行识不断不常。<a id="a-7n"></a>若色至识不断不常。<a id="a-7o"></a>此是般若波罗蜜又如月灯三昧经偈曰。</p>
  <p id="a7p">有无是二边　　净不净亦尔</p>
  <p id="a7q">是故有智者　　离边不住中</p>
  <p id="a7r">如是等诸修多罗此中应广说。</p>
  <p id="a7s">释观有无品竟。</p>
  <p data-pb></p>
  <h2 id="a7t">释观缚解品第十六</h2>
  <p id="a7u">复次已遮有无离断常过。<a id="a-7v"></a>此中为明空所对治系缚解脱无自性义。<a id="a-7w"></a>此品次生。<a id="a-7x"></a>有人言。<a id="a-7y"></a>第一义中诸内入等定有自体。<a id="a-7z"></a>何以故。<a id="a-80"></a>由彼入等有缚解故。<a id="a-81"></a>此若无者则无缚解。<a id="a-82"></a>如石女儿不可言说。<a id="a-83"></a>是故定知。<a id="a-84"></a>第一义中诸入有体。<a id="a-85"></a>论者言。<a id="a-86"></a>诸行相缚如幻焰梦。<a id="a-87"></a>而彼无智极盲暗者。<a id="a-88"></a>无始已来为我我所执之所吞食。<a id="a-89"></a>贪等烦恼杻械所拘。<a id="a-8A"></a>是故如来为令出离生死囹圄爱见关钥故。<a id="a-8B"></a>于世谛中假名相说。<a id="a-8C"></a>正智起时于彼极重贪等结使得远离故。<a id="a-8D"></a>名为解脱。<a id="a-8E"></a>非第一义作此施设。<a id="a-8F"></a>何以故。<a id="a-8G"></a>第一义中有缚解者。<a id="a-8H"></a>义不然故。<a id="a-8I"></a>如来所说有生死者。<a id="a-8J"></a>但假施设。<a id="a-8K"></a>而无于中实流转者。<a id="a-8L"></a>涅槃亦尔。<a id="a-8M"></a>但假施设。<a id="a-8N"></a>而无于中般涅槃者。<a id="a-8O"></a>见是经故。<a id="a-8P"></a>阿阇梨言。<a id="a-8Q"></a>若定分别有缚解者。<a id="a-8R"></a>今此系缚。<a id="a-8S"></a>为是诸行。<a id="a-8T"></a>为是众生。<a id="a-8U"></a>若是诸行者。<a id="a-8V"></a>为是常耶。<a id="a-8W"></a>是无常乎。<a id="a-8X"></a>二皆不然。<a id="a-8Y"></a>何以故。<a id="a-8Z"></a>若是常者。<a id="a-8a"></a>如偈曰。</p>
  <p id="a8b">若诸行是常　　彼则无流转</p>
  <p id="a8c">释曰。<a id="a-8d"></a>诸行是常令人信者。<a id="a-8e"></a>验则无体。<a id="a-8f"></a>若立常者。<a id="a-8g"></a>则无缚无解。<a id="a-8h"></a>缚解无故法体颠倒。<a id="a-8i"></a>立义有咎。<a id="a-8j"></a>复次诸行是常无流转者。<a id="a-8k"></a>是义云何。<a id="a-8l"></a>诸趣往来先后相续。<a id="a-8m"></a>名为生死。<a id="a-8n"></a>若是常者。<a id="a-8o"></a>诸行则无先后差别。<a id="a-8p"></a>而言流转者。<a id="a-8q"></a>义则不然。<a id="a-8r"></a>复次鞞世师。<a id="a-8s"></a>及自部人言。<a id="a-8t"></a>若诸行常则无起灭先后差别无流转者。<a id="a-8u"></a>今诸行无常应有流转。<a id="a-8v"></a>此亦不然。<a id="a-8w"></a>何以故。<a id="a-8x"></a>如偈曰。</p>
  <p id="a8y">无常无流转</p>
  <p id="a8z">释曰。<a id="a-90"></a>若无常者灭不复起。<a id="a-91"></a>是故。<a id="a-92"></a>诸行五种往来者。<a id="a-93"></a>是则不然。<a id="a-94"></a>复次无常不流转者。<a id="a-95"></a>如外诸行。<a id="a-96"></a>此中立验。<a id="a-97"></a>第一义中内诸行等流转者不然。<a id="a-98"></a>何以故。<a id="a-99"></a>由无常故。<a id="a-9A"></a>如外瓶等。<a id="a-9B"></a>如诸行二种若常若无常流转者俱不然。<a id="a-9C"></a>若汝分别有众生流转者。<a id="a-9D"></a>亦如前答。<a id="a-9E"></a>为此众生常而流转。<a id="a-9F"></a>为无常流转。<a id="a-9G"></a>若俱立者。<a id="a-9H"></a>亦如先说过。<a id="a-9I"></a>是义云何。<a id="a-9J"></a>众生常者则无流转。<a id="a-9K"></a>何以故。<a id="a-9L"></a>不变异故。<a id="a-9M"></a>亦无先后差别故。<a id="a-9N"></a>众生无常亦无流转。<a id="a-9O"></a>何以故。<a id="a-9P"></a>彼已灭者。<a id="a-9Q"></a>无起法故。<a id="a-9R"></a>如偈曰。</p>
  <p id="a9S">众生亦同过</p>
  <p id="a9T">释曰。<a id="a-9U"></a>是故众生若常无常有流转者。<a id="a-9V"></a>亦如前所立诸行验过。<a id="a-9W"></a>复次佛法中人欲令诸行及人是无常者。<a id="a-9X"></a>作如是言。<a id="a-9Y"></a>未起对治道者。<a id="a-9Z"></a>前灭诸行以此为因。<a id="a-9a"></a>后起诸行相续为果。<a id="a-9b"></a>众生亦然。<a id="a-9c"></a>如是诸行流转义成。<a id="a-9d"></a>故我无过。<a id="a-9e"></a>论者言。<a id="a-9f"></a>彼语不善。<a id="a-9g"></a>已灭诸行及与众生。<a id="a-9h"></a>为后刹那作其缘者。<a id="a-9i"></a>如先次第缘中已遮。<a id="a-9j"></a>立义及譬有过失故。<a id="a-9k"></a>此亦如是故我无咎。<a id="a-9l"></a>复次路伽耶陀者言。<a id="a-9m"></a>汝说诸行若常无常皆无流转者。<a id="a-9n"></a>此成我义。<a id="a-9o"></a>云何知耶。<a id="a-9p"></a>如我论中偈曰。</p>
  <p id="a9q">舍摩唯眼见　　一种名丈夫</p>
  <p id="a9r">多闻说后世　　如人言兽迹</p>
  <p id="a9s">汝今极端正　　恣食任所之</p>
  <p id="a9t">过去业皆无　　此身唯行聚</p>
  <p id="a9u">死者竟不还　　此事汝应信</p>
  <p id="a9v">是故当知无一法从此世至后世。<a id="a-9w"></a>亦无人从后世来入胎。<a id="a-9x"></a>若有人言。<a id="a-9y"></a>此胎已前更有前世。<a id="a-9z"></a>云何验知。<a id="a-A0"></a>谓此入胎初觉次前灭心为次第缘。<a id="a-A1"></a>何以故。<a id="a-A2"></a>由觉故。<a id="a-A3"></a>如后起觉。<a id="a-A4"></a>此譬不然。<a id="a-A5"></a>何以故。<a id="a-A6"></a>唯有一觉故。<a id="a-A7"></a>由此一觉乃至未终。<a id="a-A8"></a>常如是住。<a id="a-A9"></a>故无先世。<a id="a-AA"></a>复次亦无后世。<a id="a-AB"></a>以何道理作是说耶。<a id="a-AC"></a>如调达命终心不作后世初入胎心。<a id="a-AD"></a>何以故。<a id="a-AE"></a>命终心故。<a id="a-AF"></a>如阿罗汉命终之心。<a id="a-AG"></a>论者言。<a id="a-AH"></a>诸行流转者。<a id="a-AI"></a>世谛中不遮。<a id="a-AJ"></a>诸行是常计流转者。<a id="a-AK"></a>此亦俱遮。<a id="a-AL"></a>故非成汝所成。<a id="a-AM"></a>复次调达色觉与调达声觉。<a id="a-AN"></a>此非不异。<a id="a-AO"></a>何以故。<a id="a-AP"></a>境界别故。<a id="a-AQ"></a>譬如他人身相续觉。<a id="a-AR"></a>由如是验有譬喻故。<a id="a-AS"></a>非世谛中先世不成。<a id="a-AT"></a>复次非无后世。<a id="a-AU"></a>云何验耶。<a id="a-AV"></a>谓彼有漏命终之心。<a id="a-AW"></a>能续后世初受胎心。<a id="a-AX"></a>何以故。<a id="a-AY"></a>由有漏故。<a id="a-AZ"></a>与彼命终因心别故。<a id="a-Aa"></a>于世谛中义不相违。<a id="a-Ab"></a>复次路伽耶陀者言。<a id="a-Ac"></a>第一义中彼调达觉与一切人觉亦不异。<a id="a-Ad"></a>何以故。<a id="a-Ae"></a>由是觉故。<a id="a-Af"></a>如调达觉。<a id="a-Ag"></a>论者言。<a id="a-Ah"></a>汝语非也。<a id="a-Ai"></a>彼调达觉。<a id="a-Aj"></a>第一义中前已遮故。<a id="a-Ak"></a>又汝言。<a id="a-Al"></a>第一义中与一切人觉不异者。<a id="a-Am"></a>此执不成。<a id="a-An"></a>于世谛中立不异者。<a id="a-Ao"></a>则与世相违。<a id="a-Ap"></a>复次彼阿罗汉命终之心有续念无续念者。<a id="a-Aq"></a>第一义中此皆不成。<a id="a-Ar"></a>譬喻无故。<a id="a-As"></a>成立有过。<a id="a-At"></a>若立无漏心不续后世者。<a id="a-Au"></a>于世谛中成我所成。<a id="a-Av"></a>复次犊子部言。<a id="a-Aw"></a>如我立义阴入界等。<a id="a-Ax"></a>若一若异。<a id="a-Ay"></a>若常无常。<a id="a-Az"></a>皆不可说。<a id="a-B0"></a>人亦如此。<a id="a-B1"></a>汝先所说二种过失不能破我。<a id="a-B2"></a>何以故。<a id="a-B3"></a>如是人者有流转故。<a id="a-B4"></a>论者偈曰。</p>
  <p id="aB5">若人流转者　　诸阴入界中</p>
  <p id="aB6">五种求尽无　　谁为受流转</p>
  <p id="aB7">释曰。<a id="a-B8"></a>无流转故。<a id="a-B9"></a>云何验知。<a id="a-BA"></a>第一义中无人可得。<a id="a-BB"></a>何以故。<a id="a-BC"></a>离五阴外无别体故。<a id="a-BD"></a>犹如兔角。<a id="a-BE"></a>虽实无人而汝谓有。<a id="a-BF"></a>此人我执覆障实慧。<a id="a-BG"></a>如翳眼人见毛轮等。<a id="a-BH"></a>复次偈曰。</p>
  <p id="aBI">若从取至取　　则招无有过</p>
  <p id="aBJ">无取复无有　　其谁当往来</p>
  <p id="aBK">释曰。<a id="a-BL"></a>若从此取向后取者。<a id="a-BM"></a>取体则空。<a id="a-BN"></a>本由取故施设于有取体既空有无所寄无取无有则无质碍。<a id="a-BO"></a>无质碍故无可流转。<a id="a-BP"></a>而汝定谓有往来者。<a id="a-BQ"></a>是则不然。<a id="a-BR"></a>外人言。<a id="a-BS"></a>我中有中有取阴故取义得成。<a id="a-BT"></a>无前过失。<a id="a-BU"></a>异部破言。<a id="a-BV"></a>汝舍中有趣生有时。<a id="a-BW"></a>此二中间无取无有。<a id="a-BX"></a>如前过失。<a id="a-BY"></a>汝不得离。<a id="a-BZ"></a>复次经部等人言。<a id="a-Ba"></a>汝此言者不解我义。<a id="a-Bb"></a>何以故。<a id="a-Bc"></a>此舍及取。<a id="a-Bd"></a>先后刹那同一时故。<a id="a-Be"></a>而言无取无有者。<a id="a-Bf"></a>是义不然。<a id="a-Bg"></a>如汝前言五求尽无谁流转者。<a id="a-Bh"></a>今当答汝有如是人。<a id="a-Bi"></a>何以故。<a id="a-Bj"></a>向后取住故。<a id="a-Bk"></a>此若无者。<a id="a-Bl"></a>不可说向后取中住。<a id="a-Bm"></a>如石女儿。<a id="a-Bn"></a>由有此人从于前取向后取住。<a id="a-Bo"></a>云何验知。<a id="a-Bp"></a>如佛言曰。<a id="a-Bq"></a>我于往昔作顶生王。<a id="a-Br"></a>及善见王。<a id="a-Bs"></a>故知有人从此至彼。<a id="a-Bt"></a>论者言。<a id="a-Bu"></a>如先偈说。<a id="a-Bv"></a>若从取至取。<a id="a-Bw"></a>则招无有过。<a id="a-Bx"></a>此义云何。<a id="a-By"></a>初有之取不作。<a id="a-Bz"></a>后有依止之因。<a id="a-C0"></a>何以故。<a id="a-C1"></a>离有自性有无体故。<a id="a-C2"></a>譬如调达从此一房到彼一房。<a id="a-C3"></a>如汝所言。<a id="a-C4"></a>有彼诸取能成人者。<a id="a-C5"></a>是义不然。<a id="a-C6"></a>何以故。<a id="a-C7"></a>由取故。<a id="a-C8"></a>如余人取。<a id="a-C9"></a>是故偈言。<a id="a-CA"></a>无取复无有。<a id="a-CB"></a>其谁当往来。<a id="a-CC"></a>如是诸行及以众生。<a id="a-CD"></a>第一义中有流转者。<a id="a-CE"></a>是皆不然。<a id="a-CF"></a>复次执有解脱者。<a id="a-CG"></a>亦应观察。<a id="a-CH"></a>此解脱者。<a id="a-CI"></a>为是诸行。<a id="a-CJ"></a>为是众生。<a id="a-CK"></a>为当是人。<a id="a-CL"></a>若言诸行得解脱者。<a id="a-CM"></a>今此诸行。<a id="a-CN"></a>为是常耶。<a id="a-CO"></a>是无常乎。<a id="a-CP"></a>若汝欲令第一义中诸行常者。<a id="a-CQ"></a>是则不然。<a id="a-CR"></a>如偈曰。</p>
  <p id="aCS">诸行涅槃者　　是事终不然</p>
  <p id="aCT">释曰。<a id="a-CU"></a>第一义中以无起故诸行常者。<a id="a-CV"></a>于世谛中亦不成故。<a id="a-CW"></a>若第一义中诸行无常得涅槃者。<a id="a-CX"></a>是亦不然。<a id="a-CY"></a>何以故。<a id="a-CZ"></a>由无常故。<a id="a-Ca"></a>如外地等。<a id="a-Cb"></a>若谓众生得解脱者。<a id="a-Cc"></a>是亦不然。<a id="a-Cd"></a>如偈曰。</p>
  <p id="aCe">众生涅槃者　　是事亦不然</p>
  <p id="aCf">释曰。<a id="a-Cg"></a>若常无常若有分别。<a id="a-Ch"></a>若无分别得涅槃者。<a id="a-Ci"></a>是皆不然。<a id="a-Cj"></a>云何众生是常不得涅槃。<a id="a-Ck"></a>无视听等诸根具故。<a id="a-Cl"></a>譬如虚空。<a id="a-Cm"></a>若非质碍。<a id="a-Cn"></a>又无视听。<a id="a-Co"></a>而是有者。<a id="a-Cp"></a>世所不信。<a id="a-Cq"></a>如石女儿。<a id="a-Cr"></a>若谓无常得涅槃者。<a id="a-Cs"></a>是亦不然。<a id="a-Ct"></a>何以故。<a id="a-Cu"></a>若无常者无解脱义。<a id="a-Cv"></a>如外地等。<a id="a-Cw"></a>已验无常不得解脱。<a id="a-Cx"></a>外人所立法体差别得解脱者。<a id="a-Cy"></a>是皆不成。<a id="a-Cz"></a>立义过故。<a id="a-D0"></a>复次婆私弗多罗言。<a id="a-D1"></a>如我立义。<a id="a-D2"></a>言有人者。<a id="a-D3"></a>不可说常亦非无常。<a id="a-D4"></a>由如是故解脱义成。<a id="a-D5"></a>无如上过。<a id="a-D6"></a>论者言。<a id="a-D7"></a>汝谓第一义中人是实有不可说常及以无常得解脱者。<a id="a-D8"></a>是亦不然。<a id="a-D9"></a>何以故。<a id="a-DA"></a>藉因施设故。<a id="a-DB"></a>譬如瓶等。<a id="a-DC"></a>如是则破。<a id="a-DD"></a>若实法者亦是无常。<a id="a-DE"></a>譬如色等。<a id="a-DF"></a>由此验故。<a id="a-DG"></a>汝立实人者。<a id="a-DH"></a>则为可说。<a id="a-DI"></a>体是无常。<a id="a-DJ"></a>汝言法体差别不可说者。<a id="a-DK"></a>此言则坏。<a id="a-DL"></a>立义过故。<a id="a-DM"></a>复次无余涅槃一刹那时。<a id="a-DN"></a>人若有体即是常过。<a id="a-DO"></a>人若无体即是断过。<a id="a-DP"></a>若言无余涅槃彼刹那时不可说人有体无体者。<a id="a-DQ"></a>此则与我中论义同。<a id="a-DR"></a>如经偈说。</p>
  <p id="aDS">解脱若有我　　有我即是常</p>
  <p id="aDT">解脱若无我　　无我即无常</p>
  <p id="aDU">复次此中立验。<a id="a-DV"></a>第一义中缘人之觉无实境界。<a id="a-DW"></a>何以故。<a id="a-DX"></a>由觉故。<a id="a-DY"></a>譬如缘瓶等觉。<a id="a-DZ"></a>由验彼人无一物故。<a id="a-Da"></a>第一义中则无解脱。<a id="a-Db"></a>若汝定言人是实法。<a id="a-Dc"></a>何以故。<a id="a-Dd"></a>由可识故。<a id="a-De"></a>譬如色等者。<a id="a-Df"></a>此义不然。<a id="a-Dg"></a>无常等物。<a id="a-Dh"></a>同是可识。<a id="a-Di"></a>无别体故。<a id="a-Dj"></a>如兔角等因非一向。<a id="a-Dk"></a>复次自部人言。<a id="a-Dl"></a>由因缘故。<a id="a-Dm"></a>展转相续。<a id="a-Dn"></a>诸行增长。<a id="a-Do"></a>若与贪等。<a id="a-Dp"></a>烦恼共起。<a id="a-Dq"></a>障碍善趣。<a id="a-Dr"></a>贪等有故。<a id="a-Ds"></a>缚义得成。<a id="a-Dt"></a>若被缚者。<a id="a-Du"></a>听闻正法。<a id="a-Dv"></a>正念思惟。<a id="a-Dw"></a>发生明慧。<a id="a-Dx"></a>除无智暗。<a id="a-Dy"></a>得离贪等。<a id="a-Dz"></a>名为解脱。<a id="a-E0"></a>以是义故。<a id="a-E1"></a>缚脱得成。<a id="a-E2"></a>汝云何言。<a id="a-E3"></a>无缚无解。<a id="a-E4"></a>论者偈曰。</p>
  <p id="aE5">诸行生灭相　　不缚亦不解</p>
  <p id="aE6">众生如前说　　不缚亦不解</p>
  <p id="aE7">释曰。<a id="a-E8"></a>如先已说。<a id="a-E9"></a>诸行是常。<a id="a-EA"></a>诸行无常。<a id="a-EB"></a>皆无流转。<a id="a-EC"></a>如外地等。<a id="a-ED"></a>今亦如是。<a id="a-EE"></a>诸行众生若常无常有缚解者。<a id="a-EF"></a>此皆不然。<a id="a-EG"></a>如外地等。<a id="a-EH"></a>是故诸部如所分别。<a id="a-EI"></a>第一义中一切诸行流转涅槃者。<a id="a-EJ"></a>此皆不然。<a id="a-EK"></a>其执云何。<a id="a-EL"></a>彼谓诸行新新灭坏。<a id="a-EM"></a>或初如是住。<a id="a-EN"></a>乃至后时方有坏者。<a id="a-EO"></a>或谓不可说常及无常者。<a id="a-EP"></a>此诸行等皆无流转及般涅槃。<a id="a-EQ"></a>何以故。<a id="a-ER"></a>是起灭故。<a id="a-ES"></a>譬如瓶等。<a id="a-ET"></a>如先偈言。<a id="a-EU"></a>诸行起灭者。<a id="a-EV"></a>不缚亦不解。<a id="a-EW"></a>众生如前说。<a id="a-EX"></a>不缚亦不解。<a id="a-EY"></a>诸行无住。<a id="a-EZ"></a>何以故。<a id="a-Ea"></a>刹那刹那别时而起。<a id="a-Eb"></a>此相位中有缚解者。<a id="a-Ec"></a>此义不然。<a id="a-Ed"></a>如前已说。<a id="a-Ee"></a>汝言诸行与贪俱起者。<a id="a-Ef"></a>此已灭故。<a id="a-Eg"></a>已灭之法得解脱者。<a id="a-Eh"></a>是则不然。<a id="a-Ei"></a>未来当起诸行刹那得解脱者。<a id="a-Ej"></a>此亦不然。<a id="a-Ek"></a>以相违故。<a id="a-El"></a>偈言诸行起灭者。<a id="a-Em"></a>无缚解故。<a id="a-En"></a>复次阿毗昙人言。<a id="a-Eo"></a>如我俱舍论偈曰。<a id="a-Ep"></a>无学心生时。<a id="a-Eq"></a>诸障得解脱。<a id="a-Er"></a>汝云何言都无缚解。<a id="a-Es"></a>论者言。<a id="a-Et"></a>彼生时者。<a id="a-Eu"></a>若有染污。<a id="a-Ev"></a>若无染污。<a id="a-Ew"></a>俱无解脱。<a id="a-Ex"></a>有过失故。<a id="a-Ey"></a>不可说者。<a id="a-Ez"></a>彼染污时亦如上生时。<a id="a-F0"></a>若有染污若无染污。<a id="a-F1"></a>俱无解脱。<a id="a-F2"></a>不可说故。<a id="a-F3"></a>复次经部人言。<a id="a-F4"></a>相续道中有缚解故无过。<a id="a-F5"></a>论者言。<a id="a-F6"></a>彼相续者。<a id="a-F7"></a>无实体故。<a id="a-F8"></a>相续道中若有染污若无染污。<a id="a-F9"></a>亦无解脱。<a id="a-FA"></a>如前已破。<a id="a-FB"></a>于世谛中缚解成故。<a id="a-FC"></a>无断灭过。<a id="a-FD"></a>若执众生有缚解者。<a id="a-FE"></a>今答此义。<a id="a-FF"></a>如前偈说。<a id="a-FG"></a>众生无体故。<a id="a-FH"></a>缚解法亦无。<a id="a-FI"></a>又如偈说。<a id="a-FJ"></a>诸行常无常。<a id="a-FK"></a>皆无缚无解。<a id="a-FL"></a>众生常无常。<a id="a-FM"></a>亦无缚无解。<a id="a-FN"></a>此意正尔。<a id="a-FO"></a>复有人言。<a id="a-FP"></a>有彼众生没在诸取。<a id="a-FQ"></a>故名为缚。<a id="a-FR"></a>此缚息故名得解脱。<a id="a-FS"></a>然此众生常以无常皆不可说。<a id="a-FT"></a>先言诸行若常无常皆有过者。<a id="a-FU"></a>我无此咎。<a id="a-FV"></a>论者偈曰。</p>
  <p id="aFW">若为诸取缚　　缚者无解脱</p>
  <p id="aFX">释曰。<a id="a-FY"></a>因诸取故说为取者。<a id="a-FZ"></a>此人正为诸取缚故。<a id="a-Fa"></a>名解脱者。<a id="a-Fb"></a>义则不然。<a id="a-Fc"></a>缚解二法性相违故。<a id="a-Fd"></a>复次第一义中调达之取。<a id="a-Fe"></a>此取不作彼调达者。<a id="a-Ff"></a>何以故。<a id="a-Fg"></a>由取故如耶。<a id="a-Fh"></a>若取若定如此先无其取而有彼者。<a id="a-Fi"></a>义则不然。<a id="a-Fj"></a>如偈曰。</p>
  <p id="aFk">无取故无缚　　何位人可缚</p>
  <p id="aFl">释曰。<a id="a-Fm"></a>若离取位无别人位。<a id="a-Fn"></a>以是义故。<a id="a-Fo"></a>无人可缚。<a id="a-Fp"></a>偈意如此。<a id="a-Fq"></a>复有人言。<a id="a-Fr"></a>定有众生是其可缚。<a id="a-Fs"></a>何以故。<a id="a-Ft"></a>由有缚故。<a id="a-Fu"></a>如有杻械枷锁等具幽禁彼人。<a id="a-Fv"></a>由此诸取为能缚故。<a id="a-Fw"></a>知有众生是其可缚。<a id="a-Fx"></a>论者偈曰。</p>
  <p id="aFy">若缚者先缚　　可言缚能缚</p>
  <p id="aFz">而先实无缚　　去来中已遮</p>
  <p id="aG0">释曰。<a id="a-G1"></a>汝谓先有缚具故有可缚众生。<a id="a-G2"></a>而缚者之先实无缚具。<a id="a-G3"></a>云何验耶。<a id="a-G4"></a>由调达无缚何以故。<a id="a-G5"></a>以同时故。<a id="a-G6"></a>如调达体。<a id="a-G7"></a>复次已缚者不缚。<a id="a-G8"></a>何以故。<a id="a-G9"></a>已被缚故。<a id="a-GA"></a>已被缚者不复更缚。<a id="a-GB"></a>如不解脱未缚者亦不缚。<a id="a-GC"></a>何以故。<a id="a-GD"></a>以无缚故。<a id="a-GE"></a>如解脱者。<a id="a-GF"></a>缚时亦不缚。<a id="a-GG"></a>何以故。<a id="a-GH"></a>彼缚时者。<a id="a-GI"></a>一分已缚。<a id="a-GJ"></a>一分未缚。<a id="a-GK"></a>有二过故。<a id="a-GL"></a>复次不可说者。<a id="a-GM"></a>亦无缚义。<a id="a-GN"></a>何以故。<a id="a-GO"></a>不可说故。<a id="a-GP"></a>如解脱时是已脱者。<a id="a-GQ"></a>此则不然。<a id="a-GR"></a>复次去来品中。<a id="a-GS"></a>已广分别已去未去及以去时有初发者。<a id="a-GT"></a>三皆不然。<a id="a-GU"></a>此亦如是。<a id="a-GV"></a>已缚未。<a id="a-GW"></a>缚及以缚时有缚初起者。<a id="a-GX"></a>三皆不然。<a id="a-GY"></a>云何不然。<a id="a-GZ"></a>彼已缚者有更缚初起。<a id="a-Ga"></a>义则不然。<a id="a-Gb"></a>何以故。<a id="a-Gc"></a>由已缚故。<a id="a-Gd"></a>譬如久已缚者。<a id="a-Ge"></a>彼未缚者有缚初起。<a id="a-Gf"></a>是亦不然。<a id="a-Gg"></a>何以故。<a id="a-Gh"></a>由未缚故。<a id="a-Gi"></a>譬如久解脱者。<a id="a-Gj"></a>若谓缚时有缚初起者。<a id="a-Gk"></a>是亦不然。<a id="a-Gl"></a>何以故。<a id="a-Gm"></a>二俱过故。<a id="a-Gn"></a>及不可说故。<a id="a-Go"></a>如解脱时。<a id="a-Gp"></a>问曰。<a id="a-Gq"></a>我意定谓有如是缚。<a id="a-Gr"></a>何以故。<a id="a-Gs"></a>有相违故。<a id="a-Gt"></a>譬如智慧对治无知缚。<a id="a-Gu"></a>对治者。<a id="a-Gv"></a>所谓解脱。<a id="a-Gw"></a>由解脱故缚则非无。<a id="a-Gx"></a>答曰。<a id="a-Gy"></a>若汝定谓。<a id="a-Gz"></a>有解脱者。<a id="a-H0"></a>为已缚者。<a id="a-H1"></a>为未缚者。<a id="a-H2"></a>为正缚时有解脱耶。<a id="a-H3"></a>三皆不然。<a id="a-H4"></a>如偈曰。</p>
  <p id="aH5">缚者则无脱</p>
  <p id="aH6">释曰。<a id="a-H7"></a>缚对治道未起之时。<a id="a-H8"></a>此名为缚。<a id="a-H9"></a>不得名脱。<a id="a-HA"></a>何以故。<a id="a-HB"></a>无对治故。<a id="a-HC"></a>如具缚者。<a id="a-HD"></a>偈曰。</p>
  <p id="aHE">未缚者无脱</p>
  <p id="aHF">释曰。<a id="a-HG"></a>由缚空故。<a id="a-HH"></a>缚空者。<a id="a-HI"></a>于世谛中缚无体故。<a id="a-HJ"></a>如久解脱者。<a id="a-HK"></a>若谓脱时名解脱者。<a id="a-HL"></a>谁是脱时。<a id="a-HM"></a>汝应定说。<a id="a-HN"></a>若已缚者名为脱时。<a id="a-HO"></a>是亦不然。<a id="a-HP"></a>偈曰。</p>
  <p id="aHQ">缚时有脱者　　缚脱则一时</p>
  <p id="aHR">释曰。<a id="a-HS"></a>缚脱同时不欲如此。<a id="a-HT"></a>是故彼人。<a id="a-HU"></a>复欲取缚。<a id="a-HV"></a>复欲取解。<a id="a-HW"></a>若如此者。<a id="a-HX"></a>有缚解过。<a id="a-HY"></a>不能避故。<a id="a-HZ"></a>由如是故。<a id="a-Ha"></a>第一义中有解脱者。<a id="a-Hb"></a>此义不然。<a id="a-Hc"></a>如汝上言。<a id="a-Hd"></a>有相违故。<a id="a-He"></a>及对治者。<a id="a-Hf"></a>此因譬喻二皆不成。<a id="a-Hg"></a>立义有过。<a id="a-Hh"></a>外人言。<a id="a-Hi"></a>第一义中解脱是有。<a id="a-Hj"></a>何以故。<a id="a-Hk"></a>求解脱者有希望故。<a id="a-Hl"></a>果若无者。<a id="a-Hm"></a>终不为彼起希望心。<a id="a-Hn"></a>譬如屯度婆蛇顶珠。<a id="a-Ho"></a>由定有故。<a id="a-Hp"></a>求解脱者起希望心。<a id="a-Hq"></a>如偈曰。</p>
  <p id="aHr">我灭无诸取　　我当得涅槃</p>
  <p id="aHs">释曰。<a id="a-Ht"></a>云何当知有涅槃耶。<a id="a-Hu"></a>譬如薪上火灭。<a id="a-Hv"></a>是故定有涅槃可得。<a id="a-Hw"></a>论者言。<a id="a-Hx"></a>汝谓我灭无诸取我当得涅槃者。<a id="a-Hy"></a>此执不然。<a id="a-Hz"></a>如偈曰。</p>
  <p id="aI0">受如是执者　　此执为不善</p>
  <p id="aI1">释曰。<a id="a-I2"></a>若起如是缘取我当得涅槃者。<a id="a-I3"></a>此非善执。<a id="a-I4"></a>何以故。<a id="a-I5"></a>此不善执障解脱故。<a id="a-I6"></a>偈意正尔。<a id="a-I7"></a>复次取无自体。<a id="a-I8"></a>而计取为境缘。<a id="a-I9"></a>此所起邪分别智名不善执。<a id="a-IA"></a>是故汝言。<a id="a-IB"></a>求解脱者有希望故。<a id="a-IC"></a>以此为因者。<a id="a-ID"></a>此因不成。<a id="a-IE"></a>如是谛观诸行众生。<a id="a-IF"></a>及彼人等有缚脱者。<a id="a-IG"></a>此皆不然。<a id="a-IH"></a>如阿阇梨教诸学者。<a id="a-II"></a>说此偈曰。</p>
  <p id="aIJ">不应舍生死　　不应立涅槃</p>
  <p id="aIK">生死及涅槃　　无二无分别</p>
  <p id="aIL">释曰。<a id="a-IM"></a>第一义中生死涅槃一相无差别。<a id="a-IN"></a>如虚空相故。<a id="a-IO"></a>无分别智境故。<a id="a-IP"></a>不集不散。<a id="a-IQ"></a>非实法故。<a id="a-IR"></a>是故不应作是分别。<a id="a-IS"></a>舍离生死安置涅槃。<a id="a-IT"></a>若立若谤者。<a id="a-IU"></a>皆分别智。<a id="a-IV"></a>自在可得物境界故。<a id="a-IW"></a>若是可得物境界者。<a id="a-IX"></a>此等皆是集散法故。<a id="a-IY"></a>复次或有众生堪以涅槃而教化者。<a id="a-IZ"></a>诱引彼故说有涅槃。<a id="a-Ia"></a>云何安立。<a id="a-Ib"></a>但于未来不善诸行分别不起烦恼息相。<a id="a-Ic"></a>是则名为寂灭涅槃。<a id="a-Id"></a>故名安立。<a id="a-Ie"></a>又为令彼厌离生死。<a id="a-If"></a>作如是言。<a id="a-Ig"></a>生死苦多。<a id="a-Ih"></a>汝应舍离。<a id="a-Ii"></a>何以故。<a id="a-Ij"></a>诸行展转从缘起者。<a id="a-Ik"></a>自体无实。<a id="a-Il"></a>如幻梦焰。<a id="a-Im"></a>即说此等名为生死。<a id="a-In"></a>舍离此故名为涅槃。<a id="a-Io"></a>世谛门中作如是说。<a id="a-Ip"></a>非第一义。<a id="a-Iq"></a>何以故。<a id="a-Ir"></a>第一义中诸行空故。<a id="a-Is"></a>烦恼息相名涅槃者。<a id="a-It"></a>此等亦无。<a id="a-Iu"></a>不应置立别有涅槃。<a id="a-Iv"></a>由彼诸行自体无起。<a id="a-Iw"></a>本来寂灭如涅槃故。<a id="a-Ix"></a>而欲安立为涅槃者。<a id="a-Iy"></a>此义不然。<a id="a-Iz"></a>舍生死者。<a id="a-J0"></a>亦不应尔。<a id="a-J1"></a>如前偈言。<a id="a-J2"></a>不应舍生死。<a id="a-J3"></a>不应立涅槃。<a id="a-J4"></a>生死及涅槃。<a id="a-J5"></a>无二无分别。<a id="a-J6"></a>应如是解生死涅槃。<a id="a-J7"></a>第一义中无差别故。<a id="a-J8"></a>若谓此二境界差别。<a id="a-J9"></a>由境别故慧亦别者。<a id="a-JA"></a>二俱不然。<a id="a-JB"></a>如彼外人品初所说。<a id="a-JC"></a>第一义中有是生死有缚解故以为因者。<a id="a-JD"></a>此义不成。<a id="a-JE"></a>由彼说验成立法者。<a id="a-JF"></a>论者前来已与彼过。<a id="a-JG"></a>令他解悟生死涅槃空无所有。<a id="a-JH"></a>是此品义。<a id="a-JI"></a>是故得成。<a id="a-JJ"></a>如般若波罗蜜经中。<a id="a-JK"></a>佛告极勇猛菩萨言。<a id="a-JL"></a>善男子。<a id="a-JM"></a>色无缚无脱。<a id="a-JN"></a>受想行识无缚无脱。<a id="a-JO"></a>若色至识无缚无脱。<a id="a-JP"></a>是名般若波罗蜜。<a id="a-JQ"></a>又如梵王所问经说。<a id="a-JR"></a>佛言。<a id="a-JS"></a>梵王。<a id="a-JT"></a>我不得生死。<a id="a-JU"></a>不得涅槃。<a id="a-JV"></a>何以故。<a id="a-JW"></a>言生死者。<a id="a-JX"></a>但是如来假施设故。<a id="a-JY"></a>而无一人于中流转。<a id="a-JZ"></a>说涅槃者。<a id="a-Ja"></a>亦假施设。<a id="a-Jb"></a>而无一人般涅槃者。<a id="a-Jc"></a>如是等诸修多罗此中应广说。</p>
  <p id="aJd">释观缚解品竟。</p>
 </body>
</html>