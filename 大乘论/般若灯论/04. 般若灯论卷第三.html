<!doctype html>
<html id="z3IBVT2ye" data-ver="1628">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">般若灯论卷第三</h1>
  <h2 id="a2">释观去来品第二</h2>
  <p id="a3">复次初品已说一切法体无起对治。<a id="a-4"></a>令人信解。<a id="a-5"></a>今复次明不来不去缘起差别。<a id="a-6"></a>使物识知。<a id="a-7"></a>遮彼义故。<a id="a-8"></a>第二品起。<a id="a-9"></a>此义云何。<a id="a-A"></a>世间法中。<a id="a-B"></a>言说自在。<a id="a-C"></a>于所作事。<a id="a-D"></a>深起爱染。<a id="a-E"></a>今欲拔彼执着箭故。<a id="a-F"></a>遮一行相。<a id="a-G"></a>此外施为。<a id="a-H"></a>即易可破。<a id="a-I"></a>彼所谓者。<a id="a-J"></a>外人言。<a id="a-K"></a>应有如是内入体起。<a id="a-L"></a>何以故。<a id="a-M"></a>彼境界差别可言说故。<a id="a-N"></a>若无此起彼境界差别。<a id="a-O"></a>则不可言说。<a id="a-P"></a>如石女儿不可说。<a id="a-Q"></a>彼有来有去。<a id="a-R"></a>若提婆达多耶若达多则不如是。<a id="a-S"></a>由此譬喻。<a id="a-T"></a>自他诸法起义得成。<a id="a-U"></a>论者言。<a id="a-V"></a>若施戒禅等。<a id="a-W"></a>多修习故。<a id="a-X"></a>自性起成。<a id="a-Y"></a>或行及住。<a id="a-Z"></a>世间所解此成。<a id="a-a"></a>已复成过。<a id="a-b"></a>如在定者。<a id="a-c"></a>以慧眼观。<a id="a-d"></a>彼施戒等。<a id="a-e"></a>行及不行。<a id="a-f"></a>第一义中。<a id="a-g"></a>体不可得。<a id="a-h"></a>彼境界差别可言说。<a id="a-i"></a>因义不成故。<a id="a-j"></a>如遮行起行亦同破。<a id="a-k"></a>复次若谓我立因种共汝同解分别俱成者。<a id="a-l"></a>此义不然。<a id="a-m"></a>何以故。<a id="a-n"></a>彼俱成因。<a id="a-o"></a>验无体故。<a id="a-p"></a>如是异执有验。<a id="a-q"></a>违彼因义故。<a id="a-r"></a>复次若第一义中。<a id="a-s"></a>谓有去者。<a id="a-t"></a>彼已去未去去处三应可得。<a id="a-u"></a>如偈曰。</p>
  <p id="av">已去不应受</p>
  <p id="aw">释曰。<a id="a-x"></a>谓去法已谢故。<a id="a-y"></a>此义自他俱解。<a id="a-z"></a>不须成立。<a id="a-10"></a>偈曰。</p>
  <p id="a11">未去亦不受</p>
  <p id="a12">释曰。<a id="a-13"></a>由去者故。<a id="a-14"></a>如已去者。<a id="a-15"></a>义意如此。<a id="a-16"></a>复次云何未去。<a id="a-17"></a>谓彼去者。<a id="a-18"></a>未有起作。<a id="a-19"></a>以彼法未去故。<a id="a-1A"></a>能成所成法自在俱得成。<a id="a-1B"></a>以法体法相欲去者。<a id="a-1C"></a>譬喻验故。<a id="a-1D"></a>此复云何。<a id="a-1E"></a>以未去亦不受。<a id="a-1F"></a>此义成立。<a id="a-1G"></a>何以故。<a id="a-1H"></a>以未去故。<a id="a-1I"></a>譬如余欲去者。<a id="a-1J"></a>复次优楼佉弟子言。<a id="a-1K"></a>何等未去。<a id="a-1L"></a>为如提婆达多未去为去如是不受耶。<a id="a-1M"></a>为如提婆达多去作不去令他解耶。<a id="a-1N"></a>论者言。<a id="a-1O"></a>何因缘故。<a id="a-1P"></a>作如此问。<a id="a-1Q"></a>外人言。<a id="a-1R"></a>若汝意欲受先分别则成我义。<a id="a-1S"></a>若汝意欲受后分别则违汝因义。<a id="a-1T"></a>是故非先因义不成。<a id="a-1U"></a>复次我立实外别有去法。<a id="a-1V"></a>汝言非者。<a id="a-1W"></a>是语不然。<a id="a-1X"></a>实外有去。<a id="a-1Y"></a>云何成立。<a id="a-1Z"></a>谓自体外句义和合调达境界有去。<a id="a-1a"></a>调达我意如是以缘随转故如和合调达应如是知。<a id="a-1b"></a>论者言。<a id="a-1c"></a>若世谛中有去和合。<a id="a-1d"></a>提婆达多显自体外有句义和合。<a id="a-1e"></a>彼境界故生其去觉。<a id="a-1f"></a>令他解者。<a id="a-1g"></a>于世谛中成已复成过。<a id="a-1h"></a>何以故。<a id="a-1i"></a>但有处边刹那刹那前后差别。<a id="a-1j"></a>名为和合。<a id="a-1k"></a>调达名者。<a id="a-1l"></a>唯是行聚。<a id="a-1m"></a>自既无体。<a id="a-1n"></a>何有别去。<a id="a-1o"></a>与彼合耶。<a id="a-1p"></a>如是慧者。<a id="a-1q"></a>我意所欲。<a id="a-1r"></a>复次去名句义与调达合。<a id="a-1s"></a>第一义中。<a id="a-1t"></a>无譬喻故。<a id="a-1u"></a>体不可得。<a id="a-1v"></a>如是彼世谛中。<a id="a-1w"></a>亦违道理。<a id="a-1x"></a>何况第一义谛中耶。<a id="a-1y"></a>此等过失。<a id="a-1z"></a>汝不得离。<a id="a-20"></a>复次经部师言。<a id="a-21"></a>因欲起动生彼风界及四大造。<a id="a-22"></a>名为身聚。<a id="a-23"></a>处边无间。<a id="a-24"></a>前后起灭。<a id="a-25"></a>说名为去。<a id="a-26"></a>若谓别有外去法者。<a id="a-27"></a>是义不然。<a id="a-28"></a>何以故。<a id="a-29"></a>随所起处起者即灭故。<a id="a-2A"></a>譬如火焰惑者谓去。<a id="a-2B"></a>其实非也。<a id="a-2C"></a>第一义中。<a id="a-2D"></a>亦无去时。<a id="a-2E"></a>汝于第一义中。<a id="a-2F"></a>遮彼去者。<a id="a-2G"></a>成所成过。<a id="a-2H"></a>论者言。<a id="a-2I"></a>以遮起故。<a id="a-2J"></a>汝说方便。<a id="a-2K"></a>此义不成。<a id="a-2L"></a>何以故。<a id="a-2M"></a>焰等去迷智同迷故彼去者去异亦欲遮故。<a id="a-2N"></a>又世间智人。<a id="a-2O"></a>于汝所执。<a id="a-2P"></a>不欢喜故。<a id="a-2Q"></a>复次僧佉人言。<a id="a-2R"></a>如我法中。<a id="a-2S"></a>动尘偏增。<a id="a-2T"></a>果则转了。<a id="a-2U"></a>彼未去者说为去故。<a id="a-2V"></a>论者言彼执了等。<a id="a-2W"></a>先已遮故。<a id="a-2X"></a>去义不成。<a id="a-2Y"></a>此唯分别。<a id="a-2Z"></a>复次诸说去者。<a id="a-2a"></a>闻前过失。<a id="a-2b"></a>心生怖畏。<a id="a-2c"></a>共立义言。<a id="a-2d"></a>去时去故。<a id="a-2e"></a>无前过失。<a id="a-2f"></a>此义决定。<a id="a-2g"></a>论者偈曰。</p>
  <p id="a2h">离已去未去　　去时亦不受</p>
  <p id="a2i">释曰。<a id="a-2j"></a>此义云何。<a id="a-2k"></a>彼去时不可得故。<a id="a-2l"></a>若有去时。<a id="a-2m"></a>为已去耶。<a id="a-2n"></a>为未去耶。<a id="a-2o"></a>若半去半未去。<a id="a-2p"></a>二俱有过。<a id="a-2q"></a>外人言。<a id="a-2r"></a>汝言去时亦不受者。<a id="a-2s"></a>是义不然。<a id="a-2t"></a>何以故。<a id="a-2u"></a>此应受故。<a id="a-2v"></a>云何知耶。<a id="a-2w"></a>彼处举足下足相貌。<a id="a-2x"></a>名为去时。<a id="a-2y"></a>如偈曰。</p>
  <p id="a2z">非已去未去　　彼处去时去</p>
  <p id="a30">释曰。<a id="a-31"></a>我所欲者。<a id="a-32"></a>去时有故。<a id="a-33"></a>去义得成。<a id="a-34"></a>复次有人言。<a id="a-35"></a>若有去处。<a id="a-36"></a>彼可说有去。<a id="a-37"></a>如是言说。<a id="a-38"></a>音声有体。<a id="a-39"></a>以作与依止。<a id="a-3A"></a>不相离故。<a id="a-3B"></a>已去未去者。<a id="a-3C"></a>不说遮去。<a id="a-3D"></a>此不相应。<a id="a-3E"></a>汝说去时不受。<a id="a-3F"></a>义既不成。<a id="a-3G"></a>已去未去。<a id="a-3H"></a>此亦不破。<a id="a-3I"></a>论者偈曰。</p>
  <p id="a3J">若去时去者　　云何有是义</p>
  <p id="a3K">释曰。<a id="a-3L"></a>如汝所欲。<a id="a-3M"></a>去时去者。<a id="a-3N"></a>此义不成。<a id="a-3O"></a>何以故。<a id="a-3P"></a>以去者故。<a id="a-3Q"></a>如已去者。<a id="a-3R"></a>先已破故。<a id="a-3S"></a>复次若定分别去时去者。<a id="a-3T"></a>为已去中有去。<a id="a-3U"></a>为未去中有去。<a id="a-3V"></a>为异此二有去处耶。<a id="a-3W"></a>如先说过。<a id="a-3X"></a>复次第一义中。<a id="a-3Y"></a>去时去者验无体故。<a id="a-3Z"></a>此义云何。<a id="a-3a"></a>偈曰。</p>
  <p id="a3b">去时去空故　　去时去不然</p>
  <p id="a3c">释曰。<a id="a-3d"></a>如问马枥。<a id="a-3e"></a>是谁马枥。<a id="a-3f"></a>答彼有马者。<a id="a-3g"></a>又问谁马。<a id="a-3h"></a>答彼有枥者。<a id="a-3i"></a>如是问何等为去时。<a id="a-3j"></a>答彼处去。<a id="a-3k"></a>问何处去。<a id="a-3l"></a>答彼去时。<a id="a-3m"></a>俱不明了。<a id="a-3n"></a>或谓无始世谛所解去时。<a id="a-3o"></a>于彼第一义中。<a id="a-3p"></a>欲成立去。<a id="a-3q"></a>是义不然。<a id="a-3r"></a>何以故。<a id="a-3s"></a>此一去业属彼去时此外何处更别有去而言于彼去时去耶。<a id="a-3t"></a>是故汝说第一义中诸内入起及彼境界差别言说。<a id="a-3u"></a>又引提婆达等为喻。<a id="a-3v"></a>立义因譬三皆不成。<a id="a-3w"></a>第一义中以无体故。<a id="a-3x"></a>或谓如是去业。<a id="a-3y"></a>不属去时。<a id="a-3z"></a>以不属故。<a id="a-40"></a>安置去名。<a id="a-41"></a>彼有体故。<a id="a-42"></a>非因不成者。<a id="a-43"></a>如偈曰。</p>
  <p id="a44">说去时去者</p>
  <p id="a45">释曰。<a id="a-46"></a>去时兼去。<a id="a-47"></a>此义应尔。<a id="a-48"></a>而言无去者。<a id="a-49"></a>此执有过。<a id="a-4A"></a>是故偈曰。</p>
  <p id="a4B">去时中无去</p>
  <p id="a4C">释曰。<a id="a-4D"></a>于去时中。<a id="a-4E"></a>若无去者。<a id="a-4F"></a>则不可说。<a id="a-4G"></a>以为去时。<a id="a-4H"></a>去时无去者。<a id="a-4I"></a>世间不信受。<a id="a-4J"></a>是故去业摄属去时。<a id="a-4K"></a>与时和合义必定尔。<a id="a-4L"></a>汝言无去有异去者。<a id="a-4M"></a>是义不然。<a id="a-4N"></a>有过失故。<a id="a-4O"></a>若汝欲避如前过咎。<a id="a-4P"></a>执言去与去时。<a id="a-4Q"></a>和合复如是行去者。<a id="a-4R"></a>此义不然。<a id="a-4S"></a>如偈曰。</p>
  <p id="a4T">去和合去时　　去者唯分别</p>
  <p id="a4U">释曰。<a id="a-4V"></a>第一义中。<a id="a-4W"></a>去和合等。<a id="a-4X"></a>皆不可得。<a id="a-4Y"></a>但忆想分别故。<a id="a-4Z"></a>若定如此。<a id="a-4a"></a>得何等过。<a id="a-4b"></a>偈曰。</p>
  <p id="a4c">若去时中去　　复及此行去</p>
  <p id="a4d">则堕二去过　　此义则不然</p>
  <p id="a4e">释曰。<a id="a-4f"></a>此谓于世谛中。<a id="a-4g"></a>义不然故。<a id="a-4h"></a>复次偈曰。</p>
  <p id="a4i">若有二去法　　则有二去者</p>
  <p id="a4j">释曰。<a id="a-4k"></a>何因缘故。<a id="a-4l"></a>作如此遮。<a id="a-4m"></a>若有二法。<a id="a-4n"></a>则有二者。<a id="a-4o"></a>偈曰。</p>
  <p id="a4p">离去者有去　　是义则不然</p>
  <p id="a4q">释曰。<a id="a-4r"></a>为是义故。<a id="a-4s"></a>此不应尔。<a id="a-4t"></a>如前过咎。<a id="a-4u"></a>应清净故。<a id="a-4v"></a>此复云何。<a id="a-4w"></a>如是一去。<a id="a-4x"></a>于世谛中。<a id="a-4y"></a>观彼去者。<a id="a-4z"></a>去时得成。<a id="a-50"></a>第一义中。<a id="a-51"></a>与此相违。<a id="a-52"></a>如是彼境界差别言说。<a id="a-53"></a>及譬喻等。<a id="a-54"></a>验无体故。<a id="a-55"></a>内入不起。<a id="a-56"></a>无来无去。<a id="a-57"></a>缘起得成。<a id="a-58"></a>复次毗伽罗论者言。<a id="a-59"></a>我所立义。<a id="a-5A"></a>无前过失。<a id="a-5B"></a>何以故。<a id="a-5C"></a>唯有一行。<a id="a-5D"></a>自体去故。<a id="a-5E"></a>彼处行时。<a id="a-5F"></a>即名为去。<a id="a-5G"></a>彼行作者。<a id="a-5H"></a>名为去者。<a id="a-5I"></a>是故汝言。<a id="a-5J"></a>有二去者。<a id="a-5K"></a>及二去法。<a id="a-5L"></a>此过不然。<a id="a-5M"></a>论者言。<a id="a-5N"></a>第一义中。<a id="a-5O"></a>遮彼去故。<a id="a-5P"></a>时则无体。<a id="a-5Q"></a>时无体故。<a id="a-5R"></a>去亦不成。<a id="a-5S"></a>于世谛中。<a id="a-5T"></a>处边无间。<a id="a-5U"></a>行聚续起。<a id="a-5V"></a>名为去者。<a id="a-5W"></a>观察去时。<a id="a-5X"></a>实无自体。<a id="a-5Y"></a>此不相应。<a id="a-5Z"></a>复有人言。<a id="a-5a"></a>决定有去。<a id="a-5b"></a>如是应知。<a id="a-5c"></a>此义云何。<a id="a-5d"></a>彼依止有故。<a id="a-5e"></a>若此依止无。<a id="a-5f"></a>彼则不有。<a id="a-5g"></a>如石女儿。<a id="a-5h"></a>倒行等事。<a id="a-5i"></a>去依去者。<a id="a-5j"></a>相貌云何。<a id="a-5k"></a>谓提婆达多。<a id="a-5l"></a>是故若依止有。<a id="a-5m"></a>彼去则有。<a id="a-5n"></a>以因得成故。<a id="a-5o"></a>如是诸内入起。<a id="a-5p"></a>及去未去等。<a id="a-5q"></a>亦皆得成。<a id="a-5r"></a>论者偈曰。</p>
  <p id="a5s">离去者无去</p>
  <p id="a5t">释曰。<a id="a-5u"></a>汝言去者。<a id="a-5v"></a>为去依止。<a id="a-5w"></a>以此依止有故。<a id="a-5x"></a>为去因者。<a id="a-5y"></a>是义不然。<a id="a-5z"></a>何以故。<a id="a-60"></a>若未说因时。<a id="a-61"></a>去则不成。<a id="a-62"></a>此之过失。<a id="a-63"></a>汝不得离。<a id="a-64"></a>如偈曰。</p>
  <p id="a65">离去者有去　　是义则不然</p>
  <p id="a66">释曰。<a id="a-67"></a>若离去者。<a id="a-68"></a>去则不成。<a id="a-69"></a>如此句义。<a id="a-6A"></a>先已分别。<a id="a-6B"></a>是故偈曰。</p>
  <p id="a6C">若其无彼去　　何处有去者</p>
  <p id="a6D">释曰。<a id="a-6E"></a>彼去者因。<a id="a-6F"></a>验无体故。<a id="a-6G"></a>此意如是。<a id="a-6H"></a>何处声者。<a id="a-6I"></a>谓不信去者。<a id="a-6J"></a>语义得成。<a id="a-6K"></a>先已广说。<a id="a-6L"></a>去者无体故。<a id="a-6M"></a>如是依止因不成过。<a id="a-6N"></a>及与彼义相违过故。<a id="a-6O"></a>复有人言。<a id="a-6P"></a>去有验故。<a id="a-6Q"></a>无前执咎。<a id="a-6R"></a>汝应谛听。<a id="a-6S"></a>我决定立有如是去。<a id="a-6T"></a>此义云何。<a id="a-6U"></a>此若有合。<a id="a-6V"></a>彼则可指示故。<a id="a-6W"></a>此若无合。<a id="a-6X"></a>彼则不可指示。<a id="a-6Y"></a>如兔无角。<a id="a-6Z"></a>不可指示言有角也。<a id="a-6a"></a>今有去与合可指示言彼调达去以去有故。<a id="a-6b"></a>我立义成。<a id="a-6c"></a>论者言。<a id="a-6d"></a>汝若定谓有调达去可指示者。<a id="a-6e"></a>为欲令于第一义中。<a id="a-6f"></a>有去者耶。<a id="a-6g"></a>无去者耶。<a id="a-6h"></a>如偈曰。</p>
  <p id="a6i">彼去者不去</p>
  <p id="a6j">释曰。<a id="a-6k"></a>今当安立此义。<a id="a-6l"></a>以方便说。<a id="a-6m"></a>所谓第一义中。<a id="a-6n"></a>彼去者不去。<a id="a-6o"></a>何以故。<a id="a-6p"></a>以作有故。<a id="a-6q"></a>譬如住者。<a id="a-6r"></a>是故应知。<a id="a-6s"></a>去者不去。<a id="a-6t"></a>复有人言。<a id="a-6u"></a>我今成立未去者去。<a id="a-6v"></a>以此方便。<a id="a-6w"></a>不能破我。<a id="a-6x"></a>论者言。<a id="a-6y"></a>如与去合。<a id="a-6z"></a>于世谛中。<a id="a-70"></a>说去者。<a id="a-71"></a>去义已不成。<a id="a-72"></a>今云何言未去者去。<a id="a-73"></a>如偈曰。</p>
  <p id="a74">未去者不去</p>
  <p id="a75">释曰。<a id="a-76"></a>彼未去者。<a id="a-77"></a>以无去故。<a id="a-78"></a>义意如此。<a id="a-79"></a>复次若未去者。<a id="a-7A"></a>云何是去。<a id="a-7B"></a>若或时去。<a id="a-7C"></a>云何名未去者。<a id="a-7D"></a>此自相违。<a id="a-7E"></a>复次方便说者。<a id="a-7F"></a>第一义中。<a id="a-7G"></a>彼未去者。<a id="a-7H"></a>不名为去。<a id="a-7I"></a>何以故。<a id="a-7J"></a>以去空故。<a id="a-7K"></a>如彼异者。<a id="a-7L"></a>前来遮句。<a id="a-7M"></a>应为自部诸师。<a id="a-7N"></a>及食糠外道等。<a id="a-7O"></a>作如是说。<a id="a-7P"></a>复次僧佉人言。<a id="a-7Q"></a>如汝所说。<a id="a-7R"></a>彼未去者。<a id="a-7S"></a>名为不去。<a id="a-7T"></a>汝立此义。<a id="a-7U"></a>成我所成。<a id="a-7V"></a>论者言。<a id="a-7W"></a>云何名未去者。<a id="a-7X"></a>外人言。<a id="a-7Y"></a>去未了故。<a id="a-7Z"></a>名未去者。<a id="a-7a"></a>若去已了。<a id="a-7b"></a>名为去者。<a id="a-7c"></a>论者言。<a id="a-7d"></a>汝所说了。<a id="a-7e"></a>有过失故。<a id="a-7f"></a>如先已遮。<a id="a-7g"></a>复次若汝言先未作去。<a id="a-7h"></a>名未去者。<a id="a-7i"></a>是义不然。<a id="a-7j"></a>何以故。<a id="a-7k"></a>汝自破故。<a id="a-7l"></a>谓彼去者。<a id="a-7m"></a>先未去时。<a id="a-7n"></a>去有自体。<a id="a-7o"></a>汝义如是。<a id="a-7p"></a>复次汝谓住等。<a id="a-7q"></a>为未去者故。<a id="a-7r"></a>去者无体。<a id="a-7s"></a>如是意欲者。<a id="a-7t"></a>是义不然。<a id="a-7u"></a>何以故。<a id="a-7v"></a>汝自立义。<a id="a-7w"></a>还自破故。<a id="a-7x"></a>谓未作去声。<a id="a-7y"></a>彼去者。<a id="a-7z"></a>体不可得故。<a id="a-80"></a>复有人言。<a id="a-81"></a>有异门故。<a id="a-82"></a>名为去者。<a id="a-83"></a>有异门故。<a id="a-84"></a>名未去者。<a id="a-85"></a>由此义成。<a id="a-86"></a>无如上过。<a id="a-87"></a>论者言。<a id="a-88"></a>汝谓去者。<a id="a-89"></a>未去者。<a id="a-8A"></a>外别有异者。<a id="a-8B"></a>与彼去合。<a id="a-8C"></a>是义不然。<a id="a-8D"></a>何以故。<a id="a-8E"></a>如偈曰。</p>
  <p id="a8F">异去及未去　　无第三去者</p>
  <p id="a8G">释曰。<a id="a-8H"></a>此明何义。<a id="a-8I"></a>谓离去者。<a id="a-8J"></a>及未去者。<a id="a-8K"></a>无彼第三。<a id="a-8L"></a>此是去者。<a id="a-8M"></a>未去者故。<a id="a-8N"></a>有如此人难令他解。<a id="a-8O"></a>复次去未去者。<a id="a-8P"></a>先已破故。<a id="a-8Q"></a>汝言有异门故。<a id="a-8R"></a>名为去者。<a id="a-8S"></a>有异门故。<a id="a-8T"></a>名未去者。<a id="a-8U"></a>此义不成。<a id="a-8V"></a>若谓去者有作故。<a id="a-8W"></a>此作不遍。<a id="a-8X"></a>汝立因义不成。<a id="a-8Y"></a>以彼无作故者。<a id="a-8Z"></a>是义不然。<a id="a-8a"></a>何以故。<a id="a-8b"></a>汝言去者。<a id="a-8c"></a>与去作合。<a id="a-8d"></a>如是去作。<a id="a-8e"></a>是我所遮。<a id="a-8f"></a>譬如功用作声。<a id="a-8g"></a>是其无常。<a id="a-8h"></a>作虽不遍。<a id="a-8i"></a>而作故无常。<a id="a-8j"></a>因义得成。<a id="a-8k"></a>如是去者。<a id="a-8l"></a>与去作合。<a id="a-8m"></a>我遮此故。<a id="a-8n"></a>非因不成。<a id="a-8o"></a>若有成立。<a id="a-8p"></a>未去义者。<a id="a-8q"></a>亦应以此未去因。<a id="a-8r"></a>答若谓有去者。<a id="a-8s"></a>无去者住者。<a id="a-8t"></a>住者立义。<a id="a-8u"></a>譬喻无体。<a id="a-8v"></a>以所成之法一分不具者。<a id="a-8w"></a>是义不然。<a id="a-8x"></a>何以故。<a id="a-8y"></a>所成分者。<a id="a-8z"></a>彼此俱解。<a id="a-90"></a>我引住者。<a id="a-91"></a>为譬喻故。<a id="a-92"></a>竟有何咎。<a id="a-93"></a>如是一人。<a id="a-94"></a>说为去者。<a id="a-95"></a>此义不然。<a id="a-96"></a>如先说因有去合故。<a id="a-97"></a>彼可指示以此为因者。<a id="a-98"></a>因义不成。<a id="a-99"></a>亦譬喻无体。<a id="a-9A"></a>以所成之法具故。<a id="a-9B"></a>违于因义故。<a id="a-9C"></a>外人言。<a id="a-9D"></a>世间眼见彼去者去。<a id="a-9E"></a>见已起说。<a id="a-9F"></a>虽有闻等。<a id="a-9G"></a>不胜眼见。<a id="a-9H"></a>以是义故。<a id="a-9I"></a>非因等不成。</p>
  <p id="a9J">论者言。<a id="a-9K"></a>彼如是见世谛中慧。<a id="a-9L"></a>以此为实。<a id="a-9M"></a>第一义中。<a id="a-9N"></a>如理谛观。<a id="a-9O"></a>何等名见。<a id="a-9P"></a>若以世谛所见。<a id="a-9Q"></a>为第一义者。<a id="a-9R"></a>彼不可信。<a id="a-9S"></a>此云何知。<a id="a-9T"></a>如偈曰。</p>
  <p id="a9U">若谓去者去　　此义云何成</p>
  <p id="a9V">释曰。<a id="a-9W"></a>彼去者去。<a id="a-9X"></a>去义不成。<a id="a-9Y"></a>譬如有人自言勇健。<a id="a-9Z"></a>将临战阵。<a id="a-9a"></a>望风退走。<a id="a-9b"></a>此勇若成。<a id="a-9c"></a>汝义则立。<a id="a-9d"></a>云何不成。<a id="a-9e"></a>如偈曰。</p>
  <p id="a9f">去者无去故　　不成义如是</p>
  <p id="a9g">释曰。<a id="a-9h"></a>如去无体。<a id="a-9i"></a>我先已说。<a id="a-9j"></a>令他解故。<a id="a-9k"></a>何处令解。<a id="a-9l"></a>如上偈言。<a id="a-9m"></a>已去者不去故。<a id="a-9n"></a>及彼去起亦先已遮。<a id="a-9o"></a>已去不去者。<a id="a-9p"></a>此是立义。<a id="a-9q"></a>令他得解。<a id="a-9r"></a>云何令解。<a id="a-9s"></a>如上偈言。<a id="a-9t"></a>若谓去者去。<a id="a-9u"></a>此义云何。<a id="a-9v"></a>成等如先分别。<a id="a-9w"></a>如是第一义中。<a id="a-9x"></a>无去无去者。<a id="a-9y"></a>以去不实故。<a id="a-9z"></a>但彼妄置去者。<a id="a-A0"></a>名去彼诤论者。<a id="a-A1"></a>如是立义得此过失。<a id="a-A2"></a>云何过失。<a id="a-A3"></a>偈曰。</p>
  <p id="aA4">去者去既空　　何有去者去</p>
  <p id="aA5">释曰。<a id="a-A6"></a>若谓去成去者。<a id="a-A7"></a>与彼去合。<a id="a-A8"></a>是义不然。<a id="a-A9"></a>何以故。<a id="a-AA"></a>若汝欲避如前过失。<a id="a-AB"></a>第一义中。<a id="a-AC"></a>成立一去与去者。<a id="a-AD"></a>合彼名为去。<a id="a-AE"></a>此执则堕二去过中。<a id="a-AF"></a>如偈曰。</p>
  <p id="aAG">去者与去合　　则堕二去咎</p>
  <p id="aAH">云何如此。<a id="a-AI"></a>偈曰。</p>
  <p id="aAJ">一去了去者　　二谓去者去</p>
  <p id="aAK">释曰。<a id="a-AL"></a>以是义故。<a id="a-AM"></a>别有过失。<a id="a-AN"></a>谓堕二去者。<a id="a-AO"></a>此复云何。<a id="a-AP"></a>偈曰。</p>
  <p id="aAQ">离去者有去　　是义则不然</p>
  <p id="aAR">释曰。<a id="a-AS"></a>所依若无。<a id="a-AT"></a>能依不有。<a id="a-AU"></a>义意如此。<a id="a-AV"></a>必欲无去。<a id="a-AW"></a>有去者故。<a id="a-AX"></a>及有二去。<a id="a-AY"></a>二去者故。<a id="a-AZ"></a>理应有去。<a id="a-Aa"></a>名为去者。<a id="a-Ab"></a>又欲去与去者一故。<a id="a-Ac"></a>世谛成立。<a id="a-Ad"></a>非第一义。<a id="a-Ae"></a>以第一义中譬喻无体。<a id="a-Af"></a>如彼所说。<a id="a-Ag"></a>验不成故。<a id="a-Ah"></a>外人言。<a id="a-Ai"></a>定有去。<a id="a-Aj"></a>何以故。<a id="a-Ak"></a>彼初发足有故。<a id="a-Al"></a>若世间无物。<a id="a-Am"></a>则无初起。<a id="a-An"></a>如虚空花。<a id="a-Ao"></a>由世间有物。<a id="a-Ap"></a>彼处转离。<a id="a-Aq"></a>即名初发。<a id="a-Ar"></a>说为行相。<a id="a-As"></a>是故有去。<a id="a-At"></a>论者言。<a id="a-Au"></a>譬如染鸡。<a id="a-Av"></a>后色虽异。<a id="a-Aw"></a>鸡体是一。<a id="a-Ax"></a>汝亦如此。<a id="a-Ay"></a>语虽异前。<a id="a-Az"></a>义更无别。<a id="a-B0"></a>如先所问。<a id="a-B1"></a>今还问汝。<a id="a-B2"></a>为已行名初发。<a id="a-B3"></a>为未行名初发。<a id="a-B4"></a>为行时名初发耶。<a id="a-B5"></a>三皆不然。<a id="a-B6"></a>如偈曰。</p>
  <p id="aB7">已去中无发　　未去亦无发</p>
  <p id="aB8">去时中无发　　何处当有发</p>
  <p id="aB9">释曰。<a id="a-BA"></a>已去中无发者。<a id="a-BB"></a>谓去作用。<a id="a-BC"></a>于彼已谢故。<a id="a-BD"></a>未去亦无发者。<a id="a-BE"></a>谓未行无去。<a id="a-BF"></a>去则不然。<a id="a-BG"></a>去时中无发者。<a id="a-BH"></a>谓已去未去等。<a id="a-BI"></a>皆无去义。<a id="a-BJ"></a>云何可说去时有去。<a id="a-BK"></a>如是三种。<a id="a-BL"></a>俱无初发。<a id="a-BM"></a>是故偈言。<a id="a-BN"></a>何处当有发。<a id="a-BO"></a>以是义故。<a id="a-BP"></a>汝因不成。<a id="a-BQ"></a>立义亦坏。<a id="a-BR"></a>如是已去未去去时。<a id="a-BS"></a>初发不成。<a id="a-BT"></a>令人信解。<a id="a-BU"></a>语义如此。<a id="a-BV"></a>云何验耶。<a id="a-BW"></a>所谓已去无初发。<a id="a-BX"></a>以去者故。<a id="a-BY"></a>譬如去者。<a id="a-BZ"></a>去已未去亦无发。<a id="a-Ba"></a>以未去故。<a id="a-Bb"></a>譬如欲去者。<a id="a-Bc"></a>未去去时中无发。<a id="a-Bd"></a>以去者故。<a id="a-Be"></a>譬如已去未去者。<a id="a-Bf"></a>如是初发无体。<a id="a-Bg"></a>因义不成。<a id="a-Bh"></a>自谓为因有过失故。<a id="a-Bi"></a>外人言。<a id="a-Bj"></a>我有异义。<a id="a-Bk"></a>所谓有彼去言说故。<a id="a-Bl"></a>以此方便。<a id="a-Bm"></a>去有自体。<a id="a-Bn"></a>自位别故。<a id="a-Bo"></a>又和合句义起别语言因故。<a id="a-Bp"></a>此若无者。<a id="a-Bq"></a>彼自位差别和合句义起别语因则不得有如生盲人。<a id="a-Br"></a>眼识毕竟无和合故。<a id="a-Bs"></a>不可说言彼生盲者。<a id="a-Bt"></a>已见现见及以当见。<a id="a-Bu"></a>今有去法及自位等。<a id="a-Bv"></a>和合句义起别语因。<a id="a-Bw"></a>故得说言。<a id="a-Bx"></a>彼行止息名为已去。<a id="a-By"></a>行法正起名为去时。<a id="a-Bz"></a>行作未发名为未去。<a id="a-C0"></a>是故我说。<a id="a-C1"></a>因有力故。<a id="a-C2"></a>去法不空。<a id="a-C3"></a>所欲义成。<a id="a-C4"></a>无前过失。<a id="a-C5"></a>论者言。<a id="a-C6"></a>若有去法可说去时。<a id="a-C7"></a>已去未去是义应尔。<a id="a-C8"></a>彼去无体先已广说。<a id="a-C9"></a>汝复执有。<a id="a-CA"></a>今当更破。<a id="a-CB"></a>如偈曰。</p>
  <p id="aCC">未发无去时　　亦复无已去</p>
  <p id="aCD">彼初起去空　　未去何处发</p>
  <p id="aCE">释曰。<a id="a-CF"></a>前无去合彼去不起故。<a id="a-CG"></a>偈意如此。<a id="a-CH"></a>先说去空。<a id="a-CI"></a>令他得解。<a id="a-CJ"></a>验破外人所立义故。<a id="a-CK"></a>复次未去何处发者。<a id="a-CL"></a>此明去无故。<a id="a-CM"></a>如是第一义中。<a id="a-CN"></a>分别不起。<a id="a-CO"></a>此义云何。<a id="a-CP"></a>偈曰。</p>
  <p id="aCQ">无已去未去　　亦无彼去时</p>
  <p id="aCR">于无去法中　　何故妄分别</p>
  <p id="aCS">释曰。<a id="a-CT"></a>妄分别者。<a id="a-CU"></a>如翳目人。<a id="a-CV"></a>于虚空中。<a id="a-CW"></a>或见毛发蚊蚋蝇等。<a id="a-CX"></a>皆无体故。<a id="a-CY"></a>如偈曰。</p>
  <p id="aCZ">如是一切时　　未曾见初发</p>
  <p id="aCa">而言有去等　　过失则甚多</p>
  <p id="aCb">释曰。<a id="a-Cc"></a>譬如那罗延[矛*(替-曰+貝)]逐彼竭株嗢羯遮阿修罗王。<a id="a-Cd"></a>彼亦如是。<a id="a-Ce"></a>去等过失。<a id="a-Cf"></a>常随逐汝。<a id="a-Cg"></a>复次有人言。<a id="a-Ch"></a>第一义中。<a id="a-Ci"></a>去法是有。<a id="a-Cj"></a>何以故。<a id="a-Ck"></a>以相违故。<a id="a-Cl"></a>谓处处相违。<a id="a-Cm"></a>相待可得。<a id="a-Cn"></a>譬如明暗如是与住相违有去可得而言无去者。<a id="a-Co"></a>是义不然。<a id="a-Cp"></a>论者言。<a id="a-Cq"></a>立此义者。<a id="a-Cr"></a>是亦应问。<a id="a-Cs"></a>汝意为欲令谁住耶。<a id="a-Ct"></a>为是去者。<a id="a-Cu"></a>为未去者。<a id="a-Cv"></a>若去者住。<a id="a-Cw"></a>义不应然。<a id="a-Cx"></a>如偈曰。</p>
  <p id="aCy">去者则不住</p>
  <p id="aCz">释曰。<a id="a-D0"></a>此谓第一义中。<a id="a-D1"></a>立去者住。<a id="a-D2"></a>验不可得。<a id="a-D3"></a>何以故。<a id="a-D4"></a>以去者动作故。<a id="a-D5"></a>譬如调达。<a id="a-D6"></a>正行未息。<a id="a-D7"></a>若谓未去者住。<a id="a-D8"></a>是亦不然。<a id="a-D9"></a>如偈曰。</p>
  <p id="aDA">未去者不住</p>
  <p id="aDB">释曰。<a id="a-DC"></a>彼未去者。<a id="a-DD"></a>以无去故。<a id="a-DE"></a>于世谛中。<a id="a-DF"></a>彼去息故。<a id="a-DG"></a>名之为住。<a id="a-DH"></a>此义不成。<a id="a-DI"></a>以去无体故。<a id="a-DJ"></a>复次恶见所持。<a id="a-DK"></a>邪执自在。<a id="a-DL"></a>作如是说。<a id="a-DM"></a>欲得异住。<a id="a-DN"></a>如偈曰。</p>
  <p id="aDO">异去未去者　　谁为第三住</p>
  <p id="aDP">释曰。<a id="a-DQ"></a>无一住者。<a id="a-DR"></a>说之为住。<a id="a-DS"></a>此义可得。<a id="a-DT"></a>偈意如是。<a id="a-DU"></a>复次偈曰。</p>
  <p id="aDV">去者若当住　　此义云何成</p>
  <p id="aDW">去者去空故　　去住不可得</p>
  <p id="aDX">释曰。<a id="a-DY"></a>去住相违。<a id="a-DZ"></a>于一时中。<a id="a-Da"></a>不得并故。<a id="a-Db"></a>偈意如此。<a id="a-Dc"></a>彼去空者。<a id="a-Dd"></a>令人得解。<a id="a-De"></a>以去者住。<a id="a-Df"></a>无体可示故。<a id="a-Dg"></a>外人言。<a id="a-Dh"></a>譬如窑师。<a id="a-Di"></a>于三时中。<a id="a-Dj"></a>能作不失故。<a id="a-Dk"></a>如是去者。<a id="a-Dl"></a>虽复不去。<a id="a-Dm"></a>亦名去者。<a id="a-Dn"></a>此义成故无过。<a id="a-Do"></a>论者言。<a id="a-Dp"></a>汝受假法。<a id="a-Dq"></a>先所成立。<a id="a-Dr"></a>第一义者。<a id="a-Ds"></a>今并失坏。<a id="a-Dt"></a>由如此义。<a id="a-Du"></a>前所出因。<a id="a-Dv"></a>及譬喻者。<a id="a-Dw"></a>有过失故。<a id="a-Dx"></a>复次有别道理。<a id="a-Dy"></a>显彼过失。<a id="a-Dz"></a>汝立此住。<a id="a-E0"></a>其义云何。<a id="a-E1"></a>为当去者已去止息名为住耶。<a id="a-E2"></a>为彼去者未去若去时息名为住耶。<a id="a-E3"></a>三皆不然。<a id="a-E4"></a>何以故。<a id="a-E5"></a>偈曰。</p>
  <p id="aE6">去时则无住</p>
  <p id="aE7">释曰。<a id="a-E8"></a>若去与去者合。<a id="a-E9"></a>名此为住。<a id="a-EA"></a>义则不然。<a id="a-EB"></a>外人言。<a id="a-EC"></a>我先所说。<a id="a-ED"></a>已去名住。<a id="a-EE"></a>此义得成。<a id="a-EF"></a>可信验故。<a id="a-EG"></a>论者偈曰。</p>
  <p id="aEH">无彼已去故</p>
  <p id="aEI">释曰。<a id="a-EJ"></a>已去住者。<a id="a-EK"></a>是义不然。<a id="a-EL"></a>何以故。<a id="a-EM"></a>彼已去者。<a id="a-EN"></a>去已谢故。<a id="a-EO"></a>言其住者。<a id="a-EP"></a>无所除故。<a id="a-EQ"></a>若汝意谓。<a id="a-ER"></a>彼未去时。<a id="a-ES"></a>名之为住。<a id="a-ET"></a>是亦不然。<a id="a-EU"></a>何以故。<a id="a-EV"></a>未去而息。<a id="a-EW"></a>义不然故。<a id="a-EX"></a>以是因缘。<a id="a-EY"></a>彼未去者。<a id="a-EZ"></a>亦不名住。<a id="a-Ea"></a>如是因义不成。<a id="a-Eb"></a>验亦无体。<a id="a-Ec"></a>此义云何。<a id="a-Ed"></a>彼明暗等。<a id="a-Ee"></a>第一义中。<a id="a-Ef"></a>不可成立。<a id="a-Eg"></a>以相违故。<a id="a-Eh"></a>亦乖汝立义故。<a id="a-Ei"></a>复有人言。<a id="a-Ej"></a>我立住义。<a id="a-Ek"></a>以相违故。<a id="a-El"></a>有初发故。<a id="a-Em"></a>又彼可除。<a id="a-En"></a>体有起故。<a id="a-Eo"></a>是义不然。<a id="a-Ep"></a>彼有过失。<a id="a-Eq"></a>如偈曰。</p>
  <p id="aEr">去起作及息　　其过同去说</p>
  <p id="aEs">释曰。<a id="a-Et"></a>如去者去。<a id="a-Eu"></a>未去者去。<a id="a-Ev"></a>异彼二去。<a id="a-Ew"></a>义皆不然。<a id="a-Ex"></a>及已去未去去时去初发者。<a id="a-Ey"></a>是亦不然。<a id="a-Ez"></a>如是已去未去去时。<a id="a-F0"></a>及彼去息。<a id="a-F1"></a>皆不成故。<a id="a-F2"></a>如是住者未住者。<a id="a-F3"></a>及异彼二住皆不然。<a id="a-F4"></a>住不然故。<a id="a-F5"></a>已住未住住时。<a id="a-F6"></a>及住初发。<a id="a-F7"></a>亦不可得。<a id="a-F8"></a>初发无故。<a id="a-F9"></a>已住未住住时住息。<a id="a-FA"></a>义皆不成。<a id="a-FB"></a>如上广说。<a id="a-FC"></a>以文烦故。<a id="a-FD"></a>今略显示。<a id="a-FE"></a>此义云何。<a id="a-FF"></a>彼住者不住。<a id="a-FG"></a>何以故。<a id="a-FH"></a>以去空故。<a id="a-FI"></a>如彼已住。<a id="a-FJ"></a>住未谢者。<a id="a-FK"></a>久已住者。<a id="a-FL"></a>无住初发。<a id="a-FM"></a>何以故。<a id="a-FN"></a>彼已住故。<a id="a-FO"></a>譬如已久住者。<a id="a-FP"></a>又已住者。<a id="a-FQ"></a>无住可除。<a id="a-FR"></a>何以故。<a id="a-FS"></a>去无体故。<a id="a-FT"></a>譬如住未谢者。<a id="a-FU"></a>如已住中。<a id="a-FV"></a>三句显示。<a id="a-FW"></a>未住住时。<a id="a-FX"></a>亦复如是。<a id="a-FY"></a>以前方便。<a id="a-FZ"></a>应当验破。<a id="a-Fa"></a>如是住义不成。<a id="a-Fb"></a>有过失故。<a id="a-Fc"></a>外人言。<a id="a-Fd"></a>汝言无去。<a id="a-Fe"></a>及无去者。<a id="a-Ff"></a>是义不然。<a id="a-Fg"></a>何以故。<a id="a-Fh"></a>破坏世法故。<a id="a-Fi"></a>世人咸谓。<a id="a-Fj"></a>彼提婆达多去。<a id="a-Fk"></a>或耶若达多去。<a id="a-Fl"></a>汝言不尔。<a id="a-Fm"></a>与世相违。<a id="a-Fn"></a>如世皆知彼月是月。<a id="a-Fo"></a>复有人云。<a id="a-Fp"></a>是兔非月。<a id="a-Fq"></a>汝亦如是。<a id="a-Fr"></a>论者言。<a id="a-Fs"></a>汝立此因。<a id="a-Ft"></a>复有何义。<a id="a-Fu"></a>为与世间所解相违。<a id="a-Fv"></a>为与自论所解相违。<a id="a-Fw"></a>若尔有何过。<a id="a-Fx"></a>若世间所解相违者。<a id="a-Fy"></a>因义不成。<a id="a-Fz"></a>何以故。<a id="a-G0"></a>彼去去者。<a id="a-G1"></a>第一义中。<a id="a-G2"></a>不可得故。<a id="a-G3"></a>如是世间所解有去去者。<a id="a-G4"></a>于世谛中。<a id="a-G5"></a>我不遮故。<a id="a-G6"></a>若言与自论所解相违者。<a id="a-G7"></a>即所解破如是意耶。<a id="a-G8"></a>汝作此说。<a id="a-G9"></a>不解义理。<a id="a-GA"></a>应如是说。<a id="a-GB"></a>汝所受破。<a id="a-GC"></a>得此过失。<a id="a-GD"></a>是义不然。<a id="a-GE"></a>何以故。<a id="a-GF"></a>自论所解。<a id="a-GG"></a>我亦不着。<a id="a-GH"></a>以第一义中。<a id="a-GI"></a>去及去者。<a id="a-GJ"></a>此二自体皆不受故。<a id="a-GK"></a>如先已遮。<a id="a-GL"></a>复次若第一义中。<a id="a-GM"></a>去及去者。<a id="a-GN"></a>此二定有。<a id="a-GO"></a>或一或异。<a id="a-GP"></a>求应可得。<a id="a-GQ"></a>如是观察。<a id="a-GR"></a>二俱不然。<a id="a-GS"></a>如偈曰。</p>
  <p id="aGT">去法即去者　　如是则不然</p>
  <p id="aGU">去法异去者　　是义亦不然</p>
  <p id="aGV">此二种义。<a id="a-GW"></a>云何不然。<a id="a-GX"></a>偈曰。</p>
  <p id="aGY">若谓彼去法　　即是于去者</p>
  <p id="aGZ">作者及作业　　则为一体过</p>
  <p id="aGa">释曰。<a id="a-Gb"></a>如是语义。<a id="a-Gc"></a>颠倒过咎。<a id="a-Gd"></a>如声是常。<a id="a-Ge"></a>瓶亦是常。<a id="a-Gf"></a>以其作故。<a id="a-Gg"></a>此义不成。<a id="a-Gh"></a>何以故。<a id="a-Gi"></a>若瓶是作。<a id="a-Gj"></a>则不名常。<a id="a-Gk"></a>以是义故。<a id="a-Gl"></a>声是无常。<a id="a-Gm"></a>以其作故。<a id="a-Gn"></a>譬如彼瓶。<a id="a-Go"></a>此言可信。<a id="a-Gp"></a>如是第一义中。<a id="a-Gq"></a>去及去者。<a id="a-Gr"></a>此二不一。<a id="a-Gs"></a>何以故。<a id="a-Gt"></a>以作者作业故。<a id="a-Gu"></a>如能斫所斫。<a id="a-Gv"></a>此二显现。<a id="a-Gw"></a>亦不得异。<a id="a-Gx"></a>何以故。<a id="a-Gy"></a>以去去者。<a id="a-Gz"></a>更互俱空故。<a id="a-H0"></a>譬如余物。<a id="a-H1"></a>或有难言。<a id="a-H2"></a>若去及去者。<a id="a-H3"></a>更互俱空。<a id="a-H4"></a>空无异相。<a id="a-H5"></a>体不可得。<a id="a-H6"></a>汝引能斫所斫。<a id="a-H7"></a>为譬喻者。<a id="a-H8"></a>此义不成。<a id="a-H9"></a>论者言。<a id="a-HA"></a>汝不善说。<a id="a-HB"></a>唯遮一故。<a id="a-HC"></a>彼二相差别。<a id="a-HD"></a>世间悉解。<a id="a-HE"></a>如是能斫所斫。<a id="a-HF"></a>更互俱空。<a id="a-HG"></a>此义成立。<a id="a-HH"></a>如能觉所觉。<a id="a-HI"></a>二更互空。<a id="a-HJ"></a>于世谛中。<a id="a-HK"></a>二相异故。<a id="a-HL"></a>引为譬喻非喻不成。<a id="a-HM"></a>若谓能斫所斫。<a id="a-HN"></a>第一义中。<a id="a-HO"></a>二体无异。<a id="a-HP"></a>何以故。<a id="a-HQ"></a>以其量故。<a id="a-HR"></a>譬如所斫自体。<a id="a-HS"></a>彼立一者。<a id="a-HT"></a>是义不然。<a id="a-HU"></a>何以故。<a id="a-HV"></a>所斫自体不异者不成故。<a id="a-HW"></a>何故不成。<a id="a-HX"></a>以第一义中。<a id="a-HY"></a>一异二边。<a id="a-HZ"></a>不取受故。<a id="a-Ha"></a>于世谛中。<a id="a-Hb"></a>能所各异。<a id="a-Hc"></a>而言一者。<a id="a-Hd"></a>破世间解。<a id="a-He"></a>复次若汝意谓。<a id="a-Hf"></a>我遮去者。<a id="a-Hg"></a>及去不一故。<a id="a-Hh"></a>而受异边者。<a id="a-Hi"></a>是亦不然。<a id="a-Hj"></a>如先已说。<a id="a-Hk"></a>第一义中。<a id="a-Hl"></a>一异二边。<a id="a-Hm"></a>我皆不取故。<a id="a-Hn"></a>无受异过。<a id="a-Ho"></a>复有人言。<a id="a-Hp"></a>如我立义。<a id="a-Hq"></a>无前过失。<a id="a-Hr"></a>谓无始已来。<a id="a-Hs"></a>名言戏论。<a id="a-Ht"></a>熏习种子。<a id="a-Hu"></a>以为因故。<a id="a-Hv"></a>决定因缘。<a id="a-Hw"></a>各各果起。<a id="a-Hx"></a>虚妄分别。<a id="a-Hy"></a>自在力故。<a id="a-Hz"></a>此执欲令去及去者。<a id="a-I0"></a>决定有异。<a id="a-I1"></a>为遮彼故。<a id="a-I2"></a>如偈曰。</p>
  <p id="aI3">若谓彼去法　　定异于去者</p>
  <p id="aI4">释曰。<a id="a-I5"></a>世俗分别。<a id="a-I6"></a>无有遮者。<a id="a-I7"></a>如实观察。<a id="a-I8"></a>义则不然。<a id="a-I9"></a>云何不然。<a id="a-IA"></a>如偈曰。</p>
  <p id="aIB">离去有去者　　离去者有去</p>
  <p id="aIC">释曰。<a id="a-ID"></a>此二云何相离而有。<a id="a-IE"></a>以其异故。<a id="a-IF"></a>如瓶衣等。<a id="a-IG"></a>彼说异者。<a id="a-IH"></a>亦不欲令离去有去者。<a id="a-II"></a>离去者有去。<a id="a-IJ"></a>以能依所依相观有故。<a id="a-IK"></a>方便说者。<a id="a-IL"></a>第一义中。<a id="a-IM"></a>不欲令彼去及去者。<a id="a-IN"></a>有差别故。<a id="a-IO"></a>以差别语起有待对故。<a id="a-IP"></a>如去自体。<a id="a-IQ"></a>如是第一义中。<a id="a-IR"></a>不欲分别离去者外。<a id="a-IS"></a>别有去法。<a id="a-IT"></a>何以故。<a id="a-IU"></a>以差别语起有待对故。<a id="a-IV"></a>譬如去者自体。<a id="a-IW"></a>外人言。<a id="a-IX"></a>异部回转。<a id="a-IY"></a>不令他解。<a id="a-IZ"></a>汝得此过。<a id="a-Ia"></a>论者言。<a id="a-Ib"></a>彼异部无体。<a id="a-Ic"></a>回转义成。<a id="a-Id"></a>外人言。<a id="a-Ie"></a>世间自有能依所依。<a id="a-If"></a>未必和合。<a id="a-Ig"></a>汝言有待对者。<a id="a-Ih"></a>此因义不成。<a id="a-Ii"></a>何以故。<a id="a-Ij"></a>于所验中。<a id="a-Ik"></a>一分不遍故。<a id="a-Il"></a>论者言。<a id="a-Im"></a>彼诸物等。<a id="a-In"></a>亦有此彼。<a id="a-Io"></a>相观异故。<a id="a-Ip"></a>待对无过。<a id="a-Iq"></a>非因不成。<a id="a-Ir"></a>汝说验者。<a id="a-Is"></a>终是立异。<a id="a-It"></a>异先遮故。<a id="a-Iu"></a>不异得成。<a id="a-Iv"></a>异部无体。<a id="a-Iw"></a>亦非二边。<a id="a-Ix"></a>世间所解。<a id="a-Iy"></a>亦不破坏。<a id="a-Iz"></a>云何不破。<a id="a-J0"></a>今此论中。<a id="a-J1"></a>真实观察。<a id="a-J2"></a>能依所依。<a id="a-J3"></a>相应和合者。<a id="a-J4"></a>非无漏慧。<a id="a-J5"></a>所观境界。<a id="a-J6"></a>如先所说。<a id="a-J7"></a>复次或有人言。<a id="a-J8"></a>我异于去有彼去者。<a id="a-J9"></a>可指示故。<a id="a-JA"></a>譬如提婆达多。<a id="a-JB"></a>及彼马等。<a id="a-JC"></a>能依所依二相异故。<a id="a-JD"></a>论者言。<a id="a-JE"></a>汝不善说去者。<a id="a-JF"></a>自体义不成故。<a id="a-JG"></a>提婆达多马等异故。<a id="a-JH"></a>此义不成。<a id="a-JI"></a>以第一义中。<a id="a-JJ"></a>譬喻无体故。<a id="a-JK"></a>若有邪慧。<a id="a-JL"></a>分别诸因差别等相。<a id="a-JM"></a>亦以此义答。<a id="a-JN"></a>复次鞞世师言。<a id="a-JO"></a>聪明智人。<a id="a-JP"></a>作如是解。<a id="a-JQ"></a>谓去者之声。<a id="a-JR"></a>此自体外有去。<a id="a-JS"></a>句义相应和合。<a id="a-JT"></a>如提婆达多。<a id="a-JU"></a>为所知境界。<a id="a-JV"></a>转不转故。<a id="a-JW"></a>如言青衣。<a id="a-JX"></a>余则非分。<a id="a-JY"></a>若不如是。<a id="a-JZ"></a>彼去者声。<a id="a-Ja"></a>应无转不转异。<a id="a-Jb"></a>譬如大有。<a id="a-Jc"></a>论者言。<a id="a-Jd"></a>汝立此异。<a id="a-Je"></a>以为验者。<a id="a-Jf"></a>是义不然。<a id="a-Jg"></a>何以故。<a id="a-Jh"></a>所依能依。<a id="a-Ji"></a>相应无体。<a id="a-Jj"></a>去与去者。<a id="a-Jk"></a>此二和合。<a id="a-Jl"></a>先已遮故。<a id="a-Jm"></a>验亦不成。<a id="a-Jn"></a>云何知耶。<a id="a-Jo"></a>谓多同名人。<a id="a-Jp"></a>彼自体外。<a id="a-Jq"></a>句义不合。<a id="a-Jr"></a>谓若二若三。<a id="a-Js"></a>乃至无量调达等也。<a id="a-Jt"></a>以此验知转不转声。<a id="a-Ju"></a>因非一向故。<a id="a-Jv"></a>外人言。<a id="a-Jw"></a>有简别故。<a id="a-Jx"></a>虽同一名。<a id="a-Jy"></a>而彼黑长调达者。<a id="a-Jz"></a>去声于此转。<a id="a-K0"></a>余则不转。<a id="a-K1"></a>以是义故。<a id="a-K2"></a>我因得成。<a id="a-K3"></a>非非一向。<a id="a-K4"></a>论者言。<a id="a-K5"></a>如汝所言。<a id="a-K6"></a>黑长调达。<a id="a-K7"></a>第一义中。<a id="a-K8"></a>以无体故。<a id="a-K9"></a>因义不成。<a id="a-KA"></a>如青衣喻。<a id="a-KB"></a>及境界者。<a id="a-KC"></a>第一义中。<a id="a-KD"></a>皆不可得。<a id="a-KE"></a>若有说言。<a id="a-KF"></a>去异去者。<a id="a-KG"></a>觉差别故。<a id="a-KH"></a>如此立验者。<a id="a-KI"></a>同前因喻破。<a id="a-KJ"></a>复次若汝谓。<a id="a-KK"></a>我立一遮异。<a id="a-KL"></a>立异遮一。<a id="a-KM"></a>终不离异故。<a id="a-KN"></a>遮异不成者。<a id="a-KO"></a>是义不然。<a id="a-KP"></a>何以故。<a id="a-KQ"></a>一异俱遮。<a id="a-KR"></a>先已说故。<a id="a-KS"></a>以此验力。<a id="a-KT"></a>破着二边。<a id="a-KU"></a>彼境界觉。<a id="a-KV"></a>何因得起。<a id="a-KW"></a>智人已解。<a id="a-KX"></a>故我无过。<a id="a-KY"></a>是故汝言我遮去者。<a id="a-KZ"></a>与去不异。<a id="a-Ka"></a>立义分别。<a id="a-Kb"></a>受不异者。<a id="a-Kc"></a>我无此过。<a id="a-Kd"></a>复次汝若细心观察。<a id="a-Ke"></a>取我上言。<a id="a-Kf"></a>譬如去者。<a id="a-Kg"></a>自体不异故。<a id="a-Kh"></a>立义不成。<a id="a-Ki"></a>以譬喻无体。<a id="a-Kj"></a>与我过失者。<a id="a-Kk"></a>是说不然。<a id="a-Kl"></a>何以故。<a id="a-Km"></a>去者体外。<a id="a-Kn"></a>更无异法。<a id="a-Ko"></a>无异法故。<a id="a-Kp"></a>去者体成。<a id="a-Kq"></a>以体成故。<a id="a-Kr"></a>譬喻无过。<a id="a-Ks"></a>如是鞞世师人。<a id="a-Kt"></a>诸食糠等。<a id="a-Ku"></a>覆藏己过。<a id="a-Kv"></a>欲坏正理。<a id="a-Kw"></a>如先所说。<a id="a-Kx"></a>验皆不成。<a id="a-Ky"></a>复有人云。<a id="a-Kz"></a>汝先遮去。<a id="a-L0"></a>今则弃舍。<a id="a-L1"></a>乃更论余。<a id="a-L2"></a>若一若异。<a id="a-L3"></a>去及去者。<a id="a-L4"></a>二皆不成。<a id="a-L5"></a>此非善说者不然。<a id="a-L6"></a>如偈曰。</p>
  <p id="aL7">去者及去二　　为一异故成</p>
  <p id="aL8">释曰。<a id="a-L9"></a>去者去二。<a id="a-LA"></a>为一为异。<a id="a-LB"></a>有彼二故。<a id="a-LC"></a>可领受耶。<a id="a-LD"></a>若方便说。<a id="a-LE"></a>或一或异者。<a id="a-LF"></a>如偈曰。</p>
  <p id="aLG">彼二无有成　　云何当有去</p>
  <p id="aLH">释曰。<a id="a-LI"></a>彼去已遮。<a id="a-LJ"></a>非欲舍故。<a id="a-LK"></a>由如此义。<a id="a-LL"></a>一等分别。<a id="a-LM"></a>亦如是遮。<a id="a-LN"></a>于世谛中。<a id="a-LO"></a>彼二有故。<a id="a-LP"></a>应知如汝意谓。<a id="a-LQ"></a>第一义中。<a id="a-LR"></a>若一若异。<a id="a-LS"></a>去者去成。<a id="a-LT"></a>无如此义。<a id="a-LU"></a>一异体无。<a id="a-LV"></a>而执为有。<a id="a-LW"></a>令人解者。<a id="a-LX"></a>是义不然。<a id="a-LY"></a>或有聪明慢人。<a id="a-LZ"></a>作如是说。<a id="a-La"></a>汝言第一义中。<a id="a-Lb"></a>无去者去。<a id="a-Lc"></a>以作动故。<a id="a-Ld"></a>如彼余物。<a id="a-Le"></a>如是住者无住。<a id="a-Lf"></a>以作动故。<a id="a-Lg"></a>如彼调达。<a id="a-Lh"></a>去未谢者。<a id="a-Li"></a>此前二验。<a id="a-Lj"></a>为何所显。<a id="a-Lk"></a>作动作者。<a id="a-Ll"></a>为当外动作者。<a id="a-Lm"></a>此作不作耶。<a id="a-Ln"></a>为当身动作者。<a id="a-Lo"></a>此作不作耶。<a id="a-Lp"></a>若言外作不作者。<a id="a-Lq"></a>则譬喻不成。<a id="a-Lr"></a>以彼异作作故。<a id="a-Ls"></a>若言身作不作者。<a id="a-Lt"></a>则与义相违。<a id="a-Lu"></a>以语者语故。<a id="a-Lv"></a>斫者斫故。<a id="a-Lw"></a>彼去亦然。<a id="a-Lx"></a>身既动作。<a id="a-Ly"></a>何名不作。<a id="a-Lz"></a>如是先所说验。<a id="a-M0"></a>此义不成。<a id="a-M1"></a>有过失故。<a id="a-M2"></a>论者言。<a id="a-M3"></a>彼异作者不作去作。<a id="a-M4"></a>以是义故。<a id="a-M5"></a>彼作者等。<a id="a-M6"></a>譬喻得成。<a id="a-M7"></a>如所说过。<a id="a-M8"></a>今还在汝。<a id="a-M9"></a>譬喻既成。<a id="a-MA"></a>亦不违义。<a id="a-MB"></a>云何不违。<a id="a-MC"></a>如偈曰。</p>
  <p id="aMD">因去了去者　　彼去则不去</p>
  <p id="aME">释曰。<a id="a-MF"></a>彼去不去者。<a id="a-MG"></a>谓第一义中。<a id="a-MH"></a>不作彼去。<a id="a-MI"></a>何以故。<a id="a-MJ"></a>以无异故。<a id="a-MK"></a>如去自体。<a id="a-ML"></a>此谓说无异者。<a id="a-MM"></a>自验破故。<a id="a-MN"></a>亦破世间所共解故。<a id="a-MO"></a>何以故。<a id="a-MP"></a>如偈曰。</p>
  <p id="aMQ">如见有是人　　往村等去故</p>
  <p id="aMR">释曰。<a id="a-MS"></a>彼人体外。<a id="a-MT"></a>别有村等。<a id="a-MU"></a>世间悉解。<a id="a-MV"></a>复次因去了去者。<a id="a-MW"></a>彼去则不去。<a id="a-MX"></a>此义云何为此故。<a id="a-MY"></a>如偈曰。</p>
  <p id="aMZ">先无有去法　　故无去者去</p>
  <p id="aMa">释曰。<a id="a-Mb"></a>如住者自体得为去因而作于去。<a id="a-Mc"></a>无此去者故。<a id="a-Md"></a>虽无去者。<a id="a-Me"></a>而世谛中。<a id="a-Mf"></a>意欲为因。<a id="a-Mg"></a>次生功用。<a id="a-Mh"></a>风界自在。<a id="a-Mi"></a>处边无间。<a id="a-Mj"></a>诸行聚起。<a id="a-Mk"></a>时节差别。<a id="a-Ml"></a>刹那刹那。<a id="a-Mm"></a>前后相异。<a id="a-Mn"></a>此等起故。<a id="a-Mo"></a>名为去者。<a id="a-Mp"></a>于世谛中。<a id="a-Mq"></a>实不欲令如是作者。<a id="a-Mr"></a>为作者因。<a id="a-Ms"></a>是故偈言。<a id="a-Mt"></a>如见有是人往村等去故。<a id="a-Mu"></a>非以自体为自体因。<a id="a-Mv"></a>如是诸自部辈因去了去者。<a id="a-Mw"></a>彼去则不去。<a id="a-Mx"></a>此义应知。<a id="a-My"></a>复次僧佉人言。<a id="a-Mz"></a>由地等聚集别名身种。<a id="a-N0"></a>彼尘增长故称为去。<a id="a-N1"></a>如是去果依止聚因。<a id="a-N2"></a>去和合人。<a id="a-N3"></a>名为去者。<a id="a-N4"></a>此执不然。<a id="a-N5"></a>何以故。<a id="a-N6"></a>彼未去时无去者故。<a id="a-N7"></a>若未去时。<a id="a-N8"></a>名为去者。<a id="a-N9"></a>如是住者。<a id="a-NA"></a>亦应名去。<a id="a-NB"></a>而实不然。<a id="a-NC"></a>若谓彼已去者。<a id="a-ND"></a>为彼去因。<a id="a-NE"></a>是亦不然。<a id="a-NF"></a>何以故。<a id="a-NG"></a>如先偈言。<a id="a-NH"></a>如见有是人往彼村等故。<a id="a-NI"></a>此义云何。<a id="a-NJ"></a>如是彼去不能作去应如此知有。<a id="a-NK"></a>外人言。<a id="a-NL"></a>有生作故。<a id="a-NM"></a>说为芽生。<a id="a-NN"></a>犹如智人自生智慧。<a id="a-NO"></a>此执不然。<a id="a-NP"></a>但妄分别。<a id="a-NQ"></a>以芽未生时。<a id="a-NR"></a>生无所作。<a id="a-NS"></a>而言生作。<a id="a-NT"></a>此义不然。<a id="a-NU"></a>如是去者自体去。<a id="a-NV"></a>说者自言说。<a id="a-NW"></a>斫者自斫作。<a id="a-NX"></a>此皆不然。<a id="a-NY"></a>何以故。<a id="a-NZ"></a>自体自作。<a id="a-Na"></a>义不然故。<a id="a-Nb"></a>由彼意欲为因。<a id="a-Nc"></a>次起功用处作等因。<a id="a-Nd"></a>生彼字句音声行聚。<a id="a-Ne"></a>名为语者。<a id="a-Nf"></a>而执有别语。<a id="a-Ng"></a>言自体者。<a id="a-Nh"></a>此则不然。<a id="a-Ni"></a>如是语先名为语者。<a id="a-Nj"></a>无如此义。<a id="a-Nk"></a>复次。<a id="a-Nl"></a>鞞世师言。<a id="a-Nm"></a>如先所说。<a id="a-Nn"></a>因去知去者。<a id="a-No"></a>彼去则不去。<a id="a-Np"></a>汝虽已破。<a id="a-Nq"></a>义又不然。<a id="a-Nr"></a>何以故。<a id="a-Ns"></a>彼去者外。<a id="a-Nt"></a>别有去法。<a id="a-Nu"></a>以是义故无前过失。<a id="a-Nv"></a>别义云何。<a id="a-Nw"></a>谓实觉业觉。<a id="a-Nx"></a>此二不同。<a id="a-Ny"></a>境界别故。<a id="a-Nz"></a>譬如牛与水牛。<a id="a-O0"></a>二觉相异。<a id="a-O1"></a>若不异者。<a id="a-O2"></a>彼二境界。<a id="a-O3"></a>则无差别。<a id="a-O4"></a>譬如牛觉自体。<a id="a-O5"></a>论者言。<a id="a-O6"></a>因去了去者。<a id="a-O7"></a>彼去则不去。<a id="a-O8"></a>此过如前说。<a id="a-O9"></a>今遮彼异。<a id="a-OA"></a>如偈曰。</p>
  <p id="aOB">因去了去者　　异去亦不去</p>
  <p id="aOC">释曰。<a id="a-OD"></a>彼立异者。<a id="a-OE"></a>令他得解。<a id="a-OF"></a>验无体故。<a id="a-OG"></a>如偈曰。</p>
  <p id="aOH">此物与彼物　　有异者不成</p>
  <p id="aOI">释曰。<a id="a-OJ"></a>第一义中。<a id="a-OK"></a>法性如是故。<a id="a-OL"></a>我譬喻得成。<a id="a-OM"></a>复次因去了去者。<a id="a-ON"></a>异去亦不去。<a id="a-OO"></a>此义云何。<a id="a-OP"></a>偈曰。</p>
  <p id="aOQ">去者是一故　　去有二不然</p>
  <p id="aOR">释曰。<a id="a-OS"></a>何故不然。<a id="a-OT"></a>立验知故。<a id="a-OU"></a>以第一义中去者。<a id="a-OV"></a>体外无异去去。<a id="a-OW"></a>何以故。<a id="a-OX"></a>以不合二去故。<a id="a-OY"></a>譬如住者。<a id="a-OZ"></a>复次食糠者言。<a id="a-Oa"></a>如我立义。<a id="a-Ob"></a>唯有一去。<a id="a-Oc"></a>去与者合。<a id="a-Od"></a>名为去者。<a id="a-Oe"></a>由此异故。<a id="a-Of"></a>能为去因。<a id="a-Og"></a>以作彼去故。<a id="a-Oh"></a>如有人言。<a id="a-Oi"></a>彼调达去。<a id="a-Oj"></a>又如彼灯与明为因。<a id="a-Ok"></a>名曰灯明。<a id="a-Ol"></a>如汝先说。<a id="a-Om"></a>去者一故。<a id="a-On"></a>去二不然。<a id="a-Oo"></a>义不应尔。<a id="a-Op"></a>论者言。<a id="a-Oq"></a>汝非善说。<a id="a-Or"></a>如前所说。<a id="a-Os"></a>诸因力等。<a id="a-Ot"></a>第一义中。<a id="a-Ou"></a>去及未起。<a id="a-Ov"></a>皆已遮故。<a id="a-Ow"></a>复次去者。<a id="a-Ox"></a>不为去和合因。<a id="a-Oy"></a>以起声觉别因故。<a id="a-Oz"></a>譬如彼业。<a id="a-P0"></a>以此验知。<a id="a-P1"></a>汝言去与去者和合。<a id="a-P2"></a>虚妄说耳。<a id="a-P3"></a>何以故。<a id="a-P4"></a>若人未与去和合时。<a id="a-P5"></a>则非去者。<a id="a-P6"></a>譬如住者。<a id="a-P7"></a>而言与彼去者和合。<a id="a-P8"></a>是义不然。<a id="a-P9"></a>复次如理谛观。<a id="a-PA"></a>去及去者。<a id="a-PB"></a>不可得故。<a id="a-PC"></a>如偈曰。</p>
  <p id="aPD">有实无有实　　亦有实无实</p>
  <p id="aPE">如是三去者　　各不用三去</p>
  <p id="aPF">释曰。<a id="a-PG"></a>有实去者。<a id="a-PH"></a>谓与去和合故。<a id="a-PI"></a>名为有去。<a id="a-PJ"></a>此义云何。<a id="a-PK"></a>若有实去者。<a id="a-PL"></a>不用三去。<a id="a-PM"></a>谓有实去不去。<a id="a-PN"></a>无实去不去。<a id="a-PO"></a>亦俱去不去。<a id="a-PP"></a>以作动故。<a id="a-PQ"></a>譬如余物。<a id="a-PR"></a>若无实去者。<a id="a-PS"></a>亦无三去。<a id="a-PT"></a>以去空故。<a id="a-PU"></a>譬如住者。<a id="a-PV"></a>彼俱去去者。<a id="a-PW"></a>同前验破。<a id="a-PX"></a>如破去者。<a id="a-PY"></a>去法亦然。<a id="a-PZ"></a>立义出因。<a id="a-Pa"></a>引譬方便。<a id="a-Pb"></a>应如此知。<a id="a-Pc"></a>由依道理阿含二种观察。<a id="a-Pd"></a>于一切时。<a id="a-Pe"></a>三去不成故。<a id="a-Pf"></a>如偈曰。</p>
  <p id="aPg">是故去无性　　去者亦复然</p>
  <p id="aPh">去时及诸法　　一切无所有</p>
  <p id="aPi">释曰。<a id="a-Pj"></a>如先立验。<a id="a-Pk"></a>破去去者。<a id="a-Pl"></a>诸余作法。<a id="a-Pm"></a>亦应例遮。<a id="a-Pn"></a>此品中明去无自性者。<a id="a-Po"></a>欲令信解无来无去别缘起义。<a id="a-Pp"></a>是故得成。<a id="a-Pq"></a>如无尽慧经中说。<a id="a-Pr"></a>无去无来者。<a id="a-Ps"></a>名为圣去来。<a id="a-Pt"></a>又如金刚般若经说。<a id="a-Pu"></a>善男子。<a id="a-Pv"></a>如来者。<a id="a-Pw"></a>无所从来。<a id="a-Px"></a>亦无所去。<a id="a-Py"></a>故名如来。<a id="a-Pz"></a>又如无言说经曰。<a id="a-Q0"></a>来去无有实。<a id="a-Q1"></a>诸法如虚空。<a id="a-Q2"></a>又如般若波罗蜜经说。<a id="a-Q3"></a>彼微尘等。<a id="a-Q4"></a>亦无所从来。<a id="a-Q5"></a>亦无所去。<a id="a-Q6"></a>以彼去来不可见故。<a id="a-Q7"></a>又如佛告极勇猛菩萨言。<a id="a-Q8"></a>善男子。<a id="a-Q9"></a>色法去来不可见故。<a id="a-QA"></a>受想行识亦复如是。<a id="a-QB"></a>五阴去来不可见者。<a id="a-QC"></a>是名般若波罗蜜。<a id="a-QD"></a>如是等诸修多罗。<a id="a-QE"></a>此中应广说。</p>
  <p id="aQF">释观去来品竟。</p>
 </body>
</html>