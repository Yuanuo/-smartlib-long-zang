<!doctype html>
<html id="z3IBVT4yg" data-ver="1460">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">般若灯论卷第五</h1>
  <h2 id="a2">释观染染者品第六</h2>
  <p id="a3">复次一切法空。<a id="a-4"></a>何以故。<a id="a-5"></a>彼染染者。<a id="a-6"></a>嗔嗔者等。<a id="a-7"></a>本无自性。<a id="a-8"></a>欲使了知无自性义。<a id="a-9"></a>有此品起。<a id="a-A"></a>有人言。<a id="a-B"></a>第一义中有阴入界。<a id="a-C"></a>何以故。<a id="a-D"></a>婆伽婆说彼为染污过恶因故。<a id="a-E"></a>若此非有。<a id="a-F"></a>佛则不说彼为染因。<a id="a-G"></a>譬如龟毛。<a id="a-H"></a>云何验知。<a id="a-I"></a>经中偈曰。</p>
  <p id="aJ">染者不知法　　染者不见法</p>
  <p id="aK">若人安受此　　名为极盲暗</p>
  <p id="aL">释曰。<a id="a-M"></a>如染染者。<a id="a-N"></a>乃至痴等盲暗亦然。<a id="a-O"></a>是故当知。<a id="a-P"></a>有彼阴等。<a id="a-Q"></a>论者言。<a id="a-R"></a>彼阴等行聚增长染因过恶显现。<a id="a-S"></a>如是染者及彼染等。<a id="a-T"></a>于世谛中如幻焰梦乾闼婆城。<a id="a-U"></a>非第一义。<a id="a-V"></a>如是谛观汝此分别为欲染。<a id="a-W"></a>先有染者为染者。<a id="a-X"></a>先有染为染及染者。<a id="a-Y"></a>此二俱时三皆不然。<a id="a-Z"></a>如偈曰。</p>
  <p id="aa">若先有染者　　离染染者成</p>
  <p id="ab">释曰。<a id="a-c"></a>染是爱着异名。<a id="a-d"></a>若染者离染彼名染者。<a id="a-e"></a>此则不然。<a id="a-f"></a>何以故。<a id="a-g"></a>如熟无果。<a id="a-h"></a>云何名熟。<a id="a-i"></a>如偈曰。</p>
  <p id="aj">因染得染者　　染者染不然</p>
  <p id="ak">释曰。<a id="a-l"></a>若各别异此是染法。<a id="a-m"></a>此是染者。<a id="a-n"></a>是则离染。<a id="a-o"></a>亦名染者。<a id="a-p"></a>又染者起染终无得义。<a id="a-q"></a>云何验知。<a id="a-r"></a>非无染体得名染者。<a id="a-s"></a>以有观故如染自体。<a id="a-t"></a>复次阿毗昙人言。<a id="a-u"></a>如我偈曰。<a id="a-v"></a>染污名遍因自地中先起。<a id="a-w"></a>是故染者得为染因。<a id="a-x"></a>阿毗达磨相义如是。<a id="a-y"></a>论者偈曰。</p>
  <p id="az">染者先有故　　何处复起染</p>
  <p id="a10">释曰。<a id="a-11"></a>如无染人后时起染乃名染者。<a id="a-12"></a>若彼染者。<a id="a-13"></a>先已得名说此染者复起于染无如此义验无体故。<a id="a-14"></a>义意如是。<a id="a-15"></a>复次犹如调达相续中染彼调达染者不作证因。<a id="a-16"></a>何以故。<a id="a-17"></a>以染者故譬如耶若达多。<a id="a-18"></a>外人言。<a id="a-19"></a>别不别相续染非因故染者门作成已复成过。<a id="a-1A"></a>亦譬喻无体。<a id="a-1B"></a>及违义故。<a id="a-1C"></a>论者言。<a id="a-1D"></a>彼说不善不别相续染非因故。<a id="a-1E"></a>染者门作非成已复成过。<a id="a-1F"></a>彼别相续染及染者亦应同遮。<a id="a-1G"></a>亦非譬喻无体所成相似及遮异门非违义故。<a id="a-1H"></a>外人言。<a id="a-1I"></a>有所作因。<a id="a-1J"></a>谓他相续染者。<a id="a-1K"></a>亦为染因故。<a id="a-1L"></a>譬喻无体。<a id="a-1M"></a>论者言。<a id="a-1N"></a>此不相应遮不共因故。<a id="a-1O"></a>此过非实。<a id="a-1P"></a>复次若汝定谓染者之先有染法者。<a id="a-1Q"></a>是亦不然。<a id="a-1R"></a>如偈曰。</p>
  <p id="a1S">若有若无染　　染者亦同过</p>
  <p id="a1T">染者先有染　　离染者染成</p>
  <p id="a1U">释曰。<a id="a-1V"></a>此复云何。<a id="a-1W"></a>若染者先有彼染法。<a id="a-1X"></a>此则有过。<a id="a-1Y"></a>谓此是染此是染者。<a id="a-1Z"></a>故有所染。<a id="a-1a"></a>故名之为染。<a id="a-1b"></a>非所依。<a id="a-1c"></a>先有。<a id="a-1d"></a>譬如饭熟故。<a id="a-1e"></a>若汝欲得不观染者。<a id="a-1f"></a>而有染法。<a id="a-1g"></a>此亦不然。<a id="a-1h"></a>如偈曰。</p>
  <p id="a1i">离染者染成　　不欲得如是</p>
  <p id="a1j">释曰。<a id="a-1k"></a>如熟不观熟物起故此云何验非染者无体而有染法。<a id="a-1l"></a>何以故。<a id="a-1m"></a>以有观故。<a id="a-1n"></a>如染者自体。<a id="a-1o"></a>外人言。<a id="a-1p"></a>如父子二体。<a id="a-1q"></a>非一向故。<a id="a-1r"></a>此义得成。<a id="a-1s"></a>论者言。<a id="a-1t"></a>彼亦如是遮故无过。<a id="a-1u"></a>外人言。<a id="a-1v"></a>如先刹那起染已离而为当起染刹那因是故无过。<a id="a-1w"></a>论者偈曰。</p>
  <p id="a1x">有染复染者　　何处当可得</p>
  <p id="a1y">释曰。<a id="a-1z"></a>如是别时起染刹那无间次生染者刹那此不可得。<a id="a-20"></a>以染者不成故。<a id="a-21"></a>如彼异熟是异熟。<a id="a-22"></a>是异熟者。<a id="a-23"></a>事则不然。<a id="a-24"></a>如是过去起染刹那。<a id="a-25"></a>立为现在染者之因。<a id="a-26"></a>义亦不尔。<a id="a-27"></a>云何不尔。<a id="a-28"></a>如调达染不为调达染者之因。<a id="a-29"></a>何以故。<a id="a-2A"></a>以其染故。<a id="a-2B"></a>譬如别相续染。<a id="a-2C"></a>复次鞞婆沙师言。<a id="a-2D"></a>我所立义无如上过。<a id="a-2E"></a>所以者何。<a id="a-2F"></a>彼染及染者同时起故无咎。<a id="a-2G"></a>论者言。<a id="a-2H"></a>此亦有过。<a id="a-2I"></a>汝今当听。<a id="a-2J"></a>如偈曰。</p>
  <p id="a2K">染及染者二　　同时起不然</p>
  <p id="a2L">如是染染者　　则不相观故</p>
  <p id="a2M">释曰。<a id="a-2N"></a>何因缘故起此分别。<a id="a-2O"></a>以观无故而可分别。<a id="a-2P"></a>此是染者。<a id="a-2Q"></a>彼为染法此是染法。<a id="a-2R"></a>彼为染者而不欲尔。<a id="a-2S"></a>此复云何。<a id="a-2T"></a>欲有观故。<a id="a-2U"></a>此中立验。<a id="a-2V"></a>彼染与染者无同起义。<a id="a-2W"></a>何以故。<a id="a-2X"></a>以有观故。<a id="a-2Y"></a>譬如子芽。<a id="a-2Z"></a>复次鞞婆沙师言。<a id="a-2a"></a>汝出此因。<a id="a-2b"></a>有何等义。<a id="a-2c"></a>为观生故。<a id="a-2d"></a>名为有观。<a id="a-2e"></a>为观别语名为有观。<a id="a-2f"></a>若观生故名有观者。<a id="a-2g"></a>心心数法此恒相随。<a id="a-2h"></a>亦同时起。<a id="a-2i"></a>共有因故。<a id="a-2j"></a>又如灯炷光明亦同时起。<a id="a-2k"></a>非一向故。<a id="a-2l"></a>若观别语名有观者。<a id="a-2m"></a>如牛二角亦同时起。<a id="a-2n"></a>一左一右。<a id="a-2o"></a>有别语故。<a id="a-2p"></a>现见如此亦非一向。<a id="a-2q"></a>论者言。<a id="a-2r"></a>是心心数及灯光等和合自在同时共起彼二牛角观别语等。<a id="a-2s"></a>于世谛中欲令如此。<a id="a-2t"></a>第一义中皆不成故。<a id="a-2u"></a>汝所说过。<a id="a-2v"></a>我无此咎。<a id="a-2w"></a>复次染及染者。<a id="a-2x"></a>若一若异。<a id="a-2y"></a>同时分别。<a id="a-2z"></a>二皆不然。<a id="a-30"></a>如偈曰。</p>
  <p id="a31">染及染者一　　一则无同时</p>
  <p id="a32">释曰。<a id="a-33"></a>若言同时。<a id="a-34"></a>即有二体。<a id="a-35"></a>偈意如是。<a id="a-36"></a>此中立验。<a id="a-37"></a>染及染者。<a id="a-38"></a>不同时起。<a id="a-39"></a>何以故。<a id="a-3A"></a>以一体故。<a id="a-3B"></a>如染者自体。<a id="a-3C"></a>若汝意欲染及染者。<a id="a-3D"></a>一体同时义则不可。<a id="a-3E"></a>以相违故。<a id="a-3F"></a>我今染与染者。<a id="a-3G"></a>别体同时。<a id="a-3H"></a>无如上过者。<a id="a-3I"></a>此亦不然。<a id="a-3J"></a>如偈曰。</p>
  <p id="a3K">染及染者异　　同时亦叵得</p>
  <p id="a3L">释曰。<a id="a-3M"></a>别体同时。<a id="a-3N"></a>无有此义。<a id="a-3O"></a>以验破故。<a id="a-3P"></a>复次彼立别体而欲同时令他解者。<a id="a-3Q"></a>验无体故。<a id="a-3R"></a>此中立验。<a id="a-3S"></a>染染者二不得同时。<a id="a-3T"></a>何以故。<a id="a-3U"></a>以有观故。<a id="a-3V"></a>如染自体。<a id="a-3W"></a>复次今当更破别体同时。<a id="a-3X"></a>如偈曰。</p>
  <p id="a3Y">若别同时者　　离伴亦应同</p>
  <p id="a3Z">释曰。<a id="a-3a"></a>若汝意谓染及染者。<a id="a-3b"></a>此二同时而不欲令随一离伴者。<a id="a-3c"></a>此中立验。<a id="a-3d"></a>第一义中不欲令彼染及染者别体同时以有观故。<a id="a-3e"></a>如因果二。<a id="a-3f"></a>复次余论师言。<a id="a-3g"></a>若汝别体欲得同时今处处别体彼彼同时。<a id="a-3h"></a>如马边有牛说为同时。<a id="a-3i"></a>如是独牛无伴。<a id="a-3j"></a>亦得同时。<a id="a-3k"></a>此如先答。<a id="a-3l"></a>义无少异。<a id="a-3m"></a>复次偈曰。</p>
  <p id="a3n">若别同时起　　何用染染者</p>
  <p id="a3o">释曰。<a id="a-3p"></a>染及染者。<a id="a-3q"></a>若同时起。<a id="a-3r"></a>是义不然。<a id="a-3s"></a>以其别故。<a id="a-3t"></a>譬如染及离染。<a id="a-3u"></a>复次偈曰。</p>
  <p id="a3v">若染染者二　　各各自体成</p>
  <p id="a3w">何义强分别　　此二同时起</p>
  <p id="a3x">释曰。<a id="a-3y"></a>若染及染者。<a id="a-3z"></a>我体各别。<a id="a-40"></a>以体别故。<a id="a-41"></a>则不相观。<a id="a-42"></a>复次若有所用此是染者染。<a id="a-43"></a>此是染染者。<a id="a-44"></a>有观相貌说同时起。<a id="a-45"></a>汝意尔耶。<a id="a-46"></a>此说有过。<a id="a-47"></a>何以故。<a id="a-48"></a>如偈言。<a id="a-49"></a>染及染者二。<a id="a-4A"></a>同时起不然。<a id="a-4B"></a>如是等同时起不应尔。<a id="a-4C"></a>有观故。<a id="a-4D"></a>不即此法说同时起。<a id="a-4E"></a>以不异故若欲别体。<a id="a-4F"></a>同时起者。<a id="a-4G"></a>此亦不然。<a id="a-4H"></a>如偈曰。</p>
  <p id="a4I">如是别不成　　求欲同时起</p>
  <p id="a4J">成立同时起　　复欲别体耶</p>
  <p id="a4K">释曰。<a id="a-4L"></a>如是义者。<a id="a-4M"></a>长老应说。<a id="a-4N"></a>如偈曰。</p>
  <p id="a4O">有何等别体　　欲同时起耶</p>
  <p id="a4P">释曰。<a id="a-4Q"></a>同时起者。<a id="a-4R"></a>有何等义。<a id="a-4S"></a>为有别体。<a id="a-4T"></a>次第起故说同时起。<a id="a-4U"></a>为无别体同时起耶。<a id="a-4V"></a>若言次第同时起者。<a id="a-4W"></a>是则不然。<a id="a-4X"></a>如染及离染。<a id="a-4Y"></a>先已说过。<a id="a-4Z"></a>若同时起者。<a id="a-4a"></a>此亦不然。<a id="a-4b"></a>以有观故。<a id="a-4c"></a>如因果二。<a id="a-4d"></a>亦先已说。<a id="a-4e"></a>是故偈曰。</p>
  <p id="a4f">由染染者二　　同不同不成</p>
  <p id="a4g">诸法亦如染　　同不同不成</p>
  <p id="a4h">释曰。<a id="a-4i"></a>彼嗔痴等。<a id="a-4j"></a>若内若外。<a id="a-4k"></a>同以不同亦皆不成。<a id="a-4l"></a>如是第一义中彼染等不成故。<a id="a-4m"></a>如外人品初作如是。<a id="a-4n"></a>说阴等是有。<a id="a-4o"></a>以染污过患故者。<a id="a-4p"></a>彼因不成。<a id="a-4q"></a>又世谛说因及违义故。<a id="a-4r"></a>如先所说因过失故。<a id="a-4s"></a>品内所明染及染者无其自体。<a id="a-4t"></a>令他得解。<a id="a-4u"></a>此义得成。<a id="a-4v"></a>如般若波罗蜜经。<a id="a-4w"></a>佛告极勇猛菩萨言。<a id="a-4x"></a>善男子。<a id="a-4y"></a>色非染体。<a id="a-4z"></a>非离染体。<a id="a-50"></a>如是受想行识非染体。<a id="a-51"></a>非离染体。<a id="a-52"></a>复次色受想行识非染体空。<a id="a-53"></a>非离染体空。<a id="a-54"></a>此是般若波罗蜜如是。<a id="a-55"></a>色非嗔体。<a id="a-56"></a>非非嗔体。<a id="a-57"></a>亦非痴体。<a id="a-58"></a>非非痴体。<a id="a-59"></a>受想行识亦复如是。<a id="a-5A"></a>此名般若波罗蜜。<a id="a-5B"></a>极勇猛色非染非净。<a id="a-5C"></a>受想行识非染非净。<a id="a-5D"></a>复次色非染法性。<a id="a-5E"></a>非净法性。<a id="a-5F"></a>受想行识亦复如是。<a id="a-5G"></a>此名般若波罗蜜。<a id="a-5H"></a>如是等诸修多罗。<a id="a-5I"></a>此中应广说。</p>
  <p id="a5J">释观染染者品竟。</p>
  <p data-pb></p>
  <h2 id="a5K">释观有为相品第七</h2>
  <p id="a5L">复次成立此品。<a id="a-5M"></a>其相云何。<a id="a-5N"></a>阴等诸法本无自性。<a id="a-5O"></a>惑者未知取相分别。<a id="a-5P"></a>今欲显示令彼识知无自性义。<a id="a-5Q"></a>有此品起。<a id="a-5R"></a>外人言。<a id="a-5S"></a>第一义中有是阴等有为自体。<a id="a-5T"></a>何以故。<a id="a-5U"></a>以彼起等诸有为相共相扶故。<a id="a-5V"></a>此若无者。<a id="a-5W"></a>彼有为相无相扶义。<a id="a-5X"></a>譬如兔角。<a id="a-5Y"></a>由起等诸相与阴等相扶因有力故。<a id="a-5Z"></a>彼法不无。<a id="a-5a"></a>所谓有为诸阴等也。<a id="a-5b"></a>论者言。<a id="a-5c"></a>汝说起等有为相者。<a id="a-5d"></a>彼起等相为是有为。<a id="a-5e"></a>为是无为。<a id="a-5f"></a>外人言。<a id="a-5g"></a>是有为也。<a id="a-5h"></a>论者言。<a id="a-5i"></a>今当次第分别此义。<a id="a-5j"></a>先验起者。<a id="a-5k"></a>如偈曰。</p>
  <p id="a5l">若起是有为　　亦应有三相</p>
  <p id="a5m">释曰。<a id="a-5n"></a>第一义中不欲令彼起等诸相是有为相。<a id="a-5o"></a>何以故。<a id="a-5p"></a>以有为故。<a id="a-5q"></a>譬如法体。<a id="a-5r"></a>外人言。<a id="a-5s"></a>起住灭体各有作用。<a id="a-5t"></a>是故欲令起等诸相是有为相。<a id="a-5u"></a>论者言。<a id="a-5v"></a>此验无体。<a id="a-5w"></a>唯有立义。<a id="a-5x"></a>故外人言。<a id="a-5y"></a>起住灭等各有功能。<a id="a-5z"></a>汝拨无者。<a id="a-60"></a>义则不然。<a id="a-61"></a>论者言。<a id="a-62"></a>起等作相不可得故。<a id="a-63"></a>又世谛中起亦非彼有为法相。<a id="a-64"></a>何以故。<a id="a-65"></a>以起作故。<a id="a-66"></a>如父生子。<a id="a-67"></a>住亦非彼有为法相。<a id="a-68"></a>何以故。<a id="a-69"></a>以住作故。<a id="a-6A"></a>如食持身。<a id="a-6B"></a>又有为相非彼住作。<a id="a-6C"></a>何以故。<a id="a-6D"></a>以住作故。<a id="a-6E"></a>譬如女人。<a id="a-6F"></a>置瓶于地。<a id="a-6G"></a>灭亦非彼有为法相。<a id="a-6H"></a>何以故。<a id="a-6I"></a>以破坏故。<a id="a-6J"></a>如棒破物。<a id="a-6K"></a>如是彼立起等有为相者。<a id="a-6L"></a>此义不成。<a id="a-6M"></a>以因不成及与义相违有此过故。<a id="a-6N"></a>起非有为。<a id="a-6O"></a>是故说起有为相者。<a id="a-6P"></a>义则不然。<a id="a-6Q"></a>复次若汝欲避先所说过成立起等是无为者义亦不然。<a id="a-6R"></a>如偈曰。</p>
  <p id="a6S">若起是无为　　何名有为相</p>
  <p id="a6T">释曰。<a id="a-6U"></a>若起是无为。<a id="a-6V"></a>而为有为相者。<a id="a-6W"></a>无如此义。<a id="a-6X"></a>以无为自体无所有故。<a id="a-6Y"></a>义意如此。<a id="a-6Z"></a>复次第一义中起是无为。<a id="a-6a"></a>而作有为诸法相者。<a id="a-6b"></a>是义不然。<a id="a-6c"></a>何以故。<a id="a-6d"></a>以无为故。<a id="a-6e"></a>譬如虚空。<a id="a-6f"></a>住灭亦尔。<a id="a-6g"></a>不复广遮。<a id="a-6h"></a>复次若汝分别起住灭等是有为相有所作者。<a id="a-6i"></a>为是次第。<a id="a-6j"></a>为复同时。<a id="a-6k"></a>二俱有过。<a id="a-6l"></a>何以故。<a id="a-6m"></a>若次第者。<a id="a-6n"></a>如偈曰。</p>
  <p id="a6o">起等三次第　　无力作业相</p>
  <p id="a6p">释曰。<a id="a-6q"></a>于谁无力。<a id="a-6r"></a>谓于有为。<a id="a-6s"></a>复次欲得起等随次第者。<a id="a-6t"></a>如法体未起。<a id="a-6u"></a>住灭二种。<a id="a-6v"></a>则无力为相。<a id="a-6w"></a>以法体无故。<a id="a-6x"></a>又已灭之法灭则无体。<a id="a-6y"></a>起住二种。<a id="a-6z"></a>则于灭无力。<a id="a-70"></a>又已起之法起则无力。<a id="a-71"></a>又法体若住灭复无力。<a id="a-72"></a>若谓住时无常随逐者。<a id="a-73"></a>是义不然。<a id="a-74"></a>如百论偈曰。</p>
  <p id="a75">离住无法体　　无常何有住</p>
  <p id="a76">若初有住者　　后时不应故</p>
  <p id="a77">若常有无常　　一切时无住</p>
  <p id="a78">若先是常者　　复不得无常</p>
  <p id="a79">若无常与住　　共法体同时</p>
  <p id="a7A">有住无无常　　有无常无住</p>
  <p id="a7B">复次若谓起等诸有为相同时有者。<a id="a-7C"></a>是亦不然。<a id="a-7D"></a>如偈曰。</p>
  <p id="a7E">云何于一物　　同时有三相</p>
  <p id="a7F">释曰。<a id="a-7G"></a>此相如是不同时有。<a id="a-7H"></a>语义如此。<a id="a-7I"></a>云何不有。<a id="a-7J"></a>谓彼一物于一时中有起住灭。<a id="a-7K"></a>义则不然。<a id="a-7L"></a>以毕竟相违故。<a id="a-7M"></a>复次经部师言。<a id="a-7N"></a>诸法各别有定因缘自在相续。<a id="a-7O"></a>于一时中当可起者。<a id="a-7P"></a>得自体时此名为起。<a id="a-7Q"></a>初刹那相续位此名为住。<a id="a-7R"></a>先刹那不相似此名为老。<a id="a-7S"></a>已起者坏此名为灭。<a id="a-7T"></a>如是等决定有观于一刹那同时有故。<a id="a-7U"></a>汝作方便与我作过者。<a id="a-7V"></a>我无此咎。<a id="a-7W"></a>论者言。<a id="a-7X"></a>是相续者。<a id="a-7Y"></a>亦非实有。<a id="a-7Z"></a>又有观故。<a id="a-7a"></a>住分别者。<a id="a-7b"></a>是世谛三相。<a id="a-7c"></a>非第一义。<a id="a-7d"></a>汝言住时违住灭者。<a id="a-7e"></a>此不应然。<a id="a-7f"></a>以不免先所说过故。<a id="a-7g"></a>复次鞞婆沙师言。<a id="a-7h"></a>如先体未起者。<a id="a-7i"></a>于后得自体时。<a id="a-7j"></a>此名为起。<a id="a-7k"></a>起者树立。<a id="a-7l"></a>此名为住。<a id="a-7m"></a>住者朽故。<a id="a-7n"></a>此名为老。<a id="a-7o"></a>老者灭故。<a id="a-7p"></a>此名为坏。<a id="a-7q"></a>由起等次第得不离有为体。<a id="a-7r"></a>以是义故。<a id="a-7s"></a>彼相体成。<a id="a-7t"></a>如先所说。<a id="a-7u"></a>起等三次第无力作业相者。<a id="a-7v"></a>此为不善。<a id="a-7w"></a>论者言。<a id="a-7x"></a>汝语非也。<a id="a-7y"></a>云何名相。<a id="a-7z"></a>谓与所相未曾相离。<a id="a-80"></a>譬如坚相不离于地。<a id="a-81"></a>及大人诸相不离大人。<a id="a-82"></a>若言起等第一义中是彼有为诸法相者。<a id="a-83"></a>此义不然。<a id="a-84"></a>何以故。<a id="a-85"></a>有次第故。<a id="a-86"></a>次第云何。<a id="a-87"></a>如以泥团置于轮上。<a id="a-88"></a>运手旋已如小塔形。<a id="a-89"></a>次拍令平。<a id="a-8A"></a>次转如盖。<a id="a-8B"></a>后拢如圌。<a id="a-8C"></a>此诸位别。<a id="a-8D"></a>非彼瓶家有为体相。<a id="a-8E"></a>起等诸相亦不离彼。<a id="a-8F"></a>有为法者。<a id="a-8G"></a>假施设耳。<a id="a-8H"></a>真实起者。<a id="a-8I"></a>此中遮故。<a id="a-8J"></a>以云何遮。<a id="a-8K"></a>彼未起者。<a id="a-8L"></a>住灭无体故。<a id="a-8M"></a>若谓当来起时应有住灭。<a id="a-8N"></a>作此分别者。<a id="a-8O"></a>唯世谛言说不免。<a id="a-8P"></a>如先所说。<a id="a-8Q"></a>过咎如是。<a id="a-8R"></a>起等诸有为相次第同时彼体不成。<a id="a-8S"></a>因有过故。<a id="a-8T"></a>复次偈曰。</p>
  <p id="a8U">若诸起住坏　　有异有为相</p>
  <p id="a8V">有则为无穷</p>
  <p id="a8W">释曰。<a id="a-8X"></a>若彼有异彼亦有异者。<a id="a-8Y"></a>如是则无穷而不欲尔。<a id="a-8Z"></a>复次若起等诸相更无相者。<a id="a-8a"></a>复得如先所说过失。<a id="a-8b"></a>如偈曰。</p>
  <p id="a8c">无则非有为</p>
  <p id="a8d">释曰。<a id="a-8e"></a>此义云何。<a id="a-8f"></a>如汝意欲有为诸法非有为相。<a id="a-8g"></a>以有为故。<a id="a-8h"></a>如是起等。<a id="a-8i"></a>亦非有为相。<a id="a-8j"></a>以是义故。<a id="a-8k"></a>第一义中不应分别起等诸相。<a id="a-8l"></a>若是有为。<a id="a-8m"></a>若是无为。<a id="a-8n"></a>如所说过。<a id="a-8o"></a>今还属汝。<a id="a-8p"></a>复次犊子部言。<a id="a-8q"></a>起是有为而非无穷。<a id="a-8r"></a>云何知耶。<a id="a-8s"></a>由此自体和合有十五法。<a id="a-8t"></a>总共起故何等十五。<a id="a-8u"></a>一此法体。<a id="a-8v"></a>二谓彼起。<a id="a-8w"></a>三住异。<a id="a-8x"></a>四灭相。<a id="a-8y"></a>五若是白法则有正解脱起。<a id="a-8z"></a>六若是黑法则有邪解脱起。<a id="a-90"></a>七若是出离法则出离体起。<a id="a-91"></a>八若非出离法则有非出离体起。<a id="a-92"></a>此前七种是法体眷属。<a id="a-93"></a>七眷属中皆有一随眷属。<a id="a-94"></a>谓有起起乃至非出离。<a id="a-95"></a>非出离体此是眷属。<a id="a-96"></a>眷属法如是。<a id="a-97"></a>法体和合总有十五法。<a id="a-98"></a>起。<a id="a-99"></a>彼根本起。<a id="a-9A"></a>除其自体能起作十四法。<a id="a-9B"></a>起起。<a id="a-9C"></a>能起。<a id="a-9D"></a>彼根本起。<a id="a-9E"></a>住等亦然。<a id="a-9F"></a>以是义故无无穷过。<a id="a-9G"></a>如我偈曰。</p>
  <p id="a9H">彼起起起时　　独起根本根</p>
  <p id="a9I">根本起起时　　还起于起起</p>
  <p id="a9J">阿阇梨言。<a id="a-9K"></a>汝虽种种多语。<a id="a-9L"></a>而于义不然。<a id="a-9M"></a>云何不然。<a id="a-9N"></a>如偈曰。</p>
  <p id="a9O">若谓起起时　　能起根本起</p>
  <p id="a9P">汝从本起生　　何能起本起</p>
  <p id="a9Q">释曰。<a id="a-9R"></a>不如是生。<a id="a-9S"></a>以未起故。<a id="a-9T"></a>如前都未起时。<a id="a-9U"></a>外人言。<a id="a-9V"></a>根本起者。<a id="a-9W"></a>能起起起。<a id="a-9X"></a>如是起起能起本起。<a id="a-9Y"></a>义正如此。<a id="a-9Z"></a>论者偈曰。</p>
  <p id="a9a">若谓根本起　　能起彼起起</p>
  <p id="a9b">彼从起起生　　何能起起起</p>
  <p id="a9c">释曰。<a id="a-9d"></a>不如是生。<a id="a-9e"></a>以未起故。<a id="a-9f"></a>义意如是。<a id="a-9g"></a>外人言。<a id="a-9h"></a>彼根本起及以起起。<a id="a-9i"></a>此二起时。<a id="a-9j"></a>各自作业。<a id="a-9k"></a>是故无过。<a id="a-9l"></a>论者偈曰。</p>
  <p id="a9m">汝谓此起时　　随所欲作起</p>
  <p id="a9n">若此起未生　　未生何能起</p>
  <p id="a9o">释曰。<a id="a-9p"></a>第一句谓根本起。<a id="a-9q"></a>第二句谓起起。<a id="a-9r"></a>第三句谓起时未起。<a id="a-9s"></a>第四句谓根本起无起功能。<a id="a-9t"></a>何以故。<a id="a-9u"></a>以未生故。<a id="a-9v"></a>亦起时故。<a id="a-9w"></a>譬如前未生时。<a id="a-9x"></a>又如当起法体。<a id="a-9y"></a>外人言。<a id="a-9z"></a>如共有因于法起时。<a id="a-A0"></a>及已起者。<a id="a-A1"></a>共起诸法有起功能故。<a id="a-A2"></a>非谓一向汝言起时故。<a id="a-A3"></a>因及未生故。<a id="a-A4"></a>因者此义不成。<a id="a-A5"></a>论者言。<a id="a-A6"></a>前染染者。<a id="a-A7"></a>中已遮。<a id="a-A8"></a>共起亦遮。<a id="a-A9"></a>彼因汝言非一向者说我有过。<a id="a-AA"></a>又言。<a id="a-AB"></a>无有无穷过者。<a id="a-AC"></a>此不能避。<a id="a-AD"></a>复有人言。<a id="a-AE"></a>有别道理。<a id="a-AF"></a>避无穷过。<a id="a-AG"></a>道理云何。<a id="a-AH"></a>如偈曰。</p>
  <p id="aAI">如灯照自体　　亦能照于他</p>
  <p id="aAJ">起法亦复然　　自起亦起彼</p>
  <p id="aAK">释曰。<a id="a-AL"></a>以是义故。<a id="a-AM"></a>无无穷过。<a id="a-AN"></a>论者偈曰。</p>
  <p id="aAO">灯中自无暗　　住处亦无暗</p>
  <p id="aAP">彼灯何所照　　而言照自他</p>
  <p id="aAQ">释曰。<a id="a-AR"></a>如是灯无毫末照用。<a id="a-AS"></a>因语意尔。<a id="a-AT"></a>复次此中立验灯体。<a id="a-AU"></a>于彼第一义中不能自照。<a id="a-AV"></a>亦不照他。<a id="a-AW"></a>何以故。<a id="a-AX"></a>以暗无故。<a id="a-AY"></a>譬如猛炽日光。<a id="a-AZ"></a>复次第一义中灯不破暗。<a id="a-Aa"></a>何以故。<a id="a-Ab"></a>以其大故。<a id="a-Ac"></a>譬如彼地。<a id="a-Ad"></a>以是义故。<a id="a-Ae"></a>譬喻无体。<a id="a-Af"></a>外人言。<a id="a-Ag"></a>灯初起时即能破暗。<a id="a-Ah"></a>如偈言。<a id="a-Ai"></a>如灯能破暗。<a id="a-Aj"></a>谓自体作明能除外暗。<a id="a-Ak"></a>义意如是。<a id="a-Al"></a>如先所说暗无故者。<a id="a-Am"></a>此因不成。<a id="a-An"></a>亦譬喻无体。<a id="a-Ao"></a>以灯及光义可得故。<a id="a-Ap"></a>论者偈曰。</p>
  <p id="aAq">云何灯起时　　而能破于暗</p>
  <p id="aAr">释曰。<a id="a-As"></a>云何破者。<a id="a-At"></a>谓不能破故。<a id="a-Au"></a>语义如是。<a id="a-Av"></a>偈曰。</p>
  <p id="aAw">此灯初起时　　不到彼暗故</p>
  <p id="aAx">释曰。<a id="a-Ay"></a>以起时故。<a id="a-Az"></a>譬如暗灯。<a id="a-B0"></a>外人言。<a id="a-B1"></a>智非智等。<a id="a-B2"></a>非一向故。<a id="a-B3"></a>论者言。<a id="a-B4"></a>汝执此义堕前成立分中摄故。<a id="a-B5"></a>如是亦遮。<a id="a-B6"></a>非非一向也。<a id="a-B7"></a>复次起时未生故。<a id="a-B8"></a>如未生子无所作业。<a id="a-B9"></a>灯亦如是。<a id="a-BA"></a>不能作明。<a id="a-BB"></a>复次如前偈说。<a id="a-BC"></a>云何灯起时而能破于暗。<a id="a-BD"></a>此灯初起时不到彼暗故者此中立验。<a id="a-BE"></a>第一义中彼灯起时不能破暗。<a id="a-BF"></a>何以故。<a id="a-BG"></a>以不到故。<a id="a-BH"></a>譬如无明世界中间黑暗。<a id="a-BI"></a>复次第一义中灯不破暗。<a id="a-BJ"></a>何以故。<a id="a-BK"></a>以不得所对治故。<a id="a-BL"></a>譬如彼暗。<a id="a-BM"></a>外人言。<a id="a-BN"></a>现见灯不到暗而能作明故。<a id="a-BO"></a>论者言。<a id="a-BP"></a>汝立此门增我破力。<a id="a-BQ"></a>令我譬喻转更明显。<a id="a-BR"></a>故我无过。<a id="a-BS"></a>彼若如是今当观察。<a id="a-BT"></a>为如所见。<a id="a-BU"></a>为复异耶。<a id="a-BV"></a>我亦不见灯不到暗而能除暗。<a id="a-BW"></a>若灯不到暗而能除暗者。<a id="a-BX"></a>是义不然。<a id="a-BY"></a>如偈曰。</p>
  <p id="aBZ">若灯不到暗　　而破彼暗者</p>
  <p id="aBa">灯住于此中　　应破一切暗</p>
  <p id="aBb">释曰。<a id="a-Bc"></a>灯破远暗。<a id="a-Bd"></a>汝既不许。<a id="a-Be"></a>近亦如是。<a id="a-Bf"></a>云何能破。<a id="a-Bg"></a>复次如偈曰。</p>
  <p id="aBh">若灯能自照　　亦能照他者</p>
  <p id="aBi">暗亦应如是　　自障亦障他</p>
  <p id="aBj">释曰。<a id="a-Bk"></a>暗自他二不欲尔者。<a id="a-Bl"></a>灯自他二岂欲得耶。<a id="a-Bm"></a>复次此中立验。<a id="a-Bn"></a>第一义中灯于自他不坏所治。<a id="a-Bo"></a>何以故。<a id="a-Bp"></a>有能治故。<a id="a-Bq"></a>譬如彼闇。<a id="a-Br"></a>如是灯体。<a id="a-Bs"></a>自照照他。<a id="a-Bt"></a>先已遮故。<a id="a-Bu"></a>譬喻无体。<a id="a-Bv"></a>是故外人引彼灯喻。<a id="a-Bw"></a>成立起义。<a id="a-Bx"></a>能起自他者。<a id="a-By"></a>是则不然。<a id="a-Bz"></a>以不免前无穷过故。<a id="a-C0"></a>复次若谓自起亦起他者。<a id="a-C1"></a>云何能起。<a id="a-C2"></a>为已起起。<a id="a-C3"></a>为未起起。<a id="a-C4"></a>若尔有何过。<a id="a-C5"></a>若未起起者。<a id="a-C6"></a>如偈曰。</p>
  <p id="aC7">此起若未起　　云何生自他</p>
  <p id="aC8">释曰。<a id="a-C9"></a>未起无生。<a id="a-CA"></a>以未生故。<a id="a-CB"></a>如前未生时。<a id="a-CC"></a>如是意者。<a id="a-CD"></a>先已分别。<a id="a-CE"></a>复次偈曰。</p>
  <p id="aCF">此起若已起　　起复何所起</p>
  <p id="aCG">释曰。<a id="a-CH"></a>由已起故。<a id="a-CI"></a>生于彼起。<a id="a-CJ"></a>则无功用。<a id="a-CK"></a>如是观察。<a id="a-CL"></a>汝言起者。<a id="a-CM"></a>能起自他义则不尔。<a id="a-CN"></a>以不免前无穷过故。<a id="a-CO"></a>又彼起等成其无为。<a id="a-CP"></a>以无为故。<a id="a-CQ"></a>彼诸起等非有为相。<a id="a-CR"></a>汝言相故者。<a id="a-CS"></a>因义不成。<a id="a-CT"></a>又复当问。<a id="a-CU"></a>说有起者。<a id="a-CV"></a>云何起耶。<a id="a-CW"></a>为起时起。<a id="a-CX"></a>为已起起。<a id="a-CY"></a>是皆不然。<a id="a-CZ"></a>如偈曰。</p>
  <p id="aCa">起时及已起　　未起皆无起</p>
  <p id="aCb">去未去去时　　于彼已解释</p>
  <p id="aCc">释曰。<a id="a-Cd"></a>如彼已验。<a id="a-Ce"></a>此中亦应如是广说。<a id="a-Cf"></a>以第一义中起时不起。<a id="a-Cg"></a>何以故。<a id="a-Ch"></a>异世向前故。<a id="a-Ci"></a>如欲灭时。<a id="a-Cj"></a>复次若谓彼法少起少未起说为起时者。<a id="a-Ck"></a>是亦不然。<a id="a-Cl"></a>何以故。<a id="a-Cm"></a>若少起者。<a id="a-Cn"></a>彼更不起。<a id="a-Co"></a>起无用故。<a id="a-Cp"></a>若未起者。<a id="a-Cq"></a>起亦不起。<a id="a-Cr"></a>以未起故。<a id="a-Cs"></a>譬如未来。<a id="a-Ct"></a>外人言决定起者。<a id="a-Cu"></a>来向现在。<a id="a-Cv"></a>此名起时。<a id="a-Cw"></a>论者言。<a id="a-Cx"></a>如是义者。<a id="a-Cy"></a>亦应观察。<a id="a-Cz"></a>如偈曰。</p>
  <p id="aD0">由起时名起　　此义则不然</p>
  <p id="aD1">云何彼起时　　而说为缘起</p>
  <p id="aD2">释曰。<a id="a-D3"></a>彼起时者。<a id="a-D4"></a>为有为无为。<a id="a-D5"></a>亦有亦无。<a id="a-D6"></a>此等过失。<a id="a-D7"></a>如上已遮。<a id="a-D8"></a>外人言。<a id="a-D9"></a>譬如有人善解剑术。<a id="a-DA"></a>起不善心行恶逆行。<a id="a-DB"></a>自害其母以为随顺。<a id="a-DC"></a>汝亦如是。<a id="a-DD"></a>何以故。<a id="a-DE"></a>大仙为彼声闻独觉说深缘起。<a id="a-DF"></a>以汝久习妄想行非法行。<a id="a-DG"></a>自破所欲害正道理。<a id="a-DH"></a>此执不然。<a id="a-DI"></a>论者言。<a id="a-DJ"></a>汝不知耶。<a id="a-DK"></a>有恶见人拨无因果。<a id="a-DL"></a>破坏白法不肯信受。<a id="a-DM"></a>为欲教化彼恶见人。<a id="a-DN"></a>洗濯不善垢秽义故。<a id="a-DO"></a>佛婆伽婆作如此说此有故彼有。<a id="a-DP"></a>此生故彼生。<a id="a-DQ"></a>所谓无明缘行。<a id="a-DR"></a>诸如是等。<a id="a-DS"></a>为世谛故。<a id="a-DT"></a>非第一义。<a id="a-DU"></a>如是意者。<a id="a-DV"></a>是我所欲。<a id="a-DW"></a>汝言自破所欲害正理者。<a id="a-DX"></a>此语不然。<a id="a-DY"></a>如偈曰。</p>
  <p id="aDZ">由诸法无性　　自体非有故</p>
  <p id="aDa">此有彼得者　　如是则不然</p>
  <p id="aDb">复次如佛说偈。<a id="a-Dc"></a>若从缘生则不生。<a id="a-Dd"></a>彼缘起者。<a id="a-De"></a>体非有。<a id="a-Df"></a>若属因缘此则空。<a id="a-Dg"></a>解空者名不放逸。<a id="a-Dh"></a>如是等诸经此中应广说。<a id="a-Di"></a>由如是观。<a id="a-Dj"></a>若生未生。<a id="a-Dk"></a>悉皆如幻。<a id="a-Dl"></a>是故起时寂灭则无起相。<a id="a-Dm"></a>如彼外人所说起时以为缘起者。<a id="a-Dn"></a>第一义中验不成故。<a id="a-Do"></a>彼为不善。<a id="a-Dp"></a>复有人言。<a id="a-Dq"></a>世间现见种种因缘各各果起。<a id="a-Dr"></a>谓瓶衣等。<a id="a-Ds"></a>更无异验。<a id="a-Dt"></a>胜现见者。<a id="a-Du"></a>如前偈说。<a id="a-Dv"></a>起时及已起未起皆无起者。<a id="a-Dw"></a>此不相应。<a id="a-Dx"></a>以戒等起故。<a id="a-Dy"></a>论者言。<a id="a-Dz"></a>彼戒等聚随顺功德。<a id="a-E0"></a>谁能违者。<a id="a-E1"></a>而是世谛非第一义。<a id="a-E2"></a>彼如是等。<a id="a-E3"></a>为舍执着。<a id="a-E4"></a>为实义故。<a id="a-E5"></a>有此论起。<a id="a-E6"></a>是故无过。<a id="a-E7"></a>若汝意谓瓶衣有起者。<a id="a-E8"></a>亦是世谛非第一义。<a id="a-E9"></a>我所欲者。<a id="a-EA"></a>若瓶若衣现起可得。<a id="a-EB"></a>非彼未起。<a id="a-EC"></a>若已起者。<a id="a-ED"></a>有起不然。<a id="a-EE"></a>瓶衣等起。<a id="a-EF"></a>未起起故。<a id="a-EG"></a>如此执者。<a id="a-EH"></a>是义不然。<a id="a-EI"></a>何以故。<a id="a-EJ"></a>若瓶未起安立妄觉。<a id="a-EK"></a>缘彼瓶名谓有瓶起。<a id="a-EL"></a>如是意者此但世谛安置妄觉。<a id="a-EM"></a>以瓶未生不可得故。<a id="a-EN"></a>复次鞞婆沙师言。<a id="a-EO"></a>三世有故。<a id="a-EP"></a>彼瓶等起。<a id="a-EQ"></a>我义如此。<a id="a-ER"></a>论者言。<a id="a-ES"></a>此亦不然。<a id="a-ET"></a>如偈曰。</p>
  <p id="aEU">随处若一物　　未起而有体</p>
  <p id="aEV">释曰。<a id="a-EW"></a>一物者。<a id="a-EX"></a>或瓶衣等。<a id="a-EY"></a>若于诸缘。<a id="a-EZ"></a>若和合中。<a id="a-Ea"></a>及于余处。<a id="a-Eb"></a>体先有者。<a id="a-Ec"></a>偈曰。</p>
  <p id="aEd">已有何须起</p>
  <p id="aEe">释曰。<a id="a-Ef"></a>彼若已有起。<a id="a-Eg"></a>则无用故。<a id="a-Eh"></a>为是因缘。<a id="a-Ei"></a>偈曰。</p>
  <p id="aEj">体有起无故</p>
  <p id="aEk">释曰。<a id="a-El"></a>以此义故。<a id="a-Em"></a>先起有体者验起。<a id="a-En"></a>则无有体起者立义有过。<a id="a-Eo"></a>复次执时异者。<a id="a-Ep"></a>说如是言。<a id="a-Eq"></a>诸法有体。<a id="a-Er"></a>云何验知。<a id="a-Es"></a>来现世故此执不然。<a id="a-Et"></a>何以故。<a id="a-Eu"></a>若来现在则破现在。<a id="a-Ev"></a>如是体异相异及位异者。<a id="a-Ew"></a>如先过失。<a id="a-Ex"></a>皆以此答。<a id="a-Ey"></a>复次僧佉人言。<a id="a-Ez"></a>诸法体有。<a id="a-F0"></a>可显了故。<a id="a-F1"></a>我无过失。<a id="a-F2"></a>论者言可显了者。<a id="a-F3"></a>先已遮故。<a id="a-F4"></a>此不相应。<a id="a-F5"></a>复次未起有体。<a id="a-F6"></a>云何可信。<a id="a-F7"></a>僧佉复言。<a id="a-F8"></a>以世摄故。<a id="a-F9"></a>如现在物。<a id="a-FA"></a>论者言现在物者。<a id="a-FB"></a>第一义中无自体故。<a id="a-FC"></a>汝譬不成。<a id="a-FD"></a>所欲义坏。<a id="a-FE"></a>复次虽无自体亦不坏世谛。<a id="a-FF"></a>以现在时色等诸法。<a id="a-FG"></a>犹如幻等。<a id="a-FH"></a>亦可得故。<a id="a-FI"></a>彼世谛中色等诸法但假施设。<a id="a-FJ"></a>应如是知。<a id="a-FK"></a>偈言起时及已起未起皆无起。<a id="a-FL"></a>如是等。<a id="a-FM"></a>先虽已答。<a id="a-FN"></a>今当更说。<a id="a-FO"></a>如偈曰。</p>
  <p id="aFP">若谓起起时　　此起有所起</p>
  <p id="aFQ">释曰。<a id="a-FR"></a>彼意若谓起于起时能有所起。<a id="a-FS"></a>此执不然。<a id="a-FT"></a>有过失故。<a id="a-FU"></a>如偈曰。</p>
  <p id="aFV">彼起能起作　　何等复起是</p>
  <p id="aFW">释曰。<a id="a-FX"></a>彼起不然。<a id="a-FY"></a>以起作故。<a id="a-FZ"></a>譬如父子起无自体。<a id="a-Fa"></a>偈义如是。<a id="a-Fb"></a>复次若如是说。<a id="a-Fc"></a>更有异起能起。<a id="a-Fd"></a>此起是亦有过。<a id="a-Fe"></a>得何等过。<a id="a-Ff"></a>偈曰。</p>
  <p id="aFg">若起更有起　　此起无穷过</p>
  <p id="aFh">外人言。<a id="a-Fi"></a>不起起故。<a id="a-Fj"></a>无无穷过。<a id="a-Fk"></a>我欲如是。<a id="a-Fl"></a>论者偈曰。</p>
  <p id="aFm">若起无起起　　法皆如是起</p>
  <p id="aFn">释曰。<a id="a-Fo"></a>法既不尔。<a id="a-Fp"></a>起亦应然。<a id="a-Fq"></a>是故不应强作分别。<a id="a-Fr"></a>复次此有起者。<a id="a-Fs"></a>若有体若无体。<a id="a-Ft"></a>若有无体。<a id="a-Fu"></a>起悉有过。<a id="a-Fv"></a>如偈曰。</p>
  <p id="aFw">有体起无用　　无体起无依</p>
  <p id="aFx">有无体亦然　　此义先已说</p>
  <p id="aFy">释曰。<a id="a-Fz"></a>何处先说。<a id="a-G0"></a>如观缘品中偈说。<a id="a-G1"></a>非有亦非无。<a id="a-G2"></a>诸缘义应尔。<a id="a-G3"></a>又如偈言。<a id="a-G4"></a>非有非不有。<a id="a-G5"></a>非有无法起。<a id="a-G6"></a>如先已遮。<a id="a-G7"></a>不复更释。<a id="a-G8"></a>复次如偈曰。</p>
  <p id="aG9">若灭时有起　　此义则不然</p>
  <p id="aGA">释曰。<a id="a-GB"></a>以灭时故。<a id="a-GC"></a>譬如死时。<a id="a-GD"></a>外人言。<a id="a-GE"></a>未灭时起。<a id="a-GF"></a>是故无过。<a id="a-GG"></a>论者偈曰。</p>
  <p id="aGH">法若无灭时　　彼体不可得</p>
  <p id="aGI">释曰。<a id="a-GJ"></a>以彼体相不相应故。<a id="a-GK"></a>如虚空花。<a id="a-GL"></a>偈意如是。<a id="a-GM"></a>外人言。<a id="a-GN"></a>住非一向故。<a id="a-GO"></a>论者言。<a id="a-GP"></a>彼亦无常随故。<a id="a-GQ"></a>未灭时不成。<a id="a-GR"></a>我无过咎。<a id="a-GS"></a>如前广说。<a id="a-GT"></a>外人言。<a id="a-GU"></a>有如是起。<a id="a-GV"></a>彼所起法有故。<a id="a-GW"></a>此若无者。<a id="a-GX"></a>彼所起法则不得有。<a id="a-GY"></a>如用龟毛为衣。<a id="a-GZ"></a>二皆无体以起成故。<a id="a-Ga"></a>住法则有。<a id="a-Gb"></a>是故如所说。<a id="a-Gc"></a>因起非无体。<a id="a-Gd"></a>论者言。<a id="a-Ge"></a>起无体故所起不成。<a id="a-Gf"></a>虽世谛中说有此起。<a id="a-Gg"></a>第一义中则无住相。<a id="a-Gh"></a>今问此体。<a id="a-Gi"></a>为未住体住。<a id="a-Gj"></a>为已住体住。<a id="a-Gk"></a>为住时体住。<a id="a-Gl"></a>第一义中。<a id="a-Gm"></a>三皆不然。<a id="a-Gn"></a>如偈曰。</p>
  <p id="aGo">未住体不住　　住体亦不住</p>
  <p id="aGp">住时亦不住　　无起谁当住</p>
  <p id="aGq">释曰。<a id="a-Gr"></a>第一句者。<a id="a-Gs"></a>由非住故。<a id="a-Gt"></a>譬如灭。<a id="a-Gu"></a>第二句者。<a id="a-Gv"></a>以现在世及过去世二世一时不可得故。<a id="a-Gw"></a>住义则空。<a id="a-Gx"></a>第三句者。<a id="a-Gy"></a>离住未住更无住时。<a id="a-Gz"></a>有者不然。<a id="a-H0"></a>广如前破。<a id="a-H1"></a>第四句者。<a id="a-H2"></a>无一物起无一物住。<a id="a-H3"></a>偈意如是。<a id="a-H4"></a>复次第一义中无一物体起相可得。<a id="a-H5"></a>从前已来广引道理。<a id="a-H6"></a>令人解了起既不成。<a id="a-H7"></a>谁为住者。<a id="a-H8"></a>由此义故。<a id="a-H9"></a>汝先说言所起之法起有因者。<a id="a-HA"></a>此皆不成。<a id="a-HB"></a>复次如偈曰。</p>
  <p id="aHC">灭时有住者　　是义则不然</p>
  <p id="aHD">释曰。<a id="a-HE"></a>以相违故。<a id="a-HF"></a>若相违法。<a id="a-HG"></a>则不同时。<a id="a-HH"></a>如烈日光。<a id="a-HI"></a>不与暗并。<a id="a-HJ"></a>偈意如是。<a id="a-HK"></a>外人言。<a id="a-HL"></a>彼未灭时。<a id="a-HM"></a>体可得故。<a id="a-HN"></a>论者偈曰。</p>
  <p id="aHO">若法无灭时　　彼体不可得</p>
  <p id="aHP">释曰。<a id="a-HQ"></a>以诸有为法无常随逐故。<a id="a-HR"></a>复次彼体不可得。<a id="a-HS"></a>何以故。<a id="a-HT"></a>无灭时故。<a id="a-HU"></a>如虚空花。<a id="a-HV"></a>偈意如是。<a id="a-HW"></a>复次若汝意谓已起刹那住相有力。<a id="a-HX"></a>当于尔时法体不灭。<a id="a-HY"></a>亦不是常。<a id="a-HZ"></a>以住无间次即有老无常随逐故。<a id="a-Ha"></a>此执不然。<a id="a-Hb"></a>何以故。<a id="a-Hc"></a>若此色等住相用时无无常者。<a id="a-Hd"></a>后时亦无。<a id="a-He"></a>无常随逐。<a id="a-Hf"></a>如火处无水。<a id="a-Hg"></a>火于后时亦不作水。<a id="a-Hh"></a>住义亦然。<a id="a-Hi"></a>外人言。<a id="a-Hj"></a>世间现见法体灭尽。<a id="a-Hk"></a>云何言无。<a id="a-Hl"></a>论者言此应观察。<a id="a-Hm"></a>汝见灭者。<a id="a-Hn"></a>是灭与体。<a id="a-Ho"></a>为恒相随。<a id="a-Hp"></a>为各别处。<a id="a-Hq"></a>若与相随即无住义。<a id="a-Hr"></a>若在别处。<a id="a-Hs"></a>体无灭时。<a id="a-Ht"></a>既无灭时。<a id="a-Hu"></a>体不可得。<a id="a-Hv"></a>二俱不然。<a id="a-Hw"></a>复次有聪慢者。<a id="a-Hx"></a>或如是言。<a id="a-Hy"></a>譬如有人先无佛体后时得佛。<a id="a-Hz"></a>住亦如是。<a id="a-I0"></a>先虽无灭后时灭者。<a id="a-I1"></a>竟有何咎。<a id="a-I2"></a>此执不然。<a id="a-I3"></a>何以故。<a id="a-I4"></a>无佛体者。<a id="a-I5"></a>谓无一切智相用。<a id="a-I6"></a>凡夫智后时得佛者。<a id="a-I7"></a>无如此义。<a id="a-I8"></a>于世谛中此方便语。<a id="a-I9"></a>亦不成立。<a id="a-IA"></a>如是断烦恼障及彼境障。<a id="a-IB"></a>最后刹那智相起时。<a id="a-IC"></a>说名得佛。<a id="a-ID"></a>彼智与佛体无差别。<a id="a-IE"></a>如汝所言。<a id="a-IF"></a>无实道理。<a id="a-IG"></a>如是老住。<a id="a-IH"></a>若一若异者。<a id="a-II"></a>亦同此过。<a id="a-IJ"></a>由此不成故。<a id="a-IK"></a>阿阇梨偈曰。</p>
  <p id="aIL">彼一切诸法　　恒时有老死</p>
  <p id="aIM">何等是住法　　而无老死相</p>
  <p id="aIN">释曰。<a id="a-IO"></a>若有起者。<a id="a-IP"></a>随是体处。<a id="a-IQ"></a>有住可见。<a id="a-IR"></a>起可得成。<a id="a-IS"></a>今则不尔。<a id="a-IT"></a>是故彼立因义不成。<a id="a-IU"></a>复次汝等欲得彼住住者。<a id="a-IV"></a>为住能自住。<a id="a-IW"></a>为假异住住。<a id="a-IX"></a>二俱不然。<a id="a-IY"></a>如偈曰。</p>
  <p id="aIZ">住异住未住　　此义则不然</p>
  <p id="aIa">如起不自起　　亦不从他起</p>
  <p id="aIb">释曰。<a id="a-Ic"></a>云何起者。<a id="a-Id"></a>自起不然。<a id="a-Ie"></a>如前说偈。<a id="a-If"></a>此起若未起。<a id="a-Ig"></a>云何得自生。<a id="a-Ih"></a>若已起能生。<a id="a-Ii"></a>生复何所起故。<a id="a-Ij"></a>云何不从他生。<a id="a-Ik"></a>如先偈言。<a id="a-Il"></a>若起更有起。<a id="a-Im"></a>此起无穷过故。<a id="a-In"></a>住亦如此。<a id="a-Io"></a>偈曰。</p>
  <p id="aIp">此住若未住　　自体云何住</p>
  <p id="aIq">此住若已住　　住已何须住</p>
  <p id="aIr">住若异住住　　此住则无穷</p>
  <p id="aIs">住若无住住　　法皆如是住</p>
  <p id="aIt">释曰。<a id="a-Iu"></a>此二偈是释义偈。<a id="a-Iv"></a>非论本偈。<a id="a-Iw"></a>前遮自住住。<a id="a-Ix"></a>如遮自体起。<a id="a-Iy"></a>后遮他住住。<a id="a-Iz"></a>如遮从他起。<a id="a-J0"></a>应如此知。<a id="a-J1"></a>是故当知。<a id="a-J2"></a>住无自体。<a id="a-J3"></a>如汝先说。<a id="a-J4"></a>有如是起。<a id="a-J5"></a>彼有体故。<a id="a-J6"></a>法有体者。<a id="a-J7"></a>此因不成。<a id="a-J8"></a>外人言。<a id="a-J9"></a>第一义中有此起住。<a id="a-JA"></a>何以故。<a id="a-JB"></a>共行诸法彼体有故。<a id="a-JC"></a>此若无者。<a id="a-JD"></a>彼共行法体应不有。<a id="a-JE"></a>譬如马角由起住有故。<a id="a-JF"></a>彼共行灭有。<a id="a-JG"></a>是故第一义中说因力故。<a id="a-JH"></a>起住是有。<a id="a-JI"></a>论者言。<a id="a-JJ"></a>灭亦如是。<a id="a-JK"></a>谓此体已灭未灭灭时。<a id="a-JL"></a>欲令有灭者。<a id="a-JM"></a>一切不然。<a id="a-JN"></a>如偈曰。</p>
  <p id="aJO">未灭法不灭　　已灭法不灭</p>
  <p id="aJP">灭时亦不灭　　无生何等灭</p>
  <p id="aJQ">释曰。<a id="a-JR"></a>第一句者。<a id="a-JS"></a>以灭空故。<a id="a-JT"></a>譬如住。<a id="a-JU"></a>第二句者。<a id="a-JV"></a>如人已死。<a id="a-JW"></a>不复更死。<a id="a-JX"></a>第三句者。<a id="a-JY"></a>离彼已灭及未灭。<a id="a-JZ"></a>法更无灭时。<a id="a-Ja"></a>有俱过故。<a id="a-Jb"></a>是故定知灭时不灭。<a id="a-Jc"></a>复次第一义中灭时不灭。<a id="a-Jd"></a>以世传流故。<a id="a-Je"></a>如当起法来现在者。<a id="a-Jf"></a>第四句者。<a id="a-Jg"></a>其义云何。<a id="a-Jh"></a>一切诸法皆不生故。<a id="a-Ji"></a>言无生者。<a id="a-Jj"></a>生相无故。<a id="a-Jk"></a>无生有灭。<a id="a-Jl"></a>义则不然。<a id="a-Jm"></a>如石女儿。<a id="a-Jn"></a>如是彼欲起者及不起者。<a id="a-Jo"></a>于一切时有灭不然。<a id="a-Jp"></a>复次法住无住彼分别灭。<a id="a-Jq"></a>二俱不然。<a id="a-Jr"></a>如偈曰。</p>
  <p id="aJs">法体若住者　　灭相不可得</p>
  <p id="aJt">释曰。<a id="a-Ju"></a>以住故无灭世间悉解。<a id="a-Jv"></a>若汝言无住有灭无过失者。<a id="a-Jw"></a>是亦不然。<a id="a-Jx"></a>如偈曰。</p>
  <p id="aJy">法体若无住　　灭亦不可得</p>
  <p id="aJz">释曰。<a id="a-K0"></a>以无住故如彼灭相。<a id="a-K1"></a>复次此法为当即住此位灭耶。<a id="a-K2"></a>为住异位灭耶。<a id="a-K3"></a>外人言。<a id="a-K4"></a>此言何谓。<a id="a-K5"></a>论者偈曰。</p>
  <p id="aK6">彼于此位时　　不即此位灭</p>
  <p id="aK7">彼于异位时　　亦非异位灭</p>
  <p id="aK8">释曰。<a id="a-K9"></a>不即此位灭者。<a id="a-KA"></a>以不舍自体故。<a id="a-KB"></a>譬如乳住乳位亦不于彼异位时灭。<a id="a-KC"></a>何以故。<a id="a-KD"></a>此中说验。<a id="a-KE"></a>第一义中乳不于彼酪位时灭。<a id="a-KF"></a>以彼异故。<a id="a-KG"></a>如异瓶等。<a id="a-KH"></a>复有人言。<a id="a-KI"></a>有如是灭。<a id="a-KJ"></a>依止体故。<a id="a-KK"></a>譬如彼熟。<a id="a-KL"></a>论者偈曰。</p>
  <p id="aKM">若一切诸法　　起相不可得</p>
  <p id="aKN">以无起相故　　有灭亦不然</p>
  <p id="aKO">释曰。<a id="a-KP"></a>诸法不起如前已说。<a id="a-KQ"></a>未熟已熟此执不成。<a id="a-KR"></a>譬喻无体。<a id="a-KS"></a>复次汝言灭者为有体灭耶。<a id="a-KT"></a>为无体灭耶。<a id="a-KU"></a>二俱不然。<a id="a-KV"></a>如偈曰。</p>
  <p id="aKW">法若有体者　　有则无灭相</p>
  <p id="aKX">释曰。<a id="a-KY"></a>以相违故。<a id="a-KZ"></a>譬如水火。<a id="a-Ka"></a>由如是故。<a id="a-Kb"></a>偈曰。</p>
  <p id="aKc">一法有有无　　于义不应尔</p>
  <p id="aKd">复次偈曰。</p>
  <p id="aKe">法若无体者　　有灭亦不然</p>
  <p id="aKf">如无第二头　　不可言其断</p>
  <p id="aKg">释曰。<a id="a-Kh"></a>偈譬喻者。<a id="a-Ki"></a>以其无故。<a id="a-Kj"></a>以此无体验有灭者。<a id="a-Kk"></a>是义不然。<a id="a-Kl"></a>法体坏故。<a id="a-Km"></a>复次汝等若言第一义中有彼灭相及随灭者。<a id="a-Kn"></a>为是自灭。<a id="a-Ko"></a>为是他灭。<a id="a-Kp"></a>二俱不然。<a id="a-Kq"></a>如偈曰。</p>
  <p id="aKr">法不自体灭　　他体亦不灭</p>
  <p id="aKs">如自体不起　　他体亦不起</p>
  <p id="aKt">释曰。<a id="a-Ku"></a>自体起者。<a id="a-Kv"></a>此不相应。<a id="a-Kw"></a>如前已说。<a id="a-Kx"></a>此起若未起。<a id="a-Ky"></a>云何能自生。<a id="a-Kz"></a>此起若已生。<a id="a-L0"></a>生复何所起。<a id="a-L1"></a>他体起者。<a id="a-L2"></a>如偈言。<a id="a-L3"></a>此起若异起。<a id="a-L4"></a>起则无穷过故。<a id="a-L5"></a>起既如此。<a id="a-L6"></a>灭亦类然。<a id="a-L7"></a>灭类偈者。<a id="a-L8"></a>此灭若未灭。<a id="a-L9"></a>云何能自灭。<a id="a-LA"></a>此灭若已坏。<a id="a-LB"></a>灭复何所坏。<a id="a-LC"></a>此灭若异灭。<a id="a-LD"></a>灭则无穷过。<a id="a-LE"></a>灭若无灭。<a id="a-LF"></a>灭法皆如是坏。<a id="a-LG"></a>此释义偈应知。<a id="a-LH"></a>如自他起前已广遮。<a id="a-LI"></a>自他灭者。<a id="a-LJ"></a>类同起破。<a id="a-LK"></a>有人言。<a id="a-LL"></a>得坏因时坏法方坏者。<a id="a-LM"></a>应如是答汝立坏因。<a id="a-LN"></a>是义不然。<a id="a-LO"></a>何以故。<a id="a-LP"></a>彼法非是。<a id="a-LQ"></a>此法坏因。<a id="a-LR"></a>以彼异故。<a id="a-LS"></a>譬如余物。<a id="a-LT"></a>品初已来。<a id="a-LU"></a>广遮彼说。<a id="a-LV"></a>如是起住。<a id="a-LW"></a>以第一义中起因不成。<a id="a-LX"></a>譬亦无体。<a id="a-LY"></a>若世谛中说因譬喻者。<a id="a-LZ"></a>违汝义故。<a id="a-La"></a>如前立验。<a id="a-Lb"></a>已广分别道理自在故。<a id="a-Lc"></a>如偈曰。</p>
  <p id="aLd">起住坏不成　　故无有有为</p>
  <p id="aLe">释曰。<a id="a-Lf"></a>如外人所说。<a id="a-Lg"></a>有彼阴等诸有为法。<a id="a-Lh"></a>以有为相和合故者。<a id="a-Li"></a>彼为已破。<a id="a-Lj"></a>复有人言。<a id="a-Lk"></a>第一义中有彼牛等诸有为法。<a id="a-Ll"></a>何以故。<a id="a-Lm"></a>以角犎垂[古*頁]等相有故。<a id="a-Ln"></a>此亦应遮。<a id="a-Lo"></a>汝立此等有为相者。<a id="a-Lp"></a>为更有相。<a id="a-Lq"></a>为更无相。<a id="a-Lr"></a>若更有相。<a id="a-Ls"></a>此角犎等则非牛体有为相也。<a id="a-Lt"></a>何以故。<a id="a-Lu"></a>以有相故。<a id="a-Lv"></a>譬如牛实。<a id="a-Lw"></a>广如前破。<a id="a-Lx"></a>若更无相者。<a id="a-Ly"></a>以无相故。<a id="a-Lz"></a>此等诸相自然不成。<a id="a-M0"></a>以能相无力故。<a id="a-M1"></a>所相亦无。<a id="a-M2"></a>又有相者。<a id="a-M3"></a>相无穷过。<a id="a-M4"></a>此等一切如先广遮。<a id="a-M5"></a>复有人言。<a id="a-M6"></a>第一义中有是有为。<a id="a-M7"></a>何以故。<a id="a-M8"></a>有待对故。<a id="a-M9"></a>此若无者。<a id="a-MA"></a>应无待对。<a id="a-MB"></a>如石女儿。<a id="a-MC"></a>以彼有为无为二法相待由此因故。<a id="a-MD"></a>第一义中有是有为。<a id="a-ME"></a>论者言。<a id="a-MF"></a>若有为法得成立者。<a id="a-MG"></a>除有为故。<a id="a-MH"></a>可说无为。<a id="a-MI"></a>彼有为法。<a id="a-MJ"></a>如理谛观体不可得。<a id="a-MK"></a>是故偈曰。</p>
  <p id="aML">有为不成故　　云何有无为</p>
  <p id="aMM">释曰。<a id="a-MN"></a>如兔角无生。<a id="a-MO"></a>于世谛中亦不作实解。<a id="a-MP"></a>应知此意。<a id="a-MQ"></a>以是义故。<a id="a-MR"></a>因等无体。<a id="a-MS"></a>若尔云何分别有诸相等。<a id="a-MT"></a>为世谛故。<a id="a-MU"></a>如偈曰。</p>
  <p id="aMV">如梦亦如幻　　如乾闼婆城</p>
  <p id="aMW">说有起住坏　　其相亦如是</p>
  <p id="aMX">释曰。<a id="a-MY"></a>诸仙知彼有为起等。<a id="a-MZ"></a>能生觉因。<a id="a-Ma"></a>开实知见。<a id="a-Mb"></a>如彼智人所说起等。<a id="a-Mc"></a>是我所欲。<a id="a-Md"></a>由无智者覆慧眼故。<a id="a-Me"></a>于无实境起增上慢。<a id="a-Mf"></a>如梦中语说彼诸法起住灭等。<a id="a-Mg"></a>此由染污熏习。<a id="a-Mh"></a>各执异因分别三种。<a id="a-Mi"></a>谓有实义。<a id="a-Mj"></a>为示彼故。<a id="a-Mk"></a>说梦幻等三种譬喻应知。<a id="a-Ml"></a>有人言。<a id="a-Mm"></a>起等是有。<a id="a-Mn"></a>何以故。<a id="a-Mo"></a>现前觉取故。<a id="a-Mp"></a>譬如色。<a id="a-Mq"></a>又作者有故。<a id="a-Mr"></a>亦相续同取故。<a id="a-Ms"></a>如是说者。<a id="a-Mt"></a>此执不然。<a id="a-Mu"></a>何以故。<a id="a-Mv"></a>非一向故。<a id="a-Mw"></a>为开示彼。<a id="a-Mx"></a>如其数量说梦等譬喻应知。<a id="a-My"></a>复次佛婆伽婆。<a id="a-Mz"></a>见真实者为声闻乘对治惑障故。<a id="a-N0"></a>作如是说。<a id="a-N1"></a>色如聚沫受喻水泡。<a id="a-N2"></a>想同阳焰。<a id="a-N3"></a>行似芭蕉。<a id="a-N4"></a>识譬幻事。<a id="a-N5"></a>此意欲令知我我所本无自性。<a id="a-N6"></a>犹如光影。<a id="a-N7"></a>亦为大乘对治惑障及智障故。<a id="a-N8"></a>说有为法本无自体。<a id="a-N9"></a>如金刚般若经说。<a id="a-NA"></a>一切有为法。<a id="a-NB"></a>如星翳灯幻。<a id="a-NC"></a>露泡梦电云。<a id="a-ND"></a>应作如是观。<a id="a-NE"></a>欲令他解有为无体。<a id="a-NF"></a>是此品义。<a id="a-NG"></a>是故得成。<a id="a-NH"></a>如般若波罗蜜经中说。<a id="a-NI"></a>佛告极勇猛菩萨言。<a id="a-NJ"></a>善男子。<a id="a-NK"></a>色非有为非无为。<a id="a-NL"></a>受想行识亦复如是。<a id="a-NM"></a>若色受想行识非有为非无为者。<a id="a-NN"></a>此是般若波罗蜜。<a id="a-NO"></a>又如楞伽经说。<a id="a-NP"></a>有为无为无自体相。<a id="a-NQ"></a>但彼凡夫愚痴妄执分别有异。<a id="a-NR"></a>犹如石女梦见抱儿又如金刚般若经说。<a id="a-NS"></a>须菩提。<a id="a-NT"></a>凡所有相皆是虚妄。<a id="a-NU"></a>若见诸相非相。<a id="a-NV"></a>则见如来。<a id="a-NW"></a>如是等诸修多罗此中应广说。</p>
  <p id="aNX">释观有为相品竟。</p>
 </body>
</html>