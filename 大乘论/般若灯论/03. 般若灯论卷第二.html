<!doctype html>
<html id="z3IBVT0yd" data-ver="1041">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">般若灯论卷第二</h1>
  <h2 id="a2">释观缘品第一之余</h2>
  <p id="a3">复次余僧佉言。<a id="a-4"></a>若诸果功能缘中空故。<a id="a-5"></a>缘不生果。<a id="a-6"></a>如是义者。<a id="a-7"></a>成我所成。<a id="a-8"></a>何以故。<a id="a-9"></a>汝谓果体不起。<a id="a-A"></a>是则名常。<a id="a-B"></a>汝先立义。<a id="a-C"></a>则为自破。<a id="a-D"></a>论者言。<a id="a-E"></a>汝语非也。<a id="a-F"></a>一切时起。<a id="a-G"></a>悉皆遮故。<a id="a-H"></a>不生之物。<a id="a-I"></a>亦不说常。<a id="a-J"></a>何以故。<a id="a-K"></a>不生之物。<a id="a-L"></a>于世谛中。<a id="a-M"></a>不欲有故。<a id="a-N"></a>复有僧佉。<a id="a-O"></a>说如是言。<a id="a-P"></a>虽彼众缘。<a id="a-Q"></a>不能起果。<a id="a-R"></a>由有眼色空明。<a id="a-S"></a>及作意等。<a id="a-T"></a>诸缘有作故识得生。<a id="a-U"></a>是故欲令有生有作。<a id="a-V"></a>彼作及生。<a id="a-W"></a>我今当说。<a id="a-X"></a>第一义中。<a id="a-Y"></a>有彼生识自果之作。<a id="a-Z"></a>何以故。<a id="a-a"></a>以有缘故。<a id="a-b"></a>譬如甑鬵(集心反)水米及薪火等。<a id="a-c"></a>诸缘具已。<a id="a-d"></a>作能成饭。<a id="a-e"></a>以是验故。<a id="a-f"></a>我立义成。<a id="a-g"></a>论者偈曰。</p>
  <p id="ah">缘中无作者</p>
  <p id="ai">释曰。<a id="a-j"></a>我不欲令第一义中作能熟饭。<a id="a-k"></a>以无作故。<a id="a-l"></a>譬喻不成。<a id="a-m"></a>譬不成故。<a id="a-n"></a>汝则有过。<a id="a-o"></a>何以故。<a id="a-p"></a>能成立法无故。<a id="a-q"></a>由成立无故。<a id="a-r"></a>缘中定无生识之作。<a id="a-s"></a>若有若无。<a id="a-t"></a>果皆不起如后当遮作者不起故。<a id="a-u"></a>因义不成。<a id="a-v"></a>第一义中。<a id="a-w"></a>应如是说。<a id="a-x"></a>复次若汝执言。<a id="a-y"></a>总说作者。<a id="a-z"></a>则与义相违。<a id="a-10"></a>彼缘有者。<a id="a-11"></a>世智境界。<a id="a-12"></a>生识之作。<a id="a-13"></a>与彼众缘。<a id="a-14"></a>体不相离。<a id="a-15"></a>佛护问中。<a id="a-16"></a>复有外人。<a id="a-17"></a>作是释言。<a id="a-18"></a>若自起。<a id="a-19"></a>若他起者。<a id="a-1A"></a>是言何谓。<a id="a-1B"></a>此义于我无所用为。<a id="a-1C"></a>虽然眼等诸缘。<a id="a-1D"></a>作眼识生。<a id="a-1E"></a>如甑鬵等。<a id="a-1F"></a>作饭熟故。<a id="a-1G"></a>而彼外人。<a id="a-1H"></a>作是成立。<a id="a-1I"></a>言有体起佛护论师为遮彼故。<a id="a-1J"></a>引偈本云。<a id="a-1K"></a>作者缘中无。<a id="a-1L"></a>何以故。<a id="a-1M"></a>已生未生生时。<a id="a-1N"></a>识有作者。<a id="a-1O"></a>是亦不然。<a id="a-1P"></a>论者言。<a id="a-1Q"></a>彼不相应。<a id="a-1R"></a>汝等前后二语。<a id="a-1S"></a>唯有立义故。<a id="a-1T"></a>复有异僧佉言。<a id="a-1U"></a>汝将此过。<a id="a-1V"></a>安置与我。<a id="a-1W"></a>遮我缘中。<a id="a-1X"></a>无其作义。<a id="a-1Y"></a>作不起故。<a id="a-1Z"></a>譬喻不成者。<a id="a-1a"></a>是义不然。<a id="a-1b"></a>今有作在。<a id="a-1c"></a>云何验知。<a id="a-1d"></a>有作生彼识等自果。<a id="a-1e"></a>由其作故。<a id="a-1f"></a>如作能熟饭。<a id="a-1g"></a>论者偈曰。</p>
  <p id="a1h">离缘亦无作</p>
  <p id="a1i">释曰。<a id="a-1j"></a>缘无故亦不与缘合而独有作者无也。<a id="a-1k"></a>如先缘中有作次第说其过故。<a id="a-1l"></a>复有论师释此偈言。<a id="a-1m"></a>识自体生。<a id="a-1n"></a>即是作也。<a id="a-1o"></a>论者言。<a id="a-1p"></a>如前偈说缘中无有作离缘亦无作。<a id="a-1q"></a>若言有彼生识作者。<a id="a-1r"></a>是义不然。<a id="a-1s"></a>何以故。<a id="a-1t"></a>如识无故。<a id="a-1u"></a>彼作亦无。<a id="a-1v"></a>若言无其别作。<a id="a-1w"></a>但缘是作者。<a id="a-1x"></a>是亦不然。<a id="a-1y"></a>若言缘无自体作有自体者。<a id="a-1z"></a>佛护论师言。<a id="a-20"></a>彼亦无缘。<a id="a-21"></a>有作过故。<a id="a-22"></a>论者言。<a id="a-23"></a>若谓无缘得有作者。<a id="a-24"></a>是义不然。<a id="a-25"></a>何以故。<a id="a-26"></a>若无彼缘自然有作。<a id="a-27"></a>无此义故。<a id="a-28"></a>佛护言。<a id="a-29"></a>于世谛中。<a id="a-2A"></a>云何有作自他众缘相因待故。<a id="a-2B"></a>有作如无间。<a id="a-2C"></a>刹那能起果体。<a id="a-2D"></a>是名为作。<a id="a-2E"></a>如彼未来欲起法体由作。<a id="a-2F"></a>得生于世谛中。<a id="a-2G"></a>非无有作。<a id="a-2H"></a>不同汝执缘中有作。<a id="a-2I"></a>是语无咎。<a id="a-2J"></a>论者言。<a id="a-2K"></a>汝今不说因缘譬喻。<a id="a-2L"></a>但有立义与他过者。<a id="a-2M"></a>此释不成。<a id="a-2N"></a>复次经部师言。<a id="a-2O"></a>有异法起。<a id="a-2P"></a>如眼识等。<a id="a-2Q"></a>何以故。<a id="a-2R"></a>由有作故。<a id="a-2S"></a>譬如种子。<a id="a-2T"></a>地水火风。<a id="a-2U"></a>因缘和合。<a id="a-2V"></a>得有芽出。<a id="a-2W"></a>以此答故。<a id="a-2X"></a>汝先验破。<a id="a-2Y"></a>论者言。<a id="a-2Z"></a>如先偈说。<a id="a-2a"></a>缘中无有作。<a id="a-2b"></a>此义云何。<a id="a-2c"></a>第一义中。<a id="a-2d"></a>遮彼起故。<a id="a-2e"></a>彼作无体。<a id="a-2f"></a>种子等缘和合有作者。<a id="a-2g"></a>此不应尔。<a id="a-2h"></a>汝言缘中定有作者。<a id="a-2i"></a>是义不成。<a id="a-2j"></a>譬喻无故。<a id="a-2k"></a>汝先答者。<a id="a-2l"></a>不能破我。<a id="a-2m"></a>复次有外人言。<a id="a-2n"></a>如稻谷等。<a id="a-2o"></a>真实是有。<a id="a-2p"></a>何以故。<a id="a-2q"></a>由作有故。<a id="a-2r"></a>于世谛中。<a id="a-2s"></a>欲令如是随顺世谛。<a id="a-2t"></a>如其所欲。<a id="a-2u"></a>第一义中。<a id="a-2v"></a>亦复如是。<a id="a-2w"></a>譬如兔角。<a id="a-2x"></a>由譬成故。<a id="a-2y"></a>所欲义立。<a id="a-2z"></a>论者言。<a id="a-30"></a>汝等如是安立作义。<a id="a-31"></a>如稻谷等。<a id="a-32"></a>于世谛中。<a id="a-33"></a>言有作者。<a id="a-34"></a>是义不然。<a id="a-35"></a>何以故。<a id="a-36"></a>如偈曰。</p>
  <p id="a37">若有若无作　　诸缘作不成</p>
  <p id="a38">释曰。<a id="a-39"></a>于世谛中。<a id="a-3A"></a>兔角无故。<a id="a-3B"></a>第一义中。<a id="a-3C"></a>有亦不成。<a id="a-3D"></a>作亦如是。<a id="a-3E"></a>以无体故。<a id="a-3F"></a>汝言由譬成故。<a id="a-3G"></a>所欲义立者。<a id="a-3H"></a>翻此二过。<a id="a-3I"></a>还在于汝。<a id="a-3J"></a>复次僧佉人言。<a id="a-3K"></a>兔角无体。<a id="a-3L"></a>即是其体。<a id="a-3M"></a>云何知耶。<a id="a-3N"></a>如毗伽罗论第六门中。<a id="a-3O"></a>作如是说。<a id="a-3P"></a>有别异故。<a id="a-3Q"></a>譬如青优钵罗华。<a id="a-3R"></a>与色为异。<a id="a-3S"></a>论者言。<a id="a-3T"></a>汝说不善。<a id="a-3U"></a>何以故。<a id="a-3V"></a>华色等二体别异者。<a id="a-3W"></a>第一义中。<a id="a-3X"></a>此皆不成。<a id="a-3Y"></a>无譬喻故。<a id="a-3Z"></a>若汝意谓如我立色等有体故。<a id="a-3a"></a>不能令汝解。<a id="a-3b"></a>如是汝立色等无体。<a id="a-3c"></a>亦不能令我解。<a id="a-3d"></a>以彼此同过故。<a id="a-3e"></a>今当答汝。<a id="a-3f"></a>无同过义。<a id="a-3g"></a>何以故。<a id="a-3h"></a>起法有体。<a id="a-3i"></a>如是已遮。<a id="a-3j"></a>况不起者。<a id="a-3k"></a>欲令有体而当不遮。<a id="a-3l"></a>有体无体。<a id="a-3m"></a>是汝意欲显示异相。<a id="a-3n"></a>我今遮汝。<a id="a-3o"></a>作如此解。<a id="a-3p"></a>有体无体。<a id="a-3q"></a>堕在二边。<a id="a-3r"></a>我不同汝执有无故。<a id="a-3s"></a>不堕二边。<a id="a-3t"></a>此义云何。<a id="a-3u"></a>汝立有体无体。<a id="a-3v"></a>令他信受。<a id="a-3w"></a>验无体故。<a id="a-3x"></a>非我所欲。<a id="a-3y"></a>是故汝执无道理故。<a id="a-3z"></a>我立义成。<a id="a-40"></a>汝言同过者。<a id="a-41"></a>此复非也。</p>
  <p id="a42">复次或有诸说起者。<a id="a-43"></a>应如是问。<a id="a-44"></a>果先未起。<a id="a-45"></a>彼诸缘等。<a id="a-46"></a>为无作耶。<a id="a-47"></a>为有作耶。<a id="a-48"></a>若诸缘无作。<a id="a-49"></a>不能起果者。<a id="a-4A"></a>云何名无作起果。<a id="a-4B"></a>功能缘中空故。<a id="a-4C"></a>说名无作。<a id="a-4D"></a>若功能空者。<a id="a-4E"></a>则非彼缘能起彼果。<a id="a-4F"></a>譬如麦种无稻谷芽。<a id="a-4G"></a>此不应尔。<a id="a-4H"></a>若有作者。<a id="a-4I"></a>验此作有。<a id="a-4J"></a>缘中无故。<a id="a-4K"></a>由果起故。<a id="a-4L"></a>说彼有作。<a id="a-4M"></a>果未起时。<a id="a-4N"></a>彼无所作。<a id="a-4O"></a>由此验故因义不成。</p>
  <p id="a4P">复次经部师言。<a id="a-4Q"></a>彼果起时。<a id="a-4R"></a>诸缘有作。<a id="a-4S"></a>以是缘故。<a id="a-4T"></a>互相随摄。<a id="a-4U"></a>资益果起。<a id="a-4V"></a>非因不成。<a id="a-4W"></a>答验亦立。<a id="a-4X"></a>论者言。<a id="a-4Y"></a>汝经部师。<a id="a-4Z"></a>欲令第一义中。<a id="a-4a"></a>谷等诸缘。<a id="a-4b"></a>和合聚集。<a id="a-4c"></a>果得起耶。<a id="a-4d"></a>若定尔者。<a id="a-4e"></a>是诸因缘。<a id="a-4f"></a>乃至未能起果。<a id="a-4g"></a>自此已前。<a id="a-4h"></a>此稻谷等。<a id="a-4i"></a>云何不名为非缘耶。<a id="a-4j"></a>无有此事。<a id="a-4k"></a>如是缘故。<a id="a-4l"></a>譬如乃至未从他受学。<a id="a-4m"></a>云何不名无智人耶。<a id="a-4n"></a>此义不成。<a id="a-4o"></a>问曰。<a id="a-4p"></a>若如是者。<a id="a-4q"></a>果先未起。<a id="a-4r"></a>则诸缘非缘。<a id="a-4s"></a>我欲如此。<a id="a-4t"></a>是故无过。<a id="a-4u"></a>答曰。<a id="a-4v"></a>汝甚有过。<a id="a-4w"></a>何以故。<a id="a-4x"></a>汝意唯解。<a id="a-4y"></a>果先未起。<a id="a-4z"></a>诸缘非缘。<a id="a-50"></a>而不知彼。<a id="a-51"></a>果正起时。<a id="a-52"></a>缘亦非缘。<a id="a-53"></a>为此义故。<a id="a-54"></a>云何芽起时。<a id="a-55"></a>彼稻谷等。<a id="a-56"></a>非缘自性。<a id="a-57"></a>以第一义中。<a id="a-58"></a>若一若异。<a id="a-59"></a>不可说故。<a id="a-5A"></a>如彼谷等。<a id="a-5B"></a>先刹那时。<a id="a-5C"></a>若有说言。<a id="a-5D"></a>非自非他非俱起体者。<a id="a-5E"></a>此是成我所成。<a id="a-5F"></a>何以故。<a id="a-5G"></a>因果二法不可说一异故。<a id="a-5H"></a>虽不可说。<a id="a-5I"></a>要待彼缘。<a id="a-5J"></a>方能生果。<a id="a-5K"></a>如是说者。<a id="a-5L"></a>并同前破谓云何芽起乃至先刹那时。<a id="a-5M"></a>复次说有起者言。<a id="a-5N"></a>第一义中。<a id="a-5O"></a>彼入等缘。<a id="a-5P"></a>能起内入。<a id="a-5Q"></a>何以故。<a id="a-5R"></a>以缘故。<a id="a-5S"></a>如谷等芽。<a id="a-5T"></a>若不能起。<a id="a-5U"></a>彼则非缘譬如兔角。<a id="a-5V"></a>论者言。<a id="a-5W"></a>如汝所说。<a id="a-5X"></a>第一义中。<a id="a-5Y"></a>彼缘有者。<a id="a-5Z"></a>此缘于果为有为无。<a id="a-5a"></a>为有无俱。<a id="a-5b"></a>皆不应尔。<a id="a-5c"></a>如偈曰。</p>
  <p id="a5d">非定有定无　　诸缘义应尔</p>
  <p id="a5e">释曰。<a id="a-5f"></a>此缘非有。<a id="a-5g"></a>如其所执。<a id="a-5h"></a>不应尔者。<a id="a-5i"></a>今当显示此义。<a id="a-5j"></a>偈言缘非有者。<a id="a-5k"></a>是何等耶。<a id="a-5l"></a>此非有者。<a id="a-5m"></a>如空华等。<a id="a-5n"></a>何等是。<a id="a-5o"></a>彼摩娄多缘故可知。<a id="a-5p"></a>如是彼无一物。<a id="a-5q"></a>为虚空花。<a id="a-5r"></a>为兔角缘耶。<a id="a-5s"></a>此释非有缘者。<a id="a-5t"></a>是何语义。<a id="a-5u"></a>此验稻谷等缘。<a id="a-5v"></a>第一义中。<a id="a-5w"></a>非自性有。<a id="a-5x"></a>何以故果非有故。<a id="a-5y"></a>如空花非有。<a id="a-5z"></a>虚空无体。<a id="a-60"></a>如是芽等非有。<a id="a-61"></a>以稻谷等诸缘非有故。<a id="a-62"></a>如虚空花。<a id="a-63"></a>或有人言。<a id="a-64"></a>我不欲令彼有法起意。<a id="a-65"></a>欲令彼可起法起。<a id="a-66"></a>先无体故。<a id="a-67"></a>论者言。<a id="a-68"></a>汝谓缘非有者。<a id="a-69"></a>是何等耶。<a id="a-6A"></a>如彼瓶等。<a id="a-6B"></a>先未起时。<a id="a-6C"></a>则无体相。<a id="a-6D"></a>既无自体。<a id="a-6E"></a>更有何等为彼瓶衣。<a id="a-6F"></a>稻谷等缘。<a id="a-6G"></a>欲令可起法起。<a id="a-6H"></a>如是则无一缘。<a id="a-6I"></a>应知此义。<a id="a-6J"></a>以第一义中。<a id="a-6K"></a>验稻谷等。<a id="a-6L"></a>非芽等缘。<a id="a-6M"></a>何以故。<a id="a-6N"></a>由先未起。<a id="a-6O"></a>无其体故。<a id="a-6P"></a>譬如瓶等。<a id="a-6Q"></a>复次法若已有。<a id="a-6R"></a>缘亦无用。<a id="a-6S"></a>何以故。<a id="a-6T"></a>有自体故。<a id="a-6U"></a>如是于世谛中。<a id="a-6V"></a>彼稻谷等。<a id="a-6W"></a>亦非芽等缘。<a id="a-6X"></a>何以故。<a id="a-6Y"></a>以生作不观故。<a id="a-6Z"></a>如彼已生芽者。<a id="a-6a"></a>及余瓶衣等。<a id="a-6b"></a>以是验故。<a id="a-6c"></a>因义不成。<a id="a-6d"></a>僧佉人言。<a id="a-6e"></a>实有物体。<a id="a-6f"></a>藉缘了作。<a id="a-6g"></a>或时缘中先有细果。<a id="a-6h"></a>后时待缘。<a id="a-6i"></a>令细为粗。<a id="a-6j"></a>汝言已有。<a id="a-6k"></a>缘何用者。<a id="a-6l"></a>此语不然。<a id="a-6m"></a>论者言。<a id="a-6n"></a>彼了作者。<a id="a-6o"></a>先已遮故。<a id="a-6p"></a>复次先细后粗。<a id="a-6q"></a>若有非有。<a id="a-6r"></a>如前说过。<a id="a-6s"></a>汝语非也。<a id="a-6t"></a>复次经部师言。<a id="a-6u"></a>理实诸缘非有非无。<a id="a-6v"></a>言有无者。<a id="a-6w"></a>义不应尔。<a id="a-6x"></a>此复云何。<a id="a-6y"></a>谓第一义中。<a id="a-6z"></a>果起现前。<a id="a-70"></a>诸缘和合。<a id="a-71"></a>互相资摄。<a id="a-72"></a>能得自体。<a id="a-73"></a>以有缘故。<a id="a-74"></a>尔时彼果不得言无。<a id="a-75"></a>以其起故。<a id="a-76"></a>不得言有。<a id="a-77"></a>以未现起故。<a id="a-78"></a>我欲如此以是因缘。<a id="a-79"></a>无如前过。<a id="a-7A"></a>论者言。<a id="a-7B"></a>此亦自分别耳。<a id="a-7C"></a>非有非无。<a id="a-7D"></a>缘义应尔有及非有。<a id="a-7E"></a>二种无故。<a id="a-7F"></a>皆不可说。<a id="a-7G"></a>譬如余物。<a id="a-7H"></a>若有不有。<a id="a-7I"></a>二俱非缘。<a id="a-7J"></a>论者意尔。<a id="a-7K"></a>复次此中但是有及非有俱不可说。<a id="a-7L"></a>何以故。<a id="a-7M"></a>有非有故。<a id="a-7N"></a>非非有故。<a id="a-7O"></a>如是物者。<a id="a-7P"></a>此是无物。<a id="a-7Q"></a>谓眼识或芽彼缘即眼等。<a id="a-7R"></a>诸种子等。<a id="a-7S"></a>不可说实。<a id="a-7T"></a>何以故以彼等果。<a id="a-7U"></a>有及非有。<a id="a-7V"></a>不可说故。<a id="a-7W"></a>譬如余物。<a id="a-7X"></a>修多罗人。<a id="a-7Y"></a>不能避过。<a id="a-7Z"></a>复次有等自性体空。<a id="a-7a"></a>于世谛中。<a id="a-7b"></a>生义成故。<a id="a-7c"></a>复有俱说尼犍子言。<a id="a-7d"></a>彼果者亦有非有以缘故。<a id="a-7e"></a>我意欲尔。<a id="a-7f"></a>是故无前所说过失。<a id="a-7g"></a>论者言。<a id="a-7h"></a>彼诸尼犍子等。<a id="a-7i"></a>有无二语。<a id="a-7j"></a>方便俱说者。<a id="a-7k"></a>此非安隐处。<a id="a-7l"></a>立义不成。<a id="a-7m"></a>如是已说总破诸缘。<a id="a-7n"></a>今当别破。<a id="a-7o"></a>此中总观因缘故。<a id="a-7p"></a>若能生异缘。<a id="a-7q"></a>彼名为因。<a id="a-7r"></a>如是和合自在所生法起非一能生故。<a id="a-7s"></a>又遮彼起故。<a id="a-7t"></a>我欲如此。<a id="a-7u"></a>于世谛中。<a id="a-7v"></a>建立因义。<a id="a-7w"></a>第一义中。<a id="a-7x"></a>因非因故。<a id="a-7y"></a>应如是说。<a id="a-7z"></a>若汝意谓。<a id="a-80"></a>此因有物。<a id="a-81"></a>若不有物。<a id="a-82"></a>及有无物。<a id="a-83"></a>能起果者。<a id="a-84"></a>此义不然。<a id="a-85"></a>偈曰。</p>
  <p id="a86">非有非非有　　非有无法起</p>
  <p id="a87">释曰。<a id="a-88"></a>第一义中。<a id="a-89"></a>法相如是。<a id="a-8A"></a>云何说言。<a id="a-8B"></a>因能起耶。<a id="a-8C"></a>故彼非因。<a id="a-8D"></a>如是。<a id="a-8E"></a>彼不能起。<a id="a-8F"></a>有故无故。<a id="a-8G"></a>犹如自他。<a id="a-8H"></a>先已验破。<a id="a-8I"></a>若有无俱。<a id="a-8J"></a>则有二过。<a id="a-8K"></a>是故因体不成。<a id="a-8L"></a>若谓所生法起应说因故者。<a id="a-8M"></a>此亦不然。<a id="a-8N"></a>以有等相不起故。<a id="a-8O"></a>于世谛中。<a id="a-8P"></a>由因有果因亦如是果起因成故。<a id="a-8Q"></a>复次自部人言。<a id="a-8R"></a>有因能起彼内入等。<a id="a-8S"></a>此缘起义。<a id="a-8T"></a>是如来说。<a id="a-8U"></a>如如来说。<a id="a-8V"></a>不可变异。<a id="a-8W"></a>譬如寂灭涅槃。<a id="a-8X"></a>此能起因。<a id="a-8Y"></a>是因缘义。<a id="a-8Z"></a>心心数法所缘。<a id="a-8a"></a>是缘缘义。<a id="a-8b"></a>彼次第灭心心数法除阿罗汉最后心。<a id="a-8c"></a>是次第缘义。<a id="a-8d"></a>若此法有。<a id="a-8e"></a>彼法得起。<a id="a-8f"></a>生增上缘义。<a id="a-8g"></a>由佛说故。<a id="a-8h"></a>有因缘等。<a id="a-8i"></a>为缘自体。<a id="a-8j"></a>汝言无者。<a id="a-8k"></a>此因不成。<a id="a-8l"></a>立义破故。<a id="a-8m"></a>论者言。<a id="a-8n"></a>汝所立义。<a id="a-8o"></a>于世谛中。<a id="a-8p"></a>可得如是。<a id="a-8q"></a>以譬喻过故。<a id="a-8r"></a>所说不然。<a id="a-8s"></a>云何汝等立此因义。<a id="a-8t"></a>为世谛中。<a id="a-8u"></a>佛如是说。<a id="a-8v"></a>为第一义中。<a id="a-8w"></a>佛如是说。<a id="a-8x"></a>若世谛中。<a id="a-8y"></a>如是说者。<a id="a-8z"></a>汝义自坏。<a id="a-90"></a>若第一义中。<a id="a-91"></a>如是说者。<a id="a-92"></a>彼第一义中。<a id="a-93"></a>非有非不有非有无法起故。<a id="a-94"></a>彼有非有亦有非有自性果缘不可得故。<a id="a-95"></a>因不能起。<a id="a-96"></a>若其如是。<a id="a-97"></a>云何定言彼因能起。<a id="a-98"></a>以是义故。<a id="a-99"></a>汝因不成。<a id="a-9A"></a>以相违故复有人言。<a id="a-9B"></a>受遮方便。<a id="a-9C"></a>此中论中。<a id="a-9D"></a>明法无性法。<a id="a-9E"></a>无性者。<a id="a-9F"></a>二俱遮故。<a id="a-9G"></a>二谓名著。<a id="a-9H"></a>及所名著。<a id="a-9I"></a>所名著者。<a id="a-9J"></a>如前已破。<a id="a-9K"></a>其名著者。<a id="a-9L"></a>今当次遮。<a id="a-9M"></a>若总说义。<a id="a-9N"></a>非有非不有。<a id="a-9O"></a>亦非非有非非不有等世人尽欲因能起果。<a id="a-9P"></a>彼因若有非有。<a id="a-9Q"></a>有非有俱。<a id="a-9R"></a>自性果生。<a id="a-9S"></a>皆不应尔。<a id="a-9T"></a>因语转故。<a id="a-9U"></a>识彼因体。<a id="a-9V"></a>因如是因。<a id="a-9W"></a>故不相应。<a id="a-9X"></a>或有人言。<a id="a-9Y"></a>第一义中。<a id="a-9Z"></a>有诸体起。<a id="a-9a"></a>何以故。<a id="a-9b"></a>有因故者。<a id="a-9c"></a>如先说破。<a id="a-9d"></a>彼因不成。<a id="a-9e"></a>复次有异。<a id="a-9f"></a>论师言。<a id="a-9g"></a>若有若非有。<a id="a-9h"></a>若有无俱。<a id="a-9i"></a>自体不起故。<a id="a-9j"></a>非是因相。<a id="a-9k"></a>因义不成。<a id="a-9l"></a>如是释者。<a id="a-9m"></a>是义不然。<a id="a-9n"></a>复次今当观察彼缘缘义。<a id="a-9o"></a>如其缘缘。<a id="a-9p"></a>亦不如彼忆想分别。<a id="a-9q"></a>如偈曰。</p>
  <p id="a9r">婆伽婆所说　　真实无缘法</p>
  <p id="a9s">此法体如是　　何处有缘缘</p>
  <p id="a9t">释曰。<a id="a-9u"></a>彼眼识等。<a id="a-9v"></a>不名为缘。<a id="a-9w"></a>何以故。<a id="a-9x"></a>无缘缘故。<a id="a-9y"></a>但是自心虚妄分别。<a id="a-9z"></a>第一义中。<a id="a-A0"></a>遮彼法起。<a id="a-A1"></a>彼欲起时。<a id="a-A2"></a>亦非能缘。<a id="a-A3"></a>何以故。<a id="a-A4"></a>由欲起故。<a id="a-A5"></a>譬如色法。<a id="a-A6"></a>以是义故。<a id="a-A7"></a>缘缘无体。<a id="a-A8"></a>但于世谛。<a id="a-A9"></a>建立眼等因相持故。<a id="a-AA"></a>名之为法。<a id="a-AB"></a>如识因光。<a id="a-AC"></a>然后得起。<a id="a-AD"></a>故名缘缘。<a id="a-AE"></a>不如财与主俱。<a id="a-AF"></a>若尔者无能缘法。<a id="a-AG"></a>第一义中。<a id="a-AH"></a>能缘识不成。<a id="a-AI"></a>如所分别。<a id="a-AJ"></a>能缘无故。<a id="a-AK"></a>所缘亦无。<a id="a-AL"></a>以所缘无物故。<a id="a-AM"></a>其义如是。<a id="a-AN"></a>譬如造五逆者。<a id="a-AO"></a>终不见谛。<a id="a-AP"></a>是故彼因不成。<a id="a-AQ"></a>亦与缘义相违故。<a id="a-AR"></a>复有异人言。<a id="a-AS"></a>若色阴所摄。<a id="a-AT"></a>色不能缘者。<a id="a-AU"></a>是义相应。<a id="a-AV"></a>诸部论师亦作是说。<a id="a-AW"></a>何等无所缘法。<a id="a-AX"></a>谓色及涅槃。<a id="a-AY"></a>若汝意谓。<a id="a-AZ"></a>心心数法。<a id="a-Aa"></a>无所缘者。<a id="a-Ab"></a>汝先所欲。<a id="a-Ac"></a>则为自破。<a id="a-Ad"></a>何等有所缘法。<a id="a-Ae"></a>谓心及心数法。<a id="a-Af"></a>论者言。<a id="a-Ag"></a>汝语不善。<a id="a-Ah"></a>我所立喻。<a id="a-Ai"></a>今更明显。<a id="a-Aj"></a>外人言。<a id="a-Ak"></a>心心数法。<a id="a-Al"></a>定有所缘。<a id="a-Am"></a>非如造色者。<a id="a-An"></a>无譬喻故。<a id="a-Ao"></a>复次所取者为所缘。<a id="a-Ap"></a>论者言。<a id="a-Aq"></a>如彼分别心心数法。<a id="a-Ar"></a>有所取者。<a id="a-As"></a>后当更破。<a id="a-At"></a>如第一义道理所说。<a id="a-Au"></a>我不欲令识有能缘。<a id="a-Av"></a>如佛说。<a id="a-Aw"></a>复次勇猛菩萨摩诃萨应如是行。<a id="a-Ax"></a>色非所缘。<a id="a-Ay"></a>何以故。<a id="a-Az"></a>一切法无所缘。<a id="a-B0"></a>无有少法可取故。<a id="a-B1"></a>彼若是可取此则是所缘。<a id="a-B2"></a>如是勇猛非色行色。<a id="a-B3"></a>乃至非识行识。<a id="a-B4"></a>勇猛一切法不行故。<a id="a-B5"></a>非色见。<a id="a-B6"></a>亦非识见。<a id="a-B7"></a>乃至非识知。<a id="a-B8"></a>亦非可见。<a id="a-B9"></a>若色至识。<a id="a-BA"></a>非知非见。<a id="a-BB"></a>是名般若波罗蜜。<a id="a-BC"></a>观所缘竟。<a id="a-BD"></a>复次如汝分别。<a id="a-BE"></a>次第缘者。<a id="a-BF"></a>此应谛观其相云何。<a id="a-BG"></a>第一义中。<a id="a-BH"></a>彼一切种。<a id="a-BI"></a>及一切法。<a id="a-BJ"></a>皆遮无起。<a id="a-BK"></a>以是缘故。<a id="a-BL"></a>如偈曰。</p>
  <p id="aBM">不起诸法灭　　是义则不然</p>
  <p id="aBN">灭法则非缘　　及何等次第</p>
  <p id="aBO">释曰。<a id="a-BP"></a>此义云何。<a id="a-BQ"></a>以无起故。<a id="a-BR"></a>如第二头。<a id="a-BS"></a>不可言灭。<a id="a-BT"></a>是故第一义中次第缘者此不相应。<a id="a-BU"></a>如是彼义不成。<a id="a-BV"></a>以相违故。<a id="a-BW"></a>顺彼说者。<a id="a-BX"></a>若汝欲得此次第灭心心数法。<a id="a-BY"></a>为次第缘者。<a id="a-BZ"></a>是义不然。<a id="a-Ba"></a>何以故。<a id="a-Bb"></a>彼体灭故。<a id="a-Bc"></a>如久灭识。<a id="a-Bd"></a>亦如色法。<a id="a-Be"></a>以非缘故。<a id="a-Bf"></a>此将欲起心心数法。<a id="a-Bg"></a>彼物灭故。<a id="a-Bh"></a>何者为缘。<a id="a-Bi"></a>以非此缘故。<a id="a-Bj"></a>以彼灭者。<a id="a-Bk"></a>及欲起法。<a id="a-Bl"></a>不能随摄故。<a id="a-Bm"></a>此意如是。<a id="a-Bn"></a>非次第缘。<a id="a-Bo"></a>亦非总缘故。<a id="a-Bp"></a>或有如是心起所有决定因缘。<a id="a-Bq"></a>各各自在与欲起体处故。<a id="a-Br"></a>缘欲灭时作饶益故。<a id="a-Bs"></a>彼余过去刹那。<a id="a-Bt"></a>以无间故。<a id="a-Bu"></a>次第缘成。<a id="a-Bv"></a>是故无过者。<a id="a-Bw"></a>此义不然。<a id="a-Bx"></a>以非色法无住处故六识次第灭。<a id="a-By"></a>此名为意。<a id="a-Bz"></a>如是灭意。<a id="a-C0"></a>为次第缘者。<a id="a-C1"></a>不免过故。<a id="a-C2"></a>若汝意谓彼欲灭者。<a id="a-C3"></a>为次第缘。<a id="a-C4"></a>汝立此缘。<a id="a-C5"></a>但有是语。<a id="a-C6"></a>何以故。<a id="a-C7"></a>以其同时非次第缘故。<a id="a-C8"></a>复次灭法则非缘及何等次第者。<a id="a-C9"></a>有异释云。<a id="a-CA"></a>此及声者。<a id="a-CB"></a>及未起果。<a id="a-CC"></a>应如是知。<a id="a-CD"></a>其义云何。<a id="a-CE"></a>彼灭未起种子芽等二皆无体俱是无因种子及芽灭起等二堕此过中。<a id="a-CF"></a>论者言。<a id="a-CG"></a>彼立此义。<a id="a-CH"></a>所谓灭者。<a id="a-CI"></a>因灭无体及无住当起作起分别以无因故灭起等二得如是过。<a id="a-CJ"></a>此说不然。<a id="a-CK"></a>以无过故。<a id="a-CL"></a>所成能成。<a id="a-CM"></a>语义显了。<a id="a-CN"></a>以颠倒故。<a id="a-CO"></a>得何过失。<a id="a-CP"></a>今当立验。<a id="a-CQ"></a>彼灭非缘。<a id="a-CR"></a>何以故。<a id="a-CS"></a>以因有故。<a id="a-CT"></a>譬如未灭心心数聚。<a id="a-CU"></a>又无因起。<a id="a-CV"></a>以因有故。<a id="a-CW"></a>说此二语。<a id="a-CX"></a>彼不相应。<a id="a-CY"></a>是义云何。<a id="a-CZ"></a>先语者。<a id="a-Ca"></a>因义不成。<a id="a-Cb"></a>后语者。<a id="a-Cc"></a>自义相违。<a id="a-Cd"></a>以一切法起者遮故。<a id="a-Ce"></a>此偈亦遮。<a id="a-Cf"></a>次第缘故。<a id="a-Cg"></a>彼得二过。<a id="a-Ch"></a>谓因义不成过自义相违过。<a id="a-Ci"></a>如是分别次第缘已。<a id="a-Cj"></a>复次增上缘者。<a id="a-Ck"></a>其相云何。<a id="a-Cl"></a>若有此法。<a id="a-Cm"></a>彼法得起故。<a id="a-Cn"></a>名增上缘。<a id="a-Co"></a>汝义如是。<a id="a-Cp"></a>今第一义中。<a id="a-Cq"></a>缘法不起。<a id="a-Cr"></a>令他解了诸法如幻。<a id="a-Cs"></a>自体本空不可得故。<a id="a-Ct"></a>如偈曰。</p>
  <p id="aCu">诸法无自体　　自相非有故</p>
  <p id="aCv">释曰。<a id="a-Cw"></a>以是义故。<a id="a-Cx"></a>自大乘中。<a id="a-Cy"></a>非独第一义谛。<a id="a-Cz"></a>诸法无起。<a id="a-D0"></a>于世谛中。<a id="a-D1"></a>因有果起。<a id="a-D2"></a>亦不可得。<a id="a-D3"></a>偈曰。</p>
  <p id="aD4">此有彼法起　　是义则不然</p>
  <p id="aD5">释曰。<a id="a-D6"></a>以是义故。<a id="a-D7"></a>彼因过失。<a id="a-D8"></a>汝不得离。<a id="a-D9"></a>复次佛婆伽婆无分别智。<a id="a-DA"></a>善巧安置。<a id="a-DB"></a>教化世间不信深法者。<a id="a-DC"></a>为安慰故。<a id="a-DD"></a>种种称扬涅槃寂灭等诸胜功德。<a id="a-DE"></a>世谛法故。<a id="a-DF"></a>非第一义。<a id="a-DG"></a>以第一义中彼涅槃等自体空故。<a id="a-DH"></a>譬喻无体。<a id="a-DI"></a>因不成故。<a id="a-DJ"></a>或有欲令于世谛中诸法有体。<a id="a-DK"></a>譬如涅槃寂灭故者。<a id="a-DL"></a>此等如先譬喻过失。<a id="a-DM"></a>说无常等诸过患者。<a id="a-DN"></a>毁呰有为法。<a id="a-DO"></a>不令乐着故。<a id="a-DP"></a>诱引彼故。<a id="a-DQ"></a>为说涅槃寂灭功德。<a id="a-DR"></a>世谛摄故。<a id="a-DS"></a>说彼有体。<a id="a-DT"></a>第一义中。<a id="a-DU"></a>彼实无体。<a id="a-DV"></a>汝意所欲。<a id="a-DW"></a>义不成故。<a id="a-DX"></a>如是诸缘遮已。<a id="a-DY"></a>复有外人言。<a id="a-DZ"></a>第一义中。<a id="a-Da"></a>有缘能起眼等内入。<a id="a-Db"></a>何以故。<a id="a-Dc"></a>彼果得起故。<a id="a-Dd"></a>如谷等芽。<a id="a-De"></a>若是无者。<a id="a-Df"></a>果不得起。<a id="a-Dg"></a>譬如龟毛不可为衣。<a id="a-Dh"></a>论者言。<a id="a-Di"></a>汝谓有者。<a id="a-Dj"></a>为一一缘中有果自体。<a id="a-Dk"></a>为和合诸缘有果自体。<a id="a-Dl"></a>为一一中无和合亦无。<a id="a-Dm"></a>应如是问。<a id="a-Dn"></a>外人言。<a id="a-Do"></a>汝何故作此问。<a id="a-Dp"></a>论者言。<a id="a-Dq"></a>若是有者。<a id="a-Dr"></a>如前已遮。<a id="a-Ds"></a>果若是有。<a id="a-Dt"></a>缘复何用。<a id="a-Du"></a>若是无者。<a id="a-Dv"></a>亦先已遮。<a id="a-Dw"></a>果若是无。<a id="a-Dx"></a>缘复何用。<a id="a-Dy"></a>如偈曰。</p>
  <p id="aDz">非一一和合　　诸缘中有果</p>
  <p id="aE0">如是则非缘　　云何果得起</p>
  <p id="aE1">释曰。<a id="a-E2"></a>第一义中。<a id="a-E3"></a>如是如是果等不起。<a id="a-E4"></a>诸缘中无故。<a id="a-E5"></a>此义如是。<a id="a-E6"></a>如泥中无酪。<a id="a-E7"></a>不可生酪。<a id="a-E8"></a>以非因故。<a id="a-E9"></a>若稻等中。<a id="a-EA"></a>无其芽体。<a id="a-EB"></a>如是得生。<a id="a-EC"></a>于世谛分中。<a id="a-ED"></a>凡夫智慧同行见故。<a id="a-EE"></a>欲令第一义中。<a id="a-EF"></a>有彼眼等内入生者。<a id="a-EG"></a>此义不然。<a id="a-EH"></a>如偈曰。</p>
  <p id="aEI">若果缘中无　　彼果从缘起</p>
  <p id="aEJ">非缘中亦无　　云何果不起</p>
  <p id="aEK">释曰。<a id="a-EL"></a>彼如是说。<a id="a-EM"></a>过失起故。<a id="a-EN"></a>如非缘中无果。<a id="a-EO"></a>诸缘中亦无。<a id="a-EP"></a>譬如彼声。<a id="a-EQ"></a>作故无常。<a id="a-ER"></a>有何所以。<a id="a-ES"></a>瓶是作故。<a id="a-ET"></a>而非无常。<a id="a-EU"></a>如先已说。<a id="a-EV"></a>声是无常。<a id="a-EW"></a>何以故。<a id="a-EX"></a>由作故。<a id="a-EY"></a>譬如瓶。<a id="a-EZ"></a>此义应知。<a id="a-Ea"></a>若以此方便。<a id="a-Eb"></a>第一义中芽等现空而从谷等生。<a id="a-Ec"></a>彼芽等义不应尔。<a id="a-Ed"></a>何以故。<a id="a-Ee"></a>以果故。<a id="a-Ef"></a>譬如酪。<a id="a-Eg"></a>是故非有。<a id="a-Eh"></a>以不免先所说过故。<a id="a-Ei"></a>复有人言。<a id="a-Ej"></a>第一义中。<a id="a-Ek"></a>有彼内入我。<a id="a-El"></a>如是受缘转异故。<a id="a-Em"></a>如泥为瓶。<a id="a-En"></a>论者偈曰。</p>
  <p id="aEo">缘及果自性</p>
  <p id="aEp">释曰。<a id="a-Eq"></a>此谓彼缘转异故。<a id="a-Er"></a>偈曰。</p>
  <p id="aEs">诸缘无自体</p>
  <p id="aEt">释曰。<a id="a-Eu"></a>此谓缘无自性。<a id="a-Ev"></a>偈义如是。<a id="a-Ew"></a>譬如生酥。<a id="a-Ex"></a>转为婆罗门心。<a id="a-Ey"></a>彼缘自体不可得故。<a id="a-Ez"></a>如先已说。<a id="a-F0"></a>偈曰。</p>
  <p id="aF1">若缘无自体　　云何转成果</p>
  <p id="aF2">释曰。<a id="a-F3"></a>此明第一义中缘不转变。<a id="a-F4"></a>为彼果体。<a id="a-F5"></a>偈义如是。<a id="a-F6"></a>譬如提婆达多童子梵行。<a id="a-F7"></a>云何耶若达多为彼儿耶。<a id="a-F8"></a>又如幻主化作泥团。<a id="a-F9"></a>彼自体空。<a id="a-FA"></a>能生瓶等。<a id="a-FB"></a>如彼转变。<a id="a-FC"></a>于世谛中。<a id="a-FD"></a>一切智者。<a id="a-FE"></a>皆不能信。<a id="a-FF"></a>是故非缘转变为果。<a id="a-FG"></a>如是譬喻无体。<a id="a-FH"></a>所成能成法无故。<a id="a-FI"></a>如先因义不成。<a id="a-FJ"></a>亦相违过故。<a id="a-FK"></a>外人言。<a id="a-FL"></a>若缘自体不转为果者。<a id="a-FM"></a>缘体可无而果者不。<a id="a-FN"></a>失以彼不遮果自体故。<a id="a-FO"></a>如我立义。<a id="a-FP"></a>第一义中。<a id="a-FQ"></a>有诸内入。<a id="a-FR"></a>何以故。<a id="a-FS"></a>以果故。<a id="a-FT"></a>譬如芽等。<a id="a-FU"></a>论者偈曰。</p>
  <p id="aFV">非无缘有果</p>
  <p id="aFW">释曰。<a id="a-FX"></a>无缘转变而有果者。<a id="a-FY"></a>于世谛中。<a id="a-FZ"></a>亦不能信。<a id="a-Fa"></a>何况于彼第一义中。<a id="a-Fb"></a>而可信耶。<a id="a-Fc"></a>此义不成。<a id="a-Fd"></a>外人言。<a id="a-Fe"></a>若第一义中。<a id="a-Ff"></a>缘体空者。<a id="a-Fg"></a>然彼非缘。<a id="a-Fh"></a>自体不空。<a id="a-Fi"></a>而此非缘。<a id="a-Fj"></a>是我所欲。<a id="a-Fk"></a>是故非缘义成。<a id="a-Fl"></a>论者言。<a id="a-Fm"></a>但遮缘体。<a id="a-Fn"></a>则无非缘。<a id="a-Fo"></a>岂以非缘令汝解耶。<a id="a-Fp"></a>复次开合偈曰。</p>
  <p id="aFq">何有缘非缘</p>
  <p id="aFr">释曰。<a id="a-Fs"></a>诸缘非缘。<a id="a-Ft"></a>自体不有。<a id="a-Fu"></a>偈义如是。<a id="a-Fv"></a>复次我已先遮有及非有。<a id="a-Fw"></a>皆无果起。<a id="a-Fx"></a>以是义故果无自体。<a id="a-Fy"></a>果既无体。<a id="a-Fz"></a>缘则非缘。<a id="a-G0"></a>何处有彼缘体可得。<a id="a-G1"></a>如是语义。<a id="a-G2"></a>本无所有。<a id="a-G3"></a>但彼心声相因起。<a id="a-G4"></a>说果无自性。<a id="a-G5"></a>缘体空故。<a id="a-G6"></a>复次从上已来。<a id="a-G7"></a>外人所说四种缘起。<a id="a-G8"></a>所谓因缘。<a id="a-G9"></a>缘缘。<a id="a-GA"></a>次第。<a id="a-GB"></a>增上等。<a id="a-GC"></a>自体差别。<a id="a-GD"></a>遮彼所立。<a id="a-GE"></a>明无起义。<a id="a-GF"></a>是故此品观诸缘起。<a id="a-GG"></a>无起义成。<a id="a-GH"></a>如诸大乘经中说。<a id="a-GI"></a>偈曰。</p>
  <p id="aGJ">若诸缘起彼无起　　彼起自体不可得</p>
  <p id="aGK">若缘自在说彼空　　解空名为不放逸</p>
  <p id="aGL">若人知无一物起　　亦复知无一物灭</p>
  <p id="aGM">彼非有故亦非无　　见彼世间悉空寂</p>
  <p id="aGN">本来寂静无诸起　　自性如是已涅槃</p>
  <p id="aGO">能为依怙转法轮　　说诸法空开示彼</p>
  <p id="aGP">有无不起俱亦非　　非有非无无起处</p>
  <p id="aGQ">世间因缘悉如是　　但彼凡夫妄分别</p>
  <p id="aGR">常无起法是如来　　彼一切法如善逝</p>
  <p id="aGS">复次如般若波罗蜜经中说。<a id="a-GT"></a>文殊师利如是应知。<a id="a-GU"></a>彼一切法不起不灭。<a id="a-GV"></a>名为如来。<a id="a-GW"></a>又如梵王问经中说。<a id="a-GX"></a>彼处一切爱灭尽故彼名无起。<a id="a-GY"></a>彼若无起。<a id="a-GZ"></a>彼即菩提。<a id="a-Ga"></a>世间颠倒。<a id="a-Gb"></a>虚妄起着。<a id="a-Gc"></a>第一义中。<a id="a-Gd"></a>佛不出世。<a id="a-Ge"></a>亦不涅槃。<a id="a-Gf"></a>从本已来。<a id="a-Gg"></a>无起灭故。<a id="a-Gh"></a>又如梵王问经。<a id="a-Gi"></a>偈曰。</p>
  <p id="aGj">已解彼诸阴　　无起亦无灭</p>
  <p id="aGk">虽行彼世间　　世法不能染</p>
  <p id="aGl">如是等诸修多罗此中应广说。</p>
  <p id="aGm">释观缘品竟。</p>
 </body>
</html>