<!doctype html>
<html id="z3IBVXq10a" data-ver="744">
 <head>
  <meta charset="utf-8">
  <meta author="婆薮槃豆">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">妙法莲华经忧波提舍卷下</h1>
  <h2 id="a2">方便品之余</h2>
  <p id="a3">如是已说妙法功德具足。<a id="a-4"></a>次说如来法师功德成就应知。<a id="a-5"></a>如经何以故舍利弗诸佛如来自在说因成就故。<a id="a-6"></a>如来成就四种功德故能度众生。<a id="a-7"></a>何等为四。<a id="a-8"></a>一者住成就。<a id="a-9"></a>如经舍利弗如来成就种种方便故。<a id="a-A"></a>种种方便者。<a id="a-B"></a>谓从兜率天中退没乃至示现入涅槃故。<a id="a-C"></a>二者教化成就。<a id="a-D"></a>如经种种知见故。<a id="a-E"></a>种种知见者。<a id="a-F"></a>示现染净诸因故。<a id="a-G"></a>三者功德毕竟成就。<a id="a-H"></a>如经种种念观故。<a id="a-I"></a>种种念观者。<a id="a-J"></a>以说彼法成就因缘。<a id="a-K"></a>如法相应故。<a id="a-L"></a>四者说成就。<a id="a-M"></a>如经种种言辞故。<a id="a-N"></a>种种言辞者。<a id="a-O"></a>以四无碍智依何等何等名字章句随何等何等众生能受而为说故。</p>
  <p id="aP">又复有义。<a id="a-Q"></a>种种方便者。<a id="a-R"></a>种种方便示现外道所有邪法。<a id="a-S"></a>如是如是种种过失故。<a id="a-T"></a>种种方便示现诸佛所有正法。<a id="a-U"></a>如是如是种种功德故。<a id="a-V"></a>如经舍利弗吾从成佛已来广演言教无数方便引导众生于诸着处令得解脱故。<a id="a-W"></a>又无数方便者。<a id="a-X"></a>方便令入诸善法故。<a id="a-Y"></a>又方便者断诸疑故。<a id="a-Z"></a>又方便者令入增上胜智中故。<a id="a-a"></a>又方便者依四摄法摄取众生令得解脱故。<a id="a-b"></a>诸着处者。<a id="a-c"></a>彼处处着。<a id="a-d"></a>或着诸界或着诸地或着诸分或着诸乘着诸界者。<a id="a-e"></a>谓着欲色无色界故。<a id="a-f"></a>着诸地者谓着界故。<a id="a-g"></a>依于三昧取禅定地。<a id="a-h"></a>谓初禅地乃至非想非非想地。<a id="a-i"></a>及取灭尽定地等故。<a id="a-j"></a>着诸分者。<a id="a-k"></a>谓着在家出家分故。<a id="a-l"></a>着在家分者。<a id="a-m"></a>着己同类作种种业邪见等故。<a id="a-n"></a>着出家分者。<a id="a-o"></a>著名闻利养种种觉烦恼等故。<a id="a-p"></a>着诸乘者。<a id="a-q"></a>着声闻乘菩萨乘故。<a id="a-r"></a>着声闻乘者。<a id="a-s"></a>乐持小乘戒。<a id="a-t"></a>求须陀洹斯陀含阿那含阿罗汉等故。<a id="a-u"></a>着大乘者。<a id="a-v"></a>谓着利养供养恭敬等故。<a id="a-w"></a>着分别观种种法相乃至佛地故。</p>
  <p id="ax">又复种种知见者。<a id="a-y"></a>自身成就不可思议胜妙境界。<a id="a-z"></a>与诸声闻菩萨等故。<a id="a-10"></a>如经舍利弗如来知见方便到于彼岸故。<a id="a-11"></a>到彼岸者。<a id="a-12"></a>胜余一切诸菩萨故。</p>
  <p id="a13">又复种种念观者。<a id="a-14"></a>如经舍利弗如来知见广大深远无障无碍力无所畏不共法根力菩提分禅定解脱三昧三摩跋提皆已具足故。<a id="a-15"></a>又第一成就可化众生。<a id="a-16"></a>依善知识而成就故。<a id="a-17"></a>第二成就根熟众生令得解脱故。<a id="a-18"></a>第三成就力家自在净降伏故。<a id="a-19"></a>第四成就复有七种。<a id="a-1A"></a>一者种种成就。<a id="a-1B"></a>如经舍利弗诸佛如来深入无际。<a id="a-1C"></a>成就一切未曾有法故。<a id="a-1D"></a>二者言语成就。<a id="a-1E"></a>谓得五种美妙音声言语说法。<a id="a-1F"></a>如经如来能种种分别巧说诸法言辞柔软悦可众心故。<a id="a-1G"></a>三者相成就。<a id="a-1H"></a>如经止舍利弗不须复说故。<a id="a-1I"></a>有法器众生心已满足故。<a id="a-1J"></a>四者堪成就。<a id="a-1K"></a>所有一切可化众生。<a id="a-1L"></a>皆知如来成就希有胜功德能说法故。<a id="a-1M"></a>如经舍利弗佛所成就第一希有难解之法故。<a id="a-1N"></a>五者无量种成就说不可尽。<a id="a-1O"></a>如经舍利弗唯佛与佛说法诸佛如来能知彼法究竟实相故。<a id="a-1P"></a>言实相者。<a id="a-1Q"></a>谓如来藏法身之体不变义故。<a id="a-1R"></a>六者觉体成就。<a id="a-1S"></a>如来所说一切诸法唯佛如来自证得故。<a id="a-1T"></a>如经舍利弗唯佛如来知一切法故。<a id="a-1U"></a>七者随顺众生意。<a id="a-1V"></a>为说修行法成就。<a id="a-1W"></a>彼法何等如是等故。<a id="a-1X"></a>如经舍利弗唯佛如来能说一切法故。<a id="a-1Y"></a>第一种种法门摄取众生故。<a id="a-1Z"></a>第二令不散乱住故。<a id="a-1a"></a>第三令取故。<a id="a-1b"></a>第四令得解脱故。<a id="a-1c"></a>第五令彼修行成就得对治法故。<a id="a-1d"></a>第六令彼修行进趣成就故。<a id="a-1e"></a>第七令得修行不退失故。<a id="a-1f"></a>此七种法为诸众生自身所作善成就故。<a id="a-1g"></a>又与教化令成就者。<a id="a-1h"></a>与二种法令彼成就。<a id="a-1i"></a>何等为二。<a id="a-1j"></a>一与证法。<a id="a-1k"></a>二与说法。<a id="a-1l"></a>一与证法令成就者。<a id="a-1m"></a>谓依证法而授与故。<a id="a-1n"></a>二与说法令成就者。<a id="a-1o"></a>谓依说法而说与故。<a id="a-1p"></a>此二种法如向前说。<a id="a-1q"></a>依此二法有何次第而得修行。<a id="a-1r"></a>即彼前文重说应知。</p>
  <p id="a1s">又依证法复有五种。<a id="a-1t"></a>一者何等法。<a id="a-1u"></a>二者云何法。<a id="a-1v"></a>三者何似法。<a id="a-1w"></a>四者何相法。<a id="a-1x"></a>五者何体法故。<a id="a-1y"></a>何等法者。<a id="a-1z"></a>谓声闻法辟支佛法诸佛法故。<a id="a-20"></a>云何法者。<a id="a-21"></a>谓起种种诸事说故。<a id="a-22"></a>何似法者。<a id="a-23"></a>依三种门得清净故。<a id="a-24"></a>何相法者。<a id="a-25"></a>谓三种义一相法故。<a id="a-26"></a>何体法者无二体故。<a id="a-27"></a>无二体者。<a id="a-28"></a>谓无量乘唯一佛乘无二乘故。</p>
  <p id="a29">又复有义。<a id="a-2A"></a>何等法者。<a id="a-2B"></a>所谓有为无为法等。<a id="a-2C"></a>云何法者。<a id="a-2D"></a>谓因缘法非因缘法等。<a id="a-2E"></a>何似法者。<a id="a-2F"></a>所谓常法无常法等。<a id="a-2G"></a>何相法者谓生等三相法不生等三相法。<a id="a-2H"></a>何体法者。<a id="a-2I"></a>谓五阴体非五阴体故。<a id="a-2J"></a>又何似法者。<a id="a-2K"></a>谓无常法有为法因缘法。<a id="a-2L"></a>又何相法者。<a id="a-2M"></a>谓可见相等法。<a id="a-2N"></a>又何体法者。<a id="a-2O"></a>所谓五阴能取可取。<a id="a-2P"></a>以五阴是苦集体故。<a id="a-2Q"></a>又五阴者。<a id="a-2R"></a>是道谛体故。<a id="a-2S"></a>复有异义依说法说。<a id="a-2T"></a>何等法者。<a id="a-2U"></a>所谓名句字身等故。<a id="a-2V"></a>云何法者。<a id="a-2W"></a>谓依如来所说法故。<a id="a-2X"></a>何似法者。<a id="a-2Y"></a>谓能教化可化者故。<a id="a-2Z"></a>何相法者依音声取。<a id="a-2a"></a>以依音声取彼法故。<a id="a-2b"></a>何体法者。<a id="a-2c"></a>谓假名体法相义故。</p>
  <p id="a2d">自此已下次依示现三种义说。<a id="a-2e"></a>一者决定义。<a id="a-2f"></a>二者疑义。<a id="a-2g"></a>三者依何事疑义应当善知。</p>
  <p id="a2h">决定义者。<a id="a-2i"></a>有声闻方便得证深法作决定心。<a id="a-2j"></a>于声闻道中得方便涅槃证故。<a id="a-2k"></a>如是二种证法。<a id="a-2l"></a>示现有为无为法故。<a id="a-2m"></a>如经尔时大众中有诸声闻漏尽阿罗汉次第乃至亦得此法到于涅槃故。<a id="a-2n"></a>言疑义者。<a id="a-2o"></a>谓诸声闻辟支佛等不能得知。<a id="a-2p"></a>是故生疑。<a id="a-2q"></a>如经而今不知是义所趣故。<a id="a-2r"></a>依何事疑义者。<a id="a-2s"></a>闻如来说声闻解脱与我解脱不异不别是故生疑。<a id="a-2t"></a>谓生疑者生因中疑。<a id="a-2u"></a>此事云何此事云何。<a id="a-2v"></a>此以如来数数为说甚深境界。<a id="a-2w"></a>前说甚深后说甚深不同声闻。<a id="a-2x"></a>以如是故生疑。<a id="a-2y"></a>如经尔时舍利弗知四众心疑次第乃至而说偈言。</p>
  <p id="a2z">自此以下次依示现四种事说。<a id="a-30"></a>一者决定心。<a id="a-31"></a>二者因授记。<a id="a-32"></a>三者取授记。<a id="a-33"></a>四者与授记应当善知。<a id="a-34"></a>云何决定心。<a id="a-35"></a>已生惊怖者令断惊怖。<a id="a-36"></a>以为利益二种人故。<a id="a-37"></a>是故如来有决定心。<a id="a-38"></a>此惊怖者五种应知。</p>
  <p id="a39">一者损惊怖。<a id="a-3A"></a>谓小乘众生如所闻声取以为实。<a id="a-3B"></a>谤无大乘起如是心。<a id="a-3C"></a>如来说言阿罗汉果究竟涅槃。<a id="a-3D"></a>我毕竟取如是涅槃。<a id="a-3E"></a>是故罗汉不入涅槃如是惊怖。</p>
  <p id="a3F">二者多事惊怖。<a id="a-3G"></a>谓大乘众生闻菩萨道劫数长远种种苦行起如是心。<a id="a-3H"></a>佛道长远。<a id="a-3I"></a>我于无量无边劫中行菩萨行久受勤苦。<a id="a-3J"></a>如是念故生惊怖心。<a id="a-3K"></a>以是故起取异乘心如是惊怖。</p>
  <p id="a3L">三者颠倒惊怖。<a id="a-3M"></a>谓心分别有我我所种种身。<a id="a-3N"></a>见诸不善法如是惊怖。</p>
  <p id="a3O">四者心悔惊怖。<a id="a-3P"></a>谓大德舍利弗等起如是心言。<a id="a-3Q"></a>我不应修证如是小乘之法。<a id="a-3R"></a>如是悔已心即自止。<a id="a-3S"></a>即此心悔名为惊怖。<a id="a-3T"></a>此义应知。</p>
  <p id="a3U">五者诳惊怖。<a id="a-3V"></a>谓增上慢声闻之人起如是心。<a id="a-3W"></a>云何如来诳于我等如是惊怖。</p>
  <p id="a3X">因授记者。<a id="a-3Y"></a>如经止止舍利弗不须复说。<a id="a-3Z"></a>若说是事一切世间诸天人等皆生惊怖故。<a id="a-3a"></a>此因授记皆生惊怖者有三种义。<a id="a-3b"></a>一者欲令彼诸大众推求甚深妙境界故。<a id="a-3c"></a>二者欲令彼诸大众生尊重心。<a id="a-3d"></a>毕竟欲闻如来说故。<a id="a-3e"></a>三者欲令诸增上慢声闻之人舍离法座而起去故。<a id="a-3f"></a>第二请者。<a id="a-3g"></a>示现过去无量诸佛教化众生。<a id="a-3h"></a>如经是会无数次第乃至闻佛所说则生敬信故。<a id="a-3i"></a>第三请者。<a id="a-3j"></a>示现今佛教化众生。<a id="a-3k"></a>如经今此会中如我等比次第乃至长夜安隐多所饶益故。<a id="a-3l"></a>取授记者。<a id="a-3m"></a>以舍利弗等欲得授记。<a id="a-3n"></a>如经佛告舍利弗汝已三请岂得不说汝今谛听如是等故。</p>
  <p id="a3o">与授记者六种应知。<a id="a-3p"></a>一者未闻令闻。<a id="a-3q"></a>二者说。<a id="a-3r"></a>三者依何等义。<a id="a-3s"></a>四者令住。<a id="a-3t"></a>五者依法。<a id="a-3u"></a>六者遮。<a id="a-3v"></a>未闻者令闻。<a id="a-3w"></a>如经舍利弗如是妙法诸佛如来时乃说之如优昙钵华如是等故。</p>
  <p id="a3x">说者。<a id="a-3y"></a>如经舍利弗我以无数方便种种因缘譬喻言辞演说诸法如是等故。<a id="a-3z"></a>种种因缘者。<a id="a-40"></a>所谓三乘。<a id="a-41"></a>彼三乘者唯有名字章句言说非有实义。<a id="a-42"></a>以彼实义不可说故。</p>
  <p id="a43">依何等义者。<a id="a-44"></a>如经舍利弗诸佛世尊唯以一大事因缘故出现于世如是等故。<a id="a-45"></a>一大事者。<a id="a-46"></a>依四种义应当善知。<a id="a-47"></a>何等为四。<a id="a-48"></a>一者无上义。<a id="a-49"></a>唯除如来一切智。<a id="a-4A"></a>知更无余事。<a id="a-4B"></a>如经欲开佛知见令众生知得清净故出现于世故。<a id="a-4C"></a>佛知见者。<a id="a-4D"></a>如来能证以如实知彼深义故。<a id="a-4E"></a>二者同义谓诸声闻辟支佛佛法身平等。<a id="a-4F"></a>如经欲示众生佛知见故出现于世故。<a id="a-4G"></a>法身平等者。<a id="a-4H"></a>佛性法身无差别故。<a id="a-4I"></a>三者不知义。<a id="a-4J"></a>谓诸声闻辟支佛等不能知彼真实处故。<a id="a-4K"></a>此言不知真实处者。<a id="a-4L"></a>不知究竟唯一佛乘故。<a id="a-4M"></a>如经欲令众生悟佛知见故出现于世故。<a id="a-4N"></a>四者令证不退转地。<a id="a-4O"></a>示现欲与无量智业故。<a id="a-4P"></a>如经欲令众生入佛知见故出现于世故。<a id="a-4Q"></a>又复示者。<a id="a-4R"></a>为诸菩萨有疑心者。<a id="a-4S"></a>令知如实修行故。<a id="a-4T"></a>又悟入者。<a id="a-4U"></a>未发心者令发心故已发心者令入法故。<a id="a-4V"></a>又复悟者。<a id="a-4W"></a>令外道众生生觉悟故。<a id="a-4X"></a>又复入者。<a id="a-4Y"></a>令得声闻小乘果者入菩提故。</p>
  <p id="a4Z">令住者。<a id="a-4a"></a>如经舍利弗但以一佛乘故为众生说法故。</p>
  <p id="a4b">依法者。<a id="a-4c"></a>如经舍利弗过去诸佛以无量无数方便种种譬喻因缘念观方便说法是法皆为一佛乘故如是等故。<a id="a-4d"></a>言譬喻者如依牛故。<a id="a-4e"></a>得有乳酪生酥熟酥及以醍醐。<a id="a-4f"></a>此五味中醍醐第一。<a id="a-4g"></a>小乘不如其犹如乳。<a id="a-4h"></a>大乘为最犹如醍醐。<a id="a-4i"></a>此喻所明大乘无上。<a id="a-4j"></a>诸声闻等亦同大乘无上义故。<a id="a-4k"></a>声闻同者。<a id="a-4l"></a>此中示现诸佛如来法身之性同。<a id="a-4m"></a>诸凡夫声闻之人辟支佛等。<a id="a-4n"></a>法身平等无差别故。<a id="a-4o"></a>此义皆是譬喻示现因缘之义如前所说。<a id="a-4p"></a>言念观者。<a id="a-4q"></a>小乘谛中人无我等。<a id="a-4r"></a>大乘谛中真如实际法界法性。<a id="a-4s"></a>及人无我法无我等种种观故。<a id="a-4t"></a>言方便者。<a id="a-4u"></a>于小乘中观阴界入。<a id="a-4v"></a>厌苦离苦得解脱故。<a id="a-4w"></a>于大乘中诸波罗蜜。<a id="a-4x"></a>以四摄法摄取自身他身。<a id="a-4y"></a>利益对治法故。<a id="a-4z"></a>遮者如经舍利弗十方世界中尚无二乘何况有三如是等故。<a id="a-50"></a>无二乘者。<a id="a-51"></a>谓无二乘所得涅槃。<a id="a-52"></a>唯有如来证大菩提。<a id="a-53"></a>究竟满足一切智慧名大涅槃。<a id="a-54"></a>非诸声闻辟支佛等有涅槃法。<a id="a-55"></a>唯一佛乘故。<a id="a-56"></a>一佛乘者。<a id="a-57"></a>依四种义说应当善知。<a id="a-58"></a>如来依此六种授记。<a id="a-59"></a>是故前说何等法云何法何似法何相法何体法如是示现。<a id="a-5A"></a>何等法者。<a id="a-5B"></a>谓未曾闻故。<a id="a-5C"></a>云何法者。<a id="a-5D"></a>谓种种言辞譬喻显说故。<a id="a-5E"></a>何似法者。<a id="a-5F"></a>所谓唯为一大事故。<a id="a-5G"></a>何相法者。<a id="a-5H"></a>为随众生器说诸佛法故。<a id="a-5I"></a>何体法者。<a id="a-5J"></a>所谓唯有一乘体故。<a id="a-5K"></a>一乘体者。<a id="a-5L"></a>所谓诸佛如来平等法身。<a id="a-5M"></a>彼诸声闻辟支佛乘非彼平等法身之体。<a id="a-5N"></a>以因果行观不同故。</p>
  <p id="a5O">自此以下如来说法。<a id="a-5P"></a>为断四种疑心应知。<a id="a-5Q"></a>何等四疑。<a id="a-5R"></a>一疑何时说。<a id="a-5S"></a>二疑云何知是增上慢人。<a id="a-5T"></a>三疑云何堪说。<a id="a-5U"></a>四疑云何如来不成妄语。<a id="a-5V"></a>何时说者。<a id="a-5W"></a>诸佛如来于何等时起种种方便说法为断此疑。<a id="a-5X"></a>如经舍利弗诸佛出于五浊恶世所谓劫浊如是等故。<a id="a-5Y"></a>云何知是增上慢人者。<a id="a-5Z"></a>如来不为增上慢人而说诸法。<a id="a-5a"></a>云何知彼是增上慢为断此疑。<a id="a-5b"></a>如经若有比丘实得阿罗汉者若不信是法无有是处如是等故。<a id="a-5c"></a>云何堪说者。<a id="a-5d"></a>从佛闻法而起谤心。<a id="a-5e"></a>如来应是不堪说人云何不成不堪说人为断此疑。<a id="a-5f"></a>如经除佛灭度后现前无佛如是等故。<a id="a-5g"></a>云何如来不成妄语者。<a id="a-5h"></a>此以如来先说法异今说法异。<a id="a-5i"></a>云何如来不成妄语为断此疑。<a id="a-5j"></a>如经舍利弗汝等应当一心信解受持佛语诸佛如来言无虚妄无有余乘唯一佛乘故。</p>
  <p id="a5k">乃至童子戏聚沙为佛塔。<a id="a-5l"></a>如是诸人等皆已成佛道者。<a id="a-5m"></a>谓发菩提心行菩萨行者。<a id="a-5n"></a>所作善根能证菩提。<a id="a-5o"></a>非诸凡夫及决定声闻本来未发菩提心者之所能得。<a id="a-5p"></a>如是乃至小低头等皆亦如是。</p>
  <p data-pb></p>
  <h2 id="a5q">譬喻品第三</h2>
  <p id="a5r">尊者舍利弗所说偈言。</p>
  <p id="a5s">金色三十二　　十力诸解脱</p>
  <p id="a5t">同共一法中　　而不得此事</p>
  <p id="a5u">八十种妙好　　十八不共法</p>
  <p id="a5v">如是等功德　　而我皆已失</p>
  <p id="a5w">释曰。<a id="a-5x"></a>此偈示现何义。<a id="a-5y"></a>尊者舍利弗自呵责身言。<a id="a-5z"></a>我不见诸佛不往诸佛所及闻佛说法。<a id="a-60"></a>不供养恭敬诸佛。<a id="a-61"></a>无利益众生事。<a id="a-62"></a>于未得法退。<a id="a-63"></a>尊者舍利弗作如是等呵责自身。<a id="a-64"></a>不见佛者。<a id="a-65"></a>示现不见诸佛如来大人之相。<a id="a-66"></a>不生恭敬供养心故。<a id="a-67"></a>往佛所者。<a id="a-68"></a>示现教化众生力故。<a id="a-69"></a>放金色光明者。<a id="a-6A"></a>示现见佛自身异身获得无量诸功德故。<a id="a-6B"></a>闻说法者。<a id="a-6C"></a>示现能作一切众生之利益故。<a id="a-6D"></a>力者。<a id="a-6E"></a>示现众生有疑依十种力断彼疑故。<a id="a-6F"></a>供养者。<a id="a-6G"></a>示现能教化众生力故。<a id="a-6H"></a>十八不共法者。<a id="a-6I"></a>示现远离诸障碍故。<a id="a-6J"></a>恭敬者。<a id="a-6K"></a>示现出生无量福德。<a id="a-6L"></a>依如来教得解脱故。<a id="a-6M"></a>以人无我及法无我。<a id="a-6N"></a>一切诸法悉皆平等。<a id="a-6O"></a>是故尊者舍利弗自呵责身言。<a id="a-6P"></a>我未得如是法故。<a id="a-6Q"></a>于未得中退故。</p>
  <p id="a6R">自此以下。<a id="a-6S"></a>次为七种具足烦恼染性众生。<a id="a-6T"></a>说七种喻。<a id="a-6U"></a>对治七种增上慢心。<a id="a-6V"></a>此义应知。</p>
  <p id="a6W">又复次为三种染慢无烦恼人三昧解脱身等染慢。<a id="a-6X"></a>对治此故说三种平等。<a id="a-6Y"></a>此义应知。<a id="a-6Z"></a>(身下丹本有见字)</p>
  <p id="a6a">何者七种具足烦恼染性众生。<a id="a-6b"></a>一者求势力人。<a id="a-6c"></a>二者求声闻解脱人。<a id="a-6d"></a>三者大乘人。<a id="a-6e"></a>四者有定人。<a id="a-6f"></a>五者无定人。<a id="a-6g"></a>六者集功德人。<a id="a-6h"></a>七者不集功德人。</p>
  <p id="a6i">何等七种增上慢心。<a id="a-6j"></a>云何七种譬喻对治。<a id="a-6k"></a>一者颠倒求诸功德增上慢心。<a id="a-6l"></a>谓世间中诸烦恼染炽然增上。<a id="a-6m"></a>而求天人胜妙境界有漏果报。<a id="a-6n"></a>对治此故为说火宅譬喻应知。</p>
  <p id="a6o">二者声闻一向决定增上慢心。<a id="a-6p"></a>自言我乘与如来乘等无差别。<a id="a-6q"></a>如是倒取。<a id="a-6r"></a>对治此故为说穷子譬喻应知。</p>
  <p id="a6s">三者大乘一向决定增上慢心。<a id="a-6t"></a>起如是意无别声闻辟支佛乘。<a id="a-6u"></a>如是倒取。<a id="a-6v"></a>对治此故为说云雨譬喻应知。</p>
  <p id="a6w">四者实无谓有增上慢心。<a id="a-6x"></a>以有世间三昧三摩跋提。<a id="a-6y"></a>实无涅槃生涅槃想。<a id="a-6z"></a>如是倒取。<a id="a-70"></a>对治此故为说化城譬喻应知。</p>
  <p id="a71">五者散乱增上慢心。<a id="a-72"></a>实无有定。<a id="a-73"></a>过去虽有大乘善根而不觉知。<a id="a-74"></a>不觉知故不求大乘。<a id="a-75"></a>狭劣心中生虚妄解。<a id="a-76"></a>谓第一乘。<a id="a-77"></a>如是倒取。<a id="a-78"></a>对治此故为说系宝珠譬喻应知。</p>
  <p id="a79">六者实有功德增上慢心。<a id="a-7A"></a>闻大乘法取非大乘。<a id="a-7B"></a>如是倒取。<a id="a-7C"></a>对治此故为说轮王解自髻中明珠与之譬喻应知。</p>
  <p id="a7D">七者实无功德增上慢心。<a id="a-7E"></a>于第一乘不曾修集诸善根本闻第一乘心中不取以为第一。<a id="a-7F"></a>如是倒取。<a id="a-7G"></a>对治此故为说医师譬喻应知。<a id="a-7H"></a>第一人者。<a id="a-7I"></a>示世间中种种善根三昧功德方便令喜。<a id="a-7J"></a>然后令入大涅槃故。<a id="a-7K"></a>第二人者。<a id="a-7L"></a>以三为一令入大乘故。<a id="a-7M"></a>第三人者。<a id="a-7N"></a>令知种种乘诸佛如来平等说法。<a id="a-7O"></a>随诸众生善根种子而生芽故。<a id="a-7P"></a>第四人者。<a id="a-7Q"></a>方便令入涅槃城故。<a id="a-7R"></a>涅槃城者。<a id="a-7S"></a>所谓诸禅三昧城故。<a id="a-7T"></a>过彼城已。<a id="a-7U"></a>然后令入大涅槃城故。<a id="a-7V"></a>第五人者。<a id="a-7W"></a>示其过去所有善根。<a id="a-7X"></a>令忆念已。<a id="a-7Y"></a>然后教令入三昧故。<a id="a-7Z"></a>第六人者。<a id="a-7a"></a>说大乘法。<a id="a-7b"></a>以此法门同十地行满。<a id="a-7c"></a>诸佛如来密与授记故。<a id="a-7d"></a>第七人者。<a id="a-7e"></a>根未淳熟为令熟故。<a id="a-7f"></a>如是示现得涅槃量。<a id="a-7g"></a>为是义故。<a id="a-7h"></a>如来说七种譬喻。<a id="a-7i"></a>何者三种无烦恼人三种染慢。<a id="a-7j"></a>所谓三种颠倒信故。<a id="a-7k"></a>何等为三。<a id="a-7l"></a>一者信种种乘异。<a id="a-7m"></a>二者信世间涅槃异。<a id="a-7n"></a>三者信彼此身异。<a id="a-7o"></a>为对治此三种染慢故。<a id="a-7p"></a>说三种平等应知。</p>
  <p id="a7q">何者名为三种平等。<a id="a-7r"></a>云何对治。<a id="a-7s"></a>一者乘平等。<a id="a-7t"></a>谓与声闻授菩提记。<a id="a-7u"></a>唯一大乘无二乘故。<a id="a-7v"></a>是乘平等无差别故。<a id="a-7w"></a>二者世间涅槃平等。<a id="a-7x"></a>以多宝如来入于涅槃。<a id="a-7y"></a>世间涅槃彼此平等无差别故。<a id="a-7z"></a>三者身平等。<a id="a-80"></a>多宝如来已入涅槃。<a id="a-81"></a>复示现身自身他身法身平等无差别故。<a id="a-82"></a>如是三种无烦恼人染慢之心见彼此身所作差别。<a id="a-83"></a>不知彼此佛性法身悉平等故。<a id="a-84"></a>谓即此人我证此法故。<a id="a-85"></a>彼人不得此对治故。<a id="a-86"></a>与诸声闻授记应知。</p>
  <p id="a87">问曰。<a id="a-88"></a>彼声闻等。<a id="a-89"></a>为实成佛故与授记。<a id="a-8A"></a>为不成佛与授记耶。<a id="a-8B"></a>若实成佛。<a id="a-8C"></a>菩萨何故于无量劫修集无量种种功德。<a id="a-8D"></a>若不成佛云何与之虚妄授记。<a id="a-8E"></a>答曰。<a id="a-8F"></a>彼声闻等得授记者。<a id="a-8G"></a>得决定心非谓声闻。<a id="a-8H"></a>成就法性如来。<a id="a-8I"></a>依彼三种平等说一乘法。<a id="a-8J"></a>以佛法身声闻法身平等无异故与授记。<a id="a-8K"></a>非即具足修行功德。<a id="a-8L"></a>是故菩萨功德具足。<a id="a-8M"></a>诸声闻人功德未足。</p>
  <p id="a8N">言授记者六处示现。<a id="a-8O"></a>五是佛记一菩萨记。<a id="a-8P"></a>如来记者。<a id="a-8Q"></a>谓舍利弗大迦葉等众所知识。<a id="a-8R"></a>名号不同故别与记。<a id="a-8S"></a>富楼那等五百人千二百等同一名故。<a id="a-8T"></a>俱时与记。<a id="a-8U"></a>学无学等皆同一号。<a id="a-8V"></a>又复非是众所知识故同与记。<a id="a-8W"></a>如来与彼提婆达多授别记者。<a id="a-8X"></a>示现如来无怨恶故。<a id="a-8Y"></a>与比丘尼及诸天女授佛记者。<a id="a-8Z"></a>示现女人在家出家修菩萨行皆证佛果故与授记。<a id="a-8a"></a>菩萨记者。<a id="a-8b"></a>如下不轻菩萨品中示现应知。<a id="a-8c"></a>礼拜赞叹作如是言。<a id="a-8d"></a>我不轻汝。<a id="a-8e"></a>汝等皆当得作佛者。<a id="a-8f"></a>示现众生皆有佛性故。</p>
  <p id="a8g">言声闻人得授记者。<a id="a-8h"></a>声闻有四种。<a id="a-8i"></a>一者决定声闻。<a id="a-8j"></a>二者增上慢声闻。<a id="a-8k"></a>三者退菩提心声闻。<a id="a-8l"></a>四者应化声闻。<a id="a-8m"></a>二种声闻如来授记。<a id="a-8n"></a>谓应化者。<a id="a-8o"></a>退已还发菩提心者。<a id="a-8p"></a>若决定者增上慢者二种声闻。<a id="a-8q"></a>根未熟故不与授记。<a id="a-8r"></a>菩萨与授记者。<a id="a-8s"></a>方便令发菩提心故。</p>
  <p id="a8t">又依何义。<a id="a-8u"></a>佛说三乘名为一乘。<a id="a-8v"></a>依同义故。<a id="a-8w"></a>授诸声闻大菩提记。<a id="a-8x"></a>言同义者。<a id="a-8y"></a>以佛法身声闻法身彼此平等无差别故。<a id="a-8z"></a>以诸声闻辟支佛等乘不同故有差别。<a id="a-90"></a>以彼二乘非大乘故。<a id="a-91"></a>如来说言不离我身是无上义。<a id="a-92"></a>一切声闻辟支佛等二乘法中不说此义。<a id="a-93"></a>以其不能如实解故。<a id="a-94"></a>以是义故。<a id="a-95"></a>诸菩萨等行菩萨行非为虚妄。<a id="a-96"></a>无上义者。<a id="a-97"></a>自余经文明无上义。<a id="a-98"></a>无上义者。<a id="a-99"></a>略有十种此义应知。<a id="a-9A"></a>何等为十。<a id="a-9B"></a>一者示现种子无上故说雨譬喻。<a id="a-9C"></a>汝等所行是菩萨道者。<a id="a-9D"></a>谓发菩提心退已还发者。<a id="a-9E"></a>前所修行善根不灭同后得果故。<a id="a-9F"></a>二者示现行无上故说大通智胜如来本事等。<a id="a-9G"></a>三者示现增长力无上故说商主譬喻。<a id="a-9H"></a>四者示现令解无上故说系宝珠譬喻。<a id="a-9I"></a>五者示现清净国土无上故示现多宝如来塔。<a id="a-9J"></a>六者示现说无上故说解髻中明珠譬喻。<a id="a-9K"></a>七者示现教化众生无上故地中踊出无量菩萨摩诃萨等。<a id="a-9L"></a>八者示现成大菩提无上故。<a id="a-9M"></a>示现三种佛菩提故。<a id="a-9N"></a>一者示现应佛菩提。<a id="a-9O"></a>随所应见而为示现。<a id="a-9P"></a>如经皆谓如来出释氏宫去伽耶城不远坐于道场得成阿耨多罗三藐三菩提故。<a id="a-9Q"></a>二者示现报佛菩提。<a id="a-9R"></a>十地行满足得常涅槃证故。<a id="a-9S"></a>如经善男子我实成佛已来无量无边百千万亿那由他劫故。<a id="a-9T"></a>三者示现法佛菩提。<a id="a-9U"></a>谓如来藏性净涅槃常恒清凉不变等义。<a id="a-9V"></a>如经如来如实知见三界之相次第乃至不如三界见于三界故。<a id="a-9W"></a>三界相者。<a id="a-9X"></a>谓众生界即涅槃界。<a id="a-9Y"></a>不离众生界有如来藏故。<a id="a-9Z"></a>无有生死若退若出者。<a id="a-9a"></a>谓常恒清凉不变义故。<a id="a-9b"></a>亦无在世及灭度者。<a id="a-9c"></a>谓如来藏真如之体。<a id="a-9d"></a>不即众生界。<a id="a-9e"></a>不离众生界故。<a id="a-9f"></a>非实非虚非如非异者。<a id="a-9g"></a>谓离四种相。<a id="a-9h"></a>有四种相者。<a id="a-9i"></a>是无常故。<a id="a-9j"></a>不如三界见于三界者。<a id="a-9k"></a>谓佛如来能见能证真如法身。<a id="a-9l"></a>凡夫不见故。<a id="a-9m"></a>是故经言如来明见无有错谬故。<a id="a-9n"></a>我本行菩萨道今犹未满者。<a id="a-9o"></a>以本愿故。<a id="a-9p"></a>众生界未尽愿非究竟故。<a id="a-9q"></a>言未满非谓菩提不满足也。<a id="a-9r"></a>所成寿命复倍上数者。<a id="a-9s"></a>此文示现如来命常善巧方便显多数故。<a id="a-9t"></a>过上数量不可数知。<a id="a-9u"></a>我净土不毁而众见烧尽者。<a id="a-9v"></a>报佛如来真实净土。<a id="a-9w"></a>第一义谛之所摄故。<a id="a-9x"></a>九者示现涅槃无上故说医师譬喻。<a id="a-9y"></a>十者示现胜妙力无上故。<a id="a-9z"></a>自余经文示现应知。<a id="a-A0"></a>多宝如来塔示现一切佛土清净者。<a id="a-A1"></a>示现诸佛实相境界中种种诸宝间错庄严故。<a id="a-A2"></a>示现有八。<a id="a-A3"></a>一者塔二者量三者略四者住持五者示现无量佛六者离秽七者多宝八者同一塔坐。<a id="a-A4"></a>塔者。<a id="a-A5"></a>示现如来舍利住持故。<a id="a-A6"></a>量者。<a id="a-A7"></a>方便示现一切佛土清净庄严。<a id="a-A8"></a>是出世间清净。<a id="a-A9"></a>无漏善根所生。<a id="a-AA"></a>非是世间有漏善根之所生也。<a id="a-AB"></a>略者。<a id="a-AC"></a>示现多宝佛身一体摄取一切诸佛真法身故。<a id="a-AD"></a>住持者。<a id="a-AE"></a>示现诸佛如来法身自在力故。<a id="a-AF"></a>示现无量佛者。<a id="a-AG"></a>示现彼此所作诸业无差别故。<a id="a-AH"></a>远离秽者。<a id="a-AI"></a>示现一切诸佛国土平等清净故。<a id="a-AJ"></a>多宝者。<a id="a-AK"></a>示现一切诸佛国土同实性故。<a id="a-AL"></a>同一塔坐者。<a id="a-AM"></a>示现化佛非化佛法佛报佛等皆为成大事故。</p>
  <p id="aAN">自此已下示现法力持力修行力应知。</p>
  <p id="aAO">法力者。<a id="a-AP"></a>五门示现。<a id="a-AQ"></a>一者证门。<a id="a-AR"></a>二者信门。<a id="a-AS"></a>三者供养门。<a id="a-AT"></a>四者闻法门。<a id="a-AU"></a>五者读诵持说门。</p>
  <p id="aAV">弥勒菩萨品中示现四门。<a id="a-AW"></a>常精进菩萨品中示现一门。<a id="a-AX"></a>弥勒菩萨品中四法门者。<a id="a-AY"></a>一是证门。<a id="a-AZ"></a>如经我说是如来寿命长远时六百八十万亿那由他恒河沙等众生得无生法忍故。<a id="a-Aa"></a>此言无生法忍者。<a id="a-Ab"></a>所谓初地证智应知。<a id="a-Ac"></a>八生乃至一生得阿耨多罗三藐三菩提者谓证初地菩提法故。<a id="a-Ad"></a>八生一生者。<a id="a-Ae"></a>谓诸凡夫决定能证初地故。<a id="a-Af"></a>随力随分。<a id="a-Ag"></a>八生乃至一生皆证初地故。<a id="a-Ah"></a>此言阿耨多罗三藐三菩提者。<a id="a-Ai"></a>以离三界分段生死。<a id="a-Aj"></a>随分能见真如法性名得菩提。<a id="a-Ak"></a>非谓究竟满足如来方便涅槃也。</p>
  <p id="aAl">二是信门。<a id="a-Am"></a>如经复有八世界微尘数众生皆发阿耨多罗三藐三菩提心故。<a id="a-An"></a>三供养门。<a id="a-Ao"></a>如经是诸菩萨摩诃萨得大法利时于虚空中雨曼陀罗华如是等故。<a id="a-Ap"></a>四闻法门。<a id="a-Aq"></a>如随喜品所说应知。</p>
  <p id="aAr">常精进菩萨品中。<a id="a-As"></a>一法门者。<a id="a-At"></a>谓读诵解说书写等。<a id="a-Au"></a>得六根清净。<a id="a-Av"></a>如经若善男子善女人受持法华经若读若诵若解说若书写。<a id="a-Aw"></a>是人当得八百眼功德次第乃至得千二百意功德故。<a id="a-Ax"></a>此得六根清净者。<a id="a-Ay"></a>谓诸凡夫以经力故得胜根用。<a id="a-Az"></a>未入初地菩萨正位此义应知。<a id="a-B0"></a>如经以父母所生清净肉眼见于三千大千世界如是等故。<a id="a-B1"></a>又六根清净者。<a id="a-B2"></a>于一一根中悉能具足。<a id="a-B3"></a>见色闻声辨香别味觉触知法。<a id="a-B4"></a>诸根互用此义应知。<a id="a-B5"></a>眼所见者闻香能知。<a id="a-B6"></a>如经释提桓因在胜殿上五欲娱乐乃至说法故。<a id="a-B7"></a>闻香知者。<a id="a-B8"></a>此是知境以鼻根知故。<a id="a-B9"></a>持力者。<a id="a-BA"></a>有三法门示现持力如法师品安乐行品等广说。<a id="a-BB"></a>法力如经应知。<a id="a-BC"></a>其心决定知水必近者受持此经得佛性水成阿耨多罗三藐三菩提故。<a id="a-BD"></a>修行力者。<a id="a-BE"></a>五门示现。<a id="a-BF"></a>一者说力。<a id="a-BG"></a>二者行苦行力。<a id="a-BH"></a>三者护众生诸难力。<a id="a-BI"></a>四者功德胜力。<a id="a-BJ"></a>五者护法力。<a id="a-BK"></a>说力者。<a id="a-BL"></a>有三法门。<a id="a-BM"></a>神力品示现。<a id="a-BN"></a>一者出广长舌令忆念故。<a id="a-BO"></a>二者谓謦欬声说偈令闻故。<a id="a-BP"></a>令闻声已如实修行不放逸故。<a id="a-BQ"></a>三者弹指觉悟众生。<a id="a-BR"></a>令修行者得觉悟故。<a id="a-BS"></a>行苦行力者。<a id="a-BT"></a>药王菩萨品示现。</p>
  <p id="aBU">又行苦行力者。<a id="a-BV"></a>妙音菩萨品示现教化众生故。<a id="a-BW"></a>护众生诸难力者。<a id="a-BX"></a>观世自在菩萨品陀罗尼品示现。<a id="a-BY"></a>功德胜力者。<a id="a-BZ"></a>妙庄严王品示现。<a id="a-Ba"></a>二童子依过去世功德善根。<a id="a-Bb"></a>有如是力故。<a id="a-Bc"></a>护法力者。<a id="a-Bd"></a>普贤菩萨品及后品示现。</p>
  <p id="aBe">又言受持观世自在菩萨名号。<a id="a-Bf"></a>若人受持六十二亿恒河沙等诸佛名号福德等者。<a id="a-Bg"></a>有二种义。<a id="a-Bh"></a>一者信力故。<a id="a-Bi"></a>二者毕竟知故。<a id="a-Bj"></a>信力者有二种。<a id="a-Bk"></a>一者我身如彼观世自在无异毕竟信故。<a id="a-Bl"></a>二者谓于彼生恭敬心。<a id="a-Bm"></a>如彼功德我亦如是毕竟得故。<a id="a-Bn"></a>毕竟知者。<a id="a-Bo"></a>谓能决定知法界故。<a id="a-Bp"></a>言法界者名为法性。<a id="a-Bq"></a>彼法性者。<a id="a-Br"></a>名为一切诸佛菩萨平等法身。<a id="a-Bs"></a>平等身者真如法身。<a id="a-Bt"></a>初地菩萨乃能证入。<a id="a-Bu"></a>是故受持六十二亿恒河沙等诸佛名号。<a id="a-Bv"></a>有能受持观世自在菩萨名号。<a id="a-Bw"></a>所得功德无差别。</p>
  <p id="aBx">第一序品示现七种功德成就。<a id="a-By"></a>第二方便品有五分示现破二明一。<a id="a-Bz"></a>余品如向处分易解。</p>
 </body>
</html>