<!doctype html>
<html id="z3IBVXm10Z" data-ver="627">
 <head>
  <meta charset="utf-8">
  <meta author="婆薮槃豆">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">妙法莲华经忧波提舍卷上</h1>
  <p id="a2">顶礼正觉海　　净法无为僧</p>
  <p id="a3">为深利智者　　开示毗伽典</p>
  <p id="a4">只虔牟尼尊　　及菩萨声闻</p>
  <p id="a5">令法自他利　　略出勒伽辩</p>
  <p id="a6">归命过未世　　现在佛菩萨</p>
  <p id="a7">弘慈降神力　　愿施我无畏</p>
  <p id="a8">大悲止四魔　　护菩提增长</p>
  <p data-pb></p>
  <h2 id="a9">序品第一</h2>
  <p id="aA">如是我闻一时佛住王舍城耆阇崛山中。<a id="a-B"></a>与大比丘众万二千人俱。<a id="a-C"></a>皆是阿罗汉。<a id="a-D"></a>诸漏已尽无复烦恼。<a id="a-E"></a>心得自在善得心解脱善得慧解脱。<a id="a-F"></a>心善调伏。<a id="a-G"></a>人中大龙。<a id="a-H"></a>应作者作。<a id="a-I"></a>所作已办。<a id="a-J"></a>离诸重担。<a id="a-K"></a>逮得己利。<a id="a-L"></a>尽诸有结。<a id="a-M"></a>善得正智心解脱。<a id="a-N"></a>一切心得自在到第一彼岸。<a id="a-O"></a>菩萨摩诃萨八万人。<a id="a-P"></a>皆于阿耨多罗三藐三菩提不退转。<a id="a-Q"></a>皆得陀罗尼大辩才乐说。<a id="a-R"></a>转不退转法轮。<a id="a-S"></a>供养无量百千诸佛。<a id="a-T"></a>于诸佛所种诸善根。<a id="a-U"></a>常为诸佛之所称叹。<a id="a-V"></a>以大慈悲而修身心。<a id="a-W"></a>善入佛慧通达大智到于彼岸。<a id="a-X"></a>名称普闻无量世界。<a id="a-Y"></a>能度无数百千众生。</p>
  <p id="aZ">释曰。<a id="a-a"></a>此经法门。<a id="a-b"></a>初第一品示现七种功德成就。<a id="a-c"></a>此义应知。<a id="a-d"></a>何等为七。<a id="a-e"></a>一者序分成就。<a id="a-f"></a>二者众成就。<a id="a-g"></a>三者如来欲说法时至成就。<a id="a-h"></a>四者依所说法威仪随顺住成就。<a id="a-i"></a>五者依止说因成就。<a id="a-j"></a>六者大众现前欲闻法成就。<a id="a-k"></a>七者文殊师利菩萨答成就。</p>
  <p id="al">序分成就者。<a id="a-m"></a>此法门中示现二种胜义成就。<a id="a-n"></a>此义应知。<a id="a-o"></a>何等为二。<a id="a-p"></a>一者示现诸法门中最胜义成就。<a id="a-q"></a>二者示现自在功德义成就。<a id="a-r"></a>如王舍城。<a id="a-s"></a>胜于一切诸余城舍。<a id="a-t"></a>耆阇崛山胜余诸山。<a id="a-u"></a>显此法门最胜义故。<a id="a-v"></a>如经婆伽婆住王舍城耆阇崛山中故。</p>
  <p id="aw">众成就者。<a id="a-x"></a>有四种义故。<a id="a-y"></a>成就示现应知。<a id="a-z"></a>何等为四。<a id="a-10"></a>一者数成就。<a id="a-11"></a>二者行成就。<a id="a-12"></a>三者摄功德成就。<a id="a-13"></a>四者威仪如法住成就。</p>
  <p id="a14">数成就者。<a id="a-15"></a>诸大众无数故。<a id="a-16"></a>行成就者有四种。<a id="a-17"></a>一者谓诸声闻修小乘行。<a id="a-18"></a>二者谓诸菩萨修大乘行。<a id="a-19"></a>三者谓诸菩萨神通自在随时示现。<a id="a-1A"></a>能修行大乘。<a id="a-1B"></a>如颰陀波罗菩萨等十六大贤士。<a id="a-1C"></a>具足菩萨不可思议事。<a id="a-1D"></a>而常示现种种形相。<a id="a-1E"></a>谓优婆塞优婆夷比丘比丘尼等。<a id="a-1F"></a>四者谓出家声闻威仪一定不同菩萨故。</p>
  <p id="a1G">皆是阿罗汉等有十六句。<a id="a-1H"></a>示现声闻功德成就。</p>
  <p id="a1I">皆于阿耨多罗三藐三菩提不退转等有十三句。<a id="a-1J"></a>示现菩萨功德成就。</p>
  <p id="a1K">声闻功德成就者。<a id="a-1L"></a>彼十六句三门摄义示现应知。<a id="a-1M"></a>何等三门。<a id="a-1N"></a>一者上上起门。<a id="a-1O"></a>二者总别相门。<a id="a-1P"></a>三者摄取事门。</p>
  <p id="a1Q">上上起门者。<a id="a-1R"></a>谓诸漏已尽故名为阿罗汉。<a id="a-1S"></a>以心得自在故名为诸漏已尽。<a id="a-1T"></a>以无复烦恼故名为心得自在。<a id="a-1U"></a>以善得心解脱善得慧解脱故名为心得自在。<a id="a-1V"></a>以远离能见所见故名为无复烦恼。<a id="a-1W"></a>以善得心解脱善得慧解脱故名为心善调伏。<a id="a-1X"></a>人中大龙者。<a id="a-1Y"></a>行诸恶道如平坦路无所拘碍。<a id="a-1Z"></a>应行者已行。<a id="a-1a"></a>应到处已到故。<a id="a-1b"></a>应作者作。<a id="a-1c"></a>人中大龙已得对治降伏烦恼之怨敌故。<a id="a-1d"></a>所作已办者。<a id="a-1e"></a>更不后生如相应事已成就故。<a id="a-1f"></a>离诸重担者。<a id="a-1g"></a>以应作者作所作已办后生重担已舍离故。</p>
  <p id="a1h">逮得己利者。<a id="a-1i"></a>已舍重担证涅槃故。<a id="a-1j"></a>尽诸有结者。<a id="a-1k"></a>以逮得己利断诸烦恼因故。<a id="a-1l"></a>善得正智心解脱者。<a id="a-1m"></a>诸漏已尽故。<a id="a-1n"></a>一切心得自在者。<a id="a-1o"></a>善知见道修道智故。<a id="a-1p"></a>到第一彼岸者。<a id="a-1q"></a>善得正智心解脱善得神通无诤三昧等诸功德故。<a id="a-1r"></a>大阿罗汉等者。<a id="a-1s"></a>心得自在到彼岸故。<a id="a-1t"></a>众所知识者。<a id="a-1u"></a>诸王王子大臣人民帝释天王梵天王等皆识知故。<a id="a-1v"></a>又复声闻菩萨佛等是胜智者。<a id="a-1w"></a>彼胜智者皆悉善知。<a id="a-1x"></a>是故名为众所知识。</p>
  <p id="a1y">总别相门者。<a id="a-1z"></a>皆是阿罗汉等十六句。<a id="a-20"></a>初句是总。<a id="a-21"></a>余句别故。<a id="a-22"></a>彼阿罗汉名之为应。<a id="a-23"></a>有十五种应义应知。<a id="a-24"></a>何等十五。<a id="a-25"></a>一者应受饮食卧具供养恭敬等故。<a id="a-26"></a>二者应将大众教化一切故。<a id="a-27"></a>三者应入聚落城邑等故。<a id="a-28"></a>四者应降伏诸外道等故。<a id="a-29"></a>五者应以智慧速观察法故。<a id="a-2A"></a>六者应不疾不迟说法如法相应不疲惓故。<a id="a-2B"></a>七者应静坐空闲处。<a id="a-2C"></a>饮食衣服一切资生不积不聚少欲知足故。<a id="a-2D"></a>八者应一向行善行不着诸禅故。<a id="a-2E"></a>九者应行空圣行故。<a id="a-2F"></a>十者应行无相圣行故。<a id="a-2G"></a>十一者应行无愿圣行故。<a id="a-2H"></a>十二者应降伏世间禅净心故。<a id="a-2I"></a>十三者应起诸通胜功德故。<a id="a-2J"></a>十四者应证第一义胜功德故。<a id="a-2K"></a>十五者应如实知同生诸众得诸功德为利益一切诸众生故。<a id="a-2L"></a>摄取事门者。<a id="a-2M"></a>此十五句。<a id="a-2N"></a>摄取十种功德。<a id="a-2O"></a>应知。<a id="a-2P"></a>示现可说果不可说果故。<a id="a-2Q"></a>何等为十。<a id="a-2R"></a>一者摄取德功德二句示现。<a id="a-2S"></a>如经诸漏已尽无复烦恼故。<a id="a-2T"></a>二者三句摄取诸功德。<a id="a-2U"></a>一句降伏世间功德。<a id="a-2V"></a>如经心得自在故。<a id="a-2W"></a>二句降伏出世间学人功德。<a id="a-2X"></a>如经善得心解脱善得慧解脱故。<a id="a-2Y"></a>三者摄取不违功德。<a id="a-2Z"></a>随顺如来教作故。<a id="a-2a"></a>如经心善调伏故。<a id="a-2b"></a>四者摄取胜功德。<a id="a-2c"></a>如经人中大龙故。<a id="a-2d"></a>五者摄取所应作胜功德。<a id="a-2e"></a>所应作者。<a id="a-2f"></a>谓能依法供养恭敬尊重如来。<a id="a-2g"></a>如经应作者作故。<a id="a-2h"></a>六者摄取满足功德。<a id="a-2i"></a>满足学地故。<a id="a-2j"></a>如经所作已办故。<a id="a-2k"></a>七者三句摄取过功德。<a id="a-2l"></a>一者过爱。<a id="a-2m"></a>二者过求命供养恭敬。<a id="a-2n"></a>三者过上下界。<a id="a-2o"></a>已过学地故。<a id="a-2p"></a>如经离诸重担故。<a id="a-2q"></a>逮得己利故。<a id="a-2r"></a>尽诸有结故。<a id="a-2s"></a>八者摄取上上功德。<a id="a-2t"></a>如经善得正智心解脱故。<a id="a-2u"></a>九者摄取应作利益众生功德。<a id="a-2v"></a>如经一切心得自在故。<a id="a-2w"></a>十者摄取上首功德。<a id="a-2x"></a>如经到第一彼岸故。</p>
  <p id="a2y">菩萨功德成就者。<a id="a-2z"></a>彼十三句二门摄义示现应知。<a id="a-30"></a>何等二门。<a id="a-31"></a>一者上支下支门。<a id="a-32"></a>二者摄取事门。</p>
  <p id="a33">上支下支门者。<a id="a-34"></a>所谓总相别相此义应知。<a id="a-35"></a>皆于阿耨多罗三藐三菩提不退转者是总相。<a id="a-36"></a>余者是别相。<a id="a-37"></a>彼不退转十种示现此义应知。<a id="a-38"></a>何等为十。<a id="a-39"></a>一者住闻法不退转。<a id="a-3A"></a>如经皆得陀罗尼故。<a id="a-3B"></a>二者乐说不退转。<a id="a-3C"></a>如经大辩才乐说故。<a id="a-3D"></a>三者说不退转。<a id="a-3E"></a>如经转不退转法轮故。<a id="a-3F"></a>四者依止善知识不退转。<a id="a-3G"></a>以身心业依色身摄取故。<a id="a-3H"></a>如经供养无量百千诸佛故。<a id="a-3I"></a>于诸佛所种诸善根故。<a id="a-3J"></a>五者断一切疑不退转。<a id="a-3K"></a>如经常为诸佛之所称叹故。<a id="a-3L"></a>六者为何等何等事说法入彼彼法不退转。<a id="a-3M"></a>如经以大慈悲而修身心故。<a id="a-3N"></a>七者入一切智如实境界不退转。<a id="a-3O"></a>如经善入佛慧故。<a id="a-3P"></a>八者依我空法空不退转。<a id="a-3Q"></a>如经通达大智故。<a id="a-3R"></a>九者入如实境界不退转。<a id="a-3S"></a>如经到于彼岸故。<a id="a-3T"></a>十者作所应作不退转。<a id="a-3U"></a>如经能度无数百千众生故。</p>
  <p id="a3V">摄取事门者。<a id="a-3W"></a>示现诸菩萨住何等清净地中。<a id="a-3X"></a>以何等方便。<a id="a-3Y"></a>于何等境界中。<a id="a-3Z"></a>作所应作故。<a id="a-3a"></a>地清净者。<a id="a-3b"></a>八地已上三地无相行寂静清净故。<a id="a-3c"></a>方便者有四种。<a id="a-3d"></a>一者摄取妙法方便。<a id="a-3e"></a>住持妙法以乐说力为人说故。<a id="a-3f"></a>二者摄取善知识方便。<a id="a-3g"></a>以依善知识作所应作故。<a id="a-3h"></a>三者摄取众生方便。<a id="a-3i"></a>以不舍众生故。<a id="a-3j"></a>四者摄取智方便。<a id="a-3k"></a>以教化众生令入彼智故。</p>
  <p id="a3l">又复更有摄取事门示现诸地摄取胜功德不同二乘诸功德故。<a id="a-3m"></a>谓第八地中无功用智不同下上故。<a id="a-3n"></a>不同下者。<a id="a-3o"></a>下功用行不能动故。<a id="a-3p"></a>不同上者。<a id="a-3q"></a>上无相行不能动自然而行故。<a id="a-3r"></a>第九地中得胜进陀罗尼门具足四无碍自在智故。<a id="a-3s"></a>第十地中不退转法轮得受佛位如转轮王之太子故。<a id="a-3t"></a>以得同摄功德义故。</p>
  <p id="a3u">摄功德成就者。<a id="a-3v"></a>示现依何处依何心依何智依何等境界行依何等能办故。<a id="a-3w"></a>依何处者。<a id="a-3x"></a>依善知识故。<a id="a-3y"></a>依何心者。<a id="a-3z"></a>依教化众生心毕竟利益一切众生故。<a id="a-40"></a>依何智者。<a id="a-41"></a>依三种智。<a id="a-42"></a>一者授记密智。<a id="a-43"></a>二者诸通智。<a id="a-44"></a>三者真实智。<a id="a-45"></a>依何等境界行依何等能办者。<a id="a-46"></a>即三种智所摄应知。<a id="a-47"></a>威仪如法住成就者。<a id="a-48"></a>四种示现。<a id="a-49"></a>何等为四。<a id="a-4A"></a>一者众围绕。<a id="a-4B"></a>二者前后。<a id="a-4C"></a>三者供养恭敬。<a id="a-4D"></a>四者尊重赞叹。<a id="a-4E"></a>如经尔时世尊四众围绕供养恭敬尊重赞叹故。</p>
  <p id="a4F">如来欲说法时至成就者。<a id="a-4G"></a>为诸菩萨说大乘经故。<a id="a-4H"></a>此大乘修多罗有十七种名。<a id="a-4I"></a>显示甚深功德应知。<a id="a-4J"></a>何等十七。<a id="a-4K"></a>云何显示。<a id="a-4L"></a>一名无量义经者。<a id="a-4M"></a>成就字义故。<a id="a-4N"></a>以此法门说彼甚深法妙境界故。<a id="a-4O"></a>彼甚深法妙境界者。<a id="a-4P"></a>诸佛如来最胜境界故。<a id="a-4Q"></a>二名最胜修多罗者。<a id="a-4R"></a>于三藏中最胜妙藏。<a id="a-4S"></a>此法门中善成就故。<a id="a-4T"></a>三名大方广经者。<a id="a-4U"></a>无量大乘门中善成就故。<a id="a-4V"></a>随顺众生根住持成就故。<a id="a-4W"></a>四名教菩萨法者。<a id="a-4X"></a>以为教化根熟菩萨随顺法器善成就故。<a id="a-4Y"></a>五名佛所护念者。<a id="a-4Z"></a>以依如来有此法故。<a id="a-4a"></a>六名一切诸佛秘密法者。<a id="a-4b"></a>此法甚深唯佛知故。<a id="a-4c"></a>七名一切诸佛之藏者。<a id="a-4d"></a>如来功德三昧之藏在此经故。<a id="a-4e"></a>八名一切诸佛秘密处者。<a id="a-4f"></a>以根未熟众生等非受法器不授与故。<a id="a-4g"></a>九名能生一切诸佛经者。<a id="a-4h"></a>闻此法门能成诸佛大菩提故。<a id="a-4i"></a>十名一切诸佛之道场者。<a id="a-4j"></a>以此法门能成诸佛阿耨多罗三藐三菩提非余修多罗故。<a id="a-4k"></a>十一名一切诸佛所转法轮者。<a id="a-4l"></a>以此法门能破一切诸障碍故。<a id="a-4m"></a>十二名一切诸佛坚固舍利者。<a id="a-4n"></a>谓如来真实法身于此修多罗不败坏故。<a id="a-4o"></a>十三名一切诸佛大巧方便经者。<a id="a-4p"></a>依此法门成大菩提已为众生说天人声闻辟支佛等诸善法故。<a id="a-4q"></a>十四名说一乘经者。<a id="a-4r"></a>以此法门显示如来阿耨多罗三藐三菩提究竟之体。<a id="a-4s"></a>彼二乘道非究竟故。<a id="a-4t"></a>十五名第一义住者。<a id="a-4u"></a>以此法门即是诸佛如来法身究竟住处故。<a id="a-4v"></a>十六名妙法莲华经者。<a id="a-4w"></a>有二种义。<a id="a-4x"></a>何等二种。<a id="a-4y"></a>一者出水义。<a id="a-4z"></a>以不可尽出离小乘泥浊水故。<a id="a-50"></a>又复有义。<a id="a-51"></a>如彼莲华出于泥水喻。<a id="a-52"></a>诸声闻得入如来大众中坐。<a id="a-53"></a>如诸菩萨坐莲华上。<a id="a-54"></a>闻说如来无上智慧清净境界。<a id="a-55"></a>得证如来深密藏故。<a id="a-56"></a>二华开义。<a id="a-57"></a>以诸众生于大乘中其心怯弱不能生信。<a id="a-58"></a>是故开示诸佛如来净妙法身令生信心故。<a id="a-59"></a>十七名最上法门者。<a id="a-5A"></a>摄成就故。<a id="a-5B"></a>摄成就者。<a id="a-5C"></a>摄取无量名句字身。<a id="a-5D"></a>有频婆罗阿閦婆等舒卢迦故。<a id="a-5E"></a>此十七句法门是总。<a id="a-5F"></a>余句是别。<a id="a-5G"></a>如经为诸菩萨说大乘经。<a id="a-5H"></a>名无量义如是等故。</p>
  <p id="a5I">依所说法威仪随顺住成就者。<a id="a-5J"></a>示现依何等何等法说法。<a id="a-5K"></a>依三种法故。<a id="a-5L"></a>一者依三昧成就。<a id="a-5M"></a>三昧成就二种示现。<a id="a-5N"></a>一者成就自在力。<a id="a-5O"></a>身心不动故。<a id="a-5P"></a>二者离一切障。<a id="a-5Q"></a>随自在力故。<a id="a-5R"></a>此自在力复有二种。<a id="a-5S"></a>一为随顺众生不见对治摄取觉菩提分法故。<a id="a-5T"></a>二为对治无量世来坚执烦恼故。<a id="a-5U"></a>如经佛说此经已结加趺坐。<a id="a-5V"></a>入于无量义处三昧身心不动。<a id="a-5W"></a>如是等故。<a id="a-5X"></a>二者依器世间。<a id="a-5Y"></a>三者依众生世间。<a id="a-5Z"></a>震动世界及知过去无量劫事。<a id="a-5a"></a>如是等故。<a id="a-5b"></a>如经是时天雨曼陀罗花次第乃至欢喜合掌一心观佛故。</p>
  <p id="a5c">依止说因成就者。<a id="a-5d"></a>为诸大众示现异相不思议事。<a id="a-5e"></a>大众见已生希有心。<a id="a-5f"></a>渴仰欲闻生如是念。<a id="a-5g"></a>如来今者应为我说。<a id="a-5h"></a>故名依止说因成就。<a id="a-5i"></a>是故如来放大光明。<a id="a-5j"></a>示现他方诸世界中种种诸事故。<a id="a-5k"></a>先为大众示现外事六种震动等。<a id="a-5l"></a>次为示现此法门中内证甚深微密之法。<a id="a-5m"></a>又依器世间众生世间数种种量种种具足烦恼差别具足清净差别佛法弟子差别。<a id="a-5n"></a>示现三宝故。<a id="a-5o"></a>复乘差别。<a id="a-5p"></a>有世界有佛。<a id="a-5q"></a>有世界无佛。<a id="a-5r"></a>令众生见修行者未得果得道者已得果。<a id="a-5s"></a>如经诸修行得道者故。<a id="a-5t"></a>数种种者示现种种观故。<a id="a-5u"></a>略说四种观。<a id="a-5v"></a>一者食。<a id="a-5w"></a>二者闻法。<a id="a-5x"></a>三者修行。<a id="a-5y"></a>四者乐。<a id="a-5z"></a>如经尔时佛放眉间白毫相光。<a id="a-60"></a>次第乃至以佛舍利起七宝塔故。<a id="a-61"></a>行菩萨道者。<a id="a-62"></a>教化众生依四摄法方便摄取。<a id="a-63"></a>此义应知。<a id="a-64"></a>如经所说当自推取。</p>
  <p id="a65">自此以下。<a id="a-66"></a>示现大众欲闻现前成就。<a id="a-67"></a>问一人者多人欲闻生希有心。<a id="a-68"></a>是故唯问文殊师利。<a id="a-69"></a>如是示现世尊弟子随顺于法不相违故。<a id="a-6A"></a>今佛世尊现神变相者为何等义。<a id="a-6B"></a>为说大法故。<a id="a-6C"></a>现大相以为说因。<a id="a-6D"></a>现大相者。<a id="a-6E"></a>为说妙法莲华经故现大瑞相。<a id="a-6F"></a>为说如来所得妙法不可思议等文字章句故。<a id="a-6G"></a>有二种义。<a id="a-6H"></a>是故仰推文殊师利。<a id="a-6I"></a>何等为二。<a id="a-6J"></a>一者现见诸法故。<a id="a-6K"></a>二者离诸因缘唯自内心成就彼法故。<a id="a-6L"></a>示现种种诸瑞相者。<a id="a-6M"></a>以为示现彼彼事故。<a id="a-6N"></a>如彼事相现没住灭应当善知。<a id="a-6O"></a>以文殊师利能记彼事故。<a id="a-6P"></a>以文殊师利所作成就因果成就现见彼法故。<a id="a-6Q"></a>所作成就者。<a id="a-6R"></a>此有二种。<a id="a-6S"></a>一者功德成就。<a id="a-6T"></a>二者智慧成就。<a id="a-6U"></a>因成就者。<a id="a-6V"></a>一切智成就故。<a id="a-6W"></a>又复有因谓缘因故。<a id="a-6X"></a>缘因成就者。<a id="a-6Y"></a>众相具足故。<a id="a-6Z"></a>果成就者。<a id="a-6a"></a>说大法故。<a id="a-6b"></a>种种异异佛国土者。<a id="a-6c"></a>为此示现彼国土中种种异异差别应知。<a id="a-6d"></a>净妙国土者。<a id="a-6e"></a>谓无烦恼众生住处。<a id="a-6f"></a>如经照于东方万八千世界次第乃至悉见彼佛国界庄严故。<a id="a-6g"></a>如来为上首者。<a id="a-6h"></a>诸菩萨等依如来住故。<a id="a-6i"></a>以彼如来于彼国土诸大众中得自在故。<a id="a-6j"></a>如经又见彼土现在诸佛如是等故。</p>
  <p id="a6k">自此以下次明圣者。<a id="a-6l"></a>文殊师利以宿命智现见过去因相果相成就十事如现在前。<a id="a-6m"></a>是故能答弥勒菩萨。<a id="a-6n"></a>云何现见过去因相。<a id="a-6o"></a>谓文殊师利自见己身。<a id="a-6p"></a>曾于彼彼诸国土中处处。<a id="a-6q"></a>修行种种行事故。<a id="a-6r"></a>云何现见过去果相。<a id="a-6s"></a>谓文殊师利自见己身。<a id="a-6t"></a>是过去世妙光菩萨于彼佛所闻此法门。<a id="a-6u"></a>为众生说故。<a id="a-6v"></a>何等名为成就十事。<a id="a-6w"></a>一者现见大义因成就。<a id="a-6x"></a>二者现见世间文字章句意甚深因成就。<a id="a-6y"></a>三者现见希有因成就。<a id="a-6z"></a>四者现见胜妙因成就。<a id="a-70"></a>五者现见受用大因成就。<a id="a-71"></a>六者现见摄取一切诸佛转法轮因成就。<a id="a-72"></a>七者现见善坚实如来法轮因成就。<a id="a-73"></a>八者现见能进入因成就。<a id="a-74"></a>九者现见忆念因成就。<a id="a-75"></a>十者现见自身所经事因成就。</p>
  <p id="a76">大义因成就者。<a id="a-77"></a>八句示现此义应知。<a id="a-78"></a>何等为八。<a id="a-79"></a>一者欲论大法。<a id="a-7A"></a>二者欲雨大法雨。<a id="a-7B"></a>三者欲击大法鼓。<a id="a-7C"></a>四者欲建大法幢。<a id="a-7D"></a>五者欲然大法灯。<a id="a-7E"></a>六者欲吹大法蠡。<a id="a-7F"></a>七者欲不断大法鼓。<a id="a-7G"></a>八者欲说大法。<a id="a-7H"></a>此八句欲示现如来欲论大法等故。</p>
  <p id="a7I">何等名为八种大义。<a id="a-7J"></a>谓有疑者为断疑故。<a id="a-7K"></a>已断疑者。<a id="a-7L"></a>增长淳熟彼智身故。<a id="a-7M"></a>根淳熟者。<a id="a-7N"></a>为说二种微密境界。<a id="a-7O"></a>一者声闻微密境界。<a id="a-7P"></a>二者菩萨微密境界。<a id="a-7Q"></a>大法鼓者二句示现以远闻故。<a id="a-7R"></a>入密境界者。<a id="a-7S"></a>令彼进取上上清净义故。<a id="a-7T"></a>进取上上清净义者。<a id="a-7U"></a>令彼进取一切种智得现见故。<a id="a-7V"></a>令彼进取一切种智得现见者。<a id="a-7W"></a>为一切法建立名字章句义故。<a id="a-7X"></a>建立名字章句义者。<a id="a-7Y"></a>令入不可说证智转法轮故。</p>
  <p id="a7Z">现见世间名字章句意甚深因成就者。<a id="a-7a"></a>如经我于过去诸佛曾见此瑞次第乃至故现斯瑞故。</p>
  <p id="a7b">现见希有因成就者。<a id="a-7c"></a>以无量时不可得故。<a id="a-7d"></a>不可思议不可称不可量者。<a id="a-7e"></a>示现过彼阿僧祇劫不可得故。<a id="a-7f"></a>又复示现五种劫故。<a id="a-7g"></a>所谓一夜二昼三月四时五年。<a id="a-7h"></a>示现无量无边诸法故。<a id="a-7i"></a>如经如过去无量无边不可思议阿僧祇劫尔时有佛号日月灯明次第乃至令得阿耨多罗三藐三菩提成一切种智故。</p>
  <p id="a7j">现见胜妙因成就者。<a id="a-7k"></a>示现诸佛及诸菩萨自受用故。<a id="a-7l"></a>如经次复有佛亦名日月灯明次第乃至所可说法初中后善故。</p>
  <p id="a7m">现见受用大因成就者。<a id="a-7n"></a>是时王子受胜妙乐各舍出家。<a id="a-7o"></a>复彼大众于尔许时心不疲倦故。<a id="a-7p"></a>如经其最后佛未出家时次第乃至佛授记已便于中夜入无余涅槃故。</p>
  <p id="a7q">现见摄取一切诸佛转法轮因成就者。<a id="a-7r"></a>法轮不断故。<a id="a-7s"></a>如经佛灭度后妙光菩萨持妙法莲华经满八十小劫为人演说故。</p>
  <p id="a7t">现见善坚实如来法轮因成就者。<a id="a-7u"></a>佛灭度后无量时说故。<a id="a-7v"></a>如经日月灯明佛八子皆师妙光次第乃至皆令坚固阿耨多罗三藐三菩提心故。</p>
  <p id="a7w">现见能进入因成就者。<a id="a-7x"></a>彼诸王子得大菩提故。<a id="a-7y"></a>如经是诸王子次第乃至皆成佛道故。</p>
  <p id="a7z">现见忆念因成就者。<a id="a-80"></a>为他说法利益他故。<a id="a-81"></a>如经其最后成佛者名曰然灯次第乃至尊重赞叹故。</p>
  <p id="a82">现见自身所经事因成就者。<a id="a-83"></a>以自身受胜妙乐故。<a id="a-84"></a>如经弥勒当知次第乃至佛所护念故。<a id="a-85"></a>汝号求名者示现知彼过去事故。<a id="a-86"></a>又复示现今得彼法皆具足故又依义摄三故一与说故。<a id="a-87"></a>如经今佛世尊欲说大法等故。<a id="a-88"></a>二成如实说故。<a id="a-89"></a>如经我于过去曾见等故。<a id="a-8A"></a>三令待说故。<a id="a-8B"></a>如经诸人今当知等故。<a id="a-8C"></a>自此已下示现所说法因果相应知。</p>
  <p data-pb></p>
  <h2 id="a8D">方便品第二</h2>
  <p id="a8E">经曰。<a id="a-8F"></a>尔时世尊入甚深三昧正念不动。<a id="a-8G"></a>以如实智观。<a id="a-8H"></a>从三昧安详而起。<a id="a-8I"></a>起已即告尊者舍利弗言。<a id="a-8J"></a>舍利弗。<a id="a-8K"></a>诸佛智慧甚深无量。<a id="a-8L"></a>其智慧门难见难觉难知难解难入。<a id="a-8M"></a>如来所证一切声闻辟支佛等所不能知。<a id="a-8N"></a>何以故。<a id="a-8O"></a>舍利弗。<a id="a-8P"></a>如来应正遍知已曾亲近供养无量百千万亿无数诸佛。<a id="a-8Q"></a>于百千亿那由他佛所。<a id="a-8R"></a>尽行诸佛所修阿耨多罗三藐三菩提法。<a id="a-8S"></a>舍利弗。<a id="a-8T"></a>如来已于无量百千亿那由他劫勇猛精进所作成就名称普闻。<a id="a-8U"></a>舍利弗。<a id="a-8V"></a>如来毕竟成就希有之法。<a id="a-8W"></a>舍利弗。<a id="a-8X"></a>难解之法如来能知。<a id="a-8Y"></a>舍利弗难解法者。<a id="a-8Z"></a>诸佛如来随宜所说意趣难解。<a id="a-8a"></a>一切声闻辟支佛等所不能知。<a id="a-8b"></a>何以故。<a id="a-8c"></a>舍利弗。<a id="a-8d"></a>诸佛如来自在说因成就故。<a id="a-8e"></a>舍利弗。<a id="a-8f"></a>如来成就种种方便种种知见种种念观种种言辞。<a id="a-8g"></a>舍利弗。<a id="a-8h"></a>吾从成佛已来。<a id="a-8i"></a>于彼彼处广演言教。<a id="a-8j"></a>无数方便引导众生。<a id="a-8k"></a>于诸着处令得解脱。<a id="a-8l"></a>舍利弗。<a id="a-8m"></a>如来知见方便到于彼岸。<a id="a-8n"></a>舍利弗。<a id="a-8o"></a>如来知见广大深远。<a id="a-8p"></a>无障无碍力无所畏。<a id="a-8q"></a>不共法根力。<a id="a-8r"></a>菩提分禅定解脱三昧三摩跋提皆已具足。<a id="a-8s"></a>舍利弗。<a id="a-8t"></a>诸佛如来深入无际成就一切未曾有法。<a id="a-8u"></a>舍利弗。<a id="a-8v"></a>如来能种种分别巧说诸法言辞柔软悦可众心。<a id="a-8w"></a>止舍利弗不须复说。<a id="a-8x"></a>舍利弗。<a id="a-8y"></a>佛所成就第一希有难解之法。<a id="a-8z"></a>舍利弗。<a id="a-90"></a>唯佛与佛说法。<a id="a-91"></a>诸佛如来能知彼法究竟实相。<a id="a-92"></a>舍利弗。<a id="a-93"></a>唯佛如来知一切法。<a id="a-94"></a>舍利弗。<a id="a-95"></a>唯佛如来能说一切法。<a id="a-96"></a>何等法云何法何似法何相法何体法何等云何何似何相何体。<a id="a-97"></a>如是等一切法如来现见非不现见。</p>
  <p id="a98">释曰。<a id="a-99"></a>尔时世尊入甚深三昧正念不动以如实智观从三昧安详而起起已即告舍利弗者。<a id="a-9A"></a>示现如来得自在力故。<a id="a-9B"></a>如来入定无能惊寤故。<a id="a-9C"></a>何故唯告尊者舍利弗不告其余声闻等者。<a id="a-9D"></a>随深智慧与如来相应故。<a id="a-9E"></a>何故不告诸菩萨者。<a id="a-9F"></a>有五种义。<a id="a-9G"></a>一者为诸声闻所应事故。<a id="a-9H"></a>二者为诸声闻回心趣向大菩提故。<a id="a-9I"></a>三者护诸声闻恐怯弱故。<a id="a-9J"></a>四者为令余人善思念故。<a id="a-9K"></a>五者为诸声闻不起所作已办心故。</p>
  <p id="a9L">诸佛智慧甚深无量者。<a id="a-9M"></a>为诸大众生尊重心。<a id="a-9N"></a>毕竟欲闻如来说故。<a id="a-9O"></a>言甚深者。<a id="a-9P"></a>显示二种甚深之义应如是知。<a id="a-9Q"></a>何等为二。<a id="a-9R"></a>一者证甚深。<a id="a-9S"></a>谓诸佛智慧甚深无量故。<a id="a-9T"></a>二者阿含甚深。<a id="a-9U"></a>谓智慧门甚深无量故。<a id="a-9V"></a>言甚深者此是总相。<a id="a-9W"></a>余别相。<a id="a-9X"></a>证甚深者五种示现。<a id="a-9Y"></a>一者义甚深。<a id="a-9Z"></a>谓依何等义甚深故。<a id="a-9a"></a>二者实体甚深。<a id="a-9b"></a>三者内证甚深。<a id="a-9c"></a>四者依止甚深。<a id="a-9d"></a>五者无上甚深。<a id="a-9e"></a>何者甚深。<a id="a-9f"></a>谓大菩提。<a id="a-9g"></a>大菩提者。<a id="a-9h"></a>如来所证阿耨多罗三藐三菩提故。<a id="a-9i"></a>云何甚深。<a id="a-9j"></a>一切声闻辟支佛等所不能知故名甚深。<a id="a-9k"></a>言智慧者。<a id="a-9l"></a>谓一切种一切智义故。<a id="a-9m"></a>如经诸佛智慧甚深无量其智慧门难见难觉难知难解难入一切声闻辟支佛等所不能知故。<a id="a-9n"></a>阿含甚深者八种示现。<a id="a-9o"></a>一者受持读诵甚深。<a id="a-9p"></a>如经已曾亲近供养无量百千万亿无数诸佛故。<a id="a-9q"></a>二者修行甚深。<a id="a-9r"></a>如经于百千万亿那由他佛所尽行诸佛所修阿耨多罗三藐三菩提法故。<a id="a-9s"></a>三者果行甚深。<a id="a-9t"></a>如经舍利弗如来已于无量百千亿那由他劫勇猛精进所作成就故。<a id="a-9u"></a>四者增长功德心甚深。<a id="a-9v"></a>如经名称普闻故。<a id="a-9w"></a>五者快妙事心甚深。<a id="a-9x"></a>如经舍利弗如来毕竟成就希有之法故。<a id="a-9y"></a>六者无上甚深。<a id="a-9z"></a>如经舍利弗难解之法如来能知故。<a id="a-A0"></a>七者入甚深。<a id="a-A1"></a>入甚深者。<a id="a-A2"></a>名字章句意难得故。<a id="a-A3"></a>自以住持不同外道说因缘法名为甚深。<a id="a-A4"></a>如经舍利弗难解法者诸佛如来随宜说法意趣难解故。<a id="a-A5"></a>八者不共声闻辟支佛所作住持甚深。<a id="a-A6"></a>如经一切声闻辟支佛等所不能知故。</p>
 </body>
</html>