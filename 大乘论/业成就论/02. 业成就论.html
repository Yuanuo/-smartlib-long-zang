<!doctype html>
<html id="z3IBVXZ10T" data-ver="633">
 <head>
  <meta charset="utf-8">
  <meta author="天亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">业成就论</h1>
  <p id="a2">业有三种。<a id="a-3"></a>所谓身业口业意业。<a id="a-4"></a>此是修多罗。<a id="a-5"></a>有人说言。<a id="a-6"></a>身所作业是名身业。<a id="a-7"></a>口言说业是名口业。<a id="a-8"></a>此二皆有作与无作。<a id="a-9"></a>意相应业是名意业。<a id="a-A"></a>此业是思。<a id="a-B"></a>彼今思量。<a id="a-C"></a>意是何法。<a id="a-D"></a>所有身意皆有形相彼缘身生。<a id="a-E"></a>是何形相。<a id="a-F"></a>是身形相若身形相何用说名身所作业。<a id="a-G"></a>是身总分为身摄故。<a id="a-H"></a>缘身大生名身作业。<a id="a-I"></a>别中之语于总中说。<a id="a-J"></a>譬如人言于城中住于林中住。</p>
  <p id="aK">彼攀缘生。<a id="a-L"></a>何故言彼遮唇等动及形相故。<a id="a-M"></a>彼心非缘唇等动生。<a id="a-N"></a>非缘形生缘语生故。</p>
  <p id="aO">不取前愿。<a id="a-P"></a>彼心不缘前愿而生。<a id="a-Q"></a>异报因缘是故心生。<a id="a-R"></a>何故言意起业心转他人知故。</p>
  <p id="aS">何者形相所谓长等。<a id="a-T"></a>何者长等谓见长等。<a id="a-U"></a>是何入摄色入所摄。</p>
  <p id="aV">长等为是微尘色耶。<a id="a-W"></a>为如微尘共聚集耶。<a id="a-X"></a>为是一物遍色等耶。<a id="a-Y"></a>长等若是微尘色者。<a id="a-Z"></a>则彼长等可分分取。<a id="a-a"></a>如色分取。<a id="a-b"></a>若如微尘共聚集者。<a id="a-c"></a>彼色微尘与彼聚集为有何异。<a id="a-d"></a>彼微尘集无异长者。<a id="a-e"></a>若是一物遍色等者。<a id="a-f"></a>则彼一物遍在长等。<a id="a-g"></a>若一物遍于分分中。<a id="a-h"></a>皆应可取。<a id="a-i"></a>以一切处皆具有故。<a id="a-j"></a>若非一者应分分取。<a id="a-k"></a>阿含十入微尘和集佛法则坏。<a id="a-l"></a>又迦那陀异法则成微尘取集。<a id="a-m"></a>一面见长则生长知。<a id="a-n"></a>局见短知。<a id="a-o"></a>正见方知。<a id="a-p"></a>周见圆知。<a id="a-q"></a>中出而见则生高知。<a id="a-r"></a>卑见下知。<a id="a-s"></a>齐见正知。<a id="a-t"></a>种种面见则参差知。<a id="a-u"></a>见[毯-炎+瞿][毯-炎+叟]锦如如而见。<a id="a-v"></a>则生彼彼形相等知。<a id="a-w"></a>彼异异物不得一见如色差别。</p>
  <p id="ax">若复意谓一切方处一切形相。<a id="a-y"></a>是义不然。<a id="a-z"></a>如是形相无有异物。<a id="a-10"></a>色亦如是。<a id="a-11"></a>于方处住见长短等。<a id="a-12"></a>如树鸟蚁义成无过。</p>
  <p id="a13">若如是者。<a id="a-14"></a>云何闇远而不见色见集形相。<a id="a-15"></a>云何皆见未见形相如树行等。<a id="a-16"></a>见彼行聚不见形相彼无异物。</p>
  <p id="a17">于聚集中若闇若远不见二种。<a id="a-18"></a>虽见不了为是何物彼见何物。<a id="a-19"></a>虽见彼色。<a id="a-1A"></a>而不明了。<a id="a-1B"></a>应如是知此意形相义不成就。</p>
  <p id="a1C">复有人言。<a id="a-1D"></a>心缘彼生。<a id="a-1E"></a>往故名意。<a id="a-1F"></a>攀缘彼生。<a id="a-1G"></a>为是何义。<a id="a-1H"></a>遮唇等动。<a id="a-1I"></a>何故名往。<a id="a-1J"></a>谓向彼方。<a id="a-1K"></a>是何入摄谓色入摄。</p>
  <p id="a1L">云何知此往彼方去。<a id="a-1M"></a>以不异见。<a id="a-1N"></a>如彼火雪苦酒日等变熟因缘入已即出。<a id="a-1O"></a>未见变异然非不异。<a id="a-1P"></a>如然可然佣草木等不见异焰焰非不异。<a id="a-1Q"></a>初入之时若不变者后亦不变。<a id="a-1R"></a>以彼因缘不别异故。<a id="a-1S"></a>若薪草等粗细不均。<a id="a-1T"></a>焰量明热皆异不同。<a id="a-1U"></a>以不同见。<a id="a-1V"></a>向彼方义则不相应。</p>
  <p id="a1W">若无灭因何故不得心心数法。<a id="a-1X"></a>声灯等灭有何因缘。<a id="a-1Y"></a>余亦如是。<a id="a-1Z"></a>彼灭因缘自因缘坏。<a id="a-1a"></a>余法因缘何故不尔。<a id="a-1b"></a>又如彼法无有因缘。<a id="a-1c"></a>余亦如是。<a id="a-1d"></a>若初入火草木等色如本不异。<a id="a-1e"></a>后亦如是。<a id="a-1f"></a>不应有异。<a id="a-1g"></a>云何灯明铃等音声。<a id="a-1h"></a>风手初触即灭即止。<a id="a-1i"></a>非此能灭非此能止。<a id="a-1j"></a>若如火等木等烧等色等灭等。<a id="a-1k"></a>初入出时何故不异。<a id="a-1l"></a>以外因缘不别异故。<a id="a-1m"></a>熟物不应有微中上。<a id="a-1n"></a>初变熟物何因得变。<a id="a-1o"></a>因缘唯一能生能灭。<a id="a-1p"></a>此非道理。<a id="a-1q"></a>非以一因能成二法。<a id="a-1r"></a>如是中间更有灭因。<a id="a-1s"></a>如前取舍异相续转。<a id="a-1t"></a>应如是知。<a id="a-1u"></a>若灭有因无法无因如心等生。</p>
  <p id="a1v">灭法不成。<a id="a-1w"></a>以一切法皆有因故。<a id="a-1x"></a>灭则无因。<a id="a-1y"></a>如彼火雪苦酒日等熟变因缘。<a id="a-1z"></a>若灭有因。<a id="a-20"></a>灭如色。<a id="a-21"></a>如是无法有因缘灭。<a id="a-22"></a>生亦无因。<a id="a-23"></a>见彼异法谓是此法生实有因。<a id="a-24"></a>前心后心如心中间熟变。<a id="a-25"></a>熟变如乳为酪蒲萄汁酒酒为苦酒。<a id="a-26"></a>如是无有少法住相。<a id="a-27"></a>住物无行无行则住。<a id="a-28"></a>若如是见彼见何物。<a id="a-29"></a>见此处物岂非见彼处方新彼处方新。<a id="a-2A"></a>而见如草然影。<a id="a-2B"></a>非彼方影于此处见。<a id="a-2C"></a>如日所住。<a id="a-2D"></a>如是日者近远回转。<a id="a-2E"></a>如影增减回转而见。<a id="a-2F"></a>日在方处映障不见。</p>
  <p id="a2G">若复有人。<a id="a-2H"></a>如是难言。<a id="a-2I"></a>此何处物。<a id="a-2J"></a>是彼前物转向此方。<a id="a-2K"></a>答彼人曰。<a id="a-2L"></a>此何处物。<a id="a-2M"></a>向义今说。<a id="a-2N"></a>如是住物则无有行。<a id="a-2O"></a>若不行物则是住等外因缘坏。<a id="a-2P"></a>后则异见念念异知。<a id="a-2Q"></a>若不异知彼物不别知非彼物何不言异。<a id="a-2R"></a>如是二种俱不可见。<a id="a-2S"></a>如是行往义则不成。</p>
  <p id="a2T">实无行往。<a id="a-2U"></a>有为法体念念自坏。<a id="a-2V"></a>方中生因起心为因。<a id="a-2W"></a>手足等动得言行意。<a id="a-2X"></a>日出弟子作如是说。<a id="a-2Y"></a>是何入摄色入所摄。<a id="a-2Z"></a>彼何以故。<a id="a-2a"></a>眼所不见如青等色。<a id="a-2b"></a>若他人见可得言意。<a id="a-2c"></a>他人不见云何言意。<a id="a-2d"></a>云何知有。<a id="a-2e"></a>云何身中异处动行心风界生。<a id="a-2f"></a>此风界动所谓异方因缘而生。<a id="a-2g"></a>云何草叶随风界倾。<a id="a-2h"></a>行亦如是。<a id="a-2i"></a>异方处生。<a id="a-2j"></a>行力不成何用分别。</p>
  <p id="a2k">彼如是身方生因者。<a id="a-2l"></a>心生风界如是名意。<a id="a-2m"></a>云何非意而得言意。<a id="a-2n"></a>释迦子法触入非善亦非不善。<a id="a-2o"></a>彼如是心异方身生。<a id="a-2p"></a>此生名意。<a id="a-2q"></a>若如是者意唯相貌无有实物。<a id="a-2r"></a>身则多分。<a id="a-2s"></a>意亦非意味等他人。<a id="a-2t"></a>释迦子法则不如是。<a id="a-2u"></a>味等非善亦非不善。<a id="a-2v"></a>心生色故彼得言意。<a id="a-2w"></a>非彼心生自风种生。<a id="a-2x"></a>释迦子法则不如是。<a id="a-2y"></a>色入非善亦非不善。</p>
  <p id="a2z">色彼方生意不可得。<a id="a-30"></a>若有彼物供养天得若彼物无天不能与则不可得。<a id="a-31"></a>生物无异谁能成异。<a id="a-32"></a>彼不可得如是色等。<a id="a-33"></a>如眼能见生则不尔。<a id="a-34"></a>既不可见云何言意。<a id="a-35"></a>是先已说。<a id="a-36"></a>如生不尔色亦已说。</p>
  <p id="a37">唯有无作是身之业。<a id="a-38"></a>何名无作。<a id="a-39"></a>法入所摄。<a id="a-3A"></a>怖畏等色。<a id="a-3B"></a>云何无作得言无作。<a id="a-3C"></a>若是欲界与心合转则知色界。<a id="a-3D"></a>是则异心及无心时。<a id="a-3E"></a>怖与不怖共心俱失。<a id="a-3F"></a>若受时势力后常不失。<a id="a-3G"></a>戒经中说。<a id="a-3H"></a>比丘默然。<a id="a-3I"></a>云何妄语。<a id="a-3J"></a>又无记业则不可成。<a id="a-3K"></a>无作二种谓善不善。<a id="a-3L"></a>彼刹那间无作合转。<a id="a-3M"></a>如彼分别身口业色。<a id="a-3N"></a>若善不善二俱不成。<a id="a-3O"></a>何以故。<a id="a-3P"></a>舍身则断于未来世爱不爱果则不可得。<a id="a-3Q"></a>复有人言。<a id="a-3R"></a>过去业有何故不成。<a id="a-3S"></a>若过去业于未来世得爱不爱二种果报。<a id="a-3T"></a>此则痈上复生疖子。<a id="a-3U"></a>过去业有过去者。<a id="a-3V"></a>名前有后无。<a id="a-3W"></a>若如来说。</p>
  <p id="a3X">虽复经百劫　　而业常不失</p>
  <p id="a3Y">得因缘和合　　尔时果报熟</p>
  <p id="a3Z">此偈云何。<a id="a-3a"></a>能与果报。<a id="a-3b"></a>是不失义。<a id="a-3c"></a>如是已释初半偈竟。<a id="a-3d"></a>何人不信久远得果。<a id="a-3e"></a>得果何义。<a id="a-3f"></a>若相续转如稻种子。<a id="a-3g"></a>若住自相应如是知。<a id="a-3h"></a>若住自相能与果者则不失坏。<a id="a-3i"></a>应常与果彼无自相故名失坏。<a id="a-3j"></a>又不如是作已不作。<a id="a-3k"></a>云何不作。<a id="a-3l"></a>果不重与。<a id="a-3m"></a>何故不与。<a id="a-3n"></a>以与竟故。<a id="a-3o"></a>不可与已复更重与。<a id="a-3p"></a>如物生已不复更生。<a id="a-3q"></a>彼同类果何不更与。<a id="a-3r"></a>云何果报皆悉与竟生法因缘无如是力。<a id="a-3s"></a>尽漏之人后念尽漏不与果报。<a id="a-3t"></a>云何后时而得言灭。<a id="a-3u"></a>非如是力能成果报。<a id="a-3v"></a>若种子因于果有力。<a id="a-3w"></a>得言因力能与果报。<a id="a-3x"></a>若何等人有过去者则有未来。<a id="a-3y"></a>何故未来不与果报一切时有有何等物于何时无。<a id="a-3z"></a>彼如是说。<a id="a-40"></a>若得和合果报则熟。<a id="a-41"></a>此则不然。<a id="a-42"></a>若何人力于何时力是何物力。<a id="a-43"></a>此人此果究竟不成有过去业。<a id="a-44"></a>于未来世得果报者如是不成。</p>
  <p id="a45">复有人言。<a id="a-46"></a>彼善不善身口等业。<a id="a-47"></a>阴相续中离心法熏。<a id="a-48"></a>若说名集。<a id="a-49"></a>若名不失。<a id="a-4A"></a>后世则得爱不爱果。<a id="a-4B"></a>若意业异心生灭转。<a id="a-4C"></a>若不熏心。<a id="a-4D"></a>云何后世而得果报。<a id="a-4E"></a>若人读诵久时忆念彼见等物。<a id="a-4F"></a>如是习者。<a id="a-4G"></a>以何法熏。<a id="a-4H"></a>若念何物。<a id="a-4I"></a>彼见诵等后时何处忆念心生灭尽三昧。<a id="a-4J"></a>初心既灭后时何处有心生起。<a id="a-4K"></a>以紫矿汁涂彼摩登隆伽树华。<a id="a-4L"></a>彼二共灭。<a id="a-4M"></a>如是中间何物染果后赤瓤生。<a id="a-4N"></a>法中闻思亦复如是。<a id="a-4O"></a>心相续力熏力转变后世得果。<a id="a-4P"></a>应如是知。<a id="a-4Q"></a>如紫矿汁染彼摩登隆伽树华果中赤瓤。</p>
  <p id="a4R">身业如是相续熏心故。<a id="a-4S"></a>故不得如是彼心与善不善而共相对。<a id="a-4T"></a>若其此人作善不善。<a id="a-4U"></a>彼人如是爱不爱果与力相应非异相应。<a id="a-4V"></a>若复业灭心相续故后世得果。<a id="a-4W"></a>云何无心灭尽三昧。<a id="a-4X"></a>及无想心相续心断。<a id="a-4Y"></a>前业果报即彼身上于后时生。</p>
  <p id="a4Z">复有人言。<a id="a-4a"></a>彼熏于心相续而得。<a id="a-4b"></a>彼灭三昧何处相续。<a id="a-4c"></a>三摩跋提初心因缘。<a id="a-4d"></a>云何久灭云何因缘。<a id="a-4e"></a>我先已说。<a id="a-4f"></a>过去得果何处如是心中间生。<a id="a-4g"></a>复有人言。<a id="a-4h"></a>色根种子。<a id="a-4i"></a>彼种上得心心数种二处依止。<a id="a-4j"></a>谓心身中色根身中。<a id="a-4k"></a>如是次第如心缘法而生意识。<a id="a-4l"></a>中间无心彼云何生。<a id="a-4m"></a>复有种子得言意相。<a id="a-4n"></a>应如是知。<a id="a-4o"></a>说因为果。<a id="a-4p"></a>如饥渴触。<a id="a-4q"></a>心心数法云何皆有二种种子。<a id="a-4r"></a>一种子中无二种芽。<a id="a-4s"></a>不见如是一因缘中不见多生。<a id="a-4t"></a>彼过亦尔。<a id="a-4u"></a>无心三昧无想心断。<a id="a-4v"></a>云何业果于后时得。<a id="a-4w"></a>此一箱过。<a id="a-4x"></a>是何物箱。<a id="a-4y"></a>随何等人无心三昧。<a id="a-4z"></a>复有人言。<a id="a-50"></a>有心三昧。<a id="a-51"></a>若毗婆沙五百罗汉和合众中。<a id="a-52"></a>婆修蜜多大德说言。<a id="a-53"></a>若何等人灭定无心。<a id="a-54"></a>彼得此过。<a id="a-55"></a>我灭三昧是有心故。<a id="a-56"></a>引修多罗以为证言。<a id="a-57"></a>身行则灭诸根不转识不离身。<a id="a-58"></a>又复彼人。<a id="a-59"></a>信受何识。<a id="a-5A"></a>有人意识。<a id="a-5B"></a>如来说。<a id="a-5C"></a>意因缘法而生意识。<a id="a-5D"></a>三种和合故名为触。<a id="a-5E"></a>触共受想思等俱生。<a id="a-5F"></a>云何有意识非三事和合。<a id="a-5G"></a>或有和合而非是触。<a id="a-5H"></a>或复有触而非受想。<a id="a-5I"></a>若想受灭得言灭尽。<a id="a-5J"></a>云何如来修多罗说。<a id="a-5K"></a>受皆缘爱。<a id="a-5L"></a>非一切受皆因缘爱。<a id="a-5M"></a>触亦应尔。<a id="a-5N"></a>非一切触皆因缘受。<a id="a-5O"></a>如来亦于修多罗中。<a id="a-5P"></a>别说彼义。<a id="a-5Q"></a>无明生触。<a id="a-5R"></a>触生于受。<a id="a-5S"></a>受因缘爱。<a id="a-5T"></a>无处说触离于受想。<a id="a-5U"></a>如是不说。<a id="a-5V"></a>彼过则成而不可遮三事具足得言和合。<a id="a-5W"></a>无彼三事想受不生。<a id="a-5X"></a>若不如是三摩提中尚无彼触何处受想。<a id="a-5Y"></a>复有人言唯一意识。<a id="a-5Z"></a>彼何者识。<a id="a-5a"></a>为善为染秽污无记。<a id="a-5b"></a>此义今说。<a id="a-5c"></a>若是善者则无贪等善根相应。<a id="a-5d"></a>善无贪等云何无触。<a id="a-5e"></a>若善即时因缘势力。<a id="a-5f"></a>若是善者与善等心则不相离。<a id="a-5g"></a>三种心生善等势力心回无因。<a id="a-5h"></a>若是染者云何不与烦恼相应。<a id="a-5i"></a>若染烦恼云何无触。<a id="a-5j"></a>又复如来于彼十难修多罗说。<a id="a-5k"></a>若有受阴想阴行阴。<a id="a-5l"></a>彼一切阴皆触因缘。<a id="a-5m"></a>无想三昧犹尚无染。<a id="a-5n"></a>况灭三昧。</p>
  <p id="a5o">如其彼是不秽污无记。<a id="a-5p"></a>彼复云何。<a id="a-5q"></a>为是报生。<a id="a-5r"></a>为是威仪。<a id="a-5s"></a>为是工巧。<a id="a-5t"></a>为是变化。<a id="a-5u"></a>今当问彼。<a id="a-5v"></a>若是报生。<a id="a-5w"></a>云何有顶三摩提心。<a id="a-5x"></a>下至八地中间悬绝。<a id="a-5y"></a>欲界报识与心相续。<a id="a-5z"></a>如是复有不动心起。<a id="a-60"></a>云何相续。<a id="a-61"></a>如摩诃拘絺罗修多罗中问如来言。<a id="a-62"></a>起灭三昧几触所触。<a id="a-63"></a>如来答言。<a id="a-64"></a>慧命拘絺罗。<a id="a-65"></a>三触所触。<a id="a-66"></a>所谓无动。<a id="a-67"></a>无相。<a id="a-68"></a>无所有。<a id="a-69"></a>前要期力入灭三昧。<a id="a-6A"></a>前心要期不过时起。<a id="a-6B"></a>此义云何。<a id="a-6C"></a>云何皆缘灭尽三昧有顶心终前欲界业熏心得报。<a id="a-6D"></a>何故非是前心得报。<a id="a-6E"></a>何以故。<a id="a-6F"></a>若前报色于彼断绝。<a id="a-6G"></a>不相续者。<a id="a-6H"></a>云何后心而复相续。<a id="a-6I"></a>若威仪等彼处无触。<a id="a-6J"></a>云何以心缘威仪等。<a id="a-6K"></a>彼有为善九次第定及八解脱则不相应。<a id="a-6L"></a>彼无染心及无记心则不相续。<a id="a-6M"></a>有顶三昧依止灭定忆念攀缘入想受灭。<a id="a-6N"></a>若入灭定有心识者何所攀缘。<a id="a-6O"></a>若缘灭定云何非善。<a id="a-6P"></a>若善则与不贪相应。<a id="a-6Q"></a>若相应者云何不得是触因缘。<a id="a-6R"></a>若异攀缘入灭三昧。<a id="a-6S"></a>云何中间乱心相应。<a id="a-6T"></a>自心分别谓是无记。<a id="a-6U"></a>如是二种皆不相应。<a id="a-6V"></a>如是不知阿含实义。<a id="a-6W"></a>彼论师者踊跃而言。<a id="a-6X"></a>灭三昧中犹有意识如是分别。</p>
  <p id="a6Y">云何彼是有心三昧。<a id="a-6Z"></a>如修多罗法师信说。<a id="a-6a"></a>修多罗师云何信说。<a id="a-6b"></a>说彼报识一切种子密系缚业行不断绝。<a id="a-6c"></a>彼彼处生报识坏相相续而行。<a id="a-6d"></a>乃至涅槃而不断绝。<a id="a-6e"></a>彼若如是得言有心异六识身。<a id="a-6f"></a>是故不转。<a id="a-6g"></a>初入灭定。<a id="a-6h"></a>心增上力彼时种子皆悉隐闭故名无心。<a id="a-6i"></a>有二种心。<a id="a-6j"></a>一者聚集诸种子心。<a id="a-6k"></a>二者种种攀缘坏心。<a id="a-6l"></a>离第二心故名无心。<a id="a-6m"></a>如一脚床以无余脚名无脚床。<a id="a-6n"></a>彼种子闭报识念转有濡中上如水如热放箭等势从此到彼。<a id="a-6o"></a>彼种子识期至复生。<a id="a-6p"></a>随何因缘后时别异种种种子。<a id="a-6q"></a>报识是藏。<a id="a-6r"></a>彼彼异识对法共生善不善熏。<a id="a-6s"></a>如彼次第种子力熏若相续转。<a id="a-6t"></a>如彼力熏于未来身。<a id="a-6u"></a>则得彼彼爱不爱果。<a id="a-6v"></a>此识因缘故如是说。</p>
  <p id="a6w">此心识种子　　无边相续行</p>
  <p id="a6x">自心中因缘　　彼彼种力生</p>
  <p id="a6y">彼次第不失　　时至则得果</p>
  <p id="a6z">如摩登隆伽　　涂花瓤时现</p>
  <p id="a70">如是之义。<a id="a-71"></a>如来于彼深密解脱大乘经中。<a id="a-72"></a>有偈说言。</p>
  <p id="a73">阿陀那种子　　深细稠雨行</p>
  <p id="a74">不为愚夫说　　畏分别我故</p>
  <p id="a75">此偈明何义。<a id="a-76"></a>彼复有中密缚取身。<a id="a-77"></a>是故名为阿陀那识。<a id="a-78"></a>是一切法种子依处。<a id="a-79"></a>是故名为阿梨耶识。<a id="a-7A"></a>前生业报故名报识。<a id="a-7B"></a>若无彼识。<a id="a-7C"></a>身以何觉。<a id="a-7D"></a>身未尽来。<a id="a-7E"></a>遍身不离。<a id="a-7F"></a>更无异识。<a id="a-7G"></a>若更无对。<a id="a-7H"></a>何物对治烦恼根本。<a id="a-7I"></a>烦恼根合云何对治。<a id="a-7J"></a>无二法故。</p>
  <p id="a7K">染行善行无漏心行。<a id="a-7L"></a>如是相续无色界生。<a id="a-7M"></a>彼何者行依何物报。<a id="a-7N"></a>若尔无报亦应得行彼不相应。</p>
  <p id="a7O">如彼修集有顶漏尽阿那含人。<a id="a-7P"></a>无所有处无漏现前。<a id="a-7Q"></a>有何我所有顶不退。<a id="a-7R"></a>众分和合名为命根。<a id="a-7S"></a>更无异物。<a id="a-7T"></a>彼法唯有报阴相似势力。<a id="a-7U"></a>转行非有异物。<a id="a-7V"></a>相似势力犹如稻秆相似势力。<a id="a-7W"></a>应如是知。<a id="a-7X"></a>更有异识。<a id="a-7Y"></a>如说有识。</p>
  <p id="a7Z">彼何所缘不决定缘。<a id="a-7a"></a>云何识缘言不决定。<a id="a-7b"></a>复说异识如灭三昧。<a id="a-7c"></a>如彼大德铜色弟子。<a id="a-7d"></a>说有分识。<a id="a-7e"></a>复有人言是根本识。<a id="a-7f"></a>何取阴摄。<a id="a-7g"></a>如是之义识取阴摄。<a id="a-7h"></a>此修多罗文字章句云何而说。<a id="a-7i"></a>何识取阴谓六识身。<a id="a-7j"></a>如行缘识是何者识六识身故。<a id="a-7k"></a>忆此法说。<a id="a-7l"></a>如彼行阴。<a id="a-7m"></a>何者行阴六思身故。<a id="a-7n"></a>不摄异法。<a id="a-7o"></a>复何所忆。<a id="a-7p"></a>深密解脱修多罗等如来皆说。<a id="a-7q"></a>愚凡夫我不为说。<a id="a-7r"></a>畏分别我。</p>
  <p id="a7s">复何因缘如是分别。<a id="a-7t"></a>彼有为行处处流转恐人不知。<a id="a-7u"></a>若说如是依止攀缘种种了知增上胜心。<a id="a-7v"></a>若彼烦恼对治相应。<a id="a-7w"></a>染净等说彼种子识。<a id="a-7x"></a>若以果比说如是识不说因识。<a id="a-7y"></a>彼颠倒说。<a id="a-7z"></a>如是意故此有身识。<a id="a-80"></a>复有身识如次第说。<a id="a-81"></a>此义相应。<a id="a-82"></a>非见一切修多罗说义相应故。<a id="a-83"></a>如是非诸修多罗说。<a id="a-84"></a>莫以一切修多罗中皆不说故。<a id="a-85"></a>便谓无有阿梨耶识。</p>
  <p id="a86">如是二种心识。<a id="a-87"></a>并流一处皆有。<a id="a-88"></a>所谓报识及以异识。<a id="a-89"></a>若如是者有何等过。<a id="a-8A"></a>若有二种识身相续。<a id="a-8B"></a>如是则应有二众生如身中识。</p>
  <p id="a8C">不得如是彼种子果共相应转报识流故。<a id="a-8D"></a>能熏异识。<a id="a-8E"></a>身识中间不如是法。<a id="a-8F"></a>若如是者此则无过。<a id="a-8G"></a>复有种子种子所生异异坏见。<a id="a-8H"></a>如奢卢迦优钵罗等根根所生。<a id="a-8I"></a>若见不见如是不尔。<a id="a-8J"></a>若如是说彼则无过。<a id="a-8K"></a>如是实有阿梨耶识。<a id="a-8L"></a>六识何故不依止我得何者识。<a id="a-8M"></a>若如阿梨耶识相续因缘而转。<a id="a-8N"></a>彼有何异。<a id="a-8O"></a>彼若是一毕竟不动。<a id="a-8P"></a>云何识等而得成熏。<a id="a-8Q"></a>如紫矿汁熏彼摩登隆伽树华。<a id="a-8R"></a>若无熏者无转胜法。<a id="a-8S"></a>云何先知如习欲等。<a id="a-8T"></a>久时忆知欲等生长。<a id="a-8U"></a>我中无心而于何处后时心生。<a id="a-8V"></a>若无我者心有何力而于彼我依止分别。<a id="a-8W"></a>若有我者彼心云何次第而生。<a id="a-8X"></a>若共因缘彼异生力。<a id="a-8Y"></a>云何可知。<a id="a-8Z"></a>若是彼力生住念转。<a id="a-8a"></a>为是何法。<a id="a-8b"></a>若如是者不相似物而共依止。<a id="a-8c"></a>则违阿含说一切法皆无我义。<a id="a-8d"></a>如是非理自意分别思量计我。<a id="a-8e"></a>是故思熏阿梨耶识相续不断后身得果义则成就。<a id="a-8f"></a>非如说相身口之业。</p>
  <p id="a8g">又复如是身口业。<a id="a-8h"></a>无违修多罗有三业说。<a id="a-8i"></a>此义云何。<a id="a-8j"></a>此义不违如来所说。<a id="a-8k"></a>如是无过。<a id="a-8l"></a>如是能说云何无过。<a id="a-8m"></a>此义今说。<a id="a-8n"></a>以何义故说三种业。<a id="a-8o"></a>何者为身。<a id="a-8p"></a>何者为业。<a id="a-8q"></a>何义名身。<a id="a-8r"></a>何义名业。<a id="a-8s"></a>何者身业。<a id="a-8t"></a>如是口业亦如是说。</p>
  <p id="a8u">以何义故说身等业。<a id="a-8v"></a>不说眼业。<a id="a-8w"></a>以何义故说如是义。<a id="a-8x"></a>十善业道三业摄示。<a id="a-8y"></a>多说恐人如毗离支子。<a id="a-8z"></a>学三种戒为说三种。<a id="a-90"></a>是身所作非口非意唯分别一复为余人说。<a id="a-91"></a>身业相身复摄根大大所成集故。<a id="a-92"></a>名身业者是思集义。<a id="a-93"></a>名身大大所成微尘聚集。</p>
  <p id="a94">复有人言。<a id="a-95"></a>不净名身。<a id="a-96"></a>以不净物和合集故。<a id="a-97"></a>彼天人身不得言身。</p>
  <p id="a98">意所作行是名意业。<a id="a-99"></a>身动集业是名身业。<a id="a-9A"></a>思有三种。<a id="a-9B"></a>所谓思量决定进趣。<a id="a-9C"></a>若以身动彼身相续方中生因风界所吹是名身业。<a id="a-9D"></a>除中间句。<a id="a-9E"></a>如娑罗油。<a id="a-9F"></a>或如风尘。<a id="a-9G"></a>说三业道杀盗邪行。<a id="a-9H"></a>彼云何思。<a id="a-9I"></a>彼身数摄。<a id="a-9J"></a>彼身业动杀盗邪行。<a id="a-9K"></a>彼身动转身相续作。<a id="a-9L"></a>彼得言作如贼烧村薪草熟饭。</p>
  <p id="a9M">思复云何得言业道。<a id="a-9N"></a>行恶道业故言业道。<a id="a-9O"></a>或身动转故名业道。<a id="a-9P"></a>三种思业得说为业。<a id="a-9Q"></a>彼思住持则得杀生窃盗邪行。<a id="a-9R"></a>复依世谛而说身业有善不善。<a id="a-9S"></a>复说彼门以彼思故世间往返相应之义。<a id="a-9T"></a>若思如是善不善业。<a id="a-9U"></a>修多罗中云何说言。<a id="a-9V"></a>身三种作。<a id="a-9W"></a>思业集。<a id="a-9X"></a>作不善生苦。<a id="a-9Y"></a>得苦报故。<a id="a-9Z"></a>彼门住持彼攀缘者佛如是意。</p>
  <p id="a9a">彼思异故说思意业。<a id="a-9b"></a>唯意相应身口不转。<a id="a-9c"></a>何故如来说思思业。<a id="a-9d"></a>如前所说。<a id="a-9e"></a>思有三种。<a id="a-9f"></a>彼二种思。<a id="a-9g"></a>第三进趣。</p>
  <p id="a9h">彼思是业。<a id="a-9i"></a>语言是响。<a id="a-9j"></a>响若可解。<a id="a-9k"></a>彼业趣思名字相说故名言语。<a id="a-9l"></a>忆念义说故名言语。<a id="a-9m"></a>业如前说。<a id="a-9n"></a>言语起业故名口业。<a id="a-9o"></a>除中间语。<a id="a-9p"></a>识意名意。<a id="a-9q"></a>意处处生。<a id="a-9r"></a>境界亦心。<a id="a-9s"></a>余如前说。</p>
  <p id="a9t">若身业中要有思者异心无心。<a id="a-9u"></a>尔时无思云何而得有怖不怖。<a id="a-9v"></a>思熏不坏得怖不怖思议最胜。<a id="a-9w"></a>若怖不怖意起分别。</p>
  <p id="a9x">彼意所熏云何破坏。<a id="a-9y"></a>如自证知遮与不遮。<a id="a-9z"></a>思复无因。<a id="a-A0"></a>彼何者坏。<a id="a-A1"></a>若舍怖畏舍不怖畏。<a id="a-A2"></a>思是其因。<a id="a-A3"></a>意起分别。<a id="a-A4"></a>复有舍因眼语等业。</p>
  <p id="aA5">已说觉业非造作业。<a id="a-A6"></a>何者觉业。<a id="a-A7"></a>谓作意行。<a id="a-A8"></a>何者造作。<a id="a-A9"></a>眼等何处。<a id="a-AA"></a>次第力转。</p>
  <p id="aAB">如来说三业　　依法义成就</p>
  <p id="aAC">我解业成福　　愿众生成佛</p>
 </body>
</html>