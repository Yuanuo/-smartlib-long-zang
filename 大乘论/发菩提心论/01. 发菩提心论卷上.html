<!doctype html>
<html id="z3IBVXI10K" data-ver="753">
 <head>
  <meta charset="utf-8">
  <meta author="天亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">发菩提心论卷上</h1>
  <h2 id="a2">劝发品第一</h2>
  <p id="a3">敬礼无边际　　去来现在佛</p>
  <p id="a4">等空不动智　　救世大悲尊</p>
  <p id="a5">有大方等最上妙法。<a id="a-6"></a>摩得勒伽藏菩萨摩诃萨之所修行。<a id="a-7"></a>所谓劝乐修集无上菩提。<a id="a-8"></a>能令众生发深广心。<a id="a-9"></a>建立誓愿毕定庄严。<a id="a-A"></a>舍身命财摄伏贪吝。<a id="a-B"></a>修五聚戒化导犯禁。<a id="a-C"></a>行毕竟忍调伏嗔碍发勇精进安止众生。<a id="a-D"></a>集诸禅定为知众心。<a id="a-E"></a>修行智慧灭除无明。<a id="a-F"></a>入如实门离诸执着。<a id="a-G"></a>宣示甚深空无相行。<a id="a-H"></a>称赞功德使佛种不断。<a id="a-I"></a>有如是等无量方便助菩提法清净之门。<a id="a-J"></a>当为一切上上善欲分别显示。<a id="a-K"></a>悉令究竟阿耨多罗三藐三菩提。<a id="a-L"></a>诸佛子。<a id="a-M"></a>若佛子受持佛语。<a id="a-N"></a>能为众生演说法者。<a id="a-O"></a>应先称扬佛之功德。<a id="a-P"></a>众生闻已乃能发心求佛智慧。<a id="a-Q"></a>以发心故佛种不断。<a id="a-R"></a>若比丘比丘尼优婆塞优婆夷。<a id="a-S"></a>念佛念法又念如来。<a id="a-T"></a>行菩萨道时为求法故。<a id="a-U"></a>阿僧祇劫受诸勤苦。<a id="a-V"></a>以如是念。<a id="a-W"></a>为菩萨说法乃至一偈。<a id="a-X"></a>菩萨得闻是法示教利喜。<a id="a-Y"></a>当种善根修习佛法。<a id="a-Z"></a>得阿耨多罗三藐三菩提。<a id="a-a"></a>为断无量众生无始生死诸苦恼故。<a id="a-b"></a>菩萨摩诃萨欲成无量身心。<a id="a-c"></a>勤修精进深发大愿。<a id="a-d"></a>行大方便起大慈悲。<a id="a-e"></a>求大智慧无见顶相。<a id="a-f"></a>求如是等诸佛大法。<a id="a-g"></a>当知是法无量无边。<a id="a-h"></a>法无量故福德果报亦复无量。<a id="a-i"></a>如来说言如诸菩萨最初发心下劣一念福德果报。<a id="a-j"></a>百千万劫说不能尽。<a id="a-k"></a>况复一日一月一岁乃至百岁。<a id="a-l"></a>所习诸心福德果报岂可说尽。<a id="a-m"></a>何以故。<a id="a-n"></a>菩萨所行无尽。<a id="a-o"></a>欲令一切众生皆住无生法忍。<a id="a-p"></a>得阿耨多罗三藐三菩提故。<a id="a-q"></a>诸佛子。<a id="a-r"></a>菩萨初始发菩提心。<a id="a-s"></a>譬如大海初渐起时。<a id="a-t"></a>当知皆为下中上价乃至无价如意宝珠作所住处。<a id="a-u"></a>此宝皆从大海生故。<a id="a-v"></a>菩萨发心亦复如是。<a id="a-w"></a>初渐起时。<a id="a-x"></a>当知便为人天声闻缘觉诸佛菩萨一切善法禅定智慧之所生处。<a id="a-y"></a>复次又如三千大千世界初渐起时。<a id="a-z"></a>当知便为二十五有。<a id="a-10"></a>其中所有一切众生。<a id="a-11"></a>悉皆荷负作依止处。<a id="a-12"></a>菩萨发菩提心亦复如是。<a id="a-13"></a>初渐起时。<a id="a-14"></a>普为一切无量众生。<a id="a-15"></a>所谓六趣四生。<a id="a-16"></a>正见邪见修善习恶。<a id="a-17"></a>护持净戒犯四重禁。<a id="a-18"></a>尊奉三宝谤毁正法。<a id="a-19"></a>诸魔外道沙门梵志。<a id="a-1A"></a>刹利婆罗门毗舍首陀。<a id="a-1B"></a>一切荷负作依止处。<a id="a-1C"></a>复次菩萨发心。<a id="a-1D"></a>慈悲为首。<a id="a-1E"></a>菩萨之慈无边无量。<a id="a-1F"></a>是故发心无有齐限等众生界。<a id="a-1G"></a>譬如虚空无不普覆。<a id="a-1H"></a>菩萨发心亦复如是。<a id="a-1I"></a>一切众生无不覆者。<a id="a-1J"></a>如众生界无量无边不可穷尽。<a id="a-1K"></a>菩萨发心亦复如是。<a id="a-1L"></a>无量无边无有穷尽。<a id="a-1M"></a>虚空无尽故众生无尽。<a id="a-1N"></a>众生无尽故菩萨发心等众生界。<a id="a-1O"></a>众生界者无有齐限。<a id="a-1P"></a>我今当承圣旨说其少分。<a id="a-1Q"></a>东方尽千亿恒河沙阿僧祇诸佛世界。<a id="a-1R"></a>南西北方四维上下各千亿恒河沙阿僧祇诸佛世界。<a id="a-1S"></a>尽末为尘。<a id="a-1T"></a>此诸微尘皆不与肉眼作对。<a id="a-1U"></a>百万亿恒河沙阿僧祇三千大千世界所有众生。<a id="a-1V"></a>悉共聚集共取一尘。<a id="a-1W"></a>二百万亿恒河沙阿僧祇三千大千世界所有众生。<a id="a-1X"></a>共取二尘。<a id="a-1Y"></a>如是展转取十方各千亿恒河沙阿僧祇诸佛世界所有地种。<a id="a-1Z"></a>微尘都尽。<a id="a-1a"></a>是众生界犹不可尽。<a id="a-1b"></a>譬如有人析破一毛以为百分。<a id="a-1c"></a>以一分毛渧大海水。<a id="a-1d"></a>我今所说众生少分亦复如是。<a id="a-1e"></a>其不说者如大海水。<a id="a-1f"></a>假使诸佛于无量无边阿僧祇劫。<a id="a-1g"></a>广演譬喻说亦不尽。<a id="a-1h"></a>菩萨发心悉能遍覆如是众生。<a id="a-1i"></a>云何诸佛子。<a id="a-1j"></a>是菩提心岂可尽也。<a id="a-1k"></a>若有菩萨闻如是说。<a id="a-1l"></a>不惊不怖不退不没。<a id="a-1m"></a>当知是人决定能发菩提之心。<a id="a-1n"></a>假令无量一切诸佛于无量阿僧祇劫。<a id="a-1o"></a>赞其功德亦不可尽。<a id="a-1p"></a>何以故。<a id="a-1q"></a>是菩提心无有齐限不可尽故。<a id="a-1r"></a>有如是等无量利益。<a id="a-1s"></a>是故宣说为令众生普得受行。<a id="a-1t"></a>发菩提心。</p>
  <p data-pb></p>
  <h2 id="a1u">发心品第二</h2>
  <p id="a1v">萨云何发菩提心。<a id="a-1w"></a>以何因缘修集菩提。<a id="a-1x"></a>若菩萨亲近善知识供养诸佛。<a id="a-1y"></a>修集善根志求胜法。<a id="a-1z"></a>心常柔和遭苦能忍。<a id="a-20"></a>慈悲淳厚深心平等。<a id="a-21"></a>信乐大乘求佛智慧。<a id="a-22"></a>若人能具如是十法。<a id="a-23"></a>乃能发阿耨多罗三藐三菩提心。<a id="a-24"></a>复有四缘。<a id="a-25"></a>发心修集无上菩提。<a id="a-26"></a>何谓为四。<a id="a-27"></a>一者思惟诸佛发菩提心。<a id="a-28"></a>二者观身过患发菩提心。<a id="a-29"></a>三者慈愍众生发菩提心。<a id="a-2A"></a>四者求最胜果发菩提心。<a id="a-2B"></a>思惟诸佛复有五事。<a id="a-2C"></a>一者思惟十方过去未来现在诸佛初始发心具烦恼性亦如我今。<a id="a-2D"></a>终成正觉为无上尊。<a id="a-2E"></a>以此缘故发菩提心。<a id="a-2F"></a>二者思惟一切三世诸佛发大勇猛。<a id="a-2G"></a>各各能得无上菩提。<a id="a-2H"></a>若此菩提是可得法我亦应得。<a id="a-2I"></a>缘此事故发菩提心。<a id="a-2J"></a>三者思惟一切三世诸佛发大明慧。<a id="a-2K"></a>于无明[穀-禾+卵]中建立胜心积集苦行。<a id="a-2L"></a>皆能自拔超出三界。<a id="a-2M"></a>我亦如是当自拔济。<a id="a-2N"></a>缘此事故发菩提心。<a id="a-2O"></a>四者思惟一切三世诸佛为人中雄。<a id="a-2P"></a>皆度生死烦恼大海。<a id="a-2Q"></a>我亦丈夫亦当能度。<a id="a-2R"></a>缘此事故发菩提心。<a id="a-2S"></a>五者思惟一切三世诸佛发大精进。<a id="a-2T"></a>舍身命财求一切智。<a id="a-2U"></a>我今亦当随学诸佛。<a id="a-2V"></a>缘此事故发菩提心。<a id="a-2W"></a>观身过患发菩提心。<a id="a-2X"></a>复有五事。<a id="a-2Y"></a>一者自观我身。<a id="a-2Z"></a>五阴四大俱能兴造无量恶业。<a id="a-2a"></a>欲舍离故。<a id="a-2b"></a>二者自观我身。<a id="a-2c"></a>九孔常流臭秽不净。<a id="a-2d"></a>生厌离故。<a id="a-2e"></a>三者自观我身。<a id="a-2f"></a>有贪嗔痴无量烦恼烧然善心。<a id="a-2g"></a>欲除灭故。<a id="a-2h"></a>四者自观我身。<a id="a-2i"></a>如泡如沫念念生灭。<a id="a-2j"></a>是可舍法欲弃捐故。<a id="a-2k"></a>五者自观我身。<a id="a-2l"></a>无明所覆常造恶业。<a id="a-2m"></a>轮回六趣无利益故。<a id="a-2n"></a>求最胜果发菩提心。<a id="a-2o"></a>复有五事。<a id="a-2p"></a>一者见诸如来。<a id="a-2q"></a>相好庄严光明清彻遇者除恼。<a id="a-2r"></a>为修集故。<a id="a-2s"></a>二者见诸如来。<a id="a-2t"></a>法身常住清净无染。<a id="a-2u"></a>为修集故。<a id="a-2v"></a>三者见诸如来。<a id="a-2w"></a>有戒定慧解脱解脱知见清净法聚。<a id="a-2x"></a>为修集故。<a id="a-2y"></a>四者见诸如来。<a id="a-2z"></a>有十力四无所畏大悲三念处。<a id="a-30"></a>为修集故。<a id="a-31"></a>五者见诸如来。<a id="a-32"></a>有一切智。<a id="a-33"></a>怜愍众生慈悲普覆。<a id="a-34"></a>能为一切愚迷正道。<a id="a-35"></a>为修集故慈愍众生发菩提心。<a id="a-36"></a>复有五事。<a id="a-37"></a>一者见诸众生为无明所缚。<a id="a-38"></a>二者见诸众生为众苦所缠。<a id="a-39"></a>三者见诸众生集不善业。<a id="a-3A"></a>四者见诸众生造极重恶。<a id="a-3B"></a>五者见诸众生不修正法。<a id="a-3C"></a>无明所缚复有四事。<a id="a-3D"></a>一者见诸众生为痴爱所惑受大剧苦。<a id="a-3E"></a>二者见诸众生不信因果造作恶业。<a id="a-3F"></a>三者见诸众生舍离正法信受邪道。<a id="a-3G"></a>四者见诸众生。<a id="a-3H"></a>没烦恼河四流所漂。<a id="a-3I"></a>众苦所缠复有四事。<a id="a-3J"></a>一者见诸众生。<a id="a-3K"></a>畏生老病死不求解脱而复造业。<a id="a-3L"></a>二者见诸众生忧悲恼苦而常造作无有休息。<a id="a-3M"></a>三者见诸众生爱别离苦而不觉悟方便染着。<a id="a-3N"></a>四者见诸众生怨憎会苦常起嫌嫉更复造怨。<a id="a-3O"></a>集不善业复有四事。<a id="a-3P"></a>一者见诸众生为爱欲故造作诸恶。<a id="a-3Q"></a>二者见诸众生知欲生苦而不舍欲。<a id="a-3R"></a>三者见诸众生虽欲求乐不具戒足。<a id="a-3S"></a>四者见诸众生虽不乐苦造苦不息。<a id="a-3T"></a>造极重恶复有四事。<a id="a-3U"></a>一者见诸众生毁犯重戒虽复忧惧而犹放逸。<a id="a-3V"></a>二者见诸众生兴造极恶五无间业。<a id="a-3W"></a>凶顽自蔽不生惭愧。<a id="a-3X"></a>三者见诸众生谤毁大乘方等正法。<a id="a-3Y"></a>专愚自执方起憍慢。<a id="a-3Z"></a>四者见诸众生虽怀聪哲而具断善根。<a id="a-3a"></a>反自贡高永无改悔。<a id="a-3b"></a>不修正法复有四事。<a id="a-3c"></a>一者见诸众生生于八难不闻正法不知修善。<a id="a-3d"></a>二者见诸众生值佛出世闻说正法不能受持。<a id="a-3e"></a>三者见诸众生染习外道苦身修业永离出要。<a id="a-3f"></a>四者见诸众生修得非想非非想定谓是涅槃。<a id="a-3g"></a>善报既尽还堕三涂。<a id="a-3h"></a>菩萨见诸众生无明造业长夜受苦。<a id="a-3i"></a>舍离正法迷于出路。<a id="a-3j"></a>为是等故发大慈悲。<a id="a-3k"></a>志求阿耨多罗三藐三菩提。<a id="a-3l"></a>如救头燃。<a id="a-3m"></a>一切众生有苦恼者。<a id="a-3n"></a>我当拔济令无有余。<a id="a-3o"></a>诸佛子。<a id="a-3p"></a>我今略说初行菩萨缘事发心。<a id="a-3q"></a>若广说者无量无边。</p>
  <h2 id="a3r">愿誓品第三</h2>
  <p id="a3s">菩萨云何发趣菩提。<a id="a-3t"></a>以何业行成就菩提。<a id="a-3u"></a>发心菩萨住干慧地。<a id="a-3v"></a>先当坚固发于正愿。<a id="a-3w"></a>摄受一切无量众生。<a id="a-3x"></a>我求无上菩提。<a id="a-3y"></a>救护度脱令无有余。<a id="a-3z"></a>皆令究竟无余涅槃。<a id="a-40"></a>是故初始发心大悲为首。<a id="a-41"></a>以悲心故能发转胜十大正愿。<a id="a-42"></a>何谓为十。<a id="a-43"></a>愿我先世及以今身所种善根。<a id="a-44"></a>以此善根施与一切无边众生。<a id="a-45"></a>悉共回向无上菩提。<a id="a-46"></a>令我此愿念念增长。<a id="a-47"></a>世世所生常系在心终不忘失。<a id="a-48"></a>为陀罗尼之所守护。<a id="a-49"></a>愿我回向大菩提已。<a id="a-4A"></a>以此善根。<a id="a-4B"></a>于一切生处常得供养一切诸佛。<a id="a-4C"></a>永必不生无佛国土。<a id="a-4D"></a>愿我得生诸佛国已。<a id="a-4E"></a>常得亲近随侍左右如影随形。<a id="a-4F"></a>无刹那顷远离诸佛。<a id="a-4G"></a>愿我得亲近佛已。<a id="a-4H"></a>随我所应为我说法。<a id="a-4I"></a>即得成就菩萨五通。<a id="a-4J"></a>愿我成就菩萨五通已。<a id="a-4K"></a>即能通达世谛假名流布。<a id="a-4L"></a>解了第一义谛如真实性。<a id="a-4M"></a>得正法智。<a id="a-4N"></a>愿我得正法智已。<a id="a-4O"></a>以无厌心为众生说。<a id="a-4P"></a>示教利喜皆令开解。<a id="a-4Q"></a>愿我能开解诸众生已。<a id="a-4R"></a>以佛神力遍至十方无余世界。<a id="a-4S"></a>供养诸佛听受正法广摄众生。<a id="a-4T"></a>愿我于诸佛所受正法已。<a id="a-4U"></a>即能随转清净法轮。<a id="a-4V"></a>十方世界一切众生听我法者闻我名者。<a id="a-4W"></a>即得舍离一切烦恼发菩提心。<a id="a-4X"></a>愿我能令一切众生发菩提心已。<a id="a-4Y"></a>常随将护除无利益与无量乐。<a id="a-4Z"></a>舍身命财摄受众生荷负正法。<a id="a-4a"></a>愿我能负荷正法已。<a id="a-4b"></a>虽行正法心无所行。<a id="a-4c"></a>如诸菩萨行于正法。<a id="a-4d"></a>而无所行亦无不行。<a id="a-4e"></a>为化众生不舍正愿。<a id="a-4f"></a>是名发心菩萨十大正愿。<a id="a-4g"></a>此十大愿遍众生界。<a id="a-4h"></a>摄受一切恒沙诸愿。<a id="a-4i"></a>若众生尽我愿乃尽。<a id="a-4j"></a>而众生实不可尽。<a id="a-4k"></a>我此大愿亦无有尽。<a id="a-4l"></a>复次布施是菩提因。<a id="a-4m"></a>摄取一切诸众生故。<a id="a-4n"></a>持戒是菩提因。<a id="a-4o"></a>具足众善满本愿故。<a id="a-4p"></a>忍辱是菩提因。<a id="a-4q"></a>成就三十二相八十随形好故。<a id="a-4r"></a>精进是菩提因。<a id="a-4s"></a>增长善行于诸众生勤教化故。<a id="a-4t"></a>禅定是菩提因。<a id="a-4u"></a>菩萨善自调伏能知众生诸心行故。<a id="a-4v"></a>智慧是菩提因。<a id="a-4w"></a>具足能知诸法性相故。<a id="a-4x"></a>取要言之。<a id="a-4y"></a>六波罗蜜是菩提正因。<a id="a-4z"></a>四无量心三十七品诸万善行共相助成。<a id="a-50"></a>若菩萨修集六波罗蜜。<a id="a-51"></a>随其所行。<a id="a-52"></a>渐渐得近阿耨多罗三藐三菩提。<a id="a-53"></a>诸佛子。<a id="a-54"></a>求菩提者应不放逸。<a id="a-55"></a>放逸之行能坏善根。<a id="a-56"></a>若菩萨制伏六根不放逸者。<a id="a-57"></a>是人能修六波罗蜜。<a id="a-58"></a>菩萨发心先建至诚立决定誓。<a id="a-59"></a>立誓之人终不放逸懈怠慢缓。<a id="a-5A"></a>何以故。<a id="a-5B"></a>立决定誓。<a id="a-5C"></a>有五事持故。<a id="a-5D"></a>一者能坚固其心。<a id="a-5E"></a>二者能制伏烦恼。<a id="a-5F"></a>三者能遮放逸。<a id="a-5G"></a>四者能破五盖。<a id="a-5H"></a>五者能勤修行六波罗蜜。<a id="a-5I"></a>如佛所赞。</p>
  <p id="a5J">如来大智尊　　显说功德证</p>
  <p id="a5K">忍慧福业力　　誓愿力最胜</p>
  <p id="a5L">云何立誓。<a id="a-5M"></a>若有人来种种求索。<a id="a-5N"></a>我于尔时随有施与。<a id="a-5O"></a>乃至不生一念悭吝之心。<a id="a-5P"></a>若生恶心如弹指顷。<a id="a-5Q"></a>以施因缘求净报者。<a id="a-5R"></a>我即欺十方世界无量无边阿僧祇现在诸佛。<a id="a-5S"></a>于未来世亦当必定不成阿耨多罗三藐三菩提。<a id="a-5T"></a>若我持戒。<a id="a-5U"></a>乃至失命。<a id="a-5V"></a>建立净心誓无改悔。<a id="a-5W"></a>若我修忍。<a id="a-5X"></a>为他侵害乃至割截。<a id="a-5Y"></a>常生慈爱誓无恚碍。<a id="a-5Z"></a>若我修精进。<a id="a-5a"></a>遭逢寒暑王贼水火师子虎狼无水谷处。<a id="a-5b"></a>要必坚强其心誓不退没。<a id="a-5c"></a>若我修禅。<a id="a-5d"></a>为外事所娆不得摄心。<a id="a-5e"></a>要系念在境。<a id="a-5f"></a>誓不暂起非法乱想。<a id="a-5g"></a>若我修集智慧。<a id="a-5h"></a>观一切法如实性。<a id="a-5i"></a>随顺受持。<a id="a-5j"></a>于善不善有为无为生死涅槃。<a id="a-5k"></a>不起二见。<a id="a-5l"></a>若我心悔恚碍退没乱想。<a id="a-5m"></a>起于二见如弹指顷而。<a id="a-5n"></a>以戒忍精进禅智求净报者。<a id="a-5o"></a>我即欺十方世界无量无边阿僧祇现在诸佛。<a id="a-5p"></a>于未来世。<a id="a-5q"></a>亦当必定不成阿耨多罗三藐三菩提。<a id="a-5r"></a>菩萨以十大愿持正法行。<a id="a-5s"></a>以六大誓制放逸心。<a id="a-5t"></a>必能精勤修集六波罗蜜。<a id="a-5u"></a>成阿耨多罗三藐三菩提。</p>
  <p data-pb></p>
  <h2 id="a5v">檀那波罗蜜品第四</h2>
  <p id="a5w">何菩萨修行布施布施若为自利他利及二俱利。<a id="a-5x"></a>如是布施。<a id="a-5y"></a>则能庄严菩提之道。<a id="a-5z"></a>菩萨为欲调伏众生令离苦恼。<a id="a-60"></a>是故行施。<a id="a-61"></a>修行施者于己财物常生舍心于来求者。<a id="a-62"></a>起尊重心如。<a id="a-63"></a>父母师长善知识想。<a id="a-64"></a>于贫穷下贱起怜愍心如一子想。<a id="a-65"></a>随所须与心喜恭敬。<a id="a-66"></a>是名菩萨初修施心。<a id="a-67"></a>修布施故善名流布。<a id="a-68"></a>随所生处财宝丰盈。<a id="a-69"></a>是名自利。<a id="a-6A"></a>能令众生心得满足。<a id="a-6B"></a>教化调伏使无悭吝。<a id="a-6C"></a>是名利他。<a id="a-6D"></a>以已所修无相大施。<a id="a-6E"></a>化诸众生令同己利。<a id="a-6F"></a>是名俱利。<a id="a-6G"></a>因修布施获得转轮王位。<a id="a-6H"></a>摄受一切无量众生。<a id="a-6I"></a>乃至得佛无尽法藏。<a id="a-6J"></a>是名庄严菩提之道。<a id="a-6K"></a>施有三种。<a id="a-6L"></a>一以法施。<a id="a-6M"></a>二无畏施。<a id="a-6N"></a>三财物施。<a id="a-6O"></a>以法施者。<a id="a-6P"></a>劝人受戒修出家心。<a id="a-6Q"></a>为坏邪见说断常四倒众恶过患。<a id="a-6R"></a>分别开示真谛之义。<a id="a-6S"></a>赞精进功德。<a id="a-6T"></a>说放逸过恶。<a id="a-6U"></a>是名法施。<a id="a-6V"></a>若有众生怖畏王者师子虎狼水火盗贼。<a id="a-6W"></a>菩萨见已能为救护。<a id="a-6X"></a>名无畏施。<a id="a-6Y"></a>自于财物施而不吝。<a id="a-6Z"></a>上至珍宝象马车乘缯帛谷麦衣服饮食。<a id="a-6a"></a>下至麨搏一缕之綖若多若少称求者意随所须与。<a id="a-6b"></a>是名财施。<a id="a-6c"></a>财施复有五种。<a id="a-6d"></a>一者至心施。<a id="a-6e"></a>二者信心施。<a id="a-6f"></a>三者随时施。<a id="a-6g"></a>四者自手施。<a id="a-6h"></a>五者如法施。<a id="a-6i"></a>所不应施复有五事。<a id="a-6j"></a>非理求财不以施人。<a id="a-6k"></a>物不净故酒及毒药不以施人。<a id="a-6l"></a>乱众生故。<a id="a-6m"></a>罝罗机网不以施人。<a id="a-6n"></a>恼众生故。<a id="a-6o"></a>刀杖弓箭不以施人。<a id="a-6p"></a>害众生故。<a id="a-6q"></a>音乐女色不以施人。<a id="a-6r"></a>坏净心故。<a id="a-6s"></a>取要言之。<a id="a-6t"></a>不如法物恼乱众生。<a id="a-6u"></a>不以施人。<a id="a-6v"></a>自余一切能令众生得安乐者。<a id="a-6w"></a>名如法施。<a id="a-6x"></a>乐施之人。<a id="a-6y"></a>复获五种名闻善利。<a id="a-6z"></a>一者常得亲近一切贤圣。<a id="a-70"></a>二者一切众生之所乐见。<a id="a-71"></a>三者入大众时人所宗敬。<a id="a-72"></a>四者好名善誉流闻十方。<a id="a-73"></a>五者能为菩提作上妙因。<a id="a-74"></a>菩萨之人名一切施。<a id="a-75"></a>一切施者非谓多财。<a id="a-76"></a>谓施心也。<a id="a-77"></a>如法求财持以布施。<a id="a-78"></a>名一切施。<a id="a-79"></a>以清净心无谄曲施。<a id="a-7A"></a>名一切施。<a id="a-7B"></a>见贫穷者怜愍心施。<a id="a-7C"></a>名一切施。<a id="a-7D"></a>见厄苦者慈悲心施。<a id="a-7E"></a>名一切施。<a id="a-7F"></a>居贫少财而能用施。<a id="a-7G"></a>名一切施。<a id="a-7H"></a>爱重宝物开意能施。<a id="a-7I"></a>名一切施。<a id="a-7J"></a>不观持戒毁戒田非田施。<a id="a-7K"></a>名一切施。<a id="a-7L"></a>不求人天妙善乐施。<a id="a-7M"></a>名一切施。<a id="a-7N"></a>志求无上大菩提施。<a id="a-7O"></a>名一切施。<a id="a-7P"></a>欲施施时施已不悔。<a id="a-7Q"></a>名一切施。<a id="a-7R"></a>若以华施。<a id="a-7S"></a>具陀罗尼七觉华故。<a id="a-7T"></a>若以香施。<a id="a-7U"></a>具戒定慧熏涂身故若以果施。<a id="a-7V"></a>具足成就无漏果故。<a id="a-7W"></a>若以食施。<a id="a-7X"></a>具足命辩色力乐故。<a id="a-7Y"></a>以衣服施。<a id="a-7Z"></a>具清净色除无惭愧故。<a id="a-7a"></a>以灯明施。<a id="a-7b"></a>具足佛眼照了一切诸法性故以象马车乘施。<a id="a-7c"></a>得无上乘具足神通故以缨络施。<a id="a-7d"></a>具足八十随形好故。<a id="a-7e"></a>以珍宝施。<a id="a-7f"></a>具足大人三十二相故。<a id="a-7g"></a>以筋力仆使施。<a id="a-7h"></a>具佛十力四无畏故。<a id="a-7i"></a>取要言之。<a id="a-7j"></a>乃至国城妻子头目手足。<a id="a-7k"></a>举身施与心无吝惜。<a id="a-7l"></a>为得无上菩提度众生故。<a id="a-7m"></a>菩萨摩诃萨修行布施。<a id="a-7n"></a>不见财物施者受者。<a id="a-7o"></a>以无相故。<a id="a-7p"></a>是则具足檀波罗蜜。</p>
  <p data-pb></p>
  <h2 id="a7q">尸罗波罗蜜品第五</h2>
  <p id="a7r">云何菩萨修行持戒。<a id="a-7s"></a>持戒若为自利他利及二俱利。<a id="a-7t"></a>如是持戒。<a id="a-7u"></a>则能庄严菩提之道。<a id="a-7v"></a>菩萨为欲调伏众生令离苦恼。<a id="a-7w"></a>是故持戒。<a id="a-7x"></a>修持戒者。<a id="a-7y"></a>悉净一切身口意业。<a id="a-7z"></a>于不善行心能舍远。<a id="a-80"></a>善能呵啧恶行毁禁。<a id="a-81"></a>于小罪中心常恐怖。<a id="a-82"></a>是名菩萨初持戒心。<a id="a-83"></a>修持戒故。<a id="a-84"></a>远离一切诸恶过患。<a id="a-85"></a>常生善处。<a id="a-86"></a>是名自利。<a id="a-87"></a>教化众生令不犯恶。<a id="a-88"></a>是名利他。<a id="a-89"></a>以己所修向菩提戒。<a id="a-8A"></a>化诸众生令同己利。<a id="a-8B"></a>是名俱利。<a id="a-8C"></a>因修持戒。<a id="a-8D"></a>获得离欲乃至漏尽成最正觉。<a id="a-8E"></a>是名庄严菩提之道。<a id="a-8F"></a>戒有三种。<a id="a-8G"></a>一者身。<a id="a-8H"></a>二者口。<a id="a-8I"></a>三者心。<a id="a-8J"></a>持身戒者。<a id="a-8K"></a>永离一切杀盗淫行。<a id="a-8L"></a>不夺物命不侵他财不犯外色。<a id="a-8M"></a>又亦不为杀等因缘及其方便。<a id="a-8N"></a>不以杖木瓦石伤害众生。<a id="a-8O"></a>若物属他他所受用。<a id="a-8P"></a>一草一叶不与不取。<a id="a-8Q"></a>又亦未尝眄睐细色。<a id="a-8R"></a>于四威仪恭谨详审。<a id="a-8S"></a>是名身戒。<a id="a-8T"></a>持口戒者。<a id="a-8U"></a>断除一切妄语两舌恶口绮语。<a id="a-8V"></a>常不欺诳离间和合。<a id="a-8W"></a>诽谤毁呰文饰言辞。<a id="a-8X"></a>及造方便恼触于人。<a id="a-8Y"></a>言则至诚柔软忠信。<a id="a-8Z"></a>言常饶益劝化修善。<a id="a-8a"></a>是名口戒。<a id="a-8b"></a>持心戒者。<a id="a-8c"></a>除灭贪欲嗔恚邪见。<a id="a-8d"></a>常修软心不作过罪。<a id="a-8e"></a>信是罪业得恶果报。<a id="a-8f"></a>思惟力故不造诸恶。<a id="a-8g"></a>于轻罪中生极重想。<a id="a-8h"></a>设误作者恐怖忧悔。<a id="a-8i"></a>于众生所不起嗔恼。<a id="a-8j"></a>见众生已生爱念心。<a id="a-8k"></a>知恩报恩心无悭吝。<a id="a-8l"></a>乐作福德常以化人。<a id="a-8m"></a>常修慈心怜愍一切。<a id="a-8n"></a>是名心戒。<a id="a-8o"></a>是十善业戒。<a id="a-8p"></a>有五事利益。<a id="a-8q"></a>一者能制恶行。<a id="a-8r"></a>二者能作善心。<a id="a-8s"></a>三者能遮烦恼。<a id="a-8t"></a>四者成就净心。<a id="a-8u"></a>五者能增长戒。<a id="a-8v"></a>若人善修不放逸行。<a id="a-8w"></a>具足正念分别善恶。<a id="a-8x"></a>当知是人决定能修十善业戒。<a id="a-8y"></a>八万四千无量戒品。<a id="a-8z"></a>悉皆摄在十善戒中。<a id="a-90"></a>是十善戒能为一切善戒根本。<a id="a-91"></a>断身口意恶。<a id="a-92"></a>能制一切不善之法。<a id="a-93"></a>故名为戒。<a id="a-94"></a>戒有五种。<a id="a-95"></a>一者波罗提木叉戒。<a id="a-96"></a>二者定共戒。<a id="a-97"></a>三者无漏戒。<a id="a-98"></a>四者摄根戒。<a id="a-99"></a>五者无作戒。<a id="a-9A"></a>白四羯磨从师而受。<a id="a-9B"></a>名波罗提木叉戒。<a id="a-9C"></a>根本四禅四未到禅。<a id="a-9D"></a>是名定共戒。<a id="a-9E"></a>根本四禅初禅未到。<a id="a-9F"></a>名无漏戒收摄诸根修正念心。<a id="a-9G"></a>见闻觉知色声香味触不生放逸。<a id="a-9H"></a>名摄根戒。<a id="a-9I"></a>舍身后世更不作恶。<a id="a-9J"></a>名无作戒。<a id="a-9K"></a>菩萨修戒不与声闻辟支佛共。<a id="a-9L"></a>以不共故名善持戒。<a id="a-9M"></a>善持戒故则能利益一切众生。<a id="a-9N"></a>持慈心戒。<a id="a-9O"></a>救护众生令安乐故。<a id="a-9P"></a>持悲心戒。<a id="a-9Q"></a>忍受诸苦拔危难故。<a id="a-9R"></a>持喜心戒。<a id="a-9S"></a>欢乐修善不懈怠故。<a id="a-9T"></a>持舍心戒。<a id="a-9U"></a>怨亲平等离爱恚故。<a id="a-9V"></a>持惠施戒。<a id="a-9W"></a>教化调伏诸众生故持忍辱戒。<a id="a-9X"></a>心常柔软无恚碍故。<a id="a-9Y"></a>持精进戒。<a id="a-9Z"></a>善业日增不退还故。<a id="a-9a"></a>持禅定戒。<a id="a-9b"></a>离欲不善长禅支故。<a id="a-9c"></a>持智慧戒。<a id="a-9d"></a>多闻善根无厌足故。<a id="a-9e"></a>持亲近善知识戒。<a id="a-9f"></a>助成菩提无上道故。<a id="a-9g"></a>持远离恶知识戒。<a id="a-9h"></a>舍离三恶八难处故。<a id="a-9i"></a>菩萨之人持净戒者。<a id="a-9j"></a>不依欲界不近色界不住无色界是清净戒。<a id="a-9k"></a>舍离欲尘除嗔恚碍灭无明障是清净戒。<a id="a-9l"></a>离断常二边不逆因缘是清净戒。<a id="a-9m"></a>不着色受想行识假名之相是清净戒。<a id="a-9n"></a>不系于因不起诸见不住疑悔是清净戒。<a id="a-9o"></a>不住贪嗔痴三不善根是清净戒。<a id="a-9p"></a>不住我慢憍慢增上慢慢慢大慢。<a id="a-9q"></a>柔和善顺是清净戒。<a id="a-9r"></a>利衰毁誉称讥苦乐不以倾动是清净戒。<a id="a-9s"></a>不染世谛虚妄假名。<a id="a-9t"></a>顺于真谛是清净戒。<a id="a-9u"></a>不恼不热寂灭。<a id="a-9v"></a>离相是清净戒。<a id="a-9w"></a>取要言之。<a id="a-9x"></a>乃至不惜身命观无常想生于厌离。<a id="a-9y"></a>勤行善根勇猛精进是清净戒。<a id="a-9z"></a>菩萨摩诃萨修行持戒不见净心。<a id="a-A0"></a>以离想故。<a id="a-A1"></a>是则具足尸罗波罗蜜。</p>
  <h2 id="aA2">羼提波罗蜜品第六</h2>
  <p id="aA3">云何菩萨修行忍辱。<a id="a-A4"></a>忍辱若为自利他利及二俱利。<a id="a-A5"></a>如是忍辱。<a id="a-A6"></a>则能庄严菩提之道。<a id="a-A7"></a>菩萨为欲调伏众生令离苦恼故修忍辱。<a id="a-A8"></a>修忍辱者。<a id="a-A9"></a>心常谦下一切众生。<a id="a-AA"></a>刚强憍慢舍而不行。<a id="a-AB"></a>见粗恶者起怜愍心。<a id="a-AC"></a>言常柔濡劝化修善。<a id="a-AD"></a>能分别说嗔恚和忍果报差别。<a id="a-AE"></a>是名菩萨初忍辱心。<a id="a-AF"></a>修忍辱故。<a id="a-AG"></a>远离众恶身心安乐。<a id="a-AH"></a>是名自利。<a id="a-AI"></a>化导众生皆令和顺。<a id="a-AJ"></a>是名利他。<a id="a-AK"></a>以己所修无上大忍化诸众生令同己利。<a id="a-AL"></a>是名俱利。<a id="a-AM"></a>因修忍辱获得端政。<a id="a-AN"></a>人所宗敬。<a id="a-AO"></a>乃至得佛上妙相好。<a id="a-AP"></a>是名庄严菩提之道。<a id="a-AQ"></a>忍辱有三。<a id="a-AR"></a>谓身口意。<a id="a-AS"></a>云何身忍。<a id="a-AT"></a>若他加恶侵毁挝打。<a id="a-AU"></a>乃至伤害悉能忍受。<a id="a-AV"></a>见诸众生危逼恐惧。<a id="a-AW"></a>以身代之而无疲怠。<a id="a-AX"></a>是名身忍。<a id="a-AY"></a>云何口忍。<a id="a-AZ"></a>若见骂者默受不报。<a id="a-Aa"></a>若见非理来呵啧者。<a id="a-Ab"></a>当濡语附顺。<a id="a-Ac"></a>若有加诬横生诽谤皆当忍受。<a id="a-Ad"></a>是名口忍。<a id="a-Ae"></a>云何意忍。<a id="a-Af"></a>见有嗔者心不怀恨。<a id="a-Ag"></a>若有触恼其心不乱。<a id="a-Ah"></a>若有讥毁心亦无怨。<a id="a-Ai"></a>是名意忍。<a id="a-Aj"></a>世间打者有二种。<a id="a-Ak"></a>一者实。<a id="a-Al"></a>二者横。<a id="a-Am"></a>若有罪过若人慊疑为彼所打。<a id="a-An"></a>自应忍受如服甘露。<a id="a-Ao"></a>于彼人所应生恭敬。<a id="a-Ap"></a>所以者何。<a id="a-Aq"></a>善能教诫调伏于我。<a id="a-Ar"></a>令我得离诸过罪故。<a id="a-As"></a>若横加恶伤害于我。<a id="a-At"></a>当自思惟我今无罪。<a id="a-Au"></a>当是过去宿业所招。<a id="a-Av"></a>是亦应忍。<a id="a-Aw"></a>复应思念。<a id="a-Ax"></a>四大假合五众缘会谁受打者。<a id="a-Ay"></a>又观前人如痴如狂。<a id="a-Az"></a>我当愍之。<a id="a-B0"></a>云何不忍。<a id="a-B1"></a>又骂者亦有二种。<a id="a-B2"></a>一实二虚。<a id="a-B3"></a>若说实者我应生惭。<a id="a-B4"></a>若说虚者无豫我事。<a id="a-B5"></a>犹如响声亦如风过无损于我。<a id="a-B6"></a>是故应忍。<a id="a-B7"></a>又嗔者亦尔。<a id="a-B8"></a>他来嗔我我当忍受。<a id="a-B9"></a>若嗔彼者。<a id="a-BA"></a>于未来世当堕恶道受大苦恼。<a id="a-BB"></a>以是因缘。<a id="a-BC"></a>我身若被斫截分离。<a id="a-BD"></a>不应生嗔。<a id="a-BE"></a>应当深观往业因缘。<a id="a-BF"></a>当修慈悲怜愍一切。<a id="a-BG"></a>如是小苦不能忍者。<a id="a-BH"></a>我即不能自调伏心。<a id="a-BI"></a>云何当能调伏众生。<a id="a-BJ"></a>令得解脱一切恶法成无上果。<a id="a-BK"></a>若有智人乐修忍辱。<a id="a-BL"></a>是人常得颜貌端正多饶财宝。<a id="a-BM"></a>人见欢喜敬仰伏从。<a id="a-BN"></a>复当观察。<a id="a-BO"></a>若人形残颜色丑恶。<a id="a-BP"></a>诸根不具乏于财物。<a id="a-BQ"></a>当知皆是嗔因缘得。<a id="a-BR"></a>以是因缘。<a id="a-BS"></a>智者应当深修忍辱。<a id="a-BT"></a>生忍因缘有十事。<a id="a-BU"></a>一者不观于我及我所相。<a id="a-BV"></a>二者不念种姓。<a id="a-BW"></a>三者破除憍慢。<a id="a-BX"></a>四者恶来不报。<a id="a-BY"></a>五者观无常想。<a id="a-BZ"></a>六者修于慈悲。<a id="a-Ba"></a>七者心不放逸。<a id="a-Bb"></a>八者舍于饥渴苦乐等事。<a id="a-Bc"></a>九者断除嗔恚。<a id="a-Bd"></a>十者修习智慧。<a id="a-Be"></a>若人能成如是十事。<a id="a-Bf"></a>当知是人能修于忍。<a id="a-Bg"></a>菩萨摩诃萨修于清净毕竟忍时。<a id="a-Bh"></a>若入空无相无愿无作。<a id="a-Bi"></a>不与见觉愿作和合。<a id="a-Bj"></a>不猗着空无相无愿无作。<a id="a-Bk"></a>是诸见觉愿作皆空。<a id="a-Bl"></a>如是忍者是无二相。<a id="a-Bm"></a>是名清净毕竟忍也。<a id="a-Bn"></a>若入尽结若入寂灭。<a id="a-Bo"></a>不与结生死合。<a id="a-Bp"></a>不猗尽结寂灭诸结生死皆空。<a id="a-Bq"></a>如是忍者是无二相。<a id="a-Br"></a>是名清净毕竟忍也。<a id="a-Bs"></a>若性不自生。<a id="a-Bt"></a>不从他生。<a id="a-Bu"></a>不和合生。<a id="a-Bv"></a>亦无有出不可破坏。<a id="a-Bw"></a>不可坏者是不可尽。<a id="a-Bx"></a>如是忍者是无二相。<a id="a-By"></a>是名清净毕竟忍也。<a id="a-Bz"></a>无作非作无所猗着。<a id="a-C0"></a>无分别无庄严。<a id="a-C1"></a>无修治无发进。<a id="a-C2"></a>终不造生。<a id="a-C3"></a>如是忍者是无生忍。<a id="a-C4"></a>如是菩萨修行是忍。<a id="a-C5"></a>得受记忍。<a id="a-C6"></a>菩萨摩诃萨修行忍辱性相尽空。<a id="a-C7"></a>无众生故。<a id="a-C8"></a>是则具足羼提波罗蜜。</p>
 </body>
</html>