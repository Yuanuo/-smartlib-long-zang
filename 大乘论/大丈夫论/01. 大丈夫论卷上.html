<!DOCTYPE html>
<html>
<head>
  <meta charset="utf-8"/>
  <meta name="author" content="提婆罗菩萨/古印度"/>
  <meta name="library" content="龙藏"/>
  <meta name="catalog" content="龙藏/大乘论"/>
  <title>大丈夫论卷上</title>
</head>
<body>
  <h1 class="head">大丈夫论卷上</h1>
  <h2>施胜品第一</h2>
  <p class="l-js-5c">敬礼等正觉　　大悲哀世尊</p>
  <p class="l-js-5c">因彼起正法　　三界中真济</p>
  <p class="l-js-5c">众中第一尊　　无量功德藏</p>
  <p class="l-js-5c">菩萨本所行　　我当说少分</p>
  <p class="l-js-5c">我今哀愍彼　　开演妙施门</p>
  <p class="l-js-5c">一切诸贤士　　应当欢喜听</p>
  <p class="l-js-5c">菩萨行施时　　大地皆震动</p>
  <p class="l-js-5c">巨海涌众宝　　慧云雨妙花</p>
  <p class="l-js-5c">无心犹如是　　况有情识者</p>
  <p class="l-js-5c">菩萨施广大　　犹如虚空界</p>
  <p class="l-js-5c">假使五通仙　　充满十方刹</p>
  <p class="l-js-5c">听闻犹尚难　　况复分别说</p>
  <p class="l-js-5c">无有地方所　　而不以求施</p>
  <p class="l-js-5c">净水浸大地　　无有不遍处</p>
  <p class="l-js-5c">无有一切物　　菩萨所未施</p>
  <p class="l-js-5c">无有一众生　　不曾受施者</p>
  <p class="l-js-5c">论者语大地　　一切应礼汝</p>
  <p class="l-js-5c">何故礼大地　　菩萨行施处</p>
  <p class="l-js-5c">菩萨一日施　　种种众杂物</p>
  <p class="l-js-5c">辟支佛百劫　　不能知边际</p>
  <p class="l-js-5c">所以不能知　　大悲为施体</p>
  <p class="l-js-5c">能成种智果　　施因为最大</p>
  <p class="l-js-5c">此是智者说　　施能到彼岸</p>
  <p class="l-js-5c">若一到彼岸　　诸度悉具足</p>
  <p class="l-js-5c">波罗蜜义者　　名为和集声</p>
  <p class="l-js-5c">譬如多人处　　名之为大众</p>
  <p class="l-js-5c">菩提之种子　　能成大智果</p>
  <p class="l-js-5c">一切众事具　　莫不由施成</p>
  <p class="l-js-5c">施是生天道　　出世之胞胎</p>
  <p class="l-js-5c">无相施为妙　　平等为最胜</p>
  <p class="l-js-5c">身及物皆施　　无有所吝惜</p>
  <p class="l-js-5c">一切处皆施　　无有方所者</p>
  <p class="l-js-5c">一切时皆施　　无有不施时</p>
  <p class="l-js-5c">于此四施中　　心智常不动</p>
  <p class="l-js-5c">如是行施者　　名不思议施</p>
  <p class="l-js-5c">若施一众生　　一切尽蒙乐</p>
  <p class="l-js-5c">若不如是施　　是名为欺诳</p>
  <p class="l-js-5c">虽名施一人　　是为施一切</p>
  <p class="l-js-5c">所以名一切　　大悲心普故</p>
  <p class="l-js-5c">大悲所以普　　为求种智故</p>
  <p class="l-js-5c">施佛及罗汉　　世名良福田</p>
  <p class="l-js-5c">不悲平等施　　是为最胜施</p>
  <p class="l-js-5c">无量财宝施　　不如暂止息</p>
  <p class="l-js-5c">悲心施一人　　功德如大地</p>
  <p class="l-js-5c">为己施一切　　得报如芥子</p>
  <p class="l-js-5c">救一厄难人　　胜余一切施</p>
  <p class="l-js-5c">众星虽有光　　不如一月明</p>
  <p class="l-js-5c">众生垢心重　　所施恒为己</p>
  <p class="l-js-5c">菩萨悲心施　　如灰去众秽</p>
  <p class="l-js-5c">救济慈悲施　　普为群生类</p>
  <p class="l-js-5c">如是慈悲施　　功德无穷尽</p>
  <p class="l-js-5c">如此微妙施　　安乐诸众生</p>
  <p class="l-js-5c">贪求佛智慧　　心无有厌足</p>
  <p class="l-js-5c">如是悲心施　　能除无明障</p>
  <p class="l-js-5c">开导愚冥者　　使得智慧眼</p>
  <p class="l-js-5c">能灭诸结使　　消伏老病死</p>
  <p class="l-js-5c">施与悲心俱　　众生之甘露</p>
  <h2>施胜味品第二</h2>
  <p class="l-js-5c">大悲所起施　　意愿成菩提</p>
  <p class="l-js-5c">如是知见人　　能成一切施</p>
  <p class="l-js-5c">如是一切施　　终成一味智</p>
  <p class="l-js-5c">大悲心为体　　能起种种施</p>
  <p class="l-js-5c">种种救众生　　得到于智处</p>
  <p class="l-js-5c">能除诸爱结　　及以无明垢</p>
  <p class="l-js-5c">能令一切众　　悉皆得安乐</p>
  <p class="l-js-5c">如是悲心施　　谁不生爱乐</p>
  <p class="l-js-5c">大悲心所起　　功德之施利</p>
  <p class="l-js-5c">不能生爱乐　　背离于救济</p>
  <p class="l-js-5c">是人为爱系　　菩提甚难得</p>
  <p class="l-js-5c">诸欲求佛者　　爱乐施甘味</p>
  <p class="l-js-5c">智人喜惠施　　甘乐菩提味</p>
  <p class="l-js-5c">深见三有过　　涅槃味甚乐</p>
  <p class="l-js-5c">速疾欲远离　　一念顷不住</p>
  <p class="l-js-5c">又见于施乐　　复过于涅槃</p>
  <p class="l-js-5c">爱乐施自在　　心则忘菩提</p>
  <p class="l-js-5c">心既忘菩提　　谓菩提难得</p>
  <p class="l-js-5c">自观乐施心　　由悲众生故</p>
  <p class="l-js-5c">不觉施味乐　　施有三乐味</p>
  <p>一者求报施味。二者求解脱施味。三者求大悲心施味。此三种味者名增长乐味施。</p>
  <h2>施主体品第三</h2>
  <p>受者得无量珍宝心大欢喜。施者行少施时心大欢喜。过于受者百千万倍。能如是施者是为第一行。</p>
  <p class="l-js-5c">成就救济者　　饮大悲甘露</p>
  <p class="l-js-5c">菩萨行此行　　永除悭病老</p>
  <p>菩萨悲心以施为体。世间众生以结使为体。纯以众苦以为一味。为得乐故行悲心施。日以照明为用。月以清凉为性。菩萨以悲为体。智慧及财施安乐于一切。如从歌罗逻乃至老时十时差别虽至于老不舍婴孩之相。菩萨虚渴施心救济众生亦不舍凡夫。离欲至于非想不离凡夫之相。菩萨不舍施心救济众生亦复如是。欲除施渴当饮大施之水。施渴暂息余渴不已。爱乐施故。一切众生依食而存。大悲亦尔。依施而存。菩萨法身不依饮食而得存济。大悲为食菩萨身存。悲心如火。欲施如饥。施与好食。菩萨乐与无有厌足。悲如大海施如沃焦。救济心为水如沃焦吞流。欲向菩提以众生为伴悲心为体。施无厌足如海吞众流无有止息。</p>
  <p class="l-js-5c">一切众生来　　各各索异物</p>
  <p class="l-js-5c">菩萨皆施与　　心无有疲惓</p>
  <p class="l-js-5c">诸苦恼众生　　尽皆为除灭</p>
  <p class="l-js-5c">设有未除者　　心无有厌足</p>
  <h2>施主乞者增长品第四</h2>
  <p>有大悲者能处生死。种种施与灭众生苦。若能如此善住生死。</p>
  <p class="l-js-5c">福德善丈夫　　悲心施惠手</p>
  <p class="l-js-5c">拔贫穷淤泥　　不能自出者</p>
  <p>悲心为体能行大施灭众生苦。如盛热时兴大云雨。起大悲云雨于施雹。摧破贫穷如坏山石。拯贫穷者无限齐施。令彼穷者永离贫苦。以大施雨普益一切。众生贫穷永无住处。菩萨为救众生修行施时。魔及眷属皆生嫉妒愁忧苦恼。菩萨修行无量财施法施之时。悭贪嫉妒悉皆惊号莫不愁怖。</p>
  <p class="l-js-5c">慈心端严身　　悲心为千眼</p>
  <p class="l-js-5c">施为金刚杵　　菩萨如帝释</p>
  <p class="l-js-5c">悉皆能摧坏　　贫穷阿修罗</p>
  <p class="l-js-5c">菩萨悲心弓　　种种施为箭</p>
  <p class="l-js-5c">破贫穷怨贼　　永无有住处</p>
  <p class="l-js-5c">悲心坚固根　　爱语以为茎</p>
  <p class="l-js-5c">忍辱为枝条　　布施以为果</p>
  <p class="l-js-5c">求者为鸟鹿　　乞者如大风</p>
  <p class="l-js-5c">能吹施果落　　贫者得满足</p>
  <p class="l-js-5c">菩萨出时夜　　慈心如满月</p>
  <p class="l-js-5c">净施以为光　　求如拘牟头</p>
  <p class="l-js-5c">以净施光明　　令彼得开敷</p>
  <p>乞者既得满足欢喜悦豫转相施与亦如菩萨。施乞求者展转相闻亦如菩萨。菩萨布施流闻一切。诸贫穷者皆来归向。如旷野树行人热时皆往归趣。菩萨爱乐名胜得解脱。何以故。能使乞求者来使我得施福故。以施福故名得胜处。一切众生皆来归集。如是大士悉应敬礼。菩萨心喜即觉身轻。以此相故当知必有来乞求者。若有人来语菩萨言。有乞者来。菩萨欢喜即以财物而赏使者。菩萨即以余物而与乞者。见乞者来欢喜爱敬。求者言乞。作此语时怀怜愍心。若有乞者不知菩萨。</p>
  <p>体性乐施。菩萨执手欢喜与语。犹如亲友。坏彼不知使生知相。彼乞求者得财欢喜。傍人见之亦复欢喜。愿此救济我者长存于世。此乃乞者真济。菩萨见乞者时身心欢喜。面如满月。使彼乞者欢喜悦豫如甘露涂心。菩萨和颜悦色用慈心眼视于前人如饮甘露。譬如有人盗窃他物至市卖之若得速售心大欢喜。菩萨得施乞者物时。心大欢喜复过于是。如巨富人多饶财宝千子具足随意恣与爱念欢喜。不及菩萨于乞者心大欢喜。菩萨见乞者时心大欢喜。胜于他人见所亲者。若见前人得多财宝。随心恣意而自[矛*合]高。菩萨见之倍生欢喜若见乞者发言时。菩萨施渴心重。耳闻乞言如饮甘露。若闻乞言心生爱重无能坏者。若闻具足则坏其爱心。菩萨于乞求者常生爱念。若闻其足声则坏其爱味。菩萨观前受施福田。颇有共我等者遂见贪爱。众生则与我等。所以者何。彼贪心无足我施心无厌。彼贪心者爱大施主。菩萨见多乞者亦深生爱敬。贪求者常求施主。欲乞施者常求乞者所欲与之。菩萨常与世人相乞者。皆就施者而乞。菩萨就乞者而施。乞者闻施者财物匮尽生大苦恼。菩萨求乞者不得之时心生忧恼复过于彼百千万倍。于求乞者菩萨思惟。佛言求不得苦真复如是。菩萨于乞求者生难遭想。所以者何。若无乞者檀波罗蜜则不满足。无上菩提则不可得。是故于乞求者深生悲恼。若有乞者无上菩提便为手执不难。菩萨闻乞者言与我与我心生欢喜。此今即便与我无上菩提。世间愚痴众生若闻乞财则生轻慢不生爱敬。菩萨念言所以名为乞者。多是愚痴众生以悭心故与作恶名。如是人者乃可名为施者。虽有财物复无施心。虽有财施心复无受者。若具足三事是大福德人。如有贫人得大宝藏心生恐惧。或王贼水火来见侵夺。遇值亲友而语之言。我今为汝作诸方便令无丧失即大欢喜。菩萨得乞者以为善伴。心大欢喜亦复如是。菩萨悲心遍一切处。于彼乞者特生怜愍。菩萨悲心见乞者和颜悦色。使彼乞者生必得之想。乞者见菩萨颜色和悦之时。即生决定必得之想。菩萨见乞者时。语言。汝来欲须何等随意而取。安慰之言。善来贤者莫生恐怖。我当为汝作依止处。如是种种安慰乞者。常以爱语使彼乞者心得清凉。种种财宝随意而与。诸乞求者贪火炽盛。菩萨常以施乳灭贪求火。若能如是种种施者。名为生人。若不如是名为死人。受施者大得财物。余人见之欢喜赞叹。菩萨尔时菩提之果如在掌中。悲心净则施净。若无悲心施不清净。菩萨作是思惟。善调顺意者敬悲心胜能使施净。菩萨见贫穷者悲心极重。众生极贫得菩萨施便成巨富。譬如有人得如意珠所欲皆得。诸贫穷者得值菩萨一切贫苦悉皆除灭。菩萨先行财施。次舍所亲。又舍手足。复舍身命。如是渐渐次第而舍。菩萨往乞者所与其财宝。唤其乞者与其诸亲。若乞者自来现求索相与其手足。若发言求索便舍身命。若不来者自往施之。有来求者尚舍身命。况复财物而不施与。菩萨成就悲心如自己体未曾舍离。见来求者。于己身所生于他想。菩萨身中生其恼热。云何愚痴乃于我身生于他想。语乞者言。一切财物先皆与汝。都是汝物。汝今但取。云何言乞。诸求者言。何时见与。菩萨报言。我先于三界尊前发弘誓愿。是时与汝。汝今云何方从我乞。菩萨发心愿一切众生于我财物生己有想。如辛头河飞鸟走兽往至其所随意而饮无遮护者。与以不与先以舍离更不言与。亦复不生欢喜之心。何以故。先以与竟。以一切所舍使诸众生皆当得乐。菩萨于一切众生是走使者。一切众生皆是施主。诸贫穷者心充足时。菩萨尔时檀波罗蜜悉得满足。檀波罗蜜满足之时知功德满足。悭贪者见乞者时则背其面。修功德者见乞者时欢喜瞻视亲近。乞者则得。菩萨施时见受施者展转相施便生欢喜。一切众生赞叹欢喜。菩萨闻其赞叹心大欢悦胜得解脱之乐。菩萨悲心施时。见一切众生多得财宝充足快乐。诸众生等得快乐已。而发愿言。我当久处生死修诸功德不求解脱。菩萨既见众生能久处生死心大欢喜。我今便为得现果报。设当不得菩提亦为具足。</p>
  <h2>胜解脱品第五</h2>
  <p>菩萨思惟。常所爱胜解脱者来觉悟我。彼来者不为财宝。为欲成就我大事故来。菩萨或为人王。修诸功德者来而白王言。有乞者来。王即念言。此言乞者乃是胜解脱来。我今得之。王自念言。我今不为贪著王位。为欲利益一切众生。不应空居王位。应修施果满足。而彼使者乃是觉悟我者。凡为乞者甚难为颜。心怀惭耻言色变异。菩萨即知其意而安慰言。若有所须随意而求。乞者既得财物心大欢喜。施者受者二俱欢喜如涅槃乐。三有生死炽然大苦。菩萨处之如涅槃乐。何以故。为欲救济诸众生故。菩萨念言。悲众生者即是我解脱。以大施惠救济众生。众生得乐即是我解脱。虽复大施若无悲心不名为施。若有悲心施即是解脱。菩萨思念。我于往昔三界尊前闻解脱极乐。我今已证。何以故。称意而施即是解脱。若阿罗汉解脱乐与悲心所起施乐相似者。我则爱之。若不相似我则不爱。唯爱施乐以为解脱。悲心起施所得快乐无有比类。无悲心施解脱之乐百千万分不得为喻。悲心起施所得喜乐。若当可以喻为喻。最为极大。是故不可为喻。</p>
  <h2>施主增长品第六</h2>
  <p>悲心起施能与众生乐聚。如是施主与众生乐者。胜于解脱名为最胜。施主成他乐。因修悲者于一切众生得平等心。如是者名为檀越。不能如是施者名为乞者。若行施时使闻者悲泣。是名善施。若不如是不名善主。若行布施能使受者子孙恣意受用欢喜赞叹名健施主。若乞而与不名施主。自往而与名善施主。若舍一切财物爱心而与不名施主。有悲心虽不与物名大施主。诸来求欲皆使随意。使称本望名善施主。不能称彼本望虽复大富名贫穷者。富者虽与无悲愍心。名曰与不名施主。悲愍心施是名施主。若不食啖无有果报。施虽与不名为施。无悲心施虽与不名为施。有悲心者虽复不施名之为施。若求报施者名为施者。商贾之人亦可名施。若求报施果报犹尚无量。况有悲心不求报施果报何可称计。若求报施唯可自乐。不能救济徒自疲劳。悲心施者能有救济。后得果时能大利益。贫穷者不如有财者。有财者不如能食。能食者不如能施者。悲心施者善一切众生。富者应施。施者应悲。富者能施富得坚牢。施者能悲施得坚牢。修施者得富。修定者得解脱。修悲心者得无上菩提。果中最胜。</p>
  <h2>恭敬乞者品第七</h2>
  <p>菩萨思惟。因彼乞者得证菩提。我当以此菩提回与一切众生。以报恩故。我今因施众生得无比乐。因此乐故得成菩提。如此菩提我当施与乞者。我今因施乞者得于快乐胜解脱乐。因中施乐犹尚如是。况无上菩提。我当舍之施诸乞者。如是乞者其恩甚重无以可报。如此乞者乃能与我作大乐因。若以财宝不足报恩。当以所得无上菩提而施与之。以我福故。愿使乞者于将来世亦如我今成大施主。菩萨内自思惟。因于乞者得施快乐。使乞者得无上菩提为法施檀越。诸乞求者见菩萨大施。而问之言。为求何等而等行大施。菩萨各答言。我今不求人天果报声闻涅槃。愿得无上菩提拔济一切众生。诸悭贪者而作念言。菩萨云何能行大施心不疲厌。菩萨答言。我师三界尊悲念一切众生。我今无以报师恩故施无疲厌。一切之乐无胜解脱乐者。我爱众生胜爱解脱。我以爱念众生欲令得解脱故修种种施。若生死不极苦者。我施终不求菩提。以生死苦故我施求菩提。拔生死苦者谁之所作。烦恼以业之所造作。使一切众生以悲心为体常乐惠施。</p>
  <h2>施悭品第八</h2>
  <p>不念恩人无有悲心。若无悲心不能行施。若不施者不能济渡众生生死。无悲心者无复亲友。有悲心者能有亲友。计我者以爱为体。救济者以悲为体。心有重爱无有知者。有重悲心者亦无能知。若不行施覆蔽悲心。如以画石乃知真伪。若见苦厄者能行大施则知有悲心。悭心多者正使所亲从乞则成怨憎。悲心多者假使怨家亦如亲友。悭心多者虽施泥土重于金玉。悲心多者虽施金玉轻于草木。悭心多者丧失财宝心大忧恼。悲心多者虽有财宝无施处时心怀悲苦。复过于彼。舍财物者。凡有二种。一者命终时舍。二者布施时舍。死时舍者。一切都舍无有毫厘至后世。布施舍者。舍于少物得大果报。何有知者见此过患而不行施。若行施时令受者喜悦自亦喜悦。若人不能深生喜悦便自欺诳。若有乞者有所求索。为求有故施与少物心则欢喜。复有施者自往施与。不求果报而行大施。余有少许心中快乐不可为喻。设有美食若不施与而食啖者不以为美。设令恶食得行布施。然后食者心中欢喜以为极美。若行施竟有余自食。善丈夫者心生喜乐如得涅槃。无信心者谁信是语。设有美食有饥者在前不能施与。是人食尚不能施与。况胜解脱能施与人。设令多有财物有来乞者。尚无施心。况施少物。不见是人于生死中有少乐处。适可住于涅槃。若人于大水边不能以少水施与。生死之中苦恼无量。汝莫在中住。适可速入般涅槃。如有大水欲施人不以为难。如有悲心欲取涅槃亦不为难。世间粪土易得于水。悭贪之人闻乞粪土犹怀吝惜。况复财物。</p>
  <h2>财物施品第九</h2>
  <p>如有二人。一则大富。一则贫穷。有乞者来。如是二人俱怀苦恼。有财物者惧其求索。无财物者我当云何得少财物与之。如是二人忧苦虽同果报各异。悲恼念者生天人中受无量乐。悭贪者生饿鬼中受无量苦。若菩萨有悲愍心于前众生便为具足。况复与少物。如人大富多有财宝。随意而用心生欢乐。菩萨悲心念施忧恼过于是人百千万倍。有悲心者无有财物。见人乞时不忍言无悲苦堕泪。见苦恼者不能堕泪。何得名为修行悲者。胜者设闻他苦尚不能堪忍。况复眼见他苦恼而不救济者。无有是处。有悲心者见贫苦众生无财可与。悲苦叹息无可为喻。救众生者见众生受苦悲泣堕泪。以堕泪故知其心软。菩萨体净悉皆显现。何以故。知其显现。见苦众生时眼中堕泪。以是故知菩萨其体净软。菩萨悲心犹如雪聚。雪聚见日则皆融消。菩萨悲心见苦众生。悲心雪聚故眼中流泪。菩萨有三时。一者见修功德人。以爱敬故为之堕泪。二者见苦恼众生无功德者。以悲愍故为之堕泪。三者修大施时。悲喜踊跃亦复堕泪。计菩萨堕泪已来多四大海水。世间众生舍于亲属悲泣堕泪。不及菩萨见贫苦众生无财施时悲泣堕泪。菩萨入救众生禅极乐心相应无尽宝藏自然而出。一切乞者自然而至。善丈夫者能以财物大施乞者。乞者得财物已亦行大施。菩萨能以财物施于众生使其富足。以等悲心。闻乞者声为之雨泪。乞者见菩萨雨泪。虽不言与当知必得。菩萨见乞者来时极生悲苦。乞者得财物时心生欢喜得灭悲苦。菩萨闻乞言时悲泣堕泪不能自止。乞者言足尔时方止。菩萨修行种种施已众生满足。便入山林修行禅定。云何灭除诸众生三毒苦患。菩萨财物倍多无乞者可施。我今何为守之而住。今当舍之出家。</p>
  <h2>舍一切品第十</h2>
  <p>菩萨大有财物无有乞者。唤之不来菩萨思惟。故当断诸结使无有来者。菩萨悲心。一切众生众苦围绕。发愿度诸众生。菩萨诸有所索一切皆舍无物不与。欲求佛智最上救济一切众生。尊有胜悲心欲行救济何物不舍。有悲心者为他故涅槃尚舍。况复舍身。舍身命财有何难也。舍财物者不如舍身。舍身者不如舍于涅槃。涅槃尚舍。有何不舍。悲心彻髓得自在悲。作救济者大菩萨施都无难也。是一切众生最亲与他作向乐因。悲者一切都舍离诸疲劳。一切众生真济。怨亲平等身命尚与。何物不舍。一切众生极重财利。乐爱命重于财物。一切众生舍财为易舍命为难。菩萨舍一切财物欢喜。不如舍身命时得胜欢喜。种种施味悉知。以施为食。因之得存。与他乐者欲知施身气味故施身。见他乞支体者心中欢喜胜于舍财欢喜。如乐施者得欢喜乐。不如菩萨舍身时得胜欢喜。阎浮提人乞财物者。无我福德故得乞身者来。舍财者财物由他或不称意。舍身者我得自在。随意舍与不由于他。此身不牢不定速朽之物。可爱念者可速疾取。诸食肉者语菩萨言。汝今以热肉血施我。我当何以报恩。菩萨报言。若欲报恩者更语余人。有悲心者能施身肉可往取之。若能如是便是报恩。语乞者言。汝今为我取不坚身。使我得坚牢身。汝恩极重。何以可报。未来世中舍身之果即用施汝。我为救济一切众生故舍于身命。舍身者得于法身。得法身者得一切种智。使一切众生皆得此果。舍此身者得于法身。法身者能与一切众生利乐。能如此思惟。云何不生喜乐速舍此身。菩萨舍身时作是思惟。我为众生作亲友者。我以度生死。应度一切众生脱于生死。以是故我今舍身。菩萨作是思惟。我此舍身功德不属悲众生数。还以养我功德法身。若心如是决定之时舍身无有难相。菩萨舍身所以不难。以当成法身故。是故欢喜。贪爱重者多得财时欢喜无量。不及菩萨舍身欢喜百千万倍。菩萨以智慧悲心为体。为众生故求于法身。菩萨舍身时乐胜于世人得转轮圣王自在快乐。如刹利种若坏敌阵。能舍身命得生天上。舍身命时欢喜无量。菩萨以智慧悲心舍于身命时欢喜最胜。复过于彼。凡愚众生为财利故在于敌阵舍于身命。成为解脱投岩赴火丧身无数。况复菩萨以智慧悲心为一切而不舍身命。愚痴众生以爱著心为国土故舍于身命。菩萨智慧悲心为物而舍身命。何足为难。菩萨发誓愿时一切皆舍。虽有是语一切众生实未得利。修行布施尔时一切众生得利益受用。菩萨舍身不足为难。知身无常苦空不净。为众生故而不舍离。是则为难。菩萨悲心为众生舍身不足为难。乐舍无有厌足。此则为难。假设使一凡夫令返大地力不能就甚生忧恼。菩萨见苦众生未度脱时。心怀悲恼复过于是。以悲心故。菩萨观身轻于草土。为众生舍身何足为难。若人为己身故一念中受不杀戒。是人命终必生天上。菩萨为众生舍于身命。所有功德生死之中无有受处。唯至菩提乃能容受。菩萨若闻有人来乞身时。即时生念。我已久舍此身而不自取。方从我索必当谓我有悭惜心而试我耳。</p>
  <h2>舍阴受阴品第十一</h2>
  <p>阿罗汉舍后边身得涅槃乐。不及菩萨为众生舍身时乐。阿罗汉得解脱。不如菩萨为众生故受身时乐。菩萨生念我以不取涅槃为众生故得受是身。是最为妙。菩萨念言。我舍身命用施。复更受身不入解脱。是为最胜。我乐闻如来济度众生功德。我得救众生悲心气味不取涅槃。甚爱乐此事。菩萨为众生舍身施时。虽不证涅槃胜得涅槃者。以不得为众生舍身气味故。菩萨受是阴身极是大苦。如为众生舍身时乐等无有异。世间凡人为贫穷病苦之所缠逼。不能舍离乐欲舍身。众生厌患阴身不能救济者欲速入涅槃。菩萨思惟涅槃甚乐。生死阴身极为大苦。我当代一切众生受此阴身之苦使得解脱。阿罗汉身尽佛亦身尽。身尽虽同不能救济。佛灭身为善。</p>
  <h2>舍身命品第十二</h2>
  <p>菩萨为一切种智故。大悲心为众生故。舍身舍命得果报不空。若一切舍身不得果报名空舍身。菩萨舍身为著财众生欲使生羞耻故。菩萨为众生舍身命者。易于悭贪者舍一团饭。菩萨舍于身命为悭贪者生其羞耻。菩萨所以施命为护他命故。何以故。他命即是我命。菩萨虽舍身命不济他者。为观阴身过故。为益众生复更受身。若非大悲何有智者而乐阴身。若无大悲。施味者不能乐处生死。菩萨常乐行施。大悲自在随受生死身如涅槃乐。</p>
  <h2>现悲品第十三</h2>
  <p>菩萨悲心极大在于身中无有知者。菩萨舍身命时一切天人所以得知。菩萨悲心极以深大。遍一切众生无有见者。以财施法施无畏施悉得知见。一切众生身者无不是病无有知者。以三事故知其有病。何者为三。饮食衣服汤药即是病相。菩萨悲心以三事得显。何者为三。即是财法无畏施也。菩萨与一切众生作乐。为灭一切众生苦故舍身救之。菩萨不求果报视如刍草。菩萨大悲作种种方便。犹如乳聚以血施人易于世人以水用施。如菩萨昔日五处出血施诸夜叉鬼。踊跃欢喜无可为喻。为欲救济一切诸众生故。有余人问菩萨言。大悲者有何气味。能使舍血易于舍水。大悲心菩萨答言。以不求果报为他得乐故舍身命。何以故。乐无相为首入悲心乐。有人见菩萨大悲疑之为是悲体。以大施故知是悲体。世人生疑。为当悲来入菩萨身中菩萨往入悲中。菩萨舍身者一切所不能共。唯大悲者能。得一切种智时一切众生所不能共。有大悲心为益众生所欲皆得。无有难者决定得空。心欲利益众生大悲常在心者。无上菩提便如在手中无异。得住无生忍者。能显现陀罗尼得住十地。自在当知如佛。</p>
  <h2>法施品第十四</h2>
  <p>财施者人道中有百千万。财施果报。能得法施。唯大悲者。能得法施财施果报。后身得无量乐。悲者法施现证涅槃。乐施欢喜甘露满足。菩萨悲一味。以是因缘无一刹那欲趣解脱。种种法施竟请诸听法者。我得法施果时必受我请。菩萨时施名为欲施非根本施。成佛时施名根本法施。</p>
  <p class="l-js-5c">佛智处虚空　　大悲为密云</p>
  <p class="l-js-5c">法施如甘雨　　充满阴界池</p>
  <p class="l-js-5c">四摄为方便　　安乐解脱因</p>
  <p class="l-js-5c">修治八正道　　能得涅槃果</p>
  <p>财施除众生身苦。法施除众生心苦。无量劫财施为得法施果。法施能与众生无畏施。极厌患生死智者求涅槃。悲救众生者求于法施。菩萨受钱财为修施故。修行施时为得法施。见众生有二种贪爱愚痴。贪爱多者施财宝。愚痴多者施与其法。施财者为其作无尽钱财。施法者为得无尽智故。财施者为得身乐。法施者为得心乐。随所化众生所欲得义称意。满足称之无疲惓意。得大功德法施欢喜。增益端正如秋满月。常为众生心眼不离。财施者为众生所爱。法施者常为世间之所敬重。财施者与愚人所爱。法施者为智者所爱。财施坏财贫穷。法施坏功德贫穷者。此二种施谁不敬重。财施者能与现乐。法施者能与天道涅槃之乐。乐爱悲者能爱一切众生。爱一切众生即是爱己。阿罗汉舍于众生入涅槃去。尚不为智者所爱。况苦众生者谁当爱乐。常行惠施远离十恶恭敬父母。若如是者是报我恩。若欲续佛种者。当以悲心为首饶益于他。常能思念成就众生事。</p>
</body></html>