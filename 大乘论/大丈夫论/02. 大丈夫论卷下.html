<!doctype html>
<html id="z3IBVYo10u" data-ver="834">
 <head>
  <meta charset="utf-8">
  <meta author="提婆罗">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大丈夫论卷下</h1>
  <h2 id="a2">发菩提心品第十五</h2>
  <p id="a3">施事已足为一切众生亲者。<a id="a-4"></a>未曾一念不与悲心相应。<a id="a-5"></a>菩萨悲心遍缘一切无不缘者。<a id="a-6"></a>以悲心遍故。<a id="a-7"></a>后成佛时得一切种智无有障碍。<a id="a-8"></a>以悲心故。<a id="a-9"></a>舍声闻解脱发菩提心。<a id="a-A"></a>此初一念之心。<a id="a-B"></a>唯佛知其边量。<a id="a-C"></a>况菩提行解脱乐。<a id="a-D"></a>方初一念发菩提心。<a id="a-E"></a>犹如大地金大地土不相方喻。<a id="a-F"></a>初发心时以能净诸结使招一切功德。<a id="a-G"></a>菩提是发心果。<a id="a-H"></a>为一切众生求乐。<a id="a-I"></a>菩萨发菩提心竟。<a id="a-J"></a>未发愿者问。<a id="a-K"></a>解脱云何。<a id="a-L"></a>以何因缘故问。<a id="a-M"></a>以发心者如从解脱中来。<a id="a-N"></a>是故问言。<a id="a-O"></a>云何为解脱相为往到解脱故知为解脱来耶。<a id="a-P"></a>已发愿者答言。<a id="a-Q"></a>发菩提心时欢喜快乐犹如解脱。<a id="a-R"></a>是故得知。<a id="a-S"></a>欲供养一切佛者当发菩提之心。<a id="a-T"></a>欲报佛恩者当发坚牢菩提之心。<a id="a-U"></a>除发菩提心更无有法能至菩提。<a id="a-V"></a>若无菩提心则不得佛果。<a id="a-W"></a>若不得佛果则不能救度众生。<a id="a-X"></a>欲与一切众生无量大乐当发菩提之心。<a id="a-Y"></a>何以故。<a id="a-Z"></a>菩提心者。<a id="a-a"></a>是一切众生乐因。<a id="a-b"></a>一切诸色不离四大。<a id="a-c"></a>一切乐事不离菩提心。<a id="a-d"></a>怪哉。<a id="a-e"></a>云何乃不畏生死之苦乃畏无畏菩提之心。<a id="a-f"></a>若欲止息一切众生苦者。<a id="a-g"></a>无过发菩提之心。<a id="a-h"></a>发菩提心者是初止息因。<a id="a-i"></a>初止息得无上止息。<a id="a-j"></a>得财宝利不如得功德利。<a id="a-k"></a>得功德利不如得智慧利。<a id="a-l"></a>得智慧利不如得菩提心利。<a id="a-m"></a>若放逸废忘不念菩提心者。<a id="a-n"></a>如禽兽无异。<a id="a-o"></a>汝今云何不发悲心。<a id="a-p"></a>当知悲心者即是大菩提。<a id="a-q"></a>欲趣向佛智应发菩提之心。<a id="a-r"></a>为结使所障者不能发解脱之心。<a id="a-s"></a>为业报障者不能发菩提之心。<a id="a-t"></a>云何邪趣。<a id="a-u"></a>云何正趣。<a id="a-v"></a>为有爱所牵以四空为解脱者名为邪趣。<a id="a-w"></a>发菩提心修八正道名为正趣。<a id="a-x"></a>为得富报者修行于施。<a id="a-y"></a>为得乐报者修行悲心。<a id="a-z"></a>为欲救济安乐众生者当坚发菩提之心。<a id="a-10"></a>不修福者有三事难得。<a id="a-11"></a>一者不得亲近善友。<a id="a-12"></a>二者不能悲心厌离。<a id="a-13"></a>三者不能敬尚佛慧。<a id="a-14"></a>未发菩提心者应当发心。<a id="a-15"></a>若发菩提心者得一切种智。</p>
  <p data-pb></p>
  <h2 id="a16">功德胜品第十六</h2>
  <p id="a17">人等以财物施一福田。<a id="a-18"></a>心不同故得报有种种。<a id="a-19"></a>有得三有乐者。<a id="a-1A"></a>有得寂灭乐者。<a id="a-1B"></a>有得利他乐者。<a id="a-1C"></a>思愿胜故得报不同。<a id="a-1D"></a>以爱心作福者受报时愚闇。<a id="a-1E"></a>悲心修福者受果时得于智慧。<a id="a-1F"></a>不败坏菩提心为饶益众生作福者。<a id="a-1G"></a>当知此福为福中最胜。<a id="a-1H"></a>其余修福名相似福非第一福。<a id="a-1I"></a>修一味智慧。<a id="a-1J"></a>当知此福为最第一。<a id="a-1K"></a>饶益世间故三宝种不断。<a id="a-1L"></a>知业知果知归依佛慈悲。<a id="a-1M"></a>计我行福如行恶者甚可惭愧。<a id="a-1N"></a>善丈夫者见人天世间无救。<a id="a-1O"></a>终不为己修福。<a id="a-1P"></a>生死中苦尚不可闻。<a id="a-1Q"></a>况复眼见。<a id="a-1R"></a>众生受身极可患厌。<a id="a-1S"></a>云何为我修福作业悲者所不能作。<a id="a-1T"></a>一刹那顷不离悲心为众生亲友。<a id="a-1U"></a>云何为我作福。<a id="a-1V"></a>有尝功德味者得自在修福得他报恩胜气味。<a id="a-1W"></a>梦中尚不为己修福。<a id="a-1X"></a>况复觉时。<a id="a-1Y"></a>以智能见过终不求有造福。<a id="a-1Z"></a>悲心者终不为解脱修福。<a id="a-1a"></a>智者弃求有业。<a id="a-1b"></a>悲者弃解脱业。<a id="a-1c"></a>所以者何。<a id="a-1d"></a>悲者为利益他故。<a id="a-1e"></a>无胜智慧平等造作。<a id="a-1f"></a>因福一果福无与等者。<a id="a-1g"></a>从十力得智。<a id="a-1h"></a>为己得乐舍利他乐名背恩者。<a id="a-1i"></a>唯我能知。<a id="a-1j"></a>从佛得知故一切众生是我修福之伴。<a id="a-1k"></a>设当得果而独受用名背恩者。<a id="a-1l"></a>极难得乐岂得独受。<a id="a-1m"></a>其如是丈夫为一切所弃。<a id="a-1n"></a>设得千涅槃乐不为饶益。<a id="a-1o"></a>不如救一众生苦胜得千涅槃乐。<a id="a-1p"></a>解脱乐尚不独受。<a id="a-1q"></a>何以故。<a id="a-1r"></a>见世间众生无归无救故。<a id="a-1s"></a>尚不独受解脱乐。<a id="a-1t"></a>况复无上菩提。</p>
  <h2 id="a1u">胜解脱品第十七</h2>
  <p id="a1v">更有余三昧定慧境界众生皆悉作佛。<a id="a-1w"></a>以有此三昧故不欲取于解脱。<a id="a-1x"></a>头陀除一切过恶寂灭如在口中。<a id="a-1y"></a>真济者为众生苦故而不证取。</p>
  <p id="a1z">定慧悲自生　　见世间众苦</p>
  <p id="a20">世间真济者　　终不越度去</p>
  <p id="a21">如海潮终不过限。<a id="a-22"></a>修悲者百劫苦行。<a id="a-23"></a>若能度于一人终不出生死力。<a id="a-24"></a>能得解脱。<a id="a-25"></a>为众生故处于生死。<a id="a-26"></a>于三种施一切时常如节会。<a id="a-27"></a>不乐己乐为他作乐。<a id="a-28"></a>日夜于生死中而不处。<a id="a-29"></a>欢喜快乐如处涅槃。<a id="a-2A"></a>菩萨常为众生作利益业欢喜乐味智。<a id="a-2B"></a>菩萨乃于梦中得欢喜乐。<a id="a-2C"></a>胜于解脱。<a id="a-2D"></a>菩萨得为他作乐欢喜气味。<a id="a-2E"></a>诸有众生不得气味证于解脱。<a id="a-2F"></a>智人若得解脱知利他乐欢喜气味者。<a id="a-2G"></a>必当还来利益众生。<a id="a-2H"></a>畏于生死为自利益求于解脱以为极乐者。<a id="a-2I"></a>不如菩萨受阴身时欢喜快乐为利他故。<a id="a-2J"></a>若自一已受逼迫苦者乃可入于涅槃。<a id="a-2K"></a>一切众生受逼迫苦。<a id="a-2L"></a>云何舍于众生入于涅槃。<a id="a-2M"></a>见自己苦者入于涅槃。<a id="a-2N"></a>悲者见一切众生苦皆住己心。<a id="a-2O"></a>云何舍于众生入于涅槃。<a id="a-2P"></a>若能为他作乐欢喜即是涅槃。<a id="a-2Q"></a>若不如是即是生死。<a id="a-2R"></a>于众生有平等悲者为他作乐欢喜即是涅槃。<a id="a-2S"></a>佛所赞说。<a id="a-2T"></a>若解脱如利益一人欢喜乐者为智者所爱。<a id="a-2U"></a>若与他重乐不计功者即是解脱。<a id="a-2V"></a>悲者为他作乐不望果报。<a id="a-2W"></a>若能如是即是解脱。<a id="a-2X"></a>若不如是即是生死。<a id="a-2Y"></a>若为己求乐者即是苦也。<a id="a-2Z"></a>舍于己乐为他求乐即是涅槃。<a id="a-2a"></a>世间众生以破苦故名为解脱。<a id="a-2b"></a>修悲者能破他苦即是胜解脱也。<a id="a-2c"></a>破他苦者二俱得乐。<a id="a-2d"></a>何有智者舍二解脱取一解脱。<a id="a-2e"></a>世间人言。<a id="a-2f"></a>有智者得于解脱。<a id="a-2g"></a>菩萨作是思惟。<a id="a-2h"></a>我不信是语。<a id="a-2i"></a>何有智人舍救他乐取于解脱。<a id="a-2j"></a>自己得乐能与他作乐。<a id="a-2k"></a>三有中乐胜解脱乐。<a id="a-2l"></a>菩萨为众生受苦。<a id="a-2m"></a>胜于他人为己得解脱乐。</p>
  <p data-pb></p>
  <h2 id="a2n">饶益他品第十八</h2>
  <p id="a2o">间众生为己乐故。<a id="a-2p"></a>于生死中身心疲劳。<a id="a-2q"></a>菩萨心得休息悲心作饶益。<a id="a-2r"></a>他生死中除对治法更无有乐。<a id="a-2s"></a>菩萨除利益他更无有乐。<a id="a-2t"></a>菩萨得作利他欢喜乐。<a id="a-2u"></a>知利他者即是自利。<a id="a-2v"></a>舍自己利爱利他乐。<a id="a-2w"></a>知利己乐即是利他乐。<a id="a-2x"></a>知利他乐即是利己乐。<a id="a-2y"></a>知利他乐时即自己乐故。<a id="a-2z"></a>人有上中下。<a id="a-30"></a>愚人者见他得乐心生苦恼。<a id="a-31"></a>中人者己自苦时知苦。<a id="a-32"></a>上人者见他乐时心生快乐。<a id="a-33"></a>见他苦时如自己苦。<a id="a-34"></a>菩萨四摄法中与他同利。<a id="a-35"></a>云何同利。<a id="a-36"></a>他苦则苦他乐则乐。<a id="a-37"></a>是名同利。<a id="a-38"></a>悲心平等无有他想。<a id="a-39"></a>菩萨与众生同苦同乐。<a id="a-3A"></a>菩萨自己身特生苦恼。<a id="a-3B"></a>何以故。<a id="a-3C"></a>不能救众生苦故。<a id="a-3D"></a>不观过去不观未来。<a id="a-3E"></a>随众生意作灭苦对治。<a id="a-3F"></a>菩萨自意亦如他意。<a id="a-3G"></a>世间众生与他利乐还望返报。<a id="a-3H"></a>菩萨与他利乐不望其报。<a id="a-3I"></a>菩萨虽悲心平等爱一切众生。<a id="a-3J"></a>然于怨憎中倍与利乐。<a id="a-3K"></a>于怨憎边与利乐时心中欢喜。<a id="a-3L"></a>如舍身命时欢喜者名为平等。<a id="a-3M"></a>若不如是名不平等。<a id="a-3N"></a>于怨憎中倍与利乐者名称悲心所作。<a id="a-3O"></a>菩萨于一切众生等生悲心。<a id="a-3P"></a>然于恶行众生倍生怜愍。<a id="a-3Q"></a>譬如大富长者唯有一子爱念之心彻于骨髓。<a id="a-3R"></a>菩萨爱念一切众生亦复如是。<a id="a-3S"></a>如有恶子不欲父得胜己事者是名背恩。<a id="a-3T"></a>一切怨憎众生于菩萨所同一味恶。<a id="a-3U"></a>菩萨于怨憎人生同一味悲心。<a id="a-3V"></a>世间众生得报恩者生其欢喜。<a id="a-3W"></a>若菩萨于怨憎人所与其利乐。<a id="a-3X"></a>心生欢喜倍过于是。<a id="a-3Y"></a>世间众生若骂时他不还报便大欢喜。<a id="a-3Z"></a>菩萨得他骂时心大欢喜。<a id="a-3a"></a>有爱心者于三界中悉皆普遍。<a id="a-3b"></a>菩萨悲心亦普遍三界。<a id="a-3c"></a>菩萨悲地狱众生不如悲爱着三界愚痴众生。<a id="a-3d"></a>众生乐于己乐为无量大苦之所系缚。<a id="a-3e"></a>菩萨为利他乐故为无量大苦之所系缚。<a id="a-3f"></a>一切众生皆同一事。<a id="a-3g"></a>皆欲离苦得乐。<a id="a-3h"></a>与他利乐为胜有为。<a id="a-3i"></a>利向己者亦是悲因亦是喜因。<a id="a-3j"></a>为利向他者见之生于悲喜。<a id="a-3k"></a>自为己利所以生悲。<a id="a-3l"></a>见其得乐所以欢喜。<a id="a-3m"></a>四无量心者内心欲修缘。<a id="a-3n"></a>四摄法者为众生利乐名为最胜。<a id="a-3o"></a>修四无量者能与世法及出世法。<a id="a-3p"></a>因世法出世法及四无量心都是同一境界。<a id="a-3q"></a>何以故。<a id="a-3r"></a>同一利益众生。<a id="a-3s"></a>同得一无上菩提果故。<a id="a-3t"></a>悲者能利他。<a id="a-3u"></a>智者能舍。<a id="a-3v"></a>不生希有心。<a id="a-3w"></a>不生高下心。</p>
  <p data-pb></p>
  <h2 id="a3x">胜施他苦品第十九</h2>
  <p id="a3y">萨见他苦时即是菩萨极苦。<a id="a-3z"></a>见他乐时即是菩萨大乐。<a id="a-40"></a>以是故菩萨恒为利他。<a id="a-41"></a>凡愚众生见他苦时自己为乐。<a id="a-42"></a>见他苦不以为苦。<a id="a-43"></a>贤人者自苦以乐乐他不以己苦。<a id="a-44"></a>凡愚众生为己少乐而大苦他。<a id="a-45"></a>贤人者为与他少乐自受大苦。<a id="a-46"></a>恶行者修少乐因得大乐时虽生欢喜。<a id="a-47"></a>不及菩萨以少乐利他人时心大欢喜倍过于是。<a id="a-48"></a>菩萨见他受苦以身代之。<a id="a-49"></a>身虽受苦不以为苦。<a id="a-4A"></a>心中快乐生大欢喜。<a id="a-4B"></a>菩萨悲心得自在乐。<a id="a-4C"></a>不为三有诸苦之所逼恼。<a id="a-4D"></a>菩萨饮悲甘露故不为诸苦所苦。<a id="a-4E"></a>不为苦所苦故能为他受苦。<a id="a-4F"></a>凡愚众生见他苦时心中生乐。<a id="a-4G"></a>见他乐时心中生苦。<a id="a-4H"></a>菩萨见他苦时则苦乐时则乐。<a id="a-4I"></a>无悲心者见他苦时如月极冷。<a id="a-4J"></a>有悲心者见他受苦如夏盛日。<a id="a-4K"></a>不问愚智见他苦时。<a id="a-4L"></a>皆生厌离生忧恼因。<a id="a-4M"></a>有悲心者深生怜愍作决定心。<a id="a-4N"></a>一切众生苦即是我苦。<a id="a-4O"></a>菩萨作念。<a id="a-4P"></a>若不能发大精进者。<a id="a-4Q"></a>何由能坏此大苦。<a id="a-4R"></a>菩萨与一切众生同利苦乐皆同。<a id="a-4S"></a>须勤劳得成菩提。<a id="a-4T"></a>菩萨作念。<a id="a-4U"></a>我得菩提已舍与一切众生。<a id="a-4V"></a>还于生死之中。<a id="a-4W"></a>从初发心还至菩提。<a id="a-4X"></a>复舍与众生然不可得。<a id="a-4Y"></a>菩萨为利他故行四摄法终不疲厌。<a id="a-4Z"></a>犹如大地持一切物终不疲厌。<a id="a-4a"></a>为己身者自受其乐尚生疲厌。<a id="a-4b"></a>菩萨为他作乐不生疲厌。<a id="a-4c"></a>菩萨为他作乐。<a id="a-4d"></a>见阿鼻苦如涅槃乐。<a id="a-4e"></a>于余苦边有何疲厌。<a id="a-4f"></a>若为一众生受乐自受无量地狱。<a id="a-4g"></a>常作勇猛与他作乐不生疲厌。<a id="a-4h"></a>以何因缘为他作乐不生疲厌。<a id="a-4i"></a>菩萨观一切众生。<a id="a-4j"></a>不见他想都如自己。<a id="a-4k"></a>众生为结使所著。<a id="a-4l"></a>于一切处皆欲害他。<a id="a-4m"></a>为悲所持者。<a id="a-4n"></a>于一切苦无不欲受。<a id="a-4o"></a>菩萨为他受逼迫苦。<a id="a-4p"></a>如苦者乐解脱乐。<a id="a-4q"></a>菩萨乐代他受逼迫苦时即大悲心净。<a id="a-4r"></a>智慧观他受苦悲心即在中住。<a id="a-4s"></a>悲心住处则苦不得住。<a id="a-4t"></a>虽复悲者为一切众生苦之所缠。<a id="a-4u"></a>如是为他利乐心生欢喜胜解脱乐。<a id="a-4v"></a>菩萨见他受苦如自己苦。<a id="a-4w"></a>自己得乐欲与他人。<a id="a-4x"></a>自觉胜于涅槃。<a id="a-4y"></a>悲者常欲自受其苦与他乐。<a id="a-4z"></a>悲之与苦不得一刹那顷而得共住。<a id="a-50"></a>行恶者见他苦时欲得远避。<a id="a-51"></a>见他得乐心不喜悦。<a id="a-52"></a>菩萨见他苦时不欲远离。<a id="a-53"></a>无爱者无一切苦业。<a id="a-54"></a>何以故。<a id="a-55"></a>除他人苦生大欢喜故。<a id="a-56"></a>菩萨与他大乐不必欢喜。<a id="a-57"></a>见他与人少乐心大欢喜。<a id="a-58"></a>何以故。<a id="a-59"></a>体性尔故。<a id="a-5A"></a>菩萨见他得乐自己亦乐。<a id="a-5B"></a>菩萨见人与他少乐。<a id="a-5C"></a>云何不生欢喜。</p>
  <h2 id="a5D">爱悲品第二十</h2>
  <p id="a5E">若人不知身心常为极苦所缚。<a id="a-5F"></a>则不能知他心中苦。<a id="a-5G"></a>无悲者无恶不作。<a id="a-5H"></a>若见他衰祸心不调软。<a id="a-5I"></a>此人名为极恶行者。<a id="a-5J"></a>若有重恩者何时能念。<a id="a-5K"></a>临死之人虽有美药以为极苦。<a id="a-5L"></a>为极行恶。<a id="a-5M"></a>无福德者得慈悲甘药作极苦想。<a id="a-5N"></a>若人巨富多饶财宝。<a id="a-5O"></a>但自食啖不与他人为人所呵。<a id="a-5P"></a>虽有智慧多闻若无悲心。<a id="a-5Q"></a>亦为人之所讥呵。<a id="a-5R"></a>若见苦恼众生难得悲心者非功德器。<a id="a-5S"></a>犹如破器不任盛水。<a id="a-5T"></a>有悲心者见苦众生虽不能救济。<a id="a-5U"></a>可不能叹言苦哉众生。<a id="a-5V"></a>见众生为贪欲嗔恚愚痴所病。<a id="a-5W"></a>生老病死之苦常为众苦之所恼逼。<a id="a-5X"></a>怪哉众生堕是大苦。<a id="a-5Y"></a>世间众生身苦心苦。<a id="a-5Z"></a>常为结业之所破坏。<a id="a-5a"></a>呜呼怪哉。<a id="a-5b"></a>世间众生逼迫之苦。<a id="a-5c"></a>何有菩萨而不生悲。<a id="a-5d"></a>身住于驶流没生死无穷可畏大苦海。<a id="a-5e"></a>众生常为苦苦所苦。<a id="a-5f"></a>行苦所苦。<a id="a-5g"></a>坏苦所苦。<a id="a-5h"></a>若见一苦足生悲因。<a id="a-5i"></a>况复具足三苦。<a id="a-5j"></a>愚痴众生常为百千诸苦所苦。<a id="a-5k"></a>若见一苦应生悲心。<a id="a-5l"></a>况复百千诸苦。<a id="a-5m"></a>应当了知。<a id="a-5n"></a>世间诸苦于一一苦中未生悲心者应当生悲。<a id="a-5o"></a>已生悲心应当增长。<a id="a-5p"></a>况复无量。<a id="a-5q"></a>若闻世间种种无量诸苦。<a id="a-5r"></a>石尚应软。<a id="a-5s"></a>况有心者而不生悲。<a id="a-5t"></a>若闻世间悲呼之声。<a id="a-5u"></a>枯树犹应生华。<a id="a-5v"></a>况有心者而不生悲。<a id="a-5w"></a>世间苦一味心柔软者易生悲心。<a id="a-5x"></a>有悲心者菩提之果便在掌中。</p>
  <h2 id="a5y">觉悟儜丈夫品第二十一</h2>
  <p id="a5z">悲心极丰富　　利他已生乐</p>
  <p id="a60">贫穷悲心人　　不能贪此乐</p>
  <p id="a61">婴愚爱自在　　悲心则背去</p>
  <p id="a62">悲心已背去　　众苦皆来集</p>
  <p id="a63">爱自在者。<a id="a-64"></a>处生死中欲分苦与他共回流生死。<a id="a-65"></a>悲心者。<a id="a-66"></a>于世间众生分寂灭乐共之而去。<a id="a-67"></a>有爱心者乐于三有。<a id="a-68"></a>知爱过者则乐涅槃。<a id="a-69"></a>作利益他者则乐悲心。<a id="a-6A"></a>爱自在者常乐世间。<a id="a-6B"></a>受身为己乐故。<a id="a-6C"></a>悲自在者常乐受身。<a id="a-6D"></a>为乐他故。<a id="a-6E"></a>爱自在者常乐己乐以为自缚。<a id="a-6F"></a>悲心者恒为欲与他乐而为自缚。<a id="a-6G"></a>爱自在者常为己乐无有疲厌。<a id="a-6H"></a>悲心者为与他乐而无疲厌。<a id="a-6I"></a>愚爱小者不爱自己亦不爱他。<a id="a-6J"></a>菩萨亦爱自己。<a id="a-6K"></a>愚痴众生常为我者。<a id="a-6L"></a>实是为他。</p>
  <p data-pb></p>
  <h2 id="a6M">大丈夫品第二十二</h2>
  <p id="a6N">萨悲心唯有一事之所逼迫。<a id="a-6O"></a>常为他事苦来逼迫。<a id="a-6P"></a>更无余事。<a id="a-6Q"></a>是名成就悲聚。<a id="a-6R"></a>弃于涅槃如弃其苦。<a id="a-6S"></a>受于有身如取解脱。<a id="a-6T"></a>与世间利乐者名此为悲。<a id="a-6U"></a>知涅槃功德生死过患然不舍有为。<a id="a-6V"></a>如是一切尽是大悲功德。<a id="a-6W"></a>一切处离欲。<a id="a-6X"></a>以涅槃为体而不取涅槃。<a id="a-6Y"></a>名勇健者。<a id="a-6Z"></a>大悲因缘故能入生死周旋往返。<a id="a-6a"></a>观诸有尽灭知众生是苦为救为依。<a id="a-6b"></a>心持大悲厌恶己身求十力身大悲之处得处悲处功德。<a id="a-6c"></a>如转轮圣王虽有千子然爱相好具者。<a id="a-6d"></a>佛亦如是。<a id="a-6e"></a>于一切众生爱有悲心者。<a id="a-6f"></a>唯能作福无智无悲名为丈夫。<a id="a-6g"></a>有福有智名善丈夫。<a id="a-6h"></a>若修福修悲修智名大丈夫。<a id="a-6i"></a>应看</p>
  <p data-pb></p>
  <h2 id="a6j">说悲品第二十三</h2>
  <p id="a6k">间人天阿修罗等。<a id="a-6l"></a>受身有种种苦。<a id="a-6m"></a>唯有菩萨彻髓悲者。<a id="a-6n"></a>知一切善法以悲为首。<a id="a-6o"></a>智人当知。<a id="a-6p"></a>如似一切诸字悉昙为首。<a id="a-6q"></a>一切善法皆入悲中。<a id="a-6r"></a>如似一舍众色皆入。<a id="a-6s"></a>若见虚空净即见大悲净。<a id="a-6t"></a>见虚空无边大悲亦无边。<a id="a-6u"></a>佛说。<a id="a-6v"></a>若欲现前见我当恭敬大悲。<a id="a-6w"></a>若欲见我。<a id="a-6x"></a>当观三界皆悉受苦。<a id="a-6y"></a>苦无边故大悲亦无边。<a id="a-6z"></a>苦住故大悲亦住。<a id="a-70"></a>大悲住在。<a id="a-71"></a>何处住在。<a id="a-72"></a>一切众生贪欲嗔恚愚痴生老病死种种苦聚与诸眷属在中而住。<a id="a-73"></a>有大悲心能知他苦。<a id="a-74"></a>此名与佛共住。<a id="a-75"></a>有三种施一切功德养身。<a id="a-76"></a>犹如乳母。<a id="a-77"></a>是名大悲。</p>
  <p data-pb></p>
  <h2 id="a78">施悲净品第二十四</h2>
  <p id="a79">如雪山生一切药。<a id="a-7A"></a>大悲雪山生三种施。<a id="a-7B"></a>一切功德除悲更无有法能与世间作乐。<a id="a-7C"></a>施作悲体能为世间作种种乐。<a id="a-7D"></a>无上果报为三施所成。<a id="a-7E"></a>悲是三施之因。<a id="a-7F"></a>众生祖母能生如来。<a id="a-7G"></a>一切众生无上最胜归依谁不恭敬。<a id="a-7H"></a>能生三施是名大悲。<a id="a-7I"></a>菩萨大悲功德极多在心中住。<a id="a-7J"></a>唯有一事而不远离无有染着。<a id="a-7K"></a>常作利益他事无有疲厌。<a id="a-7L"></a>世间出世间乐及利他乐。<a id="a-7M"></a>皆从悲生。<a id="a-7N"></a>是以我今恭敬于悲能利益世间大悲者。<a id="a-7O"></a>我亦恭敬种种功德。<a id="a-7P"></a>实如所说有二功德最胜。<a id="a-7Q"></a>能利益他及自净悲。<a id="a-7R"></a>悲能净于施。<a id="a-7S"></a>是以我今爱敬施能庄严于悲。<a id="a-7T"></a>我亦爱敬悲诸有同悲音者。<a id="a-7U"></a>亦复爱敬悲能净心体施能净业道。<a id="a-7V"></a>能净心体能净业道。<a id="a-7W"></a>即能净涅槃道能净无上菩提道。<a id="a-7X"></a>悲能净舍。<a id="a-7Y"></a>无悲者垢污于舍。<a id="a-7Z"></a>施能净悲悲能净施。<a id="a-7a"></a>是名世间端正。<a id="a-7b"></a>悲能生信敬。<a id="a-7c"></a>犹如大地为众华庄严。<a id="a-7d"></a>大悲亦复如是。<a id="a-7e"></a>世间众生为烦恼日之所烧逼。<a id="a-7f"></a>得悲心者皆生凉乐。<a id="a-7g"></a>犹如夏热之时得清凉风皆得止息。</p>
  <p data-pb></p>
  <h2 id="a7h">爱悲胜品第二十五</h2>
  <p id="a7i">缘取。<a id="a-7j"></a>取缘爱。<a id="a-7k"></a>有爱则有取。<a id="a-7l"></a>无爱则无取。<a id="a-7m"></a>有悲必有舍。<a id="a-7n"></a>无悲亦无舍。<a id="a-7o"></a>爱故取增长。<a id="a-7p"></a>舍故悲增长。<a id="a-7q"></a>爱恩者生爱。<a id="a-7r"></a>是过患怨则增长悲心。<a id="a-7s"></a>爱增长为自己乐则害他。<a id="a-7t"></a>悲增长能与他乐自己则苦。<a id="a-7u"></a>爱增长而害他者则非希有。<a id="a-7v"></a>悲心者舍己身命而与他人。<a id="a-7w"></a>是为希有。<a id="a-7x"></a>爱著者名愚贱人。<a id="a-7y"></a>常在贫穷受诸苦恼。<a id="a-7z"></a>有悲功德者常处富贵。<a id="a-80"></a>贪爱者可得断绝。<a id="a-81"></a>有止足时得智慧则能断绝止足。<a id="a-82"></a>得悲心者无有止足。<a id="a-83"></a>常施他故。<a id="a-84"></a>爱心者能招集一切诸苦成大苦聚。<a id="a-85"></a>悲心者能生一切功德。<a id="a-86"></a>若悲不舍不净业者我所不欲。<a id="a-87"></a>设悲不能救济我亦不欲。<a id="a-88"></a>若悲不乐求菩提亦非我所欲。<a id="a-89"></a>爱心者能生一切苦。<a id="a-8A"></a>悲心者能生一切乐。<a id="a-8B"></a>从悲起身口业者。<a id="a-8C"></a>名为胜业。<a id="a-8D"></a>悲心者能为一切众生作无尽乐。</p>
  <h2 id="a8E">智悲解脱品第二十六</h2>
  <p id="a8F">智悲二事何者为胜。<a id="a-8G"></a>智者唯能自归依。<a id="a-8H"></a>悲者能使他人归依无上之道。<a id="a-8I"></a>有悲无智非智者所爱。<a id="a-8J"></a>有智无悲亦非智者所爱。<a id="a-8K"></a>能障无上道。<a id="a-8L"></a>智不与悲心相应。<a id="a-8M"></a>能障无上道智。<a id="a-8N"></a>菩萨以为无智。<a id="a-8O"></a>一念不乐生死悲不欲解脱。<a id="a-8P"></a>解脱味如甘露悲者以为无味。<a id="a-8Q"></a>如美食无盐以为无味。<a id="a-8R"></a>解脱虽甘若无悲心菩萨以为无味。<a id="a-8S"></a>若大悲与解脱别解脱皆应敬礼。<a id="a-8T"></a>以大悲是诸佛母故。<a id="a-8U"></a>解脱者名永无余灭一切事。<a id="a-8V"></a>悲心如善咒。<a id="a-8W"></a>能咒死者还活。<a id="a-8X"></a>若受有相续不断身者是常过。<a id="a-8Y"></a>若取解脱是断过。<a id="a-8Z"></a>离二边故名之为佛救一切众生。<a id="a-8a"></a>若无佛者则无解脱。<a id="a-8b"></a>若无悲者亦无得佛。<a id="a-8c"></a>悲能生解脱。<a id="a-8d"></a>以是事故菩萨取悲。<a id="a-8e"></a>悲体一事能作二事。<a id="a-8f"></a>一能救众生。<a id="a-8g"></a>二能生佛种智。</p>
  <h2 id="a8h">发愿品第二十七</h2>
  <p id="a8i">菩萨思惟。<a id="a-8j"></a>一切众生共有无量种苦。<a id="a-8k"></a>我当发于悲心成一切种智。<a id="a-8l"></a>灭一切众生无量种共有之苦。<a id="a-8m"></a>菩萨见一切众生沉没无量无边生死苦海得平等悲心。<a id="a-8n"></a>婴愚无知乐解脱者生放舍心。<a id="a-8o"></a>世间大苦聚生我胜悲心。<a id="a-8p"></a>菩萨思惟。<a id="a-8q"></a>我有悲心观苦众生未得菩提道。<a id="a-8r"></a>我云何使众生得解脱道。<a id="a-8s"></a>菩萨思惟。<a id="a-8t"></a>一切世间我最少福。<a id="a-8u"></a>我今不能救济众生。<a id="a-8v"></a>菩萨思惟。<a id="a-8w"></a>我于三界众生作大亲友。<a id="a-8x"></a>而众生常为身苦心苦逼恼。<a id="a-8y"></a>我今名为空恶活者。<a id="a-8z"></a>菩萨思惟。<a id="a-90"></a>我生不能破世间苦。<a id="a-91"></a>不能利益众生我用受是身为。<a id="a-92"></a>菩萨思惟。<a id="a-93"></a>我是一切众生亲友。<a id="a-94"></a>我当养育于怨家所作大利益。<a id="a-95"></a>菩萨思惟。<a id="a-96"></a>一切众生能为我作端严业。<a id="a-97"></a>不使一众生作不端严意。<a id="a-98"></a>菩萨作是思惟。<a id="a-99"></a>言利他者。<a id="a-9A"></a>求他人之相都不可得都如自己。<a id="a-9B"></a>何者为他即是利己。<a id="a-9C"></a>菩萨思惟。<a id="a-9D"></a>若有可愿处使一切众生身心之苦一时俱集我身。<a id="a-9E"></a>常为受之使众生得乐不以为苦。<a id="a-9F"></a>菩萨思惟。<a id="a-9G"></a>我菩提道中住一切所有诸苦。<a id="a-9H"></a>我皆能堪忍。<a id="a-9I"></a>所以者何。<a id="a-9J"></a>众生没溺生死苦海我不能度脱。<a id="a-9K"></a>菩萨思惟。<a id="a-9L"></a>虽有重结使然菩提道难得。<a id="a-9M"></a>如是但有悲智二事为伴心终不疲厌。<a id="a-9N"></a>菩萨思惟。<a id="a-9O"></a>善逝所行道我今从中去。<a id="a-9P"></a>我今于世间悲心施众生。<a id="a-9Q"></a>当思惟。<a id="a-9R"></a>我如彼无异。<a id="a-9S"></a>菩萨思惟。<a id="a-9T"></a>我今为世间依救当发弘誓。<a id="a-9U"></a>愿修大庄严智慧为善伴。<a id="a-9V"></a>我今佛慧牙将生。<a id="a-9W"></a>菩萨思惟。<a id="a-9X"></a>我欲灭众生苦。<a id="a-9Y"></a>使一切众生得乐。<a id="a-9Z"></a>欲作一切事。<a id="a-9a"></a>我常为悲心之所教诏。<a id="a-9b"></a>菩萨思惟。<a id="a-9c"></a>生死之苦闻尚疲厌。<a id="a-9d"></a>悲者能得堪忍世间苦故。<a id="a-9e"></a>为悲心尚向生死门。<a id="a-9f"></a>菩萨思惟。<a id="a-9g"></a>生死苦极可厌恶。<a id="a-9h"></a>欲入涅槃。<a id="a-9i"></a>大悲语言。<a id="a-9j"></a>苦恼众生未度。<a id="a-9k"></a>云何舍弃而去。<a id="a-9l"></a>菩萨思惟。<a id="a-9m"></a>有为苦具足涅槃出世乐。<a id="a-9n"></a>我今知生死有为苦涅槃无为乐。<a id="a-9o"></a>悲心常乐三种施。<a id="a-9p"></a>菩萨思惟。<a id="a-9q"></a>我甚畏诸有。<a id="a-9r"></a>以悲心救众生故乐处诸有。<a id="a-9s"></a>悲心语菩萨言。<a id="a-9t"></a>我使汝处生死终不放汝。<a id="a-9u"></a>何以故。<a id="a-9v"></a>为报恩故。<a id="a-9w"></a>菩萨思惟。<a id="a-9x"></a>解脱乐为度众生尚不欲食。<a id="a-9y"></a>悲心遮我使不得食。<a id="a-9z"></a>况生死不坚牢乐。<a id="a-A0"></a>菩萨思惟。<a id="a-A1"></a>一切乐中第一佛说涅槃。<a id="a-A2"></a>是涅槃虽乐我智不欲去。<a id="a-A3"></a>所以智不欲去者悲和合故。<a id="a-A4"></a>菩萨思惟。<a id="a-A5"></a>我今敬尚涅槃。<a id="a-A6"></a>所以者何。<a id="a-A7"></a>涅槃中无生老病死故。<a id="a-A8"></a>涅槃虽乐悲心所牵。<a id="a-A9"></a>为众生故而不得去。<a id="a-AA"></a>悲心是诸佛之母。<a id="a-AB"></a>是以不舍向于涅槃。<a id="a-AC"></a>若涅槃就我犹尚不证。<a id="a-AD"></a>况弃众生而向涅槃。<a id="a-AE"></a>菩萨思惟。<a id="a-AF"></a>我欲向涅槃。<a id="a-AG"></a>悲是佛母就我与乳。<a id="a-AH"></a>云何舍去无上菩提。<a id="a-AI"></a>设当不与众生利乐我亦不求。<a id="a-AJ"></a>况复涅槃。<a id="a-AK"></a>菩萨思惟。<a id="a-AL"></a>不应向涅槃舍无归依众生故。<a id="a-AM"></a>悲心故使我不证涅槃。<a id="a-AN"></a>涅槃是尽生边。<a id="a-AO"></a>若无生者何能救拔众生。<a id="a-AP"></a>菩萨思惟。<a id="a-AQ"></a>受生者有二种乐。<a id="a-AR"></a>一者救众生乐。<a id="a-AS"></a>二者解脱乐。<a id="a-AT"></a>我云何舍二种乐取一种乐。<a id="a-AU"></a>菩萨思惟。<a id="a-AV"></a>一切凡夫尽共有一切种智性。<a id="a-AW"></a>一切种智凡夫易得。<a id="a-AX"></a>以是故我爱凡夫不爱解脱。<a id="a-AY"></a>菩萨思惟。<a id="a-AZ"></a>随有苦众生处悲心得生悲得增长。<a id="a-Aa"></a>以是故。<a id="a-Ab"></a>我爱有中。<a id="a-Ac"></a>菩萨语悲心言。<a id="a-Ad"></a>汝使我得清净增长。<a id="a-Ae"></a>使一切众生尽得清净尽得增长。<a id="a-Af"></a>菩萨语悲心言。<a id="a-Ag"></a>众生在苦为百千众苦之所逼迫。<a id="a-Ah"></a>今日使众生必得安乐与我成办此事。<a id="a-Ai"></a>菩萨语悲心言。<a id="a-Aj"></a>众生为爱所缚为死所摄。<a id="a-Ak"></a>见世间无归无依为救众生故受种种苦。<a id="a-Al"></a>菩萨思惟。<a id="a-Am"></a>我爱大丈夫。<a id="a-An"></a>见有众生堕在苦中舍涅槃乐。<a id="a-Ao"></a>为安乐众生自勉励此事。<a id="a-Ap"></a>菩萨思惟。<a id="a-Aq"></a>向救众生得无生忍决定智得授记别。<a id="a-Ar"></a>得授记别者我今供养恭敬。<a id="a-As"></a>菩萨思惟。<a id="a-At"></a>佛得遍净眼。<a id="a-Au"></a>使我现前合掌请佛。<a id="a-Av"></a>愿授我记。</p>
  <h2 id="aAw">等同发愿品第二十八</h2>
  <p id="aAx">十方诸佛现在前者为救众生事。<a id="a-Ay"></a>我今作发菩提愿。<a id="a-Az"></a>一切众生所作事我已堪任为作。<a id="a-B0"></a>诸佛大悲皆称我等。<a id="a-B1"></a>善哉。<a id="a-B2"></a>我所有若智若福。<a id="a-B3"></a>使我一切无归依为作解脱。<a id="a-B4"></a>世尊使我常莫乐小智之心。<a id="a-B5"></a>世尊使我如世尊具足十力。<a id="a-B6"></a>若众生结使炽火烧心。<a id="a-B7"></a>使我以法水灭众生结使炽火。<a id="a-B8"></a>摧破魔怨得贤智得转法轮坏一切众生衰恼。<a id="a-B9"></a>随有一切众生。<a id="a-BA"></a>我皆一时为转法轮。<a id="a-BB"></a>一切所作福皆用为是。<a id="a-BC"></a>以此福德使我得最胜法身。<a id="a-BD"></a>犹如虚空遍一切处。<a id="a-BE"></a>得二种身教化世间。<a id="a-BF"></a>以我此福与诸佛和合。<a id="a-BG"></a>无救众生使得解脱。<a id="a-BH"></a>种种烦恼异相作苦能为苦因。<a id="a-BI"></a>我所有福以智慧力灭众生苦。<a id="a-BJ"></a>使我以此福一切众生满虚空界为作一味乐。<a id="a-BK"></a>使我常满所愿阴盖贼众能劫功德世间畏死。<a id="a-BL"></a>使我以此福救藏一切众生。<a id="a-BM"></a>随世间几时而住我善法亦住。<a id="a-BN"></a>以我善故一切世间出世间悉皆离苦得乐。<a id="a-BO"></a>常一时和合一切众生。<a id="a-BP"></a>菩萨思惟。<a id="a-BQ"></a>自今已去常从乞者请受教令。<a id="a-BR"></a>从今以往常于我身所深生体信莫生他想。<a id="a-BS"></a>种种所欲随其给使满足。<a id="a-BT"></a>菩萨思惟。<a id="a-BU"></a>使我从今乃至菩提无有一身不见佛时。<a id="a-BV"></a>菩萨思惟。<a id="a-BW"></a>使我从今生死长远设我不见佛时。<a id="a-BX"></a>莫一刹那顷离于悲心。<a id="a-BY"></a>菩萨思惟。<a id="a-BZ"></a>使我迫至成佛见外众生所受诸苦极逼恼我身我皆代受。<a id="a-Ba"></a>使我身得彻髓悲心。<a id="a-Bb"></a>使我身身得使佛智解脱。<a id="a-Bc"></a>菩萨思惟。<a id="a-Bd"></a>使我悲心犹如虚空。<a id="a-Be"></a>一切山河树木飞鸟走兽皆依空住。<a id="a-Bf"></a>一切众生一切时皆入我悲中。<a id="a-Bg"></a>我依一切众生得立善根。<a id="a-Bh"></a>以我此善回与一切众生得解脱果。<a id="a-Bi"></a>一切道路桥船方所皆是众生共有。<a id="a-Bj"></a>使我一切诸善亦一切众生共有。<a id="a-Bk"></a>菩萨思惟。<a id="a-Bl"></a>地水火风一切众生共有。<a id="a-Bm"></a>使我所修诸善亦一切众生共有。<a id="a-Bn"></a>我因一切众生所得善根。<a id="a-Bo"></a>回与一切众生得无碍智。<a id="a-Bp"></a>菩萨思惟。<a id="a-Bq"></a>我所作诸善使一切众生得离魔界入于佛界。<a id="a-Br"></a>使我得智恒十波罗蜜佛智现前。<a id="a-Bs"></a>使一切众生得安隐乐得不动心。<a id="a-Bt"></a>一切众生所有衰恼。<a id="a-Bu"></a>使互相救济。<a id="a-Bv"></a>菩萨语福德言。<a id="a-Bw"></a>一切众生为无明所障不知自苦他苦。<a id="a-Bx"></a>汝当开解。<a id="a-By"></a>菩萨布施行净水时。<a id="a-Bz"></a>使一切众生除有爱结渴得无上道悲。<a id="a-C0"></a>我施水时愿使一切众生免恩爱僮仆恒得自在得法财富。<a id="a-C1"></a>使我福如河。<a id="a-C2"></a>慈心无垢花。<a id="a-C3"></a>持戒以为底。<a id="a-C4"></a>施如驶流水除众生渴苦。<a id="a-C5"></a>使我悲心恒如大河。<a id="a-C6"></a>菩萨思惟。<a id="a-C7"></a>我悲心如海。<a id="a-C8"></a>净戒如海潮。<a id="a-C9"></a>忍辱如波浪。<a id="a-CA"></a>智如海虫动。<a id="a-CB"></a>慈心如一味水。<a id="a-CC"></a>凡我所施者使成慈心海。<a id="a-CD"></a>使施福得悲甘露。<a id="a-CE"></a>除众生生老病死。</p>
  <h2 id="aCF">胜发愿品第二十九</h2>
  <p id="aCG">若我于一众生起于悲心与利乐时。<a id="a-CH"></a>愿使大悲坚固。<a id="a-CI"></a>以悲灭众生苦。<a id="a-CJ"></a>使一切众生苦皆来逼我。<a id="a-CK"></a>我今以此无畏施福。<a id="a-CL"></a>使一切众生皆得大悲。<a id="a-CM"></a>我今所有忍辱功德。<a id="a-CN"></a>于将来世刀兵劫时。<a id="a-CO"></a>以我悲心灭一切众生嗔。<a id="a-CP"></a>以施食功德饥馑劫时使得饮食充足一切众生。<a id="a-CQ"></a>以水施众生功德使成就悲心住一切众生心中。<a id="a-CR"></a>以衣施众生功德使一切众生得惭愧心。<a id="a-CS"></a>以灯明施佛因缘功德。<a id="a-CT"></a>使我将来得于佛日灭一切闇。<a id="a-CU"></a>以施眼功德使我将来世。<a id="a-CV"></a>愿一切众生速得佛眼。<a id="a-CW"></a>以我舍头功德使一切众生向菩提心。<a id="a-CX"></a>以我药施因缘功德。<a id="a-CY"></a>使一切众生除生老病死。<a id="a-CZ"></a>以我走使供给众生功德因缘。<a id="a-Ca"></a>使一切众生得无上无漏成菩提道。<a id="a-Cb"></a>以我华幢盖供养佛塔因缘功德。<a id="a-Cc"></a>使一切众生得高胜福。<a id="a-Cd"></a>以我旛供养舍利功德因缘。<a id="a-Ce"></a>使一切众生除闇得明。<a id="a-Cf"></a>以铃声供养因缘。<a id="a-Cg"></a>使一切众生得梵音声。<a id="a-Ch"></a>以香华璎珞供养因缘功德。<a id="a-Ci"></a>使一切众生除诸结使垢烦恼臭秽。<a id="a-Cj"></a>以供养三宝因缘功德。<a id="a-Ck"></a>使一切众生常值三宝不曾空缺。<a id="a-Cl"></a>以我于崄道中为诸商贾除崄道畏功德因缘。<a id="a-Cm"></a>使一切众生出生死畏。<a id="a-Cn"></a>以我度众生海难功德因缘。<a id="a-Co"></a>使一切众生度生死海。<a id="a-Cp"></a>以我所有净善因缘功德。<a id="a-Cq"></a>使一切众生摧破四魔得成正觉。<a id="a-Cr"></a>我当得三菩提。<a id="a-Cs"></a>我于众生虽道是语。<a id="a-Ct"></a>为欲安慰众生故说是语。<a id="a-Cu"></a>以此功德使一切众生得无上菩提。<a id="a-Cv"></a>一切众生菩提即是我菩提。<a id="a-Cw"></a>一切众生为痴所障使得无上菩提。<a id="a-Cx"></a>以此因缘功德使一切众生于前成佛我最后成。<a id="a-Cy"></a>以我于生死中往返因缘功德。<a id="a-Cz"></a>使一切众生皆得作佛。<a id="a-D0"></a>以我发善心功德因缘。<a id="a-D1"></a>使一切众生皆得佛智。<a id="a-D2"></a>若有见闻受持读诵者。<a id="a-D3"></a>皆作无上菩提之因。<a id="a-D4"></a>我欲满一切众生欲愿。<a id="a-D5"></a>我愿故未满。<a id="a-D6"></a>若我见苦众生悲吟之声。<a id="a-D7"></a>以此功德使一切众生皆得作佛欢喜瞻睹。<a id="a-D8"></a>设我修诸善行不使一切众生作佛者。<a id="a-D9"></a>我尚不喜闻。<a id="a-DA"></a>况复履行。<a id="a-DB"></a>菩萨语功德言。<a id="a-DC"></a>汝若不能拥护众生作依止者。<a id="a-DD"></a>我亦不欲于汝及以果报。<a id="a-DE"></a>何以故。<a id="a-DF"></a>为众生修福不自为己故。<a id="a-DG"></a>若众生尽我善如虚空。<a id="a-DH"></a>于三时中与众生乐。<a id="a-DI"></a>施以菩提心。<a id="a-DJ"></a>胜丈夫悲发愿。<a id="a-DK"></a>此名说悲心。<a id="a-DL"></a>亦名五种说。<a id="a-DM"></a>亦名救众生。<a id="a-DN"></a>总名大丈夫行贤。<a id="a-DO"></a>偈有五百。<a id="a-DP"></a>古书有八百。<a id="a-DQ"></a>阿阇梨犊子部提波罗大菩萨生在南方。<a id="a-DR"></a>是所作竟。</p>
 </body>
</html>