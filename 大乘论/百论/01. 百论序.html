<!doctype html>
<html id="z3IBVTQyu" data-ver="100">
 <head>
  <meta charset="utf-8">
  <meta author="提婆菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">百论序</h1>
  <p id="a2">释僧肇作</p>
  <p id="a3">百论者。<a id="a-4"></a>盖是通圣心之津涂。<a id="a-5"></a>开真谛之要论也。<a id="a-6"></a>佛泥曰后八百余年。<a id="a-7"></a>有出家大士。<a id="a-8"></a>厥名提婆。<a id="a-9"></a>玄心独悟俊气高朗。<a id="a-A"></a>道映当时。<a id="a-B"></a>神超世表。<a id="a-C"></a>故能辟三藏之重关。<a id="a-D"></a>坦十二之幽路。<a id="a-E"></a>擅步迦夷。<a id="a-F"></a>为法城堑。<a id="a-G"></a>于时外道纷然。<a id="a-H"></a>异端竞起。<a id="a-I"></a>邪辩逼真。<a id="a-J"></a>殆乱正道。<a id="a-K"></a>乃仰慨圣教之陵迟。<a id="a-L"></a>俯悼群迷之纵惑。<a id="a-M"></a>将远拯沉沦。<a id="a-N"></a>故作斯论。<a id="a-O"></a>所以防正闲邪。<a id="a-P"></a>大明于宗极者矣。<a id="a-Q"></a>是以正化以之而隆。<a id="a-R"></a>邪道以之而替。<a id="a-S"></a>非夫领括众妙。<a id="a-T"></a>孰能若斯。<a id="a-U"></a>论有百偈。<a id="a-V"></a>故以百为名。<a id="a-W"></a>理致渊玄。<a id="a-X"></a>统群籍之要。<a id="a-Y"></a>文旨婉约。<a id="a-Z"></a>穷制作之美。<a id="a-a"></a>然至趣幽简。<a id="a-b"></a>鲜得其门。<a id="a-c"></a>有婆薮开士者。<a id="a-d"></a>明慧内融。<a id="a-e"></a>妙思奇拔。<a id="a-f"></a>远契玄踪。<a id="a-g"></a>为之训释。<a id="a-h"></a>使沉隐之义。<a id="a-i"></a>彰于徽翰。<a id="a-j"></a>风味宣流。<a id="a-k"></a>被于来叶。<a id="a-l"></a>文藻焕然。<a id="a-m"></a>宗涂易晓。<a id="a-n"></a>其为论也。<a id="a-o"></a>言而无当。<a id="a-p"></a>破而无执。<a id="a-q"></a>傥然靡据。<a id="a-r"></a>而事不失真。<a id="a-s"></a>萧焉无寄。<a id="a-t"></a>而理自玄会。<a id="a-u"></a>返本之道。<a id="a-v"></a>著乎兹矣。<a id="a-w"></a>有天竺沙门鸠摩罗什。<a id="a-x"></a>器量渊弘。<a id="a-y"></a>俊神超邈。<a id="a-z"></a>钻仰累年。<a id="a-10"></a>转不可测。<a id="a-11"></a>常味咏斯论。<a id="a-12"></a>以为心要。<a id="a-13"></a>先虽亲译。<a id="a-14"></a>而方言未融。<a id="a-15"></a>至令思寻者。<a id="a-16"></a>踌躇于谬文。<a id="a-17"></a>摽位者。<a id="a-18"></a>乖迕于归致。<a id="a-19"></a>大秦司隶校尉安成侯姚嵩。<a id="a-1A"></a>风韵清舒。<a id="a-1B"></a>冲心简胜。<a id="a-1C"></a>博涉内外。<a id="a-1D"></a>理思兼通。<a id="a-1E"></a>少好大道。<a id="a-1F"></a>长而弥笃。<a id="a-1G"></a>虽复形羁时务。<a id="a-1H"></a>而法言不辍。<a id="a-1I"></a>每抚兹文。<a id="a-1J"></a>所慨良多。<a id="a-1K"></a>以弘始六年岁次寿星。<a id="a-1L"></a>集理味沙门。<a id="a-1M"></a>与什考挍正本。<a id="a-1N"></a>陶练覆疏。<a id="a-1O"></a>务存论旨。<a id="a-1P"></a>使质而不野。<a id="a-1Q"></a>简而必诣。<a id="a-1R"></a>宗致尽尔。<a id="a-1S"></a>无间然矣。<a id="a-1T"></a>论凡二十品。<a id="a-1U"></a>品各五偈。<a id="a-1V"></a>后十品。<a id="a-1W"></a>其人以为无益此土。<a id="a-1X"></a>故阙而不传。<a id="a-1Y"></a>冀明识君子。<a id="a-1Z"></a>详而揽焉。</p>
  <p id="a1a"><a id="inline-copyright" data-note="%E7%89%88%E6%9D%83%EF%BC%9A%E6%95%B0%E6%8D%AE%E6%9D%A5%E8%87%AA%E7%BD%91%E7%BB%9C"></a></p>
 </body>
</html>