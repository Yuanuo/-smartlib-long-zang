<!doctype html>
<html id="z3IBVTUyw" data-ver="1742">
 <head>
  <meta charset="utf-8">
  <meta author="提婆菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">百论卷下</h1>
  <h2 id="a2">破情品第五</h2>
  <p id="a3">外曰：<a id="a-4"></a>定有我我所，<a id="a-5"></a>有法现前有故(修妒路)。</p>
  <p id="a6">情尘意合故知生。<a id="a-7"></a>此知是现前知，<a id="a-8"></a>是知实有，<a id="a-9"></a>故情尘意有。</p>
  <p id="aA">内曰：<a id="a-B"></a>见色已知生何用(修妒路)？</p>
  <p id="aC">若眼先见色，<a id="a-D"></a>然后知生者，<a id="a-E"></a>知复何用？<a id="a-F"></a>若先知生，<a id="a-G"></a>然后见色者，<a id="a-H"></a>是亦不然。<a id="a-I"></a>何以故？<a id="a-J"></a>若不见，<a id="a-K"></a>因缘无故生亦无(修妒路)。</p>
  <p id="aL">若眼先不见色，<a id="a-M"></a>则因缘不合，<a id="a-N"></a>不合故知不应生。<a id="a-O"></a>汝言情尘意合故知生，<a id="a-P"></a>若不合时知生者，<a id="a-Q"></a>是则不然。</p>
  <p id="aR">外曰：<a id="a-S"></a>若一时生有何过？</p>
  <p id="aT">内曰：<a id="a-U"></a>若一时生，<a id="a-V"></a>是事不然。<a id="a-W"></a>生无生共不一时生，<a id="a-X"></a>有故，<a id="a-Y"></a>无故，<a id="a-Z"></a>先已破故(修妒路)。</p>
  <p id="aa">若见知先有，<a id="a-b"></a>相待一时生。<a id="a-c"></a>若先有，<a id="a-d"></a>若先无，<a id="a-e"></a>若先半有半无，<a id="a-f"></a>于三事中，<a id="a-g"></a>一时生者，<a id="a-h"></a>是则不然。<a id="a-i"></a>何以故？<a id="a-j"></a>若先有见知者，<a id="a-k"></a>不应更生，<a id="a-l"></a>以有故。<a id="a-m"></a>若先无者，<a id="a-n"></a>亦不应生，<a id="a-o"></a>以无故。<a id="a-p"></a>若无者则无相待亦无生，<a id="a-q"></a>若半有半无者，<a id="a-r"></a>前二修妒路各已破故。<a id="a-s"></a>复次，<a id="a-t"></a>一法云何亦有亦无？<a id="a-u"></a>复次，<a id="a-v"></a>若一时生，<a id="a-w"></a>知不相待见，<a id="a-x"></a>见不待知。</p>
  <p id="ay">复次，<a id="a-z"></a>眼为到色见耶？<a id="a-10"></a>为不到色见耶？<a id="a-11"></a>若眼去远迟见(修妒路)。</p>
  <p id="a12">若眼去到色乃见者，<a id="a-13"></a>远色应迟见，<a id="a-14"></a>近色应速见。<a id="a-15"></a>何以故？<a id="a-16"></a>去法尔故。<a id="a-17"></a>而今近瓶、<a id="a-18"></a>远月一时见，<a id="a-19"></a>是故知眼不去，<a id="a-1A"></a>若不去则无和合。<a id="a-1B"></a>复次，<a id="a-1C"></a>若眼力不到色而见色者，<a id="a-1D"></a>何故见近不见远？<a id="a-1E"></a>远近应一时见。</p>
  <p id="a1F">复次，<a id="a-1G"></a>眼设去者，<a id="a-1H"></a>为见已去耶？<a id="a-1I"></a>为不见去耶？<a id="a-1J"></a>若见已去，<a id="a-1K"></a>去复何用(修妒路)？</p>
  <p id="a1L">若眼先见色，<a id="a-1M"></a>事已办，<a id="a-1N"></a>去复何用？</p>
  <p id="a1O">若不见去，<a id="a-1P"></a>不如意所趣取(修妒路)。</p>
  <p id="a1Q">若眼先不见色而去者，<a id="a-1R"></a>不如意所取则不能取，<a id="a-1S"></a>眼无知故，<a id="a-1T"></a>趣东则西。</p>
  <p id="a1U">复次，<a id="a-1V"></a>无眼处亦不取(修妒路)。</p>
  <p id="a1W">若眼去到色而取色者，<a id="a-1X"></a>身则无眼；<a id="a-1Y"></a>身无眼故，<a id="a-1Z"></a>此则无取。<a id="a-1a"></a>若眼不去而取色者，<a id="a-1b"></a>色则无眼；<a id="a-1c"></a>色无眼故，<a id="a-1d"></a>彼亦无取。<a id="a-1e"></a>复次，<a id="a-1f"></a>若眼不去而取色者，<a id="a-1g"></a>应见天上色及障外色，<a id="a-1h"></a>然不见，<a id="a-1i"></a>是故此事非也。</p>
  <p id="a1j">外曰：<a id="a-1k"></a>眼相见故(修妒路)。</p>
  <p id="a1l">见是眼相，<a id="a-1m"></a>于缘中有力能取，<a id="a-1n"></a>性自尔故。</p>
  <p id="a1o">内曰：<a id="a-1p"></a>若眼见相，<a id="a-1q"></a>应自见眼(修妒路)。</p>
  <p id="a1r">若眼见相，<a id="a-1s"></a>如火热相，<a id="a-1t"></a>自热能令他热。<a id="a-1u"></a>如是眼若见相，<a id="a-1v"></a>应自见眼，<a id="a-1w"></a>然不见，<a id="a-1x"></a>是故眼非见相。</p>
  <p id="a1y">外曰：<a id="a-1z"></a>如指(修妒路)。</p>
  <p id="a20">眼虽见相，<a id="a-21"></a>不自见眼。<a id="a-22"></a>如指端不能自触，<a id="a-23"></a>如是眼虽见相，<a id="a-24"></a>不能自见。</p>
  <p id="a25">内曰：<a id="a-26"></a>不然。<a id="a-27"></a>触指业故(修妒路)。</p>
  <p id="a28">触是指业，<a id="a-29"></a>非指相。<a id="a-2A"></a>汝言见是眼相者，<a id="a-2B"></a>何不自见眼？<a id="a-2C"></a>是故指喻非也。</p>
  <p id="a2D">外曰：<a id="a-2E"></a>光意去故见色(修妒路)。</p>
  <p id="a2F">眼光及意去故，<a id="a-2G"></a>到彼能取色。</p>
  <p id="a2H">内曰：<a id="a-2I"></a>若意去到色，<a id="a-2J"></a>此则无觉(修妒路)。</p>
  <p id="a2K">意若到色者，<a id="a-2L"></a>意则在彼；<a id="a-2M"></a>意若在彼，<a id="a-2N"></a>身则无意，<a id="a-2O"></a>犹如死人。<a id="a-2P"></a>然意实不去，<a id="a-2Q"></a>远近一时取故。<a id="a-2R"></a>虽念过去、<a id="a-2S"></a>未来，<a id="a-2T"></a>念不在过去、<a id="a-2U"></a>未来，<a id="a-2V"></a>念时不去故。</p>
  <p id="a2W">外曰：<a id="a-2X"></a>如意在身(修妒路)。</p>
  <p id="a2Y">意虽在身而能远知。</p>
  <p id="a2Z">内曰：<a id="a-2a"></a>若尔不合(修妒路)。</p>
  <p id="a2b">若意在身而色在彼，<a id="a-2c"></a>色在彼故则无和合，<a id="a-2d"></a>若无和合不能取色。</p>
  <p id="a2e">外曰：<a id="a-2f"></a>不然。<a id="a-2g"></a>意光色合故见(修妒路)。</p>
  <p id="a2h">眼意在身和合，<a id="a-2i"></a>以意力故令眼光与色合，<a id="a-2j"></a>如是见色是故不失和合。</p>
  <p id="a2k">内曰：<a id="a-2l"></a>若合故见生，<a id="a-2m"></a>无见者(修妒路)。</p>
  <p id="a2n">汝谓和合故见色，<a id="a-2o"></a>若言但眼见色，<a id="a-2p"></a>但意取色者，<a id="a-2q"></a>是事不然。</p>
  <p id="a2r">外曰：<a id="a-2s"></a>受合故取色成(修妒路)。</p>
  <p id="a2t">汝受和合，<a id="a-2u"></a>则有和合。<a id="a-2v"></a>若有和合，<a id="a-2w"></a>应有取色。</p>
  <p id="a2x">内曰：<a id="a-2y"></a>意非见，<a id="a-2z"></a>眼非知，<a id="a-30"></a>色非见知，<a id="a-31"></a>云何见(修妒路)？</p>
  <p id="a32">意异眼故，<a id="a-33"></a>意非见相，<a id="a-34"></a>非见相故，<a id="a-35"></a>不能见。<a id="a-36"></a>眼四大造故，<a id="a-37"></a>非知相，<a id="a-38"></a>非知相故，<a id="a-39"></a>不能知。<a id="a-3A"></a>色亦非见相，<a id="a-3B"></a>亦非知相，<a id="a-3C"></a>如是虽复和合，<a id="a-3D"></a>云何取色？</p>
  <p id="a3E">耳、<a id="a-3F"></a>鼻、<a id="a-3G"></a>舌、<a id="a-3H"></a>身，<a id="a-3I"></a>亦如是破。</p>
  <p data-pb></p>
  <h2 id="a3J">破尘品第六</h2>
  <p id="a3K">外曰：<a id="a-3L"></a>应有情，<a id="a-3M"></a>瓶等可取故(修妒路)。</p>
  <p id="a3N">今现见瓶等诸物可取故。<a id="a-3O"></a>若诸情不能取尘，<a id="a-3P"></a>当用何等取？<a id="a-3Q"></a>是故知有情能取瓶等诸物。</p>
  <p id="a3R">内曰：<a id="a-3S"></a>非独色是瓶，<a id="a-3T"></a>是故瓶非现见(修妒路)。</p>
  <p id="a3U">瓶中色现可见，<a id="a-3V"></a>香、<a id="a-3W"></a>味等不可见，<a id="a-3X"></a>不独色为瓶，<a id="a-3Y"></a>香、<a id="a-3Z"></a>味等合为瓶。<a id="a-3a"></a>瓶若现可见者，<a id="a-3b"></a>香、<a id="a-3c"></a>味等亦应现可见，<a id="a-3d"></a>而不可见，<a id="a-3e"></a>是故瓶非现见。</p>
  <p id="a3f">外曰：<a id="a-3g"></a>取分故一切取，<a id="a-3h"></a>信故(修妒路)。</p>
  <p id="a3i">瓶一分可见，<a id="a-3j"></a>故瓶名现见。<a id="a-3k"></a>何以故？<a id="a-3l"></a>人见瓶已，<a id="a-3m"></a>信知我见是瓶。</p>
  <p id="a3n">内曰：<a id="a-3o"></a>若取分不一切取(修妒路)。</p>
  <p id="a3p">瓶一分色可见，<a id="a-3q"></a>香分等不可见，<a id="a-3r"></a>今分不作有分；<a id="a-3s"></a>若分作有分者，<a id="a-3t"></a>香等诸分亦应可见。<a id="a-3u"></a>是故瓶非尽可见，<a id="a-3v"></a>是事如破一破异中说。</p>
  <p id="a3w">外曰：<a id="a-3x"></a>有瓶可见，<a id="a-3y"></a>受色现见故(修妒路)。</p>
  <p id="a3z">汝受色现见故，<a id="a-40"></a>瓶亦应现见。</p>
  <p id="a41">内曰：<a id="a-42"></a>若此分现见，<a id="a-43"></a>彼分不现见(修妒路)。</p>
  <p id="a44">汝谓色现见，<a id="a-45"></a>是事不然。<a id="a-46"></a>色有形故，<a id="a-47"></a>彼分中分不现见，<a id="a-48"></a>以此分障故，<a id="a-49"></a>彼分亦如是。<a id="a-4A"></a>复次，<a id="a-4B"></a>如前若收分不一切取，<a id="a-4C"></a>彼应答此。</p>
  <p id="a4D">外曰：<a id="a-4E"></a>微尘无分故不尽破(修妒路)。</p>
  <p id="a4F">微尘无分故，<a id="a-4G"></a>一切现见，<a id="a-4H"></a>有何过？</p>
  <p id="a4I">内曰：<a id="a-4J"></a>微尘非现见(修妒路)。</p>
  <p id="a4K">汝经言：<a id="a-4L"></a>微尘非现见，<a id="a-4M"></a>是故不能成现见法。<a id="a-4N"></a>若微尘亦现见，<a id="a-4O"></a>与色同破。</p>
  <p id="a4P">外曰：<a id="a-4Q"></a>瓶应现见，<a id="a-4R"></a>世人信故(修妒路)。</p>
  <p id="a4S">世人尽信瓶是现见，<a id="a-4T"></a>有用故。</p>
  <p id="a4U">内曰：<a id="a-4V"></a>现见无，<a id="a-4W"></a>非瓶无(修妒路)。</p>
  <p id="a4X">汝谓若不现见瓶是时无瓶者，<a id="a-4Y"></a>是事不然。<a id="a-4Z"></a>瓶虽不现见非无瓶，<a id="a-4a"></a>是故瓶非现见</p>
  <p id="a4b">外曰：<a id="a-4c"></a>眼合故无过(修妒路)。</p>
  <p id="a4d">瓶虽现见相，<a id="a-4e"></a>眼未会时人自不见，<a id="a-4f"></a>是瓶非不现见相。</p>
  <p id="a4g">内曰：<a id="a-4h"></a>如现见生无，<a id="a-4i"></a>有亦非实(修妒路)。</p>
  <p id="a4j">若瓶未与眼合时未有异相，<a id="a-4k"></a>后见时有少异相生者，<a id="a-4l"></a>当知此瓶现见相生，<a id="a-4m"></a>今实无异相生，<a id="a-4n"></a>是故现见相不生。<a id="a-4o"></a>如现见相生无，<a id="a-4p"></a>瓶有亦无。</p>
  <p id="a4q">外曰：<a id="a-4r"></a>五身一分破，<a id="a-4s"></a>余有(修妒路)。</p>
  <p id="a4t">五身是瓶，<a id="a-4u"></a>汝破一色，<a id="a-4v"></a>不破香等；<a id="a-4w"></a>今香等不破，<a id="a-4x"></a>故应有尘。</p>
  <p id="a4y">内曰：<a id="a-4z"></a>若不一切触，<a id="a-50"></a>云何色等合(修妒路)？</p>
  <p id="a51">汝言五身为瓶，<a id="a-52"></a>是语不然。<a id="a-53"></a>何以故？<a id="a-54"></a>色等一分是触，<a id="a-55"></a>余分非触，<a id="a-56"></a>云何触、<a id="a-57"></a>不触合？<a id="a-58"></a>是故非五身为瓶。</p>
  <p id="a59">外曰：<a id="a-5A"></a>瓶合故(修妒路)。</p>
  <p id="a5B">色分等各各不合，<a id="a-5C"></a>而色分等与瓶合。</p>
  <p id="a5D">内曰：<a id="a-5E"></a>异、<a id="a-5F"></a>除云何瓶触合(修妒路)。</p>
  <p id="a5G">若瓶与触异者，<a id="a-5H"></a>瓶则非触，<a id="a-5I"></a>非触云何与触合？<a id="a-5J"></a>若除色等更无瓶法，<a id="a-5K"></a>若无瓶法，<a id="a-5L"></a>云何触与瓶合？</p>
  <p id="a5M">外曰：<a id="a-5N"></a>色应现见，<a id="a-5O"></a>信经故(修妒路)。</p>
  <p id="a5P">汝经言：<a id="a-5Q"></a>色名四大及四大造，<a id="a-5R"></a>造色分中色入所摄，<a id="a-5S"></a>是现见。<a id="a-5T"></a>汝云何言无现见色？</p>
  <p id="a5U">内曰：<a id="a-5V"></a>四大非眼见，<a id="a-5W"></a>云何生现见(修妒路)？</p>
  <p id="a5X">地坚相、<a id="a-5Y"></a>水湿相、<a id="a-5Z"></a>火热相、<a id="a-5a"></a>风动相，<a id="a-5b"></a>是四大非眼见者，<a id="a-5c"></a>此所造应非现见。</p>
  <p id="a5d">外曰：<a id="a-5e"></a>身根取故四大有(修妒路)。</p>
  <p id="a5f">今身根取四大故四大有，<a id="a-5g"></a>是故火等诸物，<a id="a-5h"></a>四大所造亦应有。</p>
  <p id="a5i">内曰：<a id="a-5j"></a>火中一切热故(修妒路)。</p>
  <p id="a5k">四大中但火是热相，<a id="a-5l"></a>余非热相，<a id="a-5m"></a>今火中四大都是热相，<a id="a-5n"></a>是故火不为四身。<a id="a-5o"></a>若余不热不名为火，<a id="a-5p"></a>是故火不为四身。<a id="a-5q"></a>地坚相、<a id="a-5r"></a>水湿相、<a id="a-5s"></a>风动相亦如是。</p>
  <p id="a5t">外曰：<a id="a-5u"></a>色应可见，<a id="a-5v"></a>现在时有故(修妒路)。</p>
  <p id="a5w">以眼情等现在取尘故，<a id="a-5x"></a>是名现在时。<a id="a-5y"></a>若眼情等不能取色尘等，<a id="a-5z"></a>则无现在时。<a id="a-60"></a>今实有现在时，<a id="a-61"></a>是故色可见。</p>
  <p id="a62">内曰：<a id="a-63"></a>若法后故初亦故(修妒路)。</p>
  <p id="a64">若法后故相现，<a id="a-65"></a>是相非故时生，<a id="a-66"></a>初生时已随有，<a id="a-67"></a>微故不知，<a id="a-68"></a>故相转现，<a id="a-69"></a>是时可知。<a id="a-6A"></a>如人著屐，<a id="a-6B"></a>初已微故随之，<a id="a-6C"></a>不觉不知，<a id="a-6D"></a>久则相现。<a id="a-6E"></a>若初无故后亦无，<a id="a-6F"></a>是应常新，<a id="a-6G"></a>若然者，<a id="a-6H"></a>故相不应生。<a id="a-6I"></a>是以初故随之，<a id="a-6J"></a>后则相现。<a id="a-6K"></a>今诸法不住故则无住时，<a id="a-6L"></a>若无住时，<a id="a-6M"></a>无取尘处。</p>
  <p id="a6N">外曰：<a id="a-6O"></a>受新故故，<a id="a-6P"></a>有现在时(修妒路)。</p>
  <p id="a6Q">汝受新相故相，<a id="a-6R"></a>观生时名为新，<a id="a-6S"></a>观异时名为故。<a id="a-6T"></a>是二相非过去时可取，<a id="a-6U"></a>亦非未来时可取，<a id="a-6V"></a>以现在时故，<a id="a-6W"></a>新故相可取。</p>
  <p id="a6X">内曰：<a id="a-6Y"></a>不然。<a id="a-6Z"></a>生故新，<a id="a-6a"></a>异故故(修妒路)。</p>
  <p id="a6b">若法久生，<a id="a-6c"></a>新相已过，<a id="a-6d"></a>是新相异，<a id="a-6e"></a>新则名故。<a id="a-6f"></a>若故相生，<a id="a-6g"></a>故则为新。<a id="a-6h"></a>是新是故，<a id="a-6i"></a>但有言说，<a id="a-6j"></a>第一义中，<a id="a-6k"></a>无新无中无故。</p>
  <p id="a6l">外曰：<a id="a-6m"></a>若尔，<a id="a-6n"></a>得何利？</p>
  <p id="a6o">内曰：<a id="a-6p"></a>得永离(修妒路)。</p>
  <p id="a6q">若新不作中，<a id="a-6r"></a>中不作故。<a id="a-6s"></a>如种子、<a id="a-6t"></a>芽、<a id="a-6u"></a>茎、<a id="a-6v"></a>节坏，<a id="a-6w"></a>华实等各各不合，<a id="a-6x"></a>各不合故诸法不住，<a id="a-6y"></a>不住故远离，<a id="a-6z"></a>远离故不可得取。</p>
  <p data-pb></p>
  <h2 id="a70">破因中有果品第七</h2>
  <p id="a71">外曰：<a id="a-72"></a>诸法非不住，<a id="a-73"></a>有不失故，<a id="a-74"></a>无不生故(修妒路)。</p>
  <p id="a75">有相诸法如泥团，<a id="a-76"></a>从团底，<a id="a-77"></a>从底腹，<a id="a-78"></a>从腹咽，<a id="a-79"></a>从咽口，<a id="a-7A"></a>前后为因果，<a id="a-7B"></a>种种果生时，<a id="a-7C"></a>种种因不失。<a id="a-7D"></a>若因中无果，<a id="a-7E"></a>果则不生。<a id="a-7F"></a>但因变为果，<a id="a-7G"></a>是故有诸法。</p>
  <p id="a7H">内曰：<a id="a-7I"></a>若果生故有不失，<a id="a-7J"></a>因失故有失(修妒路)。</p>
  <p id="a7K">汝言瓶果生泥团不失，<a id="a-7L"></a>瓶即是泥团。<a id="a-7M"></a>若瓶果生，<a id="a-7N"></a>是时失泥团因故，<a id="a-7O"></a>是则无因。<a id="a-7P"></a>若泥团不失，<a id="a-7Q"></a>不应分别泥团、<a id="a-7R"></a>瓶有异。<a id="a-7S"></a>今实见形、<a id="a-7T"></a>时、<a id="a-7U"></a>力、<a id="a-7V"></a>知、<a id="a-7W"></a>名等有异，<a id="a-7X"></a>故有亦应失。</p>
  <p id="a7Y">外曰：<a id="a-7Z"></a>如指屈申(修妒路)。</p>
  <p id="a7a">指虽屈申形异，<a id="a-7b"></a>实是一指；<a id="a-7c"></a>如是泥团形、<a id="a-7d"></a>瓶形虽异，<a id="a-7e"></a>而泥团不异。</p>
  <p id="a7f">内曰：<a id="a-7g"></a>不然。<a id="a-7h"></a>业能异故(修妒路)。</p>
  <p id="a7i">屈申是指业。，<a id="a-7j"></a>指是能。<a id="a-7k"></a>若业即是能者，<a id="a-7l"></a>屈时应失指。<a id="a-7m"></a>复次，<a id="a-7n"></a>屈申应一，<a id="a-7o"></a>汝经泥团即是瓶，<a id="a-7p"></a>故指喻非也。</p>
  <p id="a7q">外曰：<a id="a-7r"></a>如少壮老(修妒路)。</p>
  <p id="a7s">如一人身亦少、<a id="a-7t"></a>亦壮、<a id="a-7u"></a>亦老，<a id="a-7v"></a>因果亦如是。</p>
  <p id="a7w">内曰：<a id="a-7x"></a>不一故(修妒路)。</p>
  <p id="a7y">少不作壮，<a id="a-7z"></a>壮不作老，<a id="a-80"></a>是故汝喻非也。</p>
  <p id="a81">复次，<a id="a-82"></a>若有不失，<a id="a-83"></a>无失(修妒路)。</p>
  <p id="a84">若有不失者，<a id="a-85"></a>泥团不变为瓶，<a id="a-86"></a>是则无瓶。<a id="a-87"></a>若有不失者，<a id="a-88"></a>无无故亦不应失，<a id="a-89"></a>然则都无失。</p>
  <p id="a8A">外曰：<a id="a-8B"></a>无失有何咎(修妒路)？</p>
  <p id="a8C">若常故无失，<a id="a-8D"></a>泥团不应变为瓶，<a id="a-8E"></a>无无常有何过？</p>
  <p id="a8F">内曰：<a id="a-8G"></a>若无无常，<a id="a-8H"></a>无罪福等(修妒路)。</p>
  <p id="a8I">若无无常，<a id="a-8J"></a>罪福等悉亦当无。<a id="a-8K"></a>何以故？<a id="a-8L"></a>罪人常为罪人，<a id="a-8M"></a>不应为福人；<a id="a-8N"></a>福人常为福人，<a id="a-8O"></a>不应为罪人。<a id="a-8P"></a>罪福等者，<a id="a-8Q"></a>布施、<a id="a-8R"></a>窃盗，<a id="a-8S"></a>持戒、<a id="a-8T"></a>犯戒等，<a id="a-8U"></a>如是皆无。</p>
  <p id="a8V">外曰：<a id="a-8W"></a>因中先有果，<a id="a-8X"></a>因有故(修妒路)。</p>
  <p id="a8Y">若泥中先无瓶，<a id="a-8Z"></a>泥不应为瓶因。</p>
  <p id="a8a">内曰：<a id="a-8b"></a>若因中先有果故有果，<a id="a-8c"></a>果无故因无果(修妒路)。</p>
  <p id="a8d">若泥团作瓶，<a id="a-8e"></a>泥不失故，<a id="a-8f"></a>因中有果。<a id="a-8g"></a>是瓶若破，<a id="a-8h"></a>应因中无果。</p>
  <p id="a8i">外曰：<a id="a-8j"></a>因果一故(修妒路)。</p>
  <p id="a8k">如土因泥果，<a id="a-8l"></a>泥因瓶果，<a id="a-8m"></a>因变为果，<a id="a-8n"></a>更无异法，<a id="a-8o"></a>是故不应因中无果。</p>
  <p id="a8p">内曰：<a id="a-8q"></a>若因果一，<a id="a-8r"></a>无未来(修妒路)。</p>
  <p id="a8s">如泥团现在，<a id="a-8t"></a>瓶为未来；<a id="a-8u"></a>若因果一，<a id="a-8v"></a>则无未来，<a id="a-8w"></a>无未来故亦无现在时，<a id="a-8x"></a>无现在故亦无过去，<a id="a-8y"></a>如是三世乱。</p>
  <p id="a8z">外曰：<a id="a-90"></a>名等失生故(修妒路)。</p>
  <p id="a91">更无新法而故法不失，<a id="a-92"></a>但名随时异。<a id="a-93"></a>如一泥团为瓶，<a id="a-94"></a>瓶破为盆，<a id="a-95"></a>盆破还为泥，<a id="a-96"></a>如是都无去来，<a id="a-97"></a>瓶盆安在，<a id="a-98"></a>但随时得名，<a id="a-99"></a>其实无异。</p>
  <p id="a9A">内曰：<a id="a-9B"></a>若尔因无果(修妒路)。</p>
  <p id="a9C">若名失名生者，<a id="a-9D"></a>此名先无后有，<a id="a-9E"></a>故因中无果。<a id="a-9F"></a>若名先有泥即是瓶，<a id="a-9G"></a>是故知非先有果。</p>
  <p id="a9H">外曰：<a id="a-9I"></a>不定故(修妒路)。</p>
  <p id="a9J">泥团中不定出一器，<a id="a-9K"></a>是故泥中不定有名。</p>
  <p id="a9L">内曰：<a id="a-9M"></a>若泥不定，<a id="a-9N"></a>果亦不定(修妒路)。</p>
  <p id="a9O">若泥团中瓶不定，<a id="a-9P"></a>汝言因中先有果亦不定。</p>
  <p id="a9Q">外曰：<a id="a-9R"></a>微形有故(修妒路)。</p>
  <p id="a9S">泥团中瓶形微故难知，<a id="a-9T"></a>陶师力故是时明了。<a id="a-9U"></a>泥中瓶虽不可知，<a id="a-9V"></a>当知泥中必有微形。<a id="a-9W"></a>有二种不可知，<a id="a-9X"></a>或无故不知，<a id="a-9Y"></a>或有以因缘故不知。<a id="a-9Z"></a>因缘有八。<a id="a-9a"></a>何等八？<a id="a-9b"></a>远故不知，<a id="a-9c"></a>如远国土；<a id="a-9d"></a>近故不知，<a id="a-9e"></a>如眼睫；<a id="a-9f"></a>根坏故不知，<a id="a-9g"></a>如聋盲；<a id="a-9h"></a>心不住故不知，<a id="a-9i"></a>如人意乱；<a id="a-9j"></a>细故不知，<a id="a-9k"></a>如微尘；<a id="a-9l"></a>障故不知，<a id="a-9m"></a>如壁外事；<a id="a-9n"></a>胜故不知，<a id="a-9o"></a>如大水少盐；<a id="a-9p"></a>相似故不知，<a id="a-9q"></a>如一粒米投大聚米中。<a id="a-9r"></a>如是泥团中瓶，<a id="a-9s"></a>眼虽不见，<a id="a-9t"></a>要不从蒲出，<a id="a-9u"></a>是故微瓶定在泥中。</p>
  <p id="a9v">内曰：<a id="a-9w"></a>若先有微形，<a id="a-9x"></a>因无果(修妒路)。</p>
  <p id="a9y">若瓶未生时泥中有微形，<a id="a-9z"></a>后粗时可知者，<a id="a-A0"></a>是则因中无果。<a id="a-A1"></a>何以故？<a id="a-A2"></a>本无粗相，<a id="a-A3"></a>后乃生故，<a id="a-A4"></a>是以因中无果。</p>
  <p id="aA5">外曰：<a id="a-A6"></a>因中应有果，<a id="a-A7"></a>各取因故(修妒路)。</p>
  <p id="aA8">因中应先有果。<a id="a-A9"></a>何以故？<a id="a-AA"></a>作瓶取泥不取蒲，<a id="a-AB"></a>若因中无果者，<a id="a-AC"></a>亦可取蒲。<a id="a-AD"></a>而人定知泥能生瓶，<a id="a-AE"></a>埏埴成器，<a id="a-AF"></a>堪受烧故，<a id="a-AG"></a>是以因中有果。</p>
  <p id="aAH">内曰：<a id="a-AI"></a>若当有有，<a id="a-AJ"></a>若当无无(修妒路)。</p>
  <p id="aAK">汝言。<a id="a-AL"></a>泥中当出瓶故，<a id="a-AM"></a>因中先有果，<a id="a-AN"></a>今瓶破故应当无果，<a id="a-AO"></a>是以因中无果。</p>
  <p id="aAP">外曰：<a id="a-AQ"></a>生住坏次第有故无过(修妒路)。</p>
  <p id="aAR">瓶中虽有破相，<a id="a-AS"></a>要先生、<a id="a-AT"></a>次住、<a id="a-AU"></a>后破。<a id="a-AV"></a>何以故？<a id="a-AW"></a>未生无破故。</p>
  <p id="aAX">内曰：<a id="a-AY"></a>若先生非后无果同(修妒路)。</p>
  <p id="aAZ">若泥中有瓶生便坏者，<a id="a-Aa"></a>何故要先生后坏，<a id="a-Ab"></a>不先坏后生？<a id="a-Ac"></a>汝言未生故无破，<a id="a-Ad"></a>如是瓶未生时无住无坏，<a id="a-Ae"></a>此二先无后有，<a id="a-Af"></a>故因中无果。</p>
  <p id="aAg">外曰：<a id="a-Ah"></a>汝破有果故有断过(修妒路)。</p>
  <p id="aAi">若因中有果为非者，<a id="a-Aj"></a>应因中无果。<a id="a-Ak"></a>若因中无果，<a id="a-Al"></a>则堕断灭。</p>
  <p id="aAm">内曰：<a id="a-An"></a>续故不断，<a id="a-Ao"></a>坏故不常(修妒路)。</p>
  <p id="aAp">汝不知耶？<a id="a-Aq"></a>从谷子芽等相续故不断，<a id="a-Ar"></a>谷子等因坏故不常，<a id="a-As"></a>如是诸佛说十二分因缘生法离因中有果无果，<a id="a-At"></a>故不著断常，<a id="a-Au"></a>行中道入涅槃。</p>
  <p data-pb></p>
  <h2 id="aAv">破因中无果品第八</h2>
  <p id="aAw">外曰：<a id="a-Ax"></a>生有故一当成(修妒路)。</p>
  <p id="aAy">汝言因缘故诸法生，<a id="a-Az"></a>是生若因中先有，<a id="a-B0"></a>若因中先无，<a id="a-B1"></a>此生有故，<a id="a-B2"></a>必当有一。</p>
  <p id="aB3">内曰：<a id="a-B4"></a>生无生不生(修妒路)。</p>
  <p id="aB5">若有生，<a id="a-B6"></a>因中先有，<a id="a-B7"></a>因中先无，<a id="a-B8"></a>如是思惟不可得，<a id="a-B9"></a>何况无生！<a id="a-BA"></a>汝若有瓶生，<a id="a-BB"></a>为瓶初瓶时有耶？<a id="a-BC"></a>为泥团后非瓶时有耶？<a id="a-BD"></a>若瓶初瓶时有瓶生者，<a id="a-BE"></a>是事不然。<a id="a-BF"></a>何以故？<a id="a-BG"></a>瓶已有故。<a id="a-BH"></a>是初、<a id="a-BI"></a>中、<a id="a-BJ"></a>后共相因待，<a id="a-BK"></a>若无中、<a id="a-BL"></a>后则无初，<a id="a-BM"></a>若有瓶初必有中、<a id="a-BN"></a>后，<a id="a-BO"></a>是故瓶已先有，<a id="a-BP"></a>生复何用？<a id="a-BQ"></a>若泥团后非瓶时瓶生者，<a id="a-BR"></a>是亦不然。<a id="a-BS"></a>何以故？<a id="a-BT"></a>未有故。<a id="a-BU"></a>若瓶无初、<a id="a-BV"></a>中、<a id="a-BW"></a>后，<a id="a-BX"></a>是则无瓶。<a id="a-BY"></a>若无瓶，<a id="a-BZ"></a>云何有瓶生？<a id="a-Ba"></a>复次，<a id="a-Bb"></a>若有瓶生，<a id="a-Bc"></a>若泥团后瓶时应有，<a id="a-Bd"></a>若瓶初泥团时应有，<a id="a-Be"></a>泥团后瓶时无瓶生。<a id="a-Bf"></a>何以故？<a id="a-Bg"></a>已有故。<a id="a-Bh"></a>亦非瓶初泥团时有瓶生。<a id="a-Bi"></a>何以故？<a id="a-Bj"></a>未有故。</p>
  <p id="aBk">外曰：<a id="a-Bl"></a>生时生故无咎(修妒路)。</p>
  <p id="aBm">我不言若已生、<a id="a-Bn"></a>若未生有瓶生，<a id="a-Bo"></a>第三法生时是生。</p>
  <p id="aBp">内曰：<a id="a-Bq"></a>生时亦如是(修妒路)。</p>
  <p id="aBr">生时如先说，<a id="a-Bs"></a>若生是则生已，<a id="a-Bt"></a>若未生云何有生？<a id="a-Bu"></a>生时名半生半未生，<a id="a-Bv"></a>二过，<a id="a-Bw"></a>亦如前破，<a id="a-Bx"></a>是故无生。</p>
  <p id="aBy">外曰：<a id="a-Bz"></a>生成一义故(修妒路)。</p>
  <p id="aC0">我不言瓶生已有生，<a id="a-C1"></a>亦不言未生有生。<a id="a-C2"></a>今瓶现成，<a id="a-C3"></a>是即瓶生。</p>
  <p id="aC4">内曰：<a id="a-C5"></a>若尔生后(修妒路)。</p>
  <p id="aC6">成名生已，<a id="a-C7"></a>若无生无初无中，<a id="a-C8"></a>若无初亦无中无成，<a id="a-C9"></a>是故不应以成为生，<a id="a-CA"></a>生在后故。</p>
  <p id="aCB">外曰：<a id="a-CC"></a>初中后次第生故无咎(修妒路)。</p>
  <p id="aCD">泥团次第生瓶底腹咽口等，<a id="a-CE"></a>初中后次第生。<a id="a-CF"></a>非泥团次有成瓶，<a id="a-CG"></a>是故非泥团时有瓶生，<a id="a-CH"></a>亦非瓶时有瓶生，<a id="a-CI"></a>亦非无瓶生。</p>
  <p id="aCJ">内曰：<a id="a-CK"></a>初中后非次第生(修妒路)。</p>
  <p id="aCL">初名无前有后，<a id="a-CM"></a>中名有前后，<a id="a-CN"></a>后名有前无后，<a id="a-CO"></a>如是初、<a id="a-CP"></a>中、<a id="a-CQ"></a>后共相因待，<a id="a-CR"></a>若离云何有？<a id="a-CS"></a>是故初、<a id="a-CT"></a>中、<a id="a-CU"></a>后不应次第生，</p>
  <p id="aCV">一时生亦不然(修妒路)。</p>
  <p id="aCW">若一时生，<a id="a-CX"></a>不应言是初、<a id="a-CY"></a>是中、<a id="a-CZ"></a>是后，<a id="a-Ca"></a>亦不相因待，<a id="a-Cb"></a>是故不然。</p>
  <p id="aCc">外曰：<a id="a-Cd"></a>如生、<a id="a-Ce"></a>住、<a id="a-Cf"></a>坏(修妒路)。</p>
  <p id="aCg">如有为相，<a id="a-Ch"></a>生、<a id="a-Ci"></a>住、<a id="a-Cj"></a>坏次第有，<a id="a-Ck"></a>初、<a id="a-Cl"></a>中、<a id="a-Cm"></a>后亦如是。</p>
  <p id="aCn">内曰：<a id="a-Co"></a>生、<a id="a-Cp"></a>住、<a id="a-Cq"></a>坏亦如是(修妒路)。</p>
  <p id="aCr">若次第有，<a id="a-Cs"></a>若一时有，<a id="a-Ct"></a>是二不然。<a id="a-Cu"></a>何以故？<a id="a-Cv"></a>无住则无生。<a id="a-Cw"></a>若无住有生者，<a id="a-Cx"></a>亦应无生有住，<a id="a-Cy"></a>坏亦如是。<a id="a-Cz"></a>若一时不应分别是生、<a id="a-D0"></a>是住、<a id="a-D1"></a>是坏。</p>
  <p id="aD2">复次，<a id="a-D3"></a>一切处有一切(修妒路)。</p>
  <p id="aD4">一切处名三有为相。<a id="a-D5"></a>若生、<a id="a-D6"></a>住、<a id="a-D7"></a>坏亦有为相者，<a id="a-D8"></a>今生中应有三相，<a id="a-D9"></a>是有为法故。<a id="a-DA"></a>一一中复有三相，<a id="a-DB"></a>然则无穷，<a id="a-DC"></a>住、<a id="a-DD"></a>坏亦如是。<a id="a-DE"></a>若生、<a id="a-DF"></a>住、<a id="a-DG"></a>坏中更无三相，<a id="a-DH"></a>今生、<a id="a-DI"></a>住、<a id="a-DJ"></a>坏不名有为相。<a id="a-DK"></a>若汝谓生生共生如父子，<a id="a-DL"></a>是事不然。<a id="a-DM"></a>如是生生若因中先有相待，<a id="a-DN"></a>若因中先无相待，<a id="a-DO"></a>若因中先少有少无相待，<a id="a-DP"></a>是三种破情中已说。<a id="a-DQ"></a>复次，<a id="a-DR"></a>如父先有然后生子，<a id="a-DS"></a>是父更有父，<a id="a-DT"></a>是故此喻非也。</p>
  <p id="aDU">外曰：<a id="a-DV"></a>定有生，<a id="a-DW"></a>可生法有故(修妒路)。</p>
  <p id="aDX">若有生有可生，<a id="a-DY"></a>若无生则无可生，<a id="a-DZ"></a>今瓶等可生法现有故必有生。</p>
  <p id="aDa">内曰：<a id="a-Db"></a>若有生无可生(修妒路)。</p>
  <p id="aDc">若瓶有生，<a id="a-Dd"></a>瓶则已生，<a id="a-De"></a>不名可生。<a id="a-Df"></a>何以故？<a id="a-Dg"></a>若无瓶亦无瓶生，<a id="a-Dh"></a>是故若有生则无可生，<a id="a-Di"></a>何况无生！</p>
  <p id="aDj">复次，<a id="a-Dk"></a>自他共亦如是(修妒路)。</p>
  <p id="aDl">若生可生是二，<a id="a-Dm"></a>若自生、<a id="a-Dn"></a>若他生、<a id="a-Do"></a>若共生，<a id="a-Dp"></a>破吉中已说。</p>
  <p id="aDq">外曰：<a id="a-Dr"></a>定有生可生，<a id="a-Ds"></a>共成故(修妒路)。</p>
  <p id="aDt">非先有生后有可生，<a id="a-Du"></a>一时共成。</p>
  <p id="aDv">内曰：<a id="a-Dw"></a>生可生不能生(修妒路)。</p>
  <p id="aDx">若可生能成生者，<a id="a-Dy"></a>则生是可生，<a id="a-Dz"></a>不名能生。<a id="a-E0"></a>若无生何有可生？<a id="a-E1"></a>是故二事皆无。</p>
  <p id="aE2">复次，<a id="a-E3"></a>有无相待不然(修妒路)。</p>
  <p id="aE4">今可生未有故，<a id="a-E5"></a>无生则是有，<a id="a-E6"></a>有无何得相待？<a id="a-E7"></a>是故皆无。</p>
  <p id="aE8">外曰：<a id="a-E9"></a>生可生相待故诸法成(修妒路)。</p>
  <p id="aEA">非但生可生相待成，<a id="a-EB"></a>是二相待故，<a id="a-EC"></a>瓶等诸物成。</p>
  <p id="aED">内曰：<a id="a-EE"></a>若从二生，<a id="a-EF"></a>何以无三(修妒路)？</p>
  <p id="aEG">汝言生可生相待故诸法成，<a id="a-EH"></a>若从二生果者，<a id="a-EI"></a>何不有第三，<a id="a-EJ"></a>如父母生子？<a id="a-EK"></a>今离生可生，<a id="a-EL"></a>更无有瓶等第三法，<a id="a-EM"></a>是故不然。</p>
  <p id="aEN">外曰：<a id="a-EO"></a>应有生，<a id="a-EP"></a>因坏故(修妒路)。</p>
  <p id="aEQ">若果不生因不应坏，<a id="a-ER"></a>今见瓶因坏，<a id="a-ES"></a>故应有生。</p>
  <p id="aET">内曰：<a id="a-EU"></a>因坏故，<a id="a-EV"></a>生亦灭(修妒路)。</p>
  <p id="aEW">若果生者，<a id="a-EX"></a>是果为因坏时有耶？<a id="a-EY"></a>为坏后有耶？<a id="a-EZ"></a>若因坏时有者，<a id="a-Ea"></a>与坏不异，<a id="a-Eb"></a>故生亦灭。<a id="a-Ec"></a>若坏后有者，<a id="a-Ed"></a>因已坏故无因，<a id="a-Ee"></a>无因故果不应生。</p>
  <p id="aEf">复次，<a id="a-Eg"></a>因中果定故(修妒路)。</p>
  <p id="aEh">若因中先有果先无果，<a id="a-Ei"></a>二俱无生。<a id="a-Ej"></a>何以故？<a id="a-Ek"></a>若因中无果者，<a id="a-El"></a>何以但泥中有瓶，<a id="a-Em"></a>缕中有布？<a id="a-En"></a>若其俱无，<a id="a-Eo"></a>泥应有布，<a id="a-Ep"></a>缕应有瓶。<a id="a-Eq"></a>若因中先有果者，<a id="a-Er"></a>是因中是果生，<a id="a-Es"></a>是事不然。<a id="a-Et"></a>何以故？<a id="a-Eu"></a>是因即是果，<a id="a-Ev"></a>汝法因果不异故。<a id="a-Ew"></a>是故因中若先有果，<a id="a-Ex"></a>若先无果，<a id="a-Ey"></a>是皆不生。</p>
  <p id="aEz">复次，<a id="a-F0"></a>因果多故(修妒路)。</p>
  <p id="aF1">若因中先有果者，<a id="a-F2"></a>则乳中有酪酥等，<a id="a-F3"></a>亦酥中有酪乳等。<a id="a-F4"></a>若乳中有酪酥等，<a id="a-F5"></a>则一因中多果。<a id="a-F6"></a>若酥中有酪乳等，<a id="a-F7"></a>则一果中多因。<a id="a-F8"></a>如是先后因果一时俱有过，<a id="a-F9"></a>若因中无果亦如是过，<a id="a-FA"></a>是故因中有果无果是皆无生。</p>
  <p id="aFB">外曰：<a id="a-FC"></a>因果不破故，<a id="a-FD"></a>生可生成(修妒路)。</p>
  <p id="aFE">汝言因中多果，<a id="a-FF"></a>果中多因为过，<a id="a-FG"></a>不言无因果，<a id="a-FH"></a>是故生可生成。</p>
  <p id="aFI">内曰：<a id="a-FJ"></a>物物、<a id="a-FK"></a>非物非物互不生(修妒路)。</p>
  <p id="aFL">物不生物，<a id="a-FM"></a>非物不生非物；<a id="a-FN"></a>物不生非物，<a id="a-FO"></a>非物不生物。<a id="a-FP"></a>若物生物，<a id="a-FQ"></a>如母生子者，<a id="a-FR"></a>是则不然。<a id="a-FS"></a>何以故？<a id="a-FT"></a>母实不生子，<a id="a-FU"></a>子先有从母出故。<a id="a-FV"></a>若谓从母血分生，<a id="a-FW"></a>以为物生物者，<a id="a-FX"></a>是亦不然。<a id="a-FY"></a>何以故？<a id="a-FZ"></a>离血分等母不可得故。<a id="a-Fa"></a>若谓如变生以为物生物者，<a id="a-Fb"></a>是亦不然。<a id="a-Fc"></a>何以故？<a id="a-Fd"></a>壮即变为老，<a id="a-Fe"></a>非壮生老故。<a id="a-Ff"></a>若谓如镜中像以为物生物者，<a id="a-Fg"></a>是亦不然。<a id="a-Fh"></a>何以故？<a id="a-Fi"></a>镜中像无所从来故。<a id="a-Fj"></a>复次，<a id="a-Fk"></a>如镜中像与面相似，<a id="a-Fl"></a>余果亦应与因相似而不然，<a id="a-Fm"></a>是故物不生物。<a id="a-Fn"></a>非物不生非物者，<a id="a-Fo"></a>如兔角不生兔角。<a id="a-Fp"></a>物不生非物者，<a id="a-Fq"></a>如石女不生子。<a id="a-Fr"></a>非物不生物者，<a id="a-Fs"></a>如龟毛不生蒲。<a id="a-Ft"></a>是故无有生法。</p>
  <p id="aFu">复次，<a id="a-Fv"></a>若物生物者，<a id="a-Fw"></a>是应二种法生，<a id="a-Fx"></a>若因中有果，<a id="a-Fy"></a>若因中无果，<a id="a-Fz"></a>则不然。<a id="a-G0"></a>何以故？<a id="a-G1"></a>若因中先无果者，<a id="a-G2"></a>因不应生果，<a id="a-G3"></a>因边异果不可得故。<a id="a-G4"></a>若因中先有果，<a id="a-G5"></a>云何生灭？<a id="a-G6"></a>不异故(修妒路)。</p>
  <p id="aG7">若瓶与泥团不异者，<a id="a-G8"></a>瓶生时泥团不应灭，<a id="a-G9"></a>泥团亦不应为瓶因。<a id="a-GA"></a>若泥团与瓶不异者，<a id="a-GB"></a>瓶不应生瓶，<a id="a-GC"></a>亦不应为泥团果。<a id="a-GD"></a>是故若因中有果，<a id="a-GE"></a>若因中无果，<a id="a-GF"></a>物不生物。</p>
  <p data-pb></p>
  <h2 id="aGG">破常品第九</h2>
  <p id="aGH">外曰：<a id="a-GI"></a>应有诸法，<a id="a-GJ"></a>无因法不破故(修妒路)。</p>
  <p id="aGK">汝虽破有因法，<a id="a-GL"></a>不破无因常法，<a id="a-GM"></a>如虚空、<a id="a-GN"></a>时、<a id="a-GO"></a>方、<a id="a-GP"></a>微尘、<a id="a-GQ"></a>涅槃是无因法不破，<a id="a-GR"></a>故应有诸法。</p>
  <p id="aGS">内曰：<a id="a-GT"></a>若强以为常，<a id="a-GU"></a>无常同(修妒路)。</p>
  <p id="aGV">汝有因故说常耶？<a id="a-GW"></a>无因故说常耶？<a id="a-GX"></a>若常法有因，<a id="a-GY"></a>有因则无常。<a id="a-GZ"></a>若无因说常者，<a id="a-Ga"></a>亦可说无常。</p>
  <p id="aGb">外曰：<a id="a-Gc"></a>了因故无过(修妒路)。</p>
  <p id="aGd">有二种因：<a id="a-Ge"></a>一、<a id="a-Gf"></a>作因，<a id="a-Gg"></a>二、<a id="a-Gh"></a>了因。<a id="a-Gi"></a>若以作因，<a id="a-Gj"></a>是则无常。<a id="a-Gk"></a>我虚空等常法，<a id="a-Gl"></a>以了因故说常。<a id="a-Gm"></a>非无因故说常，<a id="a-Gn"></a>亦非有因故无常，<a id="a-Go"></a>是故非强为常。</p>
  <p id="aGp">内曰：<a id="a-Gq"></a>是因不然(修妒路)。</p>
  <p id="aGr">汝虽说常法有因，<a id="a-Gs"></a>是因不然，<a id="a-Gt"></a>神先已破，<a id="a-Gu"></a>余常法后当破。</p>
  <p id="aGv">外曰：<a id="a-Gw"></a>应有常法，<a id="a-Gx"></a>作法无常故，<a id="a-Gy"></a>不作法是常(修妒路)。</p>
  <p id="aGz">眼见瓶等诸物无常，<a id="a-H0"></a>若异此法应是常。</p>
  <p id="aH1">内曰：<a id="a-H2"></a>无亦共有(修妒路)。</p>
  <p id="aH3">汝以作法相违故名不作法，<a id="a-H4"></a>今见作法中有相故应无不作法。<a id="a-H5"></a>复次，<a id="a-H6"></a>汝以作法相违故不作法为常者，<a id="a-H7"></a>今与作法不相违故是应无常。<a id="a-H8"></a>所以者何？<a id="a-H9"></a>不作法不作法同无触故，<a id="a-HA"></a>不作法应无常。<a id="a-HB"></a>如是遍常不遍常悉已总破，<a id="a-HC"></a>今当别破。</p>
  <p id="aHD">外曰：<a id="a-HE"></a>定有虚空法，<a id="a-HF"></a>常亦遍，<a id="a-HG"></a>亦无分，<a id="a-HH"></a>一切处，<a id="a-HI"></a>一切时信有故(修妒路)。</p>
  <p id="aHJ">世人信一切处有虚空是故遍，<a id="a-HK"></a>信过去、<a id="a-HL"></a>未来、<a id="a-HM"></a>现在一切时有虚空是故常。</p>
  <p id="aHN">内曰：<a id="a-HO"></a>分中分合故分不异(修妒路)。</p>
  <p id="aHP">若瓶中向中虚空，<a id="a-HQ"></a>是中虚空为都有耶？<a id="a-HR"></a>为分有耶？<a id="a-HS"></a>若都有者则不遍，<a id="a-HT"></a>若是为遍，<a id="a-HU"></a>瓶亦应遍。<a id="a-HV"></a>若分有者，<a id="a-HW"></a>虚空但是分，<a id="a-HX"></a>无有有分名为虚空，<a id="a-HY"></a>是故应虚空非遍，<a id="a-HZ"></a>亦非常。</p>
  <p id="aHa">外曰：<a id="a-Hb"></a>定有虚空，<a id="a-Hc"></a>遍相亦常，<a id="a-Hd"></a>有作故(修妒路)。</p>
  <p id="aHe">若无虚空者则无举无下，<a id="a-Hf"></a>无去来等。<a id="a-Hg"></a>所以者何？<a id="a-Hh"></a>无容受处故。<a id="a-Hi"></a>今实有所作，<a id="a-Hj"></a>是以有虚空，<a id="a-Hk"></a>亦遍亦常。</p>
  <p id="aHl">内曰：<a id="a-Hm"></a>不然。<a id="a-Hn"></a>虚空处虚空(修妒路)。</p>
  <p id="aHo">若有虚空法应有住处，<a id="a-Hp"></a>若无住处是则无法。<a id="a-Hq"></a>若虚空孔穴中住者，<a id="a-Hr"></a>是则虚空住处空中，<a id="a-Hs"></a>有容受处故，<a id="a-Ht"></a>而不然，<a id="a-Hu"></a>是以虚空不住孔穴中。</p>
  <p id="aHv">亦不实中住。<a id="a-Hw"></a>何以故？<a id="a-Hx"></a>实无空故(修妒路)。</p>
  <p id="aHy">是实不名空，<a id="a-Hz"></a>若无空则无住处，<a id="a-I0"></a>以无容受处故。<a id="a-I1"></a>复次，<a id="a-I2"></a>汝言作处是虚空者，<a id="a-I3"></a>实中无作处故则无虚空，<a id="a-I4"></a>是故虚空亦非遍亦非常。<a id="a-I5"></a>复次，<a id="a-I6"></a>无相故无虚空。<a id="a-I7"></a>诸法各各有相，<a id="a-I8"></a>以有相故知有法，<a id="a-I9"></a>如地坚相、<a id="a-IA"></a>水湿相、<a id="a-IB"></a>火热相、<a id="a-IC"></a>风动相、<a id="a-ID"></a>识知相，<a id="a-IE"></a>而虚空无相，<a id="a-IF"></a>是故无。</p>
  <p id="aIG">外曰：<a id="a-IH"></a>虚空有相，<a id="a-II"></a>汝不知故无，<a id="a-IJ"></a>无色是虚空相。</p>
  <p id="aIK">内曰：<a id="a-IL"></a>不然。<a id="a-IM"></a>无色名破色，<a id="a-IN"></a>非更有法，<a id="a-IO"></a>犹如断树，<a id="a-IP"></a>更无有法，<a id="a-IQ"></a>是故无有虚空相。<a id="a-IR"></a>复次，<a id="a-IS"></a>虚空无相。<a id="a-IT"></a>何以故？<a id="a-IU"></a>汝说无色是虚空相者，<a id="a-IV"></a>若色未生是时无虚空相。<a id="a-IW"></a>复次，<a id="a-IX"></a>色是无常法，<a id="a-IY"></a>虚空是有常法。<a id="a-IZ"></a>若色未有时应先有虚空法，<a id="a-Ia"></a>若未有色无所灭，<a id="a-Ib"></a>虚空则无相，<a id="a-Ic"></a>若无相则无法，<a id="a-Id"></a>是故非无色是虚空相，<a id="a-Ie"></a>但有名而无实。<a id="a-If"></a>诸遍常亦如是总破。</p>
  <p id="aIg">外曰：<a id="a-Ih"></a>有时法常，<a id="a-Ii"></a>相有故(修妒路)。</p>
  <p id="aIj">有法虽不可现见，<a id="a-Ik"></a>以共相比知故信有。<a id="a-Il"></a>如是时虽微细不可见，<a id="a-Im"></a>以节气、<a id="a-In"></a>花实等故知有时，<a id="a-Io"></a>此则见果知因。<a id="a-Ip"></a>复次，<a id="a-Iq"></a>以一时不一时久近等相故可知有时，<a id="a-Ir"></a>无不有时是故常。</p>
  <p id="aIs">内曰：<a id="a-It"></a>过去未来中无，<a id="a-Iu"></a>是故无未来(修妒路)。</p>
  <p id="aIv">如泥团时现在，<a id="a-Iw"></a>土时过去，<a id="a-Ix"></a>瓶时未来，<a id="a-Iy"></a>此则时相常故，<a id="a-Iz"></a>过去时不作未来时。<a id="a-J0"></a>汝经言：<a id="a-J1"></a>时是一法，<a id="a-J2"></a>是故过去时终不作未来时，<a id="a-J3"></a>亦不作现在时。<a id="a-J4"></a>若过去作未来者则有杂过。<a id="a-J5"></a>又过去中无未来时，<a id="a-J6"></a>是故无未来。<a id="a-J7"></a>现在亦如是破。</p>
  <p id="aJ8">外曰：<a id="a-J9"></a>受过去故有时(修妒路)。</p>
  <p id="aJA">汝受过去时故，<a id="a-JB"></a>必有未来时，<a id="a-JC"></a>是故实有时法。</p>
  <p id="aJD">内曰：<a id="a-JE"></a>非未来相，<a id="a-JF"></a>过去(修妒路)。</p>
  <p id="aJG">汝不闻我先说，<a id="a-JH"></a>过去土不作未来瓶。<a id="a-JI"></a>若堕未来相中是为未来相，<a id="a-JJ"></a>云何名过去？<a id="a-JK"></a>是故无过去。</p>
  <p id="aJL">外曰：<a id="a-JM"></a>应有时，<a id="a-JN"></a>自相别故(修妒路)。</p>
  <p id="aJO">若现在有现在相，<a id="a-JP"></a>若过去有过去相，<a id="a-JQ"></a>若未来有未来相，<a id="a-JR"></a>是故有时。</p>
  <p id="aJS">内曰：<a id="a-JT"></a>若尔，<a id="a-JU"></a>一切现在(修妒路)。</p>
  <p id="aJV">若三时自相有者，<a id="a-JW"></a>今尽应现在。<a id="a-JX"></a>若未来是为无，<a id="a-JY"></a>若有不名未来，<a id="a-JZ"></a>应名已来，<a id="a-Ja"></a>是故此义不然。</p>
  <p id="aJb">外曰：<a id="a-Jc"></a>过去、<a id="a-Jd"></a>未来行自相故无咎(修妒路)。</p>
  <p id="aJe">过去时、<a id="a-Jf"></a>未来时不行现在相，<a id="a-Jg"></a>过去时行过去相，<a id="a-Jh"></a>未来时行未来相，<a id="a-Ji"></a>是名行自相故无过。</p>
  <p id="aJj">内曰：<a id="a-Jk"></a>过去非过去(修妒路)。</p>
  <p id="aJl">若过去过去者，<a id="a-Jm"></a>不名为过去。<a id="a-Jn"></a>何以故？<a id="a-Jo"></a>离自相故，<a id="a-Jp"></a>如火舍热，<a id="a-Jq"></a>不名为火，<a id="a-Jr"></a>离自相故。<a id="a-Js"></a>若过去不过去者，<a id="a-Jt"></a>今不应说过去时行过去相。<a id="a-Ju"></a>未来亦如是破。<a id="a-Jv"></a>是故时法无实，<a id="a-Jw"></a>但有言说。</p>
  <p id="aJx">外曰：<a id="a-Jy"></a>实有方常，<a id="a-Jz"></a>相有故(修妒路)。</p>
  <p id="aK0">日合处是方相，<a id="a-K1"></a>如我经说：<a id="a-K2"></a>若过去、<a id="a-K3"></a>若未来、<a id="a-K4"></a>若现在，<a id="a-K5"></a>日初合处，<a id="a-K6"></a>是名东方。<a id="a-K7"></a>如是余方，<a id="a-K8"></a>随日为名。</p>
  <p id="aK9">内曰：<a id="a-KA"></a>不然。<a id="a-KB"></a>东方无初故(修妒路)。</p>
  <p id="aKC">日行四天下，<a id="a-KD"></a>绕须弥山。<a id="a-KE"></a>郁单越日中，<a id="a-KF"></a>弗于逮日出，<a id="a-KG"></a>弗于逮人以为东方。<a id="a-KH"></a>弗于逮日中，<a id="a-KI"></a>阎浮提日出，<a id="a-KJ"></a>阎浮提人以为东方。<a id="a-KK"></a>阎浮提日中，<a id="a-KL"></a>拘耶尼日出，<a id="a-KM"></a>拘耶尼人以为东方。<a id="a-KN"></a>拘耶尼日中，<a id="a-KO"></a>郁单越日出，<a id="a-KP"></a>郁单越人以为东方。<a id="a-KQ"></a>如是悉是东方、<a id="a-KR"></a>南方、<a id="a-KS"></a>西方、<a id="a-KT"></a>北方。<a id="a-KU"></a>复次，<a id="a-KV"></a>日不合处，<a id="a-KW"></a>是中无方，<a id="a-KX"></a>以无相故。<a id="a-KY"></a>复次，<a id="a-KZ"></a>不定故，<a id="a-Ka"></a>此以为东方，<a id="a-Kb"></a>彼以为西方，<a id="a-Kc"></a>是故无实方。</p>
  <p id="aKd">外曰：<a id="a-Ke"></a>不然。<a id="a-Kf"></a>是方相一天下说故(修妒路)。</p>
  <p id="aKg">是方相因一天下说，<a id="a-Kh"></a>非为都说，<a id="a-Ki"></a>是故东方非无初过。</p>
  <p id="aKj">内曰：<a id="a-Kk"></a>若尔有边(修妒路)。</p>
  <p id="aKl">若日先合处是名东方者，<a id="a-Km"></a>则诸方有边，<a id="a-Kn"></a>有边故有分，<a id="a-Ko"></a>有分故无常。<a id="a-Kp"></a>是故言说有方，<a id="a-Kq"></a>实为无方。</p>
  <p id="aKr">外曰：<a id="a-Ks"></a>虽无遍常，<a id="a-Kt"></a>有不遍常，<a id="a-Ku"></a>微尘是，<a id="a-Kv"></a>果相有故(修妒路)。</p>
  <p id="aKw">世人或见果知有因，<a id="a-Kx"></a>或见因知有果。<a id="a-Ky"></a>如见芽等知有种子，<a id="a-Kz"></a>世界法见诸生物先细后粗故。<a id="a-L0"></a>可知二微尘为初果，<a id="a-L1"></a>以一微尘为因。<a id="a-L2"></a>是故有微尘，<a id="a-L3"></a>圆而常，<a id="a-L4"></a>以无因故。</p>
  <p id="aL5">内曰：<a id="a-L6"></a>二微尘非一切身合，<a id="a-L7"></a>果不圆故(修妒路)。</p>
  <p id="aL8">诸微尘果生时，<a id="a-L9"></a>非一切身合。<a id="a-LA"></a>何以故？<a id="a-LB"></a>二微尘等果，<a id="a-LC"></a>眼见不圆故。<a id="a-LD"></a>若微尘身一切合者，<a id="a-LE"></a>二微尘等果亦应圆。</p>
  <p id="aLF">复次，<a id="a-LG"></a>若身一切合，<a id="a-LH"></a>二亦同坏。</p>
  <p id="aLI">若尘重合则果高，<a id="a-LJ"></a>若多合则果大。<a id="a-LK"></a>以一分合故微尘有分，<a id="a-LL"></a>有分故无常。</p>
  <p id="aLM">复次，<a id="a-LN"></a>微尘无常，<a id="a-LO"></a>以虚空别故(修妒路)。</p>
  <p id="aLP">若有微尘，<a id="a-LQ"></a>应当与虚空别，<a id="a-LR"></a>是故微尘有分，<a id="a-LS"></a>有分故无常。</p>
  <p id="aLT">复次，<a id="a-LU"></a>以色等别故(修妒路)。</p>
  <p id="aLV">若微尘是有，<a id="a-LW"></a>应有色味等分，<a id="a-LX"></a>是故微尘有分，<a id="a-LY"></a>有分故无常。<a id="a-LZ"></a>复次，<a id="a-La"></a>有形法有相故，<a id="a-Lb"></a>若微尘有形，<a id="a-Lc"></a>应有长短方圆等，<a id="a-Ld"></a>是故微尘有分，<a id="a-Le"></a>有分故无常，<a id="a-Lf"></a>无常故无微尘。</p>
  <p id="aLg">外曰：<a id="a-Lh"></a>有涅槃法常，<a id="a-Li"></a>无烦恼涅槃不异故(修妒路)。</p>
  <p id="aLj">爱等诸烦恼永尽是名涅槃，<a id="a-Lk"></a>有烦恼者则有生死，<a id="a-Ll"></a>无烦恼故永不复生，<a id="a-Lm"></a>是故涅槃为常。</p>
  <p id="aLn">内曰：<a id="a-Lo"></a>不然。<a id="a-Lp"></a>涅槃作法故(修妒路)。</p>
  <p id="aLq">因修道故无诸烦恼，<a id="a-Lr"></a>若无烦恼是即涅槃者，<a id="a-Ls"></a>涅槃则是作法，<a id="a-Lt"></a>作法故无常。<a id="a-Lu"></a>复次，<a id="a-Lv"></a>若无烦恼是名无所有，<a id="a-Lw"></a>若涅槃与无烦恼不异者则无涅槃。</p>
  <p id="aLx">外曰：<a id="a-Ly"></a>作因故(修妒路)。</p>
  <p id="aLz">涅槃为无烦恼作因。</p>
  <p id="aM0">内曰：<a id="a-M1"></a>不然。<a id="a-M2"></a>能破非破(修妒路)。</p>
  <p id="aM3">若涅槃能为解脱者，<a id="a-M4"></a>则非解脱。<a id="a-M5"></a>复次，<a id="a-M6"></a>未尽烦恼时，<a id="a-M7"></a>应无涅槃。<a id="a-M8"></a>所以者何？<a id="a-M9"></a>无果故无因。</p>
  <p id="aMA">外曰：<a id="a-MB"></a>无烦恼果(修妒路)。</p>
  <p id="aMC">此涅槃非是无烦恼、<a id="a-MD"></a>亦非无烦恼因，<a id="a-ME"></a>是无烦恼果，<a id="a-MF"></a>是故非无涅槃。</p>
  <p id="aMG">内曰：<a id="a-MH"></a>缚、<a id="a-MI"></a>可缚、<a id="a-MJ"></a>方便，<a id="a-MK"></a>异此无用(修妒路)。</p>
  <p id="aML">缚名烦恼及业，<a id="a-MM"></a>可缚名众生，<a id="a-MN"></a>方便名八圣道。<a id="a-MO"></a>以道解缚故，<a id="a-MP"></a>众生得解脱。<a id="a-MQ"></a>若有涅槃异此三法，<a id="a-MR"></a>则无所用。<a id="a-MS"></a>复次，<a id="a-MT"></a>无烦恼是名无所有，<a id="a-MU"></a>无所有不应为因。</p>
  <p id="aMV">外曰：<a id="a-MW"></a>有涅槃，<a id="a-MX"></a>是若无(修妒路)。</p>
  <p id="aMY">若缚、<a id="a-MZ"></a>可缚、<a id="a-Ma"></a>方便三事无处，<a id="a-Mb"></a>是名涅槃。</p>
  <p id="aMc">内曰：<a id="a-Md"></a>畏处何染(修妒路)？</p>
  <p id="aMe">以无常过患故，<a id="a-Mf"></a>智者于有为法弃捐离欲，<a id="a-Mg"></a>若涅槃无有诸情及所欲事者，<a id="a-Mh"></a>则涅槃于有为法甚大畏处，<a id="a-Mi"></a>汝何故心染？<a id="a-Mj"></a>涅槃名离一切著，<a id="a-Mk"></a>灭一切忆想，<a id="a-Ml"></a>非有非无，<a id="a-Mm"></a>非物非非物；<a id="a-Mn"></a>譬如灯灭，<a id="a-Mo"></a>不可论说。</p>
  <p id="aMp">外曰：<a id="a-Mq"></a>谁得涅槃(修妒路)？</p>
  <p id="aMr">是涅槃何人得？</p>
  <p id="aMs">内曰：<a id="a-Mt"></a>无得涅槃(修妒路)。</p>
  <p id="aMu">我先说如灯灭，<a id="a-Mv"></a>不可言东去、<a id="a-Mw"></a>南西北四维上下去；<a id="a-Mx"></a>涅槃亦如是，<a id="a-My"></a>一切语灭，<a id="a-Mz"></a>无可论说，<a id="a-N0"></a>是无所有，<a id="a-N1"></a>谁当得者？<a id="a-N2"></a>设有涅槃，<a id="a-N3"></a>亦无得者。<a id="a-N4"></a>若神得涅槃，<a id="a-N5"></a>神是常是遍故，<a id="a-N6"></a>不应得涅槃。<a id="a-N7"></a>五阴亦不得涅槃。<a id="a-N8"></a>何以故？<a id="a-N9"></a>五阴无常故，<a id="a-NA"></a>五阴生灭故。<a id="a-NB"></a>如是涅槃当属谁？<a id="a-NC"></a>若言得涅槃，<a id="a-ND"></a>是世界中说。</p>
  <p data-pb></p>
  <h2 id="aNE">破空品第十</h2>
  <p id="aNF">外曰：<a id="a-NG"></a>应有诸法，<a id="a-NH"></a>破有故。<a id="a-NI"></a>若无破，<a id="a-NJ"></a>余法有故(修妒路)。</p>
  <p id="aNK">汝破一切法相，<a id="a-NL"></a>是破若有，<a id="a-NM"></a>不应一切法空，<a id="a-NN"></a>以破有故；<a id="a-NO"></a>是破有故，<a id="a-NP"></a>不名破一切法。<a id="a-NQ"></a>若无破，<a id="a-NR"></a>一切法有。</p>
  <p id="aNS">内曰：<a id="a-NT"></a>破如可破(修妒路)。</p>
  <p id="aNU">汝著破故，<a id="a-NV"></a>以有无法欲破是破。<a id="a-NW"></a>汝不知耶？<a id="a-NX"></a>破成故一切法空无所有，<a id="a-NY"></a>是破若有已堕可破中空无所有；<a id="a-NZ"></a>是破若无，<a id="a-Na"></a>汝何所破？<a id="a-Nb"></a>如说无第二头，<a id="a-Nc"></a>不以破故便有。<a id="a-Nd"></a>如人言无，<a id="a-Ne"></a>不以言无故有，<a id="a-Nf"></a>破可破亦如是。</p>
  <p id="aNg">外曰：<a id="a-Nh"></a>应有诸法，<a id="a-Ni"></a>执此彼故(修妒路)。</p>
  <p id="aNj">汝执异法故说一法过，<a id="a-Nk"></a>执一法故说异法过，<a id="a-Nl"></a>是二执成故，<a id="a-Nm"></a>有一切法。</p>
  <p id="aNn">内曰：<a id="a-No"></a>一非所执，<a id="a-Np"></a>异亦尔(修妒路)。</p>
  <p id="aNq">一、<a id="a-Nr"></a>异不可得，<a id="a-Ns"></a>先已破，<a id="a-Nt"></a>先已破故无所执。<a id="a-Nu"></a>复次，<a id="a-Nv"></a>若有人言，<a id="a-Nw"></a>汝无所执，<a id="a-Nx"></a>我执一、<a id="a-Ny"></a>异法，<a id="a-Nz"></a>若有此问，<a id="a-O0"></a>应如是破。</p>
  <p id="aO1">外曰：<a id="a-O2"></a>破他法故，<a id="a-O3"></a>汝是破人(修妒路)。</p>
  <p id="aO4">汝好破他法，<a id="a-O5"></a>强为生过，<a id="a-O6"></a>自无所执，<a id="a-O7"></a>是故汝是破人。</p>
  <p id="aO8">内曰：<a id="a-O9"></a>汝破人(修妒路)。</p>
  <p id="aOA">说空人无所执，<a id="a-OB"></a>无执故非破人。<a id="a-OC"></a>汝执自法，<a id="a-OD"></a>破他执故，<a id="a-OE"></a>汝是破法人。</p>
  <p id="aOF">外曰：<a id="a-OG"></a>破他法故自法成(修妒路)。</p>
  <p id="aOH">汝破他法时自法即成。<a id="a-OI"></a>何以故？<a id="a-OJ"></a>他法若负，<a id="a-OK"></a>自法胜故，<a id="a-OL"></a>是以我非破人。</p>
  <p id="aOM">内曰：<a id="a-ON"></a>不然。<a id="a-OO"></a>成破非一故(修妒路)。</p>
  <p id="aOP">成名称叹功德，<a id="a-OQ"></a>破名出其过罪，<a id="a-OR"></a>叹德出罪不名为一。</p>
  <p id="aOS">复次，<a id="a-OT"></a>成有畏(修妒路)。</p>
  <p id="aOU">畏名无力。<a id="a-OV"></a>若人自于法畏故不能成，<a id="a-OW"></a>于他法不畏故好破，<a id="a-OX"></a>是故成破不一。<a id="a-OY"></a>若破他法是即自成法者，<a id="a-OZ"></a>汝何故先言，<a id="a-Oa"></a>说空人但破他法自无所执。</p>
  <p id="aOb">外曰：<a id="a-Oc"></a>说他执过自执成(修妒路)。</p>
  <p id="aOd">汝何以不自成法，<a id="a-Oe"></a>但破他法？<a id="a-Of"></a>破他法故，<a id="a-Og"></a>即是自成法。</p>
  <p id="aOh">内曰：<a id="a-Oi"></a>破他法自法成故一切不成(修妒路)。</p>
  <p id="aOj">破他法故自法成，<a id="a-Ok"></a>自法成故一切不成，<a id="a-Ol"></a>一切不成故，<a id="a-Om"></a>我无所成。</p>
  <p id="aOn">外曰：<a id="a-Oo"></a>不然。<a id="a-Op"></a>世间相违故(修妒路)。</p>
  <p id="aOq">若诸法空无相者，<a id="a-Or"></a>世间人尽不信受。</p>
  <p id="aOs">内曰：<a id="a-Ot"></a>是法世间信(修妒路)。</p>
  <p id="aOu">是因缘法世间信受。<a id="a-Ov"></a>所以者何？<a id="a-Ow"></a>因缘生法是即无相。<a id="a-Ox"></a>汝谓乳中有酪酥等，<a id="a-Oy"></a>童女已妊诸子，<a id="a-Oz"></a>食中已有粪。<a id="a-P0"></a>又除梁椽等别更有屋，<a id="a-P1"></a>除缕别有布，<a id="a-P2"></a>或言因中有果，<a id="a-P3"></a>或言因中无果，<a id="a-P4"></a>或言离因缘诸法生，<a id="a-P5"></a>其实空不应言说世事。<a id="a-P6"></a>是人所执谁当信受？<a id="a-P7"></a>我法不尔，<a id="a-P8"></a>与世人同故一切信受。</p>
  <p id="aP9">外曰：<a id="a-PA"></a>汝无所执是法成(修妒路)。</p>
  <p id="aPB">汝言无执是即执，<a id="a-PC"></a>又言我法与世人同，<a id="a-PD"></a>是则自执。</p>
  <p id="aPE">内曰：<a id="a-PF"></a>无执不名执，<a id="a-PG"></a>如无(修妒路)。</p>
  <p id="aPH">我先说因缘生诸法是即无相，<a id="a-PI"></a>是故我无所执，<a id="a-PJ"></a>无所执不名为执。<a id="a-PK"></a>譬如言无，<a id="a-PL"></a>是实无，<a id="a-PM"></a>不以言无故便有，<a id="a-PN"></a>无执亦如是。</p>
  <p id="aPO">外曰：<a id="a-PP"></a>汝说无相法故，<a id="a-PQ"></a>是灭法人(修妒路)。</p>
  <p id="aPR">若诸法空无相，<a id="a-PS"></a>此执亦无，<a id="a-PT"></a>是则无一切法。<a id="a-PU"></a>无一切法故，<a id="a-PV"></a>是名灭法人。</p>
  <p id="aPW">内曰：<a id="a-PX"></a>破灭法人，<a id="a-PY"></a>是名灭法人(修妒路)。</p>
  <p id="aPZ">我自无法，<a id="a-Pa"></a>则无所破。<a id="a-Pb"></a>汝谓我灭法，<a id="a-Pc"></a>而欲破者，<a id="a-Pd"></a>是则灭法人。</p>
  <p id="aPe">外曰：<a id="a-Pf"></a>应有法，<a id="a-Pg"></a>相待有故(修妒路)。</p>
  <p id="aPh">若有长必有短，<a id="a-Pi"></a>有高必有下，<a id="a-Pj"></a>有空必有实。</p>
  <p id="aPk">内曰：<a id="a-Pl"></a>何有相待？<a id="a-Pm"></a>一破故(修妒路)。</p>
  <p id="aPn">若无一，<a id="a-Po"></a>则无相待。<a id="a-Pp"></a>若少有不空，<a id="a-Pq"></a>应有相待，<a id="a-Pr"></a>若无不空则无空，<a id="a-Ps"></a>云何相待？</p>
  <p id="aPt">外曰：<a id="a-Pu"></a>汝无成是成(修妒路)。</p>
  <p id="aPv">如言室空无马，<a id="a-Pw"></a>则有无马；<a id="a-Px"></a>如是汝虽言诸法空无相，<a id="a-Py"></a>而能生种种心，<a id="a-Pz"></a>故应有无，<a id="a-Q0"></a>是则无成是成。</p>
  <p id="aQ1">内曰：<a id="a-Q2"></a>不然。<a id="a-Q3"></a>有无一切无故(修妒路)。</p>
  <p id="aQ4">我实相中种种法门说有无皆空。<a id="a-Q5"></a>何以故？<a id="a-Q6"></a>若无有，<a id="a-Q7"></a>亦无无，<a id="a-Q8"></a>是故有无一切无。</p>
  <p id="aQ9">外曰：<a id="a-QA"></a>破不然。<a id="a-QB"></a>自空故(修妒路)。</p>
  <p id="aQC">诸法自性空，<a id="a-QD"></a>无有作者，<a id="a-QE"></a>以无作故，<a id="a-QF"></a>不应有破。<a id="a-QG"></a>如愚痴人，<a id="a-QH"></a>欲破虚空，<a id="a-QI"></a>徒自疲劳。</p>
  <p id="aQJ">内曰：<a id="a-QK"></a>虽自性空，<a id="a-QL"></a>取相故缚(修妒路)。</p>
  <p id="aQM">一切法虽自性空，<a id="a-QN"></a>但为邪想分别故缚，<a id="a-QO"></a>为破是颠倒故言破，<a id="a-QP"></a>实无所破。<a id="a-QQ"></a>譬如愚人见热时焰，<a id="a-QR"></a>妄生水想，<a id="a-QS"></a>逐之疲劳，<a id="a-QT"></a>智者告言：<a id="a-QU"></a>此非水也。<a id="a-QV"></a>为断彼想，<a id="a-QW"></a>不为破水。<a id="a-QX"></a>如是诸法性空，<a id="a-QY"></a>众生取相故著，<a id="a-QZ"></a>为破是颠倒故言破，<a id="a-Qa"></a>实无所破。</p>
  <p id="aQb">外曰：<a id="a-Qc"></a>无说法大经无故(修妒路)。</p>
  <p id="aQd">汝破有、<a id="a-Qe"></a>破无、<a id="a-Qf"></a>破有无，<a id="a-Qg"></a>今堕非有非无，<a id="a-Qh"></a>是非有非无不可说。<a id="a-Qi"></a>何以故？<a id="a-Qj"></a>有无相不可得故，<a id="a-Qk"></a>是名无说法。<a id="a-Ql"></a>是无说法，<a id="a-Qm"></a>《卫世师经》、<a id="a-Qn"></a>《僧佉经》、<a id="a-Qo"></a>尼乹法等大经中皆无，<a id="a-Qp"></a>故不可信。</p>
  <p id="aQq">内曰：<a id="a-Qr"></a>有第四(修妒路)。</p>
  <p id="aQs">汝大经中亦有无说法。<a id="a-Qt"></a>如《卫世师经》中：<a id="a-Qu"></a>声不名大不名小。<a id="a-Qv"></a>《僧佉经》：<a id="a-Qw"></a>泥团非瓶非非瓶。<a id="a-Qx"></a>《尼乹法》：<a id="a-Qy"></a>光非明非闇。<a id="a-Qz"></a>如是诸经，<a id="a-R0"></a>有第四无说法，<a id="a-R1"></a>汝何言无？</p>
  <p id="aR2">外曰：<a id="a-R3"></a>若空不应有说(修妒路)。</p>
  <p id="aR4">若都空以无说法为是，<a id="a-R5"></a>今者何以说善恶法教化耶？</p>
  <p id="aR6">内曰：<a id="a-R7"></a>随俗语故无过(修妒路)。</p>
  <p id="aR8">诸佛说法，<a id="a-R9"></a>常依俗谛、<a id="a-RA"></a>第一义谛，<a id="a-RB"></a>是二皆实，<a id="a-RC"></a>非妄语也。<a id="a-RD"></a>如佛虽知诸法无相，<a id="a-RE"></a>然告阿难入舍卫城乞食，<a id="a-RF"></a>若除土木等，<a id="a-RG"></a>城不可得，<a id="a-RH"></a>而随俗语故不堕妄语。<a id="a-RI"></a>我亦随佛学故无过。</p>
  <p id="aRJ">外曰：<a id="a-RK"></a>俗谛无，<a id="a-RL"></a>不实故(修妒路)。</p>
  <p id="aRM">俗谛若实，<a id="a-RN"></a>则入第一义谛。<a id="a-RO"></a>若不实，<a id="a-RP"></a>何以言谛？</p>
  <p id="aRQ">内曰：<a id="a-RR"></a>不然。<a id="a-RS"></a>相待故，<a id="a-RT"></a>如大小(修妒路)。</p>
  <p id="aRU">俗谛于世人为实，<a id="a-RV"></a>于圣人为不实。<a id="a-RW"></a>譬如一柰，<a id="a-RX"></a>于枣为大，<a id="a-RY"></a>于瓜为小，<a id="a-RZ"></a>此二皆实。<a id="a-Ra"></a>若于枣言小，<a id="a-Rb"></a>于瓜言大者，<a id="a-Rc"></a>是则妄语。<a id="a-Rd"></a>如是随俗语故无过。</p>
  <p id="aRe">外曰：<a id="a-Rf"></a>知是过，<a id="a-Rg"></a>得何等利(修妒路)？</p>
  <p id="aRh">如初舍罪福乃至破空，<a id="a-Ri"></a>如是诸法皆见有过，<a id="a-Rj"></a>得何等利？</p>
  <p id="aRk">内曰：<a id="a-Rl"></a>如是舍我，<a id="a-Rm"></a>名得解脱(修妒路)。</p>
  <p id="aRn">如是三种破诸法：<a id="a-Ro"></a>初舍罪福，<a id="a-Rp"></a>中破神，<a id="a-Rq"></a>后破一切法，<a id="a-Rr"></a>是名无我无我所。<a id="a-Rs"></a>又于诸法不受不著，<a id="a-Rt"></a>闻有不喜，<a id="a-Ru"></a>闻无不忧，<a id="a-Rv"></a>是名解脱。</p>
  <p id="aRw">外曰：<a id="a-Rx"></a>何以言名得解脱，<a id="a-Ry"></a>不实得解脱耶？</p>
  <p id="aRz">内曰：<a id="a-S0"></a>毕竟清净故，<a id="a-S1"></a>破神故无人，<a id="a-S2"></a>破涅槃故无解脱，<a id="a-S3"></a>云何言人得解脱？<a id="a-S4"></a>于俗谛故，<a id="a-S5"></a>说名解脱。</p>
 </body>
</html>