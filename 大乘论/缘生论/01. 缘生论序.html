<!doctype html>
<html id="z3IBVXc10U" data-ver="69">
 <head>
  <meta charset="utf-8">
  <meta author="鬰楞迦">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">缘生论序</h1>
  <p id="a2">原是一心。<a id="a-3"></a>积为三界。<a id="a-4"></a>痴流漫远。<a id="a-5"></a>苦树郁高。<a id="a-6"></a>欲讨其际。<a id="a-7"></a>难测其本。<a id="a-8"></a>理极实相之门。<a id="a-9"></a>筌穷假名之域。<a id="a-A"></a>五因七果。<a id="a-B"></a>十有二分缘生之法。<a id="a-C"></a>总备于此。<a id="a-D"></a>凡则迷而起妄。<a id="a-E"></a>圣则悟以通真。<a id="a-F"></a>下似免浮。<a id="a-G"></a>上如象度。<a id="a-H"></a>大哉妙觉。<a id="a-I"></a>渊乎洞尽。<a id="a-J"></a>十地与双林俱畅。<a id="a-K"></a>闻城共稻芋咸敷。<a id="a-L"></a>至若此经独苞彼例。<a id="a-M"></a>彼所未说。<a id="a-N"></a>此乃具演。<a id="a-O"></a>攀缘为首。<a id="a-P"></a>对治为末。<a id="a-Q"></a>总则一十一门。<a id="a-R"></a>别则百二十问。<a id="a-S"></a>其旨微而密。<a id="a-T"></a>其词约而隐。<a id="a-U"></a>经之纲目。<a id="a-V"></a>摄在兹焉。<a id="a-W"></a>并有圣者郁楞迦。<a id="a-X"></a>附此经旨作论。<a id="a-Y"></a>显发其论也。<a id="a-Z"></a>遍取三乘之意。<a id="a-a"></a>不执一部之筌。<a id="a-b"></a>先立偈章。<a id="a-c"></a>后兴论释。<a id="a-d"></a>偈有三十。<a id="a-e"></a>故亦名三十论也。<a id="a-f"></a>大业二年十月。<a id="a-g"></a>南贤豆国(旧名天竺者讹也)三藏法师达磨笈多。<a id="a-h"></a>与故翻经法师彦琮。<a id="a-i"></a>在东都上林园。<a id="a-j"></a>依林邑所获贤豆梵本。<a id="a-k"></a>译为隋言。<a id="a-l"></a>三年九月其功乃竟。<a id="a-m"></a>经二卷。<a id="a-n"></a>论一卷。<a id="a-o"></a>三藏师。<a id="a-p"></a>究论闲明。<a id="a-q"></a>义解沉密。<a id="a-r"></a>琮法师。<a id="a-s"></a>博通经论。<a id="a-t"></a>兼善梵文。<a id="a-u"></a>共对叶本。<a id="a-v"></a>更相扣击。<a id="a-w"></a>一言靡遗。<a id="a-x"></a>三覆逾审。<a id="a-y"></a>辞颇简质。<a id="a-z"></a>意存允正。<a id="a-10"></a>比之昔人。<a id="a-11"></a>差无尤失。<a id="a-12"></a>真曰法灯。<a id="a-13"></a>足称智藏。<a id="a-14"></a>愿穷后际。<a id="a-15"></a>常益世间。<a id="a-16"></a>云尔。</p>
 </body>
</html>