<!doctype html>
<html id="z3IBVXd10V" data-ver="606">
 <head>
  <meta charset="utf-8">
  <meta author="鬰楞迦">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">缘生论</h1>
  <p id="a2">从一生于三　　从三转生六</p>
  <p id="a3">六二二更六　　从六亦生六</p>
  <p id="a4">从六有于三　　此三复有三</p>
  <p id="a5">三复生于四　　四复生于三</p>
  <p id="a6">从三生于一　　彼一复生七</p>
  <p id="a7">于中所有苦　　牟尼说皆摄</p>
  <p id="a8">十二种差别　　善净说为空</p>
  <p id="a9">缘生分力故　　应知十二法</p>
  <p id="aA">无智与业识　　名色根三和</p>
  <p id="aB">知渴及以取　　集出熟后边</p>
  <p id="aC">初八九烦恼　　第二第十业</p>
  <p id="aD">余七皆是苦　　三摄十二法</p>
  <p id="aE">初二是过去　　后二未来时</p>
  <p id="aF">余八是现在　　此谓三时法</p>
  <p id="aG">恼起业感报　　报还生烦恼</p>
  <p id="aH">烦恼复生业　　亦由业有报</p>
  <p id="aI">离恼何有业　　业坏亦无报</p>
  <p id="aJ">无报则离恼　　此三各自灭</p>
  <p id="aK">五分因生果　　名为烦恼业</p>
  <p id="aL">七分以为果　　七种苦应念</p>
  <p id="aM">因中空无果　　因中亦无因</p>
  <p id="aN">果中空无因　　果中亦无果</p>
  <p id="aO">因果二俱空　　智者与相应</p>
  <p id="aP">(梵本一偈今为一偈半)</p>
  <p id="aQ">世中四种分　　因果合故有</p>
  <p id="aR">烦恼业果合　　念欲为六分</p>
  <p id="aS">有节所摄故　　二节及三略</p>
  <p id="aT">因果杂为节　　三四节总略</p>
  <p id="aU">二二三三二　　苦时有五法</p>
  <p id="aV">作者胎境界　　发转生流行</p>
  <p id="aW">迷惑发起果　　报流果为二</p>
  <p id="aX">相应根分中　　一一三二分</p>
  <p id="aY">热恼贫乏果　　转出津流果</p>
  <p id="aZ">相应他分中　　二一一一法</p>
  <p id="aa">此有十二种　　等力缘自生</p>
  <p id="ab">无众生无命　　无动以慧知</p>
  <p id="ac">无我无我所　　无我无我因</p>
  <p id="ad">四种无智空　　余分亦如是</p>
  <p id="ae">断常二边离　　此即是中道</p>
  <p id="af">若觉已成就　　觉体是诸佛</p>
  <p id="ag">觉已于众中　　仙圣说无我</p>
  <p id="ah">曾于城喻经　　导师说此义</p>
  <p id="ai">迦栴延经说　　正见及空见</p>
  <p id="aj">破逻具腻经(张宿名也)</p>
  <p id="ak">亦说殊胜空　　缘生若正知</p>
  <p id="al">彼知空相应　　缘生若不知</p>
  <p id="am">亦不知彼空　　于空若起慢</p>
  <p id="an">则不厌受众　　若有彼无见</p>
  <p id="ao">则迷缘生义　　缘生不迷故</p>
  <p id="ap">离慢彼知空　　及厌受众故</p>
  <p id="aq">不迷业果合　　业作缘续生</p>
  <p id="ar">亦非不缘此　　空缘当有此</p>
  <p id="as">业报受用具　　十二分差别</p>
  <p id="at">前已说缘生　　彼烦恼业苦</p>
  <p id="au">三中如法摄　　三中生于二</p>
  <p id="av">二中生于七　　七中复生三</p>
  <p id="aw">有轮如是转　　因果诸生世</p>
  <p id="ax">无别有众生　　唯是于空法</p>
  <p id="ay">还自生空法　　藉缘生烦恼</p>
  <p id="az">藉缘亦生业　　藉缘亦生报</p>
  <p id="a10">无一不有缘　　诵灯印镜音</p>
  <p id="a11">日光种子酢　　众续不超到</p>
  <p id="a12">智应观彼二</p>
  <p id="a13">缘生三十论本竟缘生三十论我当随顺次第解释。</p>
  <p id="a14">从一生于三　　从三转生六</p>
  <p id="a15">六二二更六　　从六亦生六</p>
  <p id="a16">从一生于三者。<a id="a-17"></a>一谓无智。<a id="a-18"></a>此无智者说名无明。<a id="a-19"></a>于苦集灭道中。<a id="a-1A"></a>不觉知故。<a id="a-1B"></a>名为无智。<a id="a-1C"></a>由无智故。<a id="a-1D"></a>则有福非福不动。<a id="a-1E"></a>说名三行。<a id="a-1F"></a>及身行口行心行等从其转生。<a id="a-1G"></a>从三转生六者。<a id="a-1H"></a>从彼三行生六识身。<a id="a-1I"></a>所谓眼识耳识鼻识舌识身识意识。<a id="a-1J"></a>六二者。<a id="a-1K"></a>彼六识身转生二种。<a id="a-1L"></a>所谓名色。<a id="a-1M"></a>二更六者。<a id="a-1N"></a>名色二种转生六入。<a id="a-1O"></a>所谓眼入耳入鼻入舌入身入意入。<a id="a-1P"></a>从六亦生六者。<a id="a-1Q"></a>从彼六入转生六触。<a id="a-1R"></a>所谓眼触耳触鼻触舌触身触意触。</p>
  <p id="a1S">从六有于三　　此三复有三</p>
  <p id="a1T">三复生于四　　四复生于三</p>
  <p id="a1U">从六有于三者。<a id="a-1V"></a>从彼六触转生三受。<a id="a-1W"></a>所谓乐受苦受不苦不乐受。<a id="a-1X"></a>此三复有三者。<a id="a-1Y"></a>还从彼等三受。<a id="a-1Z"></a>转生三种渴爱。<a id="a-1a"></a>所谓欲渴爱有渴爱无有渴爱。<a id="a-1b"></a>三复生于四者。<a id="a-1c"></a>从彼三种渴爱转生四取。<a id="a-1d"></a>所谓欲取见取戒苦行取我语取。<a id="a-1e"></a>四复生于三者。<a id="a-1f"></a>从彼四取转生三有。<a id="a-1g"></a>所谓欲有色有无色有。</p>
  <p id="a1h">从三生于一　　彼一复生七</p>
  <p id="a1i">于中所有苦　　牟尼说皆摄</p>
  <p id="a1j">从三生于一者。<a id="a-1k"></a>还以彼等三有作缘。<a id="a-1l"></a>生当来一种生。<a id="a-1m"></a>彼一复生七者还从彼一。<a id="a-1n"></a>当有老死忧悲苦恼困等七种。<a id="a-1o"></a>于中所有苦牟尼说皆摄者。<a id="a-1p"></a>于中无明为始困为终。<a id="a-1q"></a>无量种苦。<a id="a-1r"></a>世尊略说。<a id="a-1s"></a>皆此所摄。</p>
  <p id="a1t">十二种差别　　善净说为空</p>
  <p id="a1u">缘生分力故　　应知十二法</p>
  <p id="a1v">十二种差别善净说为空者。<a id="a-1w"></a>此无智等各别不杂有十二分。<a id="a-1x"></a>又彼皆自性空应当正见。<a id="a-1y"></a>如此所说唯是空法。<a id="a-1z"></a>自生空法。<a id="a-20"></a>缘生分力故应知十二法者。<a id="a-21"></a>若以次第生分力故。<a id="a-22"></a>彼十二法如是应知。<a id="a-23"></a>彼中迷惑相者是无明。<a id="a-24"></a>彼行句处。<a id="a-25"></a>积集当有相者是行。<a id="a-26"></a>彼识句处。<a id="a-27"></a>次受生分转出相者是识。<a id="a-28"></a>彼名色句处。<a id="a-29"></a>名身色身和合相者是名色。<a id="a-2A"></a>彼六入句处。<a id="a-2B"></a>相安置相者是六入。<a id="a-2C"></a>彼触句处。<a id="a-2D"></a>眼色识。<a id="a-2E"></a>共聚相者是触。<a id="a-2F"></a>彼受句处。<a id="a-2G"></a>爱不爱受用相者是受。<a id="a-2H"></a>彼渴爱句处。<a id="a-2I"></a>无厌足相者是渴爱。<a id="a-2J"></a>彼取句处。<a id="a-2K"></a>执持摄取相者是取。<a id="a-2L"></a>彼有句处。<a id="a-2M"></a>名身色身相者是有。<a id="a-2N"></a>彼生句处。<a id="a-2O"></a>五众出生相者是生。<a id="a-2P"></a>彼老句处。<a id="a-2Q"></a>成熟相者是老。<a id="a-2R"></a>彼死句处。<a id="a-2S"></a>命根断者是死。<a id="a-2T"></a>彼忧句处。<a id="a-2U"></a>高举相者是忧。<a id="a-2V"></a>彼悲句处。<a id="a-2W"></a>哭声者是悲。<a id="a-2X"></a>彼苦句处。<a id="a-2Y"></a>身烧热相者是苦。<a id="a-2Z"></a>彼恼句处。<a id="a-2a"></a>心逼恼相者是恼。<a id="a-2b"></a>彼困句处。<a id="a-2c"></a>极疲乏相者是困。</p>
  <p id="a2d">无智与业识　　名色根三和</p>
  <p id="a2e">知渴及以取　　集出熟后边</p>
  <p id="a2f">于中无智者是无明。<a id="a-2g"></a>业者是行。<a id="a-2h"></a>识者是解。<a id="a-2i"></a>名色者是五众总聚。<a id="a-2j"></a>根者是入。<a id="a-2k"></a>三和者是触。<a id="a-2l"></a>知者是受。<a id="a-2m"></a>渴者是渴爱。<a id="a-2n"></a>取者是执持。<a id="a-2o"></a>集者是有。<a id="a-2p"></a>出者是生。<a id="a-2q"></a>熟者是老。<a id="a-2r"></a>后边者是死。</p>
  <p id="a2s">又此等差别相摄。<a id="a-2t"></a>我当次第说之。<a id="a-2u"></a>于中业烦恼报差别。</p>
  <p id="a2v">初八九烦恼　　第二第十业</p>
  <p id="a2w">余七皆是苦　　三摄十二法</p>
  <p id="a2x">三烦恼者。<a id="a-2y"></a>无明渴爱取。<a id="a-2z"></a>二业者。<a id="a-30"></a>行有。<a id="a-31"></a>七报者。<a id="a-32"></a>识名色六入触受生老死等。<a id="a-33"></a>此十二法三种所摄。</p>
  <p id="a34">又时差别。</p>
  <p id="a35">初二是过去　　后二未来时</p>
  <p id="a36">余八是现在　　此谓三时法</p>
  <p id="a37">无明行初二种过去时中。<a id="a-38"></a>生老死后二种未来时中。<a id="a-39"></a>识名色六入触受渴爱取有八种。<a id="a-3A"></a>现在时中。</p>
  <p id="a3B">又此等各各次第相生。</p>
  <p id="a3C">恼起业感报　　报还生烦恼</p>
  <p id="a3D">烦恼复生业　　亦由业有报</p>
  <p id="a3E">烦恼业报三种如前所说。<a id="a-3F"></a>由彼烦恼故有业。<a id="a-3G"></a>由业故有报。<a id="a-3H"></a>还由报故有烦恼。<a id="a-3I"></a>由烦恼故有业。<a id="a-3J"></a>由业故有报。</p>
  <p id="a3K">问曰。<a id="a-3L"></a>由烦恼尽各各寂灭。<a id="a-3M"></a>其义云何。<a id="a-3N"></a>答曰。</p>
  <p id="a3O">离恼何有业　　业坏亦无报</p>
  <p id="a3P">无报则离恼　　此三各自灭</p>
  <p id="a3Q">若其此心无烦恼染则不集业。<a id="a-3R"></a>若不作业则不受报。<a id="a-3S"></a>若灭报者亦不生烦恼。<a id="a-3T"></a>如是此三各各自灭。</p>
  <p id="a3U">又此等有因果分。</p>
  <p id="a3V">五分因生果　　名为烦恼业</p>
  <p id="a3W">七分以为果　　七种苦应念</p>
  <p id="a3X">五种因名为烦恼业者。<a id="a-3Y"></a>如前所说。<a id="a-3Z"></a>无明行渴爱取有是也。<a id="a-3a"></a>七种果转生者。<a id="a-3b"></a>亦如前所说。<a id="a-3c"></a>七种苦所谓识名色六入触受生老死是也。<a id="a-3d"></a>又此因果二种空。</p>
  <p id="a3e">因中空无果　　因中亦无因</p>
  <p id="a3f">果中空无因　　果中亦无果</p>
  <p id="a3g">因果二俱空　　智者与相应(梵本本一偈今为一偈半)</p>
  <p id="a3h">若此所说因果二种。<a id="a-3i"></a>于中若因空果果亦空因。<a id="a-3j"></a>如是因亦空因果亦空果。<a id="a-3k"></a>于此四际当与相应。</p>
  <p id="a3l">又此更有别分。</p>
  <p id="a3m">世中四种分　　因果合故有</p>
  <p id="a3n">烦恼业果合　　念欲为六分</p>
  <p id="a3o">世中四种分因果合故有者。</p>
  <p id="a3p">道中五种因。<a id="a-3q"></a>及七种果。<a id="a-3r"></a>和合故总略为四种。<a id="a-3s"></a>次第有四种分。<a id="a-3t"></a>于中无明行过去时中。<a id="a-3u"></a>二法为第一分。<a id="a-3v"></a>识名色六入触受现在时中。<a id="a-3w"></a>为第二分。<a id="a-3x"></a>渴爱取有亦是现在时中。<a id="a-3y"></a>为第三分。<a id="a-3z"></a>生老死未来时中。<a id="a-40"></a>二法为第四分。<a id="a-41"></a>此谓四种分也。<a id="a-42"></a>烦恼业果合念欲为六分者。<a id="a-43"></a>烦恼业报三种和合。<a id="a-44"></a>以次第故。<a id="a-45"></a>于二根本有六种分。<a id="a-46"></a>于中无明所摄。<a id="a-47"></a>乃至受以无明为根。<a id="a-48"></a>渴爱所摄。<a id="a-49"></a>乃至老死以渴爱为根。<a id="a-4A"></a>无明根中无明是烦恼分。<a id="a-4B"></a>行是业分。<a id="a-4C"></a>识名色六入触受是报分。<a id="a-4D"></a>渴爱根中渴爱取是烦恼分。<a id="a-4E"></a>有是业分。<a id="a-4F"></a>生老死是报分。</p>
  <p id="a4G">又节分总略。</p>
  <p id="a4H">有节所摄故　　二节及三略</p>
  <p id="a4I">因果杂为节　　三四节总略</p>
  <p id="a4J">有节为本发起二节。<a id="a-4K"></a>所谓有生两间。<a id="a-4L"></a>为第一节。<a id="a-4M"></a>行识两间。<a id="a-4N"></a>是第二节。<a id="a-4O"></a>此二并为业果节。<a id="a-4P"></a>受渴爱中因果共杂。<a id="a-4Q"></a>是第三节。<a id="a-4R"></a>此之三节复为四种总略。<a id="a-4S"></a>无明行二种。<a id="a-4T"></a>是第一总略。<a id="a-4U"></a>识名色六入触受五种。<a id="a-4V"></a>是第二总略。<a id="a-4W"></a>渴爱取有三种。<a id="a-4X"></a>是第三总略。<a id="a-4Y"></a>生老死二种。<a id="a-4Z"></a>是第四总略。<a id="a-4a"></a>此谓三节及四总略。</p>
  <p id="a4b">又此等法中住时差别。</p>
  <p id="a4c">二二三三二　　苦时有五法</p>
  <p id="a4d">作者胎境界　　发转生流行</p>
  <p id="a4e">二二法者。<a id="a-4f"></a>无明行说为二种。<a id="a-4g"></a>识名色说为二种。<a id="a-4h"></a>三三者。<a id="a-4i"></a>六入触受说为三种。<a id="a-4j"></a>渴爱取有说为三种。<a id="a-4k"></a>又二者。<a id="a-4l"></a>生老死说为二种。<a id="a-4m"></a>此等五法。<a id="a-4n"></a>是苦时中作者胎藏境界发转出生。<a id="a-4o"></a>于中流行。<a id="a-4p"></a>如数当知。<a id="a-4q"></a>于中无明行二种。<a id="a-4r"></a>说为苦时中作者。<a id="a-4s"></a>应如是见。<a id="a-4t"></a>识名色二种。<a id="a-4u"></a>说为苦时中胎藏。<a id="a-4v"></a>应如是见。<a id="a-4w"></a>六入触受三种。<a id="a-4x"></a>说为苦时中境界。<a id="a-4y"></a>渴爱取有三种。<a id="a-4z"></a>说为苦时中发转。<a id="a-50"></a>生老死二种说。<a id="a-51"></a>为苦时中出生。</p>
  <p id="a52">又果差别。</p>
  <p id="a53">迷惑发起果　　报流果为二</p>
  <p id="a54">相应根分中　　一一三二分</p>
  <p id="a55">如前所说。<a id="a-56"></a>此无明根及渴爱根。<a id="a-57"></a>于无明根第一分中。<a id="a-58"></a>迷惑发起报流。<a id="a-59"></a>名四种果。<a id="a-5A"></a>一一三二数分之中。<a id="a-5B"></a>随其次第当与相应。<a id="a-5C"></a>于中无明是迷惑果。<a id="a-5D"></a>行是发起果。<a id="a-5E"></a>识名色六入是报果。<a id="a-5F"></a>触受是津流果。<a id="a-5G"></a>复有余残果。</p>
  <p id="a5H">热恼贫乏果　　转出津流果</p>
  <p id="a5I">相应他分中　　二一一一法</p>
  <p id="a5J">如前所说。<a id="a-5K"></a>第二渴爱根分中。<a id="a-5L"></a>热恼贫乏转生津流果等。<a id="a-5M"></a>随其数分二一一一。<a id="a-5N"></a>于此法中当与相应。<a id="a-5O"></a>于中渴爱取是热恼果。<a id="a-5P"></a>有是贫乏果。<a id="a-5Q"></a>生是转出果。<a id="a-5R"></a>老死是津流果。<a id="a-5S"></a>如是此等。<a id="a-5T"></a>则有八果。</p>
  <p id="a5U">此有十二种　　等力缘自生</p>
  <p id="a5V">无众生无命　　无动以慧知</p>
  <p id="a5W">如是无明为初。<a id="a-5X"></a>老死为边。<a id="a-5Y"></a>有十二分。<a id="a-5Z"></a>平等胜故。<a id="a-5a"></a>各各缘生。<a id="a-5b"></a>而无众生无寿命无动作。<a id="a-5c"></a>以慧应知。<a id="a-5d"></a>于中无众生者。<a id="a-5e"></a>以不牢固故。<a id="a-5f"></a>无寿命者。<a id="a-5g"></a>以无我故。<a id="a-5h"></a>无动作者。<a id="a-5i"></a>以无作者故。</p>
  <p id="a5j">无我无我所　　无我无我因</p>
  <p id="a5k">四种无智空　　余分亦如是</p>
  <p id="a5l">于无我中无智。<a id="a-5m"></a>无我所中无智。<a id="a-5n"></a>无我中无智。<a id="a-5o"></a>无我因中无智。<a id="a-5p"></a>此中以无我故。<a id="a-5q"></a>四种无智空。<a id="a-5r"></a>如四种次第无智空。<a id="a-5s"></a>如是行等余分。<a id="a-5t"></a>亦皆是空。<a id="a-5u"></a>应当知之。</p>
  <p id="a5v">断常二边离　　此即是中道</p>
  <p id="a5w">若觉已成就　　觉体是诸佛</p>
  <p id="a5x">有是常摄。<a id="a-5y"></a>无是断摄。<a id="a-5z"></a>如此二边彼作缘彼处。<a id="a-60"></a>彼处诸有转生。<a id="a-61"></a>离此二边即是中道。<a id="a-62"></a>若无智诸外道则堕于边。<a id="a-63"></a>若已觉悟诸佛世尊。<a id="a-64"></a>则为觉体。<a id="a-65"></a>于此世间独能成就。<a id="a-66"></a>余人悉无此义。</p>
  <p id="a67">觉已于众中　　仙圣说无我</p>
  <p id="a68">曾于城喻经　　导师说此义</p>
  <p id="a69">彼亦是此中道觉已。<a id="a-6A"></a>于诸众中佛说无我。<a id="a-6B"></a>所谓比丘。<a id="a-6C"></a>有我我所。<a id="a-6D"></a>小儿凡夫无闻之类。<a id="a-6E"></a>顺堕假名。<a id="a-6F"></a>于中无复我及我所。<a id="a-6G"></a>比丘。<a id="a-6H"></a>生时但苦生。<a id="a-6I"></a>灭时但苦灭。<a id="a-6J"></a>如城喻经中。<a id="a-6K"></a>导师已说此义。<a id="a-6L"></a>又。</p>
  <p id="a6M">迦栴延经说　　正见及空见</p>
  <p id="a6N">破逻具腻经(张宿名也)　　亦说殊胜空</p>
  <p id="a6O">此等三经。<a id="a-6P"></a>及以余处。<a id="a-6Q"></a>如是之相。<a id="a-6R"></a>世尊已说。<a id="a-6S"></a>彼亦是此。</p>
  <p id="a6T">缘生若正知　　彼知空相应</p>
  <p id="a6U">缘生若不知　　亦不知彼空</p>
  <p id="a6V">于前所说缘生。<a id="a-6W"></a>若有正知彼知无异。<a id="a-6X"></a>彼复何知。<a id="a-6Y"></a>谓知于空。<a id="a-6Z"></a>缘生若不知亦不知彼空者。<a id="a-6a"></a>于此缘生若其不知。<a id="a-6b"></a>亦于彼空不能解入。<a id="a-6c"></a>应当知之。</p>
  <p id="a6d">于空若起慢　　则不厌受众</p>
  <p id="a6e">若有彼无见　　则迷缘生义</p>
  <p id="a6f">于空若起慢则不厌受众者。<a id="a-6g"></a>若起空慢。<a id="a-6h"></a>则于五受众中。<a id="a-6i"></a>不生厌离。<a id="a-6j"></a>若有彼无见则迷缘生义者。<a id="a-6k"></a>若复由于无见迷此缘生义故。<a id="a-6l"></a>则于四种见中。<a id="a-6m"></a>随取何见。<a id="a-6n"></a>一者断见。<a id="a-6o"></a>二者常见。<a id="a-6p"></a>三者自在化语。<a id="a-6q"></a>四者唯依宿世所作。</p>
  <p id="a6r">缘生不迷故　　离慢彼知空</p>
  <p id="a6s">及厌受众故　　不迷业果合</p>
  <p id="a6t">缘生不迷故离慢彼知空者。<a id="a-6u"></a>于前所说各各缘生中若无迷心。<a id="a-6v"></a>及于摄取我我所中。<a id="a-6w"></a>若得离慢。<a id="a-6x"></a>彼则如法能入于空。<a id="a-6y"></a>及厌受众故不迷业果合者。<a id="a-6z"></a>五受众中摄取我我所故。<a id="a-70"></a>则遍世间轮转不息。<a id="a-71"></a>于彼受众起厌离故。<a id="a-72"></a>于此业果相续。<a id="a-73"></a>则无颠倒。<a id="a-74"></a>亦不迷惑。</p>
  <p id="a75">又问。<a id="a-76"></a>此义云何。</p>
  <p id="a77">业作缘续生　　亦非不缘此</p>
  <p id="a78">空缘当有此　　业报受用具</p>
  <p id="a79">业作缘续生亦非不缘此者。<a id="a-7A"></a>烦恼业染如前所说。<a id="a-7B"></a>彼以如是净不净业。<a id="a-7C"></a>推遣众生。<a id="a-7D"></a>傍及上下相续而生。<a id="a-7E"></a>若非此业则不作缘。<a id="a-7F"></a>若不然者。<a id="a-7G"></a>则未作竟而来。<a id="a-7H"></a>及已作竟而失(来谓业未作竟其果即来失谓业已作竟其果便失)。<a id="a-7I"></a>空缘当有此业报受用具者。<a id="a-7J"></a>若由此等净不净业。<a id="a-7K"></a>有报受用。<a id="a-7L"></a>则自性是空。<a id="a-7M"></a>本无有我作缘发生。<a id="a-7N"></a>彼自性空亦应当知。<a id="a-7O"></a>彼义今更略说。</p>
  <p id="a7P">十二分差别　　前已说缘生</p>
  <p id="a7Q">彼烦恼业苦　　三中如法摄</p>
  <p id="a7R">无明为初。<a id="a-7S"></a>老死为边。<a id="a-7T"></a>是十二分缘生差别。<a id="a-7U"></a>如前所说。<a id="a-7V"></a>彼中三是烦恼。<a id="a-7W"></a>二是业。<a id="a-7X"></a>七是苦。<a id="a-7Y"></a>皆已摄入。</p>
  <p id="a7Z">三中生于二　　二中生于七</p>
  <p id="a7a">七中复生三　　有轮如是转</p>
  <p id="a7b">无明渴爱取三种所生。<a id="a-7c"></a>行有二种。<a id="a-7d"></a>彼二所生。<a id="a-7e"></a>识名色六入触受生老死七分。<a id="a-7f"></a>彼七分中如前所说。<a id="a-7g"></a>还生三种。<a id="a-7h"></a>彼三复二。<a id="a-7i"></a>其二更七。<a id="a-7j"></a>是故二种次第不断。<a id="a-7k"></a>此之有轮如是普转。</p>
  <p id="a7l">因果诸生世　　无别有众生</p>
  <p id="a7m">唯是于空法　　还自生空法</p>
  <p id="a7n">因果诸生世无别有众生者。<a id="a-7o"></a>无明行渴爱取有五种名因。<a id="a-7p"></a>识名色六入触受生老死七种名果。<a id="a-7q"></a>此等所有普遍世间。<a id="a-7r"></a>若我若众生若寿若生者。<a id="a-7s"></a>若丈夫若人若作者。<a id="a-7t"></a>是等为首。<a id="a-7u"></a>次第分别其唯虚诳。<a id="a-7v"></a>应当知之。<a id="a-7w"></a>彼云何生。<a id="a-7x"></a>唯是于空法还自生空法。<a id="a-7y"></a>谓自性空中假名烦恼业果。<a id="a-7z"></a>唯有别空假名。<a id="a-80"></a>烦恼业果法生。<a id="a-81"></a>此是其义。</p>
  <p id="a82">藉缘生烦恼　　藉缘亦生业</p>
  <p id="a83">藉缘亦生报　　无一不有缘</p>
  <p id="a84">若有烦恼。<a id="a-85"></a>则有种种无量种业。<a id="a-86"></a>及种种业所生果报。<a id="a-87"></a>彼皆共因共缘。<a id="a-88"></a>应当知之。<a id="a-89"></a>无有一处无因缘者。</p>
  <p id="a8A">又为明彼义。<a id="a-8B"></a>今更说譬喻。</p>
  <p id="a8C">诵灯印镜音　　日光种子酢</p>
  <p id="a8D">众续不超到　　智应观彼二</p>
  <p id="a8E">如诵。<a id="a-8F"></a>有教诵者受诵者。<a id="a-8G"></a>所有教诵不到受诵。<a id="a-8H"></a>何以故。<a id="a-8I"></a>教诵者仍安住故。<a id="a-8J"></a>其教诵者亦不相续。<a id="a-8K"></a>何以故。<a id="a-8L"></a>自不生故。<a id="a-8M"></a>如灯次第生非是初灯。<a id="a-8N"></a>超到亦非第二。<a id="a-8O"></a>无因而生。<a id="a-8P"></a>如是印与像二种。<a id="a-8Q"></a>面与镜二种。<a id="a-8R"></a>音与响二种。<a id="a-8S"></a>日与火二种。<a id="a-8T"></a>种子与芽二种。<a id="a-8U"></a>酢与舌涎二种。<a id="a-8V"></a>此等所有皆不超到。<a id="a-8W"></a>亦非不生。<a id="a-8X"></a>亦非无因。<a id="a-8Y"></a>而生彼二种。<a id="a-8Z"></a>五受众相续到时。<a id="a-8a"></a>非是初受众。<a id="a-8b"></a>超到而第二受众。<a id="a-8c"></a>亦非不生。<a id="a-8d"></a>亦非无因。<a id="a-8e"></a>而生智者。<a id="a-8f"></a>于此受众相续不超。<a id="a-8g"></a>而次第到。<a id="a-8h"></a>应当正观。</p>
  <p id="a8i">又外内受用。<a id="a-8j"></a>俱有十种。<a id="a-8k"></a>皆应当见。<a id="a-8l"></a>于中外十种者。<a id="a-8m"></a>一者非常故。<a id="a-8n"></a>二者非断故。<a id="a-8o"></a>三者不超到故。<a id="a-8p"></a>四者无中间故。<a id="a-8q"></a>五者非彼体故。<a id="a-8r"></a>六者非别异故。<a id="a-8s"></a>七者无作者故。<a id="a-8t"></a>八者非无因故。<a id="a-8u"></a>九者念念空故。<a id="a-8v"></a>十者同类果相系故。<a id="a-8w"></a>彼外所有种子灭无余故。<a id="a-8x"></a>非常芽出生故。<a id="a-8y"></a>非断种子灭无余已。<a id="a-8z"></a>其芽本无今有生故不超到。<a id="a-90"></a>彼所相续无有断绝。<a id="a-91"></a>因果相系故无中间。<a id="a-92"></a>种子芽差别故非彼体。<a id="a-93"></a>从彼出生故非别异。<a id="a-94"></a>因缘和合故无作者。<a id="a-95"></a>种子为因故非无因。<a id="a-96"></a>种子芽茎枝叶花果等传传相生故念念空。<a id="a-97"></a>甜酢碱苦辛涩随因差别果转出故。<a id="a-98"></a>同类果相系于中。<a id="a-99"></a>内十种者一者死边受众灭无余故非常。<a id="a-9A"></a>二者得次生分受众故非断。<a id="a-9B"></a>三者死边受众灭无余已。<a id="a-9C"></a>次生分受众。<a id="a-9D"></a>本无今有生故不超到。<a id="a-9E"></a>四者受众相续无有断绝。<a id="a-9F"></a>因果相系故无中间。<a id="a-9G"></a>五者死边次生分受众差别故非彼体。<a id="a-9H"></a>六者从彼出生故非别异。<a id="a-9I"></a>七者因缘和合故无作者。<a id="a-9J"></a>八者烦恼业为因故非无因。<a id="a-9K"></a>九者迦罗逻。<a id="a-9L"></a>頞浮陀箄尸。<a id="a-9M"></a>伽那奢佉。<a id="a-9N"></a>出胎。<a id="a-9O"></a>婴孩。<a id="a-9P"></a>童子。<a id="a-9Q"></a>少年。<a id="a-9R"></a>长宿等。<a id="a-9S"></a>传传相生。<a id="a-9T"></a>故念念空。<a id="a-9U"></a>十者善不善熏。<a id="a-9V"></a>随因差别果转出故。<a id="a-9W"></a>同类果相系。</p>
  <p id="a9X">又有三偈。</p>
  <p id="a9Y">如灯炎转生　　识身亦如是</p>
  <p id="a9Z">先际与后际　　亦无有聚集</p>
  <p id="a9a">无生亦有生　　破坏无相着</p>
  <p id="a9b">生已亦无住　　而此作业转</p>
  <p id="a9c">若于彼缘生　　而能观知空</p>
  <p id="a9d">为其施设教　　彼亦是中道</p>
  <p id="a9e">于中无明行渴爱取有。<a id="a-9f"></a>是为集谛。<a id="a-9g"></a>识名色六入触受生老死。<a id="a-9h"></a>是为苦谛。<a id="a-9i"></a>彼等十二分灭。<a id="a-9j"></a>是为灭谛。<a id="a-9k"></a>若于缘生如实能知。<a id="a-9l"></a>是为道谛。</p>
 </body>
</html>