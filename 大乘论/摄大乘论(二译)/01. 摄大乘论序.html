<!doctype html>
<html id="z3IBVSByV" data-ver="258">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论序</h1>
  <p id="a2">陈沙门慧愷撰</p>
  <p id="a3">夫至道弘旷。<a id="a-4"></a>无思不洽。<a id="a-5"></a>大悲平等。<a id="a-6"></a>诱进靡穷。<a id="a-7"></a>德被含生。<a id="a-8"></a>理非偏漏。<a id="a-9"></a>但迷涂易久。<a id="a-A"></a>沦惑难息。<a id="a-B"></a>若先谈出世。<a id="a-C"></a>则疑性莫启。<a id="a-D"></a>故设教立方。<a id="a-E"></a>各随性欲。<a id="a-F"></a>唐虞之前。<a id="a-G"></a>图谍简少。<a id="a-H"></a>姬周以后。<a id="a-I"></a>经诰弘多。<a id="a-J"></a>虽复制礼作训。<a id="a-K"></a>并导之以俗法。<a id="a-L"></a>而真假妙趣。<a id="a-M"></a>尚冥然而未睹。<a id="a-N"></a>故迹隐葱岭以西。<a id="a-O"></a>教秘沧海之外。<a id="a-P"></a>自汉室受命。<a id="a-Q"></a>方稍东渐爰及晋朝。<a id="a-R"></a>斯风乃盛。<a id="a-S"></a>梁有天下。<a id="a-T"></a>弥具兴隆。<a id="a-U"></a>历千祀其将半。<a id="a-V"></a>涉七代而迄今。<a id="a-W"></a>法兰导清源于前。<a id="a-X"></a>童寿振芳尘于后。<a id="a-Y"></a>安睿骋壮思以发义端。<a id="a-Z"></a>生肇擅玄言以释幽致。<a id="a-a"></a>虽并策分镳。<a id="a-b"></a>同澜比泒。<a id="a-c"></a>而深浅竞驰。<a id="a-d"></a>照晦相杂。<a id="a-e"></a>自兹以降。<a id="a-f"></a>笃好逾广。<a id="a-g"></a>莫不异轨同奔。<a id="a-h"></a>传相祖习。<a id="a-i"></a>而去取随情。<a id="a-j"></a>开抑殊轸。<a id="a-k"></a>慧恺志惭负槖。<a id="a-l"></a>勤愧聚萤。<a id="a-m"></a>谬得齿迹学徒禀承训义游寓讲肆。<a id="a-n"></a>多历年所。<a id="a-o"></a>名师胜友。<a id="a-p"></a>备得咨询。<a id="a-q"></a>但综涉疏浅。<a id="a-r"></a>钻仰无术。<a id="a-s"></a>寻波讨源。<a id="a-t"></a>多所未悟。<a id="a-u"></a>此盖虑穷于文字。<a id="a-v"></a>思迷于弘旨。<a id="a-w"></a>明发兴嗟。<a id="a-x"></a>负心非一。<a id="a-y"></a>每欲顺风问道。<a id="a-z"></a>而未知厥路。<a id="a-10"></a>有三藏法师。<a id="a-11"></a>是优禅尼国婆罗门种。<a id="a-12"></a>姓颇罗堕。<a id="a-13"></a>名拘罗那他。<a id="a-14"></a>此土翻译称曰亲依。<a id="a-15"></a>识鉴渊旷。<a id="a-16"></a>风表俊越。<a id="a-17"></a>天才高杰。<a id="a-18"></a>神辩闲纵。<a id="a-19"></a>道气逸群。<a id="a-1A"></a>德音迈俗。<a id="a-1B"></a>少游诸国。<a id="a-1C"></a>历事众师。<a id="a-1D"></a>先习外典。<a id="a-1E"></a>洽通书奥。<a id="a-1F"></a>苞四韦于怀抱。<a id="a-1G"></a>吞六论于胸衿。<a id="a-1H"></a>学穷三藏。<a id="a-1I"></a>贯练五部。<a id="a-1J"></a>研究大乘。<a id="a-1K"></a>备尽深极。<a id="a-1L"></a>法师既博综坟籍。<a id="a-1M"></a>妙达幽微。<a id="a-1N"></a>每欲振玄宗于他域。<a id="a-1O"></a>启法门于未悟。<a id="a-1P"></a>以身许道。<a id="a-1Q"></a>无惮远游。<a id="a-1R"></a>跨万里犹比邻。<a id="a-1S"></a>越四海如咫尺。<a id="a-1T"></a>以梁太清二年方居建邺。<a id="a-1U"></a>仍值梁季混淆。<a id="a-1V"></a>横流荐及。<a id="a-1W"></a>法师因此避地东西。<a id="a-1X"></a>遂使大法拥而不畅。<a id="a-1Y"></a>未至九江。<a id="a-1Z"></a>返游五领。<a id="a-1a"></a>凡所翻译。<a id="a-1b"></a>卷轴未多。<a id="a-1c"></a>后适闽越。<a id="a-1d"></a>敷说不少。<a id="a-1e"></a>法师每怀慷慨。<a id="a-1f"></a>所叹知音者希。<a id="a-1g"></a>故伯牙绝弦。<a id="a-1h"></a>卞和泣璧。<a id="a-1i"></a>良由妙旨之典难辩。<a id="a-1j"></a>盈尺之珍罕别。<a id="a-1k"></a>法师游方既久。<a id="a-1l"></a>欲旋返旧国。<a id="a-1m"></a>经涂所亘。<a id="a-1n"></a>遂达番禺。<a id="a-1o"></a>仪同三司广州刺史阳山郡公。<a id="a-1p"></a>欧阳頠。<a id="a-1q"></a>睿表岳灵。<a id="a-1r"></a>德洞河府。<a id="a-1s"></a>经文纬武。<a id="a-1t"></a>匡道佐时。<a id="a-1u"></a>康流民于百越。<a id="a-1v"></a>建正法于五岭。<a id="a-1w"></a>钦法师之高行。<a id="a-1x"></a>慕大士之胜规。<a id="a-1y"></a>奉请为菩萨戒师。<a id="a-1z"></a>恭承尽弟子之礼。<a id="a-20"></a>恺昔尝受业。<a id="a-21"></a>已少涤沈蔽。<a id="a-22"></a>伏膺未久。<a id="a-23"></a>便致暌违。<a id="a-24"></a>今重奉值。<a id="a-25"></a>倍怀蹈舞。<a id="a-26"></a>复欲餐和禀德。<a id="a-27"></a>访道陈疑。<a id="a-28"></a>虽殷勤三请。<a id="a-29"></a>而不蒙允遂。<a id="a-2A"></a>恍然失图。<a id="a-2B"></a>心魂靡托。<a id="a-2C"></a>衡州刺史阳山公世子欧阳纥。<a id="a-2D"></a>风业峻整。<a id="a-2E"></a>威武贞拔。<a id="a-2F"></a>该阅文史。<a id="a-2G"></a>深达治要。<a id="a-2H"></a>崇澜内湛。<a id="a-2I"></a>清辉外溢。<a id="a-2J"></a>钦贤味道。<a id="a-2K"></a>笃信爱奇。<a id="a-2L"></a>躬为请主。<a id="a-2M"></a>兼申礼事。<a id="a-2N"></a>法师乃欣然受请。<a id="a-2O"></a>许为翻译。<a id="a-2P"></a>制旨寺主慧智法师。<a id="a-2Q"></a>戒行清白。<a id="a-2R"></a>道气宏壮。<a id="a-2S"></a>志业闲赡。<a id="a-2T"></a>触途必举。<a id="a-2U"></a>匡济不穷。<a id="a-2V"></a>轮奂靡息。<a id="a-2W"></a>征南长史袁敬。<a id="a-2X"></a>德履冲明。<a id="a-2Y"></a>志托夷远。<a id="a-2Z"></a>徽献清简。<a id="a-2a"></a>冰桂齐质。<a id="a-2b"></a>弼谐蕃政。<a id="a-2c"></a>民誉早闻。<a id="a-2d"></a>兼深重佛法。<a id="a-2e"></a>崇情至理。<a id="a-2f"></a>黑白二贤。<a id="a-2g"></a>为经始檀越。<a id="a-2h"></a>辰次昭阳。<a id="a-2i"></a>岁维协洽。<a id="a-2j"></a>月旅姑洗。<a id="a-2k"></a>神纪句芒。<a id="a-2l"></a>于广州制旨寺。<a id="a-2m"></a>便就翻译。<a id="a-2n"></a>法师既妙解声论。<a id="a-2o"></a>善识方言。<a id="a-2p"></a>词有以而必彰。<a id="a-2q"></a>义无微而不畅。<a id="a-2r"></a>席间函丈终朝靡息。<a id="a-2s"></a>恺谨笔受。<a id="a-2t"></a>随出随书。<a id="a-2u"></a>一章一句。<a id="a-2v"></a>备尽研窍。<a id="a-2w"></a>释义若竟。<a id="a-2x"></a>方乃著文。<a id="a-2y"></a>然翻译事殊难不可存于华绮。<a id="a-2z"></a>若一字参差。<a id="a-30"></a>则理趣胡越。<a id="a-31"></a>乃可令质而得义。<a id="a-32"></a>不可使文而失旨。<a id="a-33"></a>故今所翻。<a id="a-34"></a>文质相半。<a id="a-35"></a>与僧忍等同共禀学。<a id="a-36"></a>夙夜匪懈。<a id="a-37"></a>无弃寸阴。<a id="a-38"></a>即以某年树檀之月。<a id="a-39"></a>文义俱竟。<a id="a-3A"></a>本论三卷。<a id="a-3B"></a>释论十二卷。<a id="a-3C"></a>义疏八卷。<a id="a-3D"></a>合二十三卷。<a id="a-3E"></a>此论乃是大乘之宗旨。<a id="a-3F"></a>正法之秘奥妙义云兴。<a id="a-3G"></a>清词海溢。<a id="a-3H"></a>深固幽远。<a id="a-3I"></a>二乘由此迷坠。<a id="a-3J"></a>旷壮该含。<a id="a-3K"></a>十地之所宗学。<a id="a-3L"></a>如来灭后。<a id="a-3M"></a>将千一百余年。<a id="a-3N"></a>弥勒菩萨。<a id="a-3O"></a>投适时机。<a id="a-3P"></a>降灵俯接。<a id="a-3Q"></a>忘已屈应。<a id="a-3R"></a>为阿僧伽法师。<a id="a-3S"></a>广释大乘中义。<a id="a-3T"></a>阿僧伽者。<a id="a-3U"></a>此言无著。<a id="a-3V"></a>法师得一会道。<a id="a-3W"></a>体二居宗。<a id="a-3X"></a>该玄鉴极。<a id="a-3Y"></a>凝神物表。<a id="a-3Z"></a>欲敷阐至理。<a id="a-3a"></a>故制造斯论。<a id="a-3b"></a>唯识微言。<a id="a-3c"></a>因兹得显。<a id="a-3d"></a>三性妙趣。<a id="a-3e"></a>由此而彰。<a id="a-3f"></a>冠冕[(雪-雨)/粉/大]伦。<a id="a-3g"></a>舟航有识。<a id="a-3h"></a>本论即无著法师之所造也。<a id="a-3i"></a>法师次弟婆薮槃豆。<a id="a-3j"></a>此曰天亲。<a id="a-3k"></a>道亚生知。<a id="a-3l"></a>德备藏性。<a id="a-3m"></a>风格峻峙。<a id="a-3n"></a>神气爽发。<a id="a-3o"></a>禀厥兄之雅训。<a id="a-3p"></a>习大乘之弘旨。<a id="a-3q"></a>无著法师所造诸论。<a id="a-3r"></a>词致渊玄。<a id="a-3s"></a>理趣难晓。<a id="a-3t"></a>将恐后学复成纰紊。<a id="a-3u"></a>故制释论。<a id="a-3v"></a>以解本文。<a id="a-3w"></a>笼小乘于形内。<a id="a-3x"></a>挫外道于笔端。<a id="a-3y"></a>自斯以后。<a id="a-3z"></a>迄于像季。<a id="a-40"></a>方等圆教乃盛宣通。<a id="a-41"></a>慧恺不揆虚薄。<a id="a-42"></a>情虑庸浅。<a id="a-43"></a>乃欲泛芥舟于巨壑。<a id="a-44"></a>策骀足于修路。<a id="a-45"></a>庶累毫成仞。<a id="a-46"></a>聚爝为明。<a id="a-47"></a>有识君子。<a id="a-48"></a>幸宜寻阅。<a id="a-49"></a>其道必然无失坠也。</p>
 </body>
</html>