<!doctype html>
<html id="z3IBVSGyY" data-ver="960">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论卷下</h1>
  <h2 id="a2">入因果修差别胜相品第五</h2>
  <p id="a3">如此已说入因果胜相。<a id="a-4"></a>云何应知入因果修差别。<a id="a-5"></a>由十种菩萨地。<a id="a-6"></a>何者为十。<a id="a-7"></a>一欢喜地。<a id="a-8"></a>二无垢地。<a id="a-9"></a>三明焰地。<a id="a-A"></a>四烧然地。<a id="a-B"></a>五难胜地。<a id="a-C"></a>六现前地。<a id="a-D"></a>七远行地。<a id="a-E"></a>八不动地。<a id="a-F"></a>九善慧地。<a id="a-G"></a>十法云地。<a id="a-H"></a>云何应知以此义成立诸地为十。<a id="a-I"></a>为对治地障十种无明故。<a id="a-J"></a>于十相所显法界有十种无明犹在为障。<a id="a-K"></a>何者能显法界十相。<a id="a-L"></a>于初地由一切遍满义。<a id="a-M"></a>应知法界。<a id="a-N"></a>于二地由最胜义。<a id="a-O"></a>于三地由胜流义。<a id="a-P"></a>于四地由无摄义。<a id="a-Q"></a>于五地由相续不异义。<a id="a-R"></a>于六地由无染净义。<a id="a-S"></a>于七地由种种法无别义。<a id="a-T"></a>于八地由不增减义。<a id="a-U"></a>于九地由定自在依止义。<a id="a-V"></a>由土自在依止义。<a id="a-W"></a>由智自在依止义。<a id="a-X"></a>于十地由业自在依止义。<a id="a-Y"></a>由陀罗尼门三摩提门自在依止义。<a id="a-Z"></a>应知法界。<a id="a-a"></a>此中说偈。</p>
  <p id="ab">遍满最胜义　　胜流及无摄</p>
  <p id="ac">无异无染净　　种种法无别</p>
  <p id="ad">不增减四种　　自在依止义</p>
  <p id="ae">业自在依止　　总持三摩提</p>
  <p id="af">如此二偈依中边分别论。<a id="a-g"></a>应当了知。<a id="a-h"></a>复次此无明应知。<a id="a-i"></a>于二乘非染污。<a id="a-j"></a>于菩萨是染污。<a id="a-k"></a>云何初地名欢喜。<a id="a-l"></a>由始得自他利益功能故。<a id="a-m"></a>云何二地名无垢。<a id="a-n"></a>此地远离犯菩萨戒垢故。<a id="a-o"></a>云何三地名明焰。<a id="a-p"></a>由无退三摩提及三摩跋提依止故。<a id="a-q"></a>大法光明依止故。<a id="a-r"></a>云何四地名烧然。<a id="a-s"></a>由助菩提法能焚灭一切障故。<a id="a-t"></a>云何五地名难胜。<a id="a-u"></a>真俗二智更互相违能合难合令相应故。<a id="a-v"></a>云何六地名现前。<a id="a-w"></a>由十二缘生智依止故。<a id="a-x"></a>能令般若波罗蜜现前住故。<a id="a-y"></a>云何七地名远行。<a id="a-z"></a>由至有功用行最后边故。<a id="a-10"></a>云何八地名不动。<a id="a-11"></a>由一切相及作意功用不能动故。<a id="a-12"></a>云何九地名善慧。<a id="a-13"></a>由最胜无碍辩智依止故。<a id="a-14"></a>云何十地名法云。<a id="a-15"></a>由缘通境知一切法一切陀罗尼及三摩提门为藏故。<a id="a-16"></a>譬云能覆如虚空粗障故。<a id="a-17"></a>能圆满法身故。</p>
  <p id="a18">云何应知得诸地相。<a id="a-19"></a>由四种相。<a id="a-1A"></a>一由已得信乐相。<a id="a-1B"></a>于一一地决定生信乐故。<a id="a-1C"></a>二由已得行相。<a id="a-1D"></a>得与地相应十种法正行故。<a id="a-1E"></a>三由已得通达相。<a id="a-1F"></a>先于初地通达真如法界时。<a id="a-1G"></a>皆能通达一切地故。<a id="a-1H"></a>四由已得成就相。<a id="a-1I"></a>此十地皆已至究竟修行故。<a id="a-1J"></a>云何应知修诸地相诸菩萨。<a id="a-1K"></a>先于地地中修习奢摩他毗钵舍那。<a id="a-1L"></a>各有五相修习得成。<a id="a-1M"></a>何者为五。<a id="a-1N"></a>一集总修。<a id="a-1O"></a>二无相修。<a id="a-1P"></a>三无功用修。<a id="a-1Q"></a>四炽盛修。<a id="a-1R"></a>五不知足修。<a id="a-1S"></a>应知于诸地皆有此五修。<a id="a-1T"></a>此五修生五法为果。<a id="a-1U"></a>何者为五。<a id="a-1V"></a>一刹那刹那能坏一切粗重依法。<a id="a-1W"></a>二能得出离种种乱想法乐。<a id="a-1X"></a>三能见一切处无量无分别相善法光明。<a id="a-1Y"></a>四如所分别法相转得清净分恒相续生。<a id="a-1Z"></a>为圆满成就法身。<a id="a-1a"></a>五于上品中转增为最上上品因缘聚集。<a id="a-1b"></a>于十地中修十波罗蜜随次第成。<a id="a-1c"></a>于前六地有六波罗蜜如次第说。<a id="a-1d"></a>于后四地有四波罗蜜。<a id="a-1e"></a>一沤和拘舍罗波罗蜜。<a id="a-1f"></a>六波罗蜜所生长善根功德。<a id="a-1g"></a>施与一切众生悉令平等。<a id="a-1h"></a>为一切众生回向无上菩提。<a id="a-1i"></a>二波尼他那波罗蜜。<a id="a-1j"></a>此度能引摄种种愿。<a id="a-1k"></a>于未来世感六度生缘故。<a id="a-1l"></a>三婆罗波罗蜜。<a id="a-1m"></a>由思择修习力伏诸波罗蜜对治故。<a id="a-1n"></a>能引六波罗蜜相续生无有间缺。<a id="a-1o"></a>四若那波罗蜜。<a id="a-1p"></a>此度是能成立前六度智。<a id="a-1q"></a>能令菩萨于大集中受法乐。<a id="a-1r"></a>及成熟众生。<a id="a-1s"></a>后四波罗蜜应知是无分别后智。<a id="a-1t"></a>摄一切波罗蜜。<a id="a-1u"></a>于一切地中不同时修习。<a id="a-1v"></a>从波罗蜜藏藏经。<a id="a-1w"></a>应知此法门广显诸义。<a id="a-1x"></a>于几时中修习十地。<a id="a-1y"></a>正行得圆满。<a id="a-1z"></a>有五种人。<a id="a-20"></a>于三阿僧祇劫修行圆满。<a id="a-21"></a>或七阿僧祇劫。<a id="a-22"></a>或三十三阿僧祇劫。<a id="a-23"></a>何者为五人。<a id="a-24"></a>行愿行地人满一阿僧祇劫。<a id="a-25"></a>行清净意行人。<a id="a-26"></a>行有相行人。<a id="a-27"></a>行无相行人。<a id="a-28"></a>于六地乃至七地满第二阿僧祇劫。<a id="a-29"></a>从此后无功用行人。<a id="a-2A"></a>乃至十地满第三阿僧祇劫。<a id="a-2B"></a>复次云何七阿僧祇劫。<a id="a-2C"></a>地前有三地。<a id="a-2D"></a>中有四地。<a id="a-2E"></a>前三者。<a id="a-2F"></a>一不定阿僧祇。<a id="a-2G"></a>二定阿僧祇。<a id="a-2H"></a>三授记阿僧祇。<a id="a-2I"></a>地中有四者。<a id="a-2J"></a>一依实谛阿僧祇。<a id="a-2K"></a>二依舍阿僧祇。<a id="a-2L"></a>三依寂静阿僧祇。<a id="a-2M"></a>四依智慧阿僧祇。<a id="a-2N"></a>复次云何三十三阿僧祇。<a id="a-2O"></a>方便地中有三阿僧祇。<a id="a-2P"></a>一信行阿僧祇。<a id="a-2Q"></a>二精进行阿僧祇。<a id="a-2R"></a>三趣向行阿僧祇。<a id="a-2S"></a>于十地中地地各三阿僧祇。<a id="a-2T"></a>谓入住出。<a id="a-2U"></a>如此阿僧祇修行十地正行圆满。</p>
  <p id="a2V">有善根愿力　　心坚进增上</p>
  <p id="a2W">三种阿僧祇　　说正行成就</p>
  <p data-pb></p>
  <h2 id="a2X">依戒学胜相品第六</h2>
  <p id="a2Y">此已说入因果修差别。<a id="a-2Z"></a>云何应知依戒学差别。<a id="a-2a"></a>应知如于菩萨地正受菩萨戒品中说。<a id="a-2b"></a>若略说由四种差别。<a id="a-2c"></a>应知菩萨戒有差别。<a id="a-2d"></a>何者为四。<a id="a-2e"></a>一品类差别。<a id="a-2f"></a>二共不共学处差别。<a id="a-2g"></a>三广大差别。<a id="a-2h"></a>四甚深差别。<a id="a-2i"></a>品类差别者。<a id="a-2j"></a>有三种。<a id="a-2k"></a>一摄正护戒。<a id="a-2l"></a>二摄善法戒。<a id="a-2m"></a>三摄众生利益戒。<a id="a-2n"></a>此中摄正护戒应知是二戒依止。<a id="a-2o"></a>摄善法戒是得佛法生起依止。<a id="a-2p"></a>摄众生利益戒是成熟众生依止。<a id="a-2q"></a>共学处戒者。<a id="a-2r"></a>是菩萨远离性罪戒。<a id="a-2s"></a>不共学处戒者。<a id="a-2t"></a>是菩萨远离制罪所立戒。<a id="a-2u"></a>此戒中或声闻是处有罪。<a id="a-2v"></a>菩萨于中无罪。<a id="a-2w"></a>或菩萨是处有罪。<a id="a-2x"></a>声闻于中无罪。<a id="a-2y"></a>菩萨有治身口意三品为戒。<a id="a-2z"></a>声闻但有治身口为戒。<a id="a-30"></a>是故菩萨有心地犯罪。<a id="a-31"></a>声闻则无此事。<a id="a-32"></a>若略说所有身口意业事。<a id="a-33"></a>能生众生利益无有过失。<a id="a-34"></a>此业菩萨皆应受学修行。<a id="a-35"></a>如此应知共不共戒差别。<a id="a-36"></a>广大差别者。<a id="a-37"></a>应知有四种。<a id="a-38"></a>由四种广大故。<a id="a-39"></a>一种种无量学处广大。<a id="a-3A"></a>二能摄无量福德广大。<a id="a-3B"></a>三摄一切众生利益安乐意广大。<a id="a-3C"></a>四无上菩提依止广大。<a id="a-3D"></a>甚深差别者。<a id="a-3E"></a>若菩萨由如此方便胜智行。<a id="a-3F"></a>杀生等十事无染浊过失。<a id="a-3G"></a>生无量福德速得无上菩提胜果。<a id="a-3H"></a>复次有变化所作身口业。<a id="a-3I"></a>应知是菩萨甚深戒。<a id="a-3J"></a>由此戒有时菩萨正居大王位。<a id="a-3K"></a>或现种种逼恼众生。<a id="a-3L"></a>为安立众生于戒律中。<a id="a-3M"></a>或现种种本生。<a id="a-3N"></a>由逼恼他及逼恼怨对。<a id="a-3O"></a>令他相爱利益安心。<a id="a-3P"></a>生他信心为先。<a id="a-3Q"></a>后于三乘圣道中令彼善根成熟。<a id="a-3R"></a>是名菩萨甚深戒差别。<a id="a-3S"></a>由此四种差别。<a id="a-3T"></a>应知是略说菩萨受持戒差别。<a id="a-3U"></a>复次由此四种差别。<a id="a-3V"></a>更有差别不可数量菩萨戒差别。<a id="a-3W"></a>如毗那耶瞿沙毗佛略经中说。</p>
  <h2 id="a3X">依心学胜相品第七</h2>
  <p id="a3Y">如此已说依戒学差别。<a id="a-3Z"></a>云何应知依心学差别。<a id="a-3a"></a>略说由六种差别应知。<a id="a-3b"></a>何者为六。<a id="a-3c"></a>一境差别二众类差别。<a id="a-3d"></a>三对治差别。<a id="a-3e"></a>四随用差别。<a id="a-3f"></a>五随引差别。<a id="a-3g"></a>六由事差别。<a id="a-3h"></a>境差别者。<a id="a-3i"></a>由缘大乘法为境起故。<a id="a-3j"></a>众类差别者。<a id="a-3k"></a>大乘光三摩提。<a id="a-3l"></a>集福德王三摩提。<a id="a-3m"></a>贤护三摩提。<a id="a-3n"></a>首楞伽摩三摩提等。<a id="a-3o"></a>摄种种三摩提品类故。<a id="a-3p"></a>对治差别者。<a id="a-3q"></a>由缘一切法为通境智慧。<a id="a-3r"></a>如以楔出楔方便故。<a id="a-3s"></a>于本识中拔出一切粗重障故。<a id="a-3t"></a>随用差别者。<a id="a-3u"></a>于现世久安住三摩提乐中。<a id="a-3v"></a>如意能于胜处受生。<a id="a-3w"></a>随引差别者。<a id="a-3x"></a>能引无碍神通于一切世界。<a id="a-3y"></a>由事差别者。<a id="a-3z"></a>令动放光遍满显示转变往还。<a id="a-40"></a>促远为近转粗为细变细为粗。<a id="a-41"></a>令一切色皆入身中。<a id="a-42"></a>似彼同类入大集中。<a id="a-43"></a>或显或隐。<a id="a-44"></a>具八自在伏障他神力。<a id="a-45"></a>或施他辩才及忆念喜乐。<a id="a-46"></a>或放光明能引具相大神通。<a id="a-47"></a>能引一切难行正行。<a id="a-48"></a>以能摄十种难修正行故。<a id="a-49"></a>何者为十。<a id="a-4A"></a>一自受难修。<a id="a-4B"></a>自受菩提善愿故。<a id="a-4C"></a>二不可回难修。<a id="a-4D"></a>由生死众苦不令退转故。<a id="a-4E"></a>三不背难修。<a id="a-4F"></a>由众生作恶一向对彼故。<a id="a-4G"></a>四现前难修。<a id="a-4H"></a>于有怨众生现前为行一切利益事故。<a id="a-4I"></a>五无染难修。<a id="a-4J"></a>菩萨生于世间不为世法之所染故。<a id="a-4K"></a>六信乐难修。<a id="a-4L"></a>行于无底大乘。<a id="a-4M"></a>能信乐广大甚深义故。<a id="a-4N"></a>七通达难修。<a id="a-4O"></a>能通达人法二无我故。<a id="a-4P"></a>八随觉难修。<a id="a-4Q"></a>诸佛如来甚深不了义经能如理判故。<a id="a-4R"></a>九不离不染难修。<a id="a-4S"></a>不舍生死不为生死染污故。<a id="a-4T"></a>十加行难修。<a id="a-4U"></a>诸佛如来于一切障解脱中住不作功用。<a id="a-4V"></a>能行一切众生利益事。<a id="a-4W"></a>乃至穷生死后际乐修如此加行故。<a id="a-4X"></a>于随觉难修诸佛如来说不了义经。<a id="a-4Y"></a>其义云何。<a id="a-4Z"></a>菩萨应随理觉察。<a id="a-4a"></a>如经言。<a id="a-4b"></a>云何菩萨不损一物不施一人。<a id="a-4c"></a>若菩萨善能行施无量无数。<a id="a-4d"></a>于十方世界修布施行相续生起。<a id="a-4e"></a>云何菩萨乐行布施。<a id="a-4f"></a>若菩萨不乐行一切施。<a id="a-4g"></a>云何菩萨行信施心。<a id="a-4h"></a>若菩萨不行诸佛如来信心。<a id="a-4i"></a>云何菩萨发行布施。<a id="a-4j"></a>若菩萨于布施中不策自身。<a id="a-4k"></a>云何菩萨恒游戏布施。<a id="a-4l"></a>若菩萨无布施时。<a id="a-4m"></a>云何菩萨能大行施。<a id="a-4n"></a>若菩萨于施离娑罗想。<a id="a-4o"></a>云何菩萨于施清净。<a id="a-4p"></a>若菩萨郁波提贪吝。<a id="a-4q"></a>云何菩萨能住于施。<a id="a-4r"></a>若菩萨不住究竟后际。<a id="a-4s"></a>云何菩萨于施自在。<a id="a-4t"></a>若菩萨于施不得自在。<a id="a-4u"></a>云何菩萨于施无尽。<a id="a-4v"></a>若菩萨不住无尽中如施经。<a id="a-4w"></a>于戒乃至般若如理应知。<a id="a-4x"></a>复有经言。<a id="a-4y"></a>云何菩萨行杀生。<a id="a-4z"></a>若菩萨有命众生断其相续。<a id="a-50"></a>云何菩萨夺非他所与。<a id="a-51"></a>若菩萨自夺非他所与众生。<a id="a-52"></a>云何菩萨行邪淫。<a id="a-53"></a>若菩萨于欲尘起邪意等。<a id="a-54"></a>云何菩萨能说妄语。<a id="a-55"></a>若菩萨是妄能说为妄。<a id="a-56"></a>云何菩萨行两舌。<a id="a-57"></a>若菩萨恒住最极空寂处。<a id="a-58"></a>云何菩萨能住波留师。<a id="a-59"></a>若菩萨住所知彼岸。<a id="a-5A"></a>云何菩萨能说不相应语。<a id="a-5B"></a>若菩萨能分破诸法随类解释。<a id="a-5C"></a>云何菩萨行阿毗持诃娄。<a id="a-5D"></a>若菩萨数数令自身得无上诸定。<a id="a-5E"></a>云何菩萨起憎害心。<a id="a-5F"></a>若菩萨于自他心地能害诸惑。<a id="a-5G"></a>云何菩萨起邪见。<a id="a-5H"></a>若菩萨一切处遍行邪性如理观察。<a id="a-5I"></a>复有经言。<a id="a-5J"></a>佛法甚深。<a id="a-5K"></a>何者甚深。<a id="a-5L"></a>此论中自广分别。<a id="a-5M"></a>一切佛法常住为性。<a id="a-5N"></a>由法身常住故。<a id="a-5O"></a>一切佛法皆断为性。<a id="a-5P"></a>由一切障皆断尽故。<a id="a-5Q"></a>一切佛法生起为性。<a id="a-5R"></a>由化身恒生起故。<a id="a-5S"></a>一切佛法能得为性。<a id="a-5T"></a>能得共对治众生八万四千烦恼行故。<a id="a-5U"></a>一切佛法有欲为性。<a id="a-5V"></a>有欲众生爱摄令成自体故。<a id="a-5W"></a>一切佛法有嗔为性。<a id="a-5X"></a>一切佛法有痴为性。</p>
  <p id="a5Y">一切佛法凡夫法为性。<a id="a-5Z"></a>一切佛法无染着为性。<a id="a-5a"></a>成就真如一切障不能染故。<a id="a-5b"></a>一切佛法不可染着。<a id="a-5c"></a>诸佛出现于世。<a id="a-5d"></a>非世法所能染故。<a id="a-5e"></a>是故说佛法甚深。<a id="a-5f"></a>为修行波罗蜜。<a id="a-5g"></a>为成熟众生为清净佛土。<a id="a-5h"></a>为引摄一切佛法故。<a id="a-5i"></a>菩萨三摩提业差别应知。</p>
  <p data-pb></p>
  <h2 id="a5j">依慧学胜相品第八</h2>
  <p id="a5k">如此已说依定学差别。<a id="a-5l"></a>云何应知依慧学差别。<a id="a-5m"></a>由无分别智自性依止缘起境界相貌立救难摄持伴类。<a id="a-5n"></a>果报等流出离。<a id="a-5o"></a>究竟行善加行无分别智后得智功德。<a id="a-5p"></a>无差别加行。<a id="a-5q"></a>无分别后得智。<a id="a-5r"></a>譬威德无功用作事甚深义故。<a id="a-5s"></a>应知依慧学差别。<a id="a-5t"></a>由依慧学差别。<a id="a-5u"></a>应知无分别智差别。<a id="a-5v"></a>无分别智自性。<a id="a-5w"></a>应知离五种相。<a id="a-5x"></a>五相者。<a id="a-5y"></a>一离非思惟故。<a id="a-5z"></a>二离非觉观地故。<a id="a-60"></a>三离灭想受定寂静故。<a id="a-61"></a>四离色自性故。<a id="a-62"></a>五于真实义离异分别故。<a id="a-63"></a>是五相所离智。<a id="a-64"></a>此中应知是无分别智。<a id="a-65"></a>于此中如所说。<a id="a-66"></a>无分别智性中故说偈言。</p>
  <p id="a67">诸菩萨自性　　五种相所离</p>
  <p id="a68">无分别智性　　于真无分别</p>
  <p id="a69">诸菩萨依止　　非心非非心</p>
  <p id="a6A">是无分别智　　非思疾类故</p>
  <p id="a6B">诸菩萨因缘　　有言闻熏习</p>
  <p id="a6C">是无分别智　　如理正思惟</p>
  <p id="a6D">诸菩萨境界　　不可言法性</p>
  <p id="a6E">是无分别智　　二无我真如</p>
  <p id="a6F">诸菩萨相貌　　于真如境中</p>
  <p id="a6G">是无分别智　　无相无差别</p>
  <p id="a6H">相应自性义　　所分别非他</p>
  <p id="a6I">字字相续故　　由相应义成</p>
  <p id="a6J">离言说智慧　　于所知不起</p>
  <p id="a6K">于言不同故　　一切不可言</p>
  <p id="a6L">诸菩萨摄持　　是无分别智</p>
  <p id="a6M">此后得行持　　为生长究竟</p>
  <p id="a6N">诸菩萨伴类　　说是二种道</p>
  <p id="a6O">是无分别智　　五度之品类</p>
  <p id="a6P">诸菩萨果报　　于佛二圆聚</p>
  <p id="a6Q">是无分别智　　由加行至得</p>
  <p id="a6R">菩萨等流果　　于后后生中</p>
  <p id="a6S">是无分别智　　由展转增胜</p>
  <p id="a6T">诸菩萨出离　　得成相应故</p>
  <p id="a6U">是无分别智　　应知于十地</p>
  <p id="a6V">诸菩萨究竟　　由得净三身</p>
  <p id="a6W">是无分别智　　至胜自在故</p>
  <p id="a6X">不染如虚空　　此无分别智</p>
  <p id="a6Y">种种重恶业　　由唯信乐故</p>
  <p id="a6Z">清净如虚空　　此无分别智</p>
  <p id="a6a">解脱一切障　　由得及成就</p>
  <p id="a6b">如虚空无染　　是无分别智</p>
  <p id="a6c">若出现于世　　非世法所染</p>
  <p id="a6d">如哑求受尘　　如哑正受尘</p>
  <p id="a6e">如非哑受尘　　三智譬如此</p>
  <p id="a6f">如愚求受尘　　如愚正受尘</p>
  <p id="a6g">如非愚受尘　　三智譬如此</p>
  <p id="a6h">如五求受尘　　如五正受尘</p>
  <p id="a6i">如非五受尘　　三智譬如此</p>
  <p id="a6j">如未识求解　　如读正受法</p>
  <p id="a6k">如解受法义　　次第譬三智</p>
  <p id="a6l">如人正闭目　　无分别亦尔</p>
  <p id="a6m">如人正开目　　后得智亦尔</p>
  <p id="a6n">如空无分别　　无染碍异边</p>
  <p id="a6o">如空中色现　　后得智亦尔</p>
  <p id="a6p">譬摩尼天鼓　　无思成自事</p>
  <p id="a6q">如此不分别　　种种佛事成</p>
  <p id="a6r">非此非非此　　非智非非智</p>
  <p id="a6s">与境无差别　　智名无分别</p>
  <p id="a6t">佛说一切法　　自性无分别</p>
  <p id="a6u">所分别无故　　彼无无分别</p>
  <p id="a6v">此中无分别有三种。<a id="a-6w"></a>一加行无分别。<a id="a-6x"></a>二无分别智。<a id="a-6y"></a>三无分别后智。<a id="a-6z"></a>加行无分别有三种谓因缘引通数习力生起差别故。<a id="a-70"></a>无分别智亦有三种。<a id="a-71"></a>谓知足无颠倒无戏论。<a id="a-72"></a>无分别差别故。<a id="a-73"></a>无分别后智有五种。<a id="a-74"></a>谓通达忆持成立相杂如意。<a id="a-75"></a>显示差别故。<a id="a-76"></a>为成立无分别智。<a id="a-77"></a>复说别偈。</p>
  <p id="a78">饿鬼畜生人　　诸天等如应</p>
  <p id="a79">一境心异故　　许彼境界成</p>
  <p id="a7A">于过去未来　　于梦二影中</p>
  <p id="a7B">智缘非有境　　此无转为境</p>
  <p id="a7C">若尘成为境　　无无分别智</p>
  <p id="a7D">若此无佛果　　应得无是处</p>
  <p id="a7E">得自在菩萨　　由愿乐力故</p>
  <p id="a7F">如意地等成　　得定人亦尔</p>
  <p id="a7G">成就简择人　　有智得定人</p>
  <p id="a7H">于内思诸法　　如义显现故</p>
  <p id="a7I">无分别修时　　诸义不显故</p>
  <p id="a7J">应知无有尘　　由此故无识</p>
  <p id="a7K">此无分别智即是般若波罗蜜。<a id="a-7L"></a>名异义同。<a id="a-7M"></a>如经言。<a id="a-7N"></a>若菩萨住般若波罗蜜。<a id="a-7O"></a>由非处修行能圆满修习所余波罗蜜。<a id="a-7P"></a>何者非处修行能圆满修习所余波罗蜜。<a id="a-7Q"></a>谓离五种处。<a id="a-7R"></a>一离外道我执处。<a id="a-7S"></a>二离未见真实菩萨分别处。<a id="a-7T"></a>三离生死涅槃二边处。<a id="a-7U"></a>四离唯灭惑障知足行处。<a id="a-7V"></a>五离不观利益众生事住无余涅槃处。<a id="a-7W"></a>声闻智慧与菩萨智慧差别云何。<a id="a-7X"></a>应知由无分别差别不分别阴等诸法门故。<a id="a-7Y"></a>由非一分差别通达二空真如。<a id="a-7Z"></a>入一切所知相故。<a id="a-7a"></a>依止一切众生利益事故。<a id="a-7b"></a>由无住差别住无住处涅槃故。<a id="a-7c"></a>由恒差别于无余涅槃不堕断尽边际故。<a id="a-7d"></a>由无上差别实无异乘胜此故。<a id="a-7e"></a>此中说偈。</p>
  <p id="a7f">由智五胜异　　依大悲修福</p>
  <p id="a7g">世出世富乐　　说此不为远</p>
  <p id="a7h">若菩萨于世间实有亦复可知。<a id="a-7i"></a>若菩萨如此依戒定慧学功德聚相。<a id="a-7j"></a>应至十种自在。<a id="a-7k"></a>于一切利他事得无等胜能。<a id="a-7l"></a>云何于世间中见有众生遭重苦难。<a id="a-7m"></a>由菩萨见彼众生有业能感苦报障胜乐果故。<a id="a-7n"></a>由菩萨见如此若施彼乐具则障其生善。<a id="a-7o"></a>由菩萨见彼无乐具能现前厌恶生死。<a id="a-7p"></a>由菩萨见若施彼乐具则是生长一切恶法因缘。<a id="a-7q"></a>由菩萨见若施彼乐具则是逼害余无量众生因缘。<a id="a-7r"></a>是故菩萨不无如此能。<a id="a-7s"></a>世间亦有如此众生显现。<a id="a-7t"></a>此中说偈。</p>
  <p id="a7u">见业障碍善　　厌现及恶增</p>
  <p id="a7v">害他彼众生　　不感菩萨施</p>
  <p data-pb></p>
  <h2 id="a7w">学果寂灭胜相品第九</h2>
  <p id="a7x">如此已说依慧学差别。<a id="a-7y"></a>云何应知寂灭差别。<a id="a-7z"></a>诸菩萨惑灭即是无住处涅槃此相云何。<a id="a-80"></a>舍离惑与不舍离生死。<a id="a-81"></a>二所依止转依为相。<a id="a-82"></a>此中生死是依他性。<a id="a-83"></a>不净品一分为体。<a id="a-84"></a>涅槃是依他性。<a id="a-85"></a>净品一分为体本依者是具净不净品二分依他性。<a id="a-86"></a>转依者对治起时此依他性。<a id="a-87"></a>由不净品分永改本性。<a id="a-88"></a>由净品分永成本性。<a id="a-89"></a>此转依若略说有六种转。<a id="a-8A"></a>一益力损能转。<a id="a-8B"></a>由随信乐位住闻熏习力故。<a id="a-8C"></a>由烦恼有羞行惭弱行。<a id="a-8D"></a>或永不行故。<a id="a-8E"></a>二通达转。<a id="a-8F"></a>谓已登地诸菩萨。<a id="a-8G"></a>由真实虚妄显现为能故。<a id="a-8H"></a>此转从初地至六地。<a id="a-8I"></a>三修习转。<a id="a-8J"></a>由未离障人是一切相不显现真实显现依故。<a id="a-8K"></a>此转从七地至十地。<a id="a-8L"></a>四果圆满转。<a id="a-8M"></a>由已离障人一切相不显现清净真如显现至得一切相自在依故。<a id="a-8N"></a>五下劣转。<a id="a-8O"></a>由声闻通达人无我故。<a id="a-8P"></a>由一向背生死为永舍离生死故。<a id="a-8Q"></a>六广大转。<a id="a-8R"></a>由菩萨通达法无我故。<a id="a-8S"></a>于中观寂静功德故。<a id="a-8T"></a>为舍不舍故。<a id="a-8U"></a>若菩萨在下劣转位有何过失。<a id="a-8V"></a>不观众生利益事故。<a id="a-8W"></a>远离菩萨法。<a id="a-8X"></a>与下乘人同得解脱此为过失。<a id="a-8Y"></a>诸菩萨若在广大转位有何功德。<a id="a-8Z"></a>于生死法中由自转依为依故。<a id="a-8a"></a>得诸自在于一切道中能现一切身。<a id="a-8b"></a>于世间富乐及于三乘。<a id="a-8c"></a>由种种教化方便胜能能安立彼于正教。<a id="a-8d"></a>是广大转功德。<a id="a-8e"></a>此中说偈。</p>
  <p id="a8f">于凡夫覆真　　于彼显虚妄</p>
  <p id="a8g">于菩萨一向　　舍虚显真实</p>
  <p id="a8h">不显现显现　　虚妄及真实</p>
  <p id="a8i">是菩萨转依　　解脱如意故</p>
  <p id="a8j">于生死涅槃　　若智起等等</p>
  <p id="a8k">生死即涅槃　　二无此彼故</p>
  <p id="a8l">是故于生死　　非舍非非舍</p>
  <p id="a8m">于涅槃亦尔　　无得无不得</p>
  <p data-pb></p>
  <h2 id="a8n">智差别胜相品第十</h2>
  <p id="a8o">如此已说寂灭差别。<a id="a-8p"></a>云何应知智差别。<a id="a-8q"></a>由佛三身。<a id="a-8r"></a>应知智差别。<a id="a-8s"></a>一自性身。<a id="a-8t"></a>二受用身。<a id="a-8u"></a>三变化身。<a id="a-8v"></a>此中自性身者。<a id="a-8w"></a>是诸如来法身。<a id="a-8x"></a>于一切法自在依止故。<a id="a-8y"></a>受用身者。<a id="a-8z"></a>诸佛种种土。<a id="a-90"></a>及大人集轮依止所显现。<a id="a-91"></a>此以法身为依止。<a id="a-92"></a>诸佛土清净。<a id="a-93"></a>大乘法受乐受用因故。<a id="a-94"></a>变化身者。<a id="a-95"></a>以法身为依止。<a id="a-96"></a>从住兜率陀天及退。<a id="a-97"></a>受生受学受欲尘。<a id="a-98"></a>出家往外道所修苦行。<a id="a-99"></a>得无上菩提转法轮。<a id="a-9A"></a>大般涅槃等事所显现故。<a id="a-9B"></a>诸佛如来所有法身其相云何。<a id="a-9C"></a>若略说其相应知有五种。<a id="a-9D"></a>此中说郁陀那偈。</p>
  <p id="a9E">相证得自在　　依止及摄持</p>
  <p id="a9F">差别德甚深　　念业明佛身</p>
  <p id="a9G">五相者。<a id="a-9H"></a>一法身转依为相。<a id="a-9I"></a>一切障及不净品分。<a id="a-9J"></a>依他性灭已解脱一切障。<a id="a-9K"></a>于一切法得自在。<a id="a-9L"></a>为能清净性分依他性转依为相故。<a id="a-9M"></a>二白净法为相。<a id="a-9N"></a>由六度圆满。<a id="a-9O"></a>于法身至得十种自在胜能为相故。<a id="a-9P"></a>何者为十。<a id="a-9Q"></a>一命自在。<a id="a-9R"></a>二心自在。<a id="a-9S"></a>三财物自在。<a id="a-9T"></a>此三由施度圆满得成。<a id="a-9U"></a>四业自在。<a id="a-9V"></a>五生自在。<a id="a-9W"></a>此二由戒度圆满得成。<a id="a-9X"></a>六欲乐自在。<a id="a-9Y"></a>由忍度圆满得成。<a id="a-9Z"></a>七愿自在。<a id="a-9a"></a>由精进度圆满得成。<a id="a-9b"></a>八通慧自在。<a id="a-9c"></a>此五通所摄。<a id="a-9d"></a>由定度圆满得成。<a id="a-9e"></a>九智自在。<a id="a-9f"></a>十法自在。<a id="a-9g"></a>此二由般若波罗蜜圆满得成。<a id="a-9h"></a>三无二为相。<a id="a-9i"></a>由无有无二相故。<a id="a-9j"></a>一切法无所有空相不无为相故。<a id="a-9k"></a>复次有为无为无二为相。<a id="a-9l"></a>非惑业集所生故。<a id="a-9m"></a>由得自在能显有为相故。<a id="a-9n"></a>复次一异无二为相。<a id="a-9o"></a>诸佛如来依止不异故。<a id="a-9p"></a>由无量依止能证此故。<a id="a-9q"></a>此中说偈。</p>
  <p id="a9r">我执不有故　　于中无依别</p>
  <p id="a9s">如前多依证　　假名说不一</p>
  <p id="a9t">性行异非虚　　圆满无初故</p>
  <p id="a9u">不一无异故　　不多依真如</p>
  <p id="a9v">四常住为相。<a id="a-9w"></a>真如清净相故。<a id="a-9x"></a>昔愿引通最为极故。<a id="a-9y"></a>应作正事未究竟故。<a id="a-9z"></a>五不可思议为相。<a id="a-A0"></a>是真如清净自证智所知故。<a id="a-A1"></a>无譬喻故。<a id="a-A2"></a>非觉观行处故。</p>
  <p id="aA3">复次此法身证得云何。<a id="a-A4"></a>是触从初所得。<a id="a-A5"></a>由缘相杂大乘法为境。<a id="a-A6"></a>无分别智无分别后所得智五相修成熟修习。<a id="a-A7"></a>于一切地善集资粮。<a id="a-A8"></a>能破微细难破障故。<a id="a-A9"></a>金刚譬三摩提。<a id="a-AA"></a>即此三摩提后灭离一切障故。<a id="a-AB"></a>是时由依止转成证得。<a id="a-AC"></a>应知此法身有几自在于中得自在。<a id="a-AD"></a>若略说有五自在于中得自在。<a id="a-AE"></a>一净土显示自身相好无边音不可见顶自在。<a id="a-AF"></a>由转色阴依故。<a id="a-AG"></a>二无失无量大安乐住自在。<a id="a-AH"></a>由转受阴依故。<a id="a-AI"></a>三具足一切名字文句聚等中正说自在。<a id="a-AJ"></a>由转想阴执相差别依故。<a id="a-AK"></a>四变化改易引摄大集牵白净品自在。<a id="a-AL"></a>由转行阴依故。<a id="a-AM"></a>五显了平等回观作事智自在。<a id="a-AN"></a>由转识阴依故。</p>
  <p id="aAO">此法身应知为几法依止。<a id="a-AP"></a>若略说唯三。<a id="a-AQ"></a>诸佛如来种种住处依止故。<a id="a-AR"></a>此中说偈。</p>
  <p id="aAS">诸佛如来受五喜　　皆因证得自界故</p>
  <p id="aAT">二乘无喜由不证　　求喜要须证佛界</p>
  <p id="aAU">由能无量作事立　　由法美味欲得成</p>
  <p id="aAV">得喜最胜无有失　　诸佛恒见四无尽</p>
  <p id="aAW">种种受用身依止。<a id="a-AX"></a>为成熟诸菩萨善根故。<a id="a-AY"></a>种种化身依止。<a id="a-AZ"></a>为多成熟声闻独觉善根故。<a id="a-Aa"></a>有几种佛法应知摄此法身。<a id="a-Ab"></a>若略说有六种。<a id="a-Ac"></a>一清净类法。<a id="a-Ad"></a>由转阿黎耶识依故。<a id="a-Ae"></a>由证得法身故。<a id="a-Af"></a>二果报类法。<a id="a-Ag"></a>由转有色根依故。<a id="a-Ah"></a>由证得果报胜智故三住类法。<a id="a-Ai"></a>由转受行欲尘依故。<a id="a-Aj"></a>由无量智慧住故。<a id="a-Ak"></a>四自在类法。<a id="a-Al"></a>由转种种业等摄自在依故。<a id="a-Am"></a>由于一切十方世界无阂六通智自在故。<a id="a-An"></a>五言说类法。<a id="a-Ao"></a>由转一切见闻觉知言说依故。<a id="a-Ap"></a>由能饱满一切众生心正说智自在故。<a id="a-Aq"></a>六拔济类法。<a id="a-Ar"></a>由转一切灾横过失拔济意依故。<a id="a-As"></a>由一切众生灾横过失拔济智自在故。<a id="a-At"></a>如此六种类法所摄诸佛如来法身。<a id="a-Au"></a>应知诸佛法身为可说有差别。<a id="a-Av"></a>为无差别。<a id="a-Aw"></a>由依止意用业无异故。<a id="a-Ax"></a>应知无差别。<a id="a-Ay"></a>由无量正觉等事故。<a id="a-Az"></a>应知有差别。<a id="a-B0"></a>如法身受用身亦尔。<a id="a-B1"></a>由依止业不异故。<a id="a-B2"></a>应知无差别。<a id="a-B3"></a>不由依止差别故无差别。<a id="a-B4"></a>无量依止转依故。<a id="a-B5"></a>变化身应知如受用身。<a id="a-B6"></a>此法身应知与几种功德相应与最清净四无量相应。<a id="a-B7"></a>与八解脱八制入十一切入。<a id="a-B8"></a>无诤三摩提愿智四无阂解六通慧。<a id="a-B9"></a>三十二大人相八十小相。<a id="a-BA"></a>四种一切相清净十力四无畏。<a id="a-BB"></a>四无护三念处。<a id="a-BC"></a>拔除习气无忘失法大悲十八不共法。<a id="a-BD"></a>一切相最胜智等诸法相应。<a id="a-BE"></a>此中说偈。</p>
  <p id="aBF">于众生大悲　　离诸结缚意</p>
  <p id="aBG">不离众生意　　利乐意顶礼</p>
  <p id="aBH">解脱一切障　　降伏世智者</p>
  <p id="aBI">应知智遍满　　心解脱顶礼</p>
  <p id="aBJ">诸众生无余　　能灭一切惑</p>
  <p id="aBK">害惑有染污　　常怜愍顶礼</p>
  <p id="aBL">无功用无著　　无碍恒寂静</p>
  <p id="aBM">一切众生难　　能释我顶礼</p>
  <p id="aBN">于依及能依　　应说言及智</p>
  <p id="aBO">于能说无碍　　说者我顶礼</p>
  <p id="aBP">故随彼类音　　行往还出离</p>
  <p id="aBQ">证知诸众生　　正教我顶礼</p>
  <p id="aBR">诸众生见尊　　信敬调胜士</p>
  <p id="aBS">由他见能生　　净心我顶礼</p>
  <p id="aBT">摄受住及舍　　变化及改性</p>
  <p id="aBU">得定智自在　　世尊我顶礼</p>
  <p id="aBV">方便归依净　　于中障众生</p>
  <p id="aBW">于大乘出离　　摧魔我顶礼</p>
  <p id="aBX">智灭及出离　　障事能显说</p>
  <p id="aBY">于自他两利　　降邪我顶礼</p>
  <p id="aBZ">无制无过失　　无染浊无住</p>
  <p id="aBa">于诸法无动　　无戏论顶礼</p>
  <p id="aBb">于众伏他说　　二惑所远离</p>
  <p id="aBc">无护无忘失　　摄众我顶礼</p>
  <p id="aBd">于利益他事　　尊不过待时</p>
  <p id="aBe">所作恒无虚　　无迷我顶礼</p>
  <p id="aBf">于一切行住　　无非圆智事</p>
  <p id="aBg">遍知一切世　　实体我顶礼</p>
  <p id="aBh">日夜六时观　　一切界众生</p>
  <p id="aBi">与大悲相应　　利乐意我礼</p>
  <p id="aBj">由行及由得　　由智及由事</p>
  <p id="aBk">于一切二乘　　无等我顶礼</p>
  <p id="aBl">由三身尊至　　具相无上觉</p>
  <p id="aBm">一切法他疑　　能除我顶礼</p>
  <p id="aBn">无系无过失　　无粗浊无住</p>
  <p id="aBo">于诸法无动　　无戏论顶礼</p>
  <p id="aBp">诸佛法身不但恒与如此等功德相应。<a id="a-Bq"></a>复与余功德相应。<a id="a-Br"></a>谓自性因果业相应。<a id="a-Bs"></a>行事功德相应。<a id="a-Bt"></a>是故应知诸佛法身有无上功德。<a id="a-Bu"></a>此中说偈。</p>
  <p id="aBv">尊成就真如　　修诸地出离</p>
  <p id="aBw">至他无等位　　解脱诸众生</p>
  <p id="aBx">无尽等功德　　相应现于世</p>
  <p id="aBy">于三轮易现　　难见人天等</p>
  <p id="aBz">复次如来法身甚深最甚深。<a id="a-C0"></a>此甚深云何可见此中说偈。</p>
  <p id="aC1">佛无生为生　　以无住为住</p>
  <p id="aC2">作事无功用　　第四食为食</p>
  <p id="aC3">不异亦无量　　无数量一事</p>
  <p id="aC4">最坚不坚业　　无上应三身</p>
  <p id="aC5">无一法能觉　　一切无不觉</p>
  <p id="aC6">一一念无量　　有不有所显</p>
  <p id="aC7">无欲无离欲　　依欲得出离</p>
  <p id="aC8">已知欲无欲　　故入欲法如</p>
  <p id="aC9">诸佛过五阴　　于五阴中住</p>
  <p id="aCA">与阴非一异　　不舍阴涅槃</p>
  <p id="aCB">诸佛事相杂　　犹如大海水</p>
  <p id="aCC">我已正应作　　他事无是思</p>
  <p id="aCD">由失尊不现　　如月于破器</p>
  <p id="aCE">遍满诸世间　　由法光如日</p>
  <p id="aCF">或现得正觉　　或涅槃如火</p>
  <p id="aCG">此二实不有　　诸佛常住故</p>
  <p id="aCH">如来于恶事　　人道及恶道</p>
  <p id="aCI">于非梵行法　　住第一住我</p>
  <p id="aCJ">佛一切处行　　亦不行一处</p>
  <p id="aCK">于一切生现　　非六根境界</p>
  <p id="aCL">诸惑已灭伏　　如毒咒所害</p>
  <p id="aCM">留惑至惑尽　　佛证一切智</p>
  <p id="aCN">诸惑成觉分　　生死为涅槃</p>
  <p id="aCO">得成大方便　　故佛难思议</p>
  <p id="aCP">由此义故十二种甚深应知。<a id="a-CQ"></a>谓生不住业住甚深。<a id="a-CR"></a>安立数业甚深正觉甚深。<a id="a-CS"></a>离欲甚深。<a id="a-CT"></a>阴灭甚深。<a id="a-CU"></a>成熟甚深。<a id="a-CV"></a>显现甚深。<a id="a-CW"></a>菩提般涅槃显现甚深。<a id="a-CX"></a>住甚深。<a id="a-CY"></a>显自体甚深。<a id="a-CZ"></a>灭惑甚深。<a id="a-Ca"></a>不可思议甚深。</p>
  <p id="aCb">诸菩萨缘法身忆念佛。<a id="a-Cc"></a>此念缘几相。<a id="a-Cd"></a>若略说诸菩萨依法身修习念佛有七种相。<a id="a-Ce"></a>何等为七。<a id="a-Cf"></a>一诸佛于一切法至无等自在。<a id="a-Cg"></a>如此修习念佛。<a id="a-Ch"></a>于一切世界至得无碍无边六通智。<a id="a-Ci"></a>故此中说偈。</p>
  <p id="aCj">被障因不具　　一切众生界</p>
  <p id="aCk">住二种定中　　诸佛无自在</p>
  <p id="aCl">二如来身常住。<a id="a-Cm"></a>由真如无间解脱一切垢故。<a id="a-Cn"></a>三如来最无失。<a id="a-Co"></a>一切惑障及智障永相离故。<a id="a-Cp"></a>四一切如来事无功用成。<a id="a-Cq"></a>不由功用恒起正事永不舍故。<a id="a-Cr"></a>五如来大富乐位。<a id="a-Cs"></a>一切佛土最微妙清净为富乐故。<a id="a-Ct"></a>六如来最无染着。<a id="a-Cu"></a>出现世间非一切世法所染。<a id="a-Cv"></a>如尘不能染空故。</p>
  <p id="aCw">七如来于世间有大事用。<a id="a-Cx"></a>由现成无上菩提及大般涅槃。<a id="a-Cy"></a>未成熟众生令成熟。<a id="a-Cz"></a>已成熟众生令解脱故。<a id="a-D0"></a>此中说偈。</p>
  <p id="aD1">随属如来心　　圆德常无失</p>
  <p id="aD2">无功用能施　　众生大法乐</p>
  <p id="aD3">遍行无有碍　　平等利多人</p>
  <p id="aD4">一切一切佛　　智人缘此念</p>
  <p id="aD5">复次诸佛如来净土清净其相云何应知。<a id="a-D6"></a>如言百千经菩萨藏缘起中说。<a id="a-D7"></a>佛世尊在周遍光明七宝庄严处。<a id="a-D8"></a>能放大光明普照无量世界无量妙饰界处。<a id="a-D9"></a>各各成立大城。<a id="a-DA"></a>边际不可度量。<a id="a-DB"></a>出过三界行处。<a id="a-DC"></a>出出世善法。<a id="a-DD"></a>功能所生最清净自在唯识为相。<a id="a-DE"></a>如来所镇菩萨安乐住处。<a id="a-DF"></a>无量天龙夜叉阿修罗迦楼罗紧那罗摩睺罗伽人非人等所行。<a id="a-DG"></a>大法味喜乐所持。<a id="a-DH"></a>一切众生一切利益事为用。<a id="a-DI"></a>一切烦恼灾横所离。<a id="a-DJ"></a>非一切魔所行处。<a id="a-DK"></a>胜一切庄严。<a id="a-DL"></a>如来庄严所依处。<a id="a-DM"></a>大念慧行出离大奢摩他毗钵舍那乘。<a id="a-DN"></a>大空无相无愿解脱门入处。<a id="a-DO"></a>无量功德聚所庄严。<a id="a-DP"></a>大莲花王为依止。<a id="a-DQ"></a>大宝重阁如来于此中住。<a id="a-DR"></a>如此净土清净显色相圆净形貌量处。<a id="a-DS"></a>因果主助眷属持业利益无怖畏住处路乘门依止圆净。<a id="a-DT"></a>由前文句如此等圆净皆得显现。<a id="a-DU"></a>复次受用如此净土清净。<a id="a-DV"></a>一向净一向乐。<a id="a-DW"></a>一向无失一向自在。</p>
  <p id="aDX">复次诸佛法界恒时应见有五业。<a id="a-DY"></a>一救济灾横为业。<a id="a-DZ"></a>由唯现盲聋狂等疾恼灾横能灭除故。<a id="a-Da"></a>二救济恶道为业。<a id="a-Db"></a>从恶处引拔安立于善处故。<a id="a-Dc"></a>三救济行非方便为业。<a id="a-Dd"></a>诸外道等加行非方便。<a id="a-De"></a>降伏安立于佛正教故。<a id="a-Df"></a>四救济行身见为业。<a id="a-Dg"></a>为过度三界能显导圣道方便故。<a id="a-Dh"></a>五救济乘为业。<a id="a-Di"></a>诸菩萨欲偏行别乘。<a id="a-Dj"></a>未定根性声闻能安立彼为修行大乘故。<a id="a-Dk"></a>于如此五业应知诸佛如来共同此业。<a id="a-Dl"></a>此中说偈。</p>
  <p id="aDm">因依事意及诸行　　异故世间许业异</p>
  <p id="aDn">此五种异于佛无　　是故世将同一业</p>
  <p id="aDo">若尔声闻独觉非所共得如此众德相应诸佛法身。<a id="a-Dp"></a>诸佛以何意故。<a id="a-Dq"></a>说彼俱趣一乘与佛乘同。<a id="a-Dr"></a>此中说偈。</p>
  <p id="aDs">未定性声闻　　及诸余菩萨</p>
  <p id="aDt">于大乘引摄　　定性说一乘</p>
  <p id="aDu">法无我解脱　　等故性不同</p>
  <p id="aDv">得二意涅槃　　究竟说一乘</p>
  <p id="aDw">三世诸佛若共一法身。<a id="a-Dx"></a>云何世数于佛不同。<a id="a-Dy"></a>此中说偈。</p>
  <p id="aDz">于一界中无二故　　同时因成不可量</p>
  <p id="aE0">次第成佛非理故　　一时多佛此义成</p>
  <p id="aE1">云何应知诸佛法身非一向涅槃。<a id="a-E2"></a>非非一向涅槃。<a id="a-E3"></a>此中说偈。</p>
  <p id="aE4">由离一切障　　应作未竟故</p>
  <p id="aE5">佛一向涅槃　　不一向涅槃</p>
  <p id="aE6">云何受用身不成自性身。<a id="a-E7"></a>由六种因故。<a id="a-E8"></a>一由色身及行身显现故。<a id="a-E9"></a>二由无量大集处差别显现故。<a id="a-EA"></a>三随彼欲乐见显现自性不同故。<a id="a-EB"></a>四别异别异见自性变动显现故。<a id="a-EC"></a>五菩萨声闻天等种种大集相杂和合时。<a id="a-ED"></a>相杂显现故。<a id="a-EE"></a>六阿黎耶识及生起识见。<a id="a-EF"></a>转依非道理故。<a id="a-EG"></a>是故受用身无道理成自性身。<a id="a-EH"></a>云何变化身不是自性身。<a id="a-EI"></a>由八种因故。<a id="a-EJ"></a>一诸菩萨从久远来。<a id="a-EK"></a>得无退三摩提。<a id="a-EL"></a>于兜率陀天道及人道中受生。<a id="a-EM"></a>不应道理。<a id="a-EN"></a>二诸菩萨从久远来恒忆宿住。<a id="a-EO"></a>方书算计数量印相工巧等论。<a id="a-EP"></a>行欲尘及受用欲尘中菩萨无知不应道理。<a id="a-EQ"></a>三诸菩萨从久远来。<a id="a-ER"></a>已识别邪正法教。<a id="a-ES"></a>往外道所事彼为师。<a id="a-ET"></a>不应道理。<a id="a-EU"></a>四诸菩萨从久远来。<a id="a-EV"></a>已通达三乘圣道正理。<a id="a-EW"></a>为求道故修虚苦行。<a id="a-EX"></a>不应道理。<a id="a-EY"></a>五诸菩萨舍百拘胝阎浮提。<a id="a-EZ"></a>于一处得无上菩提及转法轮。<a id="a-Ea"></a>不应道理。<a id="a-Eb"></a>六若离显无上菩提方便。<a id="a-Ec"></a>但以化身于他方作佛事。<a id="a-Ed"></a>若尔则应于兜率陀天上成正觉。<a id="a-Ee"></a>七若不尔。<a id="a-Ef"></a>云何佛不于一切阎浮提中平等出现。<a id="a-Eg"></a>若不于他方出现。<a id="a-Eh"></a>无阿含及道理可证此义八二如来于一世界俱现此不相违。<a id="a-Ei"></a>若许化身成多。<a id="a-Ej"></a>由四天下摄一世界。<a id="a-Ek"></a>如转轮王。<a id="a-El"></a>于一世界或一主或别主俱生。<a id="a-Em"></a>不应道理。<a id="a-En"></a>诸佛亦尔。<a id="a-Eo"></a>此中说偈。</p>
  <p id="aEp">佛微细化身　　多入胎平等</p>
  <p id="aEq">为显具相觉　　于世间示现</p>
  <p id="aEr">有六种因。<a id="a-Es"></a>诸佛世尊于化身中不得永住。<a id="a-Et"></a>一正事究竟故。<a id="a-Eu"></a>由已解脱成熟众生故。<a id="a-Ev"></a>二若已得解脱求般涅槃。<a id="a-Ew"></a>为令彼舍般涅槃意。<a id="a-Ex"></a>欲求得常住佛身故。<a id="a-Ey"></a>三为除彼于佛所有轻慢心故。<a id="a-Ez"></a>为令彼通达甚深真如法及正说法故。<a id="a-F0"></a>四为令众生于佛身起渴仰心数见无厌足故。<a id="a-F1"></a>五为令彼向自身起极精进。<a id="a-F2"></a>由知正说者不可得故。<a id="a-F3"></a>六为令彼速得至成熟位向自身不舍荷负极精进故。<a id="a-F4"></a>此中说偈。</p>
  <p id="aF5">由正事究竟　　为除乐涅槃</p>
  <p id="aF6">令舍轻慢佛　　发起渴仰心</p>
  <p id="aF7">令向身精进　　及为速成熟</p>
  <p id="aF8">诸佛于化身　　许非一向住</p>
  <p id="aF9">为度一切众生。<a id="a-FA"></a>由发愿及修行寻求无上菩提。<a id="a-FB"></a>一向般涅槃。<a id="a-FC"></a>此事不应道理。<a id="a-FD"></a>本愿及修行相违无果故。</p>
  <p id="aFE">复次受用身及变化身无常故。<a id="a-FF"></a>云何诸佛以常住法为身。<a id="a-FG"></a>由应身及化身恒依止法身故。<a id="a-FH"></a>由应身无舍离故。<a id="a-FI"></a>由化身数起现故。<a id="a-FJ"></a>如恒受乐。<a id="a-FK"></a>如恒施食。<a id="a-FL"></a>二身常住应如此知。<a id="a-FM"></a>若法身无始时。<a id="a-FN"></a>无差别无数量。<a id="a-FO"></a>为得法身不应不作功用。<a id="a-FP"></a>此中说偈。</p>
  <p id="aFQ">诸佛证得等无量　　是因众生若舍勤</p>
  <p id="aFR">证得恒时不成因　　断除正因不应理</p>
  <p id="aFS">阿毗达磨大乘藏经中名摄大乘。<a id="a-FT"></a>此正说究竟。</p>
 </body>
</html>