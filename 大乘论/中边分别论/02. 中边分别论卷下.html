<!doctype html>
<html id="z3IBVZG117" data-ver="1026">
 <head>
  <meta charset="utf-8">
  <meta author="天亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">中边分别论卷下</h1>
  <h2 id="a2">对治修住品第四</h2>
  <p id="a3">修习对治者。<a id="a-4"></a>三十七道品修习今当说。<a id="a-5"></a>此论中初说(心者我执种类又云根尘识也)</p>
  <p id="a6">粗行贪因故　　种故不迷故</p>
  <p id="a7">为入四谛故　　修四念处观</p>
  <p id="a8">由身故粗行得显现。<a id="a-9"></a>思择粗行故得入苦谛。<a id="a-A"></a>此身者粗大诸行为相故。<a id="a-B"></a>粗大者名行苦。<a id="a-C"></a>因此行苦一切有漏诸法。<a id="a-D"></a>于中圣人观苦谛。<a id="a-E"></a>受者贪爱依处。<a id="a-F"></a>思择诸受故得入集谛。<a id="a-G"></a>心者我执依处。<a id="a-H"></a>为思择此心得入灭谛。<a id="a-I"></a>离我断怖畏故。<a id="a-J"></a>法者不净净二品。<a id="a-K"></a>为思择此法离不净净品无明故得入道谛。<a id="a-L"></a>是故初行为令入四谛中。<a id="a-M"></a>修习四念处所安立。<a id="a-N"></a>次修习正勤。</p>
  <p id="aO">已知非助道　　一切种对治</p>
  <p id="aP">为上二种故　　修习四正勤</p>
  <p id="aQ">为修习四念处究竟故。<a id="a-R"></a>非助道黑法及助道品白法。<a id="a-S"></a>一切种已明了所见故。<a id="a-T"></a>为灭离非助道法。<a id="a-U"></a>为生起助道法。<a id="a-V"></a>四种正勤得起。<a id="a-W"></a>第一为灭已生非善恶法。<a id="a-X"></a>如经中广说(为灭为塞为生为长)</p>
  <p id="aY">随事住于彼　　为成就所须</p>
  <p id="aZ">舍离五失故　　修习八资粮</p>
  <p id="aa">为离为得黑白二种法。<a id="a-b"></a>修习正勤已。<a id="a-c"></a>心者无障有助故。<a id="a-d"></a>得住此心。<a id="a-e"></a>住有四能。<a id="a-f"></a>四能者。<a id="a-g"></a>一随教得成就。<a id="a-h"></a>随教得成就者。<a id="a-i"></a>说名四如意足。<a id="a-j"></a>一切所求义成就因缘故。<a id="a-k"></a>此中住者。<a id="a-l"></a>心住名三摩提应知。<a id="a-m"></a>是故四正勤后次第说四如意足。<a id="a-n"></a>随事随教住者。<a id="a-o"></a>为灭五种过失。<a id="a-p"></a>为修习八种资粮故应知。<a id="a-q"></a>何者名失耶。</p>
  <p id="ar">懈怠忘尊教　　及下劣掉起</p>
  <p id="as">不作意作意　　此五失应知</p>
  <p id="at">懈怠者。<a id="a-u"></a>没懒恶处。<a id="a-v"></a>忘尊教者。<a id="a-w"></a>如师所立法名句味等。<a id="a-x"></a>不忆不持故。<a id="a-y"></a>下劣掉起者。<a id="a-z"></a>两障合为一忧喜为体故。<a id="a-10"></a>沉浮是其事。<a id="a-11"></a>此位中沈时。<a id="a-12"></a>不作意是第四过失。<a id="a-13"></a>若无此二而作意。<a id="a-14"></a>是第五过失。<a id="a-15"></a>为灭此五失安立八种禅定资粮。<a id="a-16"></a>为灭懈怠。<a id="a-17"></a>何者为四。<a id="a-18"></a>一欲二正勤三信四猗。<a id="a-19"></a>复有四法次第应知。</p>
  <p id="a1A">依处及能依　　此因缘及果</p>
  <p id="a1B">欲者正勤依处。<a id="a-1C"></a>能依者正勤。<a id="a-1D"></a>此依处名欲。<a id="a-1E"></a>有何因是名信。<a id="a-1F"></a>若有信即生欲。<a id="a-1G"></a>此能依者名正勤果。<a id="a-1H"></a>此果名猗。<a id="a-1I"></a>若作正勤得所求禅定故。<a id="a-1J"></a>余四种资粮。<a id="a-1K"></a>一念二智三作竟四舍灭。<a id="a-1L"></a>余四种失如次第对治。<a id="a-1M"></a>此念等四法次第应知。</p>
  <p id="a1N">缘境界不迷　　高下能觉知</p>
  <p id="a1O">灭彼心功用　　寂静时放舍</p>
  <p id="a1P">念者不忘失境界。<a id="a-1Q"></a>智者不忘失境界时。<a id="a-1R"></a>觉知沉浮两事。<a id="a-1S"></a>觉知已为灭此作功用意。<a id="a-1T"></a>是名作意。<a id="a-1U"></a>此沉浮二法寂灭已。<a id="a-1V"></a>起放舍心放流相续名舍灭。<a id="a-1W"></a>四如意足后次第说修习五根。<a id="a-1X"></a>此五根云何得立。</p>
  <p id="a1Y">已下解脱种　　欲事增上故</p>
  <p id="a1Z">境界不迷没　　不散及思择</p>
  <p id="a1a">此中增上次第五处流为修四勤故。<a id="a-1b"></a>心已随教得住。<a id="a-1c"></a>因此心已下解脱分善根种子。<a id="a-1d"></a>一欲增上故。<a id="a-1e"></a>二勤修增上故。<a id="a-1f"></a>三不忘境界增上故。<a id="a-1g"></a>四不散动增上故。<a id="a-1h"></a>五思择法增上故。<a id="a-1i"></a>如次第信等五根应知。</p>
  <p id="a1j">说力损惑故　　前因后是果</p>
  <p id="a1k">信等五法如前所说。<a id="a-1l"></a>为有胜力故说名力。<a id="a-1m"></a>胜力者何义。<a id="a-1n"></a>能损离非助惑故。<a id="a-1o"></a>若五法非信等诸对治惑不相障故。<a id="a-1p"></a>故说根力有次第。<a id="a-1q"></a>云何信等五法前后次第说。<a id="a-1r"></a>五种法如前后为因果故。<a id="a-1s"></a>云何如此。<a id="a-1t"></a>若人信因信果。<a id="a-1u"></a>为求得此果故决勤行。<a id="a-1v"></a>因此勤行已守境不移。<a id="a-1w"></a>若念止住心得三昧(平等住不高不下一三受故二一境故又有五种住未说)。<a id="a-1x"></a>若心得定观知如实境因此义是故五法立次第。<a id="a-1y"></a>若人已下种解脱分善根已。<a id="a-1z"></a>说五根是其位。<a id="a-20"></a>若人已下通达分善根者。<a id="a-21"></a>为在五根位中。<a id="a-22"></a>为当在方位中。</p>
  <p id="a23">二二通达分　　五根及五力</p>
  <p id="a24">暖位及顶位立行五根。<a id="a-25"></a>忍位及世第一法立行五力。<a id="a-26"></a>若人下解脱善根种。<a id="a-27"></a>此二二位决定通达分。<a id="a-28"></a>若未不如此力次说觉分。<a id="a-29"></a>此云何安立。</p>
  <p id="a2A">依分自体分　　第三出离分</p>
  <p id="a2B">第四功德分　　三种灭惑分</p>
  <p id="a2C">见道位中显立觉分。<a id="a-2D"></a>觉者何义。<a id="a-2E"></a>无分别如如智是名觉。<a id="a-2F"></a>分者何义。<a id="a-2G"></a>同事法朋是名分义。<a id="a-2H"></a>此七法中觉依止分者是名念觉。<a id="a-2I"></a>自性分者是名择法觉。<a id="a-2J"></a>出离分者名正勤觉。<a id="a-2K"></a>功德分者名喜觉。<a id="a-2L"></a>无染无障分。<a id="a-2M"></a>三法谓猗定舍。<a id="a-2N"></a>云何说三法为无染障分。</p>
  <p id="a2O">因缘依处故　　自性故言说</p>
  <p id="a2P">无障无染因者。<a id="a-2Q"></a>猗惑障。<a id="a-2R"></a>为重行作因故。<a id="a-2S"></a>此猗与粗重因对治故。<a id="a-2T"></a>依止者是禅定。<a id="a-2U"></a>自性者不舍觉分。<a id="a-2V"></a>次说道分。<a id="a-2W"></a>此法云何安立。</p>
  <p id="a2X">分决及令至　　令他信三种</p>
  <p id="a2Y">对治不助法　　说道有八分</p>
  <p id="a2Z">修习道位中显立道分。<a id="a-2a"></a>见道分决分是正见。<a id="a-2b"></a>此见世间正见。<a id="a-2c"></a>出世正见后得。<a id="a-2d"></a>因此智自所得道及果决定分别。<a id="a-2e"></a>令他至分者。<a id="a-2f"></a>正思惟及正言。<a id="a-2g"></a>因有发起语言。<a id="a-2h"></a>能令他知及得。<a id="a-2i"></a>令他信分者有三种。<a id="a-2j"></a>正言正业正命。<a id="a-2k"></a>此三法次第。</p>
  <p id="a2l">见戒及知足　　应知令他信</p>
  <p id="a2m">令他信分者。<a id="a-2n"></a>三处依正言说言语。<a id="a-2o"></a>共相难正义共思择义时他得信。<a id="a-2p"></a>是人有智。<a id="a-2q"></a>是故令他信。<a id="a-2r"></a>智依正业他得信。<a id="a-2s"></a>持戒不作不如法事故。<a id="a-2t"></a>依正命者他得信。<a id="a-2u"></a>轻财知足如法如量行。<a id="a-2v"></a>见衣服等四命缘故。<a id="a-2w"></a>是故令他信知足轻财知足。<a id="a-2x"></a>烦恼对治分者三种。<a id="a-2y"></a>正勤正念正定。<a id="a-2z"></a>此三法如次第。</p>
  <p id="a30">大惑及小惑　　自在障对治</p>
  <p id="a31">非助道烦恼有三。<a id="a-32"></a>一修习道所断烦恼。<a id="a-33"></a>是名大惑。<a id="a-34"></a>二心沉没掉起烦恼。<a id="a-35"></a>是名小惑。<a id="a-36"></a>三自在障者。<a id="a-37"></a>能障碍显出胜品功德。<a id="a-38"></a>第一烦恼者正勤是其对治。<a id="a-39"></a>云何如此。<a id="a-3A"></a>因正勤修道得成故。<a id="a-3B"></a>若道得成思惟烦恼灭。<a id="a-3C"></a>第二烦恼者正念是其对治。<a id="a-3D"></a>寂静相处。<a id="a-3E"></a>若正念正寂静相处。<a id="a-3F"></a>沉没及掉起灭故。<a id="a-3G"></a>第三烦恼者正定是其对治。<a id="a-3H"></a>依止禅定故。<a id="a-3I"></a>能显出六神通功德故。<a id="a-3J"></a>此修习对治。<a id="a-3K"></a>若略说有三种应知。</p>
  <p id="a3L">随不倒有倒　　随颠倒不倒</p>
  <p id="a3M">无倒无随倒　　修对治三种</p>
  <p id="a3N">修习对治有三。<a id="a-3O"></a>何者三。<a id="a-3P"></a>一者随应无倒法与倒相杂。<a id="a-3Q"></a>二者颠倒所随逐无见倒。<a id="a-3R"></a>三者无颠倒无倒法随逐。<a id="a-3S"></a>如次第凡夫位中。<a id="a-3T"></a>有学圣位中。<a id="a-3U"></a>无学圣位中。<a id="a-3V"></a>菩萨修对治者有别异。<a id="a-3W"></a>何者别。</p>
  <p id="a3X">境界及思惟　　至得有差别</p>
  <p id="a3Y">声闻及辟支自相续身等念处诸法。<a id="a-3Z"></a>是其境界。<a id="a-3a"></a>若菩萨自他相续身等念处诸法。<a id="a-3b"></a>是其境界。<a id="a-3c"></a>声闻及辟支由无常等诸相。<a id="a-3d"></a>思惟身等诸法。<a id="a-3e"></a>若诸菩萨无生得道理故思惟观察。<a id="a-3f"></a>若声闻及缘觉修习四念处等诸法。<a id="a-3g"></a>为灭离身等诸法。<a id="a-3h"></a>若菩萨修习此等法。<a id="a-3i"></a>不为灭离故修习诸法。<a id="a-3j"></a>非不为灭离故修习诸法。<a id="a-3k"></a>但为至得无住处涅槃。<a id="a-3l"></a>修习对治已说。<a id="a-3m"></a>修住者何者。</p>
  <p data-pb></p>
  <h2 id="a3n">修住品第五</h2>
  <p id="a3o">修住有四种　　因入行至得</p>
  <p id="a3p">有作不作意　　有上亦无上</p>
  <p id="a3q">愿乐位入位　　出位受记位</p>
  <p id="a3r">说者位灌位　　至位功德位</p>
  <p id="a3s">作事位已说</p>
  <p id="a3t">修住位有十八。<a id="a-3u"></a>何者十八。<a id="a-3v"></a>一因位修住。<a id="a-3w"></a>若人已住自性中。<a id="a-3x"></a>二入位修住。<a id="a-3y"></a>已发心。<a id="a-3z"></a>三行位修住。<a id="a-40"></a>从发心后未至果。<a id="a-41"></a>四果位修住。<a id="a-42"></a>已得时。<a id="a-43"></a>五有功用位修住。<a id="a-44"></a>有学圣人。<a id="a-45"></a>六无功用位修住。<a id="a-46"></a>无学圣人。<a id="a-47"></a>七胜德位修住。<a id="a-48"></a>求行得六神通人。<a id="a-49"></a>八有上位修住。<a id="a-4A"></a>过声闻等位未入初地菩萨人。<a id="a-4B"></a>九无上位修住。<a id="a-4C"></a>诸佛如来。<a id="a-4D"></a>此位后无别位故。<a id="a-4E"></a>十愿乐位修住。<a id="a-4F"></a>诸菩萨人。<a id="a-4G"></a>一切愿乐行位中。<a id="a-4H"></a>十一入位修住者。<a id="a-4I"></a>初菩萨地。<a id="a-4J"></a>十二出离位修住。<a id="a-4K"></a>初地后六地。<a id="a-4L"></a>十三受记位修住。<a id="a-4M"></a>第八地。<a id="a-4N"></a>十四能说师位修住。<a id="a-4O"></a>第九地。<a id="a-4P"></a>十五灌顶位修住。<a id="a-4Q"></a>第十地。<a id="a-4R"></a>十六至得位修住。<a id="a-4S"></a>诸佛法身。<a id="a-4T"></a>十七功德位修住。<a id="a-4U"></a>诸佛应身。<a id="a-4V"></a>十八作事位修住。<a id="a-4W"></a>诸佛化身。<a id="a-4X"></a>一切诸住无量应知。<a id="a-4Y"></a>今但略说。</p>
  <p id="a4Z">法界复有三　　不净不净净</p>
  <p id="a4a">清净如次第</p>
  <p id="a4b">若略说此位有三。<a id="a-4c"></a>一不净位住者。<a id="a-4d"></a>从因位乃至行住。<a id="a-4e"></a>二不净净位住者。<a id="a-4f"></a>有学圣人。<a id="a-4g"></a>三清净位住。<a id="a-4h"></a>无学圣人。</p>
  <p id="a4i">此中安立人　　应知如道理</p>
  <p id="a4j">因此住别异故。<a id="a-4k"></a>如道理应知。<a id="a-4l"></a>诸凡圣别异安立。<a id="a-4m"></a>此人者自性中住。<a id="a-4n"></a>此人已入位。<a id="a-4o"></a>如是等修住已说。<a id="a-4p"></a>何者得果。</p>
  <p data-pb></p>
  <h2 id="a4q">得果品第六</h2>
  <p id="a4r">器果及报果　　此是增上果</p>
  <p id="a4s">爱乐及增长　　清净果次第</p>
  <p id="a4t">器果者。<a id="a-4u"></a>果报与善根相应。<a id="a-4v"></a>报果者。<a id="a-4w"></a>器果增上故。<a id="a-4x"></a>善根最上品。<a id="a-4y"></a>爱乐果者。<a id="a-4z"></a>宿世数习故爱乐善法。<a id="a-50"></a>增长果者。<a id="a-51"></a>现世数习功德善根故善根圆满。<a id="a-52"></a>清净果者。<a id="a-53"></a>灭离诸障。<a id="a-54"></a>此位果有五种次第应知。<a id="a-55"></a>一者报果。<a id="a-56"></a>二者增上果。<a id="a-57"></a>三者随流果。<a id="a-58"></a>四功用果。<a id="a-59"></a>五相离果。</p>
  <p id="a5A">上上及初果　　数习究竟果</p>
  <p id="a5B">随顺及对治　　相离及胜位</p>
  <p id="a5C">有上无上故　　略说果如是</p>
  <p id="a5D">若略说果有十种。<a id="a-5E"></a>一者上上果。<a id="a-5F"></a>从自性发心乃至修行。<a id="a-5G"></a>应知后后次第。<a id="a-5H"></a>二初果者。<a id="a-5I"></a>初得出世诸法。<a id="a-5J"></a>数习果者。<a id="a-5K"></a>从初果后有学位中。<a id="a-5L"></a>究竟果者。<a id="a-5M"></a>无学诸法。<a id="a-5N"></a>随顺果者。<a id="a-5O"></a>为因缘故应知。<a id="a-5P"></a>上上果对治果者。<a id="a-5Q"></a>是灭道因此得初果。<a id="a-5R"></a>此中初道名对治果相离果数习果圆满果。<a id="a-5S"></a>为远离惑障故。<a id="a-5T"></a>如次第有学无学诸圣人果。<a id="a-5U"></a>胜位果者。<a id="a-5V"></a>神通等诸功德。<a id="a-5W"></a>有上果者。<a id="a-5X"></a>菩萨地为胜余乘故。<a id="a-5Y"></a>无上果者诸如来地。<a id="a-5Z"></a>如是四种果为分别圆满果故。<a id="a-5a"></a>为略说如是多。<a id="a-5b"></a>若广说则无量。<a id="a-5c"></a>此中修习对治合集众义觉悟修习。<a id="a-5d"></a>令薄修习。<a id="a-5e"></a>熟治修习。<a id="a-5f"></a>上事修习。<a id="a-5g"></a>密合修习。<a id="a-5h"></a>智到境一家故。<a id="a-5i"></a>上品修。<a id="a-5j"></a>胜品得修初发修。<a id="a-5k"></a>中行修。<a id="a-5l"></a>最后修。<a id="a-5m"></a>有上修无上修者。<a id="a-5n"></a>境界无胜思量无集。<a id="a-5o"></a>至得无胜故修住。<a id="a-5p"></a>合集众义应成修住。<a id="a-5q"></a>住者此人住自性中。<a id="a-5r"></a>作事修住者。<a id="a-5s"></a>从发心乃至修行位。<a id="a-5t"></a>名最净住最净位住有庄严位住。<a id="a-5u"></a>遍满十地故。<a id="a-5v"></a>无上位住果合集众义。<a id="a-5w"></a>一摄持果。<a id="a-5x"></a>二最胜果。<a id="a-5y"></a>三宿习果。<a id="a-5z"></a>四上上引出果。<a id="a-60"></a>五略果。<a id="a-61"></a>六广果。<a id="a-62"></a>此中摄持果者五种果。<a id="a-63"></a>余果是五种果别异。<a id="a-64"></a>宿世所集故名果报果。<a id="a-65"></a>上上引出故。<a id="a-66"></a>有四种余果。<a id="a-67"></a>若略说上上果有四种。<a id="a-68"></a>若广说随顺果有六。<a id="a-69"></a>是四种果分别广说故。<a id="a-6A"></a>中边分别论中此处有四三品。<a id="a-6B"></a>一对治品。<a id="a-6C"></a>二修住品。<a id="a-6D"></a>三得果品。<a id="a-6E"></a>已广说究竟(一器果二果报果三爱乐果四增长果五清净果摄一切果尽)</p>
  <p data-pb></p>
  <h2 id="a6F">无上乘品第七</h2>
  <p id="a6G">无上乘今当说。</p>
  <p id="a6H">无上乘三处　　修行及境界</p>
  <p id="a6I">亦说聚集起</p>
  <p id="a6J">无上有三种。<a id="a-6K"></a>大乘中因此三义乘成无上。<a id="a-6L"></a>何者三义。<a id="a-6M"></a>一修行无上。<a id="a-6N"></a>二境界无上。<a id="a-6O"></a>三集起得无上。<a id="a-6P"></a>此中何者名修行无上。<a id="a-6Q"></a>十波罗蜜修行中应知。</p>
  <p id="a6R">修行复六种</p>
  <p id="a6S">此十波罗蜜中随一有六种。<a id="a-6T"></a>何者六。</p>
  <p id="a6U">无比及思择　　随法与离边</p>
  <p id="a6V">别及通六修</p>
  <p id="a6W">如是六修。<a id="a-6X"></a>一无比修。<a id="a-6Y"></a>二思择修。<a id="a-6Z"></a>三随法修。<a id="a-6a"></a>四离边修。<a id="a-6b"></a>五别修。<a id="a-6c"></a>六通修。<a id="a-6d"></a>此中无比十二种。<a id="a-6e"></a>何者为十二。</p>
  <p id="a6f">广大及长时　　增上体无尽</p>
  <p id="a6g">无间及无难　　自在及摄治</p>
  <p id="a6h">极作至得流　　究竟无比知</p>
  <p id="a6i">此处无比义　　知十波罗蜜</p>
  <p id="a6j">如是十二种无比修行。<a id="a-6k"></a>一广大无比。<a id="a-6l"></a>二长时无比。<a id="a-6m"></a>三增上。<a id="a-6n"></a>四无尽。<a id="a-6o"></a>五无间。<a id="a-6p"></a>六无难。<a id="a-6q"></a>七自在。<a id="a-6r"></a>八摄治。<a id="a-6s"></a>九极作。<a id="a-6t"></a>十至得。<a id="a-6u"></a>十一胜流。<a id="a-6v"></a>十二究竟。<a id="a-6w"></a>何者广大无比。<a id="a-6x"></a>不欲乐一切世间及出世富乐故。<a id="a-6y"></a>是故广大无比应知。<a id="a-6z"></a>何者长时无比。<a id="a-70"></a>一一处三阿僧祇劫修习得成故。<a id="a-71"></a>何者增上无比。<a id="a-72"></a>一切众生遍满利益事故。<a id="a-73"></a>何者无尽无比。<a id="a-74"></a>由回向无上菩提故。<a id="a-75"></a>最极无穷无尽故。<a id="a-76"></a>何者无间修无比。<a id="a-77"></a>由得自他平等乐修故。<a id="a-78"></a>因一切众生施等功德能圆满。<a id="a-79"></a>成就十波罗蜜故。<a id="a-7A"></a>何者无难无比。<a id="a-7B"></a>随喜他所行诸波罗蜜。<a id="a-7C"></a>自波罗蜜得圆满故。<a id="a-7D"></a>何者自在无比。<a id="a-7E"></a>由破虚空等诸禅定力故。<a id="a-7F"></a>施等波罗蜜得满足成就。<a id="a-7G"></a>何者摄治无比。<a id="a-7H"></a>由一切波罗蜜无分别智所摄治护故。<a id="a-7I"></a>何者极作无比。<a id="a-7J"></a>地前方便愿乐行地中。<a id="a-7K"></a>最上法忍及道品随一所成故。<a id="a-7L"></a>何者至得无比。<a id="a-7M"></a>于初地中得未曾见出世法故。<a id="a-7N"></a>何者胜流无比。<a id="a-7O"></a>离初地应知余八种上地中。<a id="a-7P"></a>何者究竟无比。<a id="a-7Q"></a>第十地及佛地中应知何以故。<a id="a-7R"></a>菩萨道及佛果圆满故。<a id="a-7S"></a>此处无比义。<a id="a-7T"></a>知十波罗蜜者。<a id="a-7U"></a>如是十二无比义。<a id="a-7V"></a>于十法中皆悉具有。<a id="a-7W"></a>是故十法通得名波罗蜜多。<a id="a-7X"></a>何者名十波罗蜜。<a id="a-7Y"></a>为显此十法别名故。<a id="a-7Z"></a>说偈言。</p>
  <p id="a7a">施戒忍精进　　定般若方便</p>
  <p id="a7b">愿力及阇那　　此十无比度</p>
  <p id="a7c">此十波罗蜜别事云何。</p>
  <p id="a7d">财利不损害　　安受增功德</p>
  <p id="a7e">除恶及令入　　解脱与无尽</p>
  <p id="a7f">常起及决定　　乐法成熟事</p>
  <p id="a7g">如是十波罗蜜次第事应知。<a id="a-7h"></a>由施故菩萨能利益众生。<a id="a-7i"></a>由持戒故不损害众生寿命财物及眷属等。<a id="a-7j"></a>由忍辱故若他起损恼等事安心忍受。<a id="a-7k"></a>由精进故生长他功德。<a id="a-7l"></a>损减他罪障等。<a id="a-7m"></a>由禅定故因神通等诸功德。<a id="a-7n"></a>令他众生背恶归善得入正位。<a id="a-7o"></a>由般若故显说正教令他解脱。<a id="a-7p"></a>由方便故回向善根趣大菩提。<a id="a-7q"></a>施等功德令流无尽。<a id="a-7r"></a>由愿力故能受住舍随乐生处。<a id="a-7s"></a>于彼生中能事诸佛及闻正法。<a id="a-7t"></a>于施等中恒行不息利益众生。<a id="a-7u"></a>由思择修习力故。<a id="a-7v"></a>伏灭对治。<a id="a-7w"></a>决定能行施等诸度利益众生。<a id="a-7x"></a>由智故灭离如言法无明。<a id="a-7y"></a>施等诸行及施等增上缘法得共受用。<a id="a-7z"></a>此二菩萨能成熟众生。<a id="a-80"></a>无比修行已说。<a id="a-81"></a>何者思量修行。</p>
  <p id="a82">如言说正法　　思量大乘义</p>
  <p id="a83">是菩萨常事　　依三种般若</p>
  <p id="a84">依十种施等波罗蜜。<a id="a-85"></a>如诸佛所安立所说修多罗等。<a id="a-86"></a>诸法大乘中如理思惟数数听闻思量修习故。<a id="a-87"></a>闻思修慧恒思惟行若因三慧修行思惟生何功德。</p>
  <p id="a88">为长养界入　　为得事究竟</p>
  <p id="a89">若人因闻慧修行思惟者。<a id="a-8A"></a>一切善根界性得增长。<a id="a-8B"></a>若因思慧修行思惟者。<a id="a-8C"></a>如所闻名句义。<a id="a-8D"></a>此理得入意得生显现故。<a id="a-8E"></a>若因修慧修行思惟者。<a id="a-8F"></a>如所求正事得成就。<a id="a-8G"></a>为入地为治净故。<a id="a-8H"></a>此修行思惟有伴应知。</p>
  <p id="a8I">十种正行法　　共相应应知</p>
  <p id="a8J">此思惟修行者。<a id="a-8K"></a>十种正法行所摄持应知。<a id="a-8L"></a>何者十种法行。</p>
  <p id="a8M">书写供养施　　听读及受持</p>
  <p id="a8N">广说及读诵　　思惟及修习</p>
  <p id="a8O">大乘法修行有十。<a id="a-8P"></a>一书写。<a id="a-8Q"></a>二供养。<a id="a-8R"></a>三施与他四若他读诵一心听闻。<a id="a-8S"></a>五自读。<a id="a-8T"></a>六自如理取名句味及义。<a id="a-8U"></a>七如道理及名句味显说。<a id="a-8V"></a>八正心闻诵。<a id="a-8W"></a>九空处如理思量。<a id="a-8X"></a>十已入意为不退失故修习。</p>
  <p id="a8Y">无量功德聚　　是十种正行</p>
  <p id="a8Z">此十种正行有三种功德。<a id="a-8a"></a>一无量功德道。<a id="a-8b"></a>二行方便功德道。<a id="a-8c"></a>三清净功德道。<a id="a-8d"></a>云何大乘中佛说最极大果报。<a id="a-8e"></a>声闻乘等法不如是说。<a id="a-8f"></a>云何如此有二种因。</p>
  <p id="a8g">最胜无尽故　　利他不息故</p>
  <p id="a8h">最胜者小乘经。<a id="a-8i"></a>但为自利故。<a id="a-8j"></a>大乘自利利他平等。<a id="a-8k"></a>是故最胜。<a id="a-8l"></a>第一为自利故。<a id="a-8m"></a>第二为利他故。<a id="a-8n"></a>是故有下有上。<a id="a-8o"></a>是故说胜。<a id="a-8p"></a>大菩提者至无余涅槃。<a id="a-8q"></a>他利益事如因地中无息故。<a id="a-8r"></a>故说无尽。<a id="a-8s"></a>无尽故胜小乘。<a id="a-8t"></a>思惟修行已说。<a id="a-8u"></a>何者随法修行。</p>
  <p id="a8v">随法有二种　　不散动颠倒</p>
  <p id="a8w">随法修行者如是二种。<a id="a-8x"></a>一无散动修行。<a id="a-8y"></a>二无颠倒变异修行。<a id="a-8z"></a>此中散动有六种。<a id="a-90"></a>灭除此六种散动故说无散动。<a id="a-91"></a>何者六种散动。<a id="a-92"></a>一自性散动。<a id="a-93"></a>二外缘散动。<a id="a-94"></a>三内散动。<a id="a-95"></a>四相散动。<a id="a-96"></a>五粗惑散动。<a id="a-97"></a>六思惟散动。<a id="a-98"></a>此六散动何者为相。<a id="a-99"></a>应知故说。</p>
  <p id="a9A">起观行六尘　　贪味下掉起</p>
  <p id="a9B">无决意于定　　思量处我慢</p>
  <p id="a9C">下劣心散乱　　智者应当知</p>
  <p id="a9D">如是为相。<a id="a-9E"></a>六种散动菩萨应知应离。<a id="a-9F"></a>何者六相。<a id="a-9G"></a>一从禅定起散动。<a id="a-9H"></a>由五识故。<a id="a-9I"></a>是名性散动。<a id="a-9J"></a>六尘中若心行动是名外散动。<a id="a-9K"></a>是禅定贪味忧悔掉起。<a id="a-9L"></a>是名内散动。<a id="a-9M"></a>下地意未决未息。<a id="a-9N"></a>是名相散动。<a id="a-9O"></a>因此相入定故。<a id="a-9P"></a>有我执思惟定中所起。<a id="a-9Q"></a>名粗散动。<a id="a-9R"></a>因此粗思惟生我慢起行故。<a id="a-9S"></a>下劣品思惟。<a id="a-9T"></a>名思惟散动。<a id="a-9U"></a>下乘思惟起行故。<a id="a-9V"></a>前两散动未得令不得。<a id="a-9W"></a>次两已得令退。<a id="a-9X"></a>第五令不得解脱。<a id="a-9Y"></a>第六令不得无上菩提应知。<a id="a-9Z"></a>此中无倒十种处应知。<a id="a-9a"></a>何者十。</p>
  <p id="a9b">言辞义思惟　　不动二相处</p>
  <p id="a9c">不净及净客　　无畏及无高</p>
  <p id="a9d">此中何法名无倒。<a id="a-9e"></a>无倒者。<a id="a-9f"></a>如理如量知见。<a id="a-9g"></a>此无倒十种处。<a id="a-9h"></a>一者名句味无倒。<a id="a-9i"></a>如偈说。</p>
  <p id="a9j">聚集数习故　　有义及无义</p>
  <p id="a9k">是言辞无倒</p>
  <p id="a9l">若名句味若有相应。<a id="a-9m"></a>名言无间不相离说故。<a id="a-9n"></a>此物是其名。<a id="a-9o"></a>数数习故。<a id="a-9p"></a>名句等有义。<a id="a-9q"></a>若翻此三无义。<a id="a-9r"></a>若有如此知见名。<a id="a-9s"></a>名句味无倒。<a id="a-9t"></a>何者义无倒。</p>
  <p id="a9u">显现似二种　　如显不实有</p>
  <p id="a9v">是名义无倒　　远离有无边</p>
  <p id="a9w">诸义显现有二。<a id="a-9x"></a>一显所执。<a id="a-9y"></a>二显能执。<a id="a-9z"></a>由二相生故。<a id="a-A0"></a>如是无所有。<a id="a-A1"></a>如所显现义中。<a id="a-A2"></a>若生如此知见。<a id="a-A3"></a>是名义无倒。<a id="a-A4"></a>云何如此义者远离有相。<a id="a-A5"></a>能执所执无有故。<a id="a-A6"></a>远离无相似能似所散乱有故。<a id="a-A7"></a>何者思惟无倒。</p>
  <p id="aA8">此言熏言思　　彼依思无倒</p>
  <p id="aA9">为显二种因</p>
  <p id="aAA">所执能执言。<a id="a-AB"></a>所熏习言语思惟。<a id="a-AC"></a>是能执所执虚妄分别依处。<a id="a-AD"></a>若起如此知见一切处。<a id="a-AE"></a>是名思惟无倒。<a id="a-AF"></a>何者思惟为能执。<a id="a-AG"></a>所执虚妄作显现。<a id="a-AH"></a>因此思惟言语名句味两法所生故。<a id="a-AI"></a>为二法作依处。<a id="a-AJ"></a>离此思惟无倒境故。<a id="a-AK"></a>何者不动无倒。</p>
  <p id="aAL">如幻等不有　　亦有义应知</p>
  <p id="aAM">是不动无倒　　有无不散故</p>
  <p id="aAN">是义亦有亦无。<a id="a-AO"></a>如前已说。<a id="a-AP"></a>此有无譬如幻化。<a id="a-AQ"></a>幻化者为象马等实体故。<a id="a-AR"></a>无有非无唯似象等。<a id="a-AS"></a>散乱有故义亦如是不有。<a id="a-AT"></a>如所显现能执所执故非不有。<a id="a-AU"></a>唯相似散乱相有故。<a id="a-AV"></a>等者如野马梦幻水月等譬。<a id="a-AW"></a>如是道理应知。<a id="a-AX"></a>已见幻等譬义故心不僻行。<a id="a-AY"></a>是名不动无倒。<a id="a-AZ"></a>因此无倒心。<a id="a-Aa"></a>有无执中心不散动故。<a id="a-Ab"></a>何者二相无倒。</p>
  <p id="aAc">一切唯有名　　为分别不起</p>
  <p id="aAd">是别相无倒</p>
  <p id="aAe">一切诸法唯有名言。<a id="a-Af"></a>何者名。<a id="a-Ag"></a>一切眼及色乃至心及法。<a id="a-Ah"></a>如此知见。</p>
  <p id="aAi">一切虚妄分别。<a id="a-Aj"></a>为对治故说名别相无倒。<a id="a-Ak"></a>何者名别相。<a id="a-Al"></a>为虚妄为真实。</p>
  <p id="aAm">此相名真实真实别相中是无倒。<a id="a-An"></a>云何如此。<a id="a-Ao"></a>若为俗谛故。<a id="a-Ap"></a>一切诸法不但有名。<a id="a-Aq"></a>如是执故。<a id="a-Ar"></a>何者通相无倒。</p>
  <p id="aAs">出离于法界　　更无有一法</p>
  <p id="aAt">故法界通相　　此智是无倒</p>
  <p id="aAu">无有别法离无我真实有体。<a id="a-Av"></a>是故法界一切通相。<a id="a-Aw"></a>体平等故。<a id="a-Ax"></a>如是知见是名通相无倒。<a id="a-Ay"></a>何者净不净无倒。</p>
  <p id="aAz">颠倒邪思惟　　未灭及已灭</p>
  <p id="aB0">此不净及净　　是彼不颠倒</p>
  <p id="aB1">颠倒不正思惟在及未尽。<a id="a-B2"></a>是名法界不清净。<a id="a-B3"></a>若不在及尽。<a id="a-B4"></a>是名法界清净。<a id="a-B5"></a>若有此知见。<a id="a-B6"></a>是名不净及净无倒。<a id="a-B7"></a>如次第。<a id="a-B8"></a>何者客无倒。</p>
  <p id="aB9">法界性净故　　譬之如虚空</p>
  <p id="aBA">此二种是客　　是彼不颠倒</p>
  <p id="aBB">复有法界如真虚空自性净故。<a id="a-BC"></a>是二种法非旧法故名客。<a id="a-BD"></a>先不净后及净。<a id="a-BE"></a>若有此知见。<a id="a-BF"></a>是名客相无倒。<a id="a-BG"></a>何者无怖及无高无倒。</p>
  <p id="aBH">染污及清净　　法人二俱无</p>
  <p id="aBI">无故无怖慢　　是二处无倒</p>
  <p id="aBJ">人者无染污无清净法。<a id="a-BK"></a>亦如是。<a id="a-BL"></a>先无染污后无清净。<a id="a-BM"></a>云何如此人及法非实有故。<a id="a-BN"></a>是故二中无有一物。<a id="a-BO"></a>是净品及不净品。<a id="a-BP"></a>不净品时无有一法被损减。<a id="a-BQ"></a>清净品时无有一物被增益。<a id="a-BR"></a>为此二法生怖畏生高慢。<a id="a-BS"></a>若有如此知见。<a id="a-BT"></a>是名无怖畏无高慢无倒。<a id="a-BU"></a>如是十种无倒。<a id="a-BV"></a>十种金刚足中。<a id="a-BW"></a>如次第应安立。<a id="a-BX"></a>何者名十种金刚足。<a id="a-BY"></a>一有无无倒。<a id="a-BZ"></a>二依处无倒。<a id="a-Ba"></a>三幻化譬无倒。<a id="a-Bb"></a>四无分别无倒。<a id="a-Bc"></a>五自性清净无倒。<a id="a-Bd"></a>六不净无倒。<a id="a-Be"></a>七净无倒。<a id="a-Bf"></a>八如真空譬无倒。<a id="a-Bg"></a>九不减无倒。<a id="a-Bh"></a>十不增无倒。<a id="a-Bi"></a>已说随法修行。<a id="a-Bj"></a>何者远离二边修行。<a id="a-Bk"></a>如宝顶经中佛为迦葉等说无相中道。<a id="a-Bl"></a>何者二边为远离此故。<a id="a-Bm"></a>此中道应知。</p>
  <p id="aBn">别异边一边　　外道及声闻</p>
  <p id="aBo">增益与损减　　二种人及法</p>
  <p id="aBp">非助对治边　　断常名有边</p>
  <p id="aBq">能取及所取　　染净有二三</p>
  <p id="aBr">分别二种边　　应知有七种</p>
  <p id="aBs">有无及应止　　能止可畏畏</p>
  <p id="aBt">能取所取边　　正邪事无事</p>
  <p id="aBu">不生及俱时　　有无分别边</p>
  <p id="aBv">色等诸阴立我别异。<a id="a-Bw"></a>一边立我与色一。<a id="a-Bx"></a>一边为离此二边。<a id="a-By"></a>佛说中道。<a id="a-Bz"></a>不见我。<a id="a-C0"></a>不见人不见众生。<a id="a-C1"></a>及不见寿者。<a id="a-C2"></a>云何如此。<a id="a-C3"></a>若人执我见者不离此二边。<a id="a-C4"></a>寿者别异身亦别异。<a id="a-C5"></a>若不取执。<a id="a-C6"></a>异即是寿。<a id="a-C7"></a>名即是身。<a id="a-C8"></a>此二见决定有为。<a id="a-C9"></a>此中道此二执不得起。<a id="a-CA"></a>色等常住是外道边。<a id="a-CB"></a>无常是声闻边。<a id="a-CC"></a>为离此二边故佛说中道。<a id="a-CD"></a>色等诸法不观常及无常故。<a id="a-CE"></a>是名中道。<a id="a-CF"></a>有我者增益边毁谤。<a id="a-CG"></a>无我者损减边毁谤。<a id="a-CH"></a>有假名人故。<a id="a-CI"></a>为离此二边故佛说中道。<a id="a-CJ"></a>有我无我二。<a id="a-CK"></a>彼中间非二。<a id="a-CL"></a>所触无分别故。<a id="a-CM"></a>心实有是增益法边。<a id="a-CN"></a>不实有损减法边。<a id="a-CO"></a>为离此二边故佛说中道。<a id="a-CP"></a>此处无意无心无识无作意。<a id="a-CQ"></a>一切不善法名不净品名非助道。<a id="a-CR"></a>一切善法等是净品名对治边。<a id="a-CS"></a>为离此二边故佛说中道。<a id="a-CT"></a>佛说此二种边不去不来无譬无言。<a id="a-CU"></a>有者名常边人及法。<a id="a-CV"></a>无者名断边人及法。<a id="a-CW"></a>离此二边故佛说中道。<a id="a-CX"></a>是二种中间名中道如前说。<a id="a-CY"></a>无明者。<a id="a-CZ"></a>所取一边能取第二边。<a id="a-Ca"></a>如无明明亦如是。<a id="a-Cb"></a>一切有为法所取一边能取一边。<a id="a-Cc"></a>无为法亦如是。<a id="a-Cd"></a>如无明乃至老死所取能取。<a id="a-Ce"></a>老死灭所取一边。<a id="a-Cf"></a>能取第二边。<a id="a-Cg"></a>是灭道者所取能取。<a id="a-Ch"></a>如是所取能取二边。<a id="a-Ci"></a>由黑分白分别异故。<a id="a-Cj"></a>为离此二边故佛说中道。<a id="a-Ck"></a>佛说无明及明此二无二无。<a id="a-Cl"></a>如经广说。<a id="a-Cm"></a>云何如此。<a id="a-Cn"></a>无明及明等所取能取体无故。<a id="a-Co"></a>染污有三种。<a id="a-Cp"></a>一烦恼。<a id="a-Cq"></a>二业。<a id="a-Cr"></a>三生染污。<a id="a-Cs"></a>烦恼染污复有三。<a id="a-Ct"></a>一者诸见。<a id="a-Cu"></a>二者欲嗔痴起相。<a id="a-Cv"></a>三更有生愿。<a id="a-Cw"></a>为对治此三佛说。<a id="a-Cx"></a>知空解脱门。<a id="a-Cy"></a>知无相解脱门。<a id="a-Cz"></a>知无愿解脱门。<a id="a-D0"></a>业染污者。<a id="a-D1"></a>善恶造作。<a id="a-D2"></a>为对治此业佛说。<a id="a-D3"></a>智慧无造作。<a id="a-D4"></a>生染污者。<a id="a-D5"></a>更有中生已生意心及心法念念生有生相续不断。<a id="a-D6"></a>为对治此佛说。<a id="a-D7"></a>智慧无生。<a id="a-D8"></a>智慧无起。<a id="a-D9"></a>智慧无自性。<a id="a-DA"></a>如是三种染污灭除名清净。<a id="a-DB"></a>知空等者。<a id="a-DC"></a>及染污空等。<a id="a-DD"></a>是名境界清净。<a id="a-DE"></a>智及一切对治。<a id="a-DF"></a>名行清净因此行烦恼除不更起。<a id="a-DG"></a>名果清净。<a id="a-DH"></a>此三种清净染污空等。<a id="a-DI"></a>如三种清净所作空等。<a id="a-DJ"></a>诸法自性无故。<a id="a-DK"></a>法界自性无别异故复有智慧空等诸法非染污所造及非智所造作。<a id="a-DL"></a>云何如是空等诸法自性有故。<a id="a-DM"></a>法界自性无染污故。<a id="a-DN"></a>若人思惟分别法界有时染污有时清净。<a id="a-DO"></a>是边自性无染污。<a id="a-DP"></a>法自体无染净故。<a id="a-DQ"></a>此执成边。<a id="a-DR"></a>为远离此边故。<a id="a-DS"></a>佛说此中道非二空作空。<a id="a-DT"></a>令诸法空诸法自体空。<a id="a-DU"></a>如是等如宝顶经广说。<a id="a-DV"></a>复有七种分别二边。<a id="a-DW"></a>何者七。<a id="a-DX"></a>一有中分别一边。<a id="a-DY"></a>二无中分别一边。<a id="a-DZ"></a>有真实人为灭此人。<a id="a-Da"></a>是故立空。<a id="a-Db"></a>有真实无我。<a id="a-Dc"></a>为灭此法。<a id="a-Dd"></a>是故立不空。<a id="a-De"></a>因此二分别起有执无执。<a id="a-Df"></a>为离此二边故佛说中道。<a id="a-Dg"></a>空者不灭人等。<a id="a-Dh"></a>何所为无所为。<a id="a-Di"></a>一切诸法自然性故。<a id="a-Dj"></a>如经广说。<a id="a-Dk"></a>一切无明等诸惑应止令灭。<a id="a-Dl"></a>明等诸法道应生。<a id="a-Dm"></a>能令止灭如此分别。<a id="a-Dn"></a>应止及能止故。<a id="a-Do"></a>空中生怖畏。<a id="a-Dp"></a>为离此二种分别边。<a id="a-Dq"></a>佛说空譬。<a id="a-Dr"></a>可怖畏分别一边。<a id="a-Ds"></a>因此可畏起怖畏。<a id="a-Dt"></a>复是一边分别所作色等诸尘。<a id="a-Du"></a>起怖畏及起苦怖畏。<a id="a-Dv"></a>为离此二种怖畏分别边。<a id="a-Dw"></a>佛说画师譬。<a id="a-Dx"></a>前譬者依小乘人说。<a id="a-Dy"></a>今譬依菩萨说。<a id="a-Dz"></a>所取分别一边。<a id="a-E0"></a>能取分别一边。<a id="a-E1"></a>为离此二边佛说幻师譬。<a id="a-E2"></a>云何如此。<a id="a-E3"></a>唯识智所作无尘智。<a id="a-E4"></a>无尘智者灭除唯识智。<a id="a-E5"></a>尘无体故识亦不生。<a id="a-E6"></a>此中是相似正位分别一边。<a id="a-E7"></a>邪位分别一边。<a id="a-E8"></a>分别真实见为正位分别邪位。<a id="a-E9"></a>为离此二边佛说两木截火譬。<a id="a-EA"></a>譬如两木无火相从此起火。<a id="a-EB"></a>火起成还烧两木。<a id="a-EC"></a>如是不正位相及正位相。<a id="a-ED"></a>真实见正通达为相。<a id="a-EE"></a>圣智根起成已。<a id="a-EF"></a>是真实见相正位。<a id="a-EG"></a>复有了灭此中譬与其相似真实见。<a id="a-EH"></a>邪位相无有邪位相。<a id="a-EI"></a>邪位亦无随顺真实位故。<a id="a-EJ"></a>分别有事一边。<a id="a-EK"></a>分别无事一边。<a id="a-EL"></a>有事者。<a id="a-EM"></a>智慧先分别作意。<a id="a-EN"></a>复有分别无功用。<a id="a-EO"></a>为离此二种功德边佛说灯光譬。<a id="a-EP"></a>分别无生一边。<a id="a-EQ"></a>分别等时一边。<a id="a-ER"></a>若分别对治道无生。<a id="a-ES"></a>分别烦恼长时。<a id="a-ET"></a>为离此二边佛说第二灯光譬。<a id="a-EU"></a>离十四二边修行已说。<a id="a-EV"></a>云何胜有等修行。</p>
  <p id="aEW">胜有等修行　　应知于十地</p>
  <p id="aEX">何者胜有等修行。<a id="a-EY"></a>十地中随一此中波罗蜜最胜无比。<a id="a-EZ"></a>此波罗蜜名胜修行。<a id="a-Ea"></a>若一切处同无差别。<a id="a-Eb"></a>是名有等修行。<a id="a-Ec"></a>修行无上已说。<a id="a-Ed"></a>何者境界无上。</p>
  <p id="aEe">安立及性界　　所成能成就</p>
  <p id="aEf">持决定依止　　通达及广大</p>
  <p id="aEg">品行及生界　　最胜等应知</p>
  <p id="aEh">如是境界有十二。<a id="a-Ei"></a>何者十二。<a id="a-Ej"></a>一安立法名境界。<a id="a-Ek"></a>二法性境界。<a id="a-El"></a>三所成就境界。<a id="a-Em"></a>四能成境界。<a id="a-En"></a>五持境界。<a id="a-Eo"></a>六决持境界。<a id="a-Ep"></a>七定依止境界。<a id="a-Eq"></a>八通达境界。<a id="a-Er"></a>九相续境界。<a id="a-Es"></a>十胜得境界。<a id="a-Et"></a>十一生境界。<a id="a-Eu"></a>十二最胜境界。<a id="a-Ev"></a>此中第一者。<a id="a-Ew"></a>波罗蜜等诸法。<a id="a-Ex"></a>如佛所安立。<a id="a-Ey"></a>第二法如如。<a id="a-Ez"></a>第三第四此二如前次第。<a id="a-F0"></a>通达法界故。<a id="a-F1"></a>得行波罗蜜等诸法故。<a id="a-F2"></a>第五闻慧境界。<a id="a-F3"></a>第六思慧境界。<a id="a-F4"></a>云何名决持。<a id="a-F5"></a>已知此法能持故。<a id="a-F6"></a>第七修慧境界。<a id="a-F7"></a>依内依体得持故。<a id="a-F8"></a>第八初地中见境界。<a id="a-F9"></a>第九修道境界乃至七地中。<a id="a-FA"></a>第十是七种地中世及出世道。<a id="a-FB"></a>如品类诸法得成故。<a id="a-FC"></a>第十一八地中。<a id="a-FD"></a>第十二九地等三处是。<a id="a-FE"></a>第一第二境界如前说。<a id="a-FF"></a>处处位中平等境界。<a id="a-FG"></a>所余境界者。<a id="a-FH"></a>前二所显差别。<a id="a-FI"></a>境界已说何者习起。</p>
  <p id="aFJ">具足及不毁　　避离令圆满</p>
  <p id="aFK">生起及坚固　　随事无住处</p>
  <p id="aFL">无障及不舍　　十习起应知</p>
  <p id="aFM">如是习起有十种。<a id="a-FN"></a>此中因缘具足名性习起。<a id="a-FO"></a>不毁谤大乘法是名愿乐习起。<a id="a-FP"></a>避下乘法是名发心习起。<a id="a-FQ"></a>修行圆满波罗蜜名修行习起。<a id="a-FR"></a>生起圣道名入正位习起。<a id="a-FS"></a>坚固善根长时数习故。<a id="a-FT"></a>名成熟众生习起。<a id="a-FU"></a>心随事得成名净土习起。<a id="a-FV"></a>不住生死涅槃中。<a id="a-FW"></a>得不退位授记。<a id="a-FX"></a>不退堕生死涅槃故。<a id="a-FY"></a>灭尽诸障名佛地习起。<a id="a-FZ"></a>不舍此等事名显菩萨习起。<a id="a-Fa"></a>如是此论名中边分别了中道故。<a id="a-Fb"></a>复有分别中道及二边故。<a id="a-Fc"></a>是中两边能现故。<a id="a-Fd"></a>离初后此中两处不着。<a id="a-Fe"></a>如理分别显现故。<a id="a-Ff"></a>故名中边分别论。</p>
  <p id="aFg">此论分别中　　甚深真实义</p>
  <p id="aFh">大义一切义　　除诸不吉祥</p>
  <p id="aFi">此中边分别论名义如前说。<a id="a-Fj"></a>甚深秘密义。<a id="a-Fk"></a>非觉观等境界故。<a id="a-Fl"></a>真实坚义诸说不可破故。<a id="a-Fm"></a>无上菩提果故。<a id="a-Fn"></a>大义自他利益事为义故。<a id="a-Fo"></a>一切义因此论三乘义得显现故。<a id="a-Fp"></a>能除一切不吉祥。<a id="a-Fq"></a>不吉祥者。<a id="a-Fr"></a>三品烦恼及三品生死。<a id="a-Fs"></a>能离灭此生死及烦恼不吉祥故。<a id="a-Ft"></a>能灭四德障故。<a id="a-Fu"></a>能摄持四德故。<a id="a-Fv"></a>故说除不吉祥。<a id="a-Fw"></a>无上众义者。<a id="a-Fx"></a>略说无上有三种。<a id="a-Fy"></a>一正行。<a id="a-Fz"></a>二正依持。<a id="a-G0"></a>三正行果。<a id="a-G1"></a>此修行如品类无比。<a id="a-G2"></a>如方便。<a id="a-G3"></a>如佛所立诸法大乘中思惟等。<a id="a-G4"></a>如前说。<a id="a-G5"></a>如道理无散动无倒若修奢摩他无散动。<a id="a-G6"></a>若修毗婆舍那无颠倒变异。<a id="a-G7"></a>如所为为出离随中道故。<a id="a-G8"></a>如处十地中。<a id="a-G9"></a>如胜有等行。<a id="a-GA"></a>无倒众义者。<a id="a-GB"></a>名句无倒故。<a id="a-GC"></a>通达禅定相义无倒故。<a id="a-GD"></a>通达智慧相思惟无倒故。<a id="a-GE"></a>得远离颠倒因缘故。<a id="a-GF"></a>无不散动颠倒故。<a id="a-GG"></a>是中道相分明所得。<a id="a-GH"></a>令成就别相无倒故。<a id="a-GI"></a>依此起对治得生死分别道通相无倒故。<a id="a-GJ"></a>得通达净品自性不净及净无倒故。<a id="a-GK"></a>惑障未灭及灭。<a id="a-GL"></a>得智各无倒故。<a id="a-GM"></a>不净及净如实见。<a id="a-GN"></a>无怖畏无高慢无倒故。<a id="a-GO"></a>灭除诸障得出离故。</p>
  <p id="aGP">空涅槃一路　　佛日言光照</p>
  <p id="aGQ">圣众行纯熟　　盲者不能见</p>
  <p id="aGR">已知佛正教　　寿命在喉边</p>
  <p id="aGS">诸惑力盛时　　求道莫放逸</p>
  <p id="aGT">此中边分别论。<a id="a-GU"></a>无上乘品究竟。<a id="a-GV"></a>婆薮槃豆释迦道人大乘学所造。</p>
  <p id="aGW">我今造此论　　为世福慧行</p>
  <p id="aGX">普令一切众　　如愿得菩提</p>
 </body>
</html>