<!DOCTYPE html>
<html>
<head>
  <meta charset="utf-8"/>
  <meta name="author" content="天亲菩萨/古印度"/>
  <meta name="library" content="龙藏"/>
  <meta name="catalog" content="龙藏/大乘论"/>
  <title>中边分别论卷下</title>
</head>
<body>
  <h1 class="head">中边分别论卷下</h1>
  <h2>对治修住品第四</h2>
  <p>修习对治者。三十七道品修习今当说。此论中初说(心者我执种类又云根尘识也)</p>
  <p class="l-js-5c">粗行贪因故　　种故不迷故</p>
  <p class="l-js-5c">为入四谛故　　修四念处观</p>
  <p>由身故粗行得显现。思择粗行故得入苦谛。此身者粗大诸行为相故。粗大者名行苦。因此行苦一切有漏诸法。于中圣人观苦谛。受者贪爱依处。思择诸受故得入集谛。心者我执依处。为思择此心得入灭谛。离我断怖畏故。法者不净净二品。为思择此法离不净净品无明故得入道谛。是故初行为令入四谛中。修习四念处所安立。次修习正勤。</p>
  <p class="l-js-5c">已知非助道　　一切种对治</p>
  <p class="l-js-5c">为上二种故　　修习四正勤</p>
  <p>为修习四念处究竟故。非助道黑法及助道品白法。一切种已明了所见故。为灭离非助道法。为生起助道法。四种正勤得起。第一为灭已生非善恶法。如经中广说(为灭为塞为生为长)</p>
  <p class="l-js-5c">随事住于彼　　为成就所须</p>
  <p class="l-js-5c">舍离五失故　　修习八资粮</p>
  <p>为离为得黑白二种法。修习正勤已。心者无障有助故。得住此心。住有四能。四能者。一随教得成就。随教得成就者。说名四如意足。一切所求义成就因缘故。此中住者。心住名三摩提应知。是故四正勤后次第说四如意足。随事随教住者。为灭五种过失。为修习八种资粮故应知。何者名失耶。</p>
  <p class="l-js-5c">懈怠忘尊教　　及下劣掉起</p>
  <p class="l-js-5c">不作意作意　　此五失应知</p>
  <p>懈怠者。没懒恶处。忘尊教者。如师所立法名句味等。不忆不持故。下劣掉起者。两障合为一忧喜为体故。沉浮是其事。此位中沈时。不作意是第四过失。若无此二而作意。是第五过失。为灭此五失安立八种禅定资粮。为灭懈怠。何者为四。一欲二正勤三信四猗。复有四法次第应知。</p>
  <p class="l-js-5c">依处及能依　　此因缘及果</p>
  <p>欲者正勤依处。能依者正勤。此依处名欲。有何因是名信。若有信即生欲。此能依者名正勤果。此果名猗。若作正勤得所求禅定故。余四种资粮。一念二智三作竟四舍灭。余四种失如次第对治。此念等四法次第应知。</p>
  <p class="l-js-5c">缘境界不迷　　高下能觉知</p>
  <p class="l-js-5c">灭彼心功用　　寂静时放舍</p>
  <p>念者不忘失境界。智者不忘失境界时。觉知沉浮两事。觉知已为灭此作功用意。是名作意。此沉浮二法寂灭已。起放舍心放流相续名舍灭。四如意足后次第说修习五根。此五根云何得立。</p>
  <p class="l-js-5c">已下解脱种　　欲事增上故</p>
  <p class="l-js-5c">境界不迷没　　不散及思择</p>
  <p>此中增上次第五处流为修四勤故。心已随教得住。因此心已下解脱分善根种子。一欲增上故。二勤修增上故。三不忘境界增上故。四不散动增上故。五思择法增上故。如次第信等五根应知。</p>
  <p class="l-js-5c">说力损惑故　　前因后是果</p>
  <p>信等五法如前所说。为有胜力故说名力。胜力者何义。能损离非助惑故。若五法非信等诸对治惑不相障故。故说根力有次第。云何信等五法前后次第说。五种法如前后为因果故。云何如此。若人信因信果。为求得此果故决勤行。因此勤行已守境不移。若念止住心得三昧(平等住不高不下一三受故二一境故又有五种住未说)。若心得定观知如实境因此义是故五法立次第。若人已下种解脱分善根已。说五根是其位。若人已下通达分善根者。为在五根位中。为当在方位中。</p>
  <p class="l-js-5c">二二通达分　　五根及五力</p>
  <p>暖位及顶位立行五根。忍位及世第一法立行五力。若人下解脱善根种。此二二位决定通达分。若未不如此力次说觉分。此云何安立。</p>
  <p class="l-js-5c">依分自体分　　第三出离分</p>
  <p class="l-js-5c">第四功德分　　三种灭惑分</p>
  <p>见道位中显立觉分。觉者何义。无分别如如智是名觉。分者何义。同事法朋是名分义。此七法中觉依止分者是名念觉。自性分者是名择法觉。出离分者名正勤觉。功德分者名喜觉。无染无障分。三法谓猗定舍。云何说三法为无染障分。</p>
  <p class="l-js-5c">因缘依处故　　自性故言说</p>
  <p>无障无染因者。猗惑障。为重行作因故。此猗与粗重因对治故。依止者是禅定。自性者不舍觉分。次说道分。此法云何安立。</p>
  <p class="l-js-5c">分决及令至　　令他信三种</p>
  <p class="l-js-5c">对治不助法　　说道有八分</p>
  <p>修习道位中显立道分。见道分决分是正见。此见世间正见。出世正见后得。因此智自所得道及果决定分别。令他至分者。正思惟及正言。因有发起语言。能令他知及得。令他信分者有三种。正言正业正命。此三法次第。</p>
  <p class="l-js-5c">见戒及知足　　应知令他信</p>
  <p>令他信分者。三处依正言说言语。共相难正义共思择义时他得信。是人有智。是故令他信。智依正业他得信。持戒不作不如法事故。依正命者他得信。轻财知足如法如量行。见衣服等四命缘故。是故令他信知足轻财知足。烦恼对治分者三种。正勤正念正定。此三法如次第。</p>
  <p class="l-js-5c">大惑及小惑　　自在障对治</p>
  <p>非助道烦恼有三。一修习道所断烦恼。是名大惑。二心沉没掉起烦恼。是名小惑。三自在障者。能障碍显出胜品功德。第一烦恼者正勤是其对治。云何如此。因正勤修道得成故。若道得成思惟烦恼灭。第二烦恼者正念是其对治。寂静相处。若正念正寂静相处。沉没及掉起灭故。第三烦恼者正定是其对治。依止禅定故。能显出六神通功德故。此修习对治。若略说有三种应知。</p>
  <p class="l-js-5c">随不倒有倒　　随颠倒不倒</p>
  <p class="l-js-5c">无倒无随倒　　修对治三种</p>
  <p>修习对治有三。何者三。一者随应无倒法与倒相杂。二者颠倒所随逐无见倒。三者无颠倒无倒法随逐。如次第凡夫位中。有学圣位中。无学圣位中。菩萨修对治者有别异。何者别。</p>
  <p class="l-js-5c">境界及思惟　　至得有差别</p>
  <p>声闻及辟支自相续身等念处诸法。是其境界。若菩萨自他相续身等念处诸法。是其境界。声闻及辟支由无常等诸相。思惟身等诸法。若诸菩萨无生得道理故思惟观察。若声闻及缘觉修习四念处等诸法。为灭离身等诸法。若菩萨修习此等法。不为灭离故修习诸法。非不为灭离故修习诸法。但为至得无住处涅槃。修习对治已说。修住者何者。</p>
  <h2>修住品第五</h2>
  <p class="l-js-5c">修住有四种　　因入行至得</p>
  <p class="l-js-5c">有作不作意　　有上亦无上</p>
  <p class="l-js-5c">愿乐位入位　　出位受记位</p>
  <p class="l-js-5c">说者位灌位　　至位功德位</p>
  <p>作事位已说</p>
  <p>修住位有十八。何者十八。一因位修住。若人已住自性中。二入位修住。已发心。三行位修住。从发心后未至果。四果位修住。已得时。五有功用位修住。有学圣人。六无功用位修住。无学圣人。七胜德位修住。求行得六神通人。八有上位修住。过声闻等位未入初地菩萨人。九无上位修住。诸佛如来。此位后无别位故。十愿乐位修住。诸菩萨人。一切愿乐行位中。十一入位修住者。初菩萨地。十二出离位修住。初地后六地。十三受记位修住。第八地。十四能说师位修住。第九地。十五灌顶位修住。第十地。十六至得位修住。诸佛法身。十七功德位修住。诸佛应身。十八作事位修住。诸佛化身。一切诸住无量应知。今但略说。</p>
  <p class="l-js-5c">法界复有三　　不净不净净</p>
  <p>清净如次第</p>
  <p>若略说此位有三。一不净位住者。从因位乃至行住。二不净净位住者。有学圣人。三清净位住。无学圣人。</p>
  <p class="l-js-5c">此中安立人　　应知如道理</p>
  <p>因此住别异故。如道理应知。诸凡圣别异安立。此人者自性中住。此人已入位。如是等修住已说。何者得果。</p>
  <h2>得果品第六</h2>
  <p class="l-js-5c">器果及报果　　此是增上果</p>
  <p class="l-js-5c">爱乐及增长　　清净果次第</p>
  <p>器果者。果报与善根相应。报果者。器果增上故。善根最上品。爱乐果者。宿世数习故爱乐善法。增长果者。现世数习功德善根故善根圆满。清净果者。灭离诸障。此位果有五种次第应知。一者报果。二者增上果。三者随流果。四功用果。五相离果。</p>
  <p class="l-js-5c">上上及初果　　数习究竟果</p>
  <p class="l-js-5c">随顺及对治　　相离及胜位</p>
  <p class="l-js-5c">有上无上故　　略说果如是</p>
  <p>若略说果有十种。一者上上果。从自性发心乃至修行。应知后后次第。二初果者。初得出世诸法。数习果者。从初果后有学位中。究竟果者。无学诸法。随顺果者。为因缘故应知。上上果对治果者。是灭道因此得初果。此中初道名对治果相离果数习果圆满果。为远离惑障故。如次第有学无学诸圣人果。胜位果者。神通等诸功德。有上果者。菩萨地为胜余乘故。无上果者诸如来地。如是四种果为分别圆满果故。为略说如是多。若广说则无量。此中修习对治合集众义觉悟修习。令薄修习。熟治修习。上事修习。密合修习。智到境一家故。上品修。胜品得修初发修。中行修。最后修。有上修无上修者。境界无胜思量无集。至得无胜故修住。合集众义应成修住。住者此人住自性中。作事修住者。从发心乃至修行位。名最净住最净位住有庄严位住。遍满十地故。无上位住果合集众义。一摄持果。二最胜果。三宿习果。四上上引出果。五略果。六广果。此中摄持果者五种果。余果是五种果别异。宿世所集故名果报果。上上引出故。有四种余果。若略说上上果有四种。若广说随顺果有六。是四种果分别广说故。中边分别论中此处有四三品。一对治品。二修住品。三得果品。已广说究竟(一器果二果报果三爱乐果四增长果五清净果摄一切果尽)</p>
  <h2>无上乘品第七</h2>
  <p>无上乘今当说。</p>
  <p class="l-js-5c">无上乘三处　　修行及境界</p>
  <p>亦说聚集起</p>
  <p>无上有三种。大乘中因此三义乘成无上。何者三义。一修行无上。二境界无上。三集起得无上。此中何者名修行无上。十波罗蜜修行中应知。</p>
  <p>修行复六种</p>
  <p>此十波罗蜜中随一有六种。何者六。</p>
  <p class="l-js-5c">无比及思择　　随法与离边</p>
  <p>别及通六修</p>
  <p>如是六修。一无比修。二思择修。三随法修。四离边修。五别修。六通修。此中无比十二种。何者为十二。</p>
  <p class="l-js-5c">广大及长时　　增上体无尽</p>
  <p class="l-js-5c">无间及无难　　自在及摄治</p>
  <p class="l-js-5c">极作至得流　　究竟无比知</p>
  <p class="l-js-5c">此处无比义　　知十波罗蜜</p>
  <p>如是十二种无比修行。一广大无比。二长时无比。三增上。四无尽。五无间。六无难。七自在。八摄治。九极作。十至得。十一胜流。十二究竟。何者广大无比。不欲乐一切世间及出世富乐故。是故广大无比应知。何者长时无比。一一处三阿僧祇劫修习得成故。何者增上无比。一切众生遍满利益事故。何者无尽无比。由回向无上菩提故。最极无穷无尽故。何者无间修无比。由得自他平等乐修故。因一切众生施等功德能圆满。成就十波罗蜜故。何者无难无比。随喜他所行诸波罗蜜。自波罗蜜得圆满故。何者自在无比。由破虚空等诸禅定力故。施等波罗蜜得满足成就。何者摄治无比。由一切波罗蜜无分别智所摄治护故。何者极作无比。地前方便愿乐行地中。最上法忍及道品随一所成故。何者至得无比。于初地中得未曾见出世法故。何者胜流无比。离初地应知余八种上地中。何者究竟无比。第十地及佛地中应知何以故。菩萨道及佛果圆满故。此处无比义。知十波罗蜜者。如是十二无比义。于十法中皆悉具有。是故十法通得名波罗蜜多。何者名十波罗蜜。为显此十法别名故。说偈言。</p>
  <p class="l-js-5c">施戒忍精进　　定般若方便</p>
  <p class="l-js-5c">愿力及阇那　　此十无比度</p>
  <p>此十波罗蜜别事云何。</p>
  <p class="l-js-5c">财利不损害　　安受增功德</p>
  <p class="l-js-5c">除恶及令入　　解脱与无尽</p>
  <p class="l-js-5c">常起及决定　　乐法成熟事</p>
  <p>如是十波罗蜜次第事应知。由施故菩萨能利益众生。由持戒故不损害众生寿命财物及眷属等。由忍辱故若他起损恼等事安心忍受。由精进故生长他功德。损减他罪障等。由禅定故因神通等诸功德。令他众生背恶归善得入正位。由般若故显说正教令他解脱。由方便故回向善根趣大菩提。施等功德令流无尽。由愿力故能受住舍随乐生处。于彼生中能事诸佛及闻正法。于施等中恒行不息利益众生。由思择修习力故。伏灭对治。决定能行施等诸度利益众生。由智故灭离如言法无明。施等诸行及施等增上缘法得共受用。此二菩萨能成熟众生。无比修行已说。何者思量修行。</p>
  <p class="l-js-5c">如言说正法　　思量大乘义</p>
  <p class="l-js-5c">是菩萨常事　　依三种般若</p>
  <p>依十种施等波罗蜜。如诸佛所安立所说修多罗等。诸法大乘中如理思惟数数听闻思量修习故。闻思修慧恒思惟行若因三慧修行思惟生何功德。</p>
  <p class="l-js-5c">为长养界入　　为得事究竟</p>
  <p>若人因闻慧修行思惟者。一切善根界性得增长。若因思慧修行思惟者。如所闻名句义。此理得入意得生显现故。若因修慧修行思惟者。如所求正事得成就。为入地为治净故。此修行思惟有伴应知。</p>
  <p class="l-js-5c">十种正行法　　共相应应知</p>
  <p>此思惟修行者。十种正法行所摄持应知。何者十种法行。</p>
  <p class="l-js-5c">书写供养施　　听读及受持</p>
  <p class="l-js-5c">广说及读诵　　思惟及修习</p>
  <p>大乘法修行有十。一书写。二供养。三施与他四若他读诵一心听闻。五自读。六自如理取名句味及义。七如道理及名句味显说。八正心闻诵。九空处如理思量。十已入意为不退失故修习。</p>
  <p class="l-js-5c">无量功德聚　　是十种正行</p>
  <p>此十种正行有三种功德。一无量功德道。二行方便功德道。三清净功德道。云何大乘中佛说最极大果报。声闻乘等法不如是说。云何如此有二种因。</p>
  <p class="l-js-5c">最胜无尽故　　利他不息故</p>
  <p>最胜者小乘经。但为自利故。大乘自利利他平等。是故最胜。第一为自利故。第二为利他故。是故有下有上。是故说胜。大菩提者至无余涅槃。他利益事如因地中无息故。故说无尽。无尽故胜小乘。思惟修行已说。何者随法修行。</p>
  <p class="l-js-5c">随法有二种　　不散动颠倒</p>
  <p>随法修行者如是二种。一无散动修行。二无颠倒变异修行。此中散动有六种。灭除此六种散动故说无散动。何者六种散动。一自性散动。二外缘散动。三内散动。四相散动。五粗惑散动。六思惟散动。此六散动何者为相。应知故说。</p>
  <p class="l-js-5c">起观行六尘　　贪味下掉起</p>
  <p class="l-js-5c">无决意于定　　思量处我慢</p>
  <p class="l-js-5c">下劣心散乱　　智者应当知</p>
  <p>如是为相。六种散动菩萨应知应离。何者六相。一从禅定起散动。由五识故。是名性散动。六尘中若心行动是名外散动。是禅定贪味忧悔掉起。是名内散动。下地意未决未息。是名相散动。因此相入定故。有我执思惟定中所起。名粗散动。因此粗思惟生我慢起行故。下劣品思惟。名思惟散动。下乘思惟起行故。前两散动未得令不得。次两已得令退。第五令不得解脱。第六令不得无上菩提应知。此中无倒十种处应知。何者十。</p>
  <p class="l-js-5c">言辞义思惟　　不动二相处</p>
  <p class="l-js-5c">不净及净客　　无畏及无高</p>
  <p>此中何法名无倒。无倒者。如理如量知见。此无倒十种处。一者名句味无倒。如偈说。</p>
  <p class="l-js-5c">聚集数习故　　有义及无义</p>
  <p>是言辞无倒</p>
  <p>若名句味若有相应。名言无间不相离说故。此物是其名。数数习故。名句等有义。若翻此三无义。若有如此知见名。名句味无倒。何者义无倒。</p>
  <p class="l-js-5c">显现似二种　　如显不实有</p>
  <p class="l-js-5c">是名义无倒　　远离有无边</p>
  <p>诸义显现有二。一显所执。二显能执。由二相生故。如是无所有。如所显现义中。若生如此知见。是名义无倒。云何如此义者远离有相。能执所执无有故。远离无相似能似所散乱有故。何者思惟无倒。</p>
  <p class="l-js-5c">此言熏言思　　彼依思无倒</p>
  <p>为显二种因</p>
  <p>所执能执言。所熏习言语思惟。是能执所执虚妄分别依处。若起如此知见一切处。是名思惟无倒。何者思惟为能执。所执虚妄作显现。因此思惟言语名句味两法所生故。为二法作依处。离此思惟无倒境故。何者不动无倒。</p>
  <p class="l-js-5c">如幻等不有　　亦有义应知</p>
  <p class="l-js-5c">是不动无倒　　有无不散故</p>
  <p>是义亦有亦无。如前已说。此有无譬如幻化。幻化者为象马等实体故。无有非无唯似象等。散乱有故义亦如是不有。如所显现能执所执故非不有。唯相似散乱相有故。等者如野马梦幻水月等譬。如是道理应知。已见幻等譬义故心不僻行。是名不动无倒。因此无倒心。有无执中心不散动故。何者二相无倒。</p>
  <p class="l-js-5c">一切唯有名　　为分别不起</p>
  <p>是别相无倒</p>
  <p>一切诸法唯有名言。何者名。一切眼及色乃至心及法。如此知见。</p>
  <p>一切虚妄分别。为对治故说名别相无倒。何者名别相。为虚妄为真实。</p>
  <p>此相名真实真实别相中是无倒。云何如此。若为俗谛故。一切诸法不但有名。如是执故。何者通相无倒。</p>
  <p class="l-js-5c">出离于法界　　更无有一法</p>
  <p class="l-js-5c">故法界通相　　此智是无倒</p>
  <p>无有别法离无我真实有体。是故法界一切通相。体平等故。如是知见是名通相无倒。何者净不净无倒。</p>
  <p class="l-js-5c">颠倒邪思惟　　未灭及已灭</p>
  <p class="l-js-5c">此不净及净　　是彼不颠倒</p>
  <p>颠倒不正思惟在及未尽。是名法界不清净。若不在及尽。是名法界清净。若有此知见。是名不净及净无倒。如次第。何者客无倒。</p>
  <p class="l-js-5c">法界性净故　　譬之如虚空</p>
  <p class="l-js-5c">此二种是客　　是彼不颠倒</p>
  <p>复有法界如真虚空自性净故。是二种法非旧法故名客。先不净后及净。若有此知见。是名客相无倒。何者无怖及无高无倒。</p>
  <p class="l-js-5c">染污及清净　　法人二俱无</p>
  <p class="l-js-5c">无故无怖慢　　是二处无倒</p>
  <p>人者无染污无清净法。亦如是。先无染污后无清净。云何如此人及法非实有故。是故二中无有一物。是净品及不净品。不净品时无有一法被损减。清净品时无有一物被增益。为此二法生怖畏生高慢。若有如此知见。是名无怖畏无高慢无倒。如是十种无倒。十种金刚足中。如次第应安立。何者名十种金刚足。一有无无倒。二依处无倒。三幻化譬无倒。四无分别无倒。五自性清净无倒。六不净无倒。七净无倒。八如真空譬无倒。九不减无倒。十不增无倒。已说随法修行。何者远离二边修行。如宝顶经中佛为迦叶等说无相中道。何者二边为远离此故。此中道应知。</p>
  <p class="l-js-5c">别异边一边　　外道及声闻</p>
  <p class="l-js-5c">增益与损减　　二种人及法</p>
  <p class="l-js-5c">非助对治边　　断常名有边</p>
  <p class="l-js-5c">能取及所取　　染净有二三</p>
  <p class="l-js-5c">分别二种边　　应知有七种</p>
  <p class="l-js-5c">有无及应止　　能止可畏畏</p>
  <p class="l-js-5c">能取所取边　　正邪事无事</p>
  <p class="l-js-5c">不生及俱时　　有无分别边</p>
  <p>色等诸阴立我别异。一边立我与色一。一边为离此二边。佛说中道。不见我。不见人不见众生。及不见寿者。云何如此。若人执我见者不离此二边。寿者别异身亦别异。若不取执。异即是寿。名即是身。此二见决定有为。此中道此二执不得起。色等常住是外道边。无常是声闻边。为离此二边故佛说中道。色等诸法不观常及无常故。是名中道。有我者增益边毁谤。无我者损减边毁谤。有假名人故。为离此二边故佛说中道。有我无我二。彼中间非二。所触无分别故。心实有是增益法边。不实有损减法边。为离此二边故佛说中道。此处无意无心无识无作意。一切不善法名不净品名非助道。一切善法等是净品名对治边。为离此二边故佛说中道。佛说此二种边不去不来无譬无言。有者名常边人及法。无者名断边人及法。离此二边故佛说中道。是二种中间名中道如前说。无明者。所取一边能取第二边。如无明明亦如是。一切有为法所取一边能取一边。无为法亦如是。如无明乃至老死所取能取。老死灭所取一边。能取第二边。是灭道者所取能取。如是所取能取二边。由黑分白分别异故。为离此二边故佛说中道。佛说无明及明此二无二无。如经广说。云何如此。无明及明等所取能取体无故。染污有三种。一烦恼。二业。三生染污。烦恼染污复有三。一者诸见。二者欲嗔痴起相。三更有生愿。为对治此三佛说。知空解脱门。知无相解脱门。知无愿解脱门。业染污者。善恶造作。为对治此业佛说。智慧无造作。生染污者。更有中生已生意心及心法念念生有生相续不断。为对治此佛说。智慧无生。智慧无起。智慧无自性。如是三种染污灭除名清净。知空等者。及染污空等。是名境界清净。智及一切对治。名行清净因此行烦恼除不更起。名果清净。此三种清净染污空等。如三种清净所作空等。诸法自性无故。法界自性无别异故复有智慧空等诸法非染污所造及非智所造作。云何如是空等诸法自性有故。法界自性无染污故。若人思惟分别法界有时染污有时清净。是边自性无染污。法自体无染净故。此执成边。为远离此边故。佛说此中道非二空作空。令诸法空诸法自体空。如是等如宝顶经广说。复有七种分别二边。何者七。一有中分别一边。二无中分别一边。有真实人为灭此人。是故立空。有真实无我。为灭此法。是故立不空。因此二分别起有执无执。为离此二边故佛说中道。空者不灭人等。何所为无所为。一切诸法自然性故。如经广说。一切无明等诸惑应止令灭。明等诸法道应生。能令止灭如此分别。应止及能止故。空中生怖畏。为离此二种分别边。佛说空譬。可怖畏分别一边。因此可畏起怖畏。复是一边分别所作色等诸尘。起怖畏及起苦怖畏。为离此二种怖畏分别边。佛说画师譬。前譬者依小乘人说。今譬依菩萨说。所取分别一边。能取分别一边。为离此二边佛说幻师譬。云何如此。唯识智所作无尘智。无尘智者灭除唯识智。尘无体故识亦不生。此中是相似正位分别一边。邪位分别一边。分别真实见为正位分别邪位。为离此二边佛说两木截火譬。譬如两木无火相从此起火。火起成还烧两木。如是不正位相及正位相。真实见正通达为相。圣智根起成已。是真实见相正位。复有了灭此中譬与其相似真实见。邪位相无有邪位相。邪位亦无随顺真实位故。分别有事一边。分别无事一边。有事者。智慧先分别作意。复有分别无功用。为离此二种功德边佛说灯光譬。分别无生一边。分别等时一边。若分别对治道无生。分别烦恼长时。为离此二边佛说第二灯光譬。离十四二边修行已说。云何胜有等修行。</p>
  <p class="l-js-5c">胜有等修行　　应知于十地</p>
  <p>何者胜有等修行。十地中随一此中波罗蜜最胜无比。此波罗蜜名胜修行。若一切处同无差别。是名有等修行。修行无上已说。何者境界无上。</p>
  <p class="l-js-5c">安立及性界　　所成能成就</p>
  <p class="l-js-5c">持决定依止　　通达及广大</p>
  <p class="l-js-5c">品行及生界　　最胜等应知</p>
  <p>如是境界有十二。何者十二。一安立法名境界。二法性境界。三所成就境界。四能成境界。五持境界。六决持境界。七定依止境界。八通达境界。九相续境界。十胜得境界。十一生境界。十二最胜境界。此中第一者。波罗蜜等诸法。如佛所安立。第二法如如。第三第四此二如前次第。通达法界故。得行波罗蜜等诸法故。第五闻慧境界。第六思慧境界。云何名决持。已知此法能持故。第七修慧境界。依内依体得持故。第八初地中见境界。第九修道境界乃至七地中。第十是七种地中世及出世道。如品类诸法得成故。第十一八地中。第十二九地等三处是。第一第二境界如前说。处处位中平等境界。所余境界者。前二所显差别。境界已说何者习起。</p>
  <p class="l-js-5c">具足及不毁　　避离令圆满</p>
  <p class="l-js-5c">生起及坚固　　随事无住处</p>
  <p class="l-js-5c">无障及不舍　　十习起应知</p>
  <p>如是习起有十种。此中因缘具足名性习起。不毁谤大乘法是名愿乐习起。避下乘法是名发心习起。修行圆满波罗蜜名修行习起。生起圣道名入正位习起。坚固善根长时数习故。名成熟众生习起。心随事得成名净土习起。不住生死涅槃中。得不退位授记。不退堕生死涅槃故。灭尽诸障名佛地习起。不舍此等事名显菩萨习起。如是此论名中边分别了中道故。复有分别中道及二边故。是中两边能现故。离初后此中两处不著。如理分别显现故。故名中边分别论。</p>
  <p class="l-js-5c">此论分别中　　甚深真实义</p>
  <p class="l-js-5c">大义一切义　　除诸不吉祥</p>
  <p>此中边分别论名义如前说。甚深秘密义。非觉观等境界故。真实坚义诸说不可破故。无上菩提果故。大义自他利益事为义故。一切义因此论三乘义得显现故。能除一切不吉祥。不吉祥者。三品烦恼及三品生死。能离灭此生死及烦恼不吉祥故。能灭四德障故。能摄持四德故。故说除不吉祥。无上众义者。略说无上有三种。一正行。二正依持。三正行果。此修行如品类无比。如方便。如佛所立诸法大乘中思惟等。如前说。如道理无散动无倒若修奢摩他无散动。若修毗婆舍那无颠倒变异。如所为为出离随中道故。如处十地中。如胜有等行。无倒众义者。名句无倒故。通达禅定相义无倒故。通达智慧相思惟无倒故。得远离颠倒因缘故。无不散动颠倒故。是中道相分明所得。令成就别相无倒故。依此起对治得生死分别道通相无倒故。得通达净品自性不净及净无倒故。惑障未灭及灭。得智各无倒故。不净及净如实见。无怖畏无高慢无倒故。灭除诸障得出离故。</p>
  <p class="l-js-5c">空涅槃一路　　佛日言光照</p>
  <p class="l-js-5c">圣众行纯熟　　盲者不能见</p>
  <p class="l-js-5c">已知佛正教　　寿命在喉边</p>
  <p class="l-js-5c">诸惑力盛时　　求道莫放逸</p>
  <p>此中边分别论。无上乘品究竟。婆薮盘豆释迦道人大乘学所造。</p>
  <p class="l-js-5c">我今造此论　　为世福慧行</p>
  <p class="l-js-5c">普令一切众　　如愿得菩提</p>
</body></html>