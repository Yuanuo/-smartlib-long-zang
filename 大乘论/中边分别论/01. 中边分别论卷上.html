<!DOCTYPE html>
<html>
<head>
  <meta charset="utf-8"/>
  <meta name="author" content="天亲菩萨/古印度"/>
  <meta name="library" content="龙藏"/>
  <meta name="catalog" content="龙藏/大乘论"/>
  <title>中边分别论卷上</title>
</head>
<body>
  <h1 class="head">中边分别论卷上</h1>
  <h2>相品第一</h2>
  <p class="l-js-5c">恭敬善行子　　能造此正论</p>
  <p class="l-js-5c">为我等宣说　　今当显此义</p>
  <p>初立论体。</p>
  <p class="l-js-5c">相障及真实　　研习对治道</p>
  <p class="l-js-5c">修住而得果　　无上乘唯尔</p>
  <p>此七义是论所说。何者为七。一相二障三真实四研习对治五修住六得果七无上乘。今依相说此偈言。</p>
  <p class="l-js-5c">虚妄分别有　　彼处无有二</p>
  <p class="l-js-5c">彼中唯有空　　于此亦有彼</p>
  <p>此中虚妄分别者。谓分别能执所执。有者。但有分别。彼处者。谓虚妄分别。无有二者。谓能执所执此二永无。彼中者。谓分别中。唯有空者。谓但此分别离能执所执故。唯有空于此者。谓能所空中。亦有彼者。谓有虚妄分别。若法是处无。由此法故是处空。其所余者则名为有。若如是知即于空相智无颠倒。次说偈言。</p>
  <p class="l-js-5c">故说一切法　　非空非不空</p>
  <p class="l-js-5c">有无及有故　　是名中道义</p>
  <p>一切法者。谓有为名虚妄分别。无为名空。非空者。谓由空由虚妄分别。非不空者。谓由能执所执故。有者。谓虚妄分别有故。无者。谓能所执无故。及有者。谓于虚妄中有真空故。于真空中亦有虚妄分别故。是名中道义者。谓一切法非一向空。亦非一向不空。如是等文不违般若波罗蜜等。如经说一切法非空非不空。如是已说虚妄分别有相无相竟。今当次说其自体相。故说偈言。</p>
  <p class="l-js-5c">尘根我及识　　本识生似彼</p>
  <p class="l-js-5c">但识有无彼　　彼无故识无</p>
  <p>似尘者。谓本识显现相似色等。似根者。谓识似五根于自他相续中显现。似我者。谓意识与我见无明等相应故。似识者。谓六种识。本识者。谓阿黎耶识。生似彼者。谓似尘等四物。但识有者。谓但有乱识。无彼者。谓无四物。何以故。似尘似根非实形识故。似我似识显现不如境故。彼无故识无者。谓尘既是无识亦是无。是识所取四种境界。谓尘根我及识所摄实无体相。所取既无能取乱识亦复是无。如是说体相已。今当显名义。故说偈言。</p>
  <p class="l-js-5c">乱识虚妄性　　由此义得成</p>
  <p class="l-js-5c">非实有无故　　灭彼故解脱</p>
  <p>乱识虚妄性由此义得成者。谓一切世间但唯乱识。此乱识云何名虚妄。由境不实故。由体散乱故。非实有者。谓显现似四物。四物永无故。非实无故者。谓非一切永无。由乱识生故。云何不许乱识永无。故偈言灭彼故解脱。若执永无系缚解脱皆不成就。则起邪见拨净不净品。如是说虚妄体相已。今当次说虚妄摄相。若言唯是虚妄。云何能摄三性。故说偈言。</p>
  <p class="l-js-5c">分别及依他　　真实唯三性</p>
  <p class="l-js-5c">由尘与乱识　　及二无故说</p>
  <p>分别性者。谓是六尘永不可得。犹如空华依他性者。谓唯乱识有非实故。犹如幻物。真实性者。谓能取所取二无所有。真实有无故。犹如虚空。说虚妄摄相已。今当说入虚妄无所有方便相。故说偈言。</p>
  <p class="l-js-5c">由依唯识故　　境无体义成</p>
  <p class="l-js-5c">以尘无有体　　本识即不生</p>
  <p>一切三界但唯有识。依如此义外尘体相决无所有。此智得成。由所缘境无有体故。能缘唯识亦不得生。以是方便即得入于能取所取无所有相。</p>
  <p class="l-js-5c">是故识成就　　非识为自性</p>
  <p>所识诸尘既无有体。是故识性无理得成。</p>
  <p>不识及与识(疏本云应知识不识)　　由是义平等</p>
  <p>不识者。由自性不成就。是故非识。此法真实无所有性。而能显现似非实尘。故说为识。说入虚妄无所有方便相已。今当显虚妄总相。故说偈言。</p>
  <p>虚妄总类者　　三界心心法(不识者疏本无不字)</p>
  <p>虚妄者。若约界立。谓欲色无色界。若约生立。谓心及心法是总类相。说总相已。别相今当说。</p>
  <p class="l-js-5c">唯尘智名心　　差别名心法</p>
  <p>心者但了别尘通相。若了尘别相说名为心法。谓受想行等。说总别相已。次显生起相。</p>
  <p class="l-js-5c">第一名缘识　　第二是用识</p>
  <p class="l-js-5c">于尘受分别　　引行谓心法</p>
  <p>缘识者。谓阿黎耶识。余识生缘故。用识者。谓因黎耶识于尘中起名为用识。于尘受者。谓领尘苦等说名受阴。分别者谓选择尘差别是名想阴。引行者。能令心舍此取彼。谓欲思惟及作意等名为行阴。如是受等名为心法。说生起相已。当说虚妄染污相。故说偈言。</p>
  <p class="l-js-5c">覆藏及安立　　将导与摄持</p>
  <p class="l-js-5c">圆满三分成　　领触并牵引</p>
  <p class="l-js-5c">执著及现前　　苦故恼世间</p>
  <p class="l-js-5c">三种二种难　　亦七由虚妄</p>
  <p>覆藏者。由无明能障如实见故。安立者。由诸行能安立业熏习于本识中故。将导者。由本识及意识能令众生往受生处故。摄持者。谓由色能摄持自体五聚故。圆满者。谓由六入能生长故。三分成者。依根尘识诸触成故。领触者。由乐苦等为损益故。牵引者。由贪爱令业能牵后生故。执著者。由四取能令诸识染著欲等四处随从得生故。现前者。由业有谓已作诸业趣向来生为与果报故。苦者。由生老死故。恼世间者。谓三界由无明乃至老死等所逼恼。恒受苦难故。三种二种难亦七由虚妄者。三种难者。谓烦恼业生等。烦恼难者。谓无明贪爱取。业难者。谓行及有。生难者。谓所余七分。二种难者。所谓因果。因难者。谓烦恼业分。果难者。谓所余分。七难者。谓七种因。一颠倒因。谓无明。二牵引因。谓诸行。三将因。谓本意二识。四摄因。谓名色六入。五受用因。谓触受。六引出因。谓爱取有。七厌怖因。谓生老死。由虚妄者。如是苦难从虚妄生。集虚妄义有九种相。所谓有相无相自相摄相入无相方便相差别相众名相生缘相染相。义现于前。</p>
  <p>说虚妄已。当说方便为显空义。由此相应故。说偈言。</p>
  <p class="l-js-5c">体相及众名　　其义与分别</p>
  <p class="l-js-5c">成立理应知　　略解空如是</p>
  <p>云何应知空相。偈言。</p>
  <p class="l-js-5c">无二有此无　　是二名空相</p>
  <p class="l-js-5c">故非有非无　　不异亦不一</p>
  <p>无二者。谓无所取能取。有此无者。谓但有所取能取无。是二名空相者。谓无及有无是名空相。此显真空无有二相。是法以二无为性。不可说有不可说无。云何非有。是二无故。云何非无。是二无有故。故偈言非有非无。是名真空相。不异亦不一者。与虚妄分别不异相亦不一相。若异者。谓法性与法异。是义不然。譬如五阴与无常性及苦性。若一者。清净境界智及通相不成就。如是道理显现空与虚妄离一异相。是故说不有非不有非一非异相。</p>
  <p>云何众名。应知。</p>
  <p class="l-js-5c">如如及实际　　无相与真实</p>
  <p class="l-js-5c">法界法身等　　略说空众名</p>
  <p>云何众名义。应知。</p>
  <p class="l-js-5c">非变异不到　　相灭圣境界</p>
  <p class="l-js-5c">圣法因及依　　是众名义次</p>
  <p>无异为义故。是故名如如。恒如是不舍故。无颠倒为义故。说实际。非颠倒种类及境界故。相灭为义故。说无相。离一切相故。无分别。圣智境界故。第一义智为体故。说真实。圣法因为义故。是故说法界。圣法依此境生。此中因义是界义。摄持法身为义故说法身。如是空众名义已显。云何空分别。应知。</p>
  <p class="l-js-5c">亦染亦清净　　如是空分别</p>
  <p>何处位空不净。何处位空净。</p>
  <p>有垢亦无垢。</p>
  <p>若在此位中是诸垢法。未得出离与共相应是位处说不净。若在此位出离诸垢。此位处说净。若已与垢相应后时无垢。不离变异法故。云何不无常。为此问故答。</p>
  <p class="l-js-5c">水界金空静　　法界净如是</p>
  <p>客尘故离灭故不是自性变异故。复有分别。此空有十六。一内空。二外空。三内外空。四大空。五空空。六第一义空。七有为空。八无为空。九毕竟空。十无前后空。十一不舍空。十二性空。十三相空。十四一切法空。十五非有空。十六非有性空。如是略说空。应知。</p>
  <p class="l-js-5c">食者所食空　　身及依处空</p>
  <p class="l-js-5c">能见及如理　　所求至得空</p>
  <p>此中能食空者。依内根故说。所食空者。依外尘故说。身者是能食。所食者依处。是重空故说内外空。大空者。世器遍满故故说名大。此空说大空。内入身及世器。此法是空。无分别智能见此空。此无分别智空故名空空。如道理依第一义相观此法空。是名第一义空。为得此菩萨修行空。是此法空为何修行。为至得二善。一有为善。二无为善。此空是名有为无为空。为常利益他。为一向恒利益他故。修此空故说毕竟空。为不舍生死。此生死无前后。诸众生不见其空。疲厌故舍离生死。此空是名无前后空。为善无穷尽诸佛入无余涅槃。因此空不舍他利益事。是名不舍空。为清净界性性义者种类义自然得故。故立名性。此空名性空。为得大相好。是大人相及小相。为得此二相修行此空。是名相空。为清净佛法故。菩萨行彼十力四无畏等诸佛不共法。为清净令出菩萨修此空。是名一切法空。如是十四种空已安立。应知分别此相。是十四中何法名空。</p>
  <p class="l-js-5c">人法二皆无　　此中名为空</p>
  <p class="l-js-5c">彼无非是无　　此中有别空</p>
  <p>人法二无有是法名空。是无有法决定有亦空。如上说。能食等十四处。此二法是名空。为显空真实相故。是故最后安立二空。一非有空。二非有性空。立二空何所为。为离人法增益。为离人法空毁谤。如次第如是空分别应知。云何空成立义。应知。</p>
  <p class="l-js-5c">若言不净者　　众生无解脱</p>
  <p class="l-js-5c">若言无垢者　　功用无所施</p>
  <p>若诸法空对治未起时。为客尘不染故自然清净。烦恼障无故。不因功力一切众生应得解脱。若对治已起自性故不净。为得解脱修道功用无果报故。作如是果。故说。</p>
  <p class="l-js-5c">不染非不染　　非净非不净</p>
  <p class="l-js-5c">心本清净故　　烦恼客尘故</p>
  <p>云何不染非不染。心本自性清净故。云何非净非不净。烦恼客尘故。如是空分别略说已。安立空众义者。应知有二种。一为体相。二为安立。何者为体相。为有相故。无有相故。是有相者。离有离无相。离一离异相。安立者。众名等四义。应知分别。中边论相品为解释偈已究竟。</p>
  <h2>障品第二</h2>
  <p class="l-js-5c">遍及一方重　　平等及取舍</p>
  <p>今说二种障</p>
  <p>此中遍障者。烦恼障及一切智障。为菩萨种性诸人二障圆满故。一方障者。烦恼障。为声闻性等诸人。重障者。是前诸人欲等诸行中随一粗烦恼。平等障者。平等诸行中随行中随一生死。取舍障者。菩萨性诸人为障无住处涅槃故。如理相应。二种人障已说。一菩萨性人。二声闻等性人。复有烦恼相九种。</p>
  <p>九结名惑障</p>
  <p>九种诸惑结此中说烦恼障。此诸烦恼障为障谁。</p>
  <p>厌离及除舍　　实见</p>
  <p>爱欲结者障厌离心心坚碍障者。障除舍心。因此惑违逆。碍境界中不能生舍除心。诸余结者覆障真实见。云何起障是诸烦恼次第。</p>
  <p>及身见</p>
  <p class="l-js-5c">身见所依法　　灭道三宝障</p>
  <p class="l-js-5c">利养恭敬等　　轻财知止足</p>
  <p>是诸余烦恼是此五处障。我慢障者。欲灭离身见时障对正观智有异品无异品。无异品我慢数行故。此身见不得灭。无明结者。欲远离身见依处时为真实见障。因此不得远离取阴故。见结者。欲通达灭谛时为作障。身见及边见于灭谛生怖畏故。邪见于灭谛起诽谤故。取结者。是通达道谛时为作障。依别道理思择求得清净故。疑结者。欲通达三宝时为作障。不信受三宝功德故。嫉妒结者。欲远离利养恭敬时为作障。不见此过失故。悭吝结者。欲行轻财知足时为作障。令贪著财物等故。</p>
  <p>善法障复十复有别障十种善法等处应知。何者为十处。</p>
  <p class="l-js-5c">不行非处所　　所行不如理</p>
  <p class="l-js-5c">不生不思量　　资粮不具足</p>
  <p class="l-js-5c">性友不相称　　心疲故厌离</p>
  <p class="l-js-5c">修行不相称　　恶怨人共住</p>
  <p class="l-js-5c">粗惑三随一　　般若不成就</p>
  <p class="l-js-5c">自性重烦恼　　懈怠与放逸</p>
  <p class="l-js-5c">著有及欲尘　　下劣心亦尔</p>
  <p class="l-js-5c">不信无愿乐　　如言思量义</p>
  <p class="l-js-5c">不敬法重利　　于众生无悲</p>
  <p class="l-js-5c">闻灾及少闻　　三昧资粮减</p>
  <p>如是诸障何者为善法。</p>
  <p class="l-js-5c">善菩提摄取　　有智无迷障</p>
  <p class="l-js-5c">回向不怖嫉　　自在善等十</p>
  <p>如是善等诸法中。何者被障。何者为障。应知答。</p>
  <p class="l-js-5c">此十各三障　　十事中应知</p>
  <p>善法有三障。一者不修行。二非处修行。三修行不如理。</p>
  <p>菩提有三种障。一者不生善。二不生正思量。三资粮不圆满。</p>
  <p>摄取菩提者。发菩提心是名摄取菩提。此心有三种。一与性不相应行。二朋友不相应。三心疲极厌离。有智者。是菩萨体性。为知此法有三障。一修行不相称。二恶友人共住。三与恶怨人共住。此中恶人者。愚痴凡人。恶怨人者。碍菩萨功德观菩萨过失。无迷者。心不散乱有三障。一颠倒粗失。二烦恼等。三障中随一有余三令成熟。解脱般若未熟未满。无障者。灭离诸障是名无障。此有三障。一自性粗惑。二懈怠。三放逸。菩提回向有三障。令心回向余处不得一向回向无上菩提。一贪著诸有。二贪著有资粮法。三下劣品心。无怖畏有三障。一于人不生信重心。二于正法中不生愿欲。三如名字言语思量诸义。乐嫉妒者有三障一不尊重正法。二尊重利养恭敬。三于众生中不起大悲心。不自在者有三障。因此三不得自在。一无闻慧无闻者生起业惑正法灾故。二闻慧少弱。三者三昧事不成熟。还复是此障善等诸法中十种随一分作因。依此义故应知障中何者为十因。第一生因。譬如眼入为眼识作生因。二住因。譬如四种食为一切众生。三持因。如所持能摄持。譬器世界为众生生世界。四明了因。如光明为色。五变异因。如火等为成熟等诸事。六相离因。如镰等为刈等。七回转因。如金银师为回转诸金银令成镮钏。八必比因。譬如烟为火等必比知。九令信因。譬如立证因分为所立义。十至得因。如道等为涅槃等诸果作因。如是生障善处应知。此应令生故。住障者。菩提处此不应坏动故。持障者。菩提摄取处。菩提心能持故。明了障者。有智处。此应显了故。变异障者。无迷处。迷转灭故有变异。相离障者。无障处。此障相离为体故。回转障者。回向处。菩提心回向为体相故。必比障者。无怖畏处。为不信故怖畏。令信障者无嫉妒处。于法不嫉妒令人信故。至得障者。自在处。无所系属至得为体相故。</p>
  <p class="l-js-5c">助道十度地　　复有余别障</p>
  <p>助道品法处者。</p>
  <p class="l-js-5c">处不明懈怠　　三昧少二种</p>
  <p class="l-js-5c">不种及羸弱　　诸见粗恶过</p>
  <p>念处者依处不明了为障。四正勤处懈怠。四如意足处禅定少。二种为不圆满。欲精进心思量四种。随一不具足。为修习不具足成。资粮八法随一不具故。五根处不下解脱分善法种子故。力处是五根羸弱与非助道相杂起故。觉分处诸见过失见道所显故。道分处粗恶过失。此修道所显现故。波罗蜜障者。</p>
  <p class="l-js-5c">富贵及善道　　不舍众生障</p>
  <p class="l-js-5c">增减功德失　　令诸众生入</p>
  <p class="l-js-5c">解脱无尽量　　令善无有间</p>
  <p class="l-js-5c">所作常决定　　同用令他熟</p>
  <p>此十种波罗蜜能生此法。此法是波罗蜜果。为障波罗蜜果故。是故显说障波罗蜜。檀波罗蜜者何法为障。自在增上障。尸罗波罗蜜者。障善道为障。羼提波罗蜜障不舍离众生。毗梨耶波罗蜜障。增益功德损减过失。禅波罗蜜者。障受化众生令入正位(四十心正位)。般若波罗蜜者。障令他解脱沤和拘舍罗波罗蜜障。檀等波罗蜜无尽无减。为回向菩提故。诸波罗蜜无尽无减。波抳陀那波罗蜜者。障一切生处善法中无间生起。依愿力故。能摄持随从善法。生处波罗波罗蜜者障善法决定事。思择修习力弱故。不能折伏非助道故。阇那波罗蜜者障自身及他同用法乐。及成熟两处不如闻言通达义故。于十种地中复有次第障。</p>
  <p class="l-js-5c">遍满最胜义　　胜流第一义</p>
  <p class="l-js-5c">无所系属义　　身无差别义</p>
  <p class="l-js-5c">无染清净义　　法门无异义</p>
  <p class="l-js-5c">不减不增义　　四自在依义</p>
  <p class="l-js-5c">此法界无明　　此染是十障</p>
  <p class="l-js-5c">非十地扶助　　诸地是对治</p>
  <p>法界中十种义。遍一切处等无染浊无明。此无明十种菩萨地中次第应知。是障非地。助道故。法界中何者为十种义。一者遍满义。依菩萨初地。法界义遍满一切处。菩萨入观得通达。因此通达得见自他平等一分。二者最胜义。依第二地观此法已。作是思惟。若依他共平等出离。一切种治净出离应化勤行。三者胜流义。因三地法界传流知所闻正法。第一为得此法。广量三千大千世界火坑能自掷其中。四无所系属义。因此四地因此观法爱一向不生。五身无差别义因第五地十种心乐清净平等。六无染清净义。因第六地十二生因处。无有一法可染可净。如此通达故。七法门无异义。因第七地无相故。修多罗等法别异相不行不显故。八不减不增义。因八地得满足无生法忍故。若不净净品中不见一法有减有增故。</p>
  <p>此中复有四种自在。何者为四。一无分别自在。二净土自在。三智自在。四业自在。此中法界是第一第二自在依处。八地中通达智自在依义。因九地得四无碍辩故。业自在依义。因十地如意欲变化。作众生利益事。复有略说。</p>
  <p class="l-js-5c">已说烦恼障　　及一切智障</p>
  <p class="l-js-5c">是摄一切障　　尽彼得解脱</p>
  <p>此二种障灭尽无余故。得出离解脱一切障。障总义者。一大障是遍满故。二小障者一方障故。三修行障者重惑。四至得障平等烦恼。五至得胜负障取舍障。六正行障者是九种烦恼结。七因障善等处由十种因义故。八入真实障者是助道障。九无上善障者十波罗蜜障。十胜负舍离障。十地障摄集障略说有二种。一解脱障。二一切智障。中边分别论障品第二竟。</p>
  <h2>真实品第三</h2>
  <p>此品真实应说。何者真实。</p>
  <p class="l-js-5c">根本相真实　　无颠倒真实</p>
  <p class="l-js-5c">果因俱真实　　细粗等真实</p>
  <p class="l-js-5c">成就清净境　　摄取分破实</p>
  <p class="l-js-5c">胜智实十种　　为对治我见</p>
  <p>如是十种真实。何者为十。一根本真实。二相真实。三无颠倒真实。四果因真实。五细粗真实。六成就真实。七清净境界真实。八摄取真实。九分破真实十胜智真实。胜智又十种真实。为对治十种我执应知。何者为十。一阴胜智。二界胜智。三入胜智。四生缘胜智。五处非处胜智。六根胜智。七世胜智。八谛胜智。九乘胜智。十有为无为胜智。</p>
  <p>此中何者根本真实。三种自性。一分别自性。二依他自性。三真实自性。一切余真实此中所立故。三性中何法名真实可信受。</p>
  <p class="l-js-5c">性三一恒无　　二有不真实</p>
  <p class="l-js-5c">三有无真实　　此三本真实</p>
  <p>分别性相者。恒常不有。此相分别性中是真实无颠倒故。依他性相者。有不实。唯有散乱执起故。此相依他性中是真实性。真实性相者有无真实。此相真实性中是真实。何者相真实。</p>
  <p class="l-js-5c">增益损减谤　　于法于人中</p>
  <p class="l-js-5c">所取及能取　　有无中诸见</p>
  <p class="l-js-5c">知常见不生　　是真实寂相</p>
  <p>人等及法等。有增益谤见。有损减谤见不得起。为知见此法故。此法分别性中是真实相。能执所执增益损减谤见不得起。为知见此法故。此法依他性中是真实相。有中无中增益损减见不得起。为知见此法故。此法真实性中是真实相。如是根本真实相。说名相真实无颠倒真实。无颠倒真实者。为对治常等颠倒故。有四种。一无常二苦三空四无我。此四云何。根本真实所立。此中无常云何。应知。</p>
  <p class="l-js-5c">无常义有三　　无义生灭义</p>
  <p class="l-js-5c">有垢无垢义　　本实中次第</p>
  <p>根本真实中有三种性。此性中次第应知三种无常义。一无有物为义故说无常。二生灭为义。三有垢无垢为义。</p>
  <p class="l-js-5c">苦三一取苦　　二相三相应</p>
  <p>根中真实中次第三种苦。一取苦。人法执著所取故。相苦者。三受三苦为相故。相应苦者。与有为相应故。为有为法通相故。此三苦于次第性中应立。</p>
  <p class="l-js-5c">无空不如空　　性空合三种</p>
  <p>分别性者。无别道理。令有无有物是其空。依他性相者。无有如所分别。不一向无此法。不如有是空。真实性相者。二空自性。是故说名自性空。</p>
  <p class="l-js-5c">无相及异相　　自相三无我</p>
  <p>分别性者相体无有。是故此无相是其无我。依他性者有相不如所分别。不如相者是其无我。真实性者是二无我。是故自体是其无我。如是三种根本真实中。显说。</p>
  <p>有三种无常。一无物无常。二生灭无常。三有垢无垢无常。</p>
  <p>三种苦。一取苦。二相苦。三相应苦。三种空。一无有空。二不如空。三自性空。三种无我。一无相无我。二异相无我。三自性无我。果因真实。此根本真实中应立何者果因。苦谛集谛灭谛道谛。云何根本真实得立。</p>
  <p>苦相等已说。苦谛如前说。无倒真实中如三苦三无常等。因此四无倒应知苦谛。三种集谛应知。何者为三。</p>
  <p class="l-js-5c">集谛复有三　　熏习与发起</p>
  <p>及不相离等</p>
  <p>熏习集谛者。执著分别性。熏习发起集谛者。烦恼及业。不相离集谛者。如如与惑障不相离。三种灭义故应知灭谛。何者为三。</p>
  <p class="l-js-5c">体灭二种灭　　垢净前后灭</p>
  <p>自性无生能执所执二法不生。垢寂灭二种。一数缘灭二法如如。是三种灭。一无体灭。二二灭。三自性灭。道谛有三。于三根本真实中云何得安立。</p>
  <p class="l-js-5c">观智及除灭　　证至道有三</p>
  <p>说道谛如是。一者观察分别性。二为观察除灭依他性。三为观察证至真实性。如是此中为观察为除灭为证至故。安立道谛应知。粗细真实者。俗谛及真谛。此二谛根本真实中云何得立。</p>
  <p class="l-js-5c">粗义有三种　　立名及取行</p>
  <p>显了名俗谛</p>
  <p>俗谛有三种。一立名俗谛。二取行俗谛。三显了俗谛。因此三义根本真实中。应安立三种俗谛。次第应知。</p>
  <p>真谛三中一</p>
  <p>胜境谛者。一真实性中应知此胜境。云何真实。</p>
  <p class="l-js-5c">一义二正修　　三至得真实</p>
  <p>义真实者。法如如真实智境界故。至得真实者。涅槃功德究竟故。正行真实者。圣道无胜境故。云何有为无为法。共得真实性所摄。答。</p>
  <p class="l-js-5c">无变异无倒　　成就二真实</p>
  <p>无为法者。无变异成就。得入真实性摄一切有为法。道所摄无颠倒成就故。境界品类中无颠倒故。成就真实者。于根本真实中云何。</p>
  <p class="l-js-5c">安立成就者　　一处世俗成</p>
  <p>分别性中得立是物处。共立印定数习故。因此所立印定起世智。一切世间人一处同一世智。如此物是地非火。此物是色非声。如是等此俗成就属一性。</p>
  <p class="l-js-5c">离名无体故　　三处道理成</p>
  <p>即三性。上品诸人于义于理中聪明。在于觉观地中。依三量四道理中依一道理。若物若事得成就。此二名道理成就。清净境真实有二种。一清净烦恼障智境。二清净智障智境。如是清净智境真实。</p>
  <p class="l-js-5c">清净境二种　　摄在于一处</p>
  <p>一处者真实性。云何如此。无别性作清净智境故。三种根本真实性中。五摄真实云何安立。</p>
  <p class="l-js-5c">相及于分别　　名字二性摄</p>
  <p>如义相应依。五种摄。品类根本性中云何得立相。及分别依他性中摄。名者分别性中摄。</p>
  <p class="l-js-5c">圣智与如如　　此二一性摄</p>
  <p>如如及圣智。依真实性中摄。三种根本性中分破真实云何得立。分破真实有七种。何者为七。</p>
  <p class="l-js-5c">生实二性摄　　处邪行亦尔</p>
  <p class="l-js-5c">相识及清净　　正行真性摄</p>
  <p>一者生起真实。二相真实。三识真实。四依处真实。五邪行真实。六清净真实。七正行真实。此中生起真实者。于根本真实中在二处。应知分别依他性处。如生起真实依处。及邪行真实亦如是。根本性中二性摄。相识清净正行四法一真实性摄。此四种云何一性摄。圣境圣智所显故。胜智真实者。为对治十种我见故说。何者阴等处十种我见。</p>
  <p class="l-js-5c">一因及食者　　作者及自在</p>
  <p class="l-js-5c">增上义及常　　垢染清净依</p>
  <p class="l-js-5c">观者及缚解　　此处生我见</p>
  <p>如是十种我邪执。于阴等诸法中起。为对治十种邪执故说十种胜智。何者十种我邪执。一者一执。二因执。三者受者执。四作者执。五自在执。六增上执。七常住执。八染者净者执。九观者执。十缚解作者执。云何十种胜智根本真实中得立。三种性中五阴等诸法。如义道理被摄故。云何得在三性中。</p>
  <p class="l-js-5c">分别种类色　　法然色等三</p>
  <p>色阴有三种。一分别色。色处分别性。二种类色。色处依他性种类。云何名依他。此立五法中体性不同故。立别种类名色。三法然色。色处真实性色通相故。如色受等诸阴亦如是。及界入诸法如是。三性中应等被摄故。十种胜智真实根本真实中应知如是。已说为对治十种我见五阴等胜智。五阴等义未说。此义今说。</p>
  <p class="l-js-5c">不一及总举　　差别是阴义</p>
  <p>立阴义有三。初立义者。是阴名字有三义。一道路义。二烧热义。三重担义。复有聚义是阴义。聚有三义。一者多义。如经中说。若色过去现在未来。若远若近若粗若细等。经中广说。此色多故名聚。如是等色摄在一处。此言显总举色等诸阴。体相种种故。更互无相摄故。说有差别。此三义。一多二总三异。是名聚义。聚即是阴义。因此义相似世间中聚。</p>
  <p class="l-js-5c">能取所取取　　种子是界义</p>
  <p>复有别摄名界。界名显何义。显种子义。能取种子者名眼等诸界。所取种子者色等诸界。取种子者识等诸界。</p>
  <p class="l-js-5c">受尘分别用　　入门故名入</p>
  <p>复有别法名入。此中三受为受用。三受门故说六内入。分别尘境及受用门故。六种说外入。何者十二因缘义。</p>
  <p class="l-js-5c">因果及作事　　不增损为义</p>
  <p>因果及事业。不增益不损减义。是名十二因缘义。增益因者。行等诸分别立不平等因故。损减因者。分别立无因义故。增益果者行等诸分别。有我依无明得生如是分别。损减果者。无行等诸法从无明生。增益事者。无明等诸因生行等诸果。时节分别有作意事。损减事者。分别无功用故。因果事中离此二执。此义无增益无损减。应知十二因缘义。</p>
  <p class="l-js-5c">不欲欲清净　　同生及增上</p>
  <p class="l-js-5c">至得及起行　　系属他为义</p>
  <p>处非处有七种。系属他义故。应知此中。一不欲系属他者。因恶行若不欲决入恶道。二欲系属他者。因善行入善道。若不欲决入善道。三清净系属他者。不离灭五盖。不修七觉分。不得至苦边际。四同生系属他者。两如来无前后两转轮王。一世界中不得共生。五及增上系属他者。女人不得作转轮王。六至得系属他者。女人不得作辟支佛及佛。七起行系属他者。已见四谛人不得造杀等诸行。凡夫能造行故。如多界经中广说。如是随思择。根者二十二种。因六义佛立二十二根。复有六义。何者为六。</p>
  <p class="l-js-5c">取住及相接　　受用二清净</p>
  <p>能取为义故。乃至二种清净为义故。此六事中为增上故。说二十二法名根。为能取六尘事增上故。眼等六法说为根为摄相续令住增上乃至生死。说寿命为根。为处世相接续增上说男女二根。受用增上故。五受说为根。意等业被受用故。世间清净增上故。说信等五法为根。为出世清净增上故。说未知欲知等三无漏为根。</p>
  <p class="l-js-5c">果因已受用　　有用及未用</p>
  <p>复有别名三世如义相应。果因已用故立过去世。果因未用故立未来世。因已用谢果未谢故立现在世。</p>
  <p class="l-js-5c">受及受资粮　　为生彼行因</p>
  <p class="l-js-5c">灭彼及对治　　为此不净净</p>
  <p>复有别名四谛。何者为四。一者苦谛。何法名苦。受及受资粮。如经中说。一切诸受皆是苦。受资粮受生缘。根尘等诸法应知。</p>
  <p>为生彼行因。</p>
  <p>何者集谛。为感诸苦一切邪行。</p>
  <p class="l-js-5c">灭彼及对治　　为此不净净</p>
  <p>为此因果二法寂灭故说灭谛。为对治此二名道谛。因此世谛说不净。因此真谛说净。</p>
  <p class="l-js-5c">得失无分别　　智依他出离</p>
  <p>因智自出离</p>
  <p>复有别名三乘如义相应。应知涅槃及生死功德过失观智。从他闻依他得。出离因果故立名声闻乘。因此智慧如前说。自不从他不依他行。出离因果名辟支佛乘。依无分别智自出离因果是名大乘。应知。</p>
  <p class="l-js-5c">有言说有因　　有相有为法</p>
  <p class="l-js-5c">寂静义及境　　后说无为法</p>
  <p>有别名有为无为。言说者名句味等。因者种子所摄阿黎耶识。相者世器身及所受用生起识所摄心及取分别。如此等法有言说有因有相有相应法。是名说有为法。此中说心者。是法恒起识相解相。取者五识分别意识。此有三分别故。无为法者。寂静义及寂静境。寂静义者灭谛。寂静境者道谛如如。此中道谛云何得寂静名。此法若缘境界。若显果依寂静。因此义五阴等十处。圣智及圣智方便。说名十种胜智。应知。</p>
  <p>此十名真实</p>
  <p>合真实义者。若略说真实有二种。一能显真实。譬如镜。二所显真实。譬如影。何者能显真实。三根本真实。所余真实得显现故。所显真实有九种一无增上慢所显真实。二对治颠倒所显真实。三声闻乘出离所显真实。四辟支乘出离所显真实。五大乘出离所显真实。因此粗真实成就众生及法。微细真实者解脱众生及法。六诸说堕负处所显真实者依正譬喻依正道理。能令诸说堕下负处。七显了大乘所显真实。八一切种所知摄一切法所显真实。九显了不如及如所显真实。十我执依处法一切义意入所显真实。中边分别大乘论真实品说竟。</p>
</body></html>