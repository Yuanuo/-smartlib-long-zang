<!DOCTYPE html>
<html>
<head>
  <meta charset="utf-8"/>
  <meta name="author" content="无著菩萨/古印度"/>
  <meta name="library" content="龙藏"/>
  <meta name="catalog" content="龙藏/大乘论"/>
  <title>摄大乘论本卷中</title>
</head>
<body>
  <h1 class="head">摄大乘论本卷中</h1>
  <h2>所知相分第三</h2>
  <p>已说所知依所知相。复云何应观此。略有三种。一依他起相。二遍计所执相。三圆成实相。此中何者依他起相。谓阿赖耶识为种子。虚妄分别所摄诸识。此复云何。谓身身者受者识。彼所受识。彼能受识。世识。数识。处识。言说识。自他差别识。善趣恶趣死生识。此中若身身者受者识彼所受识彼能受识世识数识处识言说识。此由名言熏习种子。若自他差别识。此由我见熏习种子。若善趣恶趣死生识。此由有支熏习种子。由此诸识一切界趣杂染所摄。依他起相虚妄分别皆得显现。如此诸识皆是虚妄分别所摄。唯识为性是无所有。非真实义显现所依。如是名为依他起相。</p>
  <p>此中何者遍计所执相。谓于无义唯有识中似义显现。</p>
  <p>此中何者圆成实相。谓即于彼依他起相。由似义相永无有性。</p>
  <p>此中身身者受者识。应知即是眼等六内界。彼所受识。应知即是色等六外界。彼能受识。应知即是眼等六识界。其余诸识。应知是此诸识差别。</p>
  <p>又此诸识皆唯有识都无义故。此中以何为喻显示。应知梦等为喻显示。谓如梦中都无其义。独唯有识。虽种种色声香味触舍林地山似义影现。而于此中都无有义。由此喻显。应随了知一切时处皆唯有识。由此等言。应知复有幻诳鹿爱翳眩等喻若于觉时一切时处皆如梦等唯有识者。如从梦觉便觉梦中皆唯有识。觉时何故不如是转。真智觉时亦如是转。如在梦中此觉不转。从梦觉时此觉乃转。如是未得真智觉时此觉不转。得真智觉此觉乃转。</p>
  <p>其有未得真智觉者。于唯识中云何比知。由教及理应可比知。此中教者。如十地经薄伽梵说。如是三界皆唯有心。又薄伽梵解深密经亦如是说。谓彼经中慈氏菩萨。问世尊言。诸三摩地所行影像。彼与此心当言有异。当言无异。佛告慈氏。当言无异。何以故。由彼影像唯是识故。我说识所缘唯识所现故。世尊。若三摩地所行影像。即与此心无有异者。云何此心还取此心。慈氏。无有少法能取少法。然即此心如是生时。即有如是影像显现。如质为缘还见本质。而谓我今见于影像。及谓离质别有所见。影像显现此心亦尔。如是生时相似有异所见影现。即由此教理亦显现。所以者何。于定心中随所观见。诸青瘀等所知影像一切无别。青瘀等事但见自心。由此道理菩萨于其一切识中应可比知。皆唯有识无有境界。又于如是青瘀等中非忆持识。见所缘境现前住故。闻思所成二忆持识。亦以过去为所缘故。所现影像得成唯识。由此比量菩萨虽未得真智觉。于唯识中应可比知。</p>
  <p>如是已说种种诸识如梦等喻。即于此中眼识等识可成唯识。眼等诸识既是有色。亦唯有识云何可见。此亦如前由教及理。若此诸识亦体是识。何故乃似色性显现。一类坚住相续而转。与颠倒等诸杂染法为依处故。若不尔者。于非义中起义颠倒应不得有。此若无者。烦恼所知二障杂染应不得有。此若无者。诸清净法亦应无有。是故诸识应如是转。此中有颂。</p>
  <p class="l-js-5c">乱相及乱体　　应许为色识</p>
  <p class="l-js-5c">及与非色识　　若无余亦无</p>
  <p>何故身身者受者识所受识能受识。于一切身中俱有和合转。能圆满生受用所显故。何故如说世等诸识差别而转。无始时来生死流转无断绝故。诸有情界无数量故。诸器世界无数量故。诸所作事展转言说无数量故。各别摄取受用差别无数量故。诸爱非爱业果异熟受用差别无数量故。所受死生种种差别无数量故。</p>
  <p>复次云何安立如是诸识成唯识性。略由三相。一由唯识无有义故。二由二性有相有见二识别故。三由种种种种行相而生起故。所以者何。此一切识无有义故得成唯识。有相见故得成二种。若眼等识以色等识为相以眼识识为见。乃至以身识识为见。若意识以一切眼为最初法为最后。诸识为相。以意识识为见。由此意识有分别故。似一切识而生起故。此中有颂。</p>
  <p class="l-js-5c">唯识二种种　　观者意能入</p>
  <p class="l-js-5c">由悟入唯心　　彼亦能伏离</p>
  <p>又于此中有一类师说一意识。彼彼依转得彼彼名。如意思业名身语业。又于一切所依转时。似种种相二影像转。谓唯义影像及分别影像。又一切处亦似所触影像而转。有色界中即此意识依止身故。如余色根依止于身。</p>
  <p>此中有颂。</p>
  <p class="l-js-5c">若远行独行　　无身寐于窟</p>
  <p class="l-js-5c">调此难调心　　我说真梵志</p>
  <p>又如经言。如是五根所行境界。意各能受意为彼依。</p>
  <p>又如所说十二处中。说六识身皆名意处。若处安立阿赖耶识识为义识。应知此中余一切识是其相识。若意识识及所依止是其见识。由彼相识是此见识生缘相故。似义现时能作见识生依止事。如是名为安立诸识成唯识性。</p>
  <p>诸义现前分明显现。而非是有云何可知。如世尊言。若诸菩萨成就四法能随悟入。一切唯识都无有义。一者成就相违识相智。如饿鬼傍生及诸天人同于一事。见彼所识有差别故。二者成就无所缘识现可得智。如过去未来梦影缘中有所得故。三者成就应离功用无颠倒智。如有义中能缘义识应无颠倒。不由功用智真实故。四者成就三种胜智随转妙智。何等为三。一得心自在一切菩萨得静虑者。随胜解力诸义显现。二得奢摩他修法观者。才作意时诸义显现。三已得无分别智者。无分别智现在前时。一切诸义皆不显现。由此所说三种胜智随转妙智。及前所说三种因缘诸义无义道理成就。</p>
  <p>若依他起自性实唯有识。似义显现之所依止。云何成依他起。何因缘故名依他起。从自熏习熏子所生。依他缘起故名依他起。生刹那后无有功能。自然住故名依他起。</p>
  <p>若遍计所执自性。依依他起实无所有似义显现。云何成遍计所执。何因缘故名遍计所执。无量行相意识遍计颠倒生相故。名遍计所执。自相实无唯有遍计所执可得。是故说名遍计所执。</p>
  <p>若圆成实自性。是遍计所执永无有相。云何成圆成实。何因缘故名圆成实。由无变异性故。名圆成实。又由清净所缘性故。一切善法最胜性故。由最胜义名圆成实。</p>
  <p>复次有能遍计有所遍计。遍计所执自性乃成。此中何者能遍计。何者所遍计。何者遍计所执自性。当知意识是能遍计。有分别故。所以者何。由此意识用自名言熏习为种子。及用一切识名言熏习为种子。是故意识无边行相分别而转。普于一切分别计。度故名遍计。又依他起自性名所遍计。又若由此相令依他起自性成所遍计。此中是名遍计所执自性。由此相者是如此义。复次云何遍计能遍计度。缘何境界。取何相貌。由何执著。由何起语。由何言说。何所增益。谓缘名为境。于依他起自性中取彼相貌。由见执著。由寻起语。由见闻等四种言说而起言说。于无义中增益为有。由此遍计能遍计度。</p>
  <p>复次此三自性为异为不异。应言非异非不异。谓依他起自性由异门故。成依他起。即此自性由异门故。成遍计所执。即此自性由异门故。成圆成实。由何异门此依他起成依他起。依他熏习种子起故。由何异门即此自性成遍计所执。由是遍计所缘相故。又是遍计所遍计故。由何异门即此自性成圆成实。如所遍计毕竟不如是有故。</p>
  <p>此三自性各有几种。谓依他起略有二种。一者依他熏习种子而生起故。二者依他杂染清净性不成故。由此二种依他别故。名依他起。遍计所执亦有二种。一者自性遍计执故。二者差别遍计执故。由此故名遍计所执。圆成实性亦有二种。一者自性圆成实故。二者清净圆成实故。由此故成圆成实性。</p>
  <p>复次遍计有四种。一自性遍计。二差别遍计。三有觉遍计。四无觉遍计。有觉者。谓善名言。无觉者。谓不善名言。如是遍计复有五种。一依名遍计义自性。谓如是名有如是义。二依义遍计名自性。谓如是义有如是名。三依名遍计名自性。谓遍计度未了义。名四依义遍计义自性。谓遍计度未了名义。五依二遍计二自性。谓遍计度此名此义如是体性。</p>
  <p>复次总摄一切分别略有十种。一根本分别谓阿赖耶识。二缘相分别。谓色等识。三显相分别。谓眼识等并所依识。四缘相变异分别。谓老等变异。乐受等变异。贪等变异。逼害时节代谢等变异。奈落迦等诸趣变异。及欲界等诸界变异。五显相变异分别。谓即如前所说变异所有变异。六他引分别。谓闻非正法类及闻正法类分别。七不如理分别。谓诸外道闻非正法类分别。八如理分别。谓正法中闻正法类分别。九执著分别。谓不如理作意类。萨迦耶见为本。六十二见趣相应分别。十散动分别。谓诸菩萨十种分别。一无相散动。二有相散动。三增益散动。四损减散动。五一性散动。六异性散动。七自性散动。八差别散动。九如名取义散动。十如义取名散动。为对治此十种散动。一切般若波罗蜜多中说无分别智。如是所治能治应知。具摄般若波罗蜜多义。</p>
  <p>若由异门依他起自性有三自性。云何三自性不成无差别。若由异门成依他起。不即由此成遍计所执及圆成实。若由异门成遍计所执。不即由此成依他起及圆成实。若由异门成圆成实不即由此成依他起及遍计所执。</p>
  <p>复次云何得知。如依他起自性遍计所执。自性显现而非称体。由名前觉无称体相违故。由名有众多多体相违故。由名不决定杂体相违故。此中有二颂。</p>
  <p class="l-js-5c">由名前觉无　　多名不决定</p>
  <p class="l-js-5c">成称体多体　　杂体相违故</p>
  <p class="l-js-5c">法无而可得　　无染而有净</p>
  <p class="l-js-5c">应知如幻等　　亦复似虚空</p>
  <p>复次何故如所显现实无所有。而依他起自性非一切。一切都无所有。此若无者。圆成实自性亦无所有。此若无者。则一切皆无。若依他起及圆成实自性无有。应成无有染净过失。既现可得杂染清净。是故不应一切皆无此中有颂。</p>
  <p class="l-js-5c">若无依他起　　圆成实亦无</p>
  <p class="l-js-5c">一切种若无　　恒时无染净</p>
  <p>诸佛世尊于大乘中说方广教。彼教中言。云何应知遍计所执自性。应知异门说无所有。云何应知依他起自性。应知譬如幻炎梦像光影谷响水月变化。云何应知圆成实自性。应知宣说四清净法。何等名为四清净法。一者自性清净。谓真如空实际无相胜义法界。二者离垢清净。谓即此离一切障垢。三者得此道清净。谓一切菩提分法波罗蜜多等。四者生此境清净。谓诸大乘妙正法教由此法教清净缘故。非遍计所执自性。最净法界等流性故。非依他起自性。如是四法总摄一切清净法尽。此中有二颂。</p>
  <p class="l-js-5c">幻等说于生　　说无计所执</p>
  <p class="l-js-5c">若说四清净　　是谓圆成实</p>
  <p class="l-js-5c">自性与离垢　　清净道所缘</p>
  <p class="l-js-5c">一切清净法　　皆四相所摄</p>
  <p>复次何缘。如经所说。于依他起自性说幻等喻。于依他起自性为除他虚妄疑故。他复云何。于依他起自性有虚妄疑。由他于此有如是疑。云何实无有义而成所行境界。为除此疑说幻事喻。云何无义心心法转。为除此疑说阳炎喻。云何无义有爱非爱受用差别。为除此疑说所梦喻。云何无义净不净业爱非爱果差别而生。为除此疑说影像喻。云何无义种种识转。为除此疑说光影喻。云何无义种种戏论言说而转。为除此疑说谷响喻。云何无义而有实取诸三摩地所行境转。为除此疑说水月喻。云何无义有诸菩萨无颠倒心。为办有情诸利乐事故思受生。为除此疑说变化喻。世尊依何密意。于梵问经中说。如来不得生死不得涅槃。于依他起自性中。依遍计所执自性及圆成实自性。生死涅槃无差别密意。何以故。即此依他起自性。由遍计所执分成生死。由圆成实分成涅槃故。</p>
  <p>阿毗达摩大乘经中。薄伽梵说法有三种。一杂染分。二清净分。三彼二分。依何密意作如是说。于依他起自性中遍计所执自性是杂染分。圆成实自性是清净分。即依他起是彼二分。依此密意作如是说。于此义中以何喻显。以金土藏为喻显示。譬如世间金土藏中三法可得。一地界二土三金。于地界中土非实有而现可得。金是实有而不可得。火烧炼时土相不现金相显现。又此地界土显现时虚妄显现。金显现时真实显现。是故地界是彼二分。识亦如是。无分别智火未烧时。于此识中所有虚妄。遍计所执自性显现。所有真实圆成实自性不显现。此识若为无分别智火所烧时。于此识中所有真实圆成实自性显现。所有虚妄遍计所执自性不显现。是故此虚妄分别识依他起自性有彼二分。如金土藏中所有地界。</p>
  <p>世尊有处说一切法常。有处说一切法无常。有处说一切法非常非无常。依何密意作如是说。谓依他起自性由圆成实性分是常。由遍计所执性分是无常。由彼二分非常非无常。依此密意作如是说。如常无常无二。如是苦乐无二。净不净无二。空不空无二。我无我无二。寂静不寂静无二。有自性无自性无二。生不生无二。灭不灭无二。本来寂静非本来寂静无二。自性涅槃非自性涅槃无二。生死涅槃无二亦尔。如是等差别。一切诸佛密意语言。由三自性应随决了。如前说常无常等门。此中有多颂。</p>
  <p class="l-js-5c">如法实不有　　如现非一种</p>
  <p class="l-js-5c">非法非非法　　故说无二义</p>
  <p class="l-js-5c">依一分开显　　或有或非有</p>
  <p class="l-js-5c">依二分说言　　非有非非有</p>
  <p class="l-js-5c">如显现非有　　是故说为无</p>
  <p class="l-js-5c">由如是显现　　是故说为有</p>
  <p class="l-js-5c">自然自体无　　自性不坚住</p>
  <p class="l-js-5c">如执取不有　　故许无自性</p>
  <p class="l-js-5c">由无性故成　　后后所依止</p>
  <p class="l-js-5c">无生灭本寂　　自性般涅槃</p>
  <p>复有四种意趣四种秘密。一切佛言应随决了。四意趣者。一平等意趣。谓如说言。我昔曾于彼时彼分即名胜观正等觉者。二别时意趣。谓如说言。若诵多宝如来名者。便于无上正等菩提已得决定。又如说言。由唯发愿便得往生极乐世界。三别义意趣谓如说言。若已逢事尔所殑伽河沙等佛。于大乘法方能解义。四补特伽罗意乐意趣。谓如为一补特伽罗先赞布施后还毁訾。如于布施如是尸罗及一分修当知亦尔。如是名为四种意趣。四秘密者。一令入秘密。谓声闻乘中或大乘中。依世俗谛理说有补特伽罗及有诸法自性差别。二相秘密。谓于是处说诸法相显三自性。三对治秘密。谓于是处说行对治八万四千。四转变秘密谓于是处以其别义诸言诸字即显别义。如有颂言。</p>
  <p class="l-js-5c">觉不坚为坚　　善住于颠倒</p>
  <p class="l-js-5c">极烦恼所恼　　得最上菩提</p>
  <p>若有欲造大乘法释。略由三相应造其释。一者由说缘起。二者由说从缘所生法相。三者由说语义。此中说缘起者。如说。</p>
  <p class="l-js-5c">言熏习所生　　诸法此从彼</p>
  <p class="l-js-5c">异熟与转识　　更互为缘生</p>
  <p>复次彼转识相法。有相有见识为自性。又彼以依处为相。遍计所执为相。法性为相。由此显示三自性相。如说。</p>
  <p class="l-js-5c">从有相有见　　应知彼三相</p>
  <p>复次云何应释彼相。谓遍计所执相于依他起相中实无所有。圆成实相于中实有。由此二种非有及有非得及得未见已见。真者同时。谓于依他起。自性中无遍计所执故。有圆成实故。于此转时若得彼即不得。此若得此即不得。彼如说。</p>
  <p class="l-js-5c">依他所执无　　成实于中有</p>
  <p class="l-js-5c">故得及不得　　其中二平等</p>
  <p>说语义者。谓先说初句后以余句分别显示。或由德处。或由义处。</p>
  <p>由德处者。谓说佛功德最清净觉不切佛平等性到无障处。不可转法所行无碍。其所安立不可思议。游于三世平等法性。其身流布一切世界。于一切法智无疑滞。于一切行成就大觉。于诸法智无有疑惑。凡所现身不可分别。一切菩萨等所求智。得佛无二住胜彼岸。不相间杂如来解脱。妙智究竟证无中边。佛地平等极于法界。尽虚空性穷未来际。最清净觉者应知。此句由所余句分别显示。如是乃成善说法性。</p>
  <p>最清净觉者。谓佛世尊最清净觉。应知是佛二十一种功德所摄谓于所知一向无障转功德。于有无无二相真如最胜清净能入功德。无功用佛事不休息住功德。于法身中所依意乐作业无差别功德。修一切障对治功德。降伏一切外道功德。生在世间不为世法所碍功德。安立正法功德。授记功德。于一切世界示现受用变化身功德。断疑功德。令入种种行功德。当来法生妙智功德。如其胜解示现功德。无量所依调伏有情加行功德。平等法身波罗蜜多成满功德。随其胜解示现差别佛土功德。三种佛身方处无分限功德。穷生死际常现利益安乐一切有情功德。无尽功德等。复次由义处者如说。若诸菩萨成就三十二法乃名菩萨。谓于一切有情起利益安乐增上意乐故。令入一切智智故。自知我今何假智故。摧伏慢故。坚牢胜意乐故。非假怜愍故。于亲非亲平等心故。永作善友乃至涅槃为后边故。应量而语故。含笑先言故。无限大悲故。于所受事无退弱故。无厌倦意故。闻义无厌故。于自作罪深见过故。于他作罪不嗔而诲故。于一切威仪中恒修治菩提心故。不悕异熟而行施故。不依一切有趣受持戒故。于诸有情无有恚碍而行忍故。为欲摄受一切善法勤精进故。舍无色界修静虑故。方便相应修般若故。由四摄事摄方便故。于持戒破戒善友无二故。以殷重心听闻正法故。以殷重心住阿练若故。于世杂事不爱乐故。于下劣乘曾不欣乐故。于大乘中深见功德故。远离恶友故。亲近善友故。恒修治四梵住故。常游戏五神通故。依趣智故。于住正行不住正行诸有情类不弃舍故。言决定故。重谛实故。大菩提心恒为首故。如是诸句应知皆是初句差别。谓于一切有情起利益安乐增上意乐。此利益安乐增上意乐句有十六业差别。应知此中十六业者。一展转加行业。二无颠倒业。三不待他请自然加行业。四不动坏业。五无求染业。此有三句差别应知。谓无染系故。于恩非恩无爱恚故。于生生中恒随转故。六相称语身业。此有二句差别应知。七于乐于苦于无二中平等业。八无下劣业。九无退转业。十摄方便业。十一厌恶所治业。此有二句差别应知。十二无间作意业。十三胜进行业。此有七句差别应知。谓六波罗蜜多正加行故。及四摄事正加行故。十四成满加行业。此有六句差别应知谓亲近善士故。听闻正法故。住阿练若故。离恶寻思故。作意功德故。此复有二句差别应知。助伴功德故。此复有二句差别应知。十五成满业。此有三句差别应知。谓无量清净故。得大威力故。证得功德故。十六安立彼业。此有四句差别应知。谓御众功德故。决定无疑教授教诫故。财法摄一故。无杂染心故。如是诸句应知。皆是初句差别。如说。</p>
  <p class="l-js-5c">由最初句故　　句别德种类</p>
  <p class="l-js-5c">由最初句故　　句别义差别</p>
  <h2>入所知相分第四</h2>
  <p>如是已说所知相。入所知相云何。应见多闻熏习所依。非阿赖耶识所摄。如阿赖耶识成种子。如理作意所摄。似法似义而生似所取事。有见意言。</p>
  <p>此中谁能悟入所应知相大乘多闻熏习相续。已得逢事无量诸佛出现于世。已得一向决定胜解。已善积集诸善根故。善备福智资粮菩萨。</p>
  <p>何处能入。谓即于彼有见似法似义意言。大乘法相等所生起胜解行地。见道修道究竟道中。于一切法唯有识性。随闻胜解故。如理通达故。治一切障故。离一切障故。</p>
  <p>由何能入。由善根力所住持故。谓三种相练磨心故。断四处故。缘法义境止观恒常殷重加行无放逸故。</p>
  <p>无量诸世界无量人有情刹那刹那证觉无上正等菩提。是为第一练磨其心。由此意乐能行施等波罗蜜多。我已获得如是意乐。我由此故。少用功力修习施等波罗蜜多当得圆满。是为第二练磨其心。若有成就诸有障善。于命终时即便可爱一切自体圆满而生。我有妙善无障碍善。云何尔时不当获得一切圆满是名第三练磨其心。</p>
  <p>此中有颂。</p>
  <p class="l-js-5c">人趣诸有情　　处数皆无量</p>
  <p class="l-js-5c">念念证等觉　　故不应退屈</p>
  <p class="l-js-5c">诸净心意乐　　能修行施等</p>
  <p class="l-js-5c">此胜者已得　　故能修施等</p>
  <p class="l-js-5c">善者于死时　　得随乐自满</p>
  <p class="l-js-5c">胜善由永断　　圆满云何无</p>
  <p>由离声闻独觉作意断作意故。由于大乘诸疑离疑。以能永断异慧疑故。由离所闻所思法中我我所执断法执故。由于现前现住安立一切相中。无所作意无所分别断分别故。</p>
  <p>此中有颂。</p>
  <p class="l-js-5c">现前自然住　　安立一切相</p>
  <p class="l-js-5c">智者不分别　　得最上菩提</p>
  <p>由何云何而得悟入。</p>
  <p>由闻熏习种类。如理作意所摄似法似义有见意言。</p>
  <p>由四寻思。谓由名义自性差别假立寻思。及由四种如实遍智。谓由名事自性差别。假立如实遍智。如是皆同不可得故。以诸菩萨如是如实。为入唯识勤修加行。即于似文似义意言。推求文名唯是意言。推求依此文名之义亦唯意言。推求名义自性差别唯是假立。若时证得唯有意言。尔时证知若名若义自性差别皆是假立。自性差别义相无故。同不可得。由四寻思及由四种如实遍智。于此似文似义意言。便能悟入唯有识性。</p>
  <p>于此悟入唯识性中。何所悟入。如何悟入。入唯识性相见二性及种种性。若名若义自性差别假。自性差别义。如是六种义皆无故。所取能取性现前故。一时现似种种相义而生起故。如闇中绳显现似蛇。譬如绳上蛇非真实。以无有故。若已了知彼义无者。蛇觉虽灭绳觉犹在。若以微细品类分析此又虚妄。色香味触为其相故。此觉为依绳觉当灭。如是于彼似文似义六相意言。伏除非实六相义时。唯识性觉。犹如蛇觉亦当除遣。由圆成实自性觉故。</p>
  <p>如是菩萨悟入意言似义相故。悟入遍计所执性悟入唯识故。悟入依他起性。云何悟入圆成实性。若已灭除意言闻法熏习种类唯识之想。尔时菩萨已遣义想。一切似义无容得生故。似唯识亦不得生。由是因缘住一切义无分别名。于法界中便得现见相应而住。尔时菩萨平等平等所缘能缘。无分别智已得生起。由此菩萨名已悟入圆成实性。</p>
  <p>此中有颂。</p>
  <p class="l-js-5c">法补特伽罗　　法义略广性</p>
  <p class="l-js-5c">不净净究竟　　名所行差别</p>
  <p>如是菩萨悟入唯识性故。悟入所知相。悟入此故入极喜地。善达法界生如来家。得一切有情平等心性。得一切菩萨平等心性。得一切佛平等心性。此即名为菩萨见道。</p>
  <p>复次为何义故入唯识性。由缘总法出世止观智故。由此后得种种相识智故。为断及相阿赖耶识诸相种子。为长能触法身种子。为转所依。为欲证得一切佛法。为欲证得一切智智入唯识性。又后得智于一切阿赖耶识所生一切了别相中。见如幻等性无倒转。是故菩萨譬如幻师。于所幻事于诸相中。及说因果常无颠倒。</p>
  <p>于此悟入唯识性时。有四种三摩地。是四种顺决择分依止。云何应知。应知由四寻思于下品无义忍中有明得三摩地。是暖顺决择分依止。于上品无义忍中有明增三摩地。是顶顺决择分依止。复由四种如实遍智已入唯识。于无义中已得决定。有入真义一分三摩地。是谛顺忍依止。从此无间伏唯识想。有无间三摩地。是世第一法依止。应知如是诸三摩地。是现观边。</p>
  <p>如是菩萨已入于地。已得见道。已入唯识。于修道中云何修行。于如所说安立十地摄一切经皆现前中。由缘总法出世后得止观智故。经于无量百千俱胝那庾多劫。数修习故而得转依。为欲证得三种佛身精勤修行。声闻现观菩萨现观有何差别。谓菩萨现观与声闻异。由十一种差别应知。一由所缘差别。以大乘法为所缘故。二由资持差别。以大福智二种资粮为资持故。三由通达差别。以能通达补特伽罗法无我故。四由涅槃差别。摄受无住大涅槃故。五由地差别。依于十地而出离故。六七由清净差别。断烦恼习净佛土故。八由于自他得平等心差别。成熟有情加行无休息故。九由生差别。生如来家故。十由受生差别。常于诸佛大集会中摄受生故。十一由果差别。十力无畏不共佛法无量功德果成满故。</p>
  <p>此中有二颂。</p>
  <p class="l-js-5c">名事互为客　　其性应寻思</p>
  <p class="l-js-5c">于二亦当推　　唯量及唯假</p>
  <p class="l-js-5c">实智观无义　　唯有分别三</p>
  <p class="l-js-5c">彼无故此无　　是即入三性</p>
  <p>复有教授二颂。如分别瑜伽论说。</p>
  <p class="l-js-5c">菩萨于定位　　观影唯是心</p>
  <p class="l-js-5c">义相既灭除　　审观唯自想</p>
  <p class="l-js-5c">如是住内心　　知所取非有</p>
  <p class="l-js-5c">次能取亦无　　后触无所得</p>
  <p>复有别五现观伽他。如大乘经庄严论说。</p>
  <p class="l-js-7c">福德智慧二资粮　　菩萨善备无边际</p>
  <p class="l-js-7c">于法思量善决已　　故了义趣唯言类</p>
  <p class="l-js-7c">若知诸义唯是言　　即住似彼唯心理</p>
  <p class="l-js-7c">便能现证真法界　　是故二相悉蠲除</p>
  <p class="l-js-7c">体知离心无别物　　由此即会心非有</p>
  <p class="l-js-7c">智者了达二皆无　　等住二无真法界</p>
  <p class="l-js-7c">慧者无分别智力　　周遍平等常顺行</p>
  <p class="l-js-7c">灭依榛梗过失聚　　如大良药销众毒</p>
  <p class="l-js-7c">佛说妙法善成立　　安慧并根法界中</p>
  <p class="l-js-7c">了知念趣唯分别　　勇猛疾归德海岸</p>
  <h2>彼入因果分第五</h2>
  <p>如是已说入所知相。彼入因果云何可见。谓由施戒忍精进静虑般若六种波罗蜜多。云何由六波罗蜜多得入唯识。复云何六波罗蜜多成彼入果。谓此菩萨不著财位。不犯尸罗。于苦无动。于修无懈。于如是等散动因中。不现行时心专一境。便能如理简择诸法得入唯识。菩萨依六波罗蜜多入唯识已。证得六种清净增上意乐所摄波罗蜜多。是故于此设离六种波罗蜜多现起加行。由于圣教得胜解故。及由爱重随喜欣乐诸作意故。恒常无间相应方便修习六种波罗蜜多速得圆满。</p>
  <p>此中有三颂。</p>
  <p class="l-js-5c">已圆满白法　　及得利疾忍</p>
  <p class="l-js-5c">菩萨于自乘　　甚深广大教</p>
  <p class="l-js-5c">等觉唯分别　　得无分别智</p>
  <p class="l-js-5c">悕求胜解净　　故意乐清净</p>
  <p class="l-js-5c">前及此法流　　皆得见诸佛</p>
  <p class="l-js-5c">了知菩提近　　以无难得故</p>
  <p>由此三颂总显清净增上意乐。有七种相。谓资粮故。堪忍故。所缘故。作意故。自体故。瑞相故。胜利故。如其次第诸句伽他应知显示。</p>
  <p>何因缘故波罗蜜多唯有六数。成立对治所治障故。证诸佛法所依处故。随顺成熟诸有情故。为欲对治不发趣因故。立施戒波罗蜜多。不发趣因。谓著财位及著室家。为欲对治。虽已发趣复退还因故。立忍进波罗蜜多。退还因者。谓处生死有情违犯所生众苦。及于长时善品加行所生疲怠。为欲对治。虽已发趣不复退还而失坏因故。立定慧波罗蜜多。失坏因者。谓诸散动及邪恶慧。如是成立对治所治障故。唯立六数。又前四波罗蜜多是不散动因。次一波罗蜜多不散动成就。此不散动为依止故。如实等觉诸法真义。便能证得一切佛法。如是证诸佛法所依处故。唯立六数。由施波罗蜜多故。于诸有情能正摄受。由戒波罗蜜多故。于诸有情能不毁害。由忍波罗蜜多故。虽遭毁害而能忍受。由精进波罗蜜多故。能助经营彼所应作。即由如是摄利因缘。令诸有情于成熟事有所堪任。从此已后心未定者令其得定。心已定者令得解脱。于开悟时彼得成熟。如是随顺成熟一切有情。唯立六数应如是知。</p>
  <p>此六种相云何可见。由六种最胜故。一由所依最胜。谓菩提心为所依故。二由事最胜。谓具足现行故。三由处最胜。谓一切有情利益安乐事为依处故。四由方便善巧最胜。谓无分别智所摄受故。五由回向最胜。谓回向无上正等菩提故。六由清净最胜。谓烦恼所知二障无障所集起故。若施是波罗蜜多耶。设波罗蜜多是施耶。有施非波罗蜜多。应作四句。如于其施。如是于余波罗蜜多亦作四句。如应当知。</p>
  <p>何因缘故如是六种波罗蜜多此次第说。谓前波罗蜜多随顺生后波罗蜜多故。</p>
  <p>复次此诸波罗蜜多训释名言云何可见。于诸世间声闻独觉施等善根。最为殊胜能到彼岸。是故通称波罗蜜多。又能破裂悭吝贫穷。及能引得广大财位福德资粮。故名为施。又能息灭恶戒恶趣。及能取得善趣等持。故名为戒。又能灭尽忿怒怨仇。及能善住自他安隐故名为忍。又能远离所有懈怠恶不善法。及能出生无量善法令其增长故名精进。又能消除所有散动。及能引得内心安住故名静虑。又能除遣一切见趣诸邪恶慧。及能真实品别知法。故名为慧。</p>
  <p>云何应知修习如是波罗蜜多。应知此修略有五种。一现起加行修。二胜解修。三作意修。四方便善巧修。五成所作事修。此中四修如前已说。成所作事修者。谓诸如来任运佛事无有休息。于其圆满波罗蜜多。复更修习六到彼岸。又作意修者。谓修六种意乐所摄爱重随喜欣乐作意。一广大意乐。二长时意乐。三欢喜意乐。四荷恩意乐。五大志意乐。六纯善意乐。若诸菩萨乃至若干无数大劫。现证无上正等菩提。经尔所时一一刹那。假使顿舍一切身命。以殑伽河沙等世界盛满七宝。奉施如来乃至安坐妙菩提座。如是菩萨布施意乐犹无厌足。经尔所时一一刹那。假使三千大千世界满中炽火。于四威仪常乏一切资生众具。戒忍精进静虑般若心恒现行。乃至安坐妙菩提座。如是菩萨所有戒忍精进静虑般若意乐犹无厌足。是名菩萨广大意乐。又诸菩萨即于此中无厌意乐。乃至安坐妙菩提座常无间息。是名菩萨长时意乐。又诸菩萨以其六种波罗蜜多饶益有情。由此所作深生欢喜。蒙益有情所不能及。是名菩萨欢喜意乐。又诸菩萨以其六种波罗蜜多饶益有情。见彼于己有大恩德。不见自身于彼有恩。是名菩萨荷恩意乐。又诸菩萨即以如是六到彼岸所集善根。深心回施一切有情。令得可爱胜果异熟。是名菩萨大志意乐。又诸菩萨复以如是六到彼岸所集善根。共诸有情回求无上正等菩提。是名菩萨纯善意乐。如是菩萨修此六种意乐所摄爱重作意。又诸菩萨于余菩萨六种意乐修习相应无量善根。深心随喜。如是菩萨修此六种意乐所摄随喜意乐。又诸菩萨深心欣乐一切有情六种意乐所摄六种到彼岸修。亦愿自身与此六种到彼岸修恒不相离。乃至安坐妙菩提座。如是菩萨修此六种意乐所摄欣乐作意。若有闻此菩萨六种意乐所摄作意修已。但当能起一念信心。尚当发生无量福聚。诸恶业障亦当消灭。何况菩萨。此诸波罗蜜多差别云何可见。应知一一各有三品。施三品者。一法施。二财施。三无畏施。戒三品者。一律仪戒。二摄善法戒。三饶益有情戒。忍三品者。一耐怨害忍。二安受苦忍。三谛察法忍。精进三品者。一被甲精进。二加行精进。三无怯弱无退转无喜足精进。静虑三品者。一安住静虑。二引发静虑。三成所作事静虑。慧三品者。一无分别加行慧。二无分别慧。三无分别后得慧。</p>
  <p>如是相摄云何可见。由此能摄一切善法。是其相故。是随顺故。是等流故。如是所治摄诸杂染云何可见。是此相故。是此因故。是此果故。</p>
  <p>如是六种波罗蜜多所得胜利云何可见。谓诸菩萨流转生死富贵摄故。大生摄故。大朋大属之所摄故。广大事业加行成就之所摄故。无诸恼害性薄尘垢之所摄故。善知一切工论明处之所摄故。胜生无罪。乃至安坐妙菩提座。常能现作一切有情一切义利。是名胜利。</p>
  <p>如是六种波罗蜜多互相决择。云何可见。世尊于此一切六种波罗蜜多。或有处所以施声说。或有处所以戒声说。或有处所以忍声说。或有处所以勤声说。或有处所以定声说。或有处所以慧声说。如是所说有何意趣。谓于一切波罗蜜多修加行中。皆有一切波罗蜜多。互相助成如是意趣。此中有一嗢拖南颂。</p>
  <p class="l-js-5c">数相及次第　　训词修差别</p>
  <p class="l-js-5c">摄所治功德　　互决择应知</p>
</body></html>