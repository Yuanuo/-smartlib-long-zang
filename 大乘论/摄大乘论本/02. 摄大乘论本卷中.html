<!doctype html>
<html id="z3IBVZ9114" data-ver="1160">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">摄大乘论本卷中</h1>
  <h2 id="a2">所知相分第三</h2>
  <p id="a3">已说所知依所知相。<a id="a-4"></a>复云何应观此。<a id="a-5"></a>略有三种。<a id="a-6"></a>一依他起相。<a id="a-7"></a>二遍计所执相。<a id="a-8"></a>三圆成实相。<a id="a-9"></a>此中何者依他起相。<a id="a-A"></a>谓阿赖耶识为种子。<a id="a-B"></a>虚妄分别所摄诸识。<a id="a-C"></a>此复云何。<a id="a-D"></a>谓身身者受者识。<a id="a-E"></a>彼所受识。<a id="a-F"></a>彼能受识。<a id="a-G"></a>世识。<a id="a-H"></a>数识。<a id="a-I"></a>处识。<a id="a-J"></a>言说识。<a id="a-K"></a>自他差别识。<a id="a-L"></a>善趣恶趣死生识。<a id="a-M"></a>此中若身身者受者识彼所受识彼能受识世识数识处识言说识。<a id="a-N"></a>此由名言熏习种子。<a id="a-O"></a>若自他差别识。<a id="a-P"></a>此由我见熏习种子。<a id="a-Q"></a>若善趣恶趣死生识。<a id="a-R"></a>此由有支熏习种子。<a id="a-S"></a>由此诸识一切界趣杂染所摄。<a id="a-T"></a>依他起相虚妄分别皆得显现。<a id="a-U"></a>如此诸识皆是虚妄分别所摄。<a id="a-V"></a>唯识为性是无所有。<a id="a-W"></a>非真实义显现所依。<a id="a-X"></a>如是名为依他起相。</p>
  <p id="aY">此中何者遍计所执相。<a id="a-Z"></a>谓于无义唯有识中似义显现。</p>
  <p id="aa">此中何者圆成实相。<a id="a-b"></a>谓即于彼依他起相。<a id="a-c"></a>由似义相永无有性。</p>
  <p id="ad">此中身身者受者识。<a id="a-e"></a>应知即是眼等六内界。<a id="a-f"></a>彼所受识。<a id="a-g"></a>应知即是色等六外界。<a id="a-h"></a>彼能受识。<a id="a-i"></a>应知即是眼等六识界。<a id="a-j"></a>其余诸识。<a id="a-k"></a>应知是此诸识差别。</p>
  <p id="al">又此诸识皆唯有识都无义故。<a id="a-m"></a>此中以何为喻显示。<a id="a-n"></a>应知梦等为喻显示。<a id="a-o"></a>谓如梦中都无其义。<a id="a-p"></a>独唯有识。<a id="a-q"></a>虽种种色声香味触舍林地山似义影现。<a id="a-r"></a>而于此中都无有义。<a id="a-s"></a>由此喻显。<a id="a-t"></a>应随了知一切时处皆唯有识。<a id="a-u"></a>由此等言。<a id="a-v"></a>应知复有幻诳鹿爱翳眩等喻若于觉时一切时处皆如梦等唯有识者。<a id="a-w"></a>如从梦觉便觉梦中皆唯有识。<a id="a-x"></a>觉时何故不如是转。<a id="a-y"></a>真智觉时亦如是转。<a id="a-z"></a>如在梦中此觉不转。<a id="a-10"></a>从梦觉时此觉乃转。<a id="a-11"></a>如是未得真智觉时此觉不转。<a id="a-12"></a>得真智觉此觉乃转。</p>
  <p id="a13">其有未得真智觉者。<a id="a-14"></a>于唯识中云何比知。<a id="a-15"></a>由教及理应可比知。<a id="a-16"></a>此中教者。<a id="a-17"></a>如十地经薄伽梵说。<a id="a-18"></a>如是三界皆唯有心。<a id="a-19"></a>又薄伽梵解深密经亦如是说。<a id="a-1A"></a>谓彼经中慈氏菩萨。<a id="a-1B"></a>问世尊言。<a id="a-1C"></a>诸三摩地所行影像。<a id="a-1D"></a>彼与此心当言有异。<a id="a-1E"></a>当言无异。<a id="a-1F"></a>佛告慈氏。<a id="a-1G"></a>当言无异。<a id="a-1H"></a>何以故。<a id="a-1I"></a>由彼影像唯是识故。<a id="a-1J"></a>我说识所缘唯识所现故。<a id="a-1K"></a>世尊。<a id="a-1L"></a>若三摩地所行影像。<a id="a-1M"></a>即与此心无有异者。<a id="a-1N"></a>云何此心还取此心。<a id="a-1O"></a>慈氏。<a id="a-1P"></a>无有少法能取少法。<a id="a-1Q"></a>然即此心如是生时。<a id="a-1R"></a>即有如是影像显现。<a id="a-1S"></a>如质为缘还见本质。<a id="a-1T"></a>而谓我今见于影像。<a id="a-1U"></a>及谓离质别有所见。<a id="a-1V"></a>影像显现此心亦尔。<a id="a-1W"></a>如是生时相似有异所见影现。<a id="a-1X"></a>即由此教理亦显现。<a id="a-1Y"></a>所以者何。<a id="a-1Z"></a>于定心中随所观见。<a id="a-1a"></a>诸青瘀等所知影像一切无别。<a id="a-1b"></a>青瘀等事但见自心。<a id="a-1c"></a>由此道理菩萨于其一切识中应可比知。<a id="a-1d"></a>皆唯有识无有境界。<a id="a-1e"></a>又于如是青瘀等中非忆持识。<a id="a-1f"></a>见所缘境现前住故。<a id="a-1g"></a>闻思所成二忆持识。<a id="a-1h"></a>亦以过去为所缘故。<a id="a-1i"></a>所现影像得成唯识。<a id="a-1j"></a>由此比量菩萨虽未得真智觉。<a id="a-1k"></a>于唯识中应可比知。</p>
  <p id="a1l">如是已说种种诸识如梦等喻。<a id="a-1m"></a>即于此中眼识等识可成唯识。<a id="a-1n"></a>眼等诸识既是有色。<a id="a-1o"></a>亦唯有识云何可见。<a id="a-1p"></a>此亦如前由教及理。<a id="a-1q"></a>若此诸识亦体是识。<a id="a-1r"></a>何故乃似色性显现。<a id="a-1s"></a>一类坚住相续而转。<a id="a-1t"></a>与颠倒等诸杂染法为依处故。<a id="a-1u"></a>若不尔者。<a id="a-1v"></a>于非义中起义颠倒应不得有。<a id="a-1w"></a>此若无者。<a id="a-1x"></a>烦恼所知二障杂染应不得有。<a id="a-1y"></a>此若无者。<a id="a-1z"></a>诸清净法亦应无有。<a id="a-20"></a>是故诸识应如是转。<a id="a-21"></a>此中有颂。</p>
  <p id="a22">乱相及乱体　　应许为色识</p>
  <p id="a23">及与非色识　　若无余亦无</p>
  <p id="a24">何故身身者受者识所受识能受识。<a id="a-25"></a>于一切身中俱有和合转。<a id="a-26"></a>能圆满生受用所显故。<a id="a-27"></a>何故如说世等诸识差别而转。<a id="a-28"></a>无始时来生死流转无断绝故。<a id="a-29"></a>诸有情界无数量故。<a id="a-2A"></a>诸器世界无数量故。<a id="a-2B"></a>诸所作事展转言说无数量故。<a id="a-2C"></a>各别摄取受用差别无数量故。<a id="a-2D"></a>诸爱非爱业果异熟受用差别无数量故。<a id="a-2E"></a>所受死生种种差别无数量故。</p>
  <p id="a2F">复次云何安立如是诸识成唯识性。<a id="a-2G"></a>略由三相。<a id="a-2H"></a>一由唯识无有义故。<a id="a-2I"></a>二由二性有相有见二识别故。<a id="a-2J"></a>三由种种种种行相而生起故。<a id="a-2K"></a>所以者何。<a id="a-2L"></a>此一切识无有义故得成唯识。<a id="a-2M"></a>有相见故得成二种。<a id="a-2N"></a>若眼等识以色等识为相以眼识识为见。<a id="a-2O"></a>乃至以身识识为见。<a id="a-2P"></a>若意识以一切眼为最初法为最后。<a id="a-2Q"></a>诸识为相。<a id="a-2R"></a>以意识识为见。<a id="a-2S"></a>由此意识有分别故。<a id="a-2T"></a>似一切识而生起故。<a id="a-2U"></a>此中有颂。</p>
  <p id="a2V">唯识二种种　　观者意能入</p>
  <p id="a2W">由悟入唯心　　彼亦能伏离</p>
  <p id="a2X">又于此中有一类师说一意识。<a id="a-2Y"></a>彼彼依转得彼彼名。<a id="a-2Z"></a>如意思业名身语业。<a id="a-2a"></a>又于一切所依转时。<a id="a-2b"></a>似种种相二影像转。<a id="a-2c"></a>谓唯义影像及分别影像。<a id="a-2d"></a>又一切处亦似所触影像而转。<a id="a-2e"></a>有色界中即此意识依止身故。<a id="a-2f"></a>如余色根依止于身。</p>
  <p id="a2g">此中有颂。</p>
  <p id="a2h">若远行独行　　无身寐于窟</p>
  <p id="a2i">调此难调心　　我说真梵志</p>
  <p id="a2j">又如经言。<a id="a-2k"></a>如是五根所行境界。<a id="a-2l"></a>意各能受意为彼依。</p>
  <p id="a2m">又如所说十二处中。<a id="a-2n"></a>说六识身皆名意处。<a id="a-2o"></a>若处安立阿赖耶识识为义识。<a id="a-2p"></a>应知此中余一切识是其相识。<a id="a-2q"></a>若意识识及所依止是其见识。<a id="a-2r"></a>由彼相识是此见识生缘相故。<a id="a-2s"></a>似义现时能作见识生依止事。<a id="a-2t"></a>如是名为安立诸识成唯识性。</p>
  <p id="a2u">诸义现前分明显现。<a id="a-2v"></a>而非是有云何可知。<a id="a-2w"></a>如世尊言。<a id="a-2x"></a>若诸菩萨成就四法能随悟入。<a id="a-2y"></a>一切唯识都无有义。<a id="a-2z"></a>一者成就相违识相智。<a id="a-30"></a>如饿鬼傍生及诸天人同于一事。<a id="a-31"></a>见彼所识有差别故。<a id="a-32"></a>二者成就无所缘识现可得智。<a id="a-33"></a>如过去未来梦影缘中有所得故。<a id="a-34"></a>三者成就应离功用无颠倒智。<a id="a-35"></a>如有义中能缘义识应无颠倒。<a id="a-36"></a>不由功用智真实故。<a id="a-37"></a>四者成就三种胜智随转妙智。<a id="a-38"></a>何等为三。<a id="a-39"></a>一得心自在一切菩萨得静虑者。<a id="a-3A"></a>随胜解力诸义显现。<a id="a-3B"></a>二得奢摩他修法观者。<a id="a-3C"></a>才作意时诸义显现。<a id="a-3D"></a>三已得无分别智者。<a id="a-3E"></a>无分别智现在前时。<a id="a-3F"></a>一切诸义皆不显现。<a id="a-3G"></a>由此所说三种胜智随转妙智。<a id="a-3H"></a>及前所说三种因缘诸义无义道理成就。</p>
  <p id="a3I">若依他起自性实唯有识。<a id="a-3J"></a>似义显现之所依止。<a id="a-3K"></a>云何成依他起。<a id="a-3L"></a>何因缘故名依他起。<a id="a-3M"></a>从自熏习熏子所生。<a id="a-3N"></a>依他缘起故名依他起。<a id="a-3O"></a>生刹那后无有功能。<a id="a-3P"></a>自然住故名依他起。</p>
  <p id="a3Q">若遍计所执自性。<a id="a-3R"></a>依依他起实无所有似义显现。<a id="a-3S"></a>云何成遍计所执。<a id="a-3T"></a>何因缘故名遍计所执。<a id="a-3U"></a>无量行相意识遍计颠倒生相故。<a id="a-3V"></a>名遍计所执。<a id="a-3W"></a>自相实无唯有遍计所执可得。<a id="a-3X"></a>是故说名遍计所执。</p>
  <p id="a3Y">若圆成实自性。<a id="a-3Z"></a>是遍计所执永无有相。<a id="a-3a"></a>云何成圆成实。<a id="a-3b"></a>何因缘故名圆成实。<a id="a-3c"></a>由无变异性故。<a id="a-3d"></a>名圆成实。<a id="a-3e"></a>又由清净所缘性故。<a id="a-3f"></a>一切善法最胜性故。<a id="a-3g"></a>由最胜义名圆成实。</p>
  <p id="a3h">复次有能遍计有所遍计。<a id="a-3i"></a>遍计所执自性乃成。<a id="a-3j"></a>此中何者能遍计。<a id="a-3k"></a>何者所遍计。<a id="a-3l"></a>何者遍计所执自性。<a id="a-3m"></a>当知意识是能遍计。<a id="a-3n"></a>有分别故。<a id="a-3o"></a>所以者何。<a id="a-3p"></a>由此意识用自名言熏习为种子。<a id="a-3q"></a>及用一切识名言熏习为种子。<a id="a-3r"></a>是故意识无边行相分别而转。<a id="a-3s"></a>普于一切分别计。<a id="a-3t"></a>度故名遍计。<a id="a-3u"></a>又依他起自性名所遍计。<a id="a-3v"></a>又若由此相令依他起自性成所遍计。<a id="a-3w"></a>此中是名遍计所执自性。<a id="a-3x"></a>由此相者是如此义。<a id="a-3y"></a>复次云何遍计能遍计度。<a id="a-3z"></a>缘何境界。<a id="a-40"></a>取何相貌。<a id="a-41"></a>由何执着。<a id="a-42"></a>由何起语。<a id="a-43"></a>由何言说。<a id="a-44"></a>何所增益。<a id="a-45"></a>谓缘名为境。<a id="a-46"></a>于依他起自性中取彼相貌。<a id="a-47"></a>由见执着。<a id="a-48"></a>由寻起语。<a id="a-49"></a>由见闻等四种言说而起言说。<a id="a-4A"></a>于无义中增益为有。<a id="a-4B"></a>由此遍计能遍计度。</p>
  <p id="a4C">复次此三自性为异为不异。<a id="a-4D"></a>应言非异非不异。<a id="a-4E"></a>谓依他起自性由异门故。<a id="a-4F"></a>成依他起。<a id="a-4G"></a>即此自性由异门故。<a id="a-4H"></a>成遍计所执。<a id="a-4I"></a>即此自性由异门故。<a id="a-4J"></a>成圆成实。<a id="a-4K"></a>由何异门此依他起成依他起。<a id="a-4L"></a>依他熏习种子起故。<a id="a-4M"></a>由何异门即此自性成遍计所执。<a id="a-4N"></a>由是遍计所缘相故。<a id="a-4O"></a>又是遍计所遍计故。<a id="a-4P"></a>由何异门即此自性成圆成实。<a id="a-4Q"></a>如所遍计毕竟不如是有故。</p>
  <p id="a4R">此三自性各有几种。<a id="a-4S"></a>谓依他起略有二种。<a id="a-4T"></a>一者依他熏习种子而生起故。<a id="a-4U"></a>二者依他杂染清净性不成故。<a id="a-4V"></a>由此二种依他别故。<a id="a-4W"></a>名依他起。<a id="a-4X"></a>遍计所执亦有二种。<a id="a-4Y"></a>一者自性遍计执故。<a id="a-4Z"></a>二者差别遍计执故。<a id="a-4a"></a>由此故名遍计所执。<a id="a-4b"></a>圆成实性亦有二种。<a id="a-4c"></a>一者自性圆成实故。<a id="a-4d"></a>二者清净圆成实故。<a id="a-4e"></a>由此故成圆成实性。</p>
  <p id="a4f">复次遍计有四种。<a id="a-4g"></a>一自性遍计。<a id="a-4h"></a>二差别遍计。<a id="a-4i"></a>三有觉遍计。<a id="a-4j"></a>四无觉遍计。<a id="a-4k"></a>有觉者。<a id="a-4l"></a>谓善名言。<a id="a-4m"></a>无觉者。<a id="a-4n"></a>谓不善名言。<a id="a-4o"></a>如是遍计复有五种。<a id="a-4p"></a>一依名遍计义自性。<a id="a-4q"></a>谓如是名有如是义。<a id="a-4r"></a>二依义遍计名自性。<a id="a-4s"></a>谓如是义有如是名。<a id="a-4t"></a>三依名遍计名自性。<a id="a-4u"></a>谓遍计度未了义。<a id="a-4v"></a>名四依义遍计义自性。<a id="a-4w"></a>谓遍计度未了名义。<a id="a-4x"></a>五依二遍计二自性。<a id="a-4y"></a>谓遍计度此名此义如是体性。</p>
  <p id="a4z">复次总摄一切分别略有十种。<a id="a-50"></a>一根本分别谓阿赖耶识。<a id="a-51"></a>二缘相分别。<a id="a-52"></a>谓色等识。<a id="a-53"></a>三显相分别。<a id="a-54"></a>谓眼识等并所依识。<a id="a-55"></a>四缘相变异分别。<a id="a-56"></a>谓老等变异。<a id="a-57"></a>乐受等变异。<a id="a-58"></a>贪等变异。<a id="a-59"></a>逼害时节代谢等变异。<a id="a-5A"></a>奈落迦等诸趣变异。<a id="a-5B"></a>及欲界等诸界变异。<a id="a-5C"></a>五显相变异分别。<a id="a-5D"></a>谓即如前所说变异所有变异。<a id="a-5E"></a>六他引分别。<a id="a-5F"></a>谓闻非正法类及闻正法类分别。<a id="a-5G"></a>七不如理分别。<a id="a-5H"></a>谓诸外道闻非正法类分别。<a id="a-5I"></a>八如理分别。<a id="a-5J"></a>谓正法中闻正法类分别。<a id="a-5K"></a>九执着分别。<a id="a-5L"></a>谓不如理作意类。<a id="a-5M"></a>萨迦耶见为本。<a id="a-5N"></a>六十二见趣相应分别。<a id="a-5O"></a>十散动分别。<a id="a-5P"></a>谓诸菩萨十种分别。<a id="a-5Q"></a>一无相散动。<a id="a-5R"></a>二有相散动。<a id="a-5S"></a>三增益散动。<a id="a-5T"></a>四损减散动。<a id="a-5U"></a>五一性散动。<a id="a-5V"></a>六异性散动。<a id="a-5W"></a>七自性散动。<a id="a-5X"></a>八差别散动。<a id="a-5Y"></a>九如名取义散动。<a id="a-5Z"></a>十如义取名散动。<a id="a-5a"></a>为对治此十种散动。<a id="a-5b"></a>一切般若波罗蜜多中说无分别智。<a id="a-5c"></a>如是所治能治应知。<a id="a-5d"></a>具摄般若波罗蜜多义。</p>
  <p id="a5e">若由异门依他起自性有三自性。<a id="a-5f"></a>云何三自性不成无差别。<a id="a-5g"></a>若由异门成依他起。<a id="a-5h"></a>不即由此成遍计所执及圆成实。<a id="a-5i"></a>若由异门成遍计所执。<a id="a-5j"></a>不即由此成依他起及圆成实。<a id="a-5k"></a>若由异门成圆成实不即由此成依他起及遍计所执。</p>
  <p id="a5l">复次云何得知。<a id="a-5m"></a>如依他起自性遍计所执。<a id="a-5n"></a>自性显现而非称体。<a id="a-5o"></a>由名前觉无称体相违故。<a id="a-5p"></a>由名有众多多体相违故。<a id="a-5q"></a>由名不决定杂体相违故。<a id="a-5r"></a>此中有二颂。</p>
  <p id="a5s">由名前觉无　　多名不决定</p>
  <p id="a5t">成称体多体　　杂体相违故</p>
  <p id="a5u">法无而可得　　无染而有净</p>
  <p id="a5v">应知如幻等　　亦复似虚空</p>
  <p id="a5w">复次何故如所显现实无所有。<a id="a-5x"></a>而依他起自性非一切。<a id="a-5y"></a>一切都无所有。<a id="a-5z"></a>此若无者。<a id="a-60"></a>圆成实自性亦无所有。<a id="a-61"></a>此若无者。<a id="a-62"></a>则一切皆无。<a id="a-63"></a>若依他起及圆成实自性无有。<a id="a-64"></a>应成无有染净过失。<a id="a-65"></a>既现可得杂染清净。<a id="a-66"></a>是故不应一切皆无此中有颂。</p>
  <p id="a67">若无依他起　　圆成实亦无</p>
  <p id="a68">一切种若无　　恒时无染净</p>
  <p id="a69">诸佛世尊于大乘中说方广教。<a id="a-6A"></a>彼教中言。<a id="a-6B"></a>云何应知遍计所执自性。<a id="a-6C"></a>应知异门说无所有。<a id="a-6D"></a>云何应知依他起自性。<a id="a-6E"></a>应知譬如幻炎梦像光影谷响水月变化。<a id="a-6F"></a>云何应知圆成实自性。<a id="a-6G"></a>应知宣说四清净法。<a id="a-6H"></a>何等名为四清净法。<a id="a-6I"></a>一者自性清净。<a id="a-6J"></a>谓真如空实际无相胜义法界。<a id="a-6K"></a>二者离垢清净。<a id="a-6L"></a>谓即此离一切障垢。<a id="a-6M"></a>三者得此道清净。<a id="a-6N"></a>谓一切菩提分法波罗蜜多等。<a id="a-6O"></a>四者生此境清净。<a id="a-6P"></a>谓诸大乘妙正法教由此法教清净缘故。<a id="a-6Q"></a>非遍计所执自性。<a id="a-6R"></a>最净法界等流性故。<a id="a-6S"></a>非依他起自性。<a id="a-6T"></a>如是四法总摄一切清净法尽。<a id="a-6U"></a>此中有二颂。</p>
  <p id="a6V">幻等说于生　　说无计所执</p>
  <p id="a6W">若说四清净　　是谓圆成实</p>
  <p id="a6X">自性与离垢　　清净道所缘</p>
  <p id="a6Y">一切清净法　　皆四相所摄</p>
  <p id="a6Z">复次何缘。<a id="a-6a"></a>如经所说。<a id="a-6b"></a>于依他起自性说幻等喻。<a id="a-6c"></a>于依他起自性为除他虚妄疑故。<a id="a-6d"></a>他复云何。<a id="a-6e"></a>于依他起自性有虚妄疑。<a id="a-6f"></a>由他于此有如是疑。<a id="a-6g"></a>云何实无有义而成所行境界。<a id="a-6h"></a>为除此疑说幻事喻。<a id="a-6i"></a>云何无义心心法转。<a id="a-6j"></a>为除此疑说阳炎喻。<a id="a-6k"></a>云何无义有爱非爱受用差别。<a id="a-6l"></a>为除此疑说所梦喻。<a id="a-6m"></a>云何无义净不净业爱非爱果差别而生。<a id="a-6n"></a>为除此疑说影像喻。<a id="a-6o"></a>云何无义种种识转。<a id="a-6p"></a>为除此疑说光影喻。<a id="a-6q"></a>云何无义种种戏论言说而转。<a id="a-6r"></a>为除此疑说谷响喻。<a id="a-6s"></a>云何无义而有实取诸三摩地所行境转。<a id="a-6t"></a>为除此疑说水月喻。<a id="a-6u"></a>云何无义有诸菩萨无颠倒心。<a id="a-6v"></a>为办有情诸利乐事故思受生。<a id="a-6w"></a>为除此疑说变化喻。<a id="a-6x"></a>世尊依何密意。<a id="a-6y"></a>于梵问经中说。<a id="a-6z"></a>如来不得生死不得涅槃。<a id="a-70"></a>于依他起自性中。<a id="a-71"></a>依遍计所执自性及圆成实自性。<a id="a-72"></a>生死涅槃无差别密意。<a id="a-73"></a>何以故。<a id="a-74"></a>即此依他起自性。<a id="a-75"></a>由遍计所执分成生死。<a id="a-76"></a>由圆成实分成涅槃故。</p>
  <p id="a77">阿毗达摩大乘经中。<a id="a-78"></a>薄伽梵说法有三种。<a id="a-79"></a>一杂染分。<a id="a-7A"></a>二清净分。<a id="a-7B"></a>三彼二分。<a id="a-7C"></a>依何密意作如是说。<a id="a-7D"></a>于依他起自性中遍计所执自性是杂染分。<a id="a-7E"></a>圆成实自性是清净分。<a id="a-7F"></a>即依他起是彼二分。<a id="a-7G"></a>依此密意作如是说。<a id="a-7H"></a>于此义中以何喻显。<a id="a-7I"></a>以金土藏为喻显示。<a id="a-7J"></a>譬如世间金土藏中三法可得。<a id="a-7K"></a>一地界二土三金。<a id="a-7L"></a>于地界中土非实有而现可得。<a id="a-7M"></a>金是实有而不可得。<a id="a-7N"></a>火烧炼时土相不现金相显现。<a id="a-7O"></a>又此地界土显现时虚妄显现。<a id="a-7P"></a>金显现时真实显现。<a id="a-7Q"></a>是故地界是彼二分。<a id="a-7R"></a>识亦如是。<a id="a-7S"></a>无分别智火未烧时。<a id="a-7T"></a>于此识中所有虚妄。<a id="a-7U"></a>遍计所执自性显现。<a id="a-7V"></a>所有真实圆成实自性不显现。<a id="a-7W"></a>此识若为无分别智火所烧时。<a id="a-7X"></a>于此识中所有真实圆成实自性显现。<a id="a-7Y"></a>所有虚妄遍计所执自性不显现。<a id="a-7Z"></a>是故此虚妄分别识依他起自性有彼二分。<a id="a-7a"></a>如金土藏中所有地界。</p>
  <p id="a7b">世尊有处说一切法常。<a id="a-7c"></a>有处说一切法无常。<a id="a-7d"></a>有处说一切法非常非无常。<a id="a-7e"></a>依何密意作如是说。<a id="a-7f"></a>谓依他起自性由圆成实性分是常。<a id="a-7g"></a>由遍计所执性分是无常。<a id="a-7h"></a>由彼二分非常非无常。<a id="a-7i"></a>依此密意作如是说。<a id="a-7j"></a>如常无常无二。<a id="a-7k"></a>如是苦乐无二。<a id="a-7l"></a>净不净无二。<a id="a-7m"></a>空不空无二。<a id="a-7n"></a>我无我无二。<a id="a-7o"></a>寂静不寂静无二。<a id="a-7p"></a>有自性无自性无二。<a id="a-7q"></a>生不生无二。<a id="a-7r"></a>灭不灭无二。<a id="a-7s"></a>本来寂静非本来寂静无二。<a id="a-7t"></a>自性涅槃非自性涅槃无二。<a id="a-7u"></a>生死涅槃无二亦尔。<a id="a-7v"></a>如是等差别。<a id="a-7w"></a>一切诸佛密意语言。<a id="a-7x"></a>由三自性应随决了。<a id="a-7y"></a>如前说常无常等门。<a id="a-7z"></a>此中有多颂。</p>
  <p id="a80">如法实不有　　如现非一种</p>
  <p id="a81">非法非非法　　故说无二义</p>
  <p id="a82">依一分开显　　或有或非有</p>
  <p id="a83">依二分说言　　非有非非有</p>
  <p id="a84">如显现非有　　是故说为无</p>
  <p id="a85">由如是显现　　是故说为有</p>
  <p id="a86">自然自体无　　自性不坚住</p>
  <p id="a87">如执取不有　　故许无自性</p>
  <p id="a88">由无性故成　　后后所依止</p>
  <p id="a89">无生灭本寂　　自性般涅槃</p>
  <p id="a8A">复有四种意趣四种秘密。<a id="a-8B"></a>一切佛言应随决了。<a id="a-8C"></a>四意趣者。<a id="a-8D"></a>一平等意趣。<a id="a-8E"></a>谓如说言。<a id="a-8F"></a>我昔曾于彼时彼分即名胜观正等觉者。<a id="a-8G"></a>二别时意趣。<a id="a-8H"></a>谓如说言。<a id="a-8I"></a>若诵多宝如来名者。<a id="a-8J"></a>便于无上正等菩提已得决定。<a id="a-8K"></a>又如说言。<a id="a-8L"></a>由唯发愿便得往生极乐世界。<a id="a-8M"></a>三别义意趣谓如说言。<a id="a-8N"></a>若已逢事尔所殑伽河沙等佛。<a id="a-8O"></a>于大乘法方能解义。<a id="a-8P"></a>四补特伽罗意乐意趣。<a id="a-8Q"></a>谓如为一补特伽罗先赞布施后还毁訾。<a id="a-8R"></a>如于布施如是尸罗及一分修当知亦尔。<a id="a-8S"></a>如是名为四种意趣。<a id="a-8T"></a>四秘密者。<a id="a-8U"></a>一令入秘密。<a id="a-8V"></a>谓声闻乘中或大乘中。<a id="a-8W"></a>依世俗谛理说有补特伽罗及有诸法自性差别。<a id="a-8X"></a>二相秘密。<a id="a-8Y"></a>谓于是处说诸法相显三自性。<a id="a-8Z"></a>三对治秘密。<a id="a-8a"></a>谓于是处说行对治八万四千。<a id="a-8b"></a>四转变秘密谓于是处以其别义诸言诸字即显别义。<a id="a-8c"></a>如有颂言。</p>
  <p id="a8d">觉不坚为坚　　善住于颠倒</p>
  <p id="a8e">极烦恼所恼　　得最上菩提</p>
  <p id="a8f">若有欲造大乘法释。<a id="a-8g"></a>略由三相应造其释。<a id="a-8h"></a>一者由说缘起。<a id="a-8i"></a>二者由说从缘所生法相。<a id="a-8j"></a>三者由说语义。<a id="a-8k"></a>此中说缘起者。<a id="a-8l"></a>如说。</p>
  <p id="a8m">言熏习所生　　诸法此从彼</p>
  <p id="a8n">异熟与转识　　更互为缘生</p>
  <p id="a8o">复次彼转识相法。<a id="a-8p"></a>有相有见识为自性。<a id="a-8q"></a>又彼以依处为相。<a id="a-8r"></a>遍计所执为相。<a id="a-8s"></a>法性为相。<a id="a-8t"></a>由此显示三自性相。<a id="a-8u"></a>如说。</p>
  <p id="a8v">从有相有见　　应知彼三相</p>
  <p id="a8w">复次云何应释彼相。<a id="a-8x"></a>谓遍计所执相于依他起相中实无所有。<a id="a-8y"></a>圆成实相于中实有。<a id="a-8z"></a>由此二种非有及有非得及得未见已见。<a id="a-90"></a>真者同时。<a id="a-91"></a>谓于依他起。<a id="a-92"></a>自性中无遍计所执故。<a id="a-93"></a>有圆成实故。<a id="a-94"></a>于此转时若得彼即不得。<a id="a-95"></a>此若得此即不得。<a id="a-96"></a>彼如说。</p>
  <p id="a97">依他所执无　　成实于中有</p>
  <p id="a98">故得及不得　　其中二平等</p>
  <p id="a99">说语义者。<a id="a-9A"></a>谓先说初句后以余句分别显示。<a id="a-9B"></a>或由德处。<a id="a-9C"></a>或由义处。</p>
  <p id="a9D">由德处者。<a id="a-9E"></a>谓说佛功德最清净觉不切佛平等性到无障处。<a id="a-9F"></a>不可转法所行无碍。<a id="a-9G"></a>其所安立不可思议。<a id="a-9H"></a>游于三世平等法性。<a id="a-9I"></a>其身流布一切世界。<a id="a-9J"></a>于一切法智无疑滞。<a id="a-9K"></a>于一切行成就大觉。<a id="a-9L"></a>于诸法智无有疑惑。<a id="a-9M"></a>凡所现身不可分别。<a id="a-9N"></a>一切菩萨等所求智。<a id="a-9O"></a>得佛无二住胜彼岸。<a id="a-9P"></a>不相间杂如来解脱。<a id="a-9Q"></a>妙智究竟证无中边。<a id="a-9R"></a>佛地平等极于法界。<a id="a-9S"></a>尽虚空性穷未来际。<a id="a-9T"></a>最清净觉者应知。<a id="a-9U"></a>此句由所余句分别显示。<a id="a-9V"></a>如是乃成善说法性。</p>
  <p id="a9W">最清净觉者。<a id="a-9X"></a>谓佛世尊最清净觉。<a id="a-9Y"></a>应知是佛二十一种功德所摄谓于所知一向无障转功德。<a id="a-9Z"></a>于有无无二相真如最胜清净能入功德。<a id="a-9a"></a>无功用佛事不休息住功德。<a id="a-9b"></a>于法身中所依意乐作业无差别功德。<a id="a-9c"></a>修一切障对治功德。<a id="a-9d"></a>降伏一切外道功德。<a id="a-9e"></a>生在世间不为世法所碍功德。<a id="a-9f"></a>安立正法功德。<a id="a-9g"></a>授记功德。<a id="a-9h"></a>于一切世界示现受用变化身功德。<a id="a-9i"></a>断疑功德。<a id="a-9j"></a>令入种种行功德。<a id="a-9k"></a>当来法生妙智功德。<a id="a-9l"></a>如其胜解示现功德。<a id="a-9m"></a>无量所依调伏有情加行功德。<a id="a-9n"></a>平等法身波罗蜜多成满功德。<a id="a-9o"></a>随其胜解示现差别佛土功德。<a id="a-9p"></a>三种佛身方处无分限功德。<a id="a-9q"></a>穷生死际常现利益安乐一切有情功德。<a id="a-9r"></a>无尽功德等。<a id="a-9s"></a>复次由义处者如说。<a id="a-9t"></a>若诸菩萨成就三十二法乃名菩萨。<a id="a-9u"></a>谓于一切有情起利益安乐增上意乐故。<a id="a-9v"></a>令入一切智智故。<a id="a-9w"></a>自知我今何假智故。<a id="a-9x"></a>摧伏慢故。<a id="a-9y"></a>坚牢胜意乐故。<a id="a-9z"></a>非假怜愍故。<a id="a-A0"></a>于亲非亲平等心故。<a id="a-A1"></a>永作善友乃至涅槃为后边故。<a id="a-A2"></a>应量而语故。<a id="a-A3"></a>含笑先言故。<a id="a-A4"></a>无限大悲故。<a id="a-A5"></a>于所受事无退弱故。<a id="a-A6"></a>无厌倦意故。<a id="a-A7"></a>闻义无厌故。<a id="a-A8"></a>于自作罪深见过故。<a id="a-A9"></a>于他作罪不嗔而诲故。<a id="a-AA"></a>于一切威仪中恒修治菩提心故。<a id="a-AB"></a>不悕异熟而行施故。<a id="a-AC"></a>不依一切有趣受持戒故。<a id="a-AD"></a>于诸有情无有恚碍而行忍故。<a id="a-AE"></a>为欲摄受一切善法勤精进故。<a id="a-AF"></a>舍无色界修静虑故。<a id="a-AG"></a>方便相应修般若故。<a id="a-AH"></a>由四摄事摄方便故。<a id="a-AI"></a>于持戒破戒善友无二故。<a id="a-AJ"></a>以殷重心听闻正法故。<a id="a-AK"></a>以殷重心住阿练若故。<a id="a-AL"></a>于世杂事不爱乐故。<a id="a-AM"></a>于下劣乘曾不欣乐故。<a id="a-AN"></a>于大乘中深见功德故。<a id="a-AO"></a>远离恶友故。<a id="a-AP"></a>亲近善友故。<a id="a-AQ"></a>恒修治四梵住故。<a id="a-AR"></a>常游戏五神通故。<a id="a-AS"></a>依趣智故。<a id="a-AT"></a>于住正行不住正行诸有情类不弃舍故。<a id="a-AU"></a>言决定故。<a id="a-AV"></a>重谛实故。<a id="a-AW"></a>大菩提心恒为首故。<a id="a-AX"></a>如是诸句应知皆是初句差别。<a id="a-AY"></a>谓于一切有情起利益安乐增上意乐。<a id="a-AZ"></a>此利益安乐增上意乐句有十六业差别。<a id="a-Aa"></a>应知此中十六业者。<a id="a-Ab"></a>一展转加行业。<a id="a-Ac"></a>二无颠倒业。<a id="a-Ad"></a>三不待他请自然加行业。<a id="a-Ae"></a>四不动坏业。<a id="a-Af"></a>五无求染业。<a id="a-Ag"></a>此有三句差别应知。<a id="a-Ah"></a>谓无染系故。<a id="a-Ai"></a>于恩非恩无爱恚故。<a id="a-Aj"></a>于生生中恒随转故。<a id="a-Ak"></a>六相称语身业。<a id="a-Al"></a>此有二句差别应知。<a id="a-Am"></a>七于乐于苦于无二中平等业。<a id="a-An"></a>八无下劣业。<a id="a-Ao"></a>九无退转业。<a id="a-Ap"></a>十摄方便业。<a id="a-Aq"></a>十一厌恶所治业。<a id="a-Ar"></a>此有二句差别应知。<a id="a-As"></a>十二无间作意业。<a id="a-At"></a>十三胜进行业。<a id="a-Au"></a>此有七句差别应知。<a id="a-Av"></a>谓六波罗蜜多正加行故。<a id="a-Aw"></a>及四摄事正加行故。<a id="a-Ax"></a>十四成满加行业。<a id="a-Ay"></a>此有六句差别应知谓亲近善士故。<a id="a-Az"></a>听闻正法故。<a id="a-B0"></a>住阿练若故。<a id="a-B1"></a>离恶寻思故。<a id="a-B2"></a>作意功德故。<a id="a-B3"></a>此复有二句差别应知。<a id="a-B4"></a>助伴功德故。<a id="a-B5"></a>此复有二句差别应知。<a id="a-B6"></a>十五成满业。<a id="a-B7"></a>此有三句差别应知。<a id="a-B8"></a>谓无量清净故。<a id="a-B9"></a>得大威力故。<a id="a-BA"></a>证得功德故。<a id="a-BB"></a>十六安立彼业。<a id="a-BC"></a>此有四句差别应知。<a id="a-BD"></a>谓御众功德故。<a id="a-BE"></a>决定无疑教授教诫故。<a id="a-BF"></a>财法摄一故。<a id="a-BG"></a>无杂染心故。<a id="a-BH"></a>如是诸句应知。<a id="a-BI"></a>皆是初句差别。<a id="a-BJ"></a>如说。</p>
  <p id="aBK">由最初句故　　句别德种类</p>
  <p id="aBL">由最初句故　　句别义差别</p>
  <p data-pb></p>
  <h2 id="aBM">入所知相分第四</h2>
  <p id="aBN">如是已说所知相。<a id="a-BO"></a>入所知相云何。<a id="a-BP"></a>应见多闻熏习所依。<a id="a-BQ"></a>非阿赖耶识所摄。<a id="a-BR"></a>如阿赖耶识成种子。<a id="a-BS"></a>如理作意所摄。<a id="a-BT"></a>似法似义而生似所取事。<a id="a-BU"></a>有见意言。</p>
  <p id="aBV">此中谁能悟入所应知相大乘多闻熏习相续。<a id="a-BW"></a>已得逢事无量诸佛出现于世。<a id="a-BX"></a>已得一向决定胜解。<a id="a-BY"></a>已善积集诸善根故。<a id="a-BZ"></a>善备福智资粮菩萨。</p>
  <p id="aBa">何处能入。<a id="a-Bb"></a>谓即于彼有见似法似义意言。<a id="a-Bc"></a>大乘法相等所生起胜解行地。<a id="a-Bd"></a>见道修道究竟道中。<a id="a-Be"></a>于一切法唯有识性。<a id="a-Bf"></a>随闻胜解故。<a id="a-Bg"></a>如理通达故。<a id="a-Bh"></a>治一切障故。<a id="a-Bi"></a>离一切障故。</p>
  <p id="aBj">由何能入。<a id="a-Bk"></a>由善根力所住持故。<a id="a-Bl"></a>谓三种相练磨心故。<a id="a-Bm"></a>断四处故。<a id="a-Bn"></a>缘法义境止观恒常殷重加行无放逸故。</p>
  <p id="aBo">无量诸世界无量人有情刹那刹那证觉无上正等菩提。<a id="a-Bp"></a>是为第一练磨其心。<a id="a-Bq"></a>由此意乐能行施等波罗蜜多。<a id="a-Br"></a>我已获得如是意乐。<a id="a-Bs"></a>我由此故。<a id="a-Bt"></a>少用功力修习施等波罗蜜多当得圆满。<a id="a-Bu"></a>是为第二练磨其心。<a id="a-Bv"></a>若有成就诸有障善。<a id="a-Bw"></a>于命终时即便可爱一切自体圆满而生。<a id="a-Bx"></a>我有妙善无障碍善。<a id="a-By"></a>云何尔时不当获得一切圆满是名第三练磨其心。</p>
  <p id="aBz">此中有颂。</p>
  <p id="aC0">人趣诸有情　　处数皆无量</p>
  <p id="aC1">念念证等觉　　故不应退屈</p>
  <p id="aC2">诸净心意乐　　能修行施等</p>
  <p id="aC3">此胜者已得　　故能修施等</p>
  <p id="aC4">善者于死时　　得随乐自满</p>
  <p id="aC5">胜善由永断　　圆满云何无</p>
  <p id="aC6">由离声闻独觉作意断作意故。<a id="a-C7"></a>由于大乘诸疑离疑。<a id="a-C8"></a>以能永断异慧疑故。<a id="a-C9"></a>由离所闻所思法中我我所执断法执故。<a id="a-CA"></a>由于现前现住安立一切相中。<a id="a-CB"></a>无所作意无所分别断分别故。</p>
  <p id="aCC">此中有颂。</p>
  <p id="aCD">现前自然住　　安立一切相</p>
  <p id="aCE">智者不分别　　得最上菩提</p>
  <p id="aCF">由何云何而得悟入。</p>
  <p id="aCG">由闻熏习种类。<a id="a-CH"></a>如理作意所摄似法似义有见意言。</p>
  <p id="aCI">由四寻思。<a id="a-CJ"></a>谓由名义自性差别假立寻思。<a id="a-CK"></a>及由四种如实遍智。<a id="a-CL"></a>谓由名事自性差别。<a id="a-CM"></a>假立如实遍智。<a id="a-CN"></a>如是皆同不可得故。<a id="a-CO"></a>以诸菩萨如是如实。<a id="a-CP"></a>为入唯识勤修加行。<a id="a-CQ"></a>即于似文似义意言。<a id="a-CR"></a>推求文名唯是意言。<a id="a-CS"></a>推求依此文名之义亦唯意言。<a id="a-CT"></a>推求名义自性差别唯是假立。<a id="a-CU"></a>若时证得唯有意言。<a id="a-CV"></a>尔时证知若名若义自性差别皆是假立。<a id="a-CW"></a>自性差别义相无故。<a id="a-CX"></a>同不可得。<a id="a-CY"></a>由四寻思及由四种如实遍智。<a id="a-CZ"></a>于此似文似义意言。<a id="a-Ca"></a>便能悟入唯有识性。</p>
  <p id="aCb">于此悟入唯识性中。<a id="a-Cc"></a>何所悟入。<a id="a-Cd"></a>如何悟入。<a id="a-Ce"></a>入唯识性相见二性及种种性。<a id="a-Cf"></a>若名若义自性差别假。<a id="a-Cg"></a>自性差别义。<a id="a-Ch"></a>如是六种义皆无故。<a id="a-Ci"></a>所取能取性现前故。<a id="a-Cj"></a>一时现似种种相义而生起故。<a id="a-Ck"></a>如闇中绳显现似蛇。<a id="a-Cl"></a>譬如绳上蛇非真实。<a id="a-Cm"></a>以无有故。<a id="a-Cn"></a>若已了知彼义无者。<a id="a-Co"></a>蛇觉虽灭绳觉犹在。<a id="a-Cp"></a>若以微细品类分析此又虚妄。<a id="a-Cq"></a>色香味触为其相故。<a id="a-Cr"></a>此觉为依绳觉当灭。<a id="a-Cs"></a>如是于彼似文似义六相意言。<a id="a-Ct"></a>伏除非实六相义时。<a id="a-Cu"></a>唯识性觉。<a id="a-Cv"></a>犹如蛇觉亦当除遣。<a id="a-Cw"></a>由圆成实自性觉故。</p>
  <p id="aCx">如是菩萨悟入意言似义相故。<a id="a-Cy"></a>悟入遍计所执性悟入唯识故。<a id="a-Cz"></a>悟入依他起性。<a id="a-D0"></a>云何悟入圆成实性。<a id="a-D1"></a>若已灭除意言闻法熏习种类唯识之想。<a id="a-D2"></a>尔时菩萨已遣义想。<a id="a-D3"></a>一切似义无容得生故。<a id="a-D4"></a>似唯识亦不得生。<a id="a-D5"></a>由是因缘住一切义无分别名。<a id="a-D6"></a>于法界中便得现见相应而住。<a id="a-D7"></a>尔时菩萨平等平等所缘能缘。<a id="a-D8"></a>无分别智已得生起。<a id="a-D9"></a>由此菩萨名已悟入圆成实性。</p>
  <p id="aDA">此中有颂。</p>
  <p id="aDB">法补特伽罗　　法义略广性</p>
  <p id="aDC">不净净究竟　　名所行差别</p>
  <p id="aDD">如是菩萨悟入唯识性故。<a id="a-DE"></a>悟入所知相。<a id="a-DF"></a>悟入此故入极喜地。<a id="a-DG"></a>善达法界生如来家。<a id="a-DH"></a>得一切有情平等心性。<a id="a-DI"></a>得一切菩萨平等心性。<a id="a-DJ"></a>得一切佛平等心性。<a id="a-DK"></a>此即名为菩萨见道。</p>
  <p id="aDL">复次为何义故入唯识性。<a id="a-DM"></a>由缘总法出世止观智故。<a id="a-DN"></a>由此后得种种相识智故。<a id="a-DO"></a>为断及相阿赖耶识诸相种子。<a id="a-DP"></a>为长能触法身种子。<a id="a-DQ"></a>为转所依。<a id="a-DR"></a>为欲证得一切佛法。<a id="a-DS"></a>为欲证得一切智智入唯识性。<a id="a-DT"></a>又后得智于一切阿赖耶识所生一切了别相中。<a id="a-DU"></a>见如幻等性无倒转。<a id="a-DV"></a>是故菩萨譬如幻师。<a id="a-DW"></a>于所幻事于诸相中。<a id="a-DX"></a>及说因果常无颠倒。</p>
  <p id="aDY">于此悟入唯识性时。<a id="a-DZ"></a>有四种三摩地。<a id="a-Da"></a>是四种顺决择分依止。<a id="a-Db"></a>云何应知。<a id="a-Dc"></a>应知由四寻思于下品无义忍中有明得三摩地。<a id="a-Dd"></a>是暖顺决择分依止。<a id="a-De"></a>于上品无义忍中有明增三摩地。<a id="a-Df"></a>是顶顺决择分依止。<a id="a-Dg"></a>复由四种如实遍智已入唯识。<a id="a-Dh"></a>于无义中已得决定。<a id="a-Di"></a>有入真义一分三摩地。<a id="a-Dj"></a>是谛顺忍依止。<a id="a-Dk"></a>从此无间伏唯识想。<a id="a-Dl"></a>有无间三摩地。<a id="a-Dm"></a>是世第一法依止。<a id="a-Dn"></a>应知如是诸三摩地。<a id="a-Do"></a>是现观边。</p>
  <p id="aDp">如是菩萨已入于地。<a id="a-Dq"></a>已得见道。<a id="a-Dr"></a>已入唯识。<a id="a-Ds"></a>于修道中云何修行。<a id="a-Dt"></a>于如所说安立十地摄一切经皆现前中。<a id="a-Du"></a>由缘总法出世后得止观智故。<a id="a-Dv"></a>经于无量百千俱胝那庾多劫。<a id="a-Dw"></a>数修习故而得转依。<a id="a-Dx"></a>为欲证得三种佛身精勤修行。<a id="a-Dy"></a>声闻现观菩萨现观有何差别。<a id="a-Dz"></a>谓菩萨现观与声闻异。<a id="a-E0"></a>由十一种差别应知。<a id="a-E1"></a>一由所缘差别。<a id="a-E2"></a>以大乘法为所缘故。<a id="a-E3"></a>二由资持差别。<a id="a-E4"></a>以大福智二种资粮为资持故。<a id="a-E5"></a>三由通达差别。<a id="a-E6"></a>以能通达补特伽罗法无我故。<a id="a-E7"></a>四由涅槃差别。<a id="a-E8"></a>摄受无住大涅槃故。<a id="a-E9"></a>五由地差别。<a id="a-EA"></a>依于十地而出离故。<a id="a-EB"></a>六七由清净差别。<a id="a-EC"></a>断烦恼习净佛土故。<a id="a-ED"></a>八由于自他得平等心差别。<a id="a-EE"></a>成熟有情加行无休息故。<a id="a-EF"></a>九由生差别。<a id="a-EG"></a>生如来家故。<a id="a-EH"></a>十由受生差别。<a id="a-EI"></a>常于诸佛大集会中摄受生故。<a id="a-EJ"></a>十一由果差别。<a id="a-EK"></a>十力无畏不共佛法无量功德果成满故。</p>
  <p id="aEL">此中有二颂。</p>
  <p id="aEM">名事互为客　　其性应寻思</p>
  <p id="aEN">于二亦当推　　唯量及唯假</p>
  <p id="aEO">实智观无义　　唯有分别三</p>
  <p id="aEP">彼无故此无　　是即入三性</p>
  <p id="aEQ">复有教授二颂。<a id="a-ER"></a>如分别瑜伽论说。</p>
  <p id="aES">菩萨于定位　　观影唯是心</p>
  <p id="aET">义相既灭除　　审观唯自想</p>
  <p id="aEU">如是住内心　　知所取非有</p>
  <p id="aEV">次能取亦无　　后触无所得</p>
  <p id="aEW">复有别五现观伽他。<a id="a-EX"></a>如大乘经庄严论说。</p>
  <p id="aEY">福德智慧二资粮　　菩萨善备无边际</p>
  <p id="aEZ">于法思量善决已　　故了义趣唯言类</p>
  <p id="aEa">若知诸义唯是言　　即住似彼唯心理</p>
  <p id="aEb">便能现证真法界　　是故二相悉蠲除</p>
  <p id="aEc">体知离心无别物　　由此即会心非有</p>
  <p id="aEd">智者了达二皆无　　等住二无真法界</p>
  <p id="aEe">慧者无分别智力　　周遍平等常顺行</p>
  <p id="aEf">灭依榛梗过失聚　　如大良药销众毒</p>
  <p id="aEg">佛说妙法善成立　　安慧并根法界中</p>
  <p id="aEh">了知念趣唯分别　　勇猛疾归德海岸</p>
  <p data-pb></p>
  <h2 id="aEi">彼入因果分第五</h2>
  <p id="aEj">如是已说入所知相。<a id="a-Ek"></a>彼入因果云何可见。<a id="a-El"></a>谓由施戒忍精进静虑般若六种波罗蜜多。<a id="a-Em"></a>云何由六波罗蜜多得入唯识。<a id="a-En"></a>复云何六波罗蜜多成彼入果。<a id="a-Eo"></a>谓此菩萨不着财位。<a id="a-Ep"></a>不犯尸罗。<a id="a-Eq"></a>于苦无动。<a id="a-Er"></a>于修无懈。<a id="a-Es"></a>于如是等散动因中。<a id="a-Et"></a>不现行时心专一境。<a id="a-Eu"></a>便能如理简择诸法得入唯识。<a id="a-Ev"></a>菩萨依六波罗蜜多入唯识已。<a id="a-Ew"></a>证得六种清净增上意乐所摄波罗蜜多。<a id="a-Ex"></a>是故于此设离六种波罗蜜多现起加行。<a id="a-Ey"></a>由于圣教得胜解故。<a id="a-Ez"></a>及由爱重随喜欣乐诸作意故。<a id="a-F0"></a>恒常无间相应方便修习六种波罗蜜多速得圆满。</p>
  <p id="aF1">此中有三颂。</p>
  <p id="aF2">已圆满白法　　及得利疾忍</p>
  <p id="aF3">菩萨于自乘　　甚深广大教</p>
  <p id="aF4">等觉唯分别　　得无分别智</p>
  <p id="aF5">悕求胜解净　　故意乐清净</p>
  <p id="aF6">前及此法流　　皆得见诸佛</p>
  <p id="aF7">了知菩提近　　以无难得故</p>
  <p id="aF8">由此三颂总显清净增上意乐。<a id="a-F9"></a>有七种相。<a id="a-FA"></a>谓资粮故。<a id="a-FB"></a>堪忍故。<a id="a-FC"></a>所缘故。<a id="a-FD"></a>作意故。<a id="a-FE"></a>自体故。<a id="a-FF"></a>瑞相故。<a id="a-FG"></a>胜利故。<a id="a-FH"></a>如其次第诸句伽他应知显示。</p>
  <p id="aFI">何因缘故波罗蜜多唯有六数。<a id="a-FJ"></a>成立对治所治障故。<a id="a-FK"></a>证诸佛法所依处故。<a id="a-FL"></a>随顺成熟诸有情故。<a id="a-FM"></a>为欲对治不发趣因故。<a id="a-FN"></a>立施戒波罗蜜多。<a id="a-FO"></a>不发趣因。<a id="a-FP"></a>谓着财位及着室家。<a id="a-FQ"></a>为欲对治。<a id="a-FR"></a>虽已发趣复退还因故。<a id="a-FS"></a>立忍进波罗蜜多。<a id="a-FT"></a>退还因者。<a id="a-FU"></a>谓处生死有情违犯所生众苦。<a id="a-FV"></a>及于长时善品加行所生疲怠。<a id="a-FW"></a>为欲对治。<a id="a-FX"></a>虽已发趣不复退还而失坏因故。<a id="a-FY"></a>立定慧波罗蜜多。<a id="a-FZ"></a>失坏因者。<a id="a-Fa"></a>谓诸散动及邪恶慧。<a id="a-Fb"></a>如是成立对治所治障故。<a id="a-Fc"></a>唯立六数。<a id="a-Fd"></a>又前四波罗蜜多是不散动因。<a id="a-Fe"></a>次一波罗蜜多不散动成就。<a id="a-Ff"></a>此不散动为依止故。<a id="a-Fg"></a>如实等觉诸法真义。<a id="a-Fh"></a>便能证得一切佛法。<a id="a-Fi"></a>如是证诸佛法所依处故。<a id="a-Fj"></a>唯立六数。<a id="a-Fk"></a>由施波罗蜜多故。<a id="a-Fl"></a>于诸有情能正摄受。<a id="a-Fm"></a>由戒波罗蜜多故。<a id="a-Fn"></a>于诸有情能不毁害。<a id="a-Fo"></a>由忍波罗蜜多故。<a id="a-Fp"></a>虽遭毁害而能忍受。<a id="a-Fq"></a>由精进波罗蜜多故。<a id="a-Fr"></a>能助经营彼所应作。<a id="a-Fs"></a>即由如是摄利因缘。<a id="a-Ft"></a>令诸有情于成熟事有所堪任。<a id="a-Fu"></a>从此已后心未定者令其得定。<a id="a-Fv"></a>心已定者令得解脱。<a id="a-Fw"></a>于开悟时彼得成熟。<a id="a-Fx"></a>如是随顺成熟一切有情。<a id="a-Fy"></a>唯立六数应如是知。</p>
  <p id="aFz">此六种相云何可见。<a id="a-G0"></a>由六种最胜故。<a id="a-G1"></a>一由所依最胜。<a id="a-G2"></a>谓菩提心为所依故。<a id="a-G3"></a>二由事最胜。<a id="a-G4"></a>谓具足现行故。<a id="a-G5"></a>三由处最胜。<a id="a-G6"></a>谓一切有情利益安乐事为依处故。<a id="a-G7"></a>四由方便善巧最胜。<a id="a-G8"></a>谓无分别智所摄受故。<a id="a-G9"></a>五由回向最胜。<a id="a-GA"></a>谓回向无上正等菩提故。<a id="a-GB"></a>六由清净最胜。<a id="a-GC"></a>谓烦恼所知二障无障所集起故。<a id="a-GD"></a>若施是波罗蜜多耶。<a id="a-GE"></a>设波罗蜜多是施耶。<a id="a-GF"></a>有施非波罗蜜多。<a id="a-GG"></a>应作四句。<a id="a-GH"></a>如于其施。<a id="a-GI"></a>如是于余波罗蜜多亦作四句。<a id="a-GJ"></a>如应当知。</p>
  <p id="aGK">何因缘故如是六种波罗蜜多此次第说。<a id="a-GL"></a>谓前波罗蜜多随顺生后波罗蜜多故。</p>
  <p id="aGM">复次此诸波罗蜜多训释名言云何可见。<a id="a-GN"></a>于诸世间声闻独觉施等善根。<a id="a-GO"></a>最为殊胜能到彼岸。<a id="a-GP"></a>是故通称波罗蜜多。<a id="a-GQ"></a>又能破裂悭吝贫穷。<a id="a-GR"></a>及能引得广大财位福德资粮。<a id="a-GS"></a>故名为施。<a id="a-GT"></a>又能息灭恶戒恶趣。<a id="a-GU"></a>及能取得善趣等持。<a id="a-GV"></a>故名为戒。<a id="a-GW"></a>又能灭尽忿怒怨仇。<a id="a-GX"></a>及能善住自他安隐故名为忍。<a id="a-GY"></a>又能远离所有懈怠恶不善法。<a id="a-GZ"></a>及能出生无量善法令其增长故名精进。<a id="a-Ga"></a>又能消除所有散动。<a id="a-Gb"></a>及能引得内心安住故名静虑。<a id="a-Gc"></a>又能除遣一切见趣诸邪恶慧。<a id="a-Gd"></a>及能真实品别知法。<a id="a-Ge"></a>故名为慧。</p>
  <p id="aGf">云何应知修习如是波罗蜜多。<a id="a-Gg"></a>应知此修略有五种。<a id="a-Gh"></a>一现起加行修。<a id="a-Gi"></a>二胜解修。<a id="a-Gj"></a>三作意修。<a id="a-Gk"></a>四方便善巧修。<a id="a-Gl"></a>五成所作事修。<a id="a-Gm"></a>此中四修如前已说。<a id="a-Gn"></a>成所作事修者。<a id="a-Go"></a>谓诸如来任运佛事无有休息。<a id="a-Gp"></a>于其圆满波罗蜜多。<a id="a-Gq"></a>复更修习六到彼岸。<a id="a-Gr"></a>又作意修者。<a id="a-Gs"></a>谓修六种意乐所摄爱重随喜欣乐作意。<a id="a-Gt"></a>一广大意乐。<a id="a-Gu"></a>二长时意乐。<a id="a-Gv"></a>三欢喜意乐。<a id="a-Gw"></a>四荷恩意乐。<a id="a-Gx"></a>五大志意乐。<a id="a-Gy"></a>六纯善意乐。<a id="a-Gz"></a>若诸菩萨乃至若干无数大劫。<a id="a-H0"></a>现证无上正等菩提。<a id="a-H1"></a>经尔所时一一刹那。<a id="a-H2"></a>假使顿舍一切身命。<a id="a-H3"></a>以殑伽河沙等世界盛满七宝。<a id="a-H4"></a>奉施如来乃至安坐妙菩提座。<a id="a-H5"></a>如是菩萨布施意乐犹无厌足。<a id="a-H6"></a>经尔所时一一刹那。<a id="a-H7"></a>假使三千大千世界满中炽火。<a id="a-H8"></a>于四威仪常乏一切资生众具。<a id="a-H9"></a>戒忍精进静虑般若心恒现行。<a id="a-HA"></a>乃至安坐妙菩提座。<a id="a-HB"></a>如是菩萨所有戒忍精进静虑般若意乐犹无厌足。<a id="a-HC"></a>是名菩萨广大意乐。<a id="a-HD"></a>又诸菩萨即于此中无厌意乐。<a id="a-HE"></a>乃至安坐妙菩提座常无间息。<a id="a-HF"></a>是名菩萨长时意乐。<a id="a-HG"></a>又诸菩萨以其六种波罗蜜多饶益有情。<a id="a-HH"></a>由此所作深生欢喜。<a id="a-HI"></a>蒙益有情所不能及。<a id="a-HJ"></a>是名菩萨欢喜意乐。<a id="a-HK"></a>又诸菩萨以其六种波罗蜜多饶益有情。<a id="a-HL"></a>见彼于己有大恩德。<a id="a-HM"></a>不见自身于彼有恩。<a id="a-HN"></a>是名菩萨荷恩意乐。<a id="a-HO"></a>又诸菩萨即以如是六到彼岸所集善根。<a id="a-HP"></a>深心回施一切有情。<a id="a-HQ"></a>令得可爱胜果异熟。<a id="a-HR"></a>是名菩萨大志意乐。<a id="a-HS"></a>又诸菩萨复以如是六到彼岸所集善根。<a id="a-HT"></a>共诸有情回求无上正等菩提。<a id="a-HU"></a>是名菩萨纯善意乐。<a id="a-HV"></a>如是菩萨修此六种意乐所摄爱重作意。<a id="a-HW"></a>又诸菩萨于余菩萨六种意乐修习相应无量善根。<a id="a-HX"></a>深心随喜。<a id="a-HY"></a>如是菩萨修此六种意乐所摄随喜意乐。<a id="a-HZ"></a>又诸菩萨深心欣乐一切有情六种意乐所摄六种到彼岸修。<a id="a-Ha"></a>亦愿自身与此六种到彼岸修恒不相离。<a id="a-Hb"></a>乃至安坐妙菩提座。<a id="a-Hc"></a>如是菩萨修此六种意乐所摄欣乐作意。<a id="a-Hd"></a>若有闻此菩萨六种意乐所摄作意修已。<a id="a-He"></a>但当能起一念信心。<a id="a-Hf"></a>尚当发生无量福聚。<a id="a-Hg"></a>诸恶业障亦当消灭。<a id="a-Hh"></a>何况菩萨。<a id="a-Hi"></a>此诸波罗蜜多差别云何可见。<a id="a-Hj"></a>应知一一各有三品。<a id="a-Hk"></a>施三品者。<a id="a-Hl"></a>一法施。<a id="a-Hm"></a>二财施。<a id="a-Hn"></a>三无畏施。<a id="a-Ho"></a>戒三品者。<a id="a-Hp"></a>一律仪戒。<a id="a-Hq"></a>二摄善法戒。<a id="a-Hr"></a>三饶益有情戒。<a id="a-Hs"></a>忍三品者。<a id="a-Ht"></a>一耐怨害忍。<a id="a-Hu"></a>二安受苦忍。<a id="a-Hv"></a>三谛察法忍。<a id="a-Hw"></a>精进三品者。<a id="a-Hx"></a>一被甲精进。<a id="a-Hy"></a>二加行精进。<a id="a-Hz"></a>三无怯弱无退转无喜足精进。<a id="a-I0"></a>静虑三品者。<a id="a-I1"></a>一安住静虑。<a id="a-I2"></a>二引发静虑。<a id="a-I3"></a>三成所作事静虑。<a id="a-I4"></a>慧三品者。<a id="a-I5"></a>一无分别加行慧。<a id="a-I6"></a>二无分别慧。<a id="a-I7"></a>三无分别后得慧。</p>
  <p id="aI8">如是相摄云何可见。<a id="a-I9"></a>由此能摄一切善法。<a id="a-IA"></a>是其相故。<a id="a-IB"></a>是随顺故。<a id="a-IC"></a>是等流故。<a id="a-ID"></a>如是所治摄诸杂染云何可见。<a id="a-IE"></a>是此相故。<a id="a-IF"></a>是此因故。<a id="a-IG"></a>是此果故。</p>
  <p id="aIH">如是六种波罗蜜多所得胜利云何可见。<a id="a-II"></a>谓诸菩萨流转生死富贵摄故。<a id="a-IJ"></a>大生摄故。<a id="a-IK"></a>大朋大属之所摄故。<a id="a-IL"></a>广大事业加行成就之所摄故。<a id="a-IM"></a>无诸恼害性薄尘垢之所摄故。<a id="a-IN"></a>善知一切工论明处之所摄故。<a id="a-IO"></a>胜生无罪。<a id="a-IP"></a>乃至安坐妙菩提座。<a id="a-IQ"></a>常能现作一切有情一切义利。<a id="a-IR"></a>是名胜利。</p>
  <p id="aIS">如是六种波罗蜜多互相决择。<a id="a-IT"></a>云何可见。<a id="a-IU"></a>世尊于此一切六种波罗蜜多。<a id="a-IV"></a>或有处所以施声说。<a id="a-IW"></a>或有处所以戒声说。<a id="a-IX"></a>或有处所以忍声说。<a id="a-IY"></a>或有处所以勤声说。<a id="a-IZ"></a>或有处所以定声说。<a id="a-Ia"></a>或有处所以慧声说。<a id="a-Ib"></a>如是所说有何意趣。<a id="a-Ic"></a>谓于一切波罗蜜多修加行中。<a id="a-Id"></a>皆有一切波罗蜜多。<a id="a-Ie"></a>互相助成如是意趣。<a id="a-If"></a>此中有一嗢拖南颂。</p>
  <p id="aIg">数相及次第　　训词修差别</p>
  <p id="aIh">摄所治功德　　互决择应知</p>
 </body>
</html>