<!doctype html>
<html id="z3IBVXE10I" data-ver="330">
 <head>
  <meta charset="utf-8">
  <meta author="商羯罗主">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">因明入正理论</h1>
  <p id="a2">能立与能破　　及似唯悟他</p>
  <p id="a3">现量与比量　　及似唯自悟</p>
  <p id="a4">如是总摄诸论要义。<a id="a-5"></a>此中宗等多言名为能立。<a id="a-6"></a>由宗因喻多言。<a id="a-7"></a>开示诸有问者未了义故。<a id="a-8"></a>此中宗者。<a id="a-9"></a>谓极成有法极成能别差别为性。<a id="a-A"></a>随自乐为所成立性。<a id="a-B"></a>是名为宗。<a id="a-C"></a>如有成立声是无常。</p>
  <p id="aD">因有三相。<a id="a-E"></a>何等为三。<a id="a-F"></a>谓遍是宗法性。<a id="a-G"></a>同品定有性。<a id="a-H"></a>异品遍无性。<a id="a-I"></a>云何名为同品异品。<a id="a-J"></a>谓所立法均等义品。<a id="a-K"></a>说名同品。<a id="a-L"></a>如立无常瓶等无常。<a id="a-M"></a>是名同品。<a id="a-N"></a>异品者。<a id="a-O"></a>谓于是处无其所立。<a id="a-P"></a>若有是常见非所作。<a id="a-Q"></a>如虚空等。<a id="a-R"></a>此中所作性或勤勇无间所发性遍是宗法性。<a id="a-S"></a>同品定有性。<a id="a-T"></a>异品遍无性。<a id="a-U"></a>是无常等因。</p>
  <p id="aV">喻有二种。<a id="a-W"></a>一者同法。<a id="a-X"></a>二者异法。<a id="a-Y"></a>同法者若于是处显因同品决定有性。<a id="a-Z"></a>谓若所作见彼无常。<a id="a-a"></a>譬如瓶等。<a id="a-b"></a>异法者若于是处说所立无。<a id="a-c"></a>因遍非有。<a id="a-d"></a>谓若是常见。<a id="a-e"></a>非所作如虚空等。<a id="a-f"></a>此中常言表非无常。<a id="a-g"></a>非所作言表无所作。<a id="a-h"></a>如有非有说名非有。</p>
  <p id="ai">已说宗等如是多言。<a id="a-j"></a>开悟他时。<a id="a-k"></a>说名能立。<a id="a-l"></a>如说声无常者是立宗言。<a id="a-m"></a>所作性故者是宗法言。<a id="a-n"></a>若是所作见彼无常。<a id="a-o"></a>如瓶等者是随同品言。<a id="a-p"></a>若是其常见非所作。<a id="a-q"></a>如虚空者是远离言。<a id="a-r"></a>唯此三分说名能立。</p>
  <p id="as">虽乐成立由与现量等相违故。<a id="a-t"></a>名似立宗。<a id="a-u"></a>谓现量相违。<a id="a-v"></a>比量相违。<a id="a-w"></a>自教相违。<a id="a-x"></a>世间相违。<a id="a-y"></a>自语相违。<a id="a-z"></a>能别不极成。<a id="a-10"></a>所别不极成。<a id="a-11"></a>俱不极成。<a id="a-12"></a>相符极成。<a id="a-13"></a>此中现量相违者。<a id="a-14"></a>如说声非所闻。<a id="a-15"></a>比量相违者。<a id="a-16"></a>如说瓶等是常。<a id="a-17"></a>自教相违者。<a id="a-18"></a>如胜论师立声为常。<a id="a-19"></a>世间相违者。<a id="a-1A"></a>如说怀兔非月有故。<a id="a-1B"></a>又如说言人顶骨净。<a id="a-1C"></a>众生分故。<a id="a-1D"></a>犹如螺贝。<a id="a-1E"></a>自语相违者。<a id="a-1F"></a>如言我母是其石女。<a id="a-1G"></a>能别不极成者。<a id="a-1H"></a>如佛弟子对数论师立声灭坏。<a id="a-1I"></a>所别不极成者。<a id="a-1J"></a>如数论师对佛弟子说我是思。<a id="a-1K"></a>俱不极成者。<a id="a-1L"></a>如胜论师对佛弟子立我以为和合因缘。<a id="a-1M"></a>相符极成者。<a id="a-1N"></a>如说声是所闻。<a id="a-1O"></a>如是多言。<a id="a-1P"></a>是遣诸法自相门故。<a id="a-1Q"></a>不容成故。<a id="a-1R"></a>立无果故。<a id="a-1S"></a>名似立宗过已说似宗。<a id="a-1T"></a>当说似因。<a id="a-1U"></a>不成不定及与相违。<a id="a-1V"></a>是名似因。</p>
  <p id="a1W">不成有四。<a id="a-1X"></a>一两俱不成。<a id="a-1Y"></a>二随一不成。<a id="a-1Z"></a>三犹豫不成。<a id="a-1a"></a>四所依不成。<a id="a-1b"></a>如成立声为无常等若言是眼所见性故。<a id="a-1c"></a>两俱不成。<a id="a-1d"></a>所作性故对声显论。<a id="a-1e"></a>随一不成。<a id="a-1f"></a>于雾等性起疑惑时。<a id="a-1g"></a>为成大种和合火有而有所说。<a id="a-1h"></a>犹豫不成。<a id="a-1i"></a>虚空实有。<a id="a-1j"></a>德所依故。<a id="a-1k"></a>对无空论所依不成。</p>
  <p id="a1l">不定有六。<a id="a-1m"></a>一共。<a id="a-1n"></a>二不共。<a id="a-1o"></a>三同品一分转异品遍转。<a id="a-1p"></a>四异品一分转同品遍转。<a id="a-1q"></a>五俱品一分转。<a id="a-1r"></a>六相违决定。<a id="a-1s"></a>此中共者。<a id="a-1t"></a>如言声常所量性故。<a id="a-1u"></a>常无常品皆共此因。<a id="a-1v"></a>是故不定。<a id="a-1w"></a>为如瓶等所量性故声是无常。<a id="a-1x"></a>为如空等所量性故声是其常。<a id="a-1y"></a>言不共者。<a id="a-1z"></a>如说声常。<a id="a-20"></a>所闻性故。<a id="a-21"></a>常无常品皆离此因。<a id="a-22"></a>常无常外余非有故。<a id="a-23"></a>是犹豫因。<a id="a-24"></a>此所闻性其犹何等。<a id="a-25"></a>同品一分转异品遍转者。<a id="a-26"></a>如说声非勤勇无间所发无常性故。<a id="a-27"></a>此中非勤勇无间所发宗。<a id="a-28"></a>以电空等为其同品。<a id="a-29"></a>此无常性于电等有。<a id="a-2A"></a>于空等无。<a id="a-2B"></a>非勤勇无间所发宗。<a id="a-2C"></a>以瓶等为异品。<a id="a-2D"></a>于彼遍有。<a id="a-2E"></a>此因以电瓶等为同法故。<a id="a-2F"></a>亦是不定。<a id="a-2G"></a>为如瓶等无常性故。<a id="a-2H"></a>彼是勤勇无间所发。<a id="a-2I"></a>为如电等无常性故。<a id="a-2J"></a>彼非勤勇无间所发。<a id="a-2K"></a>异品一分转同品遍转者。<a id="a-2L"></a>如立宗言声是勤勇无间所发。<a id="a-2M"></a>无常性故。<a id="a-2N"></a>勤勇无间所发宗。<a id="a-2O"></a>以瓶等为同品。<a id="a-2P"></a>其无常性于此遍有。<a id="a-2Q"></a>以电空等为异品。<a id="a-2R"></a>于彼一分电等是有。<a id="a-2S"></a>空等是无。<a id="a-2T"></a>是故如前亦为不定。<a id="a-2U"></a>俱品一分转者。<a id="a-2V"></a>如说声常。<a id="a-2W"></a>无质碍故。<a id="a-2X"></a>此中常宗。<a id="a-2Y"></a>以虚空极微等为同品。<a id="a-2Z"></a>无质碍性于虚空等有。<a id="a-2a"></a>于极微等无。<a id="a-2b"></a>以瓶乐等为异品。<a id="a-2c"></a>于乐等有。<a id="a-2d"></a>于瓶等无。<a id="a-2e"></a>是故此因以乐以空为同法故。<a id="a-2f"></a>亦名不定。<a id="a-2g"></a>相违决定者。<a id="a-2h"></a>如立宗言声是无常。<a id="a-2i"></a>所作性故。<a id="a-2j"></a>譬如瓶等。<a id="a-2k"></a>有立声常。<a id="a-2l"></a>所闻性故。<a id="a-2m"></a>譬如声性。<a id="a-2n"></a>此二皆是犹豫因。<a id="a-2o"></a>故俱名不定。</p>
  <p id="a2p">相违有四。<a id="a-2q"></a>谓法自性相违因。<a id="a-2r"></a>法差别相违因。<a id="a-2s"></a>有法自相相违因。<a id="a-2t"></a>有法差别相违因等。<a id="a-2u"></a>此中。<a id="a-2v"></a>法自相相违因者。<a id="a-2w"></a>如说声常。<a id="a-2x"></a>所作性故。<a id="a-2y"></a>或勤勇无间所发性故。<a id="a-2z"></a>此因唯于异品中有。<a id="a-30"></a>是故相违。<a id="a-31"></a>法差别相违因者。<a id="a-32"></a>如说眼等必为他用。<a id="a-33"></a>积聚性故。<a id="a-34"></a>如卧具等。<a id="a-35"></a>此因如能成立眼等必为他用。<a id="a-36"></a>如是亦能成立所立法差别相违积聚他用。<a id="a-37"></a>诸卧具等为积聚他所受用故。<a id="a-38"></a>有法自相相违因者。<a id="a-39"></a>如说有性非实非德非业。<a id="a-3A"></a>有一实故。<a id="a-3B"></a>有德业故。<a id="a-3C"></a>如同异性。<a id="a-3D"></a>此因如能成遮实等。<a id="a-3E"></a>如是亦能成遮有性。<a id="a-3F"></a>俱决定故。<a id="a-3G"></a>有法差别相违因者。<a id="a-3H"></a>如即此因即于前宗有法差别作有缘性。<a id="a-3I"></a>亦能成立与此相违作非有缘性。<a id="a-3J"></a>如遮实等。<a id="a-3K"></a>俱决定故。<a id="a-3L"></a>已说似因。<a id="a-3M"></a>当说似喻。</p>
  <p id="a3N">似同法喻有其五种。<a id="a-3O"></a>一能立法不成。<a id="a-3P"></a>二所立法不成。<a id="a-3Q"></a>三俱不成。<a id="a-3R"></a>四无合。<a id="a-3S"></a>五倒合。<a id="a-3T"></a>似异法喻亦有五种。<a id="a-3U"></a>一所立不遣。<a id="a-3V"></a>二能立不遣。<a id="a-3W"></a>三俱不遣。<a id="a-3X"></a>四不离。<a id="a-3Y"></a>五倒离。<a id="a-3Z"></a>能立法不成者。<a id="a-3a"></a>如说声常。<a id="a-3b"></a>无质碍故。<a id="a-3c"></a>诸无质碍见。<a id="a-3d"></a>彼是常犹如极微。<a id="a-3e"></a>然彼极微所成立法常性是有。<a id="a-3f"></a>能成立法无质碍无。<a id="a-3g"></a>以诸极微质碍性故。<a id="a-3h"></a>所立法不成者。<a id="a-3i"></a>谓说如觉。<a id="a-3j"></a>然一切觉能成立法无质碍有。<a id="a-3k"></a>所成立法常住性无。<a id="a-3l"></a>以一切觉皆无常故。<a id="a-3m"></a>俱不成者。<a id="a-3n"></a>复有二种。<a id="a-3o"></a>有及非有。<a id="a-3p"></a>若言如瓶。<a id="a-3q"></a>有俱不成。<a id="a-3r"></a>若说如空。<a id="a-3s"></a>对无空论。<a id="a-3t"></a>无俱不成。<a id="a-3u"></a>无合者。<a id="a-3v"></a>谓于是处无有配合。<a id="a-3w"></a>但于瓶等。<a id="a-3x"></a>双现能立所立二法。<a id="a-3y"></a>如言于瓶见所作性及无常性。<a id="a-3z"></a>倒合者。<a id="a-40"></a>谓应说言诸所作者皆是无常。<a id="a-41"></a>而倒说言诸无常者皆是所作。<a id="a-42"></a>如是名似同法喻品。</p>
  <p id="a43">似异法中。<a id="a-44"></a>所立不遣者。<a id="a-45"></a>且如有言诸无常者见彼质碍。<a id="a-46"></a>譬如极微。<a id="a-47"></a>由于极微所成立法常性不遣。<a id="a-48"></a>彼立极微是常性故。<a id="a-49"></a>能成立法无质碍无。<a id="a-4A"></a>能立不遣者。<a id="a-4B"></a>谓说如业。<a id="a-4C"></a>但遣所立。<a id="a-4D"></a>不遣能立。<a id="a-4E"></a>彼说诸业无质碍故。<a id="a-4F"></a>俱不遣者。<a id="a-4G"></a>对彼有论。<a id="a-4H"></a>说如虚空。<a id="a-4I"></a>由彼虚空不遣常性无质碍性。<a id="a-4J"></a>以说虚空是常性故。<a id="a-4K"></a>无质碍故。<a id="a-4L"></a>不离者。<a id="a-4M"></a>谓说如瓶见无常性。<a id="a-4N"></a>有质碍性。<a id="a-4O"></a>倒离者。<a id="a-4P"></a>谓如说言诸质碍者皆是无常。<a id="a-4Q"></a>如是等似宗因喻言。<a id="a-4R"></a>非正能立。</p>
  <p id="a4S">复次为自开悟。<a id="a-4T"></a>当知唯有现比二量。<a id="a-4U"></a>此中。<a id="a-4V"></a>现量谓无分别。<a id="a-4W"></a>若有正智于色等义离名种等所有分别。<a id="a-4X"></a>现现别转。<a id="a-4Y"></a>故名现量。<a id="a-4Z"></a>言比量者。<a id="a-4a"></a>谓藉众相而观于义。<a id="a-4b"></a>相有三种。<a id="a-4c"></a>如前已说。<a id="a-4d"></a>由彼为因。<a id="a-4e"></a>于所比义有正智生。<a id="a-4f"></a>了知有火或无常等。<a id="a-4g"></a>是名比量。<a id="a-4h"></a>于二量中即智名果。<a id="a-4i"></a>是证相故。<a id="a-4j"></a>如有作用而显现故。<a id="a-4k"></a>亦名为量。</p>
  <p id="a4l">有分别智。<a id="a-4m"></a>于义异转。<a id="a-4n"></a>名似现量。<a id="a-4o"></a>谓诸有智了瓶衣等分别而生。<a id="a-4p"></a>由彼于义不以自相为境界故。<a id="a-4q"></a>名似现量。<a id="a-4r"></a>若似因智为先所起诸似义智。<a id="a-4s"></a>名似比量。<a id="a-4t"></a>似因多种。<a id="a-4u"></a>如先已说。<a id="a-4v"></a>用彼为因。<a id="a-4w"></a>于似所比诸有智生。<a id="a-4x"></a>不能正解名似比量。</p>
  <p id="a4y">复次若正显示能立过失。<a id="a-4z"></a>说名能破。<a id="a-50"></a>谓初能立缺减过性。<a id="a-51"></a>立宗过性。<a id="a-52"></a>不成立性。<a id="a-53"></a>不定因性。<a id="a-54"></a>相违因性及喻过性。<a id="a-55"></a>显示此言开晓问者。<a id="a-56"></a>故名能破。<a id="a-57"></a>若不实显能立过言名似能破。<a id="a-58"></a>谓于圆满能立显示缺减性言。<a id="a-59"></a>于无过宗有过宗言。<a id="a-5A"></a>于成就因不成因言。<a id="a-5B"></a>于决定因不定因言。<a id="a-5C"></a>于不相违因相违因言。<a id="a-5D"></a>于无过喻有过喻言。<a id="a-5E"></a>如是言说名似能破。<a id="a-5F"></a>以不能显他宗过失。<a id="a-5G"></a>彼无过故。<a id="a-5H"></a>且止斯事。</p>
  <p id="a5I">已宣少句义　　为始立方隅</p>
  <p id="a5J">其间理非理　　妙辩于余处</p>
 </body>
</html>