<!doctype html>
<html id="z3IBVXH10J" data-ver="93">
 <head>
  <meta charset="utf-8">
  <meta author="商羯罗主">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">因明入正理论后序</h1>
  <p id="a2">因明入正理论者盖乃抗辩标宗摧邪显正之闷阈也因谈照实。<a id="a-3"></a>明彰显理入言趣本。<a id="a-4"></a>正以离邪。<a id="a-5"></a>论之者。<a id="a-6"></a>较言旨归。<a id="a-7"></a>审明要会也。<a id="a-8"></a>昔应符道树兹义备焉。<a id="a-9"></a>登庸鹿林斯风扇矣。<a id="a-A"></a>六师稽颡而卷舌。<a id="a-B"></a>十仙请命以知归。<a id="a-C"></a>非天灵曜寝光邪津鼓浪。<a id="a-D"></a>同恶孔炽。<a id="a-E"></a>寔繁有徒。<a id="a-F"></a>所以世亲弘盛烈于前。<a id="a-G"></a>陈那纂遗芳于后。<a id="a-H"></a>扬真殄谬夷难解纷。<a id="a-I"></a>至矣。<a id="a-J"></a>神功备详余论。<a id="a-K"></a>粤有天主菩萨亚圣挺生。<a id="a-L"></a>博综研详。<a id="a-M"></a>聿修前绪。<a id="a-N"></a>撰略精秘。<a id="a-O"></a>逗适时机。<a id="a-P"></a>启以八门通其二益。<a id="a-Q"></a>芟夷五分取定三支。<a id="a-R"></a>其义简而彰。<a id="a-S"></a>其文约而显。<a id="a-T"></a>西方时彦钻仰弥深。<a id="a-U"></a>自非履此通规。<a id="a-V"></a>未足预其高论。<a id="a-W"></a>大唐皇帝乘时启圣。<a id="a-X"></a>阐金镜而运金轮。<a id="a-Y"></a>纳录嗣明。<a id="a-Z"></a>振玉鼓而调玉烛。<a id="a-a"></a>洞敷玄化。<a id="a-b"></a>载缉彝章。<a id="a-c"></a>爇慧炬而鉴昏城。<a id="a-d"></a>舣智舟而济苦海。<a id="a-e"></a>我三藏法师玄奘。<a id="a-f"></a>神悟爽[打-丁+(改-己)]峻节冠群。<a id="a-g"></a>行四勤如不及。<a id="a-h"></a>瞻三宗而好问。<a id="a-i"></a>汉地先达各擅专门。<a id="a-j"></a>寓目必察其微。<a id="a-k"></a>纳心并殚其妙。<a id="a-l"></a>嗟乎圣迹緜远。<a id="a-m"></a>像教陵夷。<a id="a-n"></a>未尝不临讹文以喟然。<a id="a-o"></a>抚疑义而太息。<a id="a-p"></a>望葱山而高视。<a id="a-q"></a>期鹫峰而远游。<a id="a-r"></a>既而冒险乘危。<a id="a-s"></a>询师访道。<a id="a-t"></a>行达北印度迦湿弥罗国。<a id="a-u"></a>属大论师僧伽耶舍。<a id="a-v"></a>稽疑八藏考决五乘。<a id="a-w"></a>论师以大义磐根嘉其素蓄。<a id="a-x"></a>唯因明妙术诲其未喻。<a id="a-y"></a>梵音觏止冰释于怀。<a id="a-z"></a>后于中印度摩竭陀国。<a id="a-10"></a>遇尸罗跋陀罗菩萨。<a id="a-11"></a>更广其例。<a id="a-12"></a>触类而长。<a id="a-13"></a>优而柔之。<a id="a-14"></a>于是遍谒遗灵备讯余烈。<a id="a-15"></a>虽遇鍱腹纵辩无前。<a id="a-16"></a>风偃邪徒抑兼兹论。<a id="a-17"></a>旋弘周化景福会昌。<a id="a-18"></a>粤以贞观二十一年秋八月六日。<a id="a-19"></a>于弘福寺。<a id="a-1A"></a>承诏译讫。<a id="a-1B"></a>弘福寺沙门明浚笔受证文。<a id="a-1C"></a>弘福寺沙门玄谟证梵语。<a id="a-1D"></a>大总持寺沙门玄应正字。<a id="a-1E"></a>大总持寺沙门道洪。<a id="a-1F"></a>实际寺沙门明琰。<a id="a-1G"></a>罗汉寺沙门慧贵。<a id="a-1H"></a>宝昌寺沙门法祥。<a id="a-1I"></a>弘福寺沙门文备。<a id="a-1J"></a>廓州法讲寺沙门道深。<a id="a-1K"></a>蒲州栖岩寺沙门神泰。<a id="a-1L"></a>详证大义。<a id="a-1M"></a>银青光禄大夫行左庶子高阳县开国男臣许敬宗奉诏监译。<a id="a-1N"></a>三藏法师以虚已应物辟此幽关。<a id="a-1O"></a>义海淼其无源。<a id="a-1P"></a>词峰峻而难仰。<a id="a-1Q"></a>异方秀杰同禀亲承笔记玄章并行于世。<a id="a-1R"></a>余以不敏妄忝吹嘘。<a id="a-1S"></a>受旨证文偶兹嘉会。<a id="a-1T"></a>敢录时事贻诸后毗。<a id="a-1U"></a>胜范鸿因无泯来际。</p>
 </body>
</html>