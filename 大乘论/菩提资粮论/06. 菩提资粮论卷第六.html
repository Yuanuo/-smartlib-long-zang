<!doctype html>
<html id="z3IBVRiyF" data-ver="556">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">菩提资粮论卷第六</h1>
  <p id="a2"></p>
  <p id="a3">问云何修习答。</p>
  <p id="a4">四神足为根　　欲进心思惟</p>
  <p id="a5">四无量住持　　谓慈悲喜舍</p>
  <p id="a6">于此四无量中。<a id="a-7"></a>习近多作已。<a id="a-8"></a>得心堪能。<a id="a-9"></a>得心堪能已。<a id="a-A"></a>便入初禅那。<a id="a-B"></a>如是第二。<a id="a-C"></a>如是第三。<a id="a-D"></a>如是第四。<a id="a-E"></a>彼得禅那已得身心轻。<a id="a-F"></a>彼以身心轻具足故。<a id="a-G"></a>出生入神通道。<a id="a-H"></a>出生入神通道具足故。<a id="a-I"></a>便生神足。<a id="a-J"></a>谓若欲若精进若心若思惟。<a id="a-K"></a>于中欲者向法。<a id="a-L"></a>精进者成就法。<a id="a-M"></a>心者于法观察。<a id="a-N"></a>思惟者于法善巧。<a id="a-O"></a>彼菩萨于神通若信解若作用。<a id="a-P"></a>其心自在。<a id="a-Q"></a>随欲所行。<a id="a-R"></a>以善成熟故。<a id="a-S"></a>自根本住持故。<a id="a-T"></a>诸处顺行如风遍空。<a id="a-U"></a>于中菩萨得四无量及四禅那已。<a id="a-V"></a>若信解若作用。<a id="a-W"></a>出生天眼。<a id="a-X"></a>若诸天龙夜叉乾闼婆等。<a id="a-Y"></a>若学人及声闻独觉天眼于中独有增上之力。<a id="a-Z"></a>清净胜过光明胜过。<a id="a-a"></a>上首胜过殊异胜过。<a id="a-b"></a>其眼无碍世间色相粗细远近。<a id="a-c"></a>随其所欲彼皆能见。<a id="a-d"></a>如是闻天人畜生等声。<a id="a-e"></a>如是念知前世无边无际。<a id="a-f"></a>如是知他心与贪欲等俱乃至八万四千差别。<a id="a-g"></a>如是得无量神足。<a id="a-h"></a>以得神足故。<a id="a-i"></a>诸所应调伏众生。<a id="a-j"></a>悉令调伏。</p>
  <p id="ak">四界如毒蛇　　六入如空村</p>
  <p id="al">五众如杀者　　应作如是观</p>
  <p id="am">长夜以诸乐具受用因缘。<a id="a-n"></a>虽守护将息长养。<a id="a-o"></a>此地等四界。<a id="a-p"></a>而速疾发动。<a id="a-q"></a>不知恩养。<a id="a-r"></a>不可依怙。<a id="a-s"></a>不可委信故。<a id="a-t"></a>应当观察犹如毒蛇。<a id="a-u"></a>以无主故。<a id="a-v"></a>离我我所故。<a id="a-w"></a>眼等诸入有六贼众。<a id="a-x"></a>逼恼可畏故。<a id="a-y"></a>应当观察犹如空村。<a id="a-z"></a>共和与物破坏打罚不能遮障故。<a id="a-10"></a>犹如杀者。<a id="a-11"></a>于五受众。<a id="a-12"></a>应当日日如是观察。</p>
  <p id="a13">重法及法师　　亦舍于法悭</p>
  <p id="a14">教师勿卷秘　　听者勿散乱</p>
  <p id="a15">于此有四种法。<a id="a-16"></a>能生大智。<a id="a-17"></a>应当受取。<a id="a-18"></a>于法及法师中应当尊重。<a id="a-19"></a>亦舍法悭。<a id="a-1A"></a>随所闻法随所习诵。<a id="a-1B"></a>为他演说。<a id="a-1C"></a>若有乐欲法者。<a id="a-1D"></a>教师勿为卷手秘惜。<a id="a-1E"></a>听者勿散乱。<a id="a-1F"></a>谓莫有异欲。</p>
  <p id="a1G">无慢无希望　　唯以悲愍心</p>
  <p id="a1H">尊重恭敬意　　为众而说法</p>
  <p id="a1I">复有四种法。<a id="a-1J"></a>是大智相。<a id="a-1K"></a>应当受取。<a id="a-1L"></a>所谓远离自高轻他。<a id="a-1M"></a>无憍慢故。<a id="a-1N"></a>弃舍利养恭敬名闻。<a id="a-1O"></a>无希望心故。<a id="a-1P"></a>于无明闇障众生中唯悲愍故。<a id="a-1Q"></a>尊重恭敬为其说法。<a id="a-1R"></a>以此四种法故。<a id="a-1S"></a>菩萨大智具足。<a id="a-1T"></a>应当受取。</p>
  <p id="a1U">于闻无厌足　　闻已皆诵持</p>
  <p id="a1V">不诳尊福田　　亦令师欢喜</p>
  <p id="a1W">多闻无厌。<a id="a-1X"></a>闻已持法。<a id="a-1Y"></a>持法已顺法行法。<a id="a-1Z"></a>不诳所尊福田。<a id="a-1a"></a>亦令教师欢喜此法。<a id="a-1b"></a>是菩提心不忘失因。</p>
  <p id="a1c">不应观他家　　心怀于敬养</p>
  <p id="a1d">勿以论难故　　习诵于世典</p>
  <p id="a1e">不应为供养恭敬因缘往观他家。<a id="a-1f"></a>除为安立菩提心因缘。<a id="a-1g"></a>亦不应欲为论难故习诵诸世论等。<a id="a-1h"></a>除为多闻因缘。</p>
  <p id="a1i">勿以嗔恚故　　毁呰诸菩萨</p>
  <p id="a1j">未受未闻法　　亦勿生诽谤</p>
  <p id="a1k">何以故。<a id="a-1l"></a>为护续生善法因缘。</p>
  <p id="a1m">断除于憍慢　　当住四圣种</p>
  <p id="a1n">勿嫌于他人　　亦勿自高举</p>
  <p id="a1o">断除憍慢者。<a id="a-1p"></a>于诸众生中。<a id="a-1q"></a>当下心如狗断除我慢。<a id="a-1r"></a>于轻俭衣食卧床药具四圣种中亦应当住。<a id="a-1s"></a>于彼圣种知足故。<a id="a-1t"></a>不应嫌他。<a id="a-1u"></a>亦不应自高举。</p>
  <p id="a1v">若实不实犯　　不得发觉他</p>
  <p id="a1w">勿求他错失　　自错当觉知</p>
  <p id="a1x">他同梵行者犯罪。<a id="a-1y"></a>若实若不实。<a id="a-1z"></a>皆不应发觉。<a id="a-20"></a>他有错失不应求觅。<a id="a-21"></a>唯于自错。<a id="a-22"></a>即应觉知。</p>
  <p id="a23">佛及诸佛法　　不应分别疑</p>
  <p id="a24">法虽最难信　　于中应信之</p>
  <p id="a25">于佛不应分别。<a id="a-26"></a>以世尊具足未曾有法故。<a id="a-27"></a>亦于佛法不应疑惑。<a id="a-28"></a>以于诸众生是不共法故。<a id="a-29"></a>及于最难信佛法中。<a id="a-2A"></a>以深心清净故。<a id="a-2B"></a>应当信之。</p>
  <p id="a2C">虽由实语死　　退失转轮王</p>
  <p id="a2D">及以诸天王　　唯应作实语</p>
  <p id="a2E">若菩萨由实语故。<a id="a-2F"></a>若夺物若死。<a id="a-2G"></a>虽退失转轮王及诸天王。<a id="a-2H"></a>唯应实语。<a id="a-2I"></a>何况其余而不实语。</p>
  <p id="a2J">打骂恐杀缚　　终不怨责他</p>
  <p id="a2K">皆是我自罪　　业报故来现</p>
  <p id="a2L">诸有他来打骂恐怖杀缚幽闭。<a id="a-2M"></a>皆是自罪应当有此。<a id="a-2N"></a>终不嗔他。<a id="a-2O"></a>此是我业前世已作。<a id="a-2P"></a>今时还受相似不爱之果。<a id="a-2Q"></a>彼诸众生都无有罪。<a id="a-2R"></a>唯是我罪业报来现。<a id="a-2S"></a>应当有此。</p>
  <p id="a2T">应极尊重爱　　供养于父母</p>
  <p id="a2U">亦给侍和上　　恭敬阿阇梨</p>
  <p id="a2V">于父母所。<a id="a-2W"></a>应当极爱尊重供养。<a id="a-2X"></a>应作天想。<a id="a-2Y"></a>随父母意令得悦乐。<a id="a-2Z"></a>离谄幻心。<a id="a-2a"></a>又应恭敬给侍和上阿阇梨。<a id="a-2b"></a>随和上阿阇梨所说法中。<a id="a-2c"></a>无有内秘。<a id="a-2d"></a>皆为外化。</p>
  <p id="a2e">为信声闻乘　　及以独觉乘</p>
  <p id="a2f">说于最深法　　此是菩萨错</p>
  <p id="a2g">此中菩萨。<a id="a-2h"></a>有四种菩萨错失。<a id="a-2i"></a>应当舍离。<a id="a-2j"></a>所谓于声闻独觉乘诸众生中。<a id="a-2k"></a>为说最深之法。<a id="a-2l"></a>是菩萨错。</p>
  <p id="a2m">为信深大乘　　众生而演说</p>
  <p id="a2n">声闻独觉乘　　此亦是其错</p>
  <p id="a2o">于信深大乘诸众生中。<a id="a-2p"></a>为说声闻独觉乘。<a id="a-2q"></a>是菩萨错。</p>
  <p id="a2r">大人来求法　　慢缓不为说</p>
  <p id="a2s">而反摄受恶　　委任无信者</p>
  <p id="a2t">若有正住大众生。<a id="a-2u"></a>来有所求时。<a id="a-2v"></a>应即为说善法。<a id="a-2w"></a>而更慢缓破戒恶法。<a id="a-2x"></a>反摄受之。<a id="a-2y"></a>是菩萨错。<a id="a-2z"></a>于大乘中未有信解。<a id="a-30"></a>未以四摄事成熟者。<a id="a-31"></a>而信任之。<a id="a-32"></a>是菩萨错。<a id="a-33"></a>是为四种。</p>
  <p id="a34">远舍所说错　　所说头多德</p>
  <p id="a35">于彼当念知　　亦皆应习近</p>
  <p id="a36">此中所说四种错失。<a id="a-37"></a>应远舍离。<a id="a-38"></a>以此去菩提远故。<a id="a-39"></a>若声闻独觉乘中所说。<a id="a-3A"></a>头多等及余功德。<a id="a-3B"></a>但知彼等不与菩提作障碍者。<a id="a-3C"></a>于彼彼中。<a id="a-3D"></a>亦应习近。</p>
  <p id="a3E">等心平等说　　平等善安立</p>
  <p id="a3F">亦令正相应　　诸众生无别</p>
  <p id="a3G">此四种菩萨道。<a id="a-3H"></a>应当习近。<a id="a-3I"></a>何等为四。<a id="a-3J"></a>所谓诸众生中起平等心。<a id="a-3K"></a>诸众生中平等说法。<a id="a-3L"></a>诸众生中平等善安立。<a id="a-3M"></a>诸众生中令正相应。<a id="a-3N"></a>此等皆无差别。<a id="a-3O"></a>是为四种。</p>
  <p id="a3P">为法不为利　　为德不为名</p>
  <p id="a3Q">欲脱众生苦　　不欲自身乐</p>
  <p id="a3R">此四种真实菩萨。<a id="a-3S"></a>应当觉知。<a id="a-3T"></a>何等为四。<a id="a-3U"></a>所谓但为于法不为财利。<a id="a-3V"></a>但为功德不为名称。<a id="a-3W"></a>但欲脱众生苦。<a id="a-3X"></a>不欲自身安乐。</p>
  <p id="a3Y">密意求业果　　所作福事生</p>
  <p id="a3Z">亦为成熟众　　舍离于自事</p>
  <p id="a3a">若于业果密意欲求。<a id="a-3b"></a>作三福事。<a id="a-3c"></a>生此福时。<a id="a-3d"></a>唯为菩提利乐众生。<a id="a-3e"></a>亦唯为菩提成熟于众。<a id="a-3f"></a>为利众故舍离自事。<a id="a-3g"></a>此是四种真实菩萨。</p>
  <p id="a3h">亲近善知识　　所谓法师佛</p>
  <p id="a3i">劝励出家者　　及以乞求辈</p>
  <p id="a3j">此四种菩萨善知识。<a id="a-3k"></a>应当亲近。<a id="a-3l"></a>何等为四。<a id="a-3m"></a>所谓法师是菩萨善知识。<a id="a-3n"></a>为助持闻慧故。<a id="a-3o"></a>佛世尊是菩萨善知识。<a id="a-3p"></a>为助持诸佛法故。<a id="a-3q"></a>劝出家者是菩萨善知识。<a id="a-3r"></a>为助持诸善根故。<a id="a-3s"></a>乞求者是菩萨善知识。<a id="a-3t"></a>为助持菩提心故。<a id="a-3u"></a>此四种菩萨善知识。<a id="a-3v"></a>应当亲近。</p>
  <p id="a3w">依止世论者　　专求世财者</p>
  <p id="a3x">信解独觉乘　　及以声闻乘</p>
  <p id="a3y">此四种菩萨恶知识。<a id="a-3z"></a>应当知之。<a id="a-40"></a>何等为四。<a id="a-41"></a>所谓世论者。<a id="a-42"></a>习近种种杂辩才故。<a id="a-43"></a>摄世财物者。<a id="a-44"></a>不摄法故。<a id="a-45"></a>独觉乘者。<a id="a-46"></a>少义利少作事故。<a id="a-47"></a>声闻乘者。<a id="a-48"></a>自利行故。</p>
  <p id="a49">此四恶知识　　菩萨应当知</p>
  <p id="a4A">复有应求者　　所谓四大藏</p>
  <p id="a4B">如前所说四种知识。<a id="a-4C"></a>是恶知识知已应离。<a id="a-4D"></a>复有应求得者。<a id="a-4E"></a>所谓四大藏。</p>
  <p id="a4F">佛出闻诸度　　及于法师所</p>
  <p id="a4G">见之心无碍　　乐住空闲处</p>
  <p id="a4H">此四种菩萨大藏。<a id="a-4I"></a>应当得之。<a id="a-4J"></a>何等为四。<a id="a-4K"></a>所谓奉事出世诸佛听闻六波罗蜜。<a id="a-4L"></a>以无碍心见于法师。<a id="a-4M"></a>以不放逸乐住空闲之处。<a id="a-4N"></a>此是四种菩萨大藏。<a id="a-4O"></a>应当得之。</p>
  <p id="a4P">地水火风空　　悉与其相似</p>
  <p id="a4Q">一切处平等　　利益诸众生</p>
  <p id="a4R">与地水火风虚空等。<a id="a-4S"></a>有二因缘相似菩萨。<a id="a-4T"></a>应当摄受。<a id="a-4U"></a>所谓平等故。<a id="a-4V"></a>利益故。<a id="a-4W"></a>如地等大及虚空五种。<a id="a-4X"></a>于有心无心中一切处平等。<a id="a-4Y"></a>无有异相。<a id="a-4Z"></a>诸众生等常所资用。<a id="a-4a"></a>而无变异不求报恩。<a id="a-4b"></a>我亦如是。<a id="a-4c"></a>乃至觉场究竟。<a id="a-4d"></a>为诸众生之所资用。<a id="a-4e"></a>而无变异不求报恩。</p>
  <p id="a4f">当善思惟义　　勤生陀罗尼</p>
  <p id="a4g">勿于听法者　　为作于障碍</p>
  <p id="a4h">义者。<a id="a-4i"></a>佛所说义。<a id="a-4j"></a>于彼当善思惟。<a id="a-4k"></a>若共谈若独住。<a id="a-4l"></a>应如是作。<a id="a-4m"></a>又安住禁戒清净心意。<a id="a-4n"></a>精勤鲜洁当生及闻银主海主等陀罗尼。<a id="a-4o"></a>又于听法者所。<a id="a-4p"></a>勿以微少因缘而作障碍。<a id="a-4q"></a>为离法灾生业故。</p>
  <p id="a4r">恼中能调伏　　小事舍无余</p>
  <p id="a4s">八种懈怠事　　皆亦应除断</p>
  <p id="a4t">恼中能调伏者。<a id="a-4u"></a>于中有九种恼事。<a id="a-4v"></a>所谓于我作无利益。<a id="a-4w"></a>已作今作当作。<a id="a-4x"></a>是为三种。<a id="a-4y"></a>于我亲爱作无利益。<a id="a-4z"></a>已作今作当作。<a id="a-50"></a>复为三种。<a id="a-51"></a>于我憎嫌与作利益。<a id="a-52"></a>已作今作当作。<a id="a-53"></a>复为三种。<a id="a-54"></a>此等皆作恼事。<a id="a-55"></a>于此九种恼事之中。<a id="a-56"></a>当自调伏。<a id="a-57"></a>小事舍无余者。<a id="a-58"></a>于中有二十种小事。<a id="a-59"></a>所谓不信(一)无惭(二)谄幻(三)掉(四)乱(五)放逸(六)害(七)无愧(八)懈怠(九)忧(十)昏(十一旧睡)睡(十二旧眠)恨(十三)覆(十四)嫉(十五)悭(十六)高(十七)忿(十八)悔(十九)闷(二十)</p>
  <p id="a5A">此等二十种小事。<a id="a-5B"></a>皆舍无余。<a id="a-5C"></a>八种懈怠事皆亦应除断者。<a id="a-5D"></a>于中有八种懈怠事。<a id="a-5E"></a>所谓我欲作务即便安卧。<a id="a-5F"></a>不发精进(一)。<a id="a-5G"></a>我作务已(二)。<a id="a-5H"></a>我于行路(三)。<a id="a-5I"></a>我行路已(四)。<a id="a-5J"></a>我身疲乏。<a id="a-5K"></a>不能修业(五)。<a id="a-5L"></a>我身沉重。<a id="a-5M"></a>不能修业(六)。<a id="a-5N"></a>我已生病(七)。<a id="a-5O"></a>我病得起不久即便安卧。<a id="a-5P"></a>不发精进(八)。<a id="a-5Q"></a>由此等故。<a id="a-5R"></a>应得不得应到不到应证不证。<a id="a-5S"></a>此等八种懈怠事中。<a id="a-5T"></a>为除断故。<a id="a-5U"></a>应发精进。</p>
  <p id="a5V">莫作非分贪　　横贪不称意</p>
  <p id="a5W">离者皆令合　　无问亲非亲</p>
  <p id="a5X">若见具足利养名闻安乐称誉福德众生。<a id="a-5Y"></a>于彼具足福中。<a id="a-5Z"></a>莫作非分贪心。<a id="a-5a"></a>以作非分贪心则不称意。<a id="a-5b"></a>是故所不应作。<a id="a-5c"></a>又于各各共诤离坏众生中。<a id="a-5d"></a>无问亲与非亲。<a id="a-5e"></a>皆令和合。<a id="a-5f"></a>同心相爱。</p>
  <p id="a5g">于空而得空　　智者莫依行</p>
  <p id="a5h">若当得于空　　彼恶过身见</p>
  <p id="a5i">依空拔除大无智聚故。<a id="a-5j"></a>智者莫依得空而行。<a id="a-5k"></a>若依得空而行。<a id="a-5l"></a>则于有身见人。<a id="a-5m"></a>难治过之恶亦过之。<a id="a-5n"></a>以诸见行由空出离。<a id="a-5o"></a>若着空见彼不可治。<a id="a-5p"></a>以更无令出离故。</p>
  <p id="a5q">扫涂与庄严　　及多种鼓乐</p>
  <p id="a5r">香鬘等供具　　供养于支提</p>
  <p id="a5s">于如来支提及形像所。<a id="a-5t"></a>扫地涂地香鬘烧香末香华盖幢幡等。<a id="a-5u"></a>庄严供养之具。<a id="a-5v"></a>当作供养。<a id="a-5w"></a>为得端正戒香自在故。<a id="a-5x"></a>贝笛箜篌腰鼓大鼓雷鼓拍手等。<a id="a-5y"></a>种种鼓乐供养。<a id="a-5z"></a>为得天耳故。</p>
  <p id="a60">作种种灯轮　　供养支提舍</p>
  <p id="a61">施盖及革屣　　骑乘车舆等</p>
  <p id="a62">支提舍中。<a id="a-63"></a>应以种种香油酥灯鬘等善作供养。<a id="a-64"></a>为得佛眼故。<a id="a-65"></a>布施伞盖皮鞋象马车舆乘等。<a id="a-66"></a>为得菩萨无上神通乘不难故。</p>
  <p id="a67">专应喜乐去　　乐知信佛得</p>
  <p id="a68">喜乐给侍僧　　亦乐闻正法</p>
  <p id="a69">于中菩萨。<a id="a-6A"></a>常应如是喜乐于法。<a id="a-6B"></a>莫喜五欲福乐。<a id="a-6C"></a>当知信佛所得之利。<a id="a-6D"></a>莫唯信乐见于色身。<a id="a-6E"></a>当于僧中以诸乐具常喜给侍。<a id="a-6F"></a>莫唯喜诣问讯而已。<a id="a-6G"></a>常喜闻法无有厌足。<a id="a-6H"></a>莫唯喜乐暂闻其语。</p>
  <p id="a6I">前世中不生　　现在中不住</p>
  <p id="a6J">后际中不到　　如是观诸法</p>
  <p id="a6K">因缘和合力故。<a id="a-6L"></a>及无所从来故。<a id="a-6M"></a>前世中不生念念破灭故。<a id="a-6N"></a>及不住故。<a id="a-6O"></a>现在中不住灭无余故。<a id="a-6P"></a>及无所至去故。<a id="a-6Q"></a>后际中不到。<a id="a-6R"></a>应当如是观察诸法。</p>
  <p id="a6S">好事与众生　　不求彼好报</p>
  <p id="a6T">当为独忍苦　　不自偏受乐</p>
  <p id="a6U">菩萨于诸众生。<a id="a-6V"></a>当以好事而利乐之。<a id="a-6W"></a>自不希望彼等众生利乐好事。<a id="a-6X"></a>及诸众生有无量苦相。<a id="a-6Y"></a>我独为其忍受。<a id="a-6Z"></a>我有乐具。<a id="a-6a"></a>与诸众生。<a id="a-6b"></a>受用为乐。</p>
  <p id="a6c">虽足大福报　　心不举不喜</p>
  <p id="a6d">虽贫如饿鬼　　亦不下不忧</p>
  <p id="a6e">虽住大具足福报天中。<a id="a-6f"></a>其心不作喜之与举。<a id="a-6g"></a>虽为饿鬼贫穷破散逼恼此最难活。<a id="a-6h"></a>不应生下心。<a id="a-6i"></a>亦复不应忧。<a id="a-6j"></a>何况人道贫穷破散。</p>
  <p id="a6k">若有已学者　　应极尊重之</p>
  <p id="a6l">未学令入学　　不应生轻蔑</p>
  <p id="a6m">若有已学众生。<a id="a-6n"></a>于彼应作至极尊重。<a id="a-6o"></a>若未学者应令彼等入学。<a id="a-6p"></a>亦不应轻蔑之。</p>
  <p id="a6q">戒具者恭敬　　破戒令入戒</p>
  <p id="a6r">智具者亲近　　愚者令住智</p>
  <p id="a6s">戒具足人应当问讯。<a id="a-6t"></a>合掌向礼等而恭敬之。<a id="a-6u"></a>亦应为彼说持戒福。<a id="a-6v"></a>若破戒者应令入戒。<a id="a-6w"></a>亦应为彼说破戒罪。<a id="a-6x"></a>智具足者。<a id="a-6y"></a>应当亲近。<a id="a-6z"></a>亦应为彼显智慧德。<a id="a-70"></a>愚者应令住智。<a id="a-71"></a>亦应为彼演愚痴过。</p>
  <p id="a72">流转苦多种　　生老死恶趣</p>
  <p id="a73">不怖此等畏　　当降魔恶智</p>
  <p id="a74">菩萨于流转中。<a id="a-75"></a>流转多种。<a id="a-76"></a>生老死忧悲苦恼等。<a id="a-77"></a>地狱畜生饿鬼阿修罗恶趣等。<a id="a-78"></a>不应怖畏。<a id="a-79"></a>唯当降伏恶魔恶智。</p>
  <p id="a7A">所有诸佛土　　抟聚诸功德</p>
  <p id="a7B">为皆得彼故　　发愿及精进</p>
  <p id="a7C">十方无量诸佛国土。<a id="a-7D"></a>若佛土具足。<a id="a-7E"></a>若佛土庄严。<a id="a-7F"></a>若从诸佛菩萨闻。<a id="a-7G"></a>若自见之。<a id="a-7H"></a>彼皆抟聚殊胜功德。<a id="a-7I"></a>皆令彼等入到自佛土中。<a id="a-7J"></a>应当作如是愿。<a id="a-7K"></a>随所愿即随成就。<a id="a-7L"></a>亦应如是精勤修行。</p>
  <p id="a7M">恒于诸法中　　不取而行舍</p>
  <p id="a7N">此为诸众生　　受担欲荷负</p>
  <p id="a7O">以取故苦不取故乐。<a id="a-7P"></a>作是念已。<a id="a-7Q"></a>恒于诸法不取而舍。<a id="a-7R"></a>虽不取而舍。<a id="a-7S"></a>若此先时为趣菩提故。<a id="a-7T"></a>作愿受担众生。<a id="a-7U"></a>未度者我当度。<a id="a-7V"></a>未脱者我当脱。<a id="a-7W"></a>未寂灭者我当寂灭。<a id="a-7X"></a>此应荷负为诸众生故。</p>
  <p id="a7Y">正观于诸法　　无我无我所</p>
  <p id="a7Z">亦勿舍大悲　　及以于大慈</p>
  <p id="a7a">说诸法无所有。<a id="a-7b"></a>如梦如幻故。<a id="a-7c"></a>诸法无我。<a id="a-7d"></a>其无我所者观无相故。<a id="a-7e"></a>如是以最胜义法。<a id="a-7f"></a>观此相时。<a id="a-7g"></a>然于众生亦不舍大悲及以大慈。<a id="a-7h"></a>如是应当倍复称量叹言奇哉。<a id="a-7i"></a>彼诸众生痴闇所覆。<a id="a-7j"></a>着我我所。<a id="a-7k"></a>于此最胜义道法中。<a id="a-7l"></a>而不觉知。<a id="a-7m"></a>我当何时。<a id="a-7n"></a>令彼众生于此最胜义道法中而得觉知。<a id="a-7o"></a>是为于众生中不舍大悲及以大慈。</p>
  <p id="a7p">胜过诸供养　　以供佛世尊</p>
  <p id="a7q">彼作何者是　　所谓法供养</p>
  <p id="a7r">若有以诸供具。<a id="a-7s"></a>供养诸声闻独觉菩萨及佛世尊。<a id="a-7t"></a>所谓或以诸华香鬘末香灯轮供养。<a id="a-7u"></a>或以诸盖幢幡供养。<a id="a-7v"></a>或以诸音乐等供养。<a id="a-7w"></a>或以诸药美饮食等布施供养。<a id="a-7x"></a>若欲胜过彼诸供养以供养佛。<a id="a-7y"></a>复何者是。<a id="a-7z"></a>答言所谓法供养。<a id="a-80"></a>彼法供养复有何相。</p>
  <p id="a81">若持菩萨藏　　及得陀罗尼</p>
  <p id="a82">入深法源底　　是为法供养</p>
  <p id="a83">于中若与菩萨藏相应。<a id="a-84"></a>如来所说经等甚深明相背诸世间难得其底。<a id="a-85"></a>难见微细无著了义。<a id="a-86"></a>以总持经王印印之。<a id="a-87"></a>不退转因从六度生。<a id="a-88"></a>善摄所摄顺入助菩提法合正觉性。<a id="a-89"></a>入诸大悲说于大慈。<a id="a-8A"></a>离众魔见善说缘生。<a id="a-8B"></a>入无众生无命无长养无人。<a id="a-8C"></a>与空无相无愿无作相应。<a id="a-8D"></a>坐于觉场转于法轮。<a id="a-8E"></a>为天龙夜叉乾闼婆之所赞叹。<a id="a-8F"></a>度在家泥摄诸圣人。<a id="a-8G"></a>演说诸菩萨行。<a id="a-8H"></a>入法义辞乐说之辩。<a id="a-8I"></a>震于无常苦无我等音声之雷。<a id="a-8J"></a>怖诸外论见得之执。<a id="a-8K"></a>诸佛所叹对治流转示涅槃乐。<a id="a-8L"></a>如是等经若说若持观察摄取。<a id="a-8M"></a>是名法供养。<a id="a-8N"></a>又法供养者。<a id="a-8O"></a>得不退堕顺行总持故。<a id="a-8P"></a>于空无相无愿无作相应深法中。<a id="a-8Q"></a>入至其底无动无疑。<a id="a-8R"></a>是名最胜义中法之供养。</p>
  <p id="a8S">应当依于义　　莫唯爱杂味</p>
  <p id="a8T">于深法道中　　善入莫放逸</p>
  <p id="a8U">又法供养者。<a id="a-8V"></a>若于法中思法行法。<a id="a-8W"></a>随顺缘生离诸边取之见。<a id="a-8X"></a>得无出无生忍入于无我。<a id="a-8Y"></a>于因缘中无违无斗无诤离我我所。<a id="a-8Z"></a>应当依义。<a id="a-8a"></a>莫爱驰逐杂饰句味。<a id="a-8b"></a>应当依智莫依于识。<a id="a-8c"></a>依了义经莫着不了义世俗言说。<a id="a-8d"></a>应当依法莫取人见。<a id="a-8e"></a>应当随顺如实法行入无住处。<a id="a-8f"></a>善观无名行识明色六入触受爱取有生老死忧悲苦恼困极。<a id="a-8g"></a>皆悉寂灭。<a id="a-8h"></a>如是观缘生已引出无尽。<a id="a-8i"></a>以愍念众生故。<a id="a-8j"></a>不着诸见不作放逸。<a id="a-8k"></a>若常如此。<a id="a-8l"></a>乃名无上法之供养。</p>
  <p id="a8m">如是此资粮　　恒沙等大劫</p>
  <p id="a8n">出家及在家　　当得满正觉</p>
  <p id="a8o">如前所说资粮于恒伽沙等量大劫中出家众及在家众菩萨乘者。<a id="a-8p"></a>多时满愿得成正觉。</p>
  <p id="a8q">系彼资粮颂　　为菩提思惟</p>
  <p id="a8r">资粮义无阙　　能如在彼颂</p>
  <p id="a8s">我今择彼颂　　于义或增减</p>
  <p id="a8t">善解颂义等　　贤智当忍之</p>
  <p id="a8u">释彼资粮颂　　我所作福善</p>
  <p id="a8v">为流转众生　　当得正遍觉</p>
  <p id="a8w">圣者龙树所作菩提资粮论竟。<a id="a-8x"></a>我比丘自在解释竟。</p>
 </body>
</html>