<!doctype html>
<html id="z3IBVRhyE" data-ver="626">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">菩提资粮论卷第五</h1>
  <p id="a2"></p>
  <p id="a3">问得力菩萨于众生中。<a id="a-4"></a>云何应修行。<a id="a-5"></a>答。</p>
  <p id="a6">诸论及工巧　　明术种种业</p>
  <p id="a7">利益世间故　　出生建立之</p>
  <p id="a8">于中书印算数。<a id="a-9"></a>矿论医论。<a id="a-A"></a>能灭鬼持被毒论等。<a id="a-B"></a>出生村城园苑河泉陂池花果药林论等。<a id="a-C"></a>显示金银真珠鞞琉璃贝石(石白如贝)珊瑚宝性论等。<a id="a-D"></a>记说日月星曜地动梦相论等。<a id="a-E"></a>相诸身分支节论等。<a id="a-F"></a>如是等无量诸论。<a id="a-G"></a>能与世间为利乐者。<a id="a-H"></a>劫转坏时悉皆灭没。<a id="a-I"></a>劫转生时还于人间出生建立。<a id="a-J"></a>如木铁瓦铜作等。<a id="a-K"></a>工巧非一。<a id="a-L"></a>能灭鬼持颠狂被毒。<a id="a-M"></a>霍乱不消食诸逼恼等。<a id="a-N"></a>种种明术雕画绣织作等。<a id="a-O"></a>种种事业。<a id="a-P"></a>能与世间为利乐者。<a id="a-Q"></a>皆亦出生及令建立。</p>
  <p id="aR">随可化众生　　界趣及生中</p>
  <p id="aS">如念即往彼　　愿力故受生</p>
  <p id="aT">诸摩诃萨随何世界。<a id="a-U"></a>若天人等趣。<a id="a-V"></a>若婆罗门刹帝利鞞舍等生。<a id="a-W"></a>于彼彼处。<a id="a-X"></a>若有可化众生。<a id="a-Y"></a>为起无量思念。<a id="a-Z"></a>欲化彼等众生故。<a id="a-a"></a>随彼色类长短宽狭音声果报。<a id="a-b"></a>得令众生受化之事。<a id="a-c"></a>即应作愿。<a id="a-d"></a>起彼色类长短宽狭音声果报。<a id="a-e"></a>令彼众生速受化故。</p>
  <p id="af">于种种恶事　　及谄幻众生</p>
  <p id="ag">应用牢铠钾　　勿厌亦勿惮</p>
  <p id="ah">若以骂詈恐动嫌恨鞭打系闭诃责如是等恶事加我。<a id="a-i"></a>及诸众生无量谄幻知不可化。<a id="a-j"></a>以彼等故不应自缓铠钾。<a id="a-k"></a>亦勿厌流转。<a id="a-l"></a>勿惮求菩提。<a id="a-m"></a>又应发如是心。<a id="a-n"></a>我不为无谄无幻众生而着铠钾。<a id="a-o"></a>我正为彼等众生着此铠钾。<a id="a-p"></a>我当作如是事发起精进。<a id="a-q"></a>为令彼等众生速得建立无谄无幻故。<a id="a-r"></a>应当如是自牢铠钾。</p>
  <p id="as">问已说得力菩萨修行。<a id="a-t"></a>云何未得力菩萨修行。<a id="a-u"></a>答。</p>
  <p id="av">具足胜净意　　不谄亦不幻</p>
  <p id="aw">发露诸罪恶　　覆藏众善事</p>
  <p id="ax">具足胜净意者。<a id="a-y"></a>谓增上意。<a id="a-z"></a>又是善增也。<a id="a-10"></a>意者心也。<a id="a-11"></a>即彼心具足。<a id="a-12"></a>名具足胜净意。<a id="a-13"></a>不谄亦不幻者。<a id="a-14"></a>谄谓别心。<a id="a-15"></a>别心者不质直也。<a id="a-16"></a>又谄者名为曲心。<a id="a-17"></a>幻者谓诳也。<a id="a-18"></a>若心不曲不诳。<a id="a-19"></a>彼是不谄不幻。<a id="a-1A"></a>发露诸罪恶者。<a id="a-1B"></a>若有罪恶显说发露彼名发露诸罪恶。<a id="a-1C"></a>覆藏众善事者。<a id="a-1D"></a>若有善业竟大覆藏。<a id="a-1E"></a>彼名覆藏众善事。<a id="a-1F"></a>若菩萨欲疾得菩提。<a id="a-1G"></a>应当具足净意不谄不幻发露罪恶覆藏善事。<a id="a-1H"></a>是故世尊说云。<a id="a-1I"></a>谄非菩提。<a id="a-1J"></a>幻非菩提。</p>
  <p id="a1K">清净身口业　　亦清净意业</p>
  <p id="a1L">修诸戒学句　　勿令有缺减</p>
  <p id="a1M">此诸菩萨欲与修念相应故。<a id="a-1N"></a>先当清净身口意业。<a id="a-1O"></a>于中杀生不与取非净行等三种身恶行。<a id="a-1P"></a>应当清净。<a id="a-1Q"></a>与此相违三种身善行。<a id="a-1R"></a>应当受之。<a id="a-1S"></a>妄语破坏语粗恶语杂戏语等四种口恶行。<a id="a-1T"></a>应当清净。<a id="a-1U"></a>与此相违四种口善行。<a id="a-1V"></a>应当受之。<a id="a-1W"></a>贪嗔邪见等三种意恶行。<a id="a-1X"></a>应当清净。<a id="a-1Y"></a>与此相违三种意善行。<a id="a-1Z"></a>应当受之。<a id="a-1a"></a>诸波罗帝摹叉学句。<a id="a-1b"></a>亦当受而随转。<a id="a-1c"></a>于彼学句。<a id="a-1d"></a>无有知而故破。<a id="a-1e"></a>若缺漏戒者。<a id="a-1f"></a>于修念中。<a id="a-1g"></a>心则不定。</p>
  <p id="a1h">安住于正念　　摄缘独静思</p>
  <p id="a1i">用念为护己　　心得无障心</p>
  <p id="a1j">如是于戒正清净已。<a id="a-1k"></a>断除五盖。<a id="a-1l"></a>于空闲净洁离众之处。<a id="a-1m"></a>少声少喧少蚊虻蛇虎贼等。<a id="a-1n"></a>不甚寒热不置卧床。<a id="a-1o"></a>若立若经行若结加坐。<a id="a-1p"></a>或于鼻端或于额分。<a id="a-1q"></a>回念安住随于一缘善摄作已。<a id="a-1r"></a>若于境界有躁动心。<a id="a-1s"></a>则用念为守门。<a id="a-1t"></a>如是置守护已。<a id="a-1u"></a>远离障碍贼心。<a id="a-1v"></a>独在一处无散乱意。<a id="a-1w"></a>而修习思惟。</p>
  <p id="a1x">若起分别时　　当觉善不善</p>
  <p id="a1y">应舍诸不善　　多修诸善分</p>
  <p id="a1z">于思惟时若起分别。<a id="a-20"></a>即于起时觉此分别。<a id="a-21"></a>若是不善即应舍离勿令复增。<a id="a-22"></a>若是善分唯当数数多作。<a id="a-23"></a>不应散乱。<a id="a-24"></a>如室中灯不闭风道。</p>
  <p id="a25">缘境心若散　　应当专念知</p>
  <p id="a26">还于彼境中　　随动即令住</p>
  <p id="a27">于中修定比丘。<a id="a-28"></a>心思惟时专意莫乱。<a id="a-29"></a>若心离境即应觉知。<a id="a-2A"></a>乃至不令离境远去。<a id="a-2B"></a>还摄其心安住境中。<a id="a-2C"></a>如绳系猿猴系着于柱。<a id="a-2D"></a>唯得绕柱不能余去。<a id="a-2E"></a>如是应以念绳系心猿猴系着境柱。<a id="a-2F"></a>唯得数数绕于境柱。<a id="a-2G"></a>不能余去。</p>
  <p id="a2H">不应缓恶取　　而修于精进</p>
  <p id="a2I">以不能持定　　是故应常修</p>
  <p id="a2J">缓者谓离策勤。<a id="a-2K"></a>恶取者谓非善取(谓太急也)。<a id="a-2L"></a>若欲成就三摩提者。<a id="a-2M"></a>不应缓作及恶取精进。<a id="a-2N"></a>以缓作及恶取精进。<a id="a-2O"></a>不能持三摩提。<a id="a-2P"></a>是故修定行者。<a id="a-2Q"></a>应常正修。</p>
  <p id="a2R">若登声闻乘　　及以独觉乘</p>
  <p id="a2S">唯为自利行　　不舍牢精进</p>
  <p id="a2T">若欲登声闻乘及独觉乘。<a id="a-2U"></a>唯为自利故。<a id="a-2V"></a>自涅槃故。<a id="a-2W"></a>尚于昼夜不舍牢固精进。<a id="a-2X"></a>策勤修行。</p>
  <p id="a2Y">何况大丈夫　　自度亦度人</p>
  <p id="a2Z">而当不发起　　俱致千倍进</p>
  <p id="a2a">然此菩萨应于流转河中度诸众生。<a id="a-2b"></a>亦应自度。<a id="a-2c"></a>何得不发起过彼声闻独觉乘人。<a id="a-2d"></a>俱致百千倍精进也。<a id="a-2e"></a>如自度流转之河度他亦如是。</p>
  <p id="a2f">半时或别行　　一时行余道</p>
  <p id="a2g">修定不应尔　　应缘一境界</p>
  <p id="a2h">今此一日不应半时修习别定。<a id="a-2i"></a>余时之中复行异道。<a id="a-2j"></a>唯于一定应善缘境。<a id="a-2k"></a>心随一境。<a id="a-2l"></a>勿向余处。</p>
  <p id="a2m">于身莫有贪　　于命亦勿惜</p>
  <p id="a2n">纵令护此身　　终是烂坏法</p>
  <p id="a2o">应当生如是心。<a id="a-2p"></a>我此身中。<a id="a-2q"></a>唯有薄皮厚皮肉血筋骨髓等。<a id="a-2r"></a>终归干枯。<a id="a-2s"></a>我此寿命亦当终尽。<a id="a-2t"></a>彼丈夫精进丈夫势力丈夫健行。<a id="a-2u"></a>我亦应得。<a id="a-2v"></a>若其未得。<a id="a-2w"></a>我于精进不应赊缓。<a id="a-2x"></a>虽复百岁护此烂身。<a id="a-2y"></a>必定当是破坏之法。</p>
  <p id="a2z">利养恭敬名　　一向勿贪着</p>
  <p id="a30">当如然头衣　　勤行成所愿</p>
  <p id="a31">今此若在旷野宿住之时。<a id="a-32"></a>勿贪身命于中游行。<a id="a-33"></a>若有利养恭敬名闻起时。<a id="a-34"></a>不应贪着。<a id="a-35"></a>为自愿成就故。<a id="a-36"></a>应速勤行。<a id="a-37"></a>如然头衣。</p>
  <p id="a38">决即起胜利　　不可待明日</p>
  <p id="a39">明日太赊远　　何缘保瞬命</p>
  <p id="a3A">彼于如然头衣勤行之时。<a id="a-3B"></a>明日赊远莫待明日。<a id="a-3C"></a>若于我身有胜利者。<a id="a-3D"></a>决即发起。<a id="a-3E"></a>应当生如是心。<a id="a-3F"></a>何缘能保开眼合眼时命。<a id="a-3G"></a>我今即起胜利。<a id="a-3H"></a>明日太远。<a id="a-3I"></a>莫待明日。</p>
  <p id="a3J">安住于正命　　如食爱子肉</p>
  <p id="a3K">于所食啖中　　勿爱亦勿嫌</p>
  <p id="a3L">如是定行比丘。<a id="a-3M"></a>若村若僧坊中。<a id="a-3N"></a>随有如法无所讥嫌乞得食已。<a id="a-3O"></a>勿起贪心爱着。<a id="a-3P"></a>亦勿嫌之。<a id="a-3Q"></a>应当安住正念。<a id="a-3R"></a>如食所爱子肉。<a id="a-3S"></a>但为身住不坏存于寿命。<a id="a-3T"></a>摄护净行故。<a id="a-3U"></a>犹如昔云夫妻行旷野时。<a id="a-3V"></a>共食子肉。</p>
  <p id="a3W">出家为何义　　我所作竟未</p>
  <p id="a3X">今思为作不　　如十法经说</p>
  <p id="a3Y">应当如是观察。<a id="a-3Z"></a>我为何义故而行出家。<a id="a-3a"></a>为畏不活耶。<a id="a-3b"></a>为求沙门耶。<a id="a-3c"></a>若为求沙门者。<a id="a-3d"></a>应作是念。<a id="a-3e"></a>我于沙门之事。<a id="a-3f"></a>为已作为未作为今正作。<a id="a-3g"></a>如其未作及正作者。<a id="a-3h"></a>为成就因缘故。<a id="a-3i"></a>应当精勤。<a id="a-3j"></a>我离家类则名非类。<a id="a-3k"></a>应数思念。<a id="a-3l"></a>我之活命系在于他。<a id="a-3m"></a>我亦应作别异仪式。<a id="a-3n"></a>我自于戒得无嫌不。<a id="a-3o"></a>有智同净行者。<a id="a-3p"></a>于我戒所复无嫌不。<a id="a-3q"></a>我已与诸恩爱其相别异。<a id="a-3r"></a>不与共俱。<a id="a-3s"></a>我属于业。<a id="a-3t"></a>业之所。<a id="a-3u"></a>生受用于业。<a id="a-3v"></a>业是所亲依业而行。<a id="a-3w"></a>我所作业。<a id="a-3x"></a>若善若恶我当自受。<a id="a-3y"></a>我于昼夜云何而过。<a id="a-3z"></a>我喜乐空寂不。<a id="a-40"></a>我有上人法不。<a id="a-41"></a>能得圣人胜知见不。<a id="a-42"></a>若当后时同净行者问我之时说之不惭。<a id="a-43"></a>应数思念此等十法。<a id="a-44"></a>所谓定行比丘。<a id="a-45"></a>应数思念。</p>
  <p id="a46">观有为无常　　若无我我所</p>
  <p id="a47">所有诸魔业　　应觉而舍离</p>
  <p id="a48">有为谓因缘和合生。<a id="a-49"></a>以因缘和合生故。<a id="a-4A"></a>彼无我所。<a id="a-4B"></a>以有为故彼是无常。<a id="a-4C"></a>若是无常。<a id="a-4D"></a>彼为他所逼迫故苦。<a id="a-4E"></a>若苦彼不自在转故无我。<a id="a-4F"></a>于有为法应如是观。<a id="a-4G"></a>所有诸魔业应觉而舍离者。<a id="a-4H"></a>或于菩提心六度相应经中作不欲乐因缘散乱因缘赊缓因缘障碍因缘。<a id="a-4I"></a>若从自起若从他起。<a id="a-4J"></a>皆应觉知。<a id="a-4K"></a>于此诸恶魔业。<a id="a-4L"></a>皆觉知已离之。<a id="a-4M"></a>莫令彼自在行。</p>
  <p id="a4N">根力与觉分　　神足正断道</p>
  <p id="a4O">及以四念处　　为修发精勤</p>
  <p id="a4P">信精进念定慧。<a id="a-4Q"></a>是为五根。<a id="a-4R"></a>信精进念定慧。<a id="a-4S"></a>是为五力。<a id="a-4T"></a>念择法精进喜猗定舍。<a id="a-4U"></a>是为七觉分。<a id="a-4V"></a>欲定精进定心定思惟定。<a id="a-4W"></a>是为四神足。<a id="a-4X"></a>未生恶不善法为令不生。<a id="a-4Y"></a>已生恶不善法为令其断。<a id="a-4Z"></a>未生善法为令其生。<a id="a-4a"></a>已生善法为令其住。<a id="a-4b"></a>生欲发勤摄心起愿。<a id="a-4c"></a>是为四正断。<a id="a-4d"></a>正见正分别。<a id="a-4e"></a>正语正业。<a id="a-4f"></a>正命正发行。<a id="a-4g"></a>正念正定。<a id="a-4h"></a>是为八分圣道。<a id="a-4i"></a>身受心法。<a id="a-4j"></a>是为四念处。<a id="a-4k"></a>此等三十七助菩提法。<a id="a-4l"></a>为修习故。<a id="a-4m"></a>发起精勤。</p>
  <p id="a4n">心与利乐善　　作传传生处</p>
  <p id="a4o">及诸恶浊根　　彼当善观察</p>
  <p id="a4p">心若调伏守护禁系。<a id="a-4q"></a>则与诸利益安乐善事。<a id="a-4r"></a>作传传生因。<a id="a-4s"></a>若不调伏不守护不修习不禁系。<a id="a-4t"></a>则与诸无利恶浊为根知已。<a id="a-4u"></a>于彼应极观察。<a id="a-4v"></a>生住异相故。<a id="a-4w"></a>内外两间不住故。<a id="a-4x"></a>过去未来现在世不俱故。<a id="a-4y"></a>无处来故。<a id="a-4z"></a>无处去故。<a id="a-50"></a>刹那罗婆牟呼利多时中不住故。<a id="a-51"></a>犹如幻故。<a id="a-52"></a>为修习故。<a id="a-53"></a>应当观察。</p>
  <p id="a54">我于善法中　　日日何增长</p>
  <p id="a55">复有何损减　　彼应极观察</p>
  <p id="a56">若佛世尊所说。<a id="a-57"></a>施等善法能出生菩提者。<a id="a-58"></a>我于彼诸善法。<a id="a-59"></a>有何增长有何损减。<a id="a-5A"></a>常应如是专精观察。<a id="a-5B"></a>日日之中。<a id="a-5C"></a>起而复起。</p>
  <p id="a5D">见他得增长　　利养恭敬名</p>
  <p id="a5E">微小悭嫉心　　皆所不应作</p>
  <p id="a5F">若见余同净行者。<a id="a-5G"></a>或沙门。<a id="a-5H"></a>或婆罗门。<a id="a-5I"></a>增长利养恭敬名闻之时。<a id="a-5J"></a>亦不应生微小悭嫉。<a id="a-5K"></a>复应思量生如是心。<a id="a-5L"></a>我亦喜得众生利养衣服饮食卧床病缘药等众具。<a id="a-5M"></a>我亦喜得在家出家之所恭敬。<a id="a-5N"></a>我亦喜得具足可赞之法。</p>
  <p id="a5O">不羡诸境界　　行痴盲哑聋</p>
  <p id="a5P">时复师子吼　　怖诸外道鹿</p>
  <p id="a5Q">若见他人增长利养恭敬名闻之时。<a id="a-5R"></a>于色等境界中。<a id="a-5S"></a>不应稀羡。<a id="a-5T"></a>于爱不爱色声香味中。<a id="a-5U"></a>虽非痴盲哑聋。<a id="a-5V"></a>而作痴盲哑聋之行。<a id="a-5W"></a>若有力能莫常哑住。<a id="a-5X"></a>应以正法遣惑破系时到。<a id="a-5Y"></a>为怖外道鹿故。<a id="a-5Z"></a>及住持正教故。<a id="a-5a"></a>复当震师子吼。<a id="a-5b"></a>我已解释修心。<a id="a-5c"></a>今当解释修相。<a id="a-5d"></a>所谓。</p>
  <p id="a5e">奉迎及将送　　应敬所尊重</p>
  <p id="a5f">于诸法事中　　随顺而佐助</p>
  <p id="a5g">于所尊重奉迎将送。<a id="a-5h"></a>于听法时花鬘供养。<a id="a-5i"></a>修理支提等法事中恭敬作故。<a id="a-5j"></a>当得手足轮相。<a id="a-5k"></a>彼又是大眷属先相。</p>
  <p id="a5l">救脱被杀者　　自然增不减</p>
  <p id="a5m">善修明巧业　　自学亦教他</p>
  <p id="a5n">有被杀者救令解脱。<a id="a-5o"></a>护命因缘离于杀生。<a id="a-5p"></a>受此等业长夜习近故。<a id="a-5q"></a>当得长指相足跟平正相身直相。<a id="a-5r"></a>彼是长寿先相。<a id="a-5s"></a>自所受善法。<a id="a-5t"></a>受已增长不令损减故。<a id="a-5u"></a>当得足趺高如贝相毛上向相。<a id="a-5v"></a>彼二是法无减先相。<a id="a-5w"></a>善修明论工巧等业。<a id="a-5x"></a>自学及教他故。<a id="a-5y"></a>当得伊尼[跳-兆+尃]相。<a id="a-5z"></a>彼是速摄先相。</p>
  <p id="a60">于诸胜善法　　牢固而受之</p>
  <p id="a61">修行四摄事　　施衣及饮食</p>
  <p id="a62">于诸最胜善法。<a id="a-63"></a>牢固受之。<a id="a-64"></a>习近多作故。<a id="a-65"></a>当得善安立足相。<a id="a-66"></a>彼是能作事业先相。<a id="a-67"></a>修行四摄布施爱语利行同事。<a id="a-68"></a>常习近故。<a id="a-69"></a>当得手足网相。<a id="a-6A"></a>彼亦是速摄先相。<a id="a-6B"></a>以妙饮食衣服布施。<a id="a-6C"></a>常习近故。<a id="a-6D"></a>当得柔软手足相七处高相。<a id="a-6E"></a>彼二是得上妙饮食甜味。<a id="a-6F"></a>及衣服等先相。</p>
  <p id="a6G">不违乞求者　　和合诸亲戚</p>
  <p id="a6H">眷属不乖离　　施宅及财物</p>
  <p id="a6I">随所有物。<a id="a-6J"></a>若来求者。<a id="a-6K"></a>即施不违逆故。<a id="a-6L"></a>当得臂髀佣圆相彼是自在调伏先相。<a id="a-6M"></a>和合亲眷朋友共住。<a id="a-6N"></a>不令各各乖异。<a id="a-6O"></a>若乖异者亦使和合故。<a id="a-6P"></a>当得阴密藏相。<a id="a-6Q"></a>彼是多子先相。<a id="a-6R"></a>布施舍宅财物。<a id="a-6S"></a>及施上妙床敷衣服堂殿宫等故。<a id="a-6T"></a>当得金色相细滑薄皮相。<a id="a-6U"></a>彼二是得上妙床敷衣服堂殿宫等先相。</p>
  <p id="a6V">父母及亲友　　随所应安置</p>
  <p id="a6W">所应安置处　　无上自在主</p>
  <p id="a6X">忧波弟邪夜(隋云近诵旧云和上者略而讹)阿遮利夜(隋云正行旧云阿阇梨者亦讹)父母兄弟等。<a id="a-6Y"></a>所尊重者。<a id="a-6Z"></a>随所应处安置。<a id="a-6a"></a>为无上自在主故。<a id="a-6b"></a>当得一孔一毛相白毫印面相。<a id="a-6c"></a>彼二是平等先相。</p>
  <p id="a6d">虽复是奴仆　　善说亦受取</p>
  <p id="a6e">应生最尊重　　施药愈诸病</p>
  <p id="a6f">施药愈诸病者。<a id="a-6g"></a>于病人所。<a id="a-6h"></a>施药给侍将息饮食。<a id="a-6i"></a>以给侍将息。<a id="a-6j"></a>病即能起故。<a id="a-6k"></a>当得髆间平满相味中上味相。<a id="a-6l"></a>彼二是少病先相。</p>
  <p id="a6m">前行善业首　　细滑美妙言</p>
  <p id="a6n">善为正意语　　前后无不供</p>
  <p id="a6o">前行善业首者。<a id="a-6p"></a>园林会堂义井花池饮食花鬘。<a id="a-6q"></a>于难行处起桥。<a id="a-6r"></a>及造僧坊游处等中。<a id="a-6s"></a>劝励他人自为前导。<a id="a-6t"></a>所施过他故。<a id="a-6u"></a>当得尼瞿嚧陀普圆身相顶髻相。<a id="a-6v"></a>彼二是胜主先相。<a id="a-6w"></a>细滑美妙言者。<a id="a-6x"></a>长夜真实细滑语故。<a id="a-6y"></a>当得广长舌相梵音相。<a id="a-6z"></a>彼二是得五分五分语道具足音先相。<a id="a-70"></a>五分五分语道具足音者。<a id="a-71"></a>一者可知。<a id="a-72"></a>二者易解。<a id="a-73"></a>三者乐闻。<a id="a-74"></a>四者不逆。<a id="a-75"></a>五者深。<a id="a-76"></a>六者宽远。<a id="a-77"></a>七者无嫌。<a id="a-78"></a>八者悦耳。<a id="a-79"></a>九者辩正。<a id="a-7A"></a>十者不杂(二种五分故有十也)。<a id="a-7B"></a>善为正意语者。<a id="a-7C"></a>长夜实语正意语故。<a id="a-7D"></a>当得师子牙相。<a id="a-7E"></a>彼是爱语先相。<a id="a-7F"></a>前后无不供者。<a id="a-7G"></a>他人虽有前后。<a id="a-7H"></a>然皆供养无不供养。<a id="a-7I"></a>以如法威仪平等威仪故。<a id="a-7J"></a>当得齐平齿相细滑齿相。<a id="a-7K"></a>彼二是善净眷属先相。</p>
  <p id="a7L">不坏他眷属　　慈眼观众生</p>
  <p id="a7M">亦不以嫌心　　皆如善亲友</p>
  <p id="a7N">于诸众生。<a id="a-7O"></a>作怀抱慰喻摄受之心。<a id="a-7P"></a>以不贪不嗔不痴眼观故。<a id="a-7Q"></a>当得青眼相牛王眼睫相。<a id="a-7R"></a>彼二是爱眼观先相。</p>
  <p id="a7S">我已解释三十二大丈夫相出生之业。<a id="a-7T"></a>别有种种菩萨之行。<a id="a-7U"></a>今当解释。</p>
  <p id="a7V">应当如所言　　即随如是作</p>
  <p id="a7W">如言若即作　　他人则生信</p>
  <p id="a7X">应当如言即如是作。<a id="a-7Y"></a>若如所言即如是作。<a id="a-7Z"></a>他则生信。<a id="a-7a"></a>随有言教。<a id="a-7b"></a>即当信受。</p>
  <p id="a7c">应当拥护法　　觉察放逸者</p>
  <p id="a7d">及作金宝网　　罗覆于支提</p>
  <p id="a7e">于此法中应自拥护。<a id="a-7f"></a>若有背法放逸众生。<a id="a-7g"></a>于彼亦应方便觉察令其向法。<a id="a-7h"></a>及于如来支提之所。<a id="a-7i"></a>应以种种宝网罗覆。<a id="a-7j"></a>为令相好满足故。</p>
  <p id="a7k">有欲求婇女　　庄严以施之</p>
  <p id="a7l">亦与说佛德　　及施杂光璎</p>
  <p id="a7m">若有求婇女者。<a id="a-7n"></a>即便庄严婇女。<a id="a-7o"></a>而以布施。<a id="a-7p"></a>此诸婇女普皆端正。<a id="a-7q"></a>以此布施。<a id="a-7r"></a>为令自意所求爱事皆满足故。<a id="a-7s"></a>又以无量异种。<a id="a-7t"></a>说佛功德之法。<a id="a-7u"></a>应在集会之处。<a id="a-7v"></a>高出美妙悦意之声。<a id="a-7w"></a>而为演说。<a id="a-7x"></a>为得诸声分清净故。<a id="a-7y"></a>又以种种光明照曜璎珞之具。<a id="a-7z"></a>悦彼心眼而以布施。<a id="a-80"></a>为得诸随形好满足故。</p>
  <p id="a81">造作佛形像　　端坐胜莲花</p>
  <p id="a82">及于六法中　　修习同喜乐</p>
  <p id="a83">以金银真珠贝石等造作佛像。<a id="a-84"></a>坐胜莲花。<a id="a-85"></a>为得化生。<a id="a-86"></a>及为得佛身故。<a id="a-87"></a>六种同喜法者。<a id="a-88"></a>于彼同梵行中。<a id="a-89"></a>慈身业口业意业。<a id="a-8A"></a>不分受用物。<a id="a-8B"></a>戒具足见具足。<a id="a-8C"></a>此等六种同喜法中。<a id="a-8D"></a>应数习近。<a id="a-8E"></a>为得徒众。<a id="a-8F"></a>不被诸外论众所坏故。</p>
  <p id="a8G">可供无不供　　为命亦不谤</p>
  <p id="a8H">佛之所说法　　及以说法人</p>
  <p id="a8I">可供无不供者。<a id="a-8J"></a>于中应可供养。<a id="a-8K"></a>所谓和上阿阇梨父母兄等。<a id="a-8L"></a>无不供养者。<a id="a-8M"></a>无不敬畏。<a id="a-8N"></a>虽为活命。<a id="a-8O"></a>终不谤法及此说佛法人。<a id="a-8P"></a>亦不应谤。<a id="a-8Q"></a>不应轻欺。<a id="a-8R"></a>为护自善助故。</p>
  <p id="a8S">金宝散教师　　及教师支提</p>
  <p id="a8T">若有忘所诵　　与念令不失</p>
  <p id="a8U">应以金银散于教师。<a id="a-8V"></a>亦应以摩尼金宝散教师宝支提。<a id="a-8W"></a>菩萨有三摩提。<a id="a-8X"></a>名现在佛对面。<a id="a-8Y"></a>住此等三摩提。<a id="a-8Z"></a>于生生中。<a id="a-8a"></a>现前修习为得闻持故。<a id="a-8b"></a>若有众生忘失所诵引世利乐经书。<a id="a-8c"></a>于彼众生。<a id="a-8d"></a>与作忆念。<a id="a-8e"></a>为不忘失菩提心故。<a id="a-8f"></a>及为得忆念现知故。</p>
  <p id="a8g">未思所作已　　勿躁勿随他</p>
  <p id="a8h">外道天龙神　　于中皆莫信</p>
  <p id="a8i">所作业行。<a id="a-8j"></a>若身口意。<a id="a-8k"></a>于中诸处。<a id="a-8l"></a>若未思所作已。<a id="a-8m"></a>勿为躁急。<a id="a-8n"></a>亦勿随他。<a id="a-8o"></a>应如是行。<a id="a-8p"></a>若异于此则生热恼亦是悔因。<a id="a-8q"></a>于游行出家尼揵等诸外道及于天龙夜叉揵闼婆等中。<a id="a-8r"></a>皆不应信。</p>
  <p id="a8s">心应如金刚　　堪能通诸法</p>
  <p id="a8t">心亦应如山　　诸事所不动</p>
  <p id="a8u">安置其心应如金刚。<a id="a-8v"></a>有慧力堪能故。<a id="a-8w"></a>于诸世出世法中。<a id="a-8x"></a>如其自性如实通达。<a id="a-8y"></a>于诸事中安置其心。<a id="a-8z"></a>亦应如山。<a id="a-90"></a>八种世法。<a id="a-91"></a>所不能动。</p>
  <p id="a92">喜乐出世语　　莫乐依世言</p>
  <p id="a93">自受诸功德　　亦应令他受</p>
  <p id="a94">或有言说能出世间。<a id="a-95"></a>若与佛法僧相应。<a id="a-96"></a>若与六度相应。<a id="a-97"></a>若与菩萨地相应。<a id="a-98"></a>若与声闻独觉地相应。<a id="a-99"></a>彼中应作喜乐。<a id="a-9A"></a>或有言说依止世间。<a id="a-9B"></a>增长世间。<a id="a-9C"></a>与贪嗔痴相应。<a id="a-9D"></a>彼中不应喜乐。<a id="a-9E"></a>若有诸受戒学头多等殊胜功德善人所赞所受取者。<a id="a-9F"></a>于彼等中皆应受取。<a id="a-9G"></a>亦应令他受此功德。</p>
  <p id="a9H">修五解脱入　　修十不净想</p>
  <p id="a9I">八大丈夫觉　　亦应分别修</p>
  <p id="a9J">于中解脱入者。<a id="a-9K"></a>一者为他说法。<a id="a-9L"></a>二者自说法。<a id="a-9M"></a>三者自诵法。<a id="a-9N"></a>四者于法随觉随观。<a id="a-9O"></a>五者取随何等三摩提相。<a id="a-9P"></a>此是五解脱入。<a id="a-9Q"></a>应当念修。<a id="a-9R"></a>十不净想者。<a id="a-9S"></a>谓膖胀想。<a id="a-9T"></a>青瘀想。<a id="a-9U"></a>脓烂想。<a id="a-9V"></a>溃出想。<a id="a-9W"></a>啖想。<a id="a-9X"></a>断解想。<a id="a-9Y"></a>分散想。<a id="a-9Z"></a>血涂想。<a id="a-9a"></a>肉落想。<a id="a-9b"></a>骨想。<a id="a-9c"></a>此是十不净想。<a id="a-9d"></a>贪若生时应当念修。<a id="a-9e"></a>本为断除欲贪故。<a id="a-9f"></a>八大丈夫觉亦应分别修者。<a id="a-9g"></a>于中有八大丈夫觉。<a id="a-9h"></a>谓少欲是法多欲非法。<a id="a-9i"></a>是为初觉。<a id="a-9j"></a>知足是法不知足非法。<a id="a-9k"></a>是为第二。<a id="a-9l"></a>远离是法杂闹非法。<a id="a-9m"></a>是为第三。<a id="a-9n"></a>发精进是法懈怠非法。<a id="a-9o"></a>是为第四。<a id="a-9p"></a>安住念是法忘失念非法。<a id="a-9q"></a>是为第五。<a id="a-9r"></a>入定是法不入定非法。<a id="a-9s"></a>是为第六。<a id="a-9t"></a>智慧是法无智慧非法。<a id="a-9u"></a>是为第七。<a id="a-9v"></a>不乐戏论是法乐戏论非法。<a id="a-9w"></a>是为第八。<a id="a-9x"></a>此等八大丈夫觉。<a id="a-9y"></a>应当觉之。<a id="a-9z"></a>多欲等八不善助。<a id="a-A0"></a>应当断除。</p>
  <p id="aA1">天耳与天眼　　神足与他心</p>
  <p id="aA2">及与宿命住　　应修净五通</p>
  <p id="aA3">于中天眼天耳忆念宿住知他心神足。<a id="a-A4"></a>此等五种智通。<a id="a-A5"></a>应当修习。</p>
 </body>
</html>