<!doctype html>
<html id="z3IBVRgyD" data-ver="703">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">菩提资粮论卷第四</h1>
  <p id="a2"></p>
  <p id="a3">问若如是者。<a id="a-4"></a>百须弥量福聚无有故。<a id="a-5"></a>亦无一人能得菩提。<a id="a-6"></a>答。</p>
  <p id="a7">虽作小福德　　此亦有方便</p>
  <p id="a8">于诸众生所　　应悉起攀缘</p>
  <p id="a9">若此菩萨虽作小福。<a id="a-A"></a>以有方便成大福聚。<a id="a-B"></a>或以饮食舍与众生。<a id="a-C"></a>或以华香鬘等奉如来像。<a id="a-D"></a>彼诸福德。<a id="a-E"></a>于一切世界所摄诸众生所。<a id="a-F"></a>悉作攀缘。<a id="a-G"></a>我以此福。<a id="a-H"></a>令诸众生皆得无上正觉。<a id="a-I"></a>复以此福。<a id="a-J"></a>与诸众生共之。<a id="a-K"></a>如是等福。<a id="a-L"></a>共诸众生回向菩提。<a id="a-M"></a>是名菩萨方便。<a id="a-N"></a>如是回向。<a id="a-O"></a>其福得成无量无数无边。<a id="a-P"></a>以是故彼一切智智虽是无边。<a id="a-Q"></a>还以此相无边福故能得。</p>
  <p id="aR">复有别义。</p>
  <p id="aS">我有诸动作　　常为利众生</p>
  <p id="aT">如是等心行　　谁能量其福</p>
  <p id="aU">菩萨于昼及夜。<a id="a-V"></a>常起如是心行。<a id="a-W"></a>若我所有动作善身口意。<a id="a-X"></a>皆为度诸众生故。<a id="a-Y"></a>脱诸众生故。<a id="a-Z"></a>稣息诸众生故。<a id="a-a"></a>寂灭诸众生故起。<a id="a-b"></a>及为令众生满足一切智智。<a id="a-c"></a>得至一切智智故。<a id="a-d"></a>彼如是具足大悲。<a id="a-e"></a>安住善巧方便。<a id="a-f"></a>所有福聚唯除诸佛。<a id="a-g"></a>何人能量。<a id="a-h"></a>是故具此福者能得菩提。</p>
  <p id="ai">问何故此福复是无量。<a id="a-j"></a>答。</p>
  <p id="ak">不爱自亲属　　及与身命财</p>
  <p id="al">不贪乐自在　　梵世及余天</p>
  <p id="am">亦不贪涅槃　　为于众生故</p>
  <p id="an">此唯念众生　　其福谁能量</p>
  <p id="ao">此中菩萨行六度行时。<a id="a-p"></a>于己男女及与亲属。<a id="a-q"></a>若金银等财。<a id="a-r"></a>若自寿命。<a id="a-s"></a>若支节分。<a id="a-t"></a>若具足身。<a id="a-u"></a>若身心乐。<a id="a-v"></a>若天人自在。<a id="a-w"></a>若梵身天。<a id="a-x"></a>若无色天。<a id="a-y"></a>乃至涅槃。<a id="a-z"></a>为众生故皆亦不爱。<a id="a-10"></a>唯于众生愍念不舍。<a id="a-11"></a>我当何为令此众生小儿凡夫无智翳膜所覆盲者。<a id="a-12"></a>脱三界狱安置常乐涅槃无畏城中。<a id="a-13"></a>如是菩萨行利乐事。<a id="a-14"></a>于诸众生无因而爱。<a id="a-15"></a>所有福德何人能量又偈言。</p>
  <p id="a16">无依护世间　　救护其苦恼</p>
  <p id="a17">起如是心行　　其福谁能量</p>
  <p id="a18">此菩萨常以大悲。<a id="a-19"></a>作如是念。<a id="a-1A"></a>今此世间无救无护。<a id="a-1B"></a>遍行六趣入三苦火。<a id="a-1C"></a>无有归依此彼驰走。<a id="a-1D"></a>身心诸病常有苦恼。<a id="a-1E"></a>无依护者我当与作依处。<a id="a-1F"></a>救其身心所受诸苦。<a id="a-1G"></a>起此心行。<a id="a-1H"></a>所有福德何人能量。</p>
  <p id="a1I">智度习相应　　如构牛乳顷</p>
  <p id="a1J">一月复多月　　其福谁能量</p>
  <p id="a1K">此般若波罗蜜。<a id="a-1L"></a>能生诸佛菩萨。<a id="a-1M"></a>及成就诸佛菩萨法。<a id="a-1N"></a>菩萨若于构牛乳顷。<a id="a-1O"></a>思惟修习彼之福聚。<a id="a-1P"></a>尚无有量。<a id="a-1Q"></a>何况若一日夜二日夜三日夜。<a id="a-1R"></a>乃至七日夜半月一月。<a id="a-1S"></a>若复多月修习相应。<a id="a-1T"></a>所有福聚何人能量。</p>
  <p id="a1U">佛所赞深经　　自诵亦教他</p>
  <p id="a1V">及为分别说　　是名福德聚</p>
  <p id="a1W">甚深者。<a id="a-1X"></a>谓甚深经。<a id="a-1Y"></a>与空相应出于世间。<a id="a-1Z"></a>彼是甚深。<a id="a-1a"></a>又复分别缘生故。<a id="a-1b"></a>缘生者即是法。<a id="a-1c"></a>法者即是如来身。<a id="a-1d"></a>彼与如来身相应者。<a id="a-1e"></a>是甚深经。<a id="a-1f"></a>诸佛世尊之所赞叹。<a id="a-1g"></a>若自诵若教他诵。<a id="a-1h"></a>若为他解说无希望心。<a id="a-1i"></a>但欲不隐没如来身故。<a id="a-1j"></a>如来身者即是法身。<a id="a-1k"></a>欲令久住故。<a id="a-1l"></a>彼所有福谁能得量。</p>
  <p id="a1m">令无量众生　　发心为菩提</p>
  <p id="a1n">福藏更增胜　　当得不动地</p>
  <p id="a1o">此有善巧方便菩萨。<a id="a-1p"></a>先以四摄事摄诸众生。<a id="a-1q"></a>知彼众生受我言已。<a id="a-1r"></a>然后教令发菩提心。<a id="a-1s"></a>如是具足善巧方便菩萨。<a id="a-1t"></a>令诸众生发菩提心。<a id="a-1u"></a>彼所有福无人能量。<a id="a-1v"></a>以无量故。<a id="a-1w"></a>又令诸众生发菩提心故。<a id="a-1x"></a>福藏更为增胜。<a id="a-1y"></a>言福藏者。<a id="a-1z"></a>福无尽故。<a id="a-20"></a>以能至无尽故不可尽。<a id="a-21"></a>不动地者。<a id="a-22"></a>以不可动故名不动地。<a id="a-23"></a>此中菩萨令他发菩提心故。<a id="a-24"></a>于生生中。<a id="a-25"></a>菩提心不动不失。<a id="a-26"></a>以令他发菩提心故。<a id="a-27"></a>此心即为不动地因。</p>
  <p id="a28">随转佛所转　　最胜之法轮</p>
  <p id="a29">寂灭诸恶刺　　是菩萨福藏</p>
  <p id="a2A">如佛世尊。<a id="a-2B"></a>于婆啰奈城仙人住处鹿林中。<a id="a-2C"></a>转法轮已。<a id="a-2D"></a>于彼最胜法轮随顺而转。<a id="a-2E"></a>亦为福藏。<a id="a-2F"></a>此随顺转有三种因缘。<a id="a-2G"></a>谓于如来所说深经。<a id="a-2H"></a>与空相应出于世间。<a id="a-2I"></a>若持若说及顺法行法。<a id="a-2J"></a>若于如是等经。<a id="a-2K"></a>持令不失。<a id="a-2L"></a>是为第一随顺转法轮。<a id="a-2M"></a>为有根器众生。<a id="a-2N"></a>分别演说。<a id="a-2O"></a>是为第二随顺转法轮。<a id="a-2P"></a>如彼经中所说。<a id="a-2Q"></a>依法修行。<a id="a-2R"></a>是为第三随顺转法轮。<a id="a-2S"></a>寂灭诸恶刺者。<a id="a-2T"></a>佛教恶刺所谓外道邪见。<a id="a-2U"></a>及以恶魔欲界自在。<a id="a-2V"></a>憎恶解脱。<a id="a-2W"></a>若四众中或有异人。<a id="a-2X"></a>非法说法。<a id="a-2Y"></a>非律说律。<a id="a-2Z"></a>非师教说师教。<a id="a-2a"></a>是为佛教内恶刺。<a id="a-2b"></a>应当如法折伏彼等。<a id="a-2c"></a>摧慢破见令法炽然。<a id="a-2d"></a>此名寂灭诸恶刺。<a id="a-2e"></a>以寂灭恶刺。<a id="a-2f"></a>故名为菩萨福藏。</p>
  <p id="a2g">为利乐众生　　忍地狱大苦</p>
  <p id="a2h">何况余小苦　　菩提在右手</p>
  <p id="a2i">若菩萨着牢固铠。<a id="a-2j"></a>常为利乐众生。<a id="a-2k"></a>发精勤意。<a id="a-2l"></a>于一众生为令解脱故。<a id="a-2m"></a>虽住阿毗至大地狱中。<a id="a-2n"></a>经劫辛苦堪忍不动。<a id="a-2o"></a>况余小苦。<a id="a-2p"></a>菩萨能忍如是等苦。<a id="a-2q"></a>当知菩提如住右掌。</p>
  <p id="a2r">起作不自为　　唯利乐众生</p>
  <p id="a2s">皆由大悲故　　菩提在右手</p>
  <p id="a2t">菩萨诸所起作。<a id="a-2u"></a>若布施等。<a id="a-2v"></a>由大悲故。<a id="a-2w"></a>唯为利乐众生。<a id="a-2x"></a>亦为令众生得涅槃故。<a id="a-2y"></a>终不为身微少乐事。<a id="a-2z"></a>彼亦是大悲者。<a id="a-30"></a>如是大人。<a id="a-31"></a>当知菩提到其右手。</p>
  <p id="a32">智慧离戏论　　精进离懈怠</p>
  <p id="a33">舍施离悭惜　　菩提在右手</p>
  <p id="a34">问前已解释陀那等诸波罗蜜。<a id="a-35"></a>今复解释有何所为。</p>
  <p id="a36">答前多为修行者解释。<a id="a-37"></a>今为无所得忍智光者解释。<a id="a-38"></a>以觉知一道相故。<a id="a-39"></a>彼智远离戏论。<a id="a-3A"></a>以不舍轭故。<a id="a-3B"></a>彼精进远离懈怠。<a id="a-3C"></a>以除贪故。<a id="a-3D"></a>彼施远离悭惜。<a id="a-3E"></a>如是菩萨。<a id="a-3F"></a>当知菩提到其右手。</p>
  <p id="a3G">无依无觉定　　圆满无杂戒</p>
  <p id="a3H">无所从生忍　　菩提在右手</p>
  <p id="a3I">若菩萨善成就禅那波罗蜜已。<a id="a-3J"></a>此定不依三界。<a id="a-3K"></a>其相寂静无有思觉。<a id="a-3L"></a>又圆满尸罗无杂无浊。<a id="a-3M"></a>回向菩提无有磨灭。<a id="a-3N"></a>又善成就般若波罗蜜已。<a id="a-3O"></a>缘生法中住无生忍。<a id="a-3P"></a>根本胜故无有退转。<a id="a-3Q"></a>当知菩提住其右掌。</p>
  <p id="a3R">问已说修行及得忍菩萨积聚诸福田。<a id="a-3S"></a>此福聚能得菩提。<a id="a-3T"></a>云何初发心菩萨。<a id="a-3U"></a>积聚诸福田。<a id="a-3V"></a>此福聚能得菩提。<a id="a-3W"></a>答。</p>
  <p id="a3X">现在十方住　　所有诸正觉</p>
  <p id="a3Y">我悉在彼前　　陈说我不善</p>
  <p id="a3Z">若有现在诸佛世尊。<a id="a-3a"></a>于十方世间无所障碍。<a id="a-3b"></a>以本愿力为利众生故住。<a id="a-3c"></a>今于彼等实证者前。<a id="a-3d"></a>发露诸罪。<a id="a-3e"></a>若我无始流转已来。<a id="a-3f"></a>于其前世及现在时。<a id="a-3g"></a>或自作恶业。<a id="a-3h"></a>或教他或随喜。<a id="a-3i"></a>以贪嗔痴起身口意。<a id="a-3j"></a>我皆陈说不敢覆藏。<a id="a-3k"></a>悉当永断终不更作。</p>
  <p id="a3l">于彼十方界　　若佛得菩提</p>
  <p id="a3m">而不演说法　　我请转法轮</p>
  <p id="a3n">若佛世尊满足大愿。<a id="a-3o"></a>于菩提树下。<a id="a-3p"></a>证无上正觉已。<a id="a-3q"></a>少欲静住。<a id="a-3r"></a>不为世间转于法轮。<a id="a-3s"></a>我当劝请彼佛世尊转佛法轮。<a id="a-3t"></a>利益多人安乐多人。<a id="a-3u"></a>怜愍世间为于大众。<a id="a-3v"></a>利乐天人。</p>
  <p id="a3w">现在十方界　　所有诸正觉</p>
  <p id="a3x">若欲舍命行　　顶礼劝请住</p>
  <p id="a3y">若佛世尊世间无碍。<a id="a-3z"></a>在于十方证菩提转法轮安住正法。<a id="a-40"></a>所应化度众生化度已讫。<a id="a-41"></a>欲舍命行。<a id="a-42"></a>我当顶礼彼佛世尊请住久时。<a id="a-43"></a>利益多人安乐多人。<a id="a-44"></a>怜愍世间为于大众。<a id="a-45"></a>利乐天人。</p>
  <p id="a46">若诸众生等　　从于身口意</p>
  <p id="a47">所生施戒福　　及以思惟修</p>
  <p id="a48">圣人及凡夫　　过现未来世</p>
  <p id="a49">所有积聚福　　我皆生随喜</p>
  <p id="a4A">若诸众生施戒修等所作福事。<a id="a-4B"></a>从身口意之所出生。<a id="a-4C"></a>已聚现聚及以当聚。<a id="a-4D"></a>声闻独觉诸佛菩萨诸圣人等。<a id="a-4E"></a>及以凡夫所有诸福。<a id="a-4F"></a>我皆随喜。<a id="a-4G"></a>如是随喜。<a id="a-4H"></a>是先首者。<a id="a-4I"></a>胜住者。<a id="a-4J"></a>殊异者。<a id="a-4K"></a>最上者。<a id="a-4L"></a>胜摄者。<a id="a-4M"></a>美妙者。<a id="a-4N"></a>无上者。<a id="a-4O"></a>无等者。<a id="a-4P"></a>无等等者。<a id="a-4Q"></a>如是随喜乃名随喜。</p>
  <p id="a4R">若我所有福　　悉以为一抟</p>
  <p id="a4S">回与诸众生　　为令得正觉</p>
  <p id="a4T">若我无始流转已来。<a id="a-4U"></a>于佛法僧及别人边。<a id="a-4V"></a>所有福聚。<a id="a-4W"></a>乃至施与畜生一抟之食。<a id="a-4X"></a>若归依善根。<a id="a-4Y"></a>若悔过善根。<a id="a-4Z"></a>若劝请善根。<a id="a-4a"></a>若随喜善根。<a id="a-4b"></a>彼皆称量共为一抟。<a id="a-4c"></a>我为诸众生故。<a id="a-4d"></a>回向菩提皆悉舍与。<a id="a-4e"></a>以此善根。<a id="a-4f"></a>令诸众生证无上正觉。<a id="a-4g"></a>得一切智智。</p>
  <p id="a4h">我如是悔过　　劝请随喜福</p>
  <p id="a4i">及回向菩提　　当知如诸佛</p>
  <p id="a4j">若我为诸众生回向菩提善根。<a id="a-4k"></a>若悔过善根。<a id="a-4l"></a>若劝转法轮善根。<a id="a-4m"></a>若请长寿善根。<a id="a-4n"></a>若随喜善根。<a id="a-4o"></a>彼皆称量为一抟已。<a id="a-4p"></a>如过去未来现在诸佛世尊为菩萨时。<a id="a-4q"></a>已作回向当作回向。<a id="a-4r"></a>我亦如是以诸善根回向菩提。<a id="a-4s"></a>以此回向善根。<a id="a-4t"></a>令我及诸众生当证无上正觉。<a id="a-4u"></a>我今更略说。</p>
  <p id="a4v">说悔我罪恶　　请佛随喜福</p>
  <p id="a4w">及回向菩提　　如最胜所说</p>
  <p id="a4x">自有罪恶尽皆说悔。<a id="a-4y"></a>及请佛转法轮。<a id="a-4z"></a>住寿长时随喜诸福。<a id="a-50"></a>回向福等。<a id="a-51"></a>如前回向为菩提故。<a id="a-52"></a>如最胜人所说。<a id="a-53"></a>如是回向问又彼回向。<a id="a-54"></a>应云何作。<a id="a-55"></a>答。</p>
  <p id="a56">右膝轮着地　　一髆整上衣</p>
  <p id="a57">昼夜各三时　　合掌如是作</p>
  <p id="a58">当自清净着净洁服。<a id="a-59"></a>澡洗手足裙衣圆整。<a id="a-5A"></a>于一髆上整理上着衣已。<a id="a-5B"></a>用右膝轮安置于地。<a id="a-5C"></a>合掌一心离分别意。<a id="a-5D"></a>若如来塔所若像所。<a id="a-5E"></a>若于虚空攀缘诸佛如在前住。<a id="a-5F"></a>作是意已。<a id="a-5G"></a>如前所说。<a id="a-5H"></a>若昼若夜各三时作。</p>
  <p id="a5I">一时所作福　　若有形色者</p>
  <p id="a5J">恒沙数大千　　亦不能容受</p>
  <p id="a5K">于彼所说六时回向中。<a id="a-5L"></a>若分别一时所作于中福德。<a id="a-5M"></a>诸佛世尊如实见者所说。<a id="a-5N"></a>彼若有色如谷等聚者。<a id="a-5O"></a>其福积集无有限量。<a id="a-5P"></a>虽如恒伽沙等大三千界尽其边际。<a id="a-5Q"></a>亦不能容受。<a id="a-5R"></a>以彼回向福与虚空界等回向故。<a id="a-5S"></a>乃至一时回向。<a id="a-5T"></a>犹有如是福聚。<a id="a-5U"></a>况多回向。<a id="a-5V"></a>虽是初发心菩萨由回向力故亦成大福。<a id="a-5W"></a>还以如是相福聚故。<a id="a-5X"></a>渐次能得菩提。</p>
  <p id="a5Y">问已说诸菩萨得成大福方便。<a id="a-5Z"></a>今欲护福用。<a id="a-5a"></a>何方便。<a id="a-5b"></a>答。</p>
  <p id="a5c">彼初发心已　　于诸小菩萨</p>
  <p id="a5d">当起尊重爱　　犹如师父母</p>
  <p id="a5e">彼初发心菩萨。<a id="a-5f"></a>若欲护自善根及自身者。<a id="a-5g"></a>于诸初发心菩萨。<a id="a-5h"></a>当起至极尊重爱敬之心。<a id="a-5i"></a>犹如世尊一切智师及自所生父母。<a id="a-5j"></a>如是以初发心菩萨为首。<a id="a-5k"></a>于诸菩萨亦应如是极作爱重。<a id="a-5l"></a>若异于此则自身及善根皆悉灭尽。<a id="a-5m"></a>如世尊经中曾说我不见余一法障碍菩萨及灭尽善根。<a id="a-5n"></a>如于菩萨起嗔心者。<a id="a-5o"></a>若菩萨虽于百劫积集善根。<a id="a-5p"></a>由此嗔菩萨心故。<a id="a-5q"></a>皆悉灭尽。<a id="a-5r"></a>是故于诸菩萨应起尊重。<a id="a-5s"></a>犹如教师。</p>
  <p id="a5t">菩萨虽有过　　犹尚不应说</p>
  <p id="a5u">何况无实事　　唯应如实赞</p>
  <p id="a5v">若菩萨毁呰行大乘人罪过。<a id="a-5w"></a>令得恶名。<a id="a-5x"></a>所有生生善法皆悉灭尽。<a id="a-5y"></a>不得增长白法。<a id="a-5z"></a>是故诸菩萨等虽有过恶。<a id="a-60"></a>为护自善根命故。<a id="a-61"></a>不应显说。<a id="a-62"></a>何况无实。<a id="a-63"></a>譬如王罪。<a id="a-64"></a>如经中说。<a id="a-65"></a>有菩萨清净活命无可毁呰。<a id="a-66"></a>而彼达摩比丘妾说其恶故。<a id="a-67"></a>于七十劫中受泥犁报又于六万生中为贫穷人。<a id="a-68"></a>常受盲哑癞病恶疮。<a id="a-69"></a>是故于菩萨所。<a id="a-6A"></a>若有恶若无恶。<a id="a-6B"></a>皆不得说。<a id="a-6C"></a>彼有实德唯应称扬。<a id="a-6D"></a>为自善根增长故。<a id="a-6E"></a>亦为余人生信故。</p>
  <p id="a6F">若人愿作佛　　欲使不退转</p>
  <p id="a6G">示现及炽盛　　亦令生喜悦</p>
  <p id="a6H">若有众生已发愿求菩提。<a id="a-6I"></a>唯欲令其不退。<a id="a-6J"></a>而有人愚痴嗔恚及贪。<a id="a-6K"></a>自朋党故作如是言。<a id="a-6L"></a>何用长行菩萨难行之行。<a id="a-6M"></a>其涅槃乐平等相似。<a id="a-6N"></a>行声闻行疾得涅槃。<a id="a-6O"></a>此等后当说其果报。<a id="a-6P"></a>若以种种譬喻显佛功德令入其心。<a id="a-6Q"></a>是为示现。<a id="a-6R"></a>令其具足精进诸菩萨行。<a id="a-6S"></a>是为炽盛。<a id="a-6T"></a>欲令精进更增疾利。<a id="a-6U"></a>为说正觉功德大神通事。<a id="a-6V"></a>是为喜悦。<a id="a-6W"></a>如是令彼不舍菩提之心。</p>
  <p id="a6X">未解甚深经　　勿言非佛说</p>
  <p id="a6Y">若作如是言　　受最苦恶报</p>
  <p id="a6Z">甚深经者。<a id="a-6a"></a>谓佛所说与空无相无愿相应。<a id="a-6b"></a>除无量断常等边见。<a id="a-6c"></a>灭我人众生寿者等自性。<a id="a-6d"></a>显如来大神通希有功德。<a id="a-6e"></a>于此经律若未证知。<a id="a-6f"></a>勿以痴。<a id="a-6g"></a>故言非佛说。<a id="a-6h"></a>何以故佛世尊说。<a id="a-6i"></a>若谤如来所说之经。<a id="a-6j"></a>恶果最苦。</p>
  <p id="a6k">无间等诸罪　　悉以为一抟</p>
  <p id="a6l">比前二种罪　　分数不能及</p>
  <p id="a6m">世尊于不退轮经中说。<a id="a-6n"></a>五无间业所有诸罪。<a id="a-6o"></a>若断三千大千世界中诸众生命所有罪报。<a id="a-6p"></a>若恒伽河沙等佛世尊灭度已所有支提。<a id="a-6q"></a>或坏或烧若障碍过去未来现在诸佛法眼所有罪报。<a id="a-6r"></a>如是等过皆悉搏聚。<a id="a-6s"></a>若于未解深经而起执着言非佛说。<a id="a-6t"></a>及菩萨发菩提愿已而令退菩提心。<a id="a-6u"></a>此二种罪。<a id="a-6v"></a>彼前五无间等罪聚比之。<a id="a-6w"></a>百分不及千分不及。<a id="a-6x"></a>乃至数分柯罗分算分譬喻分优波尼沙陀分亦不及。<a id="a-6y"></a>以是罪相故。<a id="a-6z"></a>为护自身及自善根。<a id="a-70"></a>勿作此二种罪。</p>
  <p id="a71">问已说菩萨护自善根。<a id="a-72"></a>何者是修道胜义。<a id="a-73"></a>答。</p>
  <p id="a74">于三解脱门　　应当善修习</p>
  <p id="a75">初空次无相　　第三是无愿</p>
  <p id="a76">于中菩萨行般若波罗蜜时。<a id="a-77"></a>应修三解脱门。<a id="a-78"></a>最初应修空解脱门。<a id="a-79"></a>为破散诸见故。<a id="a-7A"></a>第二无相解脱门。<a id="a-7B"></a>为不取诸分别攀缘意故。<a id="a-7C"></a>第三无愿解脱门。<a id="a-7D"></a>为超过欲界色界无色界故。</p>
  <p id="a7E">问何故此等名解脱门。<a id="a-7F"></a>答。</p>
  <p id="a7G">无自性故空　　已空何作相</p>
  <p id="a7H">诸相既寂灭　　智者何所愿</p>
  <p id="a7I">以缘生故法无自性。<a id="a-7J"></a>此名为空。<a id="a-7K"></a>以其空故心无攀缘。<a id="a-7L"></a>则是无相。<a id="a-7M"></a>离诸相故则无所愿。<a id="a-7N"></a>又若法从缘生。<a id="a-7O"></a>彼自性无生。<a id="a-7P"></a>以自性无生故。<a id="a-7Q"></a>彼法是空。<a id="a-7R"></a>若法是空彼中无相。<a id="a-7S"></a>相无有故彼是无相。<a id="a-7T"></a>若无有相彼中心无所依。<a id="a-7U"></a>以无依故于三界中。<a id="a-7V"></a>心无所愿。</p>
  <p id="a7W">于此修念时　　趣近涅槃道</p>
  <p id="a7X">勿念非佛体　　于彼莫放逸</p>
  <p id="a7Y">修此三解脱门时。<a id="a-7Z"></a>若非方便所摄。<a id="a-7a"></a>则趣近涅槃。<a id="a-7b"></a>虽应修习。<a id="a-7c"></a>莫堕余菩提处。<a id="a-7d"></a>当求无所得忍。<a id="a-7e"></a>应住善巧方便。</p>
  <p id="a7f">我于涅槃中　　不应即作证</p>
  <p id="a7g">当发如是心　　应成熟智度</p>
  <p id="a7h">发如是心。<a id="a-7i"></a>我当利益诸众生。<a id="a-7j"></a>度脱诸众生。<a id="a-7k"></a>虽修三解脱门。<a id="a-7l"></a>不应于涅槃作证。<a id="a-7m"></a>然我为学般若波罗蜜故。<a id="a-7n"></a>于三解脱门中。<a id="a-7o"></a>专应成熟。<a id="a-7p"></a>我应修空。<a id="a-7q"></a>不应证空。<a id="a-7r"></a>我应修无相。<a id="a-7s"></a>不应证无相。<a id="a-7t"></a>我应修无愿。<a id="a-7u"></a>不应证无愿。</p>
  <p id="a7v">如射师放箭　　各各转相射</p>
  <p id="a7w">相持不令堕　　大菩萨亦尔</p>
  <p id="a7x">譬如射师善学射已。<a id="a-7y"></a>放箭空中。<a id="a-7z"></a>续放后箭各各相射。<a id="a-80"></a>彼箭遂多。<a id="a-81"></a>空中相持。<a id="a-82"></a>不令堕地。</p>
  <p id="a83">解脱门空中　　善放于心箭</p>
  <p id="a84">巧便箭续持　　不令堕涅槃</p>
  <p id="a85">如是此菩萨大射者。<a id="a-86"></a>以学修空无相无愿弓。<a id="a-87"></a>于三解脱门空中。<a id="a-88"></a>放心箭已。<a id="a-89"></a>又以悲愍众生巧方便箭。<a id="a-8A"></a>展转相续。<a id="a-8B"></a>于三界虚空中。<a id="a-8C"></a>持彼心箭。<a id="a-8D"></a>不令堕涅槃。<a id="a-8E"></a>城。</p>
  <p id="a8F">问云何复令彼心不堕涅槃。<a id="a-8G"></a>答。</p>
  <p id="a8H">我不舍众生　　为利众生故</p>
  <p id="a8I">先起如是意　　次后习相应</p>
  <p id="a8J">若我于三解脱门。<a id="a-8K"></a>善成熟已。<a id="a-8L"></a>欲取涅槃如在手掌。<a id="a-8M"></a>然我以小儿凡夫犹如饮乳。<a id="a-8N"></a>不能自向涅槃城者。<a id="a-8O"></a>未涅槃故。<a id="a-8P"></a>我于涅槃不应独入。<a id="a-8Q"></a>我当如是发起精进。<a id="a-8R"></a>随我所作。<a id="a-8S"></a>唯为利益诸众生故。<a id="a-8T"></a>亦为诸众生得涅槃故。<a id="a-8U"></a>先应如是起作。<a id="a-8V"></a>次即心与三解脱门随顺相应。<a id="a-8W"></a>随顺者顺后义也。<a id="a-8X"></a>若不如是。<a id="a-8Y"></a>彼之心箭。<a id="a-8Z"></a>无巧方便摄故。<a id="a-8a"></a>行三解脱门时。<a id="a-8b"></a>即堕声闻解脱。<a id="a-8c"></a>若独觉解脱中。<a id="a-8d"></a>今更有巧方便。</p>
  <p id="a8e">有着众生等　　久夜及现行</p>
  <p id="a8f">颠倒与诸相　　皆以痴迷故</p>
  <p id="a8g">小儿凡夫诸众生等。<a id="a-8h"></a>以痴迷故。<a id="a-8i"></a>于无始际流转久夜。<a id="a-8j"></a>着四颠倒。<a id="a-8k"></a>无常谓常苦谓乐。<a id="a-8l"></a>不净谓净无我谓我。<a id="a-8m"></a>及于内外众界入中。<a id="a-8n"></a>计我我所。<a id="a-8o"></a>谓有所得。<a id="a-8p"></a>久夜行已及现在行。</p>
  <p id="a8q">着相颠倒者　　说法为断除</p>
  <p id="a8r">先发如是心　　次后习相应</p>
  <p id="a8s">如是诸众生等。<a id="a-8t"></a>以痴迷故。<a id="a-8u"></a>起我我所二种计着。<a id="a-8v"></a>又于色等无所有中。<a id="a-8w"></a>妄起分别取相。<a id="a-8x"></a>生四种邪颠倒。<a id="a-8y"></a>我为说法令其断除。<a id="a-8z"></a>先发如是心已。<a id="a-90"></a>然后于三解脱门中。<a id="a-91"></a>修习相应。<a id="a-92"></a>若异此而修三解脱门者。<a id="a-93"></a>则趣近涅槃道。</p>
  <p id="a94">菩萨利众生　　而不见众生</p>
  <p id="a95">此亦最难事　　希有不可思</p>
  <p id="a96">菩萨起众生想。<a id="a-97"></a>此亦最难不可思。<a id="a-98"></a>未曾有如画虚空。<a id="a-99"></a>于最胜义中本无众生。<a id="a-9A"></a>此菩萨不知不得。<a id="a-9B"></a>而为利乐众生故。<a id="a-9C"></a>勤行精进。<a id="a-9D"></a>唯除大悲。<a id="a-9E"></a>何处更有如此难事。</p>
  <p id="a9F">虽入正定位　　习应解脱门</p>
  <p id="a9G">未满本愿故　　不证于涅槃</p>
  <p id="a9H">此应思量。<a id="a-9I"></a>若到正定位菩萨。<a id="a-9J"></a>以三十二法故入正定位。<a id="a-9K"></a>与解脱门相应时。<a id="a-9L"></a>中间未满本愿。<a id="a-9M"></a>为证涅槃为不证。<a id="a-9N"></a>以世尊经中说云。<a id="a-9O"></a>四大可令改异。<a id="a-9P"></a>无有入正定位。<a id="a-9Q"></a>菩萨中间未满本愿证于涅槃。<a id="a-9R"></a>是故到正定位菩萨。<a id="a-9S"></a>未满本愿不证涅槃。</p>
  <p id="a9T">若未到定位　　巧便力摄故</p>
  <p id="a9U">以未满本愿　　亦不证涅槃</p>
  <p id="a9V">若初发心菩萨。<a id="a-9W"></a>未到正定位。<a id="a-9X"></a>彼以巧方便所摄故。<a id="a-9Y"></a>修三解脱门时。<a id="a-9Z"></a>中间未满本愿。<a id="a-9a"></a>亦不证涅槃。</p>
  <p id="a9b">极厌于流转　　而亦向流转</p>
  <p id="a9c">信乐于涅槃　　而亦背涅槃</p>
  <p id="a9d">此菩萨于流转中。<a id="a-9e"></a>以三种炽火故。<a id="a-9f"></a>应极厌离。<a id="a-9g"></a>不应起心逃避流转。<a id="a-9h"></a>当于众生为子想故。<a id="a-9i"></a>而向流转。<a id="a-9j"></a>及应信乐涅槃。<a id="a-9k"></a>如覆护舍宅故。<a id="a-9l"></a>然复应背涅槃。<a id="a-9m"></a>为满一切智智故。<a id="a-9n"></a>于流转中若有厌离。<a id="a-9o"></a>则于涅槃亦有信乐。<a id="a-9p"></a>若不向流转不背涅槃未满本愿。<a id="a-9q"></a>修习解脱门时。<a id="a-9r"></a>则于涅槃作证。</p>
  <p id="a9s">应当畏烦恼　　不应尽烦恼</p>
  <p id="a9t">当为集众善　　以遮遮烦恼</p>
  <p id="a9u">以是流转因故。<a id="a-9v"></a>应畏烦恼。<a id="a-9w"></a>不应毕竟尽于烦恼。<a id="a-9x"></a>若断烦恼。<a id="a-9y"></a>则不得集菩提资粮。<a id="a-9z"></a>是故菩萨以遮制法遮诸烦恼。<a id="a-A0"></a>由遮烦恼令其无力故。<a id="a-A1"></a>得集菩提资粮善根。<a id="a-A2"></a>以集善根故满足本愿。<a id="a-A3"></a>能到菩提。</p>
  <p id="aA4">问何故不以断灭故灭诸烦恼。<a id="a-A5"></a>答。</p>
  <p id="aA6">菩萨烦恼性　　不是涅槃性</p>
  <p id="aA7">非烧诸烦恼　　生菩提种子</p>
  <p id="aA8">如诸声闻圣人等。<a id="a-A9"></a>涅槃为性。<a id="a-AA"></a>以攀缘涅槃。<a id="a-AB"></a>得沙门果故。<a id="a-AC"></a>诸佛不以涅槃为性。<a id="a-AD"></a>诸佛烦恼为性。<a id="a-AE"></a>以菩提心由此生故。<a id="a-AF"></a>声闻独觉烧诸烦恼。<a id="a-AG"></a>不生菩提心种子。<a id="a-AH"></a>以二乘心种子无流故。<a id="a-AI"></a>是故烦恼为如来性。<a id="a-AJ"></a>以有烦恼众生发菩提心。<a id="a-AK"></a>出生佛体故不离烦恼。</p>
  <p id="aAL">问若烧烦恼。<a id="a-AM"></a>不生菩提心种子者。<a id="a-AN"></a>何故法华经中。<a id="a-AO"></a>与烧烦恼诸声闻等授记。<a id="a-AP"></a>答。</p>
  <p id="aAQ">记彼诸众生　　此记有因缘</p>
  <p id="aAR">唯是佛善巧　　方便到彼岸</p>
  <p id="aAS">不知成就何等众生。<a id="a-AT"></a>彼中因缘唯佛所知。<a id="a-AU"></a>以到调伏彼岸。<a id="a-AV"></a>不共余众生相似故。<a id="a-AW"></a>而彼不生菩提心种子者。<a id="a-AX"></a>以入无为正定位故。<a id="a-AY"></a>如经说。</p>
  <p id="aAZ">如空及莲华　　峻崖与深坑</p>
  <p id="aAa">界不男迦柘　　亦如烧种子</p>
  <p id="aAb">如虚空中不生种子。<a id="a-Ac"></a>如是于无为中。<a id="a-Ad"></a>不曾生佛法。<a id="a-Ae"></a>亦不当生。<a id="a-Af"></a>如高原旷野不生莲华。<a id="a-Ag"></a>如是声闻独觉入无为正定位中。<a id="a-Ah"></a>不生佛法。<a id="a-Ai"></a>峻崖者。<a id="a-Aj"></a>于一切智智城道中。<a id="a-Ak"></a>有二峻崖。<a id="a-Al"></a>所谓声闻地峻崖。<a id="a-Am"></a>独觉地峻崖。<a id="a-An"></a>声闻独觉若有一切智者。<a id="a-Ao"></a>则非菩萨二峻崖也。<a id="a-Ap"></a>深坑者。<a id="a-Aq"></a>如丈夫善学跳掷。<a id="a-Ar"></a>虽堕深坑安隐而住。<a id="a-As"></a>若不善学。<a id="a-At"></a>而堕深坑便死坑内。<a id="a-Au"></a>如是菩萨修习无为善相应故。<a id="a-Av"></a>虽修无为而不堕无为中。<a id="a-Aw"></a>声闻等修习无为不善相应。<a id="a-Ax"></a>则堕无为中。<a id="a-Ay"></a>界者。<a id="a-Az"></a>声闻系在无为界故。<a id="a-B0"></a>不复能于有为中行。<a id="a-B1"></a>是故彼中不生菩提之心。<a id="a-B2"></a>不男者。<a id="a-B3"></a>如根败丈夫于五欲利不复有利。<a id="a-B4"></a>如是声闻具无为法。<a id="a-B5"></a>于诸佛法利亦无有利。<a id="a-B6"></a>迦柘者。<a id="a-B7"></a>如迦柘珠。<a id="a-B8"></a>诸天世间虽善修理彼迦柘珠。<a id="a-B9"></a>终不能为鞞琉璃宝。<a id="a-BA"></a>如是声闻虽复具诸戒学头多功德三摩提等。<a id="a-BB"></a>终不能坐觉场证无上正觉。<a id="a-BC"></a>亦如烧种子者。<a id="a-BD"></a>如被烧种子。<a id="a-BE"></a>虽置地中水浇日暖。<a id="a-BF"></a>终不能生。<a id="a-BG"></a>如是声闻烧烦恼种子已。<a id="a-BH"></a>于三界中亦无生义。<a id="a-BI"></a>以如是等经故。<a id="a-BJ"></a>当知声闻得无为法已。<a id="a-BK"></a>不生菩提之心。</p>
 </body>
</html>