<!doctype html>
<html id="z3IBVU5zH" data-ver="877">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘论">
  <meta period="元魏">
 </head>
 <body>
  <h1 id="a1">胜思惟梵天所问经论卷下</h1>
  <p id="a2">如是彼婆伽婆以为世尊。<a id="a-3"></a>而彼声闻但是外道。<a id="a-4"></a>次下示现彼声闻人成于外道。<a id="a-5"></a>以彼愚人失物为谛说物为谛。<a id="a-6"></a>示现彼人堕于恶道故。<a id="a-7"></a>以自不说。<a id="a-8"></a>以如来得无言语法故。<a id="a-9"></a>苦等诸谛自体不成示说谛相。<a id="a-A"></a>我如是证示现不立有法相故。<a id="a-B"></a>示现他不取故。<a id="a-C"></a>菩提不可得以无分别体故不取。<a id="a-D"></a>我已得菩提法。<a id="a-E"></a>无如是取离一切有以离三界离五道故。<a id="a-F"></a>以过彼法得出世间圣道法故。<a id="a-G"></a>如是不见一切诸法是菩提相。<a id="a-H"></a>不证一法而证诸法。<a id="a-I"></a>是故说为应正遍知。<a id="a-J"></a>若如来于法无所得者。<a id="a-K"></a>以何义故。<a id="a-L"></a>说如来坐道场名为佛者。<a id="a-M"></a>此问如来。<a id="a-N"></a>遮有物得故如来说言我不得物闻说法名世谛摄故。<a id="a-O"></a>分别相故。<a id="a-P"></a>依无体相法无我说。<a id="a-Q"></a>次依法无我问。<a id="a-R"></a>彼法相彼法无我以一切法无体为体。<a id="a-S"></a>遮有无二法。<a id="a-T"></a>示现何义。<a id="a-U"></a>示现彼法非有物可证非无物可证。<a id="a-V"></a>以彼法离于二相。<a id="a-W"></a>是故说证。</p>
  <p id="aX">如是说已自下次说。<a id="a-Y"></a>非谓一向不证实法。<a id="a-Z"></a>以见虚妄执着法无故如实善知自性不生。<a id="a-a"></a>以依颠倒他体而生。<a id="a-b"></a>所谓染等分别体性。<a id="a-c"></a>常一切时自性不生。<a id="a-d"></a>知真如我如是。<a id="a-e"></a>证法云何而知。<a id="a-f"></a>如常不知不觉而知。<a id="a-g"></a>言知识者。<a id="a-h"></a>此为示现彼真如相亦不分别。<a id="a-i"></a>以不见彼真实法体。<a id="a-j"></a>以彼法体一切言语不可得故。<a id="a-k"></a>是故示现彼证智因。<a id="a-l"></a>不知不识不可见等者。<a id="a-m"></a>于见闻觉识堕四种语。<a id="a-n"></a>此诸句等。<a id="a-o"></a>上上起门示现。<a id="a-p"></a>应知。<a id="a-q"></a>不可取等如彼法体如是彼法不可以彼见等取故。<a id="a-r"></a>此以何义。<a id="a-s"></a>以诸名字不可得故。<a id="a-t"></a>过心境界故。<a id="a-u"></a>以无戏论事故。<a id="a-v"></a>相应法中不可相当故。<a id="a-w"></a>以诸言语不能至到故。<a id="a-x"></a>相应法中不可相当故。<a id="a-y"></a>不可问答故。<a id="a-z"></a>过六根故过名字故。<a id="a-10"></a>内身一切不可说故。<a id="a-11"></a>无世间相故。<a id="a-12"></a>世间法不行故。<a id="a-13"></a>离于所作以有为法所不行故。<a id="a-14"></a>以无世间心意意识分别相故。<a id="a-15"></a>出过世间以无彼体故。<a id="a-16"></a>以过於戏论无可对事故。</p>
  <p id="a17">如是示现所说法体无有一切诸分别已。<a id="a-18"></a>示现彼法虚空相似。<a id="a-19"></a>应知。<a id="a-1A"></a>彼法虚空相似。<a id="a-1B"></a>有二种相应知。<a id="a-1C"></a>一者遍去。<a id="a-1D"></a>以离有无戏论法故。<a id="a-1E"></a>以得诸佛不可思议毕竟法故。<a id="a-1F"></a>二者无碍以大慈心第一忍苦所不可作而能作故。<a id="a-1G"></a>以无言法依言说故。<a id="a-1H"></a>以依彼法令诸众生得入法故。<a id="a-1I"></a>为示何义。<a id="a-1J"></a>诸有众生依于黠慧我慢心故。<a id="a-1K"></a>不能信此所说法相。<a id="a-1L"></a>以为示现彼诸众生善根微薄故。<a id="a-1M"></a>说彼法相为明何义。<a id="a-1N"></a>明此法门一切世间所难信者。<a id="a-1O"></a>以世间意于同法中常颠倒故。<a id="a-1P"></a>此义云何世间人意念云我等应证实谛。<a id="a-1Q"></a>依三学法修行满足。<a id="a-1R"></a>我依彼法应得涅槃。<a id="a-1S"></a>一向修善法以依彼法现受法乐此善行次第依佛出世以为根本。<a id="a-1T"></a>次有说法次有如实修行伴侣众僧。<a id="a-1U"></a>如是此法实谛等如实而住以无戏论故。<a id="a-1V"></a>诸世间人所不能信。<a id="a-1W"></a>此义应知。<a id="a-1X"></a>世尊譬如水中出火火中出水者。<a id="a-1Y"></a>为示何义。<a id="a-1Z"></a>以为示现烦恼如火以非寂静体。<a id="a-1a"></a>远离彼体故菩提如水以其能灭烦恼火故。<a id="a-1b"></a>以彼不信与信相违相应法而不相应。<a id="a-1c"></a>此义应知。<a id="a-1d"></a>言烦恼者。<a id="a-1e"></a>所谓一切愚痴凡夫。<a id="a-1f"></a>如是执着戏论言有烦恼染我为彼愚人遮烦恼体不成就故。<a id="a-1g"></a>以观察法不可得故。<a id="a-1h"></a>以出世间智乃证得故。<a id="a-1i"></a>以识不能分别知故。<a id="a-1j"></a>以对治所治学修道故。<a id="a-1k"></a>以不执着能治所治二相法故。<a id="a-1l"></a>以得真如清净法故。<a id="a-1m"></a>以无有心取得法故。<a id="a-1n"></a>能令彼障无势力故。<a id="a-1o"></a>以彼障法本性不生故。<a id="a-1p"></a>如说法相若人不生诸法相者。<a id="a-1q"></a>则得远离一切邪见而得解脱。<a id="a-1r"></a>以得远离取不实相能治所治分别心故。</p>
  <p id="a1s">自此已下。<a id="a-1t"></a>依诸菩萨摩诃萨信。<a id="a-1u"></a>法功德赞叹彼菩萨。<a id="a-1v"></a>有七种功德。<a id="a-1w"></a>此义应知。<a id="a-1x"></a>何等为七。<a id="a-1y"></a>一者所作诸行满足功德。<a id="a-1z"></a>二者修行功德。<a id="a-20"></a>三者入位功德。<a id="a-21"></a>四者以自在心生有功德。<a id="a-22"></a>五者善练功德。<a id="a-23"></a>六者能集佛法修行功德。<a id="a-24"></a>七者得果功德。</p>
  <p id="a25">云何所作诸行满足功德。<a id="a-26"></a>示现过去于诸佛所能作所作种种功德皆悉已办故。<a id="a-27"></a>复有何义。<a id="a-28"></a>依二种义。<a id="a-29"></a>一依功德。<a id="a-2A"></a>二依智慧。<a id="a-2B"></a>以能供养恭敬给侍。<a id="a-2C"></a>诸修行等如威仪故。<a id="a-2D"></a>闻正法故。<a id="a-2E"></a>如是次第菩萨如是满足功德智慧行已。<a id="a-2F"></a>次应修行入地诸行。<a id="a-2G"></a>是故次说修行功德四句。<a id="a-2H"></a>示现有诸功德智慧增上。<a id="a-2I"></a>以饮食法食二种摄故。<a id="a-2J"></a>以依善知识复修诸行。<a id="a-2K"></a>能于义中能于法中作巧方便。<a id="a-2L"></a>随顺正法如实修行故。<a id="a-2M"></a>以得上妙善根力故。<a id="a-2N"></a>依巧方便故。<a id="a-2O"></a>妙有二种。<a id="a-2P"></a>一者能作所作妙。<a id="a-2Q"></a>二者深妙。<a id="a-2R"></a>能信彼处以闻如是二种大妙不惊不怖故。<a id="a-2S"></a>以善护如来妙法藏故。<a id="a-2T"></a>以如说法。<a id="a-2U"></a>一一随顺如实修行故。<a id="a-2V"></a>以不自见以不自触法故。</p>
  <p id="a2W">菩萨如是如实修行。<a id="a-2X"></a>自身毕竟入菩萨位。<a id="a-2Y"></a>是故次说入位功德。<a id="a-2Z"></a>二十五句示现此义。<a id="a-2a"></a>云何名为生如来家。<a id="a-2b"></a>以是菩萨依佛家生得佛法故。<a id="a-2c"></a>以能舍于分别烦恼。<a id="a-2d"></a>尔时摄取无分别智故。<a id="a-2e"></a>示现修行施等行故。<a id="a-2f"></a>以断所治破戒法故。<a id="a-2g"></a>此以何义。<a id="a-2h"></a>以持戒故对于破戒。<a id="a-2i"></a>能起破戒诸烦恼灭。<a id="a-2j"></a>是故持戒治彼所治。<a id="a-2k"></a>以得对治惜身命故。<a id="a-2l"></a>以得对治懈怠心故。<a id="a-2m"></a>以对欲界恶不善故。<a id="a-2n"></a>以对一切诸不正见乃至对于小乘见故。<a id="a-2o"></a>如是名为入位功德。<a id="a-2p"></a>是出世间波罗蜜行功德。<a id="a-2q"></a>应知以于如来如实所说甚深之法正入功德不颠倒故。<a id="a-2r"></a>以彼不能作诸功德障所谓天魔烦恼魔等不能作障。<a id="a-2s"></a>如是次第说以能说法入功德故。<a id="a-2t"></a>以深意说不颠倒法功德入故。<a id="a-2u"></a>说法功德以如世谛第一义谛真实说故。<a id="a-2v"></a>如次第说。<a id="a-2w"></a>此明何义。<a id="a-2x"></a>法自性者。<a id="a-2y"></a>所谓诸法自体相等入彼。<a id="a-2z"></a>应知住持功德入法门流位得清净法故。<a id="a-30"></a>以依如来住持之力能作所作故。<a id="a-31"></a>是诸菩萨不共住功德同梵行故。<a id="a-32"></a>以得持戒平等行故。<a id="a-33"></a>以是菩萨有善法分增长功德。<a id="a-34"></a>以出世间信等功德皆现前故。<a id="a-35"></a>此是以不触诸食功德。<a id="a-36"></a>此明何义。<a id="a-37"></a>随宜而得。<a id="a-38"></a>谓依乞食住处卧具及汤药等知足功德。<a id="a-39"></a>圣人所行随何资生皆不触故。<a id="a-3A"></a>乐离诸欲修行之相不触功德对触。<a id="a-3B"></a>应知此复何义。<a id="a-3C"></a>不依于他智慧命活。<a id="a-3D"></a>是故易满易养。<a id="a-3E"></a>应知以能随顺证智功德。<a id="a-3F"></a>自身毕竟得阿耨多罗三藐三菩提故。<a id="a-3G"></a>以心毕竟我定得故。<a id="a-3H"></a>当知是人为能度者。<a id="a-3I"></a>以是人能度未度者。<a id="a-3J"></a>如是等八句为他利益修行功德。<a id="a-3K"></a>应如是知。<a id="a-3L"></a>以能安慰烦恼所缚诸众生等令入道故。<a id="a-3M"></a>能安众生解脱法中故能令众生得解脱故。<a id="a-3N"></a>二句次第示现胜处能为说道故能与解脱故。<a id="a-3O"></a>二句次第示现能知对治法故。<a id="a-3P"></a>示现能与对治所治能治法故。</p>
  <p id="a3Q">菩萨如是入菩萨位已。<a id="a-3R"></a>以为利益一切众生心生有故。<a id="a-3S"></a>摄诸趣生。<a id="a-3T"></a>是故次说菩萨摩诃萨以自在心生于三有。<a id="a-3U"></a>是故名为摄取功德四句示现。<a id="a-3V"></a>以自在力摄胜处生。<a id="a-3W"></a>虽生彼处而不为彼之所染故。<a id="a-3X"></a>以长远时摄取生处不疲倦故。<a id="a-3Y"></a>以不为彼烦恼业等他力而生。<a id="a-3Z"></a>自在如意摄取生故。<a id="a-3a"></a>以诸菩萨一切处生。<a id="a-3b"></a>不畏彼处所受种种诸苦恼故。<a id="a-3c"></a>菩萨如是以为利益一切众生修行诸行。<a id="a-3d"></a>常为一切众生上首。<a id="a-3e"></a>是故次说能为上首。<a id="a-3f"></a>能领大众能办功德。<a id="a-3g"></a>有十五句示现此义。<a id="a-3h"></a>菩萨自身如佛所说修行之法勤而学之教他无过故。<a id="a-3i"></a>以长远时学习禁戒受持不毁守慎坚固故。<a id="a-3j"></a>以有如是二种功德于先后时自善住故。<a id="a-3k"></a>以是义故能领大众。<a id="a-3l"></a>此义应知。<a id="a-3m"></a>以为众生能作上首令降伏故。<a id="a-3n"></a>以是菩萨能领大众诸魔不能与作障难。<a id="a-3o"></a>远离一切诸魔业故。<a id="a-3p"></a>以有不护身口意业毕竟得故。<a id="a-3q"></a>不畏他人说其过故。<a id="a-3r"></a>以其现见甚深之法能答问难不怯弱故。<a id="a-3s"></a>以说法胜巧方便故。<a id="a-3t"></a>以领大众行于大事。<a id="a-3u"></a>修行诸行不退自身善根分故。<a id="a-3v"></a>二句示现可化众生生于明故。<a id="a-3w"></a>可化众生离无明故能作因缘。<a id="a-3x"></a>如是次第此义应知。<a id="a-3y"></a>以诸众生有随顺者不随顺者而心坚固。<a id="a-3z"></a>虽有相违有不相违诸烦恼等心不异故。<a id="a-40"></a>以于众生无差别故。<a id="a-41"></a>为彼众生成就一切种种功德。<a id="a-42"></a>能受一切功德数故。<a id="a-43"></a>以作他恩他人不作报恩障缚不住心故。<a id="a-44"></a>以为除灭一切诸使与诸众生对治法故。<a id="a-45"></a>以其虽为大众围绕而不高心故。<a id="a-46"></a>菩萨如是自利利他修行诸行。<a id="a-47"></a>以为成就佛法修行。<a id="a-48"></a>是故次说为成就佛法修行功德。<a id="a-49"></a>二十九句示现此义。<a id="a-4A"></a>当知是人如须弥山以其坚固不可动者。<a id="a-4B"></a>以依一切诸胜功德无分别智。<a id="a-4C"></a>余七地等一切分别不能动故。<a id="a-4D"></a>以依彼法一切声闻辟支佛念不能破坏以坚固故。<a id="a-4E"></a>以依如来内法修行。<a id="a-4F"></a>违佛法者所不能坏。<a id="a-4G"></a>以得胜力故。<a id="a-4H"></a>以入第一甚深之义法无我故。<a id="a-4I"></a>以是人得转身胜法依彼法故。<a id="a-4J"></a>得胜解脱灭烦恼故。<a id="a-4K"></a>以依修行转身得身。<a id="a-4L"></a>以一切种诸烦恼染依身灭故。<a id="a-4M"></a>以于一切诸如来所常闻正法不厌足故。<a id="a-4N"></a>以证实际更无境界。<a id="a-4O"></a>未证可证更不求故。<a id="a-4P"></a>以为众生演说正法转法轮故。<a id="a-4Q"></a>以诸相好庄严其身住持可乐。<a id="a-4R"></a>如帝释王为诸众生之所乐故。<a id="a-4S"></a>以得八地中十自在力故。<a id="a-4T"></a>二句示现于九地中以依乐说辩才说法。<a id="a-4U"></a>与诸众生相应正念。<a id="a-4V"></a>如次第说此义应知。<a id="a-4W"></a>以于菩萨第十地中得能治法善增长故。<a id="a-4X"></a>以得远离所治障法故。<a id="a-4Y"></a>所言弱者所对治法。<a id="a-4Z"></a>说名为弱以诸菩萨住如是处说名佛故。<a id="a-4a"></a>以是菩萨虽有障地而无障故。<a id="a-4b"></a>以是菩萨胜住余地诸菩萨故。<a id="a-4c"></a>以是菩萨无等地住菩萨平等。<a id="a-4d"></a>又复无等无差别等复有差别说修多罗等法无我平等一味证故。<a id="a-4e"></a>以诸菩萨住于彼处他不能以觉观测量故。<a id="a-4f"></a>以乐说辩说一切密无滞着故。<a id="a-4g"></a>以于无量诸佛如来无量说法而能持能受故。<a id="a-4h"></a>以不去而去。<a id="a-4i"></a>即次闻慧受大法雨。<a id="a-4j"></a>后以如实觉入所觉故。<a id="a-4k"></a>以觉彼法随顺正入彻诸法故。<a id="a-4l"></a>以入众生八万四千诸行门故。<a id="a-4m"></a>以如彼行与对治法不疲倦故。<a id="a-4n"></a>以是菩萨虽见世间而离世间故。<a id="a-4o"></a>以得失等世间诸法憎爱贪恚诸使烦恼不能增长故。<a id="a-4p"></a>以彼菩萨虽有得等大利益事而于修行诸善根分不能灭坏故。</p>
  <p id="a4q">菩萨如是修集佛法正修诸行得彼彼胜果。<a id="a-4r"></a>是故次说得果功德二十六句。<a id="a-4s"></a>示现此义。<a id="a-4t"></a>依未解成就依色成就依业成就。<a id="a-4u"></a>依菩萨地尽具足成就。<a id="a-4v"></a>依入佛地尽成就。<a id="a-4w"></a>如是次第此义应知。<a id="a-4x"></a>当知是人为得快爱。<a id="a-4y"></a>以诸黠慧之所爱者。<a id="a-4z"></a>以是菩萨如实证谛。<a id="a-50"></a>是故为彼同伴侣者之所恭敬心爱念故。<a id="a-51"></a>以依法句依解法相知彼法重而供养故。<a id="a-52"></a>如次第说。<a id="a-53"></a>以尊重佛法者能供养故。<a id="a-54"></a>以依中间人以依不信佛法人。<a id="a-55"></a>见彼菩萨有大胜事归依菩萨礼拜等故。<a id="a-56"></a>以进究竟修菩萨行。<a id="a-57"></a>余诸菩萨于此菩萨亦供养故。<a id="a-58"></a>余二乘人虽复进得彼二乘道。<a id="a-59"></a>以是菩萨有胜功德为彼二乘人求此功德故。<a id="a-5A"></a>以是菩萨依彼胜行不求小乘故。<a id="a-5B"></a>此是心成就得果功德相。</p>
  <p id="a5C">当知是人为不谄曲。<a id="a-5D"></a>以无点污谄曲法者。<a id="a-5E"></a>以离世间有为法相诸谄曲故。<a id="a-5F"></a>以其能生世间欢喜去来坐卧诸威仪故以成就妙色形相上下故。<a id="a-5G"></a>以威具足为诸世间生尊重故。<a id="a-5H"></a>以身具足三十二相故。<a id="a-5I"></a>以彼菩萨八十种好一切种种身显现故。<a id="a-5J"></a>此是色成就得果功德相。</p>
  <p id="a5K">依佛法僧等住持业成就得果功德相。</p>
  <p id="a5L">是人诸佛见者。<a id="a-5M"></a>以一切佛皆现见故。<a id="a-5N"></a>即是彼佛诸功德故如实见故。<a id="a-5O"></a>以得现见如来法身故。<a id="a-5P"></a>以得无量证法受位故。<a id="a-5Q"></a>以软中上得法忍故。<a id="a-5R"></a>言软忍者于七地中。<a id="a-5S"></a>言中忍者八九地中。<a id="a-5T"></a>言上忍者第十地中。<a id="a-5U"></a>此是菩萨地尽具足成就得果功德相。</p>
  <p id="a5V">是人满足道场者。<a id="a-5W"></a>以证一切种一切功德皆满足故。<a id="a-5X"></a>是人能降伏众魔乃至是人能作佛所作事者。<a id="a-5Y"></a>以降伏魔如是次第依作。<a id="a-5Z"></a>众生利益。<a id="a-5a"></a>应知此是入佛地成就。<a id="a-5b"></a>得果功德相。</p>
  <p id="a5c">不惊等者。<a id="a-5d"></a>云何为惊。<a id="a-5e"></a>以闻深法谓为异道故名为惊。<a id="a-5f"></a>因彼惊故转更增上相续不断名增上惊。<a id="a-5g"></a>惊不断绝相应执著名上上惊。<a id="a-5h"></a>以堕惊怖中故。<a id="a-5i"></a>以在惊怖故。<a id="a-5j"></a>以怖无物故。<a id="a-5k"></a>如是次第彼人不惊不增上惊不上上惊。<a id="a-5l"></a>此义应知。<a id="a-5m"></a>说彼功德犹不可尽者。<a id="a-5n"></a>依如说修行七种功德种种差别不可数故。<a id="a-5o"></a>佛菩提者。<a id="a-5p"></a>如先所说以彼菩提难可知故。<a id="a-5q"></a>难见难觉二句。<a id="a-5r"></a>示现以出世间智依出世间智。<a id="a-5s"></a>得智境界余世间智则不能知彼境界故。<a id="a-5t"></a>言能信者。<a id="a-5u"></a>依取受持读诵解释能自随法如说修行。<a id="a-5v"></a>为令他知故名为信。<a id="a-5w"></a>所谓令他如实修行巧方便智。<a id="a-5x"></a>此义应知。<a id="a-5y"></a>信取受持读诵说等所有功德不可称量。<a id="a-5z"></a>以是一切智境界故。</p>
  <p id="a60">次依梵天不能尽知彼具足智。<a id="a-61"></a>如经尔时如来告胜思惟大梵天言。<a id="a-62"></a>梵天汝少分知彼诸菩萨摩诃萨色及功德而赞叹之故。<a id="a-63"></a>此依何义以依赞叹以依功德以依于事。<a id="a-64"></a>如是次第依甚深义说。<a id="a-65"></a>谓于义中句中字中甚深。<a id="a-66"></a>应知示现知彼进趣去处知深意故。<a id="a-67"></a>此以何义。<a id="a-68"></a>知深意者。<a id="a-69"></a>知能说者说法意故。<a id="a-6A"></a>示现依量相应法故前后义法相应知。<a id="a-6B"></a>以不随顺文字义故以依于义不依字故。<a id="a-6C"></a>以依正问依正语故。<a id="a-6D"></a>以五种力修行说故。<a id="a-6E"></a>是故即说五力言语名为乐说。<a id="a-6F"></a>此义应知。<a id="a-6G"></a>此五力者云何名力。<a id="a-6H"></a>以有四种力相应故。<a id="a-6I"></a>何等为四。<a id="a-6J"></a>一者住持佛所作力。<a id="a-6K"></a>二者降伏一切诸外道力。<a id="a-6L"></a>三者能知一切魔业。<a id="a-6M"></a>知已则能远离彼力。<a id="a-6N"></a>四者三乘毕竟取力。<a id="a-6O"></a>于彼法中一一相应。<a id="a-6P"></a>以依彼法如来能说善相应故。<a id="a-6Q"></a>此五力者依五甚深说何等为五。<a id="a-6R"></a>一者依相甚深。<a id="a-6S"></a>二者依意甚深。<a id="a-6T"></a>三者依时处甚深。<a id="a-6U"></a>四者依进取甚深。<a id="a-6V"></a>五者依常说法随顺甚深。<a id="a-6W"></a>如是次第。</p>
  <p id="a6X">依相甚深者。<a id="a-6Y"></a>一切诸法三世等差别相难觉故。<a id="a-6Z"></a>过去等法依四种说。<a id="a-6a"></a>一者依事说。<a id="a-6b"></a>二者依对对治说。<a id="a-6c"></a>三者依世谛义说。<a id="a-6d"></a>四者依进取乘差别说。<a id="a-6e"></a>此义云何。<a id="a-6f"></a>依事说者。<a id="a-6g"></a>谓三世事以说三世事相法故。<a id="a-6h"></a>三世事者。<a id="a-6i"></a>所谓过去未来现在即此名为说三世记。<a id="a-6j"></a>以依如来无障碍智说三世事名三世记。<a id="a-6k"></a>依对对治说者。<a id="a-6l"></a>所治烦恼染能治法清净。<a id="a-6m"></a>及彼烦恼二种差别。<a id="a-6n"></a>谓善不善差别。<a id="a-6o"></a>善法亦有二种差别。<a id="a-6p"></a>谓世间出世间差别。<a id="a-6q"></a>世间复有二种差别。<a id="a-6r"></a>谓有漏无漏差别。<a id="a-6s"></a>有漏亦有二种差别。<a id="a-6t"></a>谓有过无过差别。<a id="a-6u"></a>无过亦有二种差别。<a id="a-6v"></a>谓有为无为差别。<a id="a-6w"></a>依世谛义说者。<a id="a-6x"></a>依假名名字说我众生等差别相故。<a id="a-6y"></a>依进取乘差别说者。<a id="a-6z"></a>得第一义证真如正智依清净故。<a id="a-70"></a>如次第证。<a id="a-71"></a>如是进取世间涅槃。<a id="a-72"></a>此明何义。<a id="a-73"></a>世间之人所进取者。<a id="a-74"></a>即是世间二乘摄取异地证法以为涅槃以取寂灭际涅槃故。<a id="a-75"></a>诸菩萨摩诃萨不住二处故。</p>
  <p id="a76">为彼初力说不执着无过失故。<a id="a-77"></a>说幻等喻。<a id="a-78"></a>此明何义。<a id="a-79"></a>如幻所作象等身体皆不成就。<a id="a-7A"></a>如是言语所说诸法色等身体不成就故。<a id="a-7B"></a>如梦中梦见受用种种境界。<a id="a-7C"></a>而彼梦中种种境界颠倒故。<a id="a-7D"></a>见如是言说所用法义受法乐门惟是虚妄分别故。<a id="a-7E"></a>有如彼响声言语说身虚空中间而无住处。<a id="a-7F"></a>如是说法言语音声第一义谛中无住善住故。<a id="a-7G"></a>犹如彼影现见唯相虽见有色种种形相而诸形相等共彼法体非是相应。<a id="a-7H"></a>而依彼法随顺而生如是言语。<a id="a-7I"></a>说一切法亦唯是相。<a id="a-7J"></a>虽有种种名字差别而诸名字共所说法非是相应。<a id="a-7K"></a>而依彼法随顺相故。<a id="a-7L"></a>如以众印印于泥等见第二印而诸印体不转不入。<a id="a-7M"></a>而如是见如是言语说于诸法。<a id="a-7N"></a>虽因言语闻色等义差别异相。<a id="a-7O"></a>而诸言语不在法义而如是闻故。<a id="a-7P"></a>如彼阳焰实无水身而亦见水。<a id="a-7Q"></a>如是言语说于诸法无如所说诸法体相。<a id="a-7R"></a>而亦见彼种种诸法故。<a id="a-7S"></a>如彼虚空本来不生本来不灭。<a id="a-7T"></a>虽以言语说于虚空而彼虚空无体可说。<a id="a-7U"></a>如是言语说于法义。<a id="a-7V"></a>第一义谛无可说体故。<a id="a-7W"></a>以一切法无彼言语可以说故。<a id="a-7X"></a>如是说法无一说法以彼说法如幻等故。<a id="a-7Y"></a>故以幻等譬喻示现。</p>
  <p id="a7Z">如是。<a id="a-7a"></a>不着言说法义。<a id="a-7b"></a>得无障碍智乐说辩才是名利益。<a id="a-7c"></a>此义应知。<a id="a-7d"></a>此明何义。<a id="a-7e"></a>一切言语法不离法界说不差别法界说。<a id="a-7f"></a>此以何义。<a id="a-7g"></a>一切说法色等差别不离法界。<a id="a-7h"></a>以说法界和合故。<a id="a-7i"></a>以说色等诸法差别而不执着故。</p>
  <p id="a7j">依意甚深者。<a id="a-7k"></a>以依如来六种密意能知如来有甚深意。<a id="a-7l"></a>此义应知。<a id="a-7m"></a>何等名为六种密意。<a id="a-7n"></a>一者念密意。<a id="a-7o"></a>二者无说密意。<a id="a-7p"></a>三者对对治密意。<a id="a-7q"></a>四者法密意。<a id="a-7r"></a>五者心密意。<a id="a-7s"></a>六者字转密意。<a id="a-7t"></a>梵天如来或染法说净等。<a id="a-7u"></a>此示现念密意。<a id="a-7v"></a>此以何义。<a id="a-7w"></a>以不见烦恼染法体故。<a id="a-7x"></a>以坚执着净法体故。<a id="a-7y"></a>以染正念染净无体故。</p>
  <p id="a7z">以不摇动执着此是染法体相故。<a id="a-80"></a>以心摇动执着此是净法体相故。<a id="a-81"></a>以彼染法虽非正念而彼染法不成染法故。<a id="a-82"></a>是名如来念密意。<a id="a-83"></a>复次梵天我依布施即示涅槃等。<a id="a-84"></a>此示现无说密意。<a id="a-85"></a>此以何义。<a id="a-86"></a>以佛无起心而说诸法。<a id="a-87"></a>以一切法无如是力能从此世转至彼世我法无体是故无有一法可转。<a id="a-88"></a>以是义故。<a id="a-89"></a>无一毫法转至异世。<a id="a-8A"></a>是故依施说得涅槃无有是处。<a id="a-8B"></a>是名如来无说密意。</p>
  <p id="a8C">持戒乃至般若以示现涅槃。<a id="a-8D"></a>此明何义。<a id="a-8E"></a>此明对对治密意。<a id="a-8F"></a>此以何义。<a id="a-8G"></a>以断戒等所治之法依波罗蜜乐行行故。<a id="a-8H"></a>说持戒等名为涅槃。<a id="a-8I"></a>以断能起破戒烦恼身口意等不行恶行故。<a id="a-8J"></a>以离一切杀害等心依彼害心空故。<a id="a-8K"></a>以不复生忍辱心故。<a id="a-8L"></a>以离懈怠常修精进为增长善为灭恶行无如是心为善不增长恶行不灭无如是心故。<a id="a-8M"></a>又复更无摇动心故。<a id="a-8N"></a>以无觉观故。<a id="a-8O"></a>此以何义。<a id="a-8P"></a>以离一切摇动心故。<a id="a-8Q"></a>以无分别散乱心故。<a id="a-8R"></a>以离一切所见境界是故不生。<a id="a-8S"></a>我已得心以无所得而名为得。<a id="a-8T"></a>以不见法故。<a id="a-8U"></a>是名如来对对治密意。</p>
  <p id="a8V">贪欲是实际法性无欲相故乃至愚痴是实际法性无痴。<a id="a-8W"></a>离于真如贪等实际等无故示现法密意此明何义。<a id="a-8X"></a>实际法性无痴相故此示现法密意。<a id="a-8Y"></a>此以何义。<a id="a-8Z"></a>以离真如贪等实际等无法可说故此义应知是名如来法密意。<a id="a-8a"></a>世间是涅槃无退无生故。<a id="a-8b"></a>乃至虚妄是实语为增上慢人故。<a id="a-8c"></a>此示现心密意。<a id="a-8d"></a>此以何义。<a id="a-8e"></a>以解世间本来不生本来不灭即是涅槃。<a id="a-8f"></a>执着涅槃涅槃身体。<a id="a-8g"></a>如是取相以此心过即是世间。<a id="a-8h"></a>实言语者依言语说门。<a id="a-8i"></a>若见是实即是虚妄。<a id="a-8j"></a>言虚妄者。<a id="a-8k"></a>是我慢人虚妄分别以之为实取于实相而不实故。<a id="a-8l"></a>是名如来心密意。<a id="a-8m"></a>复次梵天如来以随意故。<a id="a-8n"></a>或自说言我是说常边者等。<a id="a-8o"></a>此示现字转密意。<a id="a-8p"></a>此以何义。<a id="a-8q"></a>以说涅槃等是常法故。<a id="a-8r"></a>以说烦恼等诸染法故。<a id="a-8s"></a>以说断贪等诸使烦恼故。<a id="a-8t"></a>以说无有恶行作故。<a id="a-8u"></a>以说无有身等业故。<a id="a-8v"></a>以见一切戏论诸邪见故。<a id="a-8w"></a>以一切智不随他因缘故。<a id="a-8x"></a>以证无为涅槃法界故。<a id="a-8y"></a>以不依业烦恼一切趣中生无生缚故。<a id="a-8z"></a>以得毕竟断爱业故。<a id="a-90"></a>以不住三界不属三界故。<a id="a-91"></a>如经而如来无有如此诸事故。<a id="a-92"></a>此以何义。<a id="a-93"></a>此以如来依常边等无常等见故。<a id="a-94"></a>又言无有如此诸事者。<a id="a-95"></a>以佛法中无如是说如是所说不可见故。<a id="a-96"></a>梵天当知是为如来随意。<a id="a-97"></a>以依何意憍慢众生能舍我慢者。<a id="a-98"></a>此明何义。<a id="a-99"></a>即于向来所说法中示现异义。<a id="a-9A"></a>执着如名义亦如是故。<a id="a-9B"></a>梵天若菩萨。<a id="a-9C"></a>知如来随行方便说者。<a id="a-9D"></a>依离如是名义执着。<a id="a-9E"></a>次下复说。<a id="a-9F"></a>此以何义。<a id="a-9G"></a>以说法中有二种行。<a id="a-9H"></a>一者字行。<a id="a-9I"></a>二者义行。<a id="a-9J"></a>此明何义。<a id="a-9K"></a>如是名字于义中行。<a id="a-9L"></a>如是义于名字中行。<a id="a-9M"></a>此是如来甚深之意。<a id="a-9N"></a>依此深意如是善知巧方便相字义行智。<a id="a-9O"></a>应知此行即名为行菩萨进取如意行故。<a id="a-9P"></a>如彼所说甚深之意。<a id="a-9Q"></a>善巧方便集诸法故。<a id="a-9R"></a>则能善知一切所说种种诸法。<a id="a-9S"></a>是故菩萨能于诸佛一切说法言语音声不惊不怖。<a id="a-9T"></a>应如是知。<a id="a-9U"></a>以诸众生随种种心。<a id="a-9V"></a>是故菩萨依彼方便则能信受。<a id="a-9W"></a>闻佛出世不出世等。<a id="a-9X"></a>以异异相如彼出世不出世等一一示现。<a id="a-9Y"></a>不执不着以巧方便令彼众生信入诸法故。<a id="a-9Z"></a>以可化众生身不淳熟。<a id="a-9a"></a>令彼众生身淳熟故。<a id="a-9b"></a>为说浅法依乐示乐。<a id="a-9c"></a>为身受乐身淳熟故为说深法。<a id="a-9d"></a>是故次第依时说法。<a id="a-9e"></a>此义应知。<a id="a-9f"></a>应云何知。<a id="a-9g"></a>先为众生说粗浅法。<a id="a-9h"></a>此明何义。<a id="a-9i"></a>摄取因果故。<a id="a-9j"></a>摄取彼观故。<a id="a-9k"></a>摄取彼业故。<a id="a-9l"></a>以教化方便摄取众生故。<a id="a-9m"></a>摄取修行故。<a id="a-9n"></a>摄取修行果故。<a id="a-9o"></a>布施得大富乃至慧舍诸烦恼者。<a id="a-9p"></a>依善法修行摄取因果也。<a id="a-9q"></a>以忍为对对治丑陋。<a id="a-9r"></a>以忍能生欢喜心故。<a id="a-9s"></a>以忍能作端正因故。<a id="a-9t"></a>以闻慧等勤修诸行能作智因故。<a id="a-9u"></a>以过苦苦因故。<a id="a-9v"></a>以慧如实观能离诸烦恼。<a id="a-9w"></a>以诸烦恼因散灭不集故。<a id="a-9x"></a>又此闻慧行修善法观。<a id="a-9y"></a>何者是观因以多闻慧为摄彼观故。<a id="a-9z"></a>摄取彼观也。<a id="a-A0"></a>修行身等行摄取十善业道。<a id="a-A1"></a>依十种业摄取天人中成就诸功德故。<a id="a-A2"></a>摄取彼业也。<a id="a-A3"></a>无量摄取业怜愍众生故。<a id="a-A4"></a>以教化方便摄取众生也。<a id="a-A5"></a>摄取众生淳熟方便。<a id="a-A6"></a>以依止奢摩他修行一切善法。<a id="a-A7"></a>是故奢摩他得毗婆舍那修行故。<a id="a-A8"></a>摄取修行也。<a id="a-A9"></a>以依三乘得三乘涅槃故。<a id="a-AA"></a>摄取修行果也。<a id="a-AB"></a>以摄取乞乞少欲头陀等。<a id="a-AC"></a>为诸众生少作利益故。<a id="a-AD"></a>不能说法故。<a id="a-AE"></a>为令众生随顺入故。</p>
  <p id="aAF">如来如是说浅法已。<a id="a-AG"></a>然后方乃为说深法。<a id="a-AH"></a>此明何义。<a id="a-AI"></a>说粗浅法明因果。<a id="a-AJ"></a>为根不熟可化众生自心觉知明因果事。<a id="a-AK"></a>众生摄取能作所作我等相见。<a id="a-AL"></a>是故如来明因果已。<a id="a-AM"></a>次说对治能治所治。<a id="a-AN"></a>示现自身离彼邪见。<a id="a-AO"></a>如来实不得我众生寿命及丈夫等故。<a id="a-AP"></a>此义云何。<a id="a-AQ"></a>有我众生寿命丈夫义。<a id="a-AR"></a>如先说应如是知。<a id="a-AS"></a>以不见彼能治所治因果法故。<a id="a-AT"></a>略说依随世间果报以不见施等受果报故。<a id="a-AU"></a>以不见悭等不受果报故。<a id="a-AV"></a>以得远离能治所治修行法故。<a id="a-AW"></a>以不见彼离世间果得涅槃果有无法相故。<a id="a-AX"></a>梵天如来常为众生说法。<a id="a-AY"></a>而诸众生依如来教如所说法如实修行勤修诸行。<a id="a-AZ"></a>为何义修行勤行彼行。<a id="a-Aa"></a>乃至不得涅槃不见涅槃。<a id="a-Ab"></a>此明何义。<a id="a-Ac"></a>如浅说法众生摄取见诸法相。<a id="a-Ad"></a>如是修行出世间果不见彼果。<a id="a-Ae"></a>如来示现如是说法是世间因。<a id="a-Af"></a>此有何义依佛说法而修行者。<a id="a-Ag"></a>此是根本随顺善法。<a id="a-Ah"></a>修诸行者。<a id="a-Ai"></a>此是解释以依不得法依不见法次第说故。<a id="a-Aj"></a>不得法者。<a id="a-Ak"></a>以慧观察不能得故。<a id="a-Al"></a>不见法者。<a id="a-Am"></a>以身不能证涅槃故。<a id="a-An"></a>为令众生摄取妙法者。<a id="a-Ao"></a>此明何义。<a id="a-Ap"></a>彼浅说法及深说法。<a id="a-Aq"></a>为令众生入彼深浅二种法故。<a id="a-Ar"></a>以为示现入法相故。<a id="a-As"></a>此以何义。<a id="a-At"></a>令入法者依四种入。<a id="a-Au"></a>为可化众生示现解脱令证彼法。<a id="a-Av"></a>此义应知。<a id="a-Aw"></a>四种入者相行说得眼等诸根离我我所体二相空故。<a id="a-Ax"></a>解彼相已则不能诳得入解脱故名相。<a id="a-Ay"></a>入依眼等相能入解脱。<a id="a-Az"></a>是故说为入解脱相。<a id="a-B0"></a>如是彼空相中修正行故得入解脱相。<a id="a-B1"></a>所不诳与诳相违。<a id="a-B2"></a>以是义故。<a id="a-B3"></a>依修行入说诸众生入解脱相。<a id="a-B4"></a>是故依此相行二法示现对治业烦恼染及生等染空等门者。<a id="a-B5"></a>此明何义。<a id="a-B6"></a>对治所治见相愿染业烦恼染及生等染对治法故。<a id="a-B7"></a>此明何义。<a id="a-B8"></a>以空无相无愿等门。<a id="a-B9"></a>对治业染及烦恼染。<a id="a-BA"></a>以不行门对生死故对治生染。<a id="a-BB"></a>不生不灭门。<a id="a-BC"></a>此明何义。<a id="a-BD"></a>即彼生染中间差别对治法故。<a id="a-BE"></a>即彼所治复有对治。<a id="a-BF"></a>以无所从来无所至去门复有对治。<a id="a-BG"></a>以不退不去门入解脱相。<a id="a-BH"></a>如彼次第。<a id="a-BI"></a>自性清净方靖门者。<a id="a-BJ"></a>此明何义。<a id="a-BK"></a>以彼法退自性寂静故。<a id="a-BL"></a>示现何义。<a id="a-BM"></a>示现彼染一切寂静故。<a id="a-BN"></a>以何故说自性寂静。<a id="a-BO"></a>以依性净说法入故。<a id="a-BP"></a>是以次言。<a id="a-BQ"></a>复次梵天如来于一切名字示是解脱门。<a id="a-BR"></a>如是等此以何义。<a id="a-BS"></a>以有递共无相应故。<a id="a-BT"></a>自性顽故。<a id="a-BU"></a>此以何义。<a id="a-BV"></a>以依异异法说异异名字。<a id="a-BW"></a>以诸名字前字后字不相到故。<a id="a-BX"></a>复有差别。<a id="a-BY"></a>以言语义不相到故。<a id="a-BZ"></a>如是说者为明何义。<a id="a-Ba"></a>以说诸法无彼言语可以说故。<a id="a-Bb"></a>依无言语名字法相如是说已。<a id="a-Bc"></a>示现一切言语名字。<a id="a-Bd"></a>如来说名为解脱因故。<a id="a-Be"></a>此明何义。<a id="a-Bf"></a>说实谛故。<a id="a-Bg"></a>依彼如实正说法已云何得解脱。<a id="a-Bh"></a>是故次言。<a id="a-Bi"></a>梵天如来说法无有法染。<a id="a-Bj"></a>此明何义。<a id="a-Bk"></a>为身淳熟浅说法已。<a id="a-Bl"></a>以为随顺断诸烦恼染法等因依入法门故。<a id="a-Bm"></a>言一切所说法中示解脱门。<a id="a-Bn"></a>此示现何义示现涅槃故。<a id="a-Bo"></a>此示现何义。<a id="a-Bp"></a>见谛学人余残烦恼示现学人离彼烦恼得解脱故。<a id="a-Bq"></a>未见实谛者。<a id="a-Br"></a>为令彼人入一切法平等真如。<a id="a-Bs"></a>方便说法示现涅槃。<a id="a-Bt"></a>有二种义应知。<a id="a-Bu"></a>大悲一者毕竟治彼所治之法。<a id="a-Bv"></a>二者谓一切种大悲之心。<a id="a-Bw"></a>此明何义。<a id="a-Bx"></a>远离一切所治之法。<a id="a-By"></a>及离一切习气烦恼以得如来身故。<a id="a-Bz"></a>以得一切种故。<a id="a-C0"></a>略依四种大悲心说。<a id="a-C1"></a>一者远离相应大悲之心。<a id="a-C2"></a>二者相应大悲之心。<a id="a-C3"></a>三者谓心大悲之心。<a id="a-C4"></a>四者修行大悲之心。<a id="a-C5"></a>远离相应者。<a id="a-C6"></a>以识离识不相应故。<a id="a-C7"></a>以见我等心相应故。<a id="a-C8"></a>此示何义。<a id="a-C9"></a>示现远离相应大悲之心。<a id="a-CA"></a>示现相应大悲之心。<a id="a-CB"></a>如是次第一切法无我。<a id="a-CC"></a>乃至一切法无丈夫。<a id="a-CD"></a>依人无我说一切法无所有。<a id="a-CE"></a>依法无我说即彼二种。<a id="a-CF"></a>人无我相法无我相名为无住。<a id="a-CG"></a>言无住者。<a id="a-CH"></a>以不执着诸法体故。<a id="a-CI"></a>是以不住一切诸法。<a id="a-CJ"></a>应如是知。<a id="a-CK"></a>此明何义。<a id="a-CL"></a>所言住者住诸入故。<a id="a-CM"></a>依我见爱门住彼处故。<a id="a-CN"></a>夫无住者则无归处。<a id="a-CO"></a>无归处者云何有归。<a id="a-CP"></a>归三界故归六道故。<a id="a-CQ"></a>以依彼入摄取身故。<a id="a-CR"></a>依彼生故。<a id="a-CS"></a>以于彼处常沉没故。<a id="a-CT"></a>言沉没者。<a id="a-CU"></a>我我所故以彼彼处生于身故。<a id="a-CV"></a>以生我心故有生故。<a id="a-CW"></a>无归处者则无我想。<a id="a-CX"></a>无我想者则无我所。<a id="a-CY"></a>有归处者则着我想。<a id="a-CZ"></a>着我者则有我所。<a id="a-Ca"></a>着我所者。<a id="a-Cb"></a>诸法平等既共有之。<a id="a-Cc"></a>而诸众生虚妄分别我是增上故。<a id="a-Cd"></a>此明何义。<a id="a-Ce"></a>所谓依事摄取执着。<a id="a-Cf"></a>言依事者。<a id="a-Cg"></a>依田依宅依园林等。<a id="a-Ch"></a>依于父母及妻子等。<a id="a-Ci"></a>依衣服饮食及卧具等。<a id="a-Cj"></a>依摄取者。<a id="a-Ck"></a>摄取一切受用之事。<a id="a-Cl"></a>依执著者。<a id="a-Cm"></a>执着以为自己所有。<a id="a-Cn"></a>以田宅等我别有故。<a id="a-Co"></a>如是着生着于退生。<a id="a-Cp"></a>言着生者自于此处自异处去以取着故。<a id="a-Cq"></a>业烦恼染增上遍满。<a id="a-Cr"></a>来去生染满时处故。<a id="a-Cs"></a>依贪嗔痴三种所缠染随所染。<a id="a-Ct"></a>此义云何贪嗔痴染随所染者。<a id="a-Cu"></a>以何义故。<a id="a-Cv"></a>二种名说依根本染。<a id="a-Cw"></a>谓过去世来至此世。<a id="a-Cx"></a>从此世中向彼世去以为上首故。<a id="a-Cy"></a>如是说如是示现。<a id="a-Cz"></a>世世生生相续不断。<a id="a-D0"></a>有所为作。<a id="a-D1"></a>众生如是生不断绝轮转彼彼。<a id="a-D2"></a>学种种术学种种业。<a id="a-D3"></a>丈夫力相作诸有为戏论之法集得境界受用境界。<a id="a-D4"></a>众生如是虚妄分别。<a id="a-D5"></a>如是一切依俗人分。<a id="a-D6"></a>此义应知。<a id="a-D7"></a>又复次有依出家分。<a id="a-D8"></a>谓外道等邪见之相邪见相愿。<a id="a-D9"></a>此明何义。<a id="a-DA"></a>言邪见者。<a id="a-DB"></a>谓见我等所言相者虚妄分别彼彼义相。<a id="a-DC"></a>所言愿者。<a id="a-DD"></a>心常乐求生世间等。<a id="a-DE"></a>即此上说远离悲心不远离悲心。<a id="a-DF"></a>示现心悲心。<a id="a-DG"></a>此义应知。<a id="a-DH"></a>为彼远离不远离心说法修行。<a id="a-DI"></a>依于欲求依于有求依梵行求诸颠倒道。<a id="a-DJ"></a>为彼所治能治法故。<a id="a-DK"></a>是以次说修行悲心。<a id="a-DL"></a>此明何义。<a id="a-DM"></a>依于欲求颠倒道者。<a id="a-DN"></a>以摄取故递共斗诤。<a id="a-DO"></a>为诸欲故自于父母及妻子等共相斗诤。<a id="a-DP"></a>依于恚恨竞讼等过。<a id="a-DQ"></a>如是次第依于有求颠倒道者。<a id="a-DR"></a>颠倒相应。<a id="a-DS"></a>求梵天等常见颠倒。<a id="a-DT"></a>颠倒取故故名颠倒。<a id="a-DU"></a>为颠倒者。<a id="a-DV"></a>离颠倒道令得入于非颠倒道。<a id="a-DW"></a>又依有求颠倒道者。<a id="a-DX"></a>住于异道。<a id="a-DY"></a>为教化彼异道众生令入实道不可得故。<a id="a-DZ"></a>依梵行求颠倒道者。<a id="a-Da"></a>略有三种。<a id="a-Db"></a>所谓不求邪求下求此复何义。<a id="a-Dc"></a>一切世间不自在过。<a id="a-Dd"></a>及邪命过作亲相过。<a id="a-De"></a>诸烦恼染业苦染法俗人乐家。<a id="a-Df"></a>是故众生不求梵行。<a id="a-Dg"></a>不求梵行者不求解脱道故。<a id="a-Dh"></a>此所谓悭及悭压没行贪行诳行懈怠习气。<a id="a-Di"></a>如是次第一一拔济不知厌足。<a id="a-Dj"></a>夺他财物者。<a id="a-Dk"></a>以自资生非法求故。<a id="a-Dl"></a>施等不足众生常为财物屋宅妻子恩爱而作僮仆者。<a id="a-Dm"></a>示现彼心不自在故。<a id="a-Dn"></a>于此危脆无坚之物生坚固想者。<a id="a-Do"></a>以于无常资生等中生常想故。<a id="a-Dp"></a>供养恭敬者。<a id="a-Dq"></a>此为何义。<a id="a-Dr"></a>为饮食所缚不成就故。<a id="a-Ds"></a>众生虽谓是善知识而是众生恶知识者。<a id="a-Dt"></a>示现怨家故。<a id="a-Du"></a>邪命自活者。<a id="a-Dv"></a>以斗秤等欺诳他故。<a id="a-Dw"></a>一切法中勤修诸行方能毕竟得大菩提。<a id="a-Dx"></a>而彼众生懈怠疲倦故。<a id="a-Dy"></a>圣人最胜解脱处者。<a id="a-Dz"></a>非颠倒因修行者得。<a id="a-E0"></a>而诸众生求邪梵行依颠倒因而修诸行。<a id="a-E1"></a>所应得者是人乃求外道解脱。<a id="a-E2"></a>为令不行彼邪道故。<a id="a-E3"></a>何以故。<a id="a-E4"></a>以彼不得圣人解脱故。<a id="a-E5"></a>众生弃舍最上大乘无碍等者。<a id="a-E6"></a>以彼求于下梵行故。<a id="a-E7"></a>舍于无上第一大乘。<a id="a-E8"></a>而求下分小乘法故。</p>
 </body>
</html>