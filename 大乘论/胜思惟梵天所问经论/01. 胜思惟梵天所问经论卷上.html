<!doctype html>
<html id="z3IBVU2zF" data-ver="1017">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘论">
  <meta period="元魏">
 </head>
 <body>
  <h1 id="a1">胜思惟梵天所问经论卷上</h1>
  <p id="a2">归命释迦牟尼佛。<a id="a-3"></a>四句之义于诸经首有论解释。<a id="a-4"></a>如彼应知。<a id="a-5"></a>于大众中说此法门者。<a id="a-6"></a>示现法胜大众摄在说法住处。<a id="a-7"></a>依彼山等胜处说故。<a id="a-8"></a>六万四千比丘僧者。<a id="a-9"></a>示现庄严如来大众故。<a id="a-A"></a>此经法门快妙甚深。<a id="a-B"></a>出过一切声闻境界。<a id="a-C"></a>示现如来能说胜义故。<a id="a-D"></a>七万二千诸菩萨者。<a id="a-E"></a>何故菩萨多于声闻。<a id="a-F"></a>以此经典为诸菩萨摩诃萨说甚深法故。<a id="a-G"></a>皆是智者之所识。<a id="a-H"></a>知者何故重说。<a id="a-I"></a>依世间法故。<a id="a-J"></a>世间说言胜中胜者。<a id="a-K"></a>如言于端正中最端正者乃可将来。<a id="a-L"></a>于有德中有胜德者乃可将来。<a id="a-M"></a>彼诸菩萨各别有智非共有故。<a id="a-N"></a>复更有义。<a id="a-O"></a>皆是智者之所识。<a id="a-P"></a>知者入地菩萨之所知故。<a id="a-Q"></a>此明何义。<a id="a-R"></a>以诸菩萨摩诃萨先行菩萨行者知彼菩萨故。<a id="a-S"></a>以是故言。<a id="a-T"></a>皆是智者之所识知。<a id="a-U"></a>彼诸菩萨智者。<a id="a-V"></a>所知有七种德。<a id="a-W"></a>皆依乐说辩才应知。<a id="a-X"></a>何等为七。<a id="a-Y"></a>一者种种乐说辩才。<a id="a-Z"></a>二者无滞乐说辩才。<a id="a-a"></a>三者坚固乐说辩才。<a id="a-b"></a>四者了了乐说辩才。<a id="a-c"></a>五者不怯弱乐说辩才。<a id="a-d"></a>六者相应乐说辩才。<a id="a-e"></a>七者任放乐说辩才。<a id="a-f"></a>此诸辩才如经得具足陀罗尼。<a id="a-g"></a>乃至得无生法忍。<a id="a-h"></a>如是七句次第而说。<a id="a-i"></a>此义应知。<a id="a-j"></a>应云何知。<a id="a-k"></a>陀罗尼者以多闻慧乐说种种诸法门故。<a id="a-l"></a>故名种种乐说辩才。<a id="a-m"></a>速疾不住故名无滞乐说辩才。<a id="a-n"></a>以得摄受诸三昧故。<a id="a-o"></a>无有忘失。<a id="a-p"></a>故名坚固乐说辩才。<a id="a-q"></a>以诸菩萨摩诃萨等依胜通力之所住持。<a id="a-r"></a>不畏一切诸魔等故。<a id="a-s"></a>故名了了乐说辩才。<a id="a-t"></a>菩萨摄得四无所畏威德快妙。<a id="a-u"></a>于自他众无所怖畏。<a id="a-v"></a>故名不怯弱乐说辩才。<a id="a-w"></a>依于假名他力成就三法体相而不颠倒。<a id="a-x"></a>故名相应乐说辩才。<a id="a-y"></a>得八地中无生法忍任意说法离说法障。<a id="a-z"></a>故名任放乐说辩才。</p>
  <p id="a10">圣者文殊师利诸菩萨等。<a id="a-11"></a>以何义故名法王子。<a id="a-12"></a>以初发心来常断淫欲法故。<a id="a-13"></a>初发心者已入菩萨定心正位。<a id="a-14"></a>应如是知。</p>
  <p id="a15">一切菩萨皆是大贤士。<a id="a-16"></a>何故唯说圣者跋陀婆罗等名为大贤士。<a id="a-17"></a>以为示现心行胜故。<a id="a-18"></a>彼跋陀婆罗等菩萨有如是心。<a id="a-19"></a>我所教化众生。<a id="a-1A"></a>皆悉令得阿耨多罗三藐三菩提心。<a id="a-1B"></a>既如是复化众生。<a id="a-1C"></a>令得阿耨多罗三藐三菩提。<a id="a-1D"></a>是故自利利他行胜如实修行。<a id="a-1E"></a>自求菩提亦化众生令得菩提。<a id="a-1F"></a>是故说彼跋陀婆罗等名为大贤士。</p>
  <p id="a1G">有百千万大众围绕者。<a id="a-1H"></a>示现如来大眷属故。<a id="a-1I"></a>一切皆是得心定者。<a id="a-1J"></a>此以如来能领大众于大众中最为胜故。<a id="a-1K"></a>以百千万众示现大事。<a id="a-1L"></a>是故围也。<a id="a-1M"></a>所言绕者。<a id="a-1N"></a>示现大众皆悉善伏诸烦恼。<a id="a-1O"></a>故言说法者。<a id="a-1P"></a>示现如来常说诸法而不断绝离诸过故。</p>
  <p id="a1Q">右膝着地者。<a id="a-1R"></a>示现欲问威仪相故。<a id="a-1S"></a>复为示现诸大众等一心之相故。<a id="a-1T"></a>双膝着地者。<a id="a-1U"></a>不成礼拜相亦不成问相。<a id="a-1V"></a>以诸世间右膝着地敬重相故。<a id="a-1W"></a>动此三千大千世界者。<a id="a-1X"></a>以诸魔等与说法者而作留难。<a id="a-1Y"></a>为令诸魔生惊怖故。<a id="a-1Z"></a>又为说法时大众不起散乱心故。<a id="a-1a"></a>又为可化众生。</p>
  <p id="a1b">若放逸者令觉知故。<a id="a-1c"></a>又为令众生念法相故。<a id="a-1d"></a>又复有义。<a id="a-1e"></a>动此三千大千世界诸众生等。<a id="a-1f"></a>令其观察此诸大众说法处故。<a id="a-1g"></a>又为教化淳熟众生令得解脱故。<a id="a-1h"></a>又为令随顺问正义故。<a id="a-1i"></a>佛言网明恣汝所问。<a id="a-1j"></a>我当解说悦可尔心者。<a id="a-1k"></a>如来听问示现自身我是一切智人。<a id="a-1l"></a>为令听者闻如来说法生尊重心故。<a id="a-1m"></a>能见佛身者。<a id="a-1n"></a>随观如来何等身分不能舍离。<a id="a-1o"></a>更观余分。<a id="a-1p"></a>以如来身相微妙故。<a id="a-1q"></a>超百千万日月光明者。<a id="a-1r"></a>示现胜相快妙相相应故。<a id="a-1s"></a>示现如来出世间相。<a id="a-1t"></a>以如来身有如是相故。<a id="a-1u"></a>智心为与众生安隐与众生乐示现正直心相应知。<a id="a-1v"></a>修行智果相应应知。<a id="a-1w"></a>应云何知。<a id="a-1x"></a>应知如来依彼色相放诸光明。<a id="a-1y"></a>能作众生二种利益。<a id="a-1z"></a>谓与众生安隐及乐与智相应照诸佛土。<a id="a-20"></a>我自惟念若有众生能见佛身及思惟者。<a id="a-21"></a>此中见者。<a id="a-22"></a>初睹色相也。<a id="a-23"></a>言思惟者。<a id="a-24"></a>次后观察也。<a id="a-25"></a>说诸光明依三种法差别应知。<a id="a-26"></a>三者所谓因名成办。<a id="a-27"></a>所言因者。<a id="a-28"></a>即彼与乐与安隐智相应修行。<a id="a-29"></a>此义应知。<a id="a-2A"></a>名者如经名寂庄严乃至名曰示现一切种色。<a id="a-2B"></a>如是等也。<a id="a-2C"></a>依自各各作业差别此义应知。<a id="a-2D"></a>言成办者。<a id="a-2E"></a>所成办事略有四种。<a id="a-2F"></a>依彼义故略说则有四种光明。<a id="a-2G"></a>所谓受用增长功德止恶令信。<a id="a-2H"></a>言受用者。<a id="a-2I"></a>诸佛如来可化众生共受法乐故。<a id="a-2J"></a>彼受用乐。<a id="a-2K"></a>谓见如来供养如来礼拜如来问如来应知。<a id="a-2L"></a>见如来供养如来者。<a id="a-2M"></a>依第一光明。<a id="a-2N"></a>得见如来思惟如来也。<a id="a-2O"></a>见如来供养如来者。<a id="a-2P"></a>第一光明说礼拜如来者。<a id="a-2Q"></a>示现身业供养。<a id="a-2R"></a>见如来者非供养应知。<a id="a-2S"></a>问如来者。<a id="a-2T"></a>第二光明说于所问中以有世间及出世间果报差别次第。<a id="a-2U"></a>复有六种光明。<a id="a-2V"></a>世间果报胜妙差别。<a id="a-2W"></a>依二种地。<a id="a-2X"></a>一非定地。<a id="a-2Y"></a>二依定地。<a id="a-2Z"></a>非定地中以愿摄取二种果报。<a id="a-2a"></a>一者转轮圣王胜妙果报。<a id="a-2b"></a>二者天帝释王胜妙果报。<a id="a-2c"></a>依定地者。<a id="a-2d"></a>谓梵天王胜妙果报。<a id="a-2e"></a>何故不取夜摩天等诸果报者。<a id="a-2f"></a>以世间诸经皆不说故。<a id="a-2g"></a>佛放光明亦应照彼。<a id="a-2h"></a>而诸经中无是故不明。<a id="a-2i"></a>言出世间果报差别者。<a id="a-2j"></a>谓依三乘三种差别。<a id="a-2k"></a>此义应知。<a id="a-2l"></a>增长功德者。<a id="a-2m"></a>所谓增长三种功德。<a id="a-2n"></a>一者恶道众生令出彼处。<a id="a-2o"></a>于未来世生善道中。<a id="a-2p"></a>二者受苦众生即现身中。<a id="a-2q"></a>与彼安乐令得欢喜。<a id="a-2r"></a>三者能令放逸众生生于善法。</p>
  <p id="a2s">言止恶者。<a id="a-2t"></a>谓令众生离诸趣故。<a id="a-2u"></a>离诸地故。<a id="a-2v"></a>离诸难故。<a id="a-2w"></a>离诸障故。<a id="a-2x"></a>名为止恶。<a id="a-2y"></a>诸趣二种。<a id="a-2z"></a>一者恶道二者善道。<a id="a-30"></a>恶道三种。<a id="a-31"></a>令诸众生离诸难者。<a id="a-32"></a>谓令众生离三恶道种种苦难。<a id="a-33"></a>令诸众生离诸障者。<a id="a-34"></a>谓令众生离善道中诸根不具盲聋恶业心见迷惑种种诸障。<a id="a-35"></a>离诸地中种种诸障。<a id="a-36"></a>诸地有三。<a id="a-37"></a>一菩萨地。<a id="a-38"></a>二声闻地。<a id="a-39"></a>三凡夫地菩萨地中。<a id="a-3A"></a>谓令众生远离六种诸波罗蜜所对治障。<a id="a-3B"></a>声闻地中。<a id="a-3C"></a>谓令众生离三种障不恭敬障及无智障。<a id="a-3D"></a>增上烦恼不能禁止而起烦恼。<a id="a-3E"></a>故名为障。<a id="a-3F"></a>又不恭敬者。<a id="a-3G"></a>谓不信障。<a id="a-3H"></a>又无智者。<a id="a-3I"></a>无多闻慧障。<a id="a-3J"></a>又增上烦恼不能禁止而起烦恼。<a id="a-3K"></a>故名障者。<a id="a-3L"></a>无惭愧障。<a id="a-3M"></a>凡夫地中。<a id="a-3N"></a>谓令众生离四种障依本修集贪嗔痴等烦恼现行障。<a id="a-3O"></a>谓邪念等现行故。<a id="a-3P"></a>一切烦恼现行障。<a id="a-3Q"></a>谓杂烦恼现行故。<a id="a-3R"></a>此是止恶。<a id="a-3S"></a>依二十一光明次第说。<a id="a-3T"></a>应知。</p>
  <p id="a3U">言令信者。<a id="a-3V"></a>见如来身种种。<a id="a-3W"></a>光明微妙殊胜。<a id="a-3X"></a>是故生信希望欲见故。<a id="a-3Y"></a>种种异色者。<a id="a-3Z"></a>见种种色也。<a id="a-3a"></a>见者。<a id="a-3b"></a>希望欲见也。<a id="a-3c"></a>又种种异色者。<a id="a-3d"></a>青黄赤白等各各差别也。<a id="a-3e"></a>无量种色者。<a id="a-3f"></a>青等各各有无量种也。<a id="a-3g"></a>过百千万色者。<a id="a-3h"></a>余青等色中过胜光明也。<a id="a-3i"></a>过者。<a id="a-3j"></a>谓青黄等中复过无量无边也。<a id="a-3k"></a>若余残劫者。<a id="a-3l"></a>过于一劫乃至无量无边劫说也。<a id="a-3m"></a>光明功德无量无边不可穷尽者。<a id="a-3n"></a>光明功德无量无边算数譬喻所不能及。<a id="a-3o"></a>乃至无余涅槃界不尽应知。<a id="a-3p"></a>一切光明乃至阿僧祇。<a id="a-3q"></a>阿僧祇光不出受用等四种光明相应。<a id="a-3r"></a>如是知如来示现无量无边身光庄严不可思议方便善巧相应说法者。<a id="a-3s"></a>示现说者。<a id="a-3t"></a>所说令可化众生生尊重心故。<a id="a-3u"></a>示现希有令生胜因敬重心故。<a id="a-3v"></a>世尊我未闻此诸光明名者。<a id="a-3w"></a>示现如来无量无边光明功德。<a id="a-3x"></a>所不说者。<a id="a-3y"></a>不赞叹者也若如是者。<a id="a-3z"></a>今何故说。<a id="a-40"></a>示现无上功德因故。<a id="a-41"></a>是以次言。<a id="a-42"></a>世尊如我解佛所说法义。<a id="a-43"></a>世尊。<a id="a-44"></a>若有众生得闻如此诸光明名。<a id="a-45"></a>能生净信恭敬心者。<a id="a-46"></a>彼诸众生毕竟定得如来如是光明之身也。<a id="a-47"></a>先放光明。<a id="a-48"></a>网明菩萨已知一切如来所作利益众生业受种种法乐。<a id="a-49"></a>欲共无量余诸菩萨同受法乐。<a id="a-4A"></a>故请如来令放光明。<a id="a-4B"></a>如经世尊唯愿今日放请菩萨光觉诸菩萨故。<a id="a-4C"></a>此光不出前四种中受法乐光。<a id="a-4D"></a>令余世界菩萨觉知者。<a id="a-4E"></a>此光入前分散光明。<a id="a-4F"></a>亦入增长功德光明。<a id="a-4G"></a>应如是知。<a id="a-4H"></a>以何等光明照于无量无边世界。<a id="a-4I"></a>此中示现过于可数。<a id="a-4J"></a>故名无量。<a id="a-4K"></a>去到他方犹如虚空。<a id="a-4L"></a>边不可得故名无边。<a id="a-4M"></a>言现住者。<a id="a-4N"></a>更余世界彼处不去。<a id="a-4O"></a>故名现住。<a id="a-4P"></a>不入涅槃故名现命。<a id="a-4Q"></a>以无诸病故名现在。<a id="a-4R"></a>复说诸法清净相应。<a id="a-4S"></a>是故名为无病应知。<a id="a-4T"></a>奉见彼佛者。<a id="a-4U"></a>以现见释迦牟尼佛故。<a id="a-4V"></a>供养彼佛者。<a id="a-4W"></a>一切所应供养之具尽以给施故。<a id="a-4X"></a>问彼佛者。<a id="a-4Y"></a>如法咨请故。<a id="a-4Z"></a>答彼佛者。<a id="a-4a"></a>如法对故。<a id="a-4b"></a>深细意问者。<a id="a-4c"></a>断诸疑网故。<a id="a-4d"></a>又复有义。<a id="a-4e"></a>现见面故。<a id="a-4f"></a>供养佛故。<a id="a-4g"></a>依本行威仪故。<a id="a-4h"></a>听问以不故。<a id="a-4i"></a>如是次第依法依义问法问义故。<a id="a-4j"></a>自此以下依问答义。<a id="a-4k"></a>应如是知。<a id="a-4l"></a>十种清净坚固心。<a id="a-4m"></a>略依二种心说。<a id="a-4n"></a>一依不染心说。<a id="a-4o"></a>二依恭敬心说。<a id="a-4p"></a>依不染心者。<a id="a-4q"></a>依染净世界七种差别染离染法应知。<a id="a-4r"></a>七种差别者。<a id="a-4s"></a>所谓法差别。<a id="a-4t"></a>以净法不净法差别故。<a id="a-4u"></a>受差别以受苦乐差别故。<a id="a-4v"></a>业差别以下中上姓家生差别故。<a id="a-4w"></a>以恶行善行杂行差别故。<a id="a-4x"></a>心差别以诸众生于佛法中信法不信法差别故。<a id="a-4y"></a>行差别以正行邪行差别故。<a id="a-4z"></a>心修行差别以三乘愿行差别故。<a id="a-50"></a>道差别以善道恶道差别故。<a id="a-51"></a>如是等恶心等染。<a id="a-52"></a>此对治无染相故。<a id="a-53"></a>说八种清净坚固心。<a id="a-54"></a>此义应知。<a id="a-55"></a>应云何知。<a id="a-56"></a>法差别染者。<a id="a-57"></a>此有二种。<a id="a-58"></a>一者依义。<a id="a-59"></a>谓善说相不善说相。<a id="a-5A"></a>如是分别。<a id="a-5B"></a>二者依法。<a id="a-5C"></a>谓闻善相闻不善相。<a id="a-5D"></a>如是分别。<a id="a-5E"></a>对治者。<a id="a-5F"></a>初句以不嗔恨心对治嗔恨心。<a id="a-5G"></a>谓于善语于不善语不起心故。<a id="a-5H"></a>于恶语中不生心念言我能忍。<a id="a-5I"></a>此义应知。<a id="a-5J"></a>第二句言等以慈心者。<a id="a-5K"></a>以诸文字性如是故。<a id="a-5L"></a>以说非颠倒法令诸众生住安隐处故。<a id="a-5M"></a>受差别染对治者。<a id="a-5N"></a>所有诸受皆悉是苦。<a id="a-5O"></a>如是一切事中。<a id="a-5P"></a>等生悲心怜愍众生故。<a id="a-5Q"></a>业差别染对治者。<a id="a-5R"></a>谓正修行如是一切处。<a id="a-5S"></a>心皆平等与乐修行智故。<a id="a-5T"></a>心差别染对治者。<a id="a-5U"></a>于供养轻毁离高下心故。<a id="a-5V"></a>行差别染对治者。<a id="a-5W"></a>不见诸过故。<a id="a-5X"></a>不生利益心故。<a id="a-5Y"></a>心修行差别染对治者。<a id="a-5Z"></a>等一味故。<a id="a-5a"></a>以彼此三乘不相是非故。<a id="a-5b"></a>道差别染对治者。<a id="a-5c"></a>不生惊怖随顺自业。<a id="a-5d"></a>如是善知。<a id="a-5e"></a>以观察法体故。<a id="a-5f"></a>是名八种清净坚固心。<a id="a-5g"></a>依于七种不染心说。<a id="a-5h"></a>应如是知。</p>
  <p id="a5i">依恭敬心者。<a id="a-5j"></a>此有二种。<a id="a-5k"></a>一者于一切菩萨生世尊想故。<a id="a-5l"></a>此明何义。<a id="a-5m"></a>谓于此界生五浊中诸菩萨所生如来想故。<a id="a-5n"></a>如是佛国土中。<a id="a-5o"></a>见诸菩萨行于苦行求大菩提不生疲倦毕竟如实修行。<a id="a-5p"></a>于是菩萨生如来想。<a id="a-5q"></a>以是故言生世尊想。<a id="a-5r"></a>复生希有想。<a id="a-5s"></a>此义应知。<a id="a-5t"></a>应云何知。<a id="a-5u"></a>如佛出世难甚为希有。<a id="a-5v"></a>菩萨摩诃萨亦复如是。<a id="a-5w"></a>以不舍离发菩提心。<a id="a-5x"></a>亦名希有。<a id="a-5y"></a>是故于彼生世尊想。<a id="a-5z"></a>二者于佛生希有想故。<a id="a-60"></a>此有何义。<a id="a-61"></a>如无染世界生彼众生无量百千万劫寿命。<a id="a-62"></a>诸佛如来常作无量众生利益。<a id="a-63"></a>如是多烦恼过世界中生。<a id="a-64"></a>于少时间能作无量众生利益。<a id="a-65"></a>此中见佛生希有想。<a id="a-66"></a>此义应知。<a id="a-67"></a>清净坚固心能增长成就。<a id="a-68"></a>此义应知。</p>
  <p id="a69">入寂静行依清净坚固心。<a id="a-6A"></a>与菩萨念菩萨受取。<a id="a-6B"></a>于彼世界百千万劫。<a id="a-6C"></a>不离正念常修梵行。<a id="a-6D"></a>娑婆世界从旦至中坚持禁戒。<a id="a-6E"></a>不染心行示现胜故。<a id="a-6F"></a>此明何义。<a id="a-6G"></a>如治重病为令速差。<a id="a-6H"></a>但与妙药令服则愈。<a id="a-6I"></a>如是众生多烦恼过。<a id="a-6J"></a>为速灭故。<a id="a-6K"></a>令得胜法对治则灭。<a id="a-6L"></a>此义应知。<a id="a-6M"></a>示现生在恶国众生。<a id="a-6N"></a>多有诸苦多有烦恼。<a id="a-6O"></a>污染世界故。<a id="a-6P"></a>为令诸余菩萨见世尊释迦牟尼佛礼拜供养。<a id="a-6Q"></a>问答如来故。<a id="a-6R"></a>圣者胜思惟梵天以为上首为问。<a id="a-6S"></a>问答依胜思惟梵天生于大众恭敬心故。<a id="a-6T"></a>示现胜思惟梵天毕竟得何。<a id="a-6U"></a>等乐说辩才。<a id="a-6V"></a>得何等乐说辩才果。<a id="a-6W"></a>依此二种说正问中为最第一。<a id="a-6X"></a>此义应知。<a id="a-6Y"></a>初说。<a id="a-6Z"></a>得何等乐说辩才。<a id="a-6a"></a>以一切处问讯相应故。<a id="a-6b"></a>以巧能。<a id="a-6c"></a>令众生解故。<a id="a-6d"></a>以言语最胜故。<a id="a-6e"></a>以尊重言语故。<a id="a-6f"></a>以说正因故。<a id="a-6g"></a>以依实义说故。<a id="a-6h"></a>以依安隐说故。<a id="a-6i"></a>是名美妙。<a id="a-6j"></a>以有人情故。<a id="a-6k"></a>以于大天人边得清净心供养故。<a id="a-6l"></a>以一切诸魔怨敌不能降伏故。<a id="a-6m"></a>以说深密意义故。<a id="a-6n"></a>以此八句说胜思惟梵天美妙言语乐说辩才。<a id="a-6o"></a>此义应知。<a id="a-6p"></a>应云何知。<a id="a-6q"></a>所谓。<a id="a-6r"></a>一者相应。<a id="a-6s"></a>二者令解。<a id="a-6t"></a>三者尊重。<a id="a-6u"></a>四者安隐。<a id="a-6v"></a>五者人情。<a id="a-6w"></a>六者大清净至到。<a id="a-6x"></a>七者不可降伏。<a id="a-6y"></a>八者甚深。</p>
  <p id="a6z">次说乐说辩才因。<a id="a-70"></a>示现如是多种功德言语说法时。<a id="a-71"></a>若诸众生有不如实修正行者。<a id="a-72"></a>而不舍彼诸众生故。<a id="a-73"></a>以与胜乐善相应故。<a id="a-74"></a>以求众生离于诸苦得胜乐故。<a id="a-75"></a>以与乐等胜功德时欢喜庆彼故。<a id="a-76"></a>以求不染等与胜乐安隐心故。<a id="a-77"></a>以此五句说胜思惟梵天彼美妙言语乐说辩才因。<a id="a-78"></a>此义应知。<a id="a-79"></a>应云何知。<a id="a-7A"></a>示现三种心。<a id="a-7B"></a>一者不舍心。<a id="a-7C"></a>二者与乐心。<a id="a-7D"></a>三者安隐心。<a id="a-7E"></a>如是一三一次第说应知。</p>
  <p id="a7F">次说得何等乐说辩才果。<a id="a-7G"></a>所谓为彼一切众生于一切义中能断疑故。</p>
  <p id="a7H">偈义如经。</p>
  <p id="a7I">尔时世尊赞胜思惟梵天言。<a id="a-7J"></a>善哉善哉。<a id="a-7K"></a>梵天。<a id="a-7L"></a>复善哉梵天者。<a id="a-7M"></a>以其发问仪式诣佛于此三时中事相应故。<a id="a-7N"></a>应知善哉。<a id="a-7O"></a>梵天汝今至心谛听我为汝说者。<a id="a-7P"></a>如是次第不颠倒心正念心故。</p>
  <p id="a7Q">其心坚固而不疲倦者。<a id="a-7R"></a>是正直心。<a id="a-7S"></a>此中大菩提信心为本。<a id="a-7T"></a>是作愿相。<a id="a-7U"></a>依彼愿故则能具足得如来地一切功德。<a id="a-7V"></a>依菩提心坚固方便有第一问。<a id="a-7W"></a>于大乘中略有四种疲倦之事。<a id="a-7X"></a>依彼四种疲倦事故。<a id="a-7Y"></a>菩萨虽发菩提之心作菩提愿而失彼心。<a id="a-7Z"></a>何等为四。<a id="a-7a"></a>一者以诸众生不如实修行故。<a id="a-7b"></a>二者多作众事故。<a id="a-7c"></a>三者多时在有中行故。<a id="a-7d"></a>四者等解脱中心常欲得速解脱故为彼有力故。<a id="a-7e"></a>此四种障对治法者。<a id="a-7f"></a>谓于众生起大悲心等。<a id="a-7g"></a>如是四种法次第而说。<a id="a-7h"></a>此义应知。<a id="a-7i"></a>应云何知。<a id="a-7j"></a>谓诸菩萨依大悲心如是如是见诸众生不能如实修正行时。<a id="a-7k"></a>如是如是转转增上生怜愍心。<a id="a-7l"></a>为彼众生令得解脱。<a id="a-7m"></a>如是如是转转增上增长作愿。<a id="a-7n"></a>又诸菩萨常勤精进。<a id="a-7o"></a>而不疲倦所作事多而悉能作。<a id="a-7p"></a>又诸菩萨无始世来过去诸苦。<a id="a-7q"></a>信解如梦。<a id="a-7r"></a>不计后时未来世苦。<a id="a-7s"></a>又诸菩萨为一切智。<a id="a-7t"></a>虽同二乘解脱烦恼。<a id="a-7u"></a>虽取无量不共功德。<a id="a-7v"></a>为彼有力断彼欲得速解脱心。<a id="a-7w"></a>言无等者。<a id="a-7x"></a>不共功德无有等故。<a id="a-7y"></a>所言等者。<a id="a-7z"></a>二乘少分断烦恼等。<a id="a-80"></a>是故名等。<a id="a-81"></a>以是义故名无等等。<a id="a-82"></a>如是四种不疲倦心对治四种疲倦心障。<a id="a-83"></a>是故菩萨于大乘中。<a id="a-84"></a>其心坚固而不疲倦。<a id="a-85"></a>如是其心坚固而不疲倦。<a id="a-86"></a>依于自身佛法淳熟如实修行。<a id="a-87"></a>正说法已。<a id="a-88"></a>次依为他如实修行。<a id="a-89"></a>略说四法。<a id="a-8A"></a>所言决定而不中悔者。<a id="a-8B"></a>于二种义。<a id="a-8C"></a>一者无义。<a id="a-8D"></a>二者有义。<a id="a-8E"></a>言无义者。<a id="a-8F"></a>以无我故。<a id="a-8G"></a>彼无我者离于法故。<a id="a-8H"></a>言无法者。<a id="a-8I"></a>无彼相故。<a id="a-8J"></a>是菩萨毕竟说言诸法无我。<a id="a-8K"></a>诸菩萨等如是毕竟说一切法悉无有我。<a id="a-8L"></a>言有义者。<a id="a-8M"></a>有三种义。<a id="a-8N"></a>一有过义。<a id="a-8O"></a>二功德义。<a id="a-8P"></a>三者二义。<a id="a-8Q"></a>以差别故有过义者。<a id="a-8R"></a>谓一切生处以摄一切诸烦恼故。<a id="a-8S"></a>不愿彼处故不乐说。<a id="a-8T"></a>是故菩萨毕竟说。<a id="a-8U"></a>彼一切生处无有乐者。<a id="a-8V"></a>诸菩萨等如是毕竟说。<a id="a-8W"></a>诸生处无有乐者。<a id="a-8X"></a>功德义者。<a id="a-8Y"></a>谓赞大乘无上之法。<a id="a-8Z"></a>以诸功德一切相应故。<a id="a-8a"></a>是故菩萨毕竟决定常赞大乘。<a id="a-8b"></a>诸菩萨等如是毕竟常赞大乘。<a id="a-8c"></a>言二义者。<a id="a-8d"></a>彼过功德二法不空故。<a id="a-8e"></a>是故菩萨毕竟说彼二法不空。<a id="a-8f"></a>诸菩萨等如是毕竟说彼罪福二法不空。<a id="a-8g"></a>此明何义。<a id="a-8h"></a>虽无量时得因缘相应。<a id="a-8i"></a>能与果报故。</p>
  <p id="a8j">如是依自利他利如实修行毕竟说法已。<a id="a-8k"></a>次说增长诸善根。<a id="a-8l"></a>依世间果报因善根增长说。<a id="a-8m"></a>依出世间果报因善根增长说。<a id="a-8n"></a>世间果报因有二种。<a id="a-8o"></a>一者自妙身成就因。<a id="a-8p"></a>二者资生成就因。<a id="a-8q"></a>自妙身成就因有二种。<a id="a-8r"></a>一者不定地中自妙身成就因。<a id="a-8s"></a>谓戒善根增长。<a id="a-8t"></a>二者定地中自妙身成就因。<a id="a-8u"></a>谓智善根增长彼上地下地智功德过。<a id="a-8v"></a>以依智根本离欲得彼故。<a id="a-8w"></a>资生成就因者。<a id="a-8x"></a>舍一切物。<a id="a-8y"></a>谓布施因善根增长。<a id="a-8z"></a>出世间果报因者。<a id="a-90"></a>谓解脱因。<a id="a-91"></a>是出家相。<a id="a-92"></a>离贪着因。<a id="a-93"></a>以因彼故得解脱因。<a id="a-94"></a>一切功德善根增长。<a id="a-95"></a>又增长者。<a id="a-96"></a>此诸善根依世辩说。<a id="a-97"></a>有五种增上义故名增长。<a id="a-98"></a>何等为五。<a id="a-99"></a>一者降伏诸善根增上故名增长。<a id="a-9A"></a>以此善根胜出声闻辟支佛等诸善根故。<a id="a-9B"></a>二者不违增上故名增长。<a id="a-9C"></a>以不退故。<a id="a-9D"></a>以坚固故。<a id="a-9E"></a>三者不畏增上故名增长。<a id="a-9F"></a>以依此善根过地狱等恶道怖畏故。<a id="a-9G"></a>四者不偏增上故名增长。<a id="a-9H"></a>以能等破所治法故。<a id="a-9I"></a>五者无差别增上故名增长。<a id="a-9J"></a>以作自利他利无异相故。<a id="a-9K"></a>如是增长诸善根已。<a id="a-9L"></a>于不信佛法。<a id="a-9M"></a>不如实修行众生。<a id="a-9N"></a>不生恨心。<a id="a-9O"></a>于读诵等善行分中如法而说。<a id="a-9P"></a>无所恐畏威仪不转。<a id="a-9Q"></a>是故次第说彼法相。<a id="a-9R"></a>谓于不信佛法不如实修行众生。<a id="a-9S"></a>无所恐畏威仪不转。<a id="a-9T"></a>彼有三种。<a id="a-9U"></a>谓软中上。<a id="a-9V"></a>软者为命常畏自身不得资生。<a id="a-9W"></a>中者有二。<a id="a-9X"></a>一者常畏毁辱。<a id="a-9Y"></a>二者常畏恶名现前说恶屏处说恶。<a id="a-9Z"></a>上者常畏苦恼于身中受。</p>
  <p id="a9a">如是无所恐畏威仪不转随顺白法。<a id="a-9b"></a>是故次说增长诸白法。<a id="a-9c"></a>依四种白法说。<a id="a-9d"></a>一者欲白法。<a id="a-9e"></a>二者行白法。<a id="a-9f"></a>三者满足功德白法。<a id="a-9g"></a>四者证白法。<a id="a-9h"></a>欲白法者。<a id="a-9i"></a>谓诸菩萨以大菩提教化众生生彼欲心。<a id="a-9j"></a>令诸众生于未来世诸白法中得自体相欲。<a id="a-9k"></a>行白法者。<a id="a-9l"></a>谓诸菩萨舍己资生珍宝等物以用布施。<a id="a-9m"></a>不求未来自身果报。<a id="a-9n"></a>满足功德白法者。<a id="a-9o"></a>谓诸菩萨依彼舍珍宝因。<a id="a-9p"></a>得好妙法成就。<a id="a-9q"></a>心不贪着。<a id="a-9r"></a>而复修行白法摄取妙法。<a id="a-9s"></a>以多闻相应故。<a id="a-9t"></a>一切白法薰习满足。<a id="a-9u"></a>是故菩萨诸功德满足。<a id="a-9v"></a>证白法者。<a id="a-9w"></a>谓诸菩萨摩诃萨。<a id="a-9x"></a>依彼证智为于自身大菩提故说智方便。<a id="a-9y"></a>得彼白法证智胜法。</p>
  <p id="a9z">如是增长诸白法已。<a id="a-A0"></a>随顺善知从一地至一地。<a id="a-A1"></a>是故次下说彼法相。<a id="a-A2"></a>谓依四种法说。<a id="a-A3"></a>一者满足功德。<a id="a-A4"></a>二者清净诸障。<a id="a-A5"></a>三者成就心。<a id="a-A6"></a>四者具足修行。<a id="a-A7"></a>集诸善根者。<a id="a-A8"></a>为得从地至地功德满足故。<a id="a-A9"></a>离诸过者。<a id="a-AA"></a>为清净彼一切诸障故。<a id="a-AB"></a>回向方便者。<a id="a-AC"></a>离有资生及离小乘速解脱心故。<a id="a-AD"></a>所有善根一切回向取大菩提故勤精进者。<a id="a-AE"></a>至心修行一切时中常不断绝。<a id="a-AF"></a>以依根本取胜处故。</p>
  <p id="aAG">如是说方便已。<a id="a-AH"></a>次说方便法相。<a id="a-AI"></a>善知方便教化众生者。<a id="a-AJ"></a>依四种法说。<a id="a-AK"></a>一者能教化众生。<a id="a-AL"></a>二者集无量智功德。<a id="a-AM"></a>三者集无量智慧。<a id="a-AN"></a>四者方便。<a id="a-AO"></a>能教化众生者。<a id="a-AP"></a>谓依布施爱语等。<a id="a-AQ"></a>随顺诸众生。<a id="a-AR"></a>摄取诸众生。<a id="a-AS"></a>是故菩萨能教化众生。<a id="a-AT"></a>集无量智功德者。<a id="a-AU"></a>虽离定不定地。<a id="a-AV"></a>而依布施等行。<a id="a-AW"></a>于三世中一切众生一切种功德悉皆随喜。<a id="a-AX"></a>是故菩萨得无量智功德。<a id="a-AY"></a>集无量智慧者。<a id="a-AZ"></a>虽无智障对治而常修行发露忏悔。<a id="a-Aa"></a>是故菩萨集无量智慧。<a id="a-Ab"></a>方便者。<a id="a-Ac"></a>依一切菩萨修行对治。<a id="a-Ad"></a>劝请诸佛。<a id="a-Ae"></a>依为诸众生与智慧光明集诸智慧。<a id="a-Af"></a>以善方便为根本故。<a id="a-Ag"></a>是名方便。</p>
  <p id="aAh">如是已说修行方便。<a id="a-Ai"></a>次说为彼说法之相。<a id="a-Aj"></a>随顺诸众生者。<a id="a-Ak"></a>为之说法故。<a id="a-Al"></a>谓依四种诸众生说。<a id="a-Am"></a>一者依中间众生。<a id="a-An"></a>二者依入法众生。<a id="a-Ao"></a>三者依谤法众生。<a id="a-Ap"></a>四者依所尊重众生。<a id="a-Aq"></a>随顺彼众生威仪方便故。<a id="a-Ar"></a>依中间众生者。<a id="a-As"></a>谓依未信佛法众生。<a id="a-At"></a>菩萨修行随彼众生所信佛法而为说之。<a id="a-Au"></a>与彼众生安隐事门。<a id="a-Av"></a>不但与彼供养恭敬虚妄诳之。<a id="a-Aw"></a>菩萨行如是。<a id="a-Ax"></a>依入法众生者。<a id="a-Ay"></a>谓菩萨心为令众生得入法义故供给之。<a id="a-Az"></a>令彼众生贪着利养亲近菩萨得入法义。<a id="a-B0"></a>于如是法有未度者令得度故。<a id="a-B1"></a>为求衣食资生之具不生疲倦。<a id="a-B2"></a>不为自身贪着己乐。<a id="a-B3"></a>菩萨行如是。<a id="a-B4"></a>依谤法众生者。<a id="a-B5"></a>菩萨自行无诸过失。<a id="a-B6"></a>依柔和忍辱不计彼罪。<a id="a-B7"></a>教令忏悔。<a id="a-B8"></a>菩萨行如是依所尊重众生者。<a id="a-B9"></a>菩萨于彼屈伏顺从随语而受。<a id="a-BA"></a>菩萨行如是。<a id="a-BB"></a>如是已说随顺众生如实修行。<a id="a-BC"></a>而不疲倦为之说法已。<a id="a-BD"></a>次说不失菩提之心。<a id="a-BE"></a>以为不失菩提之心随顺说法故。<a id="a-BF"></a>见佛妙果以为最胜。<a id="a-BG"></a>依四种法说。<a id="a-BH"></a>一者依不夺他物。<a id="a-BI"></a>二者依定因。<a id="a-BJ"></a>三者依缘力。<a id="a-BK"></a>四者依因力。<a id="a-BL"></a>常忆念佛者。<a id="a-BM"></a>心常忆念佛菩提心果故。<a id="a-BN"></a>以见佛果成就无量不共功德。<a id="a-BO"></a>此依不夺他物。<a id="a-BP"></a>是故不失菩提之心。<a id="a-BQ"></a>所作善根不离菩提心者。<a id="a-BR"></a>一切善根皆菩提心以为根本。<a id="a-BS"></a>依菩提心无量世中长远因故。<a id="a-BT"></a>依彼定因世间种种受果报处所不能牵。<a id="a-BU"></a>此依定因吹之而去。<a id="a-BV"></a>是故不失菩提之心。<a id="a-BW"></a>亲近善知识者。<a id="a-BX"></a>以正修行依外缘力善知识等。<a id="a-BY"></a>此依缘力。<a id="a-BZ"></a>是故不失菩提之心。<a id="a-Ba"></a>赞叹大乘者。<a id="a-Bb"></a>为诸众生发菩提心赞叹大乘。<a id="a-Bc"></a>生生世世为于自身增长一切善根种子为因力。<a id="a-Bd"></a>大因力坚固。<a id="a-Be"></a>此依因力。<a id="a-Bf"></a>是故不失菩提之心。</p>
  <p id="aBg">如是不失菩提心故。<a id="a-Bh"></a>毕竟一心行菩萨行。<a id="a-Bi"></a>是故次第说彼法相。<a id="a-Bj"></a>能一其心而不散乱者。<a id="a-Bk"></a>以对四种散乱心障故。<a id="a-Bl"></a>说四种不散乱心。<a id="a-Bm"></a>何等四种散乱心障。<a id="a-Bn"></a>一者乘障。<a id="a-Bo"></a>二者教化众生障。<a id="a-Bp"></a>三者聚集佛法满足功德障。<a id="a-Bq"></a>四者毕竟聚集一切佛法障。<a id="a-Br"></a>何等四种不散乱心。<a id="a-Bs"></a>云何对治。<a id="a-Bt"></a>一者远离声闻心者。<a id="a-Bu"></a>对治乘障不堕声闻小乘心故。<a id="a-Bv"></a>是故菩萨于大乘中心不散乱。<a id="a-Bw"></a>二者舍辟支佛心念者。<a id="a-Bx"></a>对治教化众生障。<a id="a-By"></a>不着自身三昧乐行故。<a id="a-Bz"></a>是故菩萨教化众生心不散乱。<a id="a-C0"></a>三者求法无有厌足者。<a id="a-C1"></a>对治聚集佛法满足功德障。<a id="a-C2"></a>以求佛法无厌足故。<a id="a-C3"></a>为集一切诸佛法故。<a id="a-C4"></a>增长种种诸善根故。<a id="a-C5"></a>满足佛法诸功德故。<a id="a-C6"></a>是故菩萨聚集佛法满足功德心不散乱。<a id="a-C7"></a>四者如所闻法广为人说者。<a id="a-C8"></a>对治毕竟聚集一切佛法障。<a id="a-C9"></a>如所闻法如是如是正念观察。<a id="a-CA"></a>以正觉知毕竟聚集一切佛法故。<a id="a-CB"></a>是故菩萨毕竟聚集一切佛法心不散乱。<a id="a-CC"></a>是名四种不散乱心。<a id="a-CD"></a>对治四种散乱心障。<a id="a-CE"></a>此义应知。<a id="a-CF"></a>如是毕竟得一心已善求于法。<a id="a-CG"></a>是故次说善求于法以对世间四种果报成就。<a id="a-CH"></a>相似说出世间四种果报成就。<a id="a-CI"></a>应知示现菩萨求出世间果报成就故。<a id="a-CJ"></a>求于法何等名为世间四种果报成就。<a id="a-CK"></a>一者快妙端正成就。<a id="a-CL"></a>二者无病成就。<a id="a-CM"></a>三者富贵成就。<a id="a-CN"></a>四者不畏他人成就。<a id="a-CO"></a>云何相对治如世间人以为成就自身端正作希有因故求珍宝。<a id="a-CP"></a>如是菩萨为诸相好快妙成就于善法因生于宝想生希有想故求诸法。<a id="a-CQ"></a>如世间人为无病故。<a id="a-CR"></a>求妙药草。<a id="a-CS"></a>菩萨如是为断一切诸烦恼病。<a id="a-CT"></a>于佛法中生妙药想故求诸法。<a id="a-CU"></a>如世间人为富贵故求于财利。<a id="a-CV"></a>菩萨如是为求诸通成就不退为求义相令得不失。<a id="a-CW"></a>于佛法中生财利想故求诸法。<a id="a-CX"></a>如世间人为离贼等成就不畏故求财宝。<a id="a-CY"></a>菩萨如是为离一切诸障烦恼令彼不能降伏菩萨。<a id="a-CZ"></a>菩萨不畏一切诸处。<a id="a-Ca"></a>菩萨不畏一切处者。<a id="a-Cb"></a>所谓世间一切诸苦。<a id="a-Cc"></a>以为欲过一切世间。<a id="a-Cd"></a>离诸世间一切苦相得寂静相。<a id="a-Ce"></a>为得涅槃成就不畏。<a id="a-Cf"></a>于佛法中生无苦想故求诸法。</p>
  <p id="aCg">复有异义。<a id="a-Ch"></a>依世间珍宝四种功德。<a id="a-Ci"></a>相似相对说出世间法宝。<a id="a-Cj"></a>应知。<a id="a-Ck"></a>何等名为世间珍宝四种功德。<a id="a-Cl"></a>云何复名相似相对。<a id="a-Cm"></a>一者最上大价贵重。<a id="a-Cn"></a>如世间人得彼宝故则能出生无量财宝。<a id="a-Co"></a>菩萨如是得出世间佛法宝故能生出世无量善根。<a id="a-Cp"></a>二者最胜法相应。<a id="a-Cq"></a>如世间人得彼宝故则能疗治种种诸病。<a id="a-Cr"></a>菩萨如是得出世间佛法宝故。<a id="a-Cs"></a>则能断除一切诸烦恼病。<a id="a-Ct"></a>如彼妙药。<a id="a-Cu"></a>三者如意如世间人得彼摩尼宝体依彼宝故如心所须求之皆得。<a id="a-Cv"></a>菩萨如是得出世间佛法宝故。<a id="a-Cw"></a>依法思惟一切善根功德具足。<a id="a-Cx"></a>四者宝体如世间人得彼摩尼宝故。<a id="a-Cy"></a>如心所须求得无尽。<a id="a-Cz"></a>菩萨如是为过世间一切诸苦。<a id="a-D0"></a>得出世间佛法宝故得果无尽。<a id="a-D1"></a>得为众生说不生不死宝。</p>
  <p id="aD2">又复有义。<a id="a-D3"></a>世间众生得无量宝。<a id="a-D4"></a>宝在手故则能随意成就无量殊胜之事。<a id="a-D5"></a>菩萨如是得出世间大乘法宝则能随意成就世间及出世间一切功德殊胜果报。<a id="a-D6"></a>如是得无量宝治诸病等。<a id="a-D7"></a>依初句释余句应知。</p>
  <p id="aD8">如是求法随顺多闻有巧方便能离诸过。<a id="a-D9"></a>是故次第说彼法相善出毁禁之罪者。<a id="a-DA"></a>依如实观不取不舍。<a id="a-DB"></a>依不生灭不去不来。<a id="a-DC"></a>依未来世不复作恶。<a id="a-DD"></a>依能远离一切所疑。<a id="a-DE"></a>得无生忍者。<a id="a-DF"></a>谓内心忍灭诸法忍如实观察不取不舍故。<a id="a-DG"></a>得无灭忍者。<a id="a-DH"></a>如实观察罪过之体虚妄分别不生不灭以不去不来故。<a id="a-DI"></a>得因缘忍者。<a id="a-DJ"></a>观察因缘本来不生以他体摄故。<a id="a-DK"></a>如实观察毁禁染体离生因故。<a id="a-DL"></a>于未来世不复作恶。<a id="a-DM"></a>得无住忍者。<a id="a-DN"></a>以异异心展转生悔。<a id="a-DO"></a>如实观察诸罪根本即在身中不离于心。<a id="a-DP"></a>不见彼罪过如是不见一切罪过。<a id="a-DQ"></a>远离一切心中所疑。<a id="a-DR"></a>能灭悔故善出过罪。</p>
  <p id="aDS">如是诸过根本是虚妄染法。<a id="a-DT"></a>若欲断过要断过本。<a id="a-DU"></a>是故次说断彼过本。<a id="a-DV"></a>善断诸烦恼者。<a id="a-DW"></a>依三世说。<a id="a-DX"></a>正观察者。<a id="a-DY"></a>如实正念依邪念行现起烦恼。<a id="a-DZ"></a>如实正观不见彼体故。<a id="a-Da"></a>远离未来诸障。<a id="a-Db"></a>增长诸白法者。<a id="a-Dc"></a>于未来世更不作恶。<a id="a-Dd"></a>以是至心不作恶故得清净心。<a id="a-De"></a>得善法力者。<a id="a-Df"></a>观察虚妄烦恼诸过。<a id="a-Dg"></a>不见过去一切烦恼。<a id="a-Dh"></a>以得白法力故。<a id="a-Di"></a>独处远离者。<a id="a-Dj"></a>以得寂静心种子故。<a id="a-Dk"></a>如是次第善根增上故。<a id="a-Dl"></a>随顺不生烦恼境界护诸烦恼故。<a id="a-Dm"></a>得因缘力故。<a id="a-Dn"></a>未来世中烦恼不起故。<a id="a-Do"></a>如是折伏诸烦恼已。<a id="a-Dp"></a>善往诸大众。<a id="a-Dq"></a>是故次第说彼法相。<a id="a-Dr"></a>善往诸大众者。<a id="a-Ds"></a>有二种差别。<a id="a-Dt"></a>依人差别依心差别。<a id="a-Du"></a>依人差别者。<a id="a-Dv"></a>往何等人。<a id="a-Dw"></a>何所为往。<a id="a-Dx"></a>何义故往。<a id="a-Dy"></a>云何而往。<a id="a-Dz"></a>此明何义。<a id="a-E0"></a>贵人出家有多闻慧为求法故。<a id="a-E1"></a>生贵重心往诣彼人不觅其过。<a id="a-E2"></a>此人如是不觅彼人过失故往贱人出家有多闻慧。<a id="a-E3"></a>为求法故生尊重心。<a id="a-E4"></a>往诣彼人非憍慢心。<a id="a-E5"></a>此人如是非憍慢心往诣彼人阿兰若。<a id="a-E6"></a>人无多闻慧非轻贱心。<a id="a-E7"></a>求少善法往诣彼人不自显故。<a id="a-E8"></a>此人如是不自显故。<a id="a-E9"></a>往诣彼人愦闹处。<a id="a-EA"></a>人无多闻慧不为欺彼不为自身。<a id="a-EB"></a>我是高胜何所为往。<a id="a-EC"></a>以为自身为于他身求善根故往诣彼人。<a id="a-ED"></a>不为自身供养恭敬名称赞叹。<a id="a-EE"></a>此人如是不为自身供养恭敬名称赞叹故往彼人依心差别者。<a id="a-EF"></a>以依四种心成就故。<a id="a-EG"></a>一者求法心成就。<a id="a-EH"></a>以见法胜犹如真宝。<a id="a-EI"></a>为求彼法故往大众。<a id="a-EJ"></a>二者威仪心成就。<a id="a-EK"></a>脱去金冠宝履伞等威仪柔软而往大众。<a id="a-EL"></a>三者求上上义善根心成就。<a id="a-EM"></a>虽得上法不以为足。<a id="a-EN"></a>更求上上胜中胜法。<a id="a-EO"></a>为与法施故往大众。<a id="a-EP"></a>四者本愿心成就。<a id="a-EQ"></a>不求自身供养恭敬名称赞叹。<a id="a-ER"></a>为自他利故往大众。</p>
  <p id="aES">如是往诸大众应行法施。<a id="a-ET"></a>是故次第说彼法相。<a id="a-EU"></a>善开法施者。<a id="a-EV"></a>以何法说。<a id="a-EW"></a>以何义说。<a id="a-EX"></a>依何事说。<a id="a-EY"></a>云何而说。<a id="a-EZ"></a>因彼事说故。<a id="a-Ea"></a>以何法说者。<a id="a-Eb"></a>以法摄取法故。<a id="a-Ec"></a>如得闻慧如是说法。<a id="a-Ed"></a>以何义说者。<a id="a-Ee"></a>以得义故自作誓愿已。<a id="a-Ef"></a>毕竟故内自思惟为他人说。<a id="a-Eg"></a>依何事说者。<a id="a-Eh"></a>以作妙事作贤事故。<a id="a-Ei"></a>如所说法如是作事。<a id="a-Ej"></a>以诸言语不虚妄故。<a id="a-Ek"></a>云何而说者。<a id="a-El"></a>示现染净法故。<a id="a-Em"></a>示现二二谛法相次第故。</p>
  <p id="aEn">如是为他说法令生善根。<a id="a-Eo"></a>增长坚固自身因力。<a id="a-Ep"></a>是故次第说彼法相。<a id="a-Eq"></a>得先因力不失善根者。<a id="a-Er"></a>依四种法说。<a id="a-Es"></a>一者教化众生。<a id="a-Et"></a>二者能忍诸苦。<a id="a-Eu"></a>三者远离邪见。<a id="a-Ev"></a>四者修行一切功德善根。<a id="a-Ew"></a>依止因力坚固说故。<a id="a-Ex"></a>于他阙失不见其过者。<a id="a-Ey"></a>不见他过护自身过。<a id="a-Ez"></a>应众生过故。<a id="a-F0"></a>得化众生因力坚固。<a id="a-F1"></a>生生世世常能教化一切众生。<a id="a-F2"></a>因力增长现前坚固依止。<a id="a-F3"></a>如是坚固因力。<a id="a-F4"></a>于未来世教化众生。<a id="a-F5"></a>坚固增长而得成就。<a id="a-F6"></a>是名菩萨得先因力不失善根。<a id="a-F7"></a>于嗔怒人常修慈心者。<a id="a-F8"></a>乐修大慈以能忍彼嗔恨。<a id="a-F9"></a>众生作苦恼事能忍诸苦。<a id="a-FA"></a>因力坚固。<a id="a-FB"></a>生生世世乐修大慈常能忍彼故。<a id="a-FC"></a>嗔恨众生作苦恼事。<a id="a-FD"></a>因力增长现前坚固。<a id="a-FE"></a>菩萨依彼依止如是坚固因力。<a id="a-FF"></a>于未来世能忍诸苦。<a id="a-FG"></a>坚固增长而得成就。<a id="a-FH"></a>是名菩萨得先因力不失善根。<a id="a-FI"></a>常说诸法因缘者。<a id="a-FJ"></a>于诸法中为他示现非颠倒因。<a id="a-FK"></a>因力得果为离邪见乐正见事。<a id="a-FL"></a>因力坚固生生世世于诸法中为他示现非颠倒因。<a id="a-FM"></a>因力得果为离邪见乐正见事。<a id="a-FN"></a>因力增长现前坚固。<a id="a-FO"></a>菩萨依彼坚固因力。<a id="a-FP"></a>于未来世自身正见不乐邪见。<a id="a-FQ"></a>坚固增长而得成就。<a id="a-FR"></a>是名菩萨得先因力不失善根。<a id="a-FS"></a>常念菩提者。<a id="a-FT"></a>不舍菩提心愿力故。<a id="a-FU"></a>常不舍离菩提之心。<a id="a-FV"></a>修行一切功德善根。<a id="a-FW"></a>见大菩萨心愿力坚固生生世世常修一切功德善根因力增长现前坚固。<a id="a-FX"></a>菩萨依彼坚固因力于未来世修行一切功德善根。<a id="a-FY"></a>坚固增长悉得成就。<a id="a-FZ"></a>是名具足得先因力不失善根。</p>
  <p id="aFa">如是以有先因力故。<a id="a-Fb"></a>虽未有人说波罗蜜行。<a id="a-Fc"></a>而有方便波罗蜜行。<a id="a-Fd"></a>是故次说不由他教。<a id="a-Fe"></a>而能自行波罗蜜行法。<a id="a-Ff"></a>以施导人者。<a id="a-Fg"></a>谓于布施波罗蜜中最为上首。<a id="a-Fh"></a>初自修行后为他人。<a id="a-Fi"></a>令入修行。<a id="a-Fj"></a>菩萨如是修行布施故于未来施行成就。<a id="a-Fk"></a>生生世世不由他教而能自行檀波罗蜜故。<a id="a-Fl"></a>不说他人毁禁之罪者。<a id="a-Fm"></a>示现不见他人过失故。<a id="a-Fn"></a>善住持戒菩萨。<a id="a-Fo"></a>如是善住持戒故。<a id="a-Fp"></a>于未来不失一切诸禁戒行。<a id="a-Fq"></a>生生世世不由他教而能自行尸波罗蜜故。<a id="a-Fr"></a>善知摄法教化众生者。<a id="a-Fs"></a>以为教化诸众生故。<a id="a-Ft"></a>为诸众生令得安隐忍。<a id="a-Fu"></a>彼众生不修诸行勤说诸法。<a id="a-Fv"></a>不生疲惓知心知使摄取众生。<a id="a-Fw"></a>菩萨如是修行忍辱精进禅定故。<a id="a-Fx"></a>于未来忍辱精进禅定成就。<a id="a-Fy"></a>生生世世如是次第不由他教而能自行忍辱精进禅波罗蜜故。<a id="a-Fz"></a>解达深法者。<a id="a-G0"></a>善知一切诸法无我。<a id="a-G1"></a>菩萨如是信解深法故。<a id="a-G2"></a>于未来智慧成就。<a id="a-G3"></a>生生世世不由他教而能自行般若波罗蜜故。<a id="a-G4"></a>如是修行波罗蜜。<a id="a-G5"></a>行得柔软胜行。<a id="a-G6"></a>能回转诸禅还生欲界。<a id="a-G7"></a>是故次第说彼法相。<a id="a-G8"></a>其心柔软者。<a id="a-G9"></a>谓诸菩萨以得三昧三摩跋提有自在力。<a id="a-GA"></a>以巧方便而能转起胜妙境界。<a id="a-GB"></a>以彼菩萨于禅定中得自在力。<a id="a-GC"></a>不为禅定生于色界故。<a id="a-GD"></a>得诸善根力者。<a id="a-GE"></a>谓诸菩萨能胜处去而不取胜处。<a id="a-GF"></a>虽生下地于彼禅定亦不退失故。<a id="a-GG"></a>善修智慧方便力者。<a id="a-GH"></a>谓诸菩萨以有方便般若故善修诸行。<a id="a-GI"></a>是故不退下地。<a id="a-GJ"></a>厌中不受彼地亦不修行生彼处行。<a id="a-GK"></a>示现正因故。<a id="a-GL"></a>不舍一切诸众生者。<a id="a-GM"></a>谓诸菩萨以不舍离诸众生故。<a id="a-GN"></a>舍胜妙处取下处生。<a id="a-GO"></a>示现教化诸众生故。</p>
 </body>
</html>