<!doctype html>
<html id="z3IBVU4zG" data-ver="983">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘论">
  <meta period="元魏">
 </head>
 <body>
  <h1 id="a1">胜思惟梵天所问经论卷中</h1>
  <p id="a2">如是不着自乐为与他乐。<a id="a-3"></a>示现与众生乐。<a id="a-4"></a>以得不退法轮地故。<a id="a-5"></a>是以次第说彼法相。<a id="a-6"></a>得不退转法轮地者。<a id="a-7"></a>以对三种所治退法故。<a id="a-8"></a>说四种对治之法。<a id="a-9"></a>此义应知。<a id="a-A"></a>应云何知。<a id="a-B"></a>所谓修行菩萨行中。<a id="a-C"></a>有三种法令菩萨退。<a id="a-D"></a>一者时节久远无量。<a id="a-E"></a>以不能忍生等种种诸苦恼故。<a id="a-F"></a>而生退心。<a id="a-G"></a>二者功德智慧少故。<a id="a-H"></a>而生退心。<a id="a-I"></a>三者舍弃一切众生无慈悲故。<a id="a-J"></a>而生退心。<a id="a-K"></a>堪受无量生死者。<a id="a-L"></a>所谓菩萨毕竟心取无量无边久远时节。<a id="a-M"></a>虽有生等种种诸苦。<a id="a-N"></a>堪能忍受而不怖畏不生疲倦。<a id="a-O"></a>供养无量诸佛者。<a id="a-P"></a>所谓菩萨供养恭敬无量诸佛。<a id="a-Q"></a>从佛闻法获得无量功德智慧。<a id="a-R"></a>是故菩萨快妙功德智慧成就。<a id="a-S"></a>修行无量大慈修行无量大悲者。<a id="a-T"></a>所谓菩萨如是次第为与一切众生安隐。<a id="a-U"></a>为与一切诸众生乐。<a id="a-V"></a>以不舍离诸众生故。</p>
  <p id="aW">如是以得不退地故。<a id="a-X"></a>不断佛种如实修行。<a id="a-Y"></a>是故次第说彼法相。<a id="a-Z"></a>不断佛种如实修行者。<a id="a-a"></a>为得第一义佛地故。<a id="a-b"></a>为得世间佛地故。<a id="a-c"></a>第一义佛地者。<a id="a-d"></a>有三种因得。<a id="a-e"></a>一者根本欲心。<a id="a-f"></a>二者至心欲得。<a id="a-g"></a>三者上欲心。<a id="a-h"></a>不退本愿者。<a id="a-i"></a>以不失根本故是名根本欲心。<a id="a-j"></a>如是示现根本欲心。<a id="a-k"></a>示现本愿力相故。<a id="a-l"></a>如说修行者。<a id="a-m"></a>此有如来如法如说如是修行是名如说修行。<a id="a-n"></a>示现诸菩萨至心欲得故。<a id="a-o"></a>于诸善法大欲精进者。<a id="a-p"></a>是上欲心虽得少分不以为足更求胜法故。<a id="a-q"></a>深心行于佛道者。<a id="a-r"></a>示现假名佛地因故。<a id="a-s"></a>假名佛者。<a id="a-t"></a>入涅槃时生佛示现。<a id="a-u"></a>言深心者示现求彼生佛心故。<a id="a-v"></a>行于佛道者。<a id="a-w"></a>如实修行故。<a id="a-x"></a>生佛示现住持佛故。<a id="a-y"></a>又为示现彼生佛时。<a id="a-z"></a>复有说法转法轮等摄取众生故。</p>
  <p id="a10">为受何等法义乐故。<a id="a-11"></a>佛放光明摄取。<a id="a-12"></a>圣者胜思惟梵天。<a id="a-13"></a>为欲受彼种种法乐故。<a id="a-14"></a>圣者网明童子菩萨依彼先说问中胜故。<a id="a-15"></a>问彼种种胜说法相。<a id="a-16"></a>自此以下胜思惟梵天广说。<a id="a-17"></a>应知。<a id="a-18"></a>彼问有八种邪问正问记为说彼法。<a id="a-19"></a>如经梵天言。<a id="a-1A"></a>网明若菩萨见我故问。<a id="a-1B"></a>名为邪问非为正问。<a id="a-1C"></a>如是等故。<a id="a-1D"></a>何等八种。<a id="a-1E"></a>一者依二者体三者依止四者依事五者过六者利益七者起八者根本。</p>
  <p id="a1F">所言依者。<a id="a-1G"></a>谓依大乘。<a id="a-1H"></a>以依彼乘此中正问故。<a id="a-1I"></a>所言体者。<a id="a-1J"></a>邪问为体。<a id="a-1K"></a>彼体有三种。<a id="a-1L"></a>谓外道声闻始发心菩萨。</p>
  <p id="a1M">言依止者。<a id="a-1N"></a>有三种无智。<a id="a-1O"></a>谓粗中微彼三种闇。<a id="a-1P"></a>谓外道等次第应知。<a id="a-1Q"></a>应云何知。<a id="a-1R"></a>外道之人依粗无智。<a id="a-1S"></a>是故不识无我体相。<a id="a-1T"></a>自他身中执著有我。<a id="a-1U"></a>以不能知诸法相故。<a id="a-1V"></a>依自心见所说邪论。<a id="a-1W"></a>随彼句义执着法相。<a id="a-1X"></a>如是次第自身他身虚妄见问。<a id="a-1Y"></a>如是一切非正念问。<a id="a-1Z"></a>悉是邪问。<a id="a-1a"></a>声闻分知无我法相复有不知。<a id="a-1b"></a>是故名为中无智闇。<a id="a-1c"></a>依中无智取自业等造作诸业。<a id="a-1d"></a>即因彼业受于果报。<a id="a-1e"></a>不于余处。<a id="a-1f"></a>及着自体同相异相。<a id="a-1g"></a>成就色等诸法必有。<a id="a-1h"></a>彼如是问。<a id="a-1i"></a>执着自身及他身法。<a id="a-1j"></a>以有随顺断烦恼障。<a id="a-1k"></a>依于自乘名为正念。<a id="a-1l"></a>依断烦恼障名为邪念。<a id="a-1m"></a>以不随顺断智障故。<a id="a-1n"></a>依于大乘名为邪问。<a id="a-1o"></a>始发心菩萨少分能知诸法无我。<a id="a-1p"></a>复有不知有微无智依微无智依有无物。<a id="a-1q"></a>离于有相取于无相。<a id="a-1r"></a>于二法中一向取无法取无法相问。<a id="a-1s"></a>是不正问。</p>
  <p id="a1t">言依事者。<a id="a-1u"></a>事有六种。<a id="a-1v"></a>一者阴入界事。<a id="a-1w"></a>二者因缘集事。<a id="a-1x"></a>三者谛事。<a id="a-1y"></a>四者证智事。<a id="a-1z"></a>五者对对治事。<a id="a-20"></a>六者佛法事。<a id="a-21"></a>依阴入界事者。<a id="a-22"></a>依我我问故。<a id="a-23"></a>依因缘集事者。<a id="a-24"></a>依顺问故依逆问故。<a id="a-25"></a>以生故问以灭故问。<a id="a-26"></a>以是处非处故问。<a id="a-27"></a>即彼因缘集问。<a id="a-28"></a>生灭即是是处非处。<a id="a-29"></a>如经中说。<a id="a-2A"></a>身口等业修行诸善若生恶道无有是处。<a id="a-2B"></a>依谛事者。<a id="a-2C"></a>顺因缘集逆因缘集。<a id="a-2D"></a>顺因缘集者。<a id="a-2E"></a>染体二谛有因有果是有漏行法之体故。<a id="a-2F"></a>逆因缘集者。<a id="a-2G"></a>净体二谛依道能灭是故道谛名为灭谛。<a id="a-2H"></a>如是依二二谛。<a id="a-2I"></a>为染净问。<a id="a-2J"></a>依二种谛染法体故。<a id="a-2K"></a>有生死世间问。<a id="a-2L"></a>依二种谛净法体故。<a id="a-2M"></a>有寂灭涅槃问。<a id="a-2N"></a>如是次第生于世间过于世间。<a id="a-2O"></a>获得涅槃。<a id="a-2P"></a>如是世间涅槃二种差别。<a id="a-2Q"></a>依有余涅槃无余涅槃故。<a id="a-2R"></a>如是问世间等事依实谛问。<a id="a-2S"></a>此义应知。<a id="a-2T"></a>以是义故。<a id="a-2U"></a>依谛四种事遮法无我。</p>
  <p id="a2V">依证智事者。<a id="a-2W"></a>依知依离问。<a id="a-2X"></a>为得为修问。<a id="a-2Y"></a>如是次第。<a id="a-2Z"></a>彼智于见道时得智名。<a id="a-2a"></a>已证智者自此以上。<a id="a-2b"></a>得修道名。<a id="a-2c"></a>以得彼证知依证智问。<a id="a-2d"></a>得智名修行名。<a id="a-2e"></a>此义应知。<a id="a-2f"></a>以离彼集得出世间正道果故。<a id="a-2g"></a>以离诸使烦恼身故。<a id="a-2h"></a>依离彼事问。<a id="a-2i"></a>如经是故网明以何处无得无取无证无分别无知无依止无修无修见问。<a id="a-2j"></a>是为正问故。<a id="a-2k"></a>此明何义。<a id="a-2l"></a>于真如中如所说字句。<a id="a-2m"></a>说无如是智为遮彼处无如是法如一一句分别之处亦遮彼句一一之处无如是故。<a id="a-2n"></a>言无取者。<a id="a-2o"></a>以不虚妄分别我已得故。<a id="a-2p"></a>无分别者。<a id="a-2q"></a>以不虚妄分别我已证故。<a id="a-2r"></a>无依止者。<a id="a-2s"></a>以不虚妄分别我已知涅槃故。<a id="a-2t"></a>不分别者。<a id="a-2u"></a>是第一义。<a id="a-2v"></a>言依止者。<a id="a-2w"></a>依止见道见道为修道依止说故。<a id="a-2x"></a>无修见者。<a id="a-2y"></a>不见我修道故。<a id="a-2z"></a>如是说法则名为正。</p>
  <p id="a30">依对对治事者。<a id="a-31"></a>所谓善不善等法。<a id="a-32"></a>不善法名。<a id="a-33"></a>为对善法名为对治。<a id="a-34"></a>又彼善法二种差别。<a id="a-35"></a>谓有漏无漏差别。<a id="a-36"></a>又诸外道以邪见浊长夜有过。<a id="a-37"></a>此义应知。<a id="a-38"></a>无过亦有二种差别。<a id="a-39"></a>谓有为无为差别。<a id="a-3A"></a>善法复有二种差别。<a id="a-3B"></a>谓世间出世间差别。<a id="a-3C"></a>彼有分别以无分别依彼所治治能治事问。<a id="a-3D"></a>网明若菩萨不见二不见不二者。<a id="a-3E"></a>不见二数不见一数。<a id="a-3F"></a>以遮可取法无我故。<a id="a-3G"></a>无明无相平等行问名为正问者。<a id="a-3H"></a>为取彼法相遮彼能取可取相故。<a id="a-3I"></a>又无相无相平等行问者。<a id="a-3J"></a>遮彼能说可说相故。<a id="a-3K"></a>又能说者。<a id="a-3L"></a>说名平等可说名相。<a id="a-3M"></a>以一切事平等知故。<a id="a-3N"></a>彼可说法亦名平等。<a id="a-3O"></a>多种法相同名说故。</p>
  <p id="a3P">依佛法事者。<a id="a-3Q"></a>依佛依法依修行依处依可化众生依进取证智。<a id="a-3R"></a>如是次第佛等示现因彼差别故问。<a id="a-3S"></a>佛等种种。<a id="a-3T"></a>应知。<a id="a-3U"></a>佛种种者。<a id="a-3V"></a>谓时家姓命差别故。<a id="a-3W"></a>法种种者。<a id="a-3X"></a>谓修多罗祇夜等差别故。<a id="a-3Y"></a>僧种种者。<a id="a-3Z"></a>谓一向菩萨声闻杂僧多少差别故。<a id="a-3a"></a>国土种种者。<a id="a-3b"></a>谓一向清净染杂差别故。<a id="a-3c"></a>众生种种者。<a id="a-3d"></a>谓贪嗔痴杂等差别故。<a id="a-3e"></a>乘种种者。<a id="a-3f"></a>谓声闻乘等差别故。</p>
  <p id="a3g">所言过者。<a id="a-3h"></a>谓外道等为生法灭法是处非处问。<a id="a-3i"></a>见生法问。<a id="a-3j"></a>见灭法问。<a id="a-3k"></a>见染法问。<a id="a-3l"></a>见净法问。<a id="a-3m"></a>如是等问皆是染问。<a id="a-3n"></a>是故名过。<a id="a-3o"></a>声闻之人如是等一切问。<a id="a-3p"></a>为灭为净为成涅槃而不得大菩提。<a id="a-3q"></a>是故名过。<a id="a-3r"></a>始发菩提心菩萨。<a id="a-3s"></a>亦不正念问。<a id="a-3t"></a>以不成就如实净智。<a id="a-3u"></a>是故名过。<a id="a-3v"></a>言利益者。<a id="a-3w"></a>若如是不问即名利益。<a id="a-3x"></a>此义应知。<a id="a-3y"></a>如是等问非正问等。<a id="a-3z"></a>如是等问名正问等。<a id="a-40"></a>示现彼义。</p>
  <p id="a41">所言起者。<a id="a-42"></a>即非正问及正问等。<a id="a-43"></a>示现彼义。<a id="a-44"></a>如经复次网明一切法正一切法邪故。<a id="a-45"></a>此以何义。<a id="a-46"></a>阴界入等皆悉摄在佛法中说。<a id="a-47"></a>如向所说。<a id="a-48"></a>阴界入等事相诸法如说不可思议名为正。<a id="a-49"></a>而起思议名为邪者。<a id="a-4A"></a>是不正问及正问事。<a id="a-4B"></a>如经梵天言。<a id="a-4C"></a>网明以何义故。<a id="a-4D"></a>诸法不可思议故一切法名为正。<a id="a-4E"></a>若不可思议而思议者。<a id="a-4F"></a>一切法名为邪故。<a id="a-4G"></a>以何义故。<a id="a-4H"></a>一切诸法不可思议。<a id="a-4I"></a>如经一切法寂静。<a id="a-4J"></a>名为正思惟故。<a id="a-4K"></a>以离虚妄分别体故。<a id="a-4L"></a>名为寂静。<a id="a-4M"></a>以离戏论故。<a id="a-4N"></a>亦名寂静。<a id="a-4O"></a>以不信寂静法无我故。<a id="a-4P"></a>堕增上慢边。<a id="a-4Q"></a>虚妄分别可分别法。<a id="a-4R"></a>而修诸行。<a id="a-4S"></a>以分别四大故起彼问。<a id="a-4T"></a>法示现非正问法正性者。<a id="a-4U"></a>离自境界离余欲际。<a id="a-4V"></a>是名法性。<a id="a-4W"></a>此以示现正问因故。</p>
  <p id="a4X">此以何义以何等观而能离欲。<a id="a-4Y"></a>以何等智知于彼法。<a id="a-4Z"></a>彼二不二名为真如。<a id="a-4a"></a>此中如是无分别智真如智相。<a id="a-4b"></a>名为实际。<a id="a-4c"></a>言实际者。<a id="a-4d"></a>谓离余欲之胜际也。<a id="a-4e"></a>言实际者。<a id="a-4f"></a>离于诸欲。<a id="a-4g"></a>谓无分别真如智相。<a id="a-4h"></a>此谓内心自境界中如实观察地观相故。<a id="a-4i"></a>如是次第明为法性寂静。<a id="a-4j"></a>应知。<a id="a-4k"></a>地者。<a id="a-4l"></a>自心境界成就。<a id="a-4m"></a>及观真如是所观地。<a id="a-4n"></a>何等法上。<a id="a-4o"></a>谓如所说阴界等事。<a id="a-4p"></a>彼阴等事离于真如。<a id="a-4q"></a>以彼真如无戏论故。<a id="a-4r"></a>观彼真如无分别智。<a id="a-4s"></a>彼智寂静以彼真如离于能取可取处故。<a id="a-4t"></a>如是说甚深法。<a id="a-4u"></a>知此正法甚深难解。<a id="a-4v"></a>如经网明菩萨言。<a id="a-4w"></a>梵天少有众生能解如是诸法正性故。<a id="a-4x"></a>如此中说诸法正性。<a id="a-4y"></a>离正法性更求智者则不可得。<a id="a-4z"></a>以彼法性出过世间一异数故。<a id="a-50"></a>遮有法体。<a id="a-51"></a>所言少者依一数故。<a id="a-52"></a>离彼一数更无少分如是为遮取有物体。<a id="a-53"></a>非彼法体一向是无。<a id="a-54"></a>不觉不知遮无法相。<a id="a-55"></a>此说何义。<a id="a-56"></a>此中谓说信此三世诸法根本不见法相。<a id="a-57"></a>非谓实证遮。<a id="a-58"></a>诸菩萨摩诃萨等有实证法。<a id="a-59"></a>示现此义以随顺此义故名为信非证。<a id="a-5A"></a>此法证者。<a id="a-5B"></a>名为不见一事。<a id="a-5C"></a>网明。<a id="a-5D"></a>若有善男子善女人。<a id="a-5E"></a>得闻如是诸法正性勤行精进。<a id="a-5F"></a>是名如实修行者。<a id="a-5G"></a>依闻思慧于智慧中说彼法相。<a id="a-5H"></a>如向所说以依何心以依何意如来说法。<a id="a-5I"></a>此义应知。<a id="a-5J"></a>不戏一切法故是名证法。<a id="a-5K"></a>以如实知故。<a id="a-5L"></a>是故彼人不住世间不住涅槃。<a id="a-5M"></a>以彼世间烦恼染中无一法舍。<a id="a-5N"></a>是故不减。<a id="a-5O"></a>以涅槃中无一法取。<a id="a-5P"></a>是故不增。<a id="a-5Q"></a>示现诸菩萨摩诃萨不住世间涅槃相故。<a id="a-5R"></a>如是闻说正法相者。<a id="a-5S"></a>次第从他闻法。<a id="a-5T"></a>然后内心自正思惟。<a id="a-5U"></a>次第能生出世正见获得彼果。<a id="a-5V"></a>离于诸相示现实体不住相故。<a id="a-5W"></a>示现不住涅槃因故。<a id="a-5X"></a>此以如来见法无我等一味故。<a id="a-5Y"></a>示现诸菩萨世间涅槃诸过功德无有分别平等相故。<a id="a-5Z"></a>如是诸菩萨得不住世间不住涅槃故。</p>
  <p id="a5a">说法次第至此已竟。<a id="a-5b"></a>复依异义次下更问。<a id="a-5c"></a>此明何义。<a id="a-5d"></a>如来说法不能异过于者。<a id="a-5e"></a>不能异过于身。<a id="a-5f"></a>不能异过世间更有一法。<a id="a-5g"></a>是故世间无一法减。<a id="a-5h"></a>于涅槃中无一法增。<a id="a-5i"></a>遮离一物遮得一物故。<a id="a-5j"></a>此以何义。<a id="a-5k"></a>非谓一向不过世间有过世间。<a id="a-5l"></a>以为遮彼见无物故。<a id="a-5m"></a>此示何义。<a id="a-5n"></a>以为示现过二相故。<a id="a-5o"></a>此义云何。<a id="a-5p"></a>言二相者。<a id="a-5q"></a>一者世间行二者涅槃。<a id="a-5r"></a>分别世间过分别功德过。<a id="a-5s"></a>彼二种过菩萨摩诃萨毕竟远离故。<a id="a-5t"></a>此义云何。<a id="a-5u"></a>平等法中无染无净。<a id="a-5v"></a>以依离欲实际法性故。<a id="a-5w"></a>如是说。<a id="a-5x"></a>以彼实际一向不同生死。<a id="a-5y"></a>世间以其常故。<a id="a-5z"></a>是故无有入涅槃者。<a id="a-60"></a>以是义故。<a id="a-61"></a>不染不净。<a id="a-62"></a>如是次第不必说法默然而住。<a id="a-63"></a>亦得如法修行诸行。<a id="a-64"></a>若欲说者。<a id="a-65"></a>应当如彼梵天所说。<a id="a-66"></a>是故赞言。<a id="a-67"></a>善哉善哉。<a id="a-68"></a>法不可说而能说之。<a id="a-69"></a>是故如来重赞善哉。<a id="a-6A"></a>我不得生死不得涅槃。<a id="a-6B"></a>如是等者领先说义。<a id="a-6C"></a>更无有法而可说也。<a id="a-6D"></a>如来何故重说此法。<a id="a-6E"></a>以五百比丘闻说此法生于惊怖。<a id="a-6F"></a>如来为欲令彼比丘于此义中毕竟定故。<a id="a-6G"></a>此示何义。<a id="a-6H"></a>示现如来意亦如是。<a id="a-6I"></a>非独梵天如是。<a id="a-6J"></a>众生堕无物边。<a id="a-6K"></a>是故如来同梵天说。<a id="a-6L"></a>空修梵行者不解深意义虚妄分别也。<a id="a-6M"></a>何者梵行。<a id="a-6N"></a>谓受持戒。<a id="a-6O"></a>如说修行而不毁犯故。<a id="a-6P"></a>修行正道者。<a id="a-6Q"></a>修行四谛差别观也。<a id="a-6R"></a>诸禅者。<a id="a-6S"></a>初禅等四禅也。<a id="a-6T"></a>三昧者。<a id="a-6U"></a>有觉有观等种种行也。<a id="a-6V"></a>三摩跋提者。<a id="a-6W"></a>无色四定也。<a id="a-6X"></a>彼诸比丘以见有法见无法故。<a id="a-6Y"></a>闻上说已。<a id="a-6Z"></a>谓如来说一向无物亦无修行梵行故生惊怖。<a id="a-6a"></a>以彼比丘见有法故见无法故。<a id="a-6b"></a>为断比丘有见无见。<a id="a-6c"></a>则于其人佛不出世等者。<a id="a-6d"></a>彼人乃至涅槃以为有物故求得涅槃。<a id="a-6e"></a>为对治此有物见故。<a id="a-6f"></a>如经彼人乃至求决定相故。<a id="a-6g"></a>如是依无名相正说法已。<a id="a-6h"></a>为呵责彼惊怖比丘故。<a id="a-6i"></a>以二喻。<a id="a-6j"></a>此二种喻。<a id="a-6k"></a>令生二种念因。<a id="a-6l"></a>谓生厌念因。<a id="a-6m"></a>生观念因。<a id="a-6n"></a>因彼二因获得涅槃。<a id="a-6o"></a>是故呵责。<a id="a-6p"></a>此示何义。<a id="a-6q"></a>示现依彼求法见过逼恼心故。<a id="a-6r"></a>起于厌观。<a id="a-6s"></a>初喻相似相对治法。<a id="a-6t"></a>示现利益观故。<a id="a-6u"></a>共乐身转故生欢喜观。<a id="a-6v"></a>第二譬喻相似相对治法。<a id="a-6w"></a>次明彼人虽行正相而是邪行相。<a id="a-6x"></a>以起生相以起灭相以得涅槃相以证道相故。<a id="a-6y"></a>向来说法诸比丘闻微损恶行。<a id="a-6z"></a>自此已下。<a id="a-70"></a>为令诸比丘入于法中。<a id="a-71"></a>是故圣者网明菩萨请于梵天令入法者。<a id="a-72"></a>此中示现二种法相。<a id="a-73"></a>一者示现实体。<a id="a-74"></a>二者示现得果。<a id="a-75"></a>言实体者。<a id="a-76"></a>令信法故。<a id="a-77"></a>所言果者。<a id="a-78"></a>令离邪见得解脱故。<a id="a-79"></a>毕竟示现正见相故。<a id="a-7A"></a>为比丘身此间说法能生种子。<a id="a-7B"></a>余佛国土诸佛如来亦说此法。<a id="a-7C"></a>明彼比丘以何处畏而无去处。<a id="a-7D"></a>不能远离所说法相。<a id="a-7E"></a>以一切处不离于法。<a id="a-7F"></a>以不可避。<a id="a-7G"></a>示如是相令彼不去故。<a id="a-7H"></a>说虚空以为譬喻。<a id="a-7I"></a>示现此义。<a id="a-7J"></a>何处怖畏舍之而去。<a id="a-7K"></a>终不远离所怖畏处。<a id="a-7L"></a>如畏空者。<a id="a-7M"></a>不能过空有无空处而可求也。<a id="a-7N"></a>依彼证法示现得相。<a id="a-7O"></a>空无相无愿者。<a id="a-7P"></a>是真如。<a id="a-7Q"></a>应知欲求涅槃行涅槃中而不得涅槃者。<a id="a-7R"></a>涅槃是真如清净相故。<a id="a-7S"></a>此以何义。<a id="a-7T"></a>以彼真如一切法中悉平等故名为涅槃。<a id="a-7U"></a>口中言说不可取故。<a id="a-7V"></a>此为何义。<a id="a-7W"></a>遮彼实体是可取故。<a id="a-7X"></a>如是远离有无物法能如实知诸法体相。<a id="a-7Y"></a>彼诸比丘如是见已心得解脱。<a id="a-7Z"></a>得心解脱已则得实法。<a id="a-7a"></a>得实法已自说法相。<a id="a-7b"></a>彼诸比丘先是凡夫。<a id="a-7c"></a>次作学人次成罗汉。<a id="a-7d"></a>以此义故。<a id="a-7e"></a>于三时后依先不成而作是言。<a id="a-7f"></a>世尊我等今者非凡夫非学非无学非阿罗汉也。<a id="a-7g"></a>不在世间者。<a id="a-7h"></a>谓彼无余涅槃界中。<a id="a-7i"></a>永断一切受生处故。<a id="a-7j"></a>不在涅槃者。<a id="a-7k"></a>有余涅槃中取阴相未尽故。<a id="a-7l"></a>如实示现有佛出世现觉知相。<a id="a-7m"></a>所言动者。<a id="a-7n"></a>散乱心也。<a id="a-7o"></a>言我想者谓我见也。<a id="a-7p"></a>所言发者谓能起作行心相也。<a id="a-7q"></a>所言戏者动等三句分别心也。<a id="a-7r"></a>如是因果或尽示现彼人有佛出世。<a id="a-7s"></a>圣者舍利弗依道依得依灭依证。<a id="a-7t"></a>问诸比丘。<a id="a-7u"></a>诸比丘应如是答。<a id="a-7v"></a>如舍利弗说而诸比丘如是说言。<a id="a-7w"></a>我已得七不可作而作言语问答。<a id="a-7x"></a>此为示现实答返答故。<a id="a-7y"></a>此有二种。<a id="a-7z"></a>一者所证答。<a id="a-80"></a>二者说答。<a id="a-81"></a>以有如是所立记故。<a id="a-82"></a>同行诸比丘说法不能至到。<a id="a-83"></a>大生尊重心以彼比丘说彼法体生尊重心故。</p>
  <p id="a84">住于福田能消供养者。<a id="a-85"></a>依福田地住罗汉道堪受供养故。<a id="a-86"></a>大师世尊犹尚不能消诸供养。<a id="a-87"></a>何况我等能消供养者。<a id="a-88"></a>此明何义。<a id="a-89"></a>如实知法性本来清净故。<a id="a-8A"></a>以是故言。<a id="a-8B"></a>大师世尊犹尚不能消诸供养。<a id="a-8C"></a>何况我等。<a id="a-8D"></a>此以何义。<a id="a-8E"></a>以离法界更无有人受供养者。<a id="a-8F"></a>以彼法界本来清净故。<a id="a-8G"></a>此以何义。<a id="a-8H"></a>以住福田地者住罗汉地堪受供养。<a id="a-8I"></a>以如实知清净法界故。<a id="a-8J"></a>以诸世间不知如来是胜福田。<a id="a-8K"></a>是故说言。<a id="a-8L"></a>大师世尊犹尚不能消诸供养。<a id="a-8M"></a>此以何义。<a id="a-8N"></a>以离法界更无别有清净法相。<a id="a-8O"></a>以波法界自性清净故。<a id="a-8P"></a>依受供养故问福田故。<a id="a-8Q"></a>次问应受供养福田之人。<a id="a-8R"></a>何者是耶。<a id="a-8S"></a>如经次言不为世法之所牵者故。<a id="a-8T"></a>世尊如是依诸菩萨是世福田。<a id="a-8U"></a>说受供养福田之相。<a id="a-8V"></a>是故答言。<a id="a-8W"></a>不为世法之所牵故。<a id="a-8X"></a>此以何义。<a id="a-8Y"></a>以诸菩萨摩诃萨等常在世间行世间法。<a id="a-8Z"></a>不为世法之所染污。<a id="a-8a"></a>虽有胜负得失毁誉称讥苦乐世法等门皆不能牵。<a id="a-8b"></a>菩萨心体其心坚固不随如是八种世法。<a id="a-8c"></a>于如是等心坚不动。<a id="a-8d"></a>贪欲嗔痴所不能牵。<a id="a-8e"></a>如是人者。<a id="a-8f"></a>是受供养福田人也。<a id="a-8g"></a>是名福田能受供养是为清净。<a id="a-8h"></a>以是义故。<a id="a-8i"></a>因福田人故问清净福田之相。</p>
  <p id="a8j">以诸菩萨虽复多受眷属利养。<a id="a-8k"></a>而不起心摄取一法执着一法。<a id="a-8l"></a>以是义故。<a id="a-8m"></a>能消供养。<a id="a-8n"></a>是胜福田能消供养。<a id="a-8o"></a>示现此义。<a id="a-8p"></a>是故次问能消供养无所取著者。<a id="a-8q"></a>示现能受福田胜相。<a id="a-8r"></a>是故得彼二相功德福田之名。</p>
  <p id="a8s">以诸菩萨为诸众生不失安隐。<a id="a-8t"></a>起菩提心为诸众生修行彼处诸功德故。<a id="a-8u"></a>得彼功德供养恭敬福田中胜。<a id="a-8v"></a>示现此义。<a id="a-8w"></a>是故次问清净福田。<a id="a-8x"></a>以彼不坏菩提心故。<a id="a-8y"></a>是能受供清净福田以是菩萨能作福田摄取众生作善知识。<a id="a-8z"></a>示现此义。<a id="a-90"></a>是故次第问善知识。<a id="a-91"></a>直心修行如是次第入于禅定。<a id="a-92"></a>从禅定起与诸众生安隐之乐。<a id="a-93"></a>不舍一切诸众生故。<a id="a-94"></a>示现菩萨胜善知识。<a id="a-95"></a>菩萨如是能作善友。<a id="a-96"></a>依如来教自利利他修行诸行不失师恩。<a id="a-97"></a>示现此义。<a id="a-98"></a>是故次问能报佛恩。<a id="a-99"></a>为得菩提不断佛种故。<a id="a-9A"></a>心为利益他故。<a id="a-9B"></a>于如来自作所作胜报恩行。</p>
  <p id="a9C">以报恩者有诸功德供养等行。<a id="a-9D"></a>示现此义。<a id="a-9E"></a>是故次问。<a id="a-9F"></a>供养于佛以法身实际自体不生。<a id="a-9G"></a>于如来身能知不生实际证相。<a id="a-9H"></a>为求彼法必得不失。<a id="a-9I"></a>于一切时供养如来。<a id="a-9J"></a>是故菩萨以胜供养供养诸佛。</p>
  <p id="a9K">以为供养诸如来故。<a id="a-9L"></a>亲近诸佛。<a id="a-9M"></a>示现此义。<a id="a-9N"></a>是故次问亲近于佛。<a id="a-9O"></a>谓诸菩萨宁舍身命。<a id="a-9P"></a>终不舍于十地诸行。<a id="a-9Q"></a>以为摄取十地行故。<a id="a-9R"></a>不舍禁戒得如法体。<a id="a-9S"></a>亲近诸佛及诸菩萨示现胜行故。</p>
  <p id="a9T">以近诸佛及诸菩萨生尊重心恭敬如来。<a id="a-9U"></a>示现此义。<a id="a-9V"></a>是故次问恭敬于佛。<a id="a-9W"></a>以无差别一切诸根为一切根修行诸行。<a id="a-9X"></a>是故不生烦恼之心以能修行。<a id="a-9Y"></a>善护诸根。<a id="a-9Z"></a>是故得彼尊重胜心。<a id="a-9a"></a>菩萨如是正修行已得大果报。<a id="a-9b"></a>示现此义。<a id="a-9c"></a>是故次第问于财富。<a id="a-9d"></a>得出世间信等七种最胜法财。<a id="a-9e"></a>示现于此胜法大财而得上上胜欲心相。<a id="a-9f"></a>已得断除障行诸欲离诸欲相。<a id="a-9g"></a>受于法乐受饮食乐。<a id="a-9h"></a>得证如实法。<a id="a-9i"></a>如实修行信戒惭愧闻舍慧等。<a id="a-9j"></a>说财物施如次第说。<a id="a-9k"></a>又惭与愧二种法财。<a id="a-9l"></a>此依断除烦恼热法。<a id="a-9m"></a>应如是知。</p>
  <p id="a9n">菩萨虽有七种法财不生心念我足不足。<a id="a-9o"></a>示现此义。<a id="a-9p"></a>是故次第问于知足。<a id="a-9q"></a>以为摄取诸众生故。<a id="a-9r"></a>菩萨虽求供养恭敬而心常求无上般若。<a id="a-9s"></a>不以为足不生具足心名为知足。<a id="a-9t"></a>既知足已离于诸欲。<a id="a-9u"></a>示现此义。<a id="a-9v"></a>是故次第问于远离。<a id="a-9w"></a>菩萨虽于三界中行而不求彼处。<a id="a-9x"></a>以得寂静胜上心故。</p>
  <p id="a9y">既得寂静胜上心已远离身心。<a id="a-9z"></a>示现此义。<a id="a-A0"></a>是故次问无诸恶行。<a id="a-A1"></a>菩萨虽复受用种种胜妙境界。<a id="a-A2"></a>而心不为烦恼所染。<a id="a-A3"></a>以得胜心护诸根故。</p>
  <p id="aA4">菩萨既得护诸根已。<a id="a-A5"></a>于一切处皆不怖畏。<a id="a-A6"></a>不怖畏故得受安乐。<a id="a-A7"></a>示现此义。<a id="a-A8"></a>是故次第问于乐人。<a id="a-A9"></a>菩萨虽受供养恭敬而不贪着。<a id="a-AA"></a>常不舍离一切众生。<a id="a-AB"></a>如实善知诸有为行离诸烦恼故。<a id="a-AC"></a>得胜乐。</p>
  <p id="aAD">如是不着。<a id="a-AE"></a>离诸烦恼得胜乐已则得不舍受乐众生。<a id="a-AF"></a>如是则能到于彼岸。<a id="a-AG"></a>示现此义。<a id="a-AH"></a>是故次问。<a id="a-AI"></a>能到彼岸以诸菩萨示现诸趣六入之身。<a id="a-AJ"></a>摄取一切六入众生为断彼欲。<a id="a-AK"></a>令得彼岸离贪欲心。<a id="a-AL"></a>是故名为能舍六入舍六入故则得胜心到于彼岸。</p>
  <p id="aAM">菩萨如是以得胜心到彼岸故彼处正住。<a id="a-AN"></a>示现此义。<a id="a-AO"></a>是故次问住于彼岸。<a id="a-AP"></a>以不分别世间涅槃道。<a id="a-AQ"></a>无分别智证无我法。<a id="a-AR"></a>住于无住涅槃得无生法忍。<a id="a-AS"></a>以是义故。<a id="a-AT"></a>第八地中得同不同智。<a id="a-AU"></a>是故名为到于彼岸住于胜处。</p>
  <p id="aAV">菩萨如是住于彼岸满足出世间诸波罗蜜。<a id="a-AW"></a>示现此义。<a id="a-AX"></a>是故次问云何增长诸波罗蜜。<a id="a-AY"></a>以求一切智心故。<a id="a-AZ"></a>施等增长以为施等展转增长。<a id="a-Aa"></a>是故菩萨为诸众生说一切智心。<a id="a-Ab"></a>诸菩萨等为令众生发菩提心增长施行。<a id="a-Ac"></a>是故菩萨先世已曾令诸众生发菩提心修行布施。<a id="a-Ad"></a>菩萨如是自行布施教人行施。<a id="a-Ae"></a>余者复施教化众生令行布施。<a id="a-Af"></a>彼诸菩萨亦令众生发菩提心修行布施。<a id="a-Ag"></a>彼诸菩萨复令众生发心行施。<a id="a-Ah"></a>如是展转自心住施。<a id="a-Ai"></a>令他住施。<a id="a-Aj"></a>以是义故。<a id="a-Ak"></a>施波罗蜜展转增长。<a id="a-Al"></a>以常不舍菩提心故。<a id="a-Am"></a>说持戒波罗蜜。<a id="a-An"></a>余毁禁者令得持戒。<a id="a-Ao"></a>以不舍离菩提行心为得大菩提故。<a id="a-Ap"></a>为令住持戒故。<a id="a-Aq"></a>以见一切智心不退故。<a id="a-Ar"></a>说忍辱波罗蜜。<a id="a-As"></a>于菩提心中说菩萨名为令余处诸余众生生忍心故。<a id="a-At"></a>忍一切罪忍一切恶。<a id="a-Au"></a>思惟一切智心不得故。<a id="a-Av"></a>说精进波罗蜜。<a id="a-Aw"></a>依精进波罗蜜不见彼岸不取苦行相。<a id="a-Ax"></a>是故不生疲倦之心。<a id="a-Ay"></a>以证一切智心寂静故。<a id="a-Az"></a>说禅波罗蜜法。<a id="a-B0"></a>所谓心自性清净不生不灭。<a id="a-B1"></a>以知寂静智故以散乱心一切不行故。<a id="a-B2"></a>不戏一切法故。<a id="a-B3"></a>说般若波罗蜜。<a id="a-B4"></a>以摄取无分别智故。<a id="a-B5"></a>以为示现余波罗蜜善清净故。<a id="a-B6"></a>为余波罗蜜依一切智心。<a id="a-B7"></a>说。</p>
  <p id="aB8">障行烦恼对治法者。<a id="a-B9"></a>其唯如是见波罗蜜胜行无我。<a id="a-BA"></a>为佛法淳熟故。<a id="a-BB"></a>为教化众生故依于彼法。<a id="a-BC"></a>次问无量于诸众生不生有心而生慈心。<a id="a-BD"></a>此明何义。<a id="a-BE"></a>无异自身安隐心故。<a id="a-BF"></a>不生异身他众生想。<a id="a-BG"></a>菩萨依彼不生法想行于悲心。<a id="a-BH"></a>以见苦法不成就故。<a id="a-BI"></a>以诸众生着彼苦苦故生悲心。<a id="a-BJ"></a>菩萨依彼不生我想行于喜心。<a id="a-BK"></a>依彼见自身相离于喜心。<a id="a-BL"></a>见他资生具足成就。<a id="a-BM"></a>起贪嫉意心不生喜。<a id="a-BN"></a>菩萨不尔。<a id="a-BO"></a>更无贪相随喜于彼。<a id="a-BP"></a>是故远离所治嫉妒。<a id="a-BQ"></a>依离嫉妒行于喜心。<a id="a-BR"></a>菩萨依彼不生彼我想行于舍心。<a id="a-BS"></a>依见彼我想此对治故。<a id="a-BT"></a>行于舍心。<a id="a-BU"></a>第八地中无功用行以得无分别智力故。<a id="a-BV"></a>以得同不同智慧力故。<a id="a-BW"></a>能远离自他二心相故。<a id="a-BX"></a>于诸众生与离染因快方便故。</p>
  <p id="aBY">如是依波罗蜜依于无量。<a id="a-BZ"></a>为利自身亦利他身而修行者。<a id="a-Ba"></a>复依上上欲心依受法乐依断烦恼。<a id="a-Bb"></a>为如所说一切功德得增长故。<a id="a-Bc"></a>次问云何住于信等。<a id="a-Bd"></a>如彼次第能信无言之法住于信法。<a id="a-Be"></a>信第一法甚深法无我已。<a id="a-Bf"></a>余甚深法难信得信。<a id="a-Bg"></a>以不执着一切音声住闻慧中。<a id="a-Bh"></a>如所闻法无有如是执着之心异求于法。<a id="a-Bi"></a>虽少闻慧而能作多事故。<a id="a-Bj"></a>但闻一行偈说多闻慧故。<a id="a-Bk"></a>依内心相是故有惭。<a id="a-Bl"></a>谓依他身自身不如法行。<a id="a-Bm"></a>以知过失离于彼处。<a id="a-Bn"></a>舍外入故愧行成就。<a id="a-Bo"></a>他人说法不如法行。<a id="a-Bp"></a>离彼过失。<a id="a-Bq"></a>以他人身是外入故。<a id="a-Br"></a>嫉妒人说彼人如是舍于彼法名舍外入。<a id="a-Bs"></a>此义应知。<a id="a-Bt"></a>身口意业三种清净。<a id="a-Bu"></a>遍一切处成就功德能受供养。<a id="a-Bv"></a>净福田等乃至惭愧如是所说诸功德等。<a id="a-Bw"></a>对治所治身口意业善恶相应。<a id="a-Bx"></a>以是义故名为清净。<a id="a-By"></a>依彼至到功德具足。<a id="a-Bz"></a>是故名为遍行一切功德处也。<a id="a-C0"></a>如是应知。<a id="a-C1"></a>又复有义遍至一切功德处者。<a id="a-C2"></a>于彼所说一切功德法中住故。</p>
  <p id="aC3">十偈之义一一如经。</p>
  <p id="aC4">如是依世间法说能受供胜福田等诸功德已。<a id="a-C5"></a>即依彼义如是次第梵天发问。<a id="a-C6"></a>此义应知。<a id="a-C7"></a>云何菩萨过世间法者。<a id="a-C8"></a>以诸声闻亦过世间。<a id="a-C9"></a>是故如来示现胜法过诸声闻出世间法。<a id="a-CA"></a>是故说言出过世间法。<a id="a-CB"></a>又复示现虽在世间行世间法而过世间。<a id="a-CC"></a>又而不为彼世法所染着。<a id="a-CD"></a>现行世间化众生故。<a id="a-CE"></a>如经如实善知世间诸法故。<a id="a-CF"></a>又为聚集诸众生故。<a id="a-CG"></a>现巧方便为彼众生摄取令入世间法故。<a id="a-CH"></a>知世间集谛知世间所去。<a id="a-CI"></a>而依愿智生于彼处。<a id="a-CJ"></a>不为世间集所生故。<a id="a-CK"></a>取如是生示现世间成就世谛依世谛故为众生说法。<a id="a-CL"></a>令诸众生出过世间故。<a id="a-CM"></a>菩萨虽于世间中行而终不为世间所染。<a id="a-CN"></a>得法无我住无住道。<a id="a-CO"></a>以为教化一切众生。<a id="a-CP"></a>是故虽生于世间。<a id="a-CQ"></a>为彼摄取世间之道故。</p>
  <p id="aCR">三十五偈如经所说。</p>
  <p id="aCS">依说世间法。<a id="a-CT"></a>如来亦依自身世间法世间。<a id="a-CU"></a>识知境界以乐说辩才说入世间法相。<a id="a-CV"></a>以如来法出过声闻出世间法。<a id="a-CW"></a>声闻亦过世间境界。<a id="a-CX"></a>如来过彼声闻境界。<a id="a-CY"></a>复说胜法说彼法者。<a id="a-CZ"></a>为余众生过世间故。<a id="a-Ca"></a>示现如是出世间方便。<a id="a-Cb"></a>梵天言。<a id="a-Cc"></a>世间者。<a id="a-Cd"></a>我说五阴名为世间者。<a id="a-Ce"></a>此中示现五取阴。<a id="a-Cf"></a>应知依世间说故。<a id="a-Cg"></a>贪着五阴者。<a id="a-Ch"></a>贪着是爱也。<a id="a-Ci"></a>名为世间集者。<a id="a-Cj"></a>以依彼爱世间聚集故。<a id="a-Ck"></a>过去未来现在诸阴灭故。<a id="a-Cl"></a>以未来世阴因尽故。<a id="a-Cm"></a>以更不种未来种子故名为灭。<a id="a-Cn"></a>观察五阴不见二名为世间灭道者。<a id="a-Co"></a>求道不求道一。<a id="a-Cp"></a>二一向不得圣道示现胜故。<a id="a-Cq"></a>此明何义。<a id="a-Cr"></a>世间对治非一向定。<a id="a-Cs"></a>若有对治则能厌苦。<a id="a-Ct"></a>若无对治则退彼法。<a id="a-Cu"></a>若有一法为对治此法。<a id="a-Cv"></a>则不对治余法。<a id="a-Cw"></a>若有一法为对治下地则非上地对治。<a id="a-Cx"></a>圣道对治则不如是。<a id="a-Cy"></a>以一切时一切法对治故。</p>
  <p id="aCz">如是依声闻乘对治之义。<a id="a-D0"></a>说世间等差别相已。<a id="a-D1"></a>次依大乘对治法之义差别相说。<a id="a-D2"></a>依于大乘说法相者。<a id="a-D3"></a>如经复次梵天如是等故。<a id="a-D4"></a>所言五阴五阴者但有言说者。<a id="a-D5"></a>于五阴中见闻知等但是名字分别说故。<a id="a-D6"></a>以依无始久远集来依分别体。<a id="a-D7"></a>是故执着彼法。<a id="a-D8"></a>菩萨观察若依如是名字分别是言语见之世间也若如言语名字分别贪着相者彼为邪见。<a id="a-D9"></a>离随顺行名世间集。<a id="a-DA"></a>如彼世间寂灭之相。<a id="a-DB"></a>如实观察灭相之体。<a id="a-DC"></a>如实观察所缘灭故名世间灭。<a id="a-DD"></a>以何等道不取彼见名世间灭道。<a id="a-DE"></a>向说分别能治分别示现无分别智。<a id="a-DF"></a>如是等世间境界如来已过。<a id="a-DG"></a>如来已得大涅槃故。<a id="a-DH"></a>摄取非过世间非离世间道。</p>
  <p id="aDI">如是依世间世间等说苦谛等。<a id="a-DJ"></a>已依胜圣谛。<a id="a-DK"></a>次下复问如来所说四圣谛者。<a id="a-DL"></a>以彼圣人虚妄分别苦等诸谛。<a id="a-DM"></a>如来示现真实圣谛则不如是。<a id="a-DN"></a>此以何义。<a id="a-DO"></a>谛有二种。<a id="a-DP"></a>一者相谛。<a id="a-DQ"></a>二者心谛。<a id="a-DR"></a>以依如是二种谛故。<a id="a-DS"></a>依相谛者。<a id="a-DT"></a>说苦谛等所有法相所有法体所有实体。<a id="a-DU"></a>依彼非圣谛圣谛无差别故。<a id="a-DV"></a>说道圣谛。<a id="a-DW"></a>依心谛者。<a id="a-DX"></a>说胜圣谛。<a id="a-DY"></a>彼圣谛中知颠倒心不颠倒心故。<a id="a-DZ"></a>此以何义以非圣者。<a id="a-Da"></a>说苦谛者。<a id="a-Db"></a>彼但受苦不知苦谛。<a id="a-Dc"></a>说集谛者。<a id="a-Dd"></a>彼人但闻虚妄集法不知集谛。<a id="a-De"></a>说灭谛者。<a id="a-Df"></a>彼闻灭名堕于断见不知灭谛。<a id="a-Dg"></a>说道谛者。<a id="a-Dh"></a>彼人但闻业与烦恼有为之法。<a id="a-Di"></a>如是之法但是有为世间集法不知道谛。<a id="a-Dj"></a>如是分别苦谛等四谛。<a id="a-Dk"></a>若如是等皆有谛者生三恶道诸众生等。<a id="a-Dl"></a>皆应有谛而彼无谛。<a id="a-Dm"></a>以为示现如是义故。<a id="a-Dn"></a>如经梵天若彼苦是实圣谛者。<a id="a-Do"></a>一切牛猪诸畜生等应有实谛。<a id="a-Dp"></a>何以故。<a id="a-Dq"></a>以彼皆受种种苦故。<a id="a-Dr"></a>以是义故苦非实谛如是等故。<a id="a-Ds"></a>以何义故。<a id="a-Dt"></a>诸畜生中唯说牛猪余不说者。<a id="a-Du"></a>以畜生中唯牛与猪最愚朦故。<a id="a-Dv"></a>以诸世间皆知牛猪最为钝故。<a id="a-Dw"></a>如是非圣虚妄分别谓以为谛。<a id="a-Dx"></a>此义应知。<a id="a-Dy"></a>以世间人依于苦门虚妄执着以为苦谛。<a id="a-Dz"></a>依于集门虚妄执着以为集谛。<a id="a-E0"></a>依于灭门欲离有漏法虚妄执着以为灭谛。<a id="a-E1"></a>依道对治门虚妄执着以为道谛。<a id="a-E2"></a>又苦集二谛无彼体相。<a id="a-E3"></a>以彼自体不成就故。<a id="a-E4"></a>以彼自体本来不生不和合故。<a id="a-E5"></a>以依彼虚妄执着心对治故。<a id="a-E6"></a>说知无生无和合是名圣人圣谛。<a id="a-E7"></a>诸有漏法亦一切时无如是体。<a id="a-E8"></a>以彼法体无可离故。<a id="a-E9"></a>以依彼虚妄执着心对治。<a id="a-EA"></a>依真如清净彼一切法本来寂灭故。<a id="a-EB"></a>说知无生无灭是名圣人圣谛对治。<a id="a-EC"></a>对治亦无彼体相以彼自体不成就故。<a id="a-ED"></a>以彼道谛非对治谛故。<a id="a-EE"></a>以依彼虚妄执着心对治依自性清净心。<a id="a-EF"></a>依平等观可观。<a id="a-EG"></a>依淳熟智依观察智依彼诸法一切法平等无二无修道故。<a id="a-EH"></a>说以不二法得道。<a id="a-EI"></a>是名圣人圣谛。<a id="a-EJ"></a>以说第一圣谛涅槃异名名为道谛。<a id="a-EK"></a>是名圣人圣谛。<a id="a-EL"></a>以不诳故以不生故说为圣谛。<a id="a-EM"></a>又从无生乃至不二。<a id="a-EN"></a>谓依涅槃所修之道依圣道谛一切法平等故。<a id="a-EO"></a>说一切法不二说涅槃者。<a id="a-EP"></a>以真如法清净得名。<a id="a-EQ"></a>以彼涅槃离于可取能取法故。<a id="a-ER"></a>以依彼法而得名故。<a id="a-ES"></a>如是次第。</p>
  <p id="aET">又彼谛者。<a id="a-EU"></a>因不正念名为虚妄语非实圣谛。<a id="a-EV"></a>又即彼谛因正念故名为实语亦非实圣谛。<a id="a-EW"></a>是故示现妄语实语皆不成就。<a id="a-EX"></a>如经梵天实圣谛实圣谛者非妄语非实语故。<a id="a-EY"></a>彼非正念取我相等示现应知。<a id="a-EZ"></a>如是诸句于一一法中生执着故。<a id="a-Ea"></a>以异异义相缚。<a id="a-Eb"></a>应知。<a id="a-Ec"></a>谓有一我我体是有以为根本。<a id="a-Ed"></a>依根本我故有种种。<a id="a-Ee"></a>以我不断名为众生。<a id="a-Ef"></a>依命根住故名为命。<a id="a-Eg"></a>数堕六道故名丈夫。<a id="a-Eh"></a>如是等见自身是一虚妄执着。<a id="a-Ei"></a>取我相等。<a id="a-Ej"></a>即于彼我虚妄分别。<a id="a-Ek"></a>常与无常堕于常见堕于断见。<a id="a-El"></a>见我是色我是无色。<a id="a-Em"></a>如是种种虚妄分别异异执着。<a id="a-En"></a>着我是一。<a id="a-Eo"></a>以我是物以虚妄分别。<a id="a-Ep"></a>是故取相。<a id="a-Eq"></a>依彼我虚妄分别取无明等生。<a id="a-Er"></a>虚妄分别。<a id="a-Es"></a>而取生相。<a id="a-Et"></a>即依彼我虚妄分别取无明等灭。<a id="a-Eu"></a>虚妄分别取断灭相。<a id="a-Ev"></a>如是生灭依于我相。<a id="a-Ew"></a>次第成彼虚妄分别。<a id="a-Ex"></a>取世间相取涅槃相。<a id="a-Ey"></a>取彼世间取涅槃者。<a id="a-Ez"></a>如前所说诸取相等。<a id="a-F0"></a>所谓。<a id="a-F1"></a>取者希乐信等虚妄分别坚执定取。<a id="a-F2"></a>唯此是实余者虚妄是名为着。<a id="a-F3"></a>以彼诸见不可舍离。<a id="a-F4"></a>虚妄执着是名为触。<a id="a-F5"></a>不离彼触是名为取。<a id="a-F6"></a>如是次第不着不触不取等者是名实语。<a id="a-F7"></a>示现正念。</p>
  <p id="aF8">如是依丈夫无我非妄语非实语说法已。<a id="a-F9"></a>次依法无我说苦等分别。<a id="a-FA"></a>离无分别智是故名诳。<a id="a-FB"></a>以是诳故名为妄语。<a id="a-FC"></a>是故示现彼二乘谛虚妄不实。<a id="a-FD"></a>分别三世一切法故彼念虚妄。<a id="a-FE"></a>是故示现无分别智。<a id="a-FF"></a>此以何义。<a id="a-FG"></a>以忆过去一切法门。<a id="a-FH"></a>分别现在一切诸法。<a id="a-FI"></a>念未来世一切法门。<a id="a-FJ"></a>以是义故离于正念。<a id="a-FK"></a>菩萨住彼无分别智中不戏一切法相。<a id="a-FL"></a>观法无我得无住涅槃。<a id="a-FM"></a>以不住世间涅槃中故得平等见。<a id="a-FN"></a>菩萨如是善知法已诸谛如说示现。<a id="a-FO"></a>不见成就谛故。<a id="a-FP"></a>圣人谛者。<a id="a-FQ"></a>彼处无实语无妄语。<a id="a-FR"></a>以是义故。<a id="a-FS"></a>示现彼义。</p>
  <p id="aFT">虽有正念不正念心二种差别。<a id="a-FU"></a>而彼圣谛犹不成就。<a id="a-FV"></a>若住实相成就谛者。<a id="a-FW"></a>则一切时古今常尔恒如是住自此以下示现彼义。<a id="a-FX"></a>如经梵天言实。<a id="a-FY"></a>实者古今实故。<a id="a-FZ"></a>此明何义。<a id="a-Fa"></a>彼法性法体示现胜法体圣法体因。<a id="a-Fb"></a>世间涅槃无差别故。<a id="a-Fc"></a>是故名为常圣谛也。<a id="a-Fd"></a>依世间涅槃示现二二圣谛成就。<a id="a-Fe"></a>如是依真如相圣谛。<a id="a-Ff"></a>示现不离世间圣谛。<a id="a-Fg"></a>示现不取涅槃圣谛。<a id="a-Fh"></a>如是说法相谛证已而说者示现彼人名为实说。<a id="a-Fi"></a>彼人说圣谛名为邪说。<a id="a-Fj"></a>自此以下示现彼义。<a id="a-Fk"></a>示现彼人无增上戒学因。<a id="a-Fl"></a>彼人不能守护诸根示现少因故。<a id="a-Fm"></a>示现彼无增上戒学无彼增上定学因。<a id="a-Fn"></a>示现彼无增上定学无彼增上慧学因。<a id="a-Fo"></a>示现彼无增上慧学。<a id="a-Fp"></a>示是生相是苦谛等执着虚妄法。<a id="a-Fq"></a>次第自配此义应知。</p>
 </body>
</html>