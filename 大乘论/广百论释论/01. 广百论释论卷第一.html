<!doctype html>
<html id="z3IBVVqzp" data-ver="915">
 <head>
  <meta charset="utf-8">
  <meta author="圣天菩萨">
  <meta author="护法菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">广百论释论卷第一</h1>
  <h2 id="a2">破常品第一</h2>
  <p id="a3">稽首妙慧如日轮　　垂光破闇开净眼</p>
  <p id="a4">远布微言广百论　　百圣随行我当释</p>
  <p id="a5">论曰。<a id="a-6"></a>为显邪执我我所事性相皆空。<a id="a-7"></a>方便开示三解脱门故造斯论。<a id="a-8"></a>执见事性为方便故起相分别。<a id="a-9"></a>随取事相为依止故生邪愿乐。<a id="a-A"></a>既显事空二即非有。<a id="a-B"></a>其我所事略有二种。<a id="a-C"></a>谓常无常。<a id="a-D"></a>常住事胜寂静安乐。<a id="a-E"></a>众生闻乐清旷无为多生欣乐。<a id="a-F"></a>无常事劣能引诸苦。<a id="a-G"></a>众生见苦炽火所烧多生厌离由是论。<a id="a-H"></a>初先破常事。<a id="a-I"></a>故说颂曰。</p>
  <p id="aJ">一切为果生　　所以无常性</p>
  <p id="aK">故除佛无有　　如实号如来</p>
  <p id="aL">论曰。<a id="a-M"></a>诸有世间鄙执他论所说种种常住句义。<a id="a-N"></a>多越现量所行境界。<a id="a-O"></a>以能生果比量安立。<a id="a-P"></a>既能生果。<a id="a-Q"></a>亦应比度从缘而生。<a id="a-R"></a>如粗色等。<a id="a-S"></a>若非缘生。<a id="a-T"></a>无胜体用。<a id="a-U"></a>应不能生。<a id="a-V"></a>如空花等若许彼义从缘而生。<a id="a-W"></a>即定灭坏。<a id="a-X"></a>如所生果。<a id="a-Y"></a>所以佛说诸行无常。<a id="a-Z"></a>从缘生灭。<a id="a-a"></a>如苦乐等。<a id="a-b"></a>是故唯佛无颠倒说。<a id="a-c"></a>得名如来。<a id="a-d"></a>见一切境无挂碍故。<a id="a-e"></a>若尔所余无生果用此应是常。<a id="a-f"></a>既不生果。<a id="a-g"></a>不可比度。<a id="a-h"></a>从缘生故。<a id="a-i"></a>虽尔既无能生果用。<a id="a-j"></a>如永灭无。<a id="a-k"></a>应比非有。<a id="a-l"></a>为显此言。<a id="a-m"></a>其义决定。<a id="a-n"></a>故复颂曰。</p>
  <p id="ao">无有时方物　　有性非缘生</p>
  <p id="ap">故无时方物　　有性而常住</p>
  <p id="aq">论曰。<a id="a-r"></a>诸有性法。<a id="a-s"></a>定从缘生。<a id="a-t"></a>如苦乐等。<a id="a-u"></a>若非缘生。<a id="a-v"></a>定无有性。<a id="a-w"></a>如空花等。<a id="a-x"></a>此若有性。<a id="a-y"></a>应从缘生。<a id="a-z"></a>若从缘生。<a id="a-10"></a>灭必随逐。<a id="a-11"></a>无容常住。<a id="a-12"></a>如是说已。<a id="a-13"></a>或复诸法。<a id="a-14"></a>必依缘生。<a id="a-15"></a>方知有性。<a id="a-16"></a>如现在法。<a id="a-17"></a>若非缘生。<a id="a-18"></a>即非有性。<a id="a-19"></a>如未来法。<a id="a-1A"></a>为辨此义故说无有时方等言。<a id="a-1B"></a>此显所说其理决定。<a id="a-1C"></a>若时若方。<a id="a-1D"></a>若物差别。<a id="a-1E"></a>遍一切处皆无诤论。<a id="a-1F"></a>如说菩萨住循法观。<a id="a-1G"></a>于诸法中不见少法出缘生外。<a id="a-1H"></a>又彼非处方便殷勤。<a id="a-1I"></a>何以故。<a id="a-1J"></a>颂曰。</p>
  <p id="a1K">非无因有性</p>
  <p id="a1L">论曰。<a id="a-1M"></a>彼虽方便殷勤立常。<a id="a-1N"></a>而竟不能说有道理。<a id="a-1O"></a>如是句义所立能立。<a id="a-1P"></a>一分所依不极成故。<a id="a-1Q"></a>既不许有余同类义。<a id="a-1R"></a>同喻阙故。<a id="a-1S"></a>比量不成。<a id="a-1T"></a>设复强说。<a id="a-1U"></a>终成非理。<a id="a-1V"></a>何以故。<a id="a-1W"></a>颂曰。</p>
  <p id="a1X">有因即非常</p>
  <p id="a1Y">论曰。<a id="a-1Z"></a>纵彼强说常性有因。<a id="a-1a"></a>既许有因。<a id="a-1b"></a>即非常性。<a id="a-1c"></a>如苦炽火相应所生。<a id="a-1d"></a>此因便能违害根本虽无生因而有了因。<a id="a-1e"></a>有因总故。<a id="a-1f"></a>即为极成。<a id="a-1g"></a>复次有执一切性皆是常。<a id="a-1h"></a>若立一切皆无常性。<a id="a-1i"></a>俱阙同喻。<a id="a-1j"></a>比量不成。<a id="a-1k"></a>此亦不然。<a id="a-1l"></a>同前过故。<a id="a-1m"></a>又彼虽立隐性为常。<a id="a-1n"></a>而立显相有其生灭。<a id="a-1o"></a>由此足能显无常性。<a id="a-1p"></a>遮破常性。<a id="a-1q"></a>彼论遮破。<a id="a-1r"></a>显相是常及非有故。<a id="a-1s"></a>若说显相亦无生灭。<a id="a-1t"></a>前位无减。<a id="a-1u"></a>后位无增。<a id="a-1v"></a>诸造论者何所为耶。<a id="a-1w"></a>何所造耶。<a id="a-1x"></a>若谓诸法虽有隐显而无生灭。<a id="a-1y"></a>此亦不然。<a id="a-1z"></a>前后两位若无差别。<a id="a-20"></a>便无增减有何隐显。<a id="a-21"></a>又离体外无别有位。<a id="a-22"></a>位有隐显。<a id="a-23"></a>体亦应然。<a id="a-24"></a>汝虽不欲体有生灭。<a id="a-25"></a>理所逼故。<a id="a-26"></a>必应信受。<a id="a-27"></a>如是所立前后两位。<a id="a-28"></a>隐显非常为同法喻。<a id="a-29"></a>由此我立不与汝同。<a id="a-2A"></a>立常同喻定非有故。<a id="a-2B"></a>又所立义必须有因。<a id="a-2C"></a>非唯起心即可成立。<a id="a-2D"></a>故次颂曰。</p>
  <p id="a2E">故无因欲成　　真见说非有</p>
  <p id="a2F">论曰。<a id="a-2G"></a>诸有比量。<a id="a-2H"></a>能成立他所不许义。<a id="a-2I"></a>乃名能立。<a id="a-2J"></a>若离正因。<a id="a-2K"></a>但有言说。<a id="a-2L"></a>虚陈自意。<a id="a-2M"></a>义终不成。<a id="a-2N"></a>有言无因义得成者。<a id="a-2O"></a>诸有所立一切应成。<a id="a-2P"></a>纵一切成。<a id="a-2Q"></a>仁今何吝。<a id="a-2R"></a>我亦无吝。<a id="a-2S"></a>彼自不成。<a id="a-2T"></a>一切皆成。<a id="a-2U"></a>汝亦不许。</p>
  <p id="a2V">复次有余偏执明论声常。<a id="a-2W"></a>初不待缘。<a id="a-2X"></a>后无坏灭。<a id="a-2Y"></a>性自能显。<a id="a-2Z"></a>越诸根义。<a id="a-2a"></a>为决定量曾不差违。<a id="a-2b"></a>现比等量依士夫见。<a id="a-2c"></a>士夫有失见是疑因。<a id="a-2d"></a>故能依量皆难信受。<a id="a-2e"></a>此亦不然。<a id="a-2f"></a>与前所说非爱过咎。<a id="a-2g"></a>不相离故。<a id="a-2h"></a>若所依止。<a id="a-2i"></a>士夫及见皆有过故。<a id="a-2j"></a>能依诸量亦有失者。<a id="a-2k"></a>汝及汝师见及言论。<a id="a-2l"></a>既有过失。<a id="a-2m"></a>云何可信。<a id="a-2n"></a>汝所发言。<a id="a-2o"></a>便成自害若汝意谓。<a id="a-2p"></a>汝及汝师所发言词。<a id="a-2q"></a>亦是定量。<a id="a-2r"></a>余声非者。<a id="a-2s"></a>无有比量。<a id="a-2t"></a>但爱自宗。<a id="a-2u"></a>亦复自违所立宗义。<a id="a-2v"></a>又以比量立明论声非士夫造。<a id="a-2w"></a>体是常住。<a id="a-2x"></a>因及同喻。<a id="a-2y"></a>应更须成。<a id="a-2z"></a>设复能成。<a id="a-30"></a>则为自害。<a id="a-31"></a>又明论声与所余声同是声性。<a id="a-32"></a>云何但说此声是常。<a id="a-33"></a>余声无常亦不可说。<a id="a-34"></a>余人自许声是无常。<a id="a-35"></a>由士夫造故非是常。<a id="a-36"></a>今则不许故是常住。<a id="a-37"></a>法性决定。<a id="a-38"></a>岂随论者许与不许成常无常。<a id="a-39"></a>不可说言一切法性随见差别其体转变。<a id="a-3A"></a>一物同时有多体相。<a id="a-3B"></a>更互相违。<a id="a-3C"></a>非道理故。<a id="a-3D"></a>若法随人情计转者。<a id="a-3E"></a>应舍自宗取所余见。<a id="a-3F"></a>又立常者。<a id="a-3G"></a>所说道理唯依异法。<a id="a-3H"></a>无同法故。<a id="a-3I"></a>所立不成。<a id="a-3J"></a>或舍自意。<a id="a-3K"></a>是故彼宗不任推捡。<a id="a-3L"></a>唯构虚言。<a id="a-3M"></a>都无实义。</p>
  <p id="a3N">复次有余执言。<a id="a-3O"></a>唯异法喻。<a id="a-3P"></a>即名能立。<a id="a-3Q"></a>异法遍故。<a id="a-3R"></a>比量本为遮余义故。<a id="a-3S"></a>现见遮相所杂糅缘。<a id="a-3T"></a>能显义故。<a id="a-3U"></a>为定此义。<a id="a-3V"></a>复作是言。<a id="a-3W"></a>诸所作者。<a id="a-3X"></a>既是无常。<a id="a-3Y"></a>故知非作理应常住。<a id="a-3Z"></a>此言为显异法决定。<a id="a-3a"></a>此亦不然。<a id="a-3b"></a>随自意语不能如实。<a id="a-3c"></a>显正理故。<a id="a-3d"></a>所以者何。<a id="a-3e"></a>唯显异义所遮事境名为同喻。<a id="a-3f"></a>其异法喻二分俱行可名为遍。<a id="a-3g"></a>若无同喻何所遍耶。<a id="a-3h"></a>不可说言自体自遍。<a id="a-3i"></a>又诸比量欲遮余义。<a id="a-3j"></a>要有同法然后方成。<a id="a-3k"></a>同法若是无异法应非有。<a id="a-3l"></a>离其同异二聚法外。<a id="a-3m"></a>更不许有余句义故。<a id="a-3n"></a>由此即破现见遮相。<a id="a-3o"></a>所杂糅缘能显于义。<a id="a-3p"></a>又以不见所作为因。<a id="a-3q"></a>欲成有常。<a id="a-3r"></a>终无是义。<a id="a-3s"></a>以一切处未曾见有。<a id="a-3t"></a>故说颂曰。</p>
  <p id="a3u">见所作无常　　谓非作常住</p>
  <p id="a3v">既见无常有　　应言常性无</p>
  <p id="a3w">论曰。<a id="a-3x"></a>见所作者。<a id="a-3y"></a>皆是无常。<a id="a-3z"></a>谓非作者。<a id="a-40"></a>皆是常住。<a id="a-41"></a>既见所作。<a id="a-42"></a>无常性有。<a id="a-43"></a>应言非作常住性无。<a id="a-44"></a>诸所作者既许有体。<a id="a-45"></a>非所作者应许无体。<a id="a-46"></a>以非作因于乐等有曾所未见龟毛等无皆可得故。<a id="a-47"></a>如是非作违害能立所依自相非正能立为不尔耶。<a id="a-48"></a>诸相违因若不遮碍。<a id="a-49"></a>自共所许。<a id="a-4A"></a>乃于自境能立相违自相差别。<a id="a-4B"></a>今此所依共许为有。<a id="a-4C"></a>若不共许。<a id="a-4D"></a>无容依此竞常无常。<a id="a-4E"></a>故非作因。<a id="a-4F"></a>不能违害所依自相。<a id="a-4G"></a>有释此言我今不许。<a id="a-4H"></a>聚极微外有散极微。<a id="a-4I"></a>故此违因无自害失。<a id="a-4J"></a>此释不然。<a id="a-4K"></a>彼依总相建立一切常法为有。<a id="a-4L"></a>岂劳分别聚散有无。<a id="a-4M"></a>如是释者。<a id="a-4N"></a>空等无为都不许有。<a id="a-4O"></a>不可为难。<a id="a-4P"></a>色等极微虽依世俗许其为有。<a id="a-4Q"></a>而是所作。<a id="a-4R"></a>故非所作因义不成。<a id="a-4S"></a>若于如是不成因上。<a id="a-4T"></a>作相违过亦不得成。<a id="a-4U"></a>颂中应言常性无者。<a id="a-4V"></a>正破所依空等性有。<a id="a-4W"></a>兼辨能依常住性无。<a id="a-4X"></a>若言空等无实有性。<a id="a-4Y"></a>所依无故因义不成。<a id="a-4Z"></a>何能违害有法自相。<a id="a-4a"></a>此亦不然。<a id="a-4b"></a>但说遮遣余有类物为此因故。<a id="a-4c"></a>因有三种。<a id="a-4d"></a>一有体法。<a id="a-4e"></a>如所作等。<a id="a-4f"></a>二无体法。<a id="a-4g"></a>如非作等。<a id="a-4h"></a>三通二法。<a id="a-4i"></a>如所知等。<a id="a-4j"></a>今所立因唯遮所作。<a id="a-4k"></a>不言别有非作自性。<a id="a-4l"></a>此因同类色等上无。<a id="a-4m"></a>于其异类龟毛等有。<a id="a-4n"></a>是故违害有法自相。<a id="a-4o"></a>又说颂曰。</p>
  <p id="a4p">愚夫妄分别　　谓空等为常</p>
  <p id="a4q">论曰。<a id="a-4r"></a>随有所见皆无谛实。<a id="a-4s"></a>智不清白。<a id="a-4t"></a>故名愚夫。<a id="a-4u"></a>于寻思地恒自安处。<a id="a-4v"></a>推求分别诸法性相。<a id="a-4w"></a>于中或有智见猛利。<a id="a-4x"></a>虚妄计度越路而行。<a id="a-4y"></a>各恃所知皆自憍举。<a id="a-4z"></a>互兴异论檀立师资。<a id="a-50"></a>俱未断除分别见网。<a id="a-51"></a>无明昏睡缠覆其心。<a id="a-52"></a>如在梦中所缘皆妄。<a id="a-53"></a>非如梦智所计空等。<a id="a-54"></a>常住实有而可信依。</p>
  <p id="a55">复次有余释子执虚空等实有常住。<a id="a-56"></a>故契经言。<a id="a-57"></a>虚空无色无见无对。<a id="a-58"></a>当何所依。<a id="a-59"></a>然藉光明虚空显了。<a id="a-5A"></a>此经义说。<a id="a-5B"></a>实有虚空常住无色无见无对。<a id="a-5C"></a>无复所依。<a id="a-5D"></a>因光明显。<a id="a-5E"></a>或有疑难。<a id="a-5F"></a>佛既不说别有所依如风轮等。<a id="a-5G"></a>如是虚空应无体相。<a id="a-5H"></a>为释此难。<a id="a-5I"></a>故说虚空容受有对光明等色以果显因有实体相。<a id="a-5J"></a>又说虚空风所依止。<a id="a-5K"></a>非无体相能作所依。<a id="a-5L"></a>此亦不然。<a id="a-5M"></a>非经义故。<a id="a-5N"></a>若谓虚空是有果法。<a id="a-5O"></a>应有生灭。<a id="a-5P"></a>生灭随故。<a id="a-5Q"></a>体则无常。<a id="a-5R"></a>如色心等。<a id="a-5S"></a>若无生灭。<a id="a-5T"></a>应无体相。<a id="a-5U"></a>如龟毛等。<a id="a-5V"></a>为显风轮离同类聚。<a id="a-5W"></a>无别所依如地轮等。<a id="a-5X"></a>所以经说。<a id="a-5Y"></a>风轮依空。<a id="a-5Z"></a>不遮风轮。<a id="a-5a"></a>前念现在同类同聚。<a id="a-5b"></a>生起所依。<a id="a-5c"></a>故作是说。<a id="a-5d"></a>为显虚空无有同异生起所依如过去等无别实有常住体相故。<a id="a-5e"></a>复经说虚空无色无见无对。<a id="a-5f"></a>当何所依。<a id="a-5g"></a>不见实有色受等物。<a id="a-5h"></a>无有同异生起所依。<a id="a-5i"></a>又显虚空因光明等。<a id="a-5j"></a>依世俗谛假施设。<a id="a-5k"></a>有如因色等假立瓶等。<a id="a-5l"></a>是故复说。<a id="a-5m"></a>然藉光明虚空显了。<a id="a-5n"></a>不可依此即说虚空。<a id="a-5o"></a>离光明等实有体相。<a id="a-5p"></a>虽因影闇亦立虚空。<a id="a-5q"></a>然影闇中眼有障碍。<a id="a-5r"></a>或有除此更无所见。<a id="a-5s"></a>不能辩了余物有无。<a id="a-5t"></a>所以不说。<a id="a-5u"></a>然藉影闇虚空显了。<a id="a-5v"></a>于光明中眼无障碍。<a id="a-5w"></a>若见无有余障碍物。<a id="a-5x"></a>即便依此假立虚空。<a id="a-5y"></a>勿谤虚空假亦非有。<a id="a-5z"></a>是故不说无有虚空。<a id="a-60"></a>又若虚空实有体相。<a id="a-61"></a>藉诸光明而显了者。<a id="a-62"></a>应如青等有色有见有对有依。<a id="a-63"></a>经不应说无色无见无对无依。<a id="a-64"></a>世俗假有。<a id="a-65"></a>无此过失。<a id="a-66"></a>依无碍色假立虚空。<a id="a-67"></a>质碍等性不相应故。<a id="a-68"></a>又此虚空四谛不摄。<a id="a-69"></a>虽执实有。<a id="a-6A"></a>然必应许。<a id="a-6B"></a>有分别智之所了知。<a id="a-6C"></a>除五识身所引意识。<a id="a-6D"></a>其余有漏不定外门分别意识。<a id="a-6E"></a>决定不能缘实有境。<a id="a-6F"></a>故说颂曰。</p>
  <p id="a6G">智者依世间　　亦不见此义</p>
  <p id="a6H">论曰。<a id="a-6I"></a>诸有智者。<a id="a-6J"></a>依止世间随分别识于虚空等虽复专精愿求实义。<a id="a-6K"></a>乃至少分亦不可得。<a id="a-6L"></a>唯见依名所起分别似虚空等种种影像。</p>
  <p id="a6M">复次为破如前所执空等由遍满故。<a id="a-6N"></a>体实有常。<a id="a-6O"></a>故说颂曰。</p>
  <p id="a6P">非唯一有分　　遍满一切分</p>
  <p id="a6Q">故知一一分　　各别有有分</p>
  <p id="a6R">论曰。<a id="a-6S"></a>时方物类各有差别。<a id="a-6T"></a>所以言分。<a id="a-6U"></a>空等与彼诸分相应。<a id="a-6V"></a>故名有分。<a id="a-6W"></a>非一有分常住真实。<a id="a-6X"></a>与一切分周遍相应。<a id="a-6Y"></a>勿复令此所相应分。<a id="a-6Z"></a>一一遍与一切相应。<a id="a-6a"></a>故此有分。<a id="a-6b"></a>随所相应诸分差别成无量分。<a id="a-6c"></a>即此诸分不待余依。<a id="a-6d"></a>说名虚空。<a id="a-6e"></a>或余物类。<a id="a-6f"></a>故汝所说实有常住空等遍满因义不成。<a id="a-6g"></a>若言空等亦由分别假立方分故无过者。<a id="a-6h"></a>此亦不然。<a id="a-6i"></a>实无方分。<a id="a-6j"></a>不离如前所说过故。<a id="a-6k"></a>瓶等亦应假立方分。<a id="a-6l"></a>依第一义方分实无。<a id="a-6m"></a>此因但于异法上有。<a id="a-6n"></a>同法既阙与义相违。<a id="a-6o"></a>又虚空等差别名言。<a id="a-6p"></a>唯依诸分和合而立。<a id="a-6q"></a>分别假立有方分故。<a id="a-6r"></a>如唯依彼色等和合。<a id="a-6s"></a>立宫殿等种种名言。<a id="a-6t"></a>此意显示。<a id="a-6u"></a>虚空等声唯依世俗境界而立。<a id="a-6v"></a>又若可说有方分者。<a id="a-6w"></a>应如青等不可说为常遍实有虚空等性。<a id="a-6x"></a>是则所立能立一分所依不成。</p>
  <p id="a6y">复次或有执时真实常住。<a id="a-6z"></a>以见种等众缘和合。<a id="a-70"></a>有时生果。<a id="a-71"></a>有时不生。<a id="a-72"></a>时有作用。<a id="a-73"></a>或舒或卷。<a id="a-74"></a>令枝条等随其荣瘁。<a id="a-75"></a>此所说因具有离合。<a id="a-76"></a>由是决定知实有时。<a id="a-77"></a>时所待因都不可见。<a id="a-78"></a>不见因故所以无生。<a id="a-79"></a>以无生故即知无灭。<a id="a-7A"></a>无生无灭故复言常。<a id="a-7B"></a>为破彼执。<a id="a-7C"></a>故说颂曰。</p>
  <p id="a7D">若法体实有　　卷舒用可得</p>
  <p id="a7E">此定从他生　　故成所生果</p>
  <p id="a7F">论曰。<a id="a-7G"></a>时用卷舒待他方立。<a id="a-7H"></a>故此时用随缘而转。<a id="a-7I"></a>体相若无取舍差别诸有作用兴废不成。<a id="a-7J"></a>又时作用依他而转。<a id="a-7K"></a>如地色等定是无常。<a id="a-7L"></a>即以此事为其同法。<a id="a-7M"></a>用所依时何容常住。<a id="a-7N"></a>故善时者作如是言。<a id="a-7O"></a>业风所引大种差别。<a id="a-7P"></a>自类为因展转相续。<a id="a-7Q"></a>循环递代终而复始。<a id="a-7R"></a>随缘不同冷暖触异。<a id="a-7S"></a>分位差别说名为时。<a id="a-7T"></a>时虽具有因缘生灭。<a id="a-7U"></a>相似相续隐覆难知。<a id="a-7V"></a>岂以不知言无因等。</p>
  <p id="a7W">复次有执时体亦常亦遍。<a id="a-7X"></a>摄藏无量差别功能。<a id="a-7Y"></a>外缘击发起诸作用。<a id="a-7Z"></a>芽茎等果随用生成。<a id="a-7a"></a>此亦不然。<a id="a-7b"></a>所依时体若无迁变。<a id="a-7c"></a>能依功能岂可击发。<a id="a-7d"></a>不见所依种等无变。<a id="a-7e"></a>而有生长芽等功能。<a id="a-7f"></a>即此击发功能因缘。<a id="a-7g"></a>足有生成芽等作用。<a id="a-7h"></a>何须妄计无用时耶。<a id="a-7i"></a>又说颂曰。</p>
  <p id="a7j">若离所生果　　无有能生因</p>
  <p id="a7k">是故能生因　　皆成所生果</p>
  <p id="a7l">论曰。<a id="a-7m"></a>诸法要待自所生果。<a id="a-7n"></a>有胜体用方得名因。<a id="a-7o"></a>所生若无。<a id="a-7p"></a>能生讵有。<a id="a-7q"></a>由是所执能生之因。<a id="a-7r"></a>必待余法成别因故。<a id="a-7s"></a>如苦乐等定是无常。<a id="a-7t"></a>岂不因法先有体用。<a id="a-7u"></a>后果生时因名方显。<a id="a-7v"></a>如外众缘先有体用。<a id="a-7w"></a>果法生已乃得缘名。<a id="a-7x"></a>时亦如是。<a id="a-7y"></a>其体常遍。<a id="a-7z"></a>具含种种生长功能。<a id="a-80"></a>诸果生时名用方显。<a id="a-81"></a>又未生果亦得因名。<a id="a-82"></a>待当果故。<a id="a-83"></a>如稻麦种。<a id="a-84"></a>汝所立时。<a id="a-85"></a>其体常遍。<a id="a-86"></a>具含种种生长功能。<a id="a-87"></a>诸能与体既许无异。<a id="a-88"></a>能应同体一一遍常。<a id="a-89"></a>是则起用生一果时于一果处应生一切。<a id="a-8A"></a>如是便成因果杂乱。<a id="a-8B"></a>我立功能望所生果时处决定。<a id="a-8C"></a>故无此失。<a id="a-8D"></a>汝立功能一一常遍。<a id="a-8E"></a>不应辄许时处决定。<a id="a-8F"></a>若言论主所立功能同斯过者。<a id="a-8G"></a>此亦不然。<a id="a-8H"></a>我立功能依因缘有种种差别非遍非常。<a id="a-8I"></a>随自因缘种种差别。<a id="a-8J"></a>所生诸果时处决定。<a id="a-8K"></a>故无起用生一果时于一果处遍生一切。<a id="a-8L"></a>所以因果不相杂乱。<a id="a-8M"></a>不同汝立时与功能。<a id="a-8N"></a>皆是遍常前后不异。<a id="a-8O"></a>是故唯汝有杂乱失。<a id="a-8P"></a>又说颂曰。</p>
  <p id="a8Q">诸法必变异　　方作余生因</p>
  <p id="a8R">如是变异因　　岂得名常住</p>
  <p id="a8S">论曰。<a id="a-8T"></a>世间共许。<a id="a-8U"></a>功能所依种子等法。<a id="a-8V"></a>必舍前位而取后位。<a id="a-8W"></a>体相转变方为芽等所生果因。<a id="a-8X"></a>如是因性理无差失。<a id="a-8Y"></a>所立常因应亦同此。<a id="a-8Z"></a>体相转变方能为因。<a id="a-8a"></a>既许转变无容常住。<a id="a-8b"></a>岂不世间亦许种等。<a id="a-8c"></a>果未生位体相未转。<a id="a-8d"></a>虽无作用而得名因。<a id="a-8e"></a>不尔世间虽假名说。<a id="a-8f"></a>而实种等将至灭位。<a id="a-8g"></a>正能生果方得名因。<a id="a-8h"></a>种等尔时必有变异。<a id="a-8i"></a>为不根尘不灭无变而有作用生诸识耶。<a id="a-8j"></a>此亦将灭体相转变能生诸识。<a id="a-8k"></a>故不相违。<a id="a-8l"></a>有余师说。<a id="a-8m"></a>根尘望识如种芽等生灭道理。<a id="a-8n"></a>一切因果法不同时此难于彼便成疏远。</p>
  <p id="a8o">复次有余外道。<a id="a-8p"></a>执自然因体常无有生灭变异。<a id="a-8q"></a>自然为因生一切果。<a id="a-8r"></a>为破彼执故。<a id="a-8s"></a>说颂曰。</p>
  <p id="a8t">若本无今有　　自然常为因</p>
  <p id="a8u">既许有自然　　因则为妄立</p>
  <p id="a8v">论曰。<a id="a-8w"></a>若一切法本无今有。<a id="a-8x"></a>计有自然常住为因。<a id="a-8y"></a>法应自然本无今有。<a id="a-8z"></a>何用妄立自然常因。<a id="a-90"></a>既许自然不待因故。<a id="a-91"></a>又体自然常无变易。<a id="a-92"></a>果未生位既未能生。<a id="a-93"></a>果法生位应亦如是。<a id="a-94"></a>前后一故因义不成。<a id="a-95"></a>计自然常便失二事。<a id="a-96"></a>谓失摄受决定因缘能生自果。<a id="a-97"></a>及失见有所生粗果。<a id="a-98"></a>证有自许微细常因。<a id="a-99"></a>若谓自然要待和合众缘资助方能生果众缘虽别。<a id="a-9A"></a>然和合时资助自然令起总用。<a id="a-9B"></a>此一总用本无今有。<a id="a-9C"></a>是故自然体虽常有。<a id="a-9D"></a>先不生果后方能生。<a id="a-9E"></a>是亦不然。<a id="a-9F"></a>自然常有。<a id="a-9G"></a>云何不令众缘常合。<a id="a-9H"></a>众缘合时其性虽别。<a id="a-9I"></a>然互相助共生一果。<a id="a-9J"></a>除此更无总用可得。<a id="a-9K"></a>又自然性虽处众缘。<a id="a-9L"></a>共和合位亦不能生。<a id="a-9M"></a>体无别故。<a id="a-9N"></a>如未生位。<a id="a-9O"></a>又常住法体相凝然。<a id="a-9P"></a>不可改转。<a id="a-9Q"></a>缘何能助。<a id="a-9R"></a>若许自然从缘改转。<a id="a-9S"></a>如所生果应是无常。<a id="a-9T"></a>是故唯有无常诸缘。<a id="a-9U"></a>互相资助起胜体用。<a id="a-9V"></a>异于前位能生其果。<a id="a-9W"></a>非所立常能离前失。<a id="a-9X"></a>复次有诸外道建立常因。<a id="a-9Y"></a>时无改变能生于果。<a id="a-9Z"></a>此亦应以用相违因为喻遮遣。<a id="a-9a"></a>又说颂曰。</p>
  <p id="a9b">云何依常性　　而起于无常</p>
  <p id="a9c">因果相不同　　世所未曾见</p>
  <p id="a9d">论曰。<a id="a-9e"></a>诸行生起必似自因。<a id="a-9f"></a>故不可言生异类果。<a id="a-9g"></a>岂不现见从月爱珠引出清流。<a id="a-9h"></a>因果异类。<a id="a-9i"></a>我亦不说从因生果。<a id="a-9j"></a>所有体相一切皆同。<a id="a-9k"></a>但言因果相生义中不相离相决定相似。<a id="a-9l"></a>以于世间曾未见有如是因果不同相故。<a id="a-9m"></a>世间共见粗无常果。<a id="a-9n"></a>无不从彼无常因生。<a id="a-9o"></a>类知细果是无常故。<a id="a-9p"></a>犹如粗果因定无常。<a id="a-9q"></a>是故色等因果性法。<a id="a-9r"></a>与无常相定不相离。<a id="a-9s"></a>为决此义。<a id="a-9t"></a>复作是言。<a id="a-9u"></a>一切细果所因色等。<a id="a-9v"></a>定是无常。<a id="a-9w"></a>果无常故。<a id="a-9x"></a>譬如粗果所因色等。</p>
  <p id="a9y">复次有作是见。<a id="a-9z"></a>空等遍常。<a id="a-A0"></a>若于一分众缘合时即依此分发生声等。<a id="a-A1"></a>若遍所依发声等者。<a id="a-A2"></a>住极远境根亦应知。<a id="a-A3"></a>为破彼见故。<a id="a-A4"></a>说颂曰。</p>
  <p id="aA5">若一分是因　　余分非因者</p>
  <p id="aA6">即应成种种　　种种故非常</p>
  <p id="aA7">论曰。<a id="a-A8"></a>若谓空等众缘合时。<a id="a-A9"></a>一分有用发生自果。<a id="a-AA"></a>余分无用自果不生。<a id="a-AB"></a>空等即应分分差别。<a id="a-AC"></a>分分体用有差别故。<a id="a-AD"></a>应如声等定是无常。<a id="a-AE"></a>又此空等体恒周遍。<a id="a-AF"></a>能为种种自果所依。<a id="a-AG"></a>是种种相所依止故。<a id="a-AH"></a>如锦绣等可证非常。<a id="a-AI"></a>又如前说。<a id="a-AJ"></a>常法凝然不可改转。<a id="a-AK"></a>缘何能助所计空等。<a id="a-AL"></a>应亦如是体既常住。<a id="a-AM"></a>虽众缘合何能发生声等自果。</p>
  <p id="aAN">复次有作是见。<a id="a-AO"></a>一分起时但从一物大等诸果展转变异差别增长。<a id="a-AP"></a>大等诸果变故无常。<a id="a-AQ"></a>一物自性不变故常。<a id="a-AR"></a>此亦不然。<a id="a-AS"></a>义相违故。<a id="a-AT"></a>大等皆用自性为体。<a id="a-AU"></a>大等变时自性应变。<a id="a-AV"></a>由此自性应是无常。<a id="a-AW"></a>体无异故。<a id="a-AX"></a>犹如大等。<a id="a-AY"></a>又此自性其体周遍。<a id="a-AZ"></a>一分变时余无量分体无异故。<a id="a-Aa"></a>应亦随变。<a id="a-Ab"></a>是则一分一法起时。<a id="a-Ac"></a>余分余法皆应同起。<a id="a-Ad"></a>如是举体有作用故。<a id="a-Ae"></a>如大等果应是无常。<a id="a-Af"></a>又以前颂兼破此执。<a id="a-Ag"></a>由彼所计自性最胜三分合成。<a id="a-Ah"></a>所谓萨埵剌阇答摩。<a id="a-Ai"></a>第一萨埵其性明白。<a id="a-Aj"></a>第二剌阇其性躁动。<a id="a-Ak"></a>第三答摩其性阇昧。<a id="a-Al"></a>此三一一相用众多。<a id="a-Am"></a>皆是神我所受用事。<a id="a-An"></a>我以思为性。<a id="a-Ao"></a>思所受用时。<a id="a-Ap"></a>剌阇性躁警萨埵等令起种种转变功能。<a id="a-Aq"></a>三法和同随于一分。<a id="a-Ar"></a>变成大等。<a id="a-As"></a>转名最胜。<a id="a-At"></a>譬如大海其水湛然。<a id="a-Au"></a>随于一分风等所击。<a id="a-Av"></a>变成种种骇浪奔涛。<a id="a-Aw"></a>如是所执自性最胜。<a id="a-Ax"></a>一分有用变成大等。<a id="a-Ay"></a>余分无能无所转变。<a id="a-Az"></a>是即自体应成种种。<a id="a-B0"></a>成种种故定是非常。<a id="a-B1"></a>如大等果相非常住。<a id="a-B2"></a>又三自性一一皆有明躁昧等众多作用。<a id="a-B3"></a>自性作用既许体同。<a id="a-B4"></a>以性随用应成多体。<a id="a-B5"></a>自性最胜无差别故。<a id="a-B6"></a>是则最胜体亦应多。<a id="a-B7"></a>自性最胜体成多故。<a id="a-B8"></a>应如大等定是无常。</p>
  <p id="aB9">复次有执极微是常。<a id="a-BA"></a>是实和合相助有所生成。<a id="a-BB"></a>自体无亏而起诸果。<a id="a-BC"></a>此亦不然。<a id="a-BD"></a>义不成故。<a id="a-BE"></a>若许和合必有方分。<a id="a-BF"></a>既有方分定是无常。<a id="a-BG"></a>若言极微遍体和合。<a id="a-BH"></a>无方分者。<a id="a-BI"></a>此亦不然。<a id="a-BJ"></a>何以故。<a id="a-BK"></a>颂曰。</p>
  <p id="aBL">在因微圆相　　于果则非有</p>
  <p id="aBM">是故诸极微　　非遍体和合</p>
  <p id="aBN">论曰。<a id="a-BO"></a>若诸极微遍体和合。<a id="a-BP"></a>无方分故非少分合。<a id="a-BQ"></a>是则诸微应同一处。<a id="a-BR"></a>实果应与自因遍合。<a id="a-BS"></a>无别处故。<a id="a-BT"></a>应亦微圆。<a id="a-BU"></a>若尔应许一切句义。<a id="a-BV"></a>皆越诸根所了知境。<a id="a-BW"></a>由见所依余可知故。<a id="a-BX"></a>是则违害世间自宗。<a id="a-BY"></a>若言实果虽与自因遍体和合无别处所。<a id="a-BZ"></a>然由量德积集力故。<a id="a-Ba"></a>令其实果亦可得见。<a id="a-Bb"></a>谓诸实果虽无住处方分差别。<a id="a-Bc"></a>然由量德积集殊胜。<a id="a-Bd"></a>令所依实非大似大。<a id="a-Be"></a>方分差别分明可见。<a id="a-Bf"></a>此但有言都无实义。<a id="a-Bg"></a>我先难汝。<a id="a-Bh"></a>所生实果与诸极微既无别处。<a id="a-Bi"></a>应如极微越诸根境。<a id="a-Bj"></a>汝不能救何事余言。<a id="a-Bk"></a>若所依实如是相现。<a id="a-Bl"></a>应舍实体同彼能依。<a id="a-Bm"></a>既成他相应舍自相。<a id="a-Bn"></a>亦不可说。<a id="a-Bo"></a>如颇胝迦不舍前相而现余相。<a id="a-Bp"></a>其体无常前后异故。<a id="a-Bq"></a>此若同彼。<a id="a-Br"></a>应舍实体。<a id="a-Bs"></a>德依于实。<a id="a-Bt"></a>实体既无。<a id="a-Bu"></a>德亦非有。<a id="a-Bv"></a>无实无德。<a id="a-Bw"></a>谁现谁相。<a id="a-Bx"></a>故可不说所生实果不舍自相而现他相。<a id="a-By"></a>如是即应唯德可见。<a id="a-Bz"></a>所有实性皆越根境。<a id="a-C0"></a>此亦违汝自所立宗。</p>
  <p id="aC1">复次有说极微有其形质。<a id="a-C2"></a>更相碍故居处不同。<a id="a-C3"></a>是则极微住虽邻次。<a id="a-C4"></a>而处各别应不和合。<a id="a-C5"></a>若许和合处同不同。<a id="a-C6"></a>即违自执。<a id="a-C7"></a>及有分过。<a id="a-C8"></a>有说极微生处各异。<a id="a-C9"></a>虽复无间而不相触。<a id="a-CA"></a>各据一方相避而住。<a id="a-CB"></a>积集差别似有方分。<a id="a-CC"></a>无间处生似有流转。<a id="a-CD"></a>刹那前后展转相续。<a id="a-CE"></a>有因有果非断非常。<a id="a-CF"></a>为兼破彼。<a id="a-CG"></a>故复颂曰。</p>
  <p id="aCH">于一极微处　　既不许有余</p>
  <p id="aCI">是故亦不应　　许因果等量</p>
  <p id="aCJ">论曰。<a id="a-CK"></a>如是所说诸极微相。<a id="a-CL"></a>竟不能遮有方分失。<a id="a-CM"></a>何以故。<a id="a-CN"></a>颂曰。</p>
  <p id="aCO">微若有东方　　必有东方分</p>
  <p id="aCP">极微若有分　　如何是极微</p>
  <p id="aCQ">论曰。<a id="a-CR"></a>是诸极微既有质碍。<a id="a-CS"></a>日轮才举舒光触时。<a id="a-CT"></a>东西两边光影各现。<a id="a-CU"></a>逐日光移随光影转。<a id="a-CV"></a>承光发影处既不同。<a id="a-CW"></a>故知极微定有方分。<a id="a-CX"></a>既有方分便失极微。<a id="a-CY"></a>如是极微即可分析。<a id="a-CZ"></a>应如粗物非实非常。<a id="a-Ca"></a>违汝论宗极微无方分常住实有造世间万物。</p>
  <p id="aCb">复次所执极微定有方分。<a id="a-Cc"></a>行所依故。<a id="a-Cd"></a>如能行者凡所游行必有方分。<a id="a-Ce"></a>若无方分则无所行。<a id="a-Cf"></a>何以故。<a id="a-Cg"></a>颂曰。</p>
  <p id="aCh">要取前舍后　　方得说为行</p>
  <p id="aCi">论曰。<a id="a-Cj"></a>进所欣处。<a id="a-Ck"></a>名为取前。<a id="a-Cl"></a>退所厌处。<a id="a-Cm"></a>名为舍后。<a id="a-Cn"></a>要依前后方分差别起取舍用。<a id="a-Co"></a>乃名为行。<a id="a-Cp"></a>离方分行所未曾见。<a id="a-Cq"></a>极微既是行用所依。<a id="a-Cr"></a>故知极微定有方分。<a id="a-Cs"></a>若无所行行用差别。<a id="a-Ct"></a>是则应拨行者为无。<a id="a-Cu"></a>故说颂曰。</p>
  <p id="aCv">此二若是无　　行者应非有</p>
  <p id="aCw">论曰。<a id="a-Cx"></a>依前后方起取舍用。<a id="a-Cy"></a>方若非有。<a id="a-Cz"></a>用亦应无。<a id="a-D0"></a>若尔虽行应如不动。<a id="a-D1"></a>若汝拨无行处行用。<a id="a-D2"></a>是则所依行者亦无。<a id="a-D3"></a>执此极微便着邪见。<a id="a-D4"></a>又诸极微若无行用。<a id="a-D5"></a>则不能造有方分果。<a id="a-D6"></a>若无所造有方分果。<a id="a-D7"></a>即诸天眼亦无所见。<a id="a-D8"></a>是则所立一切句义。<a id="a-D9"></a>越诸根境顿绝名言。<a id="a-DA"></a>云何自立句义差别。</p>
  <p id="aDB">复次若执极微无初中后。<a id="a-DC"></a>即净眼根亦不能见。<a id="a-DD"></a>应如空花都无所有。<a id="a-DE"></a>为显此义。<a id="a-DF"></a>故说颂曰。</p>
  <p id="aDG">极微无初分　　中后分亦无</p>
  <p id="aDH">是则一切眼　　皆所不能见</p>
  <p id="aDI">论曰。<a id="a-DJ"></a>若执极微是常是一。<a id="a-DK"></a>无生住灭三种时分。<a id="a-DL"></a>无前中后三种方分。<a id="a-DM"></a>应似空花都无实物。<a id="a-DN"></a>是则极微越诸根境。<a id="a-DO"></a>不为一切眼所观见。<a id="a-DP"></a>自他推捡都不可得。<a id="a-DQ"></a>是故不应计为实有。<a id="a-DR"></a>此中正破外道所执。<a id="a-DS"></a>极微是常无有方分。<a id="a-DT"></a>越诸根境非眼所见。<a id="a-DU"></a>兼显极微无常有分。<a id="a-DV"></a>非越根境净眼所见。</p>
  <p id="aDW">复次为破极微因果同处。<a id="a-DX"></a>及显因体定是无常。<a id="a-DY"></a>故说颂曰。</p>
  <p id="aDZ">若因为果坏　　是因即非常</p>
  <p id="aDa">或许果与因　　二体不同处</p>
  <p id="aDb">论曰。<a id="a-Dc"></a>诸有碍物余碍逼时。<a id="a-Dd"></a>若不移处必当变坏。<a id="a-De"></a>如是极微果所侵逼。<a id="a-Df"></a>或相受入异体同居。<a id="a-Dg"></a>如以细流溉粗沙聚。<a id="a-Dh"></a>或复入中令其转变。<a id="a-Di"></a>如妙药汁注赤镕铜。<a id="a-Dj"></a>若许如前则有诸分。<a id="a-Dk"></a>既相受入诸分支离。<a id="a-Dl"></a>如相离物不共生果。<a id="a-Dm"></a>是则应无一切粗物。<a id="a-Dn"></a>又若同彼有诸细分。<a id="a-Do"></a>即应如彼体是无常。<a id="a-Dp"></a>若许如后自说极微。<a id="a-Dq"></a>体有变坏何待征难。<a id="a-Dr"></a>若并不许。<a id="a-Ds"></a>应许极微互相障隔因果别处。<a id="a-Dt"></a>以有碍物处必不同。<a id="a-Du"></a>如非因果诸有碍物。<a id="a-Dv"></a>又说颂曰。</p>
  <p id="aDw">不见有诸法　　常而是有对</p>
  <p id="aDx">故极微是常　　诸佛未曾说</p>
  <p id="aDy">论曰。<a id="a-Dz"></a>现见石等于自住处对碍余物。<a id="a-E0"></a>既是无常。<a id="a-E1"></a>极微亦尔。<a id="a-E2"></a>云何常住对碍与常。<a id="a-E3"></a>互相违反二法同体。<a id="a-E4"></a>理所不然。<a id="a-E5"></a>复有别释。<a id="a-E6"></a>余物共合变坏生因。<a id="a-E7"></a>名为有对。<a id="a-E8"></a>不尔极微皆有对碍。<a id="a-E9"></a>碍证无常其义明了。<a id="a-EA"></a>若谓极微障碍余物。<a id="a-EB"></a>他不全许。<a id="a-EC"></a>故须别立余物共合变坏生因。<a id="a-ED"></a>比度极微是无常者。<a id="a-EE"></a>是则但应以能生义。<a id="a-EF"></a>证极微性定是无常。<a id="a-EG"></a>何以颂中说为有对。<a id="a-EH"></a>故知此言是有碍义。<a id="a-EI"></a>虽不全许。<a id="a-EJ"></a>而因义成。<a id="a-EK"></a>彼许极微碍余物故。<a id="a-EL"></a>既破极微方亦随坏。<a id="a-EM"></a>因极微果证实有方。<a id="a-EN"></a>极微既无。<a id="a-EO"></a>果则非有。<a id="a-EP"></a>何缘而立方实常耶。<a id="a-EQ"></a>又方不定待缘而立。<a id="a-ER"></a>假施设有。<a id="a-ES"></a>非实非常。<a id="a-ET"></a>由上所说诸因缘故。<a id="a-EU"></a>极微是常。<a id="a-EV"></a>佛未曾说。<a id="a-EW"></a>但言诸行皆是无常。<a id="a-EX"></a>唯我大师独称觉者。<a id="a-EY"></a>于一切境智见无碍。<a id="a-EZ"></a>所说无倒真号如来。<a id="a-Ea"></a>愍彼邪徒不能归信诸行无常。<a id="a-Eb"></a>诚哉佛说无为非行。<a id="a-Ec"></a>何废常耶。<a id="a-Ed"></a>然所立常无过二种。<a id="a-Ee"></a>一有所作。<a id="a-Ef"></a>二无所作。<a id="a-Eg"></a>若有所作非谓无为。<a id="a-Eh"></a>若无所作但有名想。<a id="a-Ei"></a>故契经说。<a id="a-Ej"></a>去来及我虚空涅槃是五种法。<a id="a-Ek"></a>但有名想都无实义。</p>
 </body>
</html>