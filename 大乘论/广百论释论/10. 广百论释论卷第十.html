<!doctype html>
<html id="z3IBVW9zy" data-ver="1557">
 <head>
  <meta charset="utf-8">
  <meta author="圣天菩萨">
  <meta author="护法菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">广百论释论卷第十</h1>
  <h2 id="a2">教诫弟子品第八</h2>
  <p id="a3">复次正论已立邪道伏膺。<a id="a-4"></a>于密义中尚余微滞。<a id="a-5"></a>以净理教。<a id="a-6"></a>重显真宗。<a id="a-7"></a>遣彼余疑。<a id="a-8"></a>故说颂曰。</p>
  <p id="a9">由少因缘故　　疑空谓不空</p>
  <p id="aA">依前诸品中　　理教应重遣</p>
  <p id="aB">论曰。<a id="a-C"></a>虽一切法本性皆空。<a id="a-D"></a>而初学徒未能见故。<a id="a-E"></a>追爱妄有怖达深空。<a id="a-F"></a>或为余缘未能决了。<a id="a-G"></a>以正理教重显前宗。<a id="a-H"></a>令彼除疑舍诸倒执。<a id="a-I"></a>既一切法本性皆空。<a id="a-J"></a>未达此空。<a id="a-K"></a>以何为性。<a id="a-L"></a>诸法无我。<a id="a-M"></a>此复云何。<a id="a-N"></a>谓无自性应正晓示。<a id="a-O"></a>何假转音正示无由。<a id="a-P"></a>以无体故。<a id="a-Q"></a>但可假说。<a id="a-R"></a>诸法无我无性可取。<a id="a-S"></a>故名为空。<a id="a-T"></a>如契经言。<a id="a-U"></a>空名诸法。<a id="a-V"></a>无我无性无执无取。<a id="a-W"></a>胜义理中。<a id="a-X"></a>都无少法有我有性可说名空。<a id="a-Y"></a>若尔空名应不可说。<a id="a-Z"></a>实不可说。<a id="a-a"></a>但假立名。<a id="a-b"></a>如说太虚。<a id="a-c"></a>虽无自性实不可说。<a id="a-d"></a>而假立名。<a id="a-e"></a>空既离言。<a id="a-f"></a>有应可说亦不可说。<a id="a-g"></a>实无体故。<a id="a-h"></a>如说诸法实性都无。<a id="a-i"></a>无性理中无二无说。<a id="a-j"></a>若尔说者言及所言。<a id="a-k"></a>一切皆空。<a id="a-l"></a>今应无说。<a id="a-m"></a>既有所说。<a id="a-n"></a>应不皆空。<a id="a-o"></a>为显此疑。<a id="a-p"></a>故次颂曰。</p>
  <p id="aq">能所说若有　　空理则为无</p>
  <p id="ar">论曰。<a id="a-s"></a>言能说者。<a id="a-t"></a>谓能说人。<a id="a-u"></a>言及所言。<a id="a-v"></a>俱名所说。<a id="a-w"></a>此三总摄有为无为。<a id="a-x"></a>谓眼等根及色等境。<a id="a-y"></a>此若实有。<a id="a-z"></a>何法为空。<a id="a-10"></a>为遣此疑。<a id="a-11"></a>故复颂曰。</p>
  <p id="a12">诸法假缘成　　故三事非有</p>
  <p id="a13">论曰。<a id="a-14"></a>能说言义三事性空。<a id="a-15"></a>假托众缘而成立故。<a id="a-16"></a>余宗亦许。<a id="a-17"></a>诸法名言皆是自心。<a id="a-18"></a>随俗安立。<a id="a-19"></a>如是说者。<a id="a-1A"></a>言及所言。<a id="a-1B"></a>皆胜义无。<a id="a-1C"></a>唯世俗有。<a id="a-1D"></a>如何谓此三事不空。<a id="a-1E"></a>云何定知三事非有。<a id="a-1F"></a>谓依他立。<a id="a-1G"></a>如幻所为。<a id="a-1H"></a>不依他成。<a id="a-1I"></a>皆如兔角是故三事自性皆空。<a id="a-1J"></a>为益世间假有言说。<a id="a-1K"></a>又汝何为疑难真空。<a id="a-1L"></a>我意犹望成昔有见。<a id="a-1M"></a>应舍此意。<a id="a-1N"></a>所以者何。<a id="a-1O"></a>非破他宗能成己见。<a id="a-1P"></a>如破他说。<a id="a-1Q"></a>无碍故常。<a id="a-1R"></a>非即能成自无常性。<a id="a-1S"></a>设有此理汝亦不成。<a id="a-1T"></a>所以者何。<a id="a-1U"></a>故次颂曰。</p>
  <p id="a1V">若唯说空过　　不空义即成</p>
  <p id="a1W">不空过已明　　空义应先立</p>
  <p id="a1X">论曰。<a id="a-1Y"></a>若唯破空不空成者。<a id="a-1Z"></a>不空已破空义应成。<a id="a-1a"></a>前诸品中。<a id="a-1b"></a>已说一切立不空义所有过失。<a id="a-1c"></a>若汝欲成不空义者。<a id="a-1d"></a>先当方便除前过失。<a id="a-1e"></a>不除前失但说空过。<a id="a-1f"></a>汝不空义终不得成。<a id="a-1g"></a>非显他人有失无德。<a id="a-1h"></a>即能成己有德无愆。<a id="a-1i"></a>要具二能方成己见。<a id="a-1j"></a>谓立与破。<a id="a-1k"></a>故次颂曰。</p>
  <p id="a1l">诸欲坏他宗　　必应成己义</p>
  <p id="a1m">何乐谈他失　　而无立己宗</p>
  <p id="a1n">论曰。<a id="a-1o"></a>要具立破自见方成。<a id="a-1p"></a>立破二能见所依故。<a id="a-1q"></a>唯彰他失。<a id="a-1r"></a>不显己宗自义得成。<a id="a-1s"></a>终无是理。<a id="a-1t"></a>何缘汝辈唯乐破空。<a id="a-1u"></a>不念欲成己之有义。<a id="a-1v"></a>故于立破二事应均。<a id="a-1w"></a>方可得成自宗有义。<a id="a-1x"></a>汝欲立有毕竟无能。<a id="a-1y"></a>故诸法空其理决定。<a id="a-1z"></a>岂不空论。<a id="a-20"></a>此过亦齐不显己宗唯彰他失。<a id="a-21"></a>此质非理。<a id="a-22"></a>空无我宗。<a id="a-23"></a>前诸品中。<a id="a-24"></a>已广显故。<a id="a-25"></a>然空无我遣有我成。<a id="a-26"></a>故破汝宗我宗已立。<a id="a-27"></a>若尔空论但有虚言。<a id="a-28"></a>空无我名无实义故。<a id="a-29"></a>如是如是。<a id="a-2A"></a>诚如所言。<a id="a-2B"></a>空无我名。<a id="a-2C"></a>是假非实。<a id="a-2D"></a>为破他执假立自宗。<a id="a-2E"></a>他执既除自宗随遣。<a id="a-2F"></a>为显此义。<a id="a-2G"></a>复说颂曰。</p>
  <p id="a2H">为破一等执　　假立遣为宗</p>
  <p id="a2I">他三执即除　　自宗随不立</p>
  <p id="a2J">论曰。<a id="a-2K"></a>一异及非。<a id="a-2L"></a>名为三执。<a id="a-2M"></a>俱同一异。<a id="a-2N"></a>故不别论。<a id="a-2O"></a>一等三宗。<a id="a-2P"></a>若正观察皆归无性。<a id="a-2Q"></a>无少可存。<a id="a-2R"></a>彼性本空。<a id="a-2S"></a>非由今破。<a id="a-2T"></a>故契经说。<a id="a-2U"></a>迦葉当知。<a id="a-2V"></a>所见本空非由今破。<a id="a-2W"></a>诸修空者证本性空。<a id="a-2X"></a>故诸破言皆是假说。<a id="a-2Y"></a>立亦应尔。<a id="a-2Z"></a>权设非真。<a id="a-2a"></a>诸法皆空。<a id="a-2b"></a>宗依何立。<a id="a-2c"></a>依汝所执。<a id="a-2d"></a>故我立宗。<a id="a-2e"></a>所执既无。<a id="a-2f"></a>宗应不立。<a id="a-2g"></a>汝谓为有。<a id="a-2h"></a>故宗非无。<a id="a-2i"></a>为存自宗应许他有。<a id="a-2j"></a>为遣汝执。<a id="a-2k"></a>故立我宗。<a id="a-2l"></a>汝所执无。<a id="a-2m"></a>我宗弥立。<a id="a-2n"></a>虽尔不可立空为宗。<a id="a-2o"></a>现见世间瓶等有故。<a id="a-2p"></a>虽空无我比量多端。<a id="a-2q"></a>而被强威现量所伏。<a id="a-2r"></a>不尔瓶等非现量知。<a id="a-2s"></a>所以者何。<a id="a-2t"></a>故次颂曰。</p>
  <p id="a2u">许瓶为现见　　空因非有能</p>
  <p id="a2v">余宗现见因　　此宗非所许</p>
  <p id="a2w">论曰。<a id="a-2x"></a>我若许瓶现量所得。<a id="a-2y"></a>空因比量可说无能。<a id="a-2z"></a>然我说瓶非现量得。<a id="a-30"></a>空因比量何为无能。<a id="a-31"></a>瓶等诸尘皆非现见。<a id="a-32"></a>破根境等。<a id="a-33"></a>诸品已论。<a id="a-34"></a>不可余宗。<a id="a-35"></a>谓瓶现见对此安立。<a id="a-36"></a>为证有因。<a id="a-37"></a>所见若同可引为证。<a id="a-38"></a>所见既异。<a id="a-39"></a>谁肯顺从。<a id="a-3A"></a>是故空因不违现量。<a id="a-3B"></a>能立诸法性相皆空。<a id="a-3C"></a>瓶等诸尘世间现见。<a id="a-3D"></a>若以比量皆立为空。<a id="a-3E"></a>是则世间无不空法。<a id="a-3F"></a>空无翻对应不得成。<a id="a-3G"></a>为举此疑。<a id="a-3H"></a>故说颂曰。</p>
  <p id="a3I">若无不空理　　空理如何成</p>
  <p id="a3J">论曰。<a id="a-3K"></a>夫立空理翻对不空。<a id="a-3L"></a>不空若无。<a id="a-3M"></a>空亦非有。<a id="a-3N"></a>如何可立诸法皆空。<a id="a-3O"></a>为决此疑。<a id="a-3P"></a>故复颂曰。</p>
  <p id="a3Q">汝既不立空　　不空应不立</p>
  <p id="a3R">论曰。<a id="a-3S"></a>立不空者翻对于空。<a id="a-3T"></a>既不信空。<a id="a-3U"></a>不空焉立。<a id="a-3V"></a>如何可立诸法不空。<a id="a-3W"></a>汝不信空而得立有。<a id="a-3X"></a>我不执有何废立空。<a id="a-3Y"></a>若言不空亦有所对。<a id="a-3Z"></a>谓互有无及定无空。<a id="a-3a"></a>我空亦然。<a id="a-3b"></a>对世俗有。<a id="a-3c"></a>遣彼妄有。<a id="a-3d"></a>故立真空。<a id="a-3e"></a>又所立空专为遣执。<a id="a-3f"></a>不必对有方立于空。<a id="a-3g"></a>如为遣常说无常教。<a id="a-3h"></a>虽常非有而立无常。<a id="a-3i"></a>又汝此中不应疑难。<a id="a-3j"></a>翻对在有不在于空。<a id="a-3k"></a>有事非无有翻有对。<a id="a-3l"></a>空理非有何对何翻。<a id="a-3m"></a>若谓不然。<a id="a-3n"></a>空是宗故。<a id="a-3o"></a>如立色等。<a id="a-3p"></a>无常为宗。<a id="a-3q"></a>此无常宗。<a id="a-3r"></a>既定是有。<a id="a-3s"></a>空宗亦尔。<a id="a-3t"></a>应必非无。<a id="a-3u"></a>此说非真。<a id="a-3v"></a>因不定故。<a id="a-3w"></a>世间现见。<a id="a-3x"></a>无亦是宗。<a id="a-3y"></a>理亦应然。<a id="a-3z"></a>故次颂曰。</p>
  <p id="a40">若许有无宗　　有宗方可立</p>
  <p id="a41">无宗若非有　　有宗应不成</p>
  <p id="a42">论曰。<a id="a-43"></a>无宗若有。<a id="a-44"></a>对立有宗。<a id="a-45"></a>无宗若无。<a id="a-46"></a>有宗何对若言无对而立有宗。<a id="a-47"></a>即自违前责空有对。<a id="a-48"></a>若一切法无不皆空。<a id="a-49"></a>无我真空咸同一味。<a id="a-4A"></a>如何现见诸法不同。<a id="a-4B"></a>此亦不然。<a id="a-4C"></a>世俗有故。<a id="a-4D"></a>胜义无故。<a id="a-4E"></a>理不相违。<a id="a-4F"></a>为显此义。<a id="a-4G"></a>故说颂曰。</p>
  <p id="a4H">若诸法皆空　　如何火名暖</p>
  <p id="a4I">此如前具遣　　火暖俗非真</p>
  <p id="a4J">论曰。<a id="a-4K"></a>若一切法本性皆空。<a id="a-4L"></a>如何世间有火等异。<a id="a-4M"></a>世俗事有。<a id="a-4N"></a>诸法不同。<a id="a-4O"></a>胜义理空。<a id="a-4P"></a>无火等异。<a id="a-4Q"></a>故汝疑难于理不然。<a id="a-4R"></a>火等如前破根境等。<a id="a-4S"></a>已具观察是俗非真。<a id="a-4T"></a>如何此中复为疑难。<a id="a-4U"></a>若法非有空何所遮。<a id="a-4V"></a>空有所遮。<a id="a-4W"></a>故法应有。<a id="a-4X"></a>若尔四论展转相遮。<a id="a-4Y"></a>皆应是真。<a id="a-4Z"></a>便违自意。<a id="a-4a"></a>为显此义。<a id="a-4b"></a>故说颂曰。</p>
  <p id="a4c">若谓法实有　　遮彼说为空</p>
  <p id="a4d">应四论皆真　　见何过而舍</p>
  <p id="a4e">论曰。<a id="a-4f"></a>遮所遮故建立能遮。<a id="a-4g"></a>所遮若无能遮岂有如言非雨。<a id="a-4h"></a>故说名冬。<a id="a-4i"></a>冬时所遮雨时必有。<a id="a-4j"></a>空遮有故有定非无。<a id="a-4k"></a>此亦不然。<a id="a-4l"></a>因不定故。<a id="a-4m"></a>一等四论展转相遮皆应是真。<a id="a-4n"></a>是所遮故。<a id="a-4o"></a>真即无过。<a id="a-4p"></a>皆应可宗。<a id="a-4q"></a>汝见何愆。<a id="a-4r"></a>舍三执一。<a id="a-4s"></a>故不可说实有所遮。<a id="a-4t"></a>若诸所遮皆实有者。<a id="a-4u"></a>自言无过。<a id="a-4v"></a>汝过应真汝拨无空。<a id="a-4w"></a>此空应实。<a id="a-4x"></a>若一切法性相都无。<a id="a-4y"></a>是则世间皆应断灭。<a id="a-4z"></a>尚不执有。<a id="a-50"></a>况复执无。<a id="a-51"></a>执有执无皆成过故。<a id="a-52"></a>为显此义。<a id="a-53"></a>故说颂曰。</p>
  <p id="a54">若诸法都无　　生死应非有</p>
  <p id="a55">诸佛何曾许　　执法定为无</p>
  <p id="a56">论曰。<a id="a-57"></a>若法全无应无生死。<a id="a-58"></a>因果展转相续轮回。<a id="a-59"></a>非定执无。<a id="a-5A"></a>何得为难。<a id="a-5B"></a>我说世俗因果非无。<a id="a-5C"></a>诸佛世尊智见无碍。<a id="a-5D"></a>亦未曾许定有定无。<a id="a-5E"></a>如契经中。<a id="a-5F"></a>佛告迦葉。<a id="a-5G"></a>诸法性相非有非无。<a id="a-5H"></a>有是一边。<a id="a-5I"></a>无是第二。<a id="a-5J"></a>谓常与断。<a id="a-5K"></a>此二中间。<a id="a-5L"></a>无色无见无住无像。<a id="a-5M"></a>不可表示不可施设。<a id="a-5N"></a>此意说言。<a id="a-5O"></a>世俗有故。<a id="a-5P"></a>依之建立生死轮回。<a id="a-5Q"></a>胜义空故。<a id="a-5R"></a>诸法性相非有非无。<a id="a-5S"></a>心言路绝。<a id="a-5T"></a>若一切法真离有无。<a id="a-5U"></a>复以何缘而言俗有。<a id="a-5V"></a>真虽无二俗有何乖。<a id="a-5W"></a>应离于真别有其俗。<a id="a-5X"></a>虽不相离而义有殊。<a id="a-5Y"></a>俗顺世情真谈实理。<a id="a-5Z"></a>故真无二俗有多途。<a id="a-5a"></a>又一切宗皆许无二。<a id="a-5b"></a>而有种种体类不同。<a id="a-5c"></a>是故不应辄。<a id="a-5d"></a>生疑难。<a id="a-5e"></a>为显此义。<a id="a-5f"></a>故说颂曰。</p>
  <p id="a5g">若真离有无　　何缘言俗有</p>
  <p id="a5h">汝本宗亦尔　　致难复何为</p>
  <p id="a5i">论曰。<a id="a-5j"></a>若色等法真离有无。<a id="a-5k"></a>复有何缘而言俗有。<a id="a-5l"></a>因果不断生死轮回。<a id="a-5m"></a>俗顺世情因缘假有。<a id="a-5n"></a>真谈实理非有非无。<a id="a-5o"></a>汝等本宗皆许无二。<a id="a-5p"></a>而言法有辄难何为。<a id="a-5q"></a>所以者何。<a id="a-5r"></a>如诸句义非即是有。<a id="a-5s"></a>勿一切法其体皆同。<a id="a-5t"></a>亦非非有。<a id="a-5u"></a>勿一切法其体皆无。<a id="a-5v"></a>非有非无。<a id="a-5w"></a>虽遍诸法而立种种。<a id="a-5x"></a>句义不同。<a id="a-5y"></a>我法亦然。<a id="a-5z"></a>何烦致难。<a id="a-60"></a>由此道理余难亦通。<a id="a-61"></a>所以者何。<a id="a-62"></a>故次颂曰。</p>
  <p id="a63">诸法若都无　　差别应非有</p>
  <p id="a64">执诸法皆有　　差别亦应无</p>
  <p id="a65">论曰。<a id="a-66"></a>若一切法实性都无。<a id="a-67"></a>所有世间因果差别。<a id="a-68"></a>谓从眼等眼识等生。<a id="a-69"></a>此皆应无。<a id="a-6A"></a>无无别故。<a id="a-6B"></a>此同上释。<a id="a-6C"></a>谓不执无。<a id="a-6D"></a>执有执无皆非理故。<a id="a-6E"></a>又若执有其过亦同。<a id="a-6F"></a>所以者何。<a id="a-6G"></a>若一切法皆同有性。<a id="a-6H"></a>所有世间因果差别。<a id="a-6I"></a>谓从眼等眼识等生。<a id="a-6J"></a>此皆应无有无别故。<a id="a-6K"></a>定于有上随相不同。<a id="a-6L"></a>建立世间诸法差别。<a id="a-6M"></a>我亦如是。<a id="a-6N"></a>真故虽空于俗有中建立差别。<a id="a-6O"></a>故汝所难即为唐捐。<a id="a-6P"></a>有劣慧人复生疑难。<a id="a-6Q"></a>若法非有则定应无。<a id="a-6R"></a>能破有因。<a id="a-6S"></a>此难非理世俗有故。<a id="a-6T"></a>汝执非无。<a id="a-6U"></a>能立有因何故非有。<a id="a-6V"></a>为显此义。<a id="a-6W"></a>复说颂曰。</p>
  <p id="a6X">若谓法非有　　无能破有因</p>
  <p id="a6Y">破有因已明　　汝宗何不立</p>
  <p id="a6Z">论曰。<a id="a-6a"></a>若谓诸法性相皆无能破有因。<a id="a-6b"></a>亦非有者。<a id="a-6c"></a>此慧极劣。<a id="a-6d"></a>以于现前粗显事中不能了故。<a id="a-6e"></a>世俗所摄。<a id="a-6f"></a>能破有因前已广明。<a id="a-6g"></a>何谓非有。<a id="a-6h"></a>汝不可说俗有非因。<a id="a-6i"></a>胜义理中无立破故。<a id="a-6j"></a>若不忍许能破有因。<a id="a-6k"></a>何不立因证自宗有。<a id="a-6l"></a>如我广说能破有因。<a id="a-6m"></a>汝立有因一未曾见。<a id="a-6n"></a>如何可执诸法非空。<a id="a-6o"></a>空言是破。<a id="a-6p"></a>破他便立。<a id="a-6q"></a>有言是立。<a id="a-6r"></a>自立方成。<a id="a-6s"></a>是故我空无劳别立。<a id="a-6t"></a>汝所执有须别立因。<a id="a-6u"></a>别因既无。<a id="a-6v"></a>何缘知有。<a id="a-6w"></a>破因易得立因难成。<a id="a-6x"></a>故破有因未为奇妙。<a id="a-6y"></a>若尔汝宗。<a id="a-6z"></a>何不破空。<a id="a-70"></a>为破彼言。<a id="a-71"></a>故说颂曰。</p>
  <p id="a72">说破因易得　　是世俗虚言</p>
  <p id="a73">汝何缘不能　　遮破真空义</p>
  <p id="a74">论曰。<a id="a-75"></a>破因易得是俗虚言。<a id="a-76"></a>未见有因破真空故。<a id="a-77"></a>小乘外道虽恶真空。<a id="a-78"></a>而未有因破真空义。<a id="a-79"></a>如何可说易得破因。<a id="a-7A"></a>诸法性空易立难破。<a id="a-7B"></a>诸法性有难立易倾。<a id="a-7C"></a>真伪皎然。<a id="a-7D"></a>如何固执。<a id="a-7E"></a>有被立破。<a id="a-7F"></a>固网所笼自出无能。<a id="a-7G"></a>矫作是说。<a id="a-7H"></a>声为定量。<a id="a-7I"></a>表法有无。<a id="a-7J"></a>既有有声。<a id="a-7K"></a>法应定有。<a id="a-7L"></a>法若非有。<a id="a-7M"></a>有声应无。<a id="a-7N"></a>为破此言。<a id="a-7O"></a>故说颂曰。</p>
  <p id="a7P">有名诠法有　　谓法实非无</p>
  <p id="a7Q">无名表法无　　法实应非有</p>
  <p id="a7R">论曰。<a id="a-7S"></a>彼立诸名以声为性。<a id="a-7T"></a>此立名等。<a id="a-7U"></a>非即是声。<a id="a-7V"></a>故但举名以破彼执。<a id="a-7W"></a>有声诠有。<a id="a-7X"></a>汝执所诠法实非无。<a id="a-7Y"></a>无声表无。<a id="a-7Z"></a>应信所诠。<a id="a-7a"></a>法实非有无声非量。<a id="a-7b"></a>便自违宗。<a id="a-7c"></a>故汝所言非为证有。<a id="a-7d"></a>此劣慧者欲脱己愆。<a id="a-7e"></a>徒设功劳终不能免。<a id="a-7f"></a>依实有法立实有名。<a id="a-7g"></a>因实有名生实有解。<a id="a-7h"></a>法若非有。<a id="a-7i"></a>应无有名。<a id="a-7j"></a>有名若无。<a id="a-7k"></a>应无有解。<a id="a-7l"></a>既有有解。<a id="a-7m"></a>故法非无。<a id="a-7n"></a>此亦不然。<a id="a-7o"></a>假立名故。<a id="a-7p"></a>为显此义。<a id="a-7q"></a>故说颂曰。</p>
  <p id="a7r">由名解法有　　遂谓法非无</p>
  <p id="a7s">因名知法无　　应信法非有</p>
  <p id="a7t">论曰。<a id="a-7u"></a>若闻有名生于有解。<a id="a-7v"></a>遂谓诸法是有非无。<a id="a-7w"></a>既闻无名生于无解。<a id="a-7x"></a>应信诸法非有是无。<a id="a-7y"></a>此既不然。<a id="a-7z"></a>彼云何尔。<a id="a-80"></a>依名生解。<a id="a-81"></a>是证空因谓为有因。<a id="a-82"></a>必不应理。<a id="a-83"></a>法体若有何待有名。<a id="a-84"></a>既待有名方生有解。<a id="a-85"></a>故知诸法体实为无。<a id="a-86"></a>但假立名世共流布。<a id="a-87"></a>有名决定无实所诠。<a id="a-88"></a>如人号牛依想立故。<a id="a-89"></a>名能遣有而立有因。<a id="a-8A"></a>不异有人以明为闇。<a id="a-8B"></a>有若可说是假非真。<a id="a-8C"></a>所以者何。<a id="a-8D"></a>故次颂曰。</p>
  <p id="a8E">诸世间可说　　皆是假非真</p>
  <p id="a8F">离世俗名言　　乃是真非假</p>
  <p id="a8G">论曰。<a id="a-8H"></a>世间言说皆随自心。<a id="a-8I"></a>为共流传假想安立。<a id="a-8J"></a>法若可说是假非真。<a id="a-8K"></a>非假是真定不可说。<a id="a-8L"></a>诸可说者皆俗非真。<a id="a-8M"></a>前诸品中已广成立。<a id="a-8N"></a>故所执有是假非真。<a id="a-8O"></a>如舍如军。<a id="a-8P"></a>可言说故。<a id="a-8Q"></a>一等四执。<a id="a-8R"></a>前已具遮。<a id="a-8S"></a>更不立余真实有法。<a id="a-8T"></a>是则此论应堕无边。<a id="a-8U"></a>为释此疑。<a id="a-8V"></a>故说颂曰。</p>
  <p id="a8W">谤诸法为无　　可堕于无见</p>
  <p id="a8X">唯蠲诸妄执　　如何说堕无</p>
  <p id="a8Y">论曰。<a id="a-8Z"></a>谤诸有法可堕无边。<a id="a-8a"></a>唯遣妄情岂堕无执。<a id="a-8b"></a>为破有执且立为无。<a id="a-8c"></a>有执若除无亦随遣。<a id="a-8d"></a>又世俗有前已数论。<a id="a-8e"></a>故不应言。<a id="a-8f"></a>此堕无执。<a id="a-8g"></a>唯许俗有。<a id="a-8h"></a>真应是无。<a id="a-8i"></a>不许真无。<a id="a-8j"></a>应许真有。<a id="a-8k"></a>此言非理。<a id="a-8l"></a>故次颂曰。</p>
  <p id="a8m">有非真有故　　无亦非真无</p>
  <p id="a8n">既无有真无　　何有于真有</p>
  <p id="a8o">论曰。<a id="a-8p"></a>若有真有可有真无。<a id="a-8q"></a>真有既无。<a id="a-8r"></a>真无岂有。<a id="a-8s"></a>无真无故。<a id="a-8t"></a>真有亦无。<a id="a-8u"></a>真非有无。<a id="a-8v"></a>如前屡辩。<a id="a-8w"></a>如何复执真是有无。<a id="a-8x"></a>若真非无何意频说。<a id="a-8y"></a>诸法性相俗有真无。<a id="a-8z"></a>此说意言。<a id="a-90"></a>唯俗是有。<a id="a-91"></a>真无此有。<a id="a-92"></a>故说真无。<a id="a-93"></a>若尔此真俗无为体。<a id="a-94"></a>若不尔者。<a id="a-95"></a>应别有真。<a id="a-96"></a>若别有真有非唯俗。<a id="a-97"></a>有既唯俗。<a id="a-98"></a>真体应无。<a id="a-99"></a>真体若无。<a id="a-9A"></a>何欣修证。<a id="a-9B"></a>此中一类释此难言。<a id="a-9C"></a>我说真无是遮非表。<a id="a-9D"></a>世间妄见执有为真。<a id="a-9E"></a>遮此有真不表无体。<a id="a-9F"></a>然其真体即是俗无。<a id="a-9G"></a>非离俗无别有真体。<a id="a-9H"></a>言真无者。<a id="a-9I"></a>谓俗无真。<a id="a-9J"></a>此遮其真。<a id="a-9K"></a>无别所表。<a id="a-9L"></a>此于言义未究其源。<a id="a-9M"></a>谁谓真无别有所表。<a id="a-9N"></a>若遮余法别有所诠。<a id="a-9O"></a>是遮表言。<a id="a-9P"></a>遮余法已表余共相。<a id="a-9Q"></a>如非众生非黄门等。<a id="a-9R"></a>若遮余法无别所诠。<a id="a-9S"></a>是唯遮言。<a id="a-9T"></a>遮所遮已。<a id="a-9U"></a>其力斯竭。<a id="a-9V"></a>如勿食肉勿饮酒等。<a id="a-9W"></a>此真无言。<a id="a-9X"></a>唯遮其真无别所表。<a id="a-9Y"></a>不言可悉。<a id="a-9Z"></a>如非有言。<a id="a-9a"></a>唯遮其有不诠非有。<a id="a-9b"></a>亦不表余。<a id="a-9c"></a>若诠其无或表余法。<a id="a-9d"></a>则不应说此非有言。<a id="a-9e"></a>若非有言诠于有者。<a id="a-9f"></a>非无之说应表其无。<a id="a-9g"></a>如是遮言。<a id="a-9h"></a>愚智同了彼无疑难。<a id="a-9i"></a>重说何为。<a id="a-9j"></a>彼难意言。<a id="a-9k"></a>有若唯俗。<a id="a-9l"></a>真即非有。<a id="a-9m"></a>何所修证但说真无。<a id="a-9n"></a>是遮非表。<a id="a-9o"></a>乃至广说。<a id="a-9p"></a>岂释难耶。<a id="a-9q"></a>复有释言。<a id="a-9r"></a>修无我观方便究竟。<a id="a-9s"></a>见真理时一切俗有皆不显现。<a id="a-9t"></a>故说真无。<a id="a-9u"></a>此亦不然。<a id="a-9v"></a>意难了故。<a id="a-9w"></a>若俗非有说名为真。<a id="a-9x"></a>应无所证。<a id="a-9y"></a>若别有真。<a id="a-9z"></a>是所证者。<a id="a-A0"></a>则不应言有唯是俗。<a id="a-A1"></a>又违经说都无所见。<a id="a-A2"></a>乃名见真少有所见。<a id="a-A3"></a>即非见真。<a id="a-A4"></a>是故此言亦非正释。<a id="a-A5"></a>如是释者。<a id="a-A6"></a>应作是言。<a id="a-A7"></a>真非有无。<a id="a-A8"></a>心言绝故。<a id="a-A9"></a>为破有执假说为无。<a id="a-AA"></a>为破无执假说为有。<a id="a-AB"></a>有无二说皆世俗言。<a id="a-AC"></a>胜义理中有无俱遣。<a id="a-AD"></a>圣智所证。<a id="a-AE"></a>非有非无。<a id="a-AF"></a>而有而无。<a id="a-AG"></a>后当广说。<a id="a-AH"></a>有作是难。<a id="a-AI"></a>证法空因为有为无。<a id="a-AJ"></a>有则余法亦应是有。<a id="a-AK"></a>无则不能证诸法空。<a id="a-AL"></a>为举此难。<a id="a-AM"></a>故说颂曰。</p>
  <p id="aAN">有因证法空　　法空应不立</p>
  <p id="aAO">论曰。<a id="a-AP"></a>空必依因方可得立。<a id="a-AQ"></a>若不尔者。<a id="a-AR"></a>一切应成。<a id="a-AS"></a>因既不空。<a id="a-AT"></a>余亦应尔。<a id="a-AU"></a>唯阳焰等水等性空。<a id="a-AV"></a>则所立宗皆不成就。<a id="a-AW"></a>为释此难。<a id="a-AX"></a>复说颂曰。</p>
  <p id="aAY">宗因无异故　　因体实为无</p>
  <p id="aAZ">论曰。<a id="a-Aa"></a>数论师等。<a id="a-Ab"></a>总别无异。<a id="a-Ac"></a>勤勇无间所发等因。<a id="a-Ad"></a>皆即是声。<a id="a-Ae"></a>应如声体。<a id="a-Af"></a>不通余故。<a id="a-Ag"></a>因体不成胜论师等。<a id="a-Ah"></a>计总与别或异不异。<a id="a-Ai"></a>其不异者。<a id="a-Aj"></a>过同前师。<a id="a-Ak"></a>异即如前诸品已破。<a id="a-Al"></a>故异不异皆不成因。<a id="a-Am"></a>由此故说。<a id="a-An"></a>宗因无异。<a id="a-Ao"></a>因体实无。<a id="a-Ap"></a>又所立因体若实有。<a id="a-Aq"></a>应与宗体或一或异。<a id="a-Ar"></a>然不可说因与宗体。<a id="a-As"></a>或一或异。<a id="a-At"></a>非一异故。<a id="a-Au"></a>犹若军林。<a id="a-Av"></a>是假非真。<a id="a-Aw"></a>世俗所摄。<a id="a-Ax"></a>随顺世间虚妄分别。<a id="a-Ay"></a>建立种种宗因不同。<a id="a-Az"></a>遣诸邪执。<a id="a-B0"></a>邪执既遣宗因亦亡。<a id="a-B1"></a>故不可言法同因有。<a id="a-B2"></a>宗因假立皆俗非真。<a id="a-B3"></a>复有难言。<a id="a-B4"></a>证法空喻为无为有。<a id="a-B5"></a>无则不能证诸法空。<a id="a-B6"></a>有则诸法如喻应有。<a id="a-B7"></a>此亦不然。<a id="a-B8"></a>故次颂曰。</p>
  <p id="aB9">谓空喻别有　　例诸法非空</p>
  <p id="aBA">唯有喻应成　　内我同乌黑</p>
  <p id="aBB">论曰。<a id="a-BC"></a>喻则是因一分所摄。<a id="a-BD"></a>因既俗有。<a id="a-BE"></a>喻亦应然。<a id="a-BF"></a>若谓离因别有喻体。<a id="a-BG"></a>以例诸法是有非空。<a id="a-BH"></a>此定不然。<a id="a-BI"></a>离因之喻必不能证所立义宗。<a id="a-BJ"></a>如所立宗非因摄故。<a id="a-BK"></a>若非因喻能立义宗。<a id="a-BL"></a>内我如乌。<a id="a-BM"></a>黑性应立。<a id="a-BN"></a>又应一切所立皆成。<a id="a-BO"></a>无因事同易可得故。<a id="a-BP"></a>由是喻体必不离因。<a id="a-BQ"></a>故应同因不可为难。<a id="a-BR"></a>若一切法本性皆空。<a id="a-BS"></a>证见此空有何胜德。<a id="a-BT"></a>为叙此难。<a id="a-BU"></a>故说颂曰。</p>
  <p id="aBV">若法本性空　　见空有何德</p>
  <p id="aBW">论曰。<a id="a-BX"></a>非于离我诸行法中证见我空少有胜德。<a id="a-BY"></a>诸法亦尔。<a id="a-BZ"></a>若本性空。<a id="a-Ba"></a>证见此空。<a id="a-Bb"></a>何所饶益。<a id="a-Bc"></a>若无所益何用劬劳。<a id="a-Bd"></a>修能证空无量加行。<a id="a-Be"></a>为释此难。<a id="a-Bf"></a>复说颂曰。</p>
  <p id="aBg">虚妄分别缚　　证空见能除</p>
  <p id="aBh">论曰。<a id="a-Bi"></a>诸法诸行虽空无我。<a id="a-Bj"></a>而诸愚夫虚妄分别执一异等。<a id="a-Bk"></a>由此虚妄分别势力。<a id="a-Bl"></a>生长贪等烦恼随眠。<a id="a-Bm"></a>随缘发生诸善恶业。<a id="a-Bn"></a>没三有海相续轮回。<a id="a-Bo"></a>三苦所煎不能自出。<a id="a-Bp"></a>勤修加行证无我空。<a id="a-Bq"></a>渐次断除虚妄分别。<a id="a-Br"></a>随其所应证三菩提。<a id="a-Bs"></a>自利利他功德无尽。<a id="a-Bt"></a>虚妄分别其体是何。<a id="a-Bu"></a>谓三界心心所有法。<a id="a-Bv"></a>岂不此法亦本性空。<a id="a-Bw"></a>如诸愚夫所执色等。<a id="a-Bx"></a>何能引苦煎迫有情。<a id="a-By"></a>若此虽空而能引苦。<a id="a-Bz"></a>是则色等亦有此能。<a id="a-C0"></a>何故但言虚妄分别。<a id="a-C1"></a>虽色心等皆本性空。<a id="a-C2"></a>而要依于虚妄分别。<a id="a-C3"></a>计度诸法为有为无。<a id="a-C4"></a>因是发生杂染清净。<a id="a-C5"></a>由斯含识染净不同。<a id="a-C6"></a>是故但言虚妄分别。<a id="a-C7"></a>法若实有。<a id="a-C8"></a>是事可然。<a id="a-C9"></a>法既实无。<a id="a-CA"></a>如何计度。<a id="a-CB"></a>为有无等。<a id="a-CC"></a>染净不同。<a id="a-CD"></a>如梦等中。<a id="a-CE"></a>虽无色等。<a id="a-CF"></a>而有种种相现分明。<a id="a-CG"></a>此喻不然。<a id="a-CH"></a>于梦等位有分别故。<a id="a-CI"></a>作用非无。<a id="a-CJ"></a>分别为依。<a id="a-CK"></a>现诸境像起诸染净。<a id="a-CL"></a>是事可然。<a id="a-CM"></a>今既皆空。<a id="a-CN"></a>无实分别。<a id="a-CO"></a>谁能起此作用不同。<a id="a-CP"></a>无体有能曾所未见。<a id="a-CQ"></a>若无有体而有功能。<a id="a-CR"></a>兔角龟毛应皆有用。<a id="a-CS"></a>又无烦恼或无善根。<a id="a-CT"></a>而诸有情有染净者。<a id="a-CU"></a>已断烦恼应更轮回。<a id="a-CV"></a>未种善根应获常乐。<a id="a-CW"></a>此中一类释此难言。<a id="a-CX"></a>世俗非无。<a id="a-CY"></a>故无此失。<a id="a-CZ"></a>应问世俗非谛实耶。<a id="a-Ca"></a>彼答不然。<a id="a-Cb"></a>随世俗量是实有故。<a id="a-Cc"></a>亦名谛实。<a id="a-Cd"></a>如何可说一法一时。<a id="a-Ce"></a>有无相违俱名谛实。<a id="a-Cf"></a>生等亦尔。<a id="a-Cg"></a>一法一时。<a id="a-Ch"></a>有生无生。<a id="a-Ci"></a>有灭无灭。<a id="a-Cj"></a>有断无断。<a id="a-Ck"></a>有常无常。<a id="a-Cl"></a>有来无来。<a id="a-Cm"></a>有去无去。<a id="a-Cn"></a>乃至广说。<a id="a-Co"></a>更互相违。<a id="a-Cp"></a>如何可言俱是谛实。<a id="a-Cq"></a>彼作是说。<a id="a-Cr"></a>一法一时。<a id="a-Cs"></a>无义为真有义为俗。<a id="a-Ct"></a>义差别故互不相违。<a id="a-Cu"></a>犹如世间施等善法。<a id="a-Cv"></a>性有漏故得不善名。<a id="a-Cw"></a>善根相应。<a id="a-Cx"></a>故亦名善。<a id="a-Cy"></a>俱名谛实而不相违。<a id="a-Cz"></a>此理不然。<a id="a-D0"></a>施等善法观待异故。<a id="a-D1"></a>可不相违一法一时。<a id="a-D2"></a>有无二谛无别观待。<a id="a-D3"></a>何得无违。<a id="a-D4"></a>所以者何。<a id="a-D5"></a>安和名善。<a id="a-D6"></a>善有二种。<a id="a-D7"></a>所谓世间及出世间。<a id="a-D8"></a>出世善法。<a id="a-D9"></a>毕竟能害烦恼诸缠。<a id="a-DA"></a>究竟安和名胜义善。<a id="a-DB"></a>世间善法。<a id="a-DC"></a>暂时有能毕竟无能。<a id="a-DD"></a>暂时能伏烦恼缠故。<a id="a-DE"></a>名世俗善。<a id="a-DF"></a>非永能断烦恼缠故。<a id="a-DG"></a>亦得名为胜义不善。<a id="a-DH"></a>此善不善互不相违。<a id="a-DI"></a>有能无能时分异故。<a id="a-DJ"></a>如施等善住一刹那。<a id="a-DK"></a>说名有能。<a id="a-DL"></a>过此已后必不能住。<a id="a-DM"></a>说名无能。<a id="a-DN"></a>有能无能虽在一法。<a id="a-DO"></a>时分异故而不相违。<a id="a-DP"></a>第二刹那施等不住。<a id="a-DQ"></a>既无有体。<a id="a-DR"></a>谁名无能。<a id="a-DS"></a>由彼体无能定非有。<a id="a-DT"></a>能非有故即名无能。<a id="a-DU"></a>或能无能时分无异。<a id="a-DV"></a>所望境别。<a id="a-DW"></a>故不相违。<a id="a-DX"></a>所以者何。<a id="a-DY"></a>暂时能伏贪等缠故。<a id="a-DZ"></a>名为有能。<a id="a-Da"></a>不能断灭贪等种故。<a id="a-Db"></a>名曰无能。<a id="a-Dc"></a>如服酥膏能除风疾。<a id="a-Dd"></a>不遣痰癊。<a id="a-De"></a>有能无能。<a id="a-Df"></a>时分虽同。<a id="a-Dg"></a>而所望境有差别故。<a id="a-Dh"></a>互不相违一法一时。<a id="a-Di"></a>有无二谛境无差别。<a id="a-Dj"></a>何得无违。<a id="a-Dk"></a>彼复救言。<a id="a-Dl"></a>如一念识我执依故。<a id="a-Dm"></a>世俗名我由胜义故。<a id="a-Dn"></a>亦名无我。<a id="a-Do"></a>我无我别。<a id="a-Dp"></a>而不相违一法一时。<a id="a-Dq"></a>有无亦尔。<a id="a-Dr"></a>虽无境别而不相违。<a id="a-Ds"></a>此亦不然。<a id="a-Dt"></a>我无我义不相违故。<a id="a-Du"></a>所以者何。<a id="a-Dv"></a>一刹那心不自在故。<a id="a-Dw"></a>名为无我。<a id="a-Dx"></a>我执所依。<a id="a-Dy"></a>亦名为我。<a id="a-Dz"></a>如契经言。<a id="a-E0"></a>若识是我应得自在。<a id="a-E1"></a>不应转变。<a id="a-E2"></a>而诸愚夫。<a id="a-E3"></a>依发我执故说名我。<a id="a-E4"></a>不自在义我执依义。<a id="a-E5"></a>虽同一识而不相违。<a id="a-E6"></a>一法一时有无相及。<a id="a-E7"></a>俱名谛实。<a id="a-E8"></a>岂得无违。<a id="a-E9"></a>汝今为成。<a id="a-EA"></a>有无二谛同在一法。<a id="a-EB"></a>互不相违。<a id="a-EC"></a>虽引众多世间譬喻种种方便。<a id="a-ED"></a>终不能成。<a id="a-EE"></a>彼重救言。<a id="a-EF"></a>如一青色。<a id="a-EG"></a>据自故有。<a id="a-EH"></a>望他故无。<a id="a-EI"></a>诸法亦然。<a id="a-EJ"></a>一一法性。<a id="a-EK"></a>据俗故有。<a id="a-EL"></a>望真故无。<a id="a-EM"></a>此亦不然。<a id="a-EN"></a>青黄体异。<a id="a-EO"></a>可据自有。<a id="a-EP"></a>望他为无。<a id="a-EQ"></a>俗之与真其体不别。<a id="a-ER"></a>据自可有望谁为无。<a id="a-ES"></a>寻究其俗实即是真。<a id="a-ET"></a>非考彼青实成黄色。<a id="a-EU"></a>故汝所立法喻不同。<a id="a-EV"></a>又俗与真体不相离。<a id="a-EW"></a>如何俗体望真为无。<a id="a-EX"></a>如契经中。<a id="a-EY"></a>佛告善现。<a id="a-EZ"></a>世俗胜义无各别体。<a id="a-Ea"></a>世俗真如即是胜义。<a id="a-Eb"></a>非离其色别有于空。<a id="a-Ec"></a>乃至识空亦复如是。<a id="a-Ed"></a>如何一法无别境时。<a id="a-Ee"></a>二义相违俱名谛实。<a id="a-Ef"></a>由是古昔轨范诸师。<a id="a-Eg"></a>情事不同安立二谛。<a id="a-Eh"></a>世俗谛语近显俗情。<a id="a-Ei"></a>胜义谛言远表实事。<a id="a-Ej"></a>世俗诸法虽称俗情。<a id="a-Ek"></a>而事是虚。<a id="a-El"></a>故非谛实。<a id="a-Em"></a>又现量证缘起色心。<a id="a-En"></a>言不能诠。<a id="a-Eo"></a>应非俗谛。<a id="a-Ep"></a>故契经说。<a id="a-Eq"></a>所有世间名句所诠。<a id="a-Er"></a>名为俗谛。<a id="a-Es"></a>此经意说。<a id="a-Et"></a>世共所知。<a id="a-Eu"></a>能诠所诠相应法义。<a id="a-Ev"></a>及为诠表非共所知。<a id="a-Ew"></a>法义经书。<a id="a-Ex"></a>名为俗谛。<a id="a-Ey"></a>现量所证缘起色心。<a id="a-Ez"></a>非言所诠。<a id="a-F0"></a>亦非俗谛。<a id="a-F1"></a>若言假立名言所诠。<a id="a-F2"></a>故此色心亦俗谛摄。<a id="a-F3"></a>究竟胜义应亦非真。<a id="a-F4"></a>假立名言所诠表故。<a id="a-F5"></a>究竟胜义无此色心。<a id="a-F6"></a>真理都无。<a id="a-F7"></a>事有法故。<a id="a-F8"></a>非二谛摄。<a id="a-F9"></a>此法应无。<a id="a-FA"></a>则违世间现量所证。<a id="a-FB"></a>若言是有非二谛收。<a id="a-FC"></a>应立第三。<a id="a-FD"></a>非真俗谛。<a id="a-FE"></a>若言虽有缘起色心。<a id="a-FF"></a>是诸世间现量所得。<a id="a-FG"></a>而非究竟胜义谛收。<a id="a-FH"></a>假说名为世俗谛摄。<a id="a-FI"></a>随意假立世俗名言。<a id="a-FJ"></a>有实色心则无诤论。<a id="a-FK"></a>此为依故染净义成。<a id="a-FL"></a>若谓色心世俗故有。<a id="a-FM"></a>由胜义故非有非生。<a id="a-FN"></a>如是所言。<a id="a-FO"></a>为有何义。<a id="a-FP"></a>若言如彼无分别智。<a id="a-FQ"></a>所行境界究竟空无。<a id="a-FR"></a>不如是有。<a id="a-FS"></a>故说非有。<a id="a-FT"></a>若尔所行究竟无故。<a id="a-FU"></a>无分别智应不得生。<a id="a-FV"></a>设许得生亦非真智。<a id="a-FW"></a>缘无境故。<a id="a-FX"></a>如了余无。<a id="a-FY"></a>智既非真。<a id="a-FZ"></a>境应是俗。<a id="a-Fa"></a>虽言色心不如是有。<a id="a-Fb"></a>而复弥显色心实有。<a id="a-Fc"></a>由说非有究竟无故。<a id="a-Fd"></a>无异相故。<a id="a-Fe"></a>定应是有。<a id="a-Ff"></a>既定是有。<a id="a-Fg"></a>由是亦应许此色心实有生等。<a id="a-Fh"></a>若汝意谓。<a id="a-Fi"></a>虽复色心亦有亦生。<a id="a-Fj"></a>而非胜义。<a id="a-Fk"></a>应先审定。<a id="a-Fl"></a>胜义是何。<a id="a-Fm"></a>然后可言。<a id="a-Fn"></a>此非胜义。<a id="a-Fo"></a>若言胜义是无分别。<a id="a-Fp"></a>智慧所行究竟空无。<a id="a-Fq"></a>此先已破。<a id="a-Fr"></a>谓彼所行究竟无故。<a id="a-Fs"></a>无分别智应不得生。<a id="a-Ft"></a>乃至广说。<a id="a-Fu"></a>又此所行非真胜义。<a id="a-Fv"></a>以是无故。<a id="a-Fw"></a>犹如兔角。<a id="a-Fx"></a>或非有故。<a id="a-Fy"></a>如彼空花。<a id="a-Fz"></a>若言胜义是可研穷。<a id="a-G0"></a>此亦不然。<a id="a-G1"></a>境无异故。<a id="a-G2"></a>夫研穷者。<a id="a-G3"></a>不舍世俗。<a id="a-G4"></a>又世俗法不可研穷。<a id="a-G5"></a>此可研穷应离世俗。<a id="a-G6"></a>然非离俗别有胜义。<a id="a-G7"></a>故不可说此可研穷。<a id="a-G8"></a>是故汝言非胜义相。<a id="a-G9"></a>若谓余宗所执胜义。<a id="a-GA"></a>都非有故。<a id="a-GB"></a>是胜义相。<a id="a-GC"></a>此亦不然。<a id="a-GD"></a>彼谓缘生暂住等性。<a id="a-GE"></a>名为胜义。<a id="a-GF"></a>今拨非有。<a id="a-GG"></a>便违自宗及现量等。<a id="a-GH"></a>若言谛实是胜义相。<a id="a-GI"></a>是则世俗应非谛实。<a id="a-GJ"></a>何故前言俗为谛实。<a id="a-GK"></a>设许唯说非有非生。<a id="a-GL"></a>名为谛实。<a id="a-GM"></a>是有是生唯假言说。<a id="a-GN"></a>妄分别立既非谛实。<a id="a-GO"></a>唯假言说妄分别立。<a id="a-GP"></a>如何能起染净作用。<a id="a-GQ"></a>故彼释难。<a id="a-GR"></a>其理不成。<a id="a-GS"></a>非说龟毛名为有体。<a id="a-GT"></a>即有作用能缚世间。<a id="a-GU"></a>复有余师释此难曰。<a id="a-GV"></a>分别所执法体是无。<a id="a-GW"></a>因缘所生法体是有。<a id="a-GX"></a>由斯发起烦恼随眠。<a id="a-GY"></a>系缚世间轮回三有。<a id="a-GZ"></a>或修加行证无我空。<a id="a-Ga"></a>得三菩提脱生死苦。<a id="a-Gb"></a>因缘生法虽通色心。<a id="a-Gc"></a>而心是源所以偏说。<a id="a-Gd"></a>虚妄分别能缚世间。<a id="a-Ge"></a>厌此能修证空加行。<a id="a-Gf"></a>虽有境界若无有心。<a id="a-Gg"></a>虚妄寻思终不系缚亦不能厌修无我空。<a id="a-Gh"></a>证三菩提出离生死。<a id="a-Gi"></a>为证此义。<a id="a-Gj"></a>引契经言。</p>
  <p id="aGk">遍计所执无　　依他起性有</p>
  <p id="aGl">妄分别失坏　　堕增减二边</p>
  <p id="aGm">此中一类释此义言。<a id="a-Gn"></a>名是遍计所执。<a id="a-Go"></a>义是依他起性。<a id="a-Gp"></a>名于其义非有故无。<a id="a-Gq"></a>义随世间非无故有。<a id="a-Gr"></a>不可引此证有依他。<a id="a-Gs"></a>此释不然。<a id="a-Gt"></a>义相违故。<a id="a-Gu"></a>若名于义非有故无。<a id="a-Gv"></a>义亦于名是无何有。<a id="a-Gw"></a>又于其义所立名言。<a id="a-Gx"></a>既因缘生如义应有。<a id="a-Gy"></a>若妄所执能诠性无。<a id="a-Gz"></a>妄执所诠其性岂有。<a id="a-H0"></a>名随世俗有诠表能。<a id="a-H1"></a>汝不许为依他起性。<a id="a-H2"></a>义亦随俗假说有能。<a id="a-H3"></a>何不许为遍计所执。<a id="a-H4"></a>世俗假立能诠所诠。<a id="a-H5"></a>无应并无有应齐有。<a id="a-H6"></a>如何经说一有一无。<a id="a-H7"></a>故汝所言。<a id="a-H8"></a>不符经义。<a id="a-H9"></a>应信遍计所执性无。<a id="a-HA"></a>是诸世间妄情立故。<a id="a-HB"></a>依他起性从因缘生。<a id="a-HC"></a>非妄情为应信是有。<a id="a-HD"></a>彼证己义。<a id="a-HE"></a>复引经言。</p>
  <p id="aHF">由立此此名　　诠于彼彼法</p>
  <p id="aHG">彼皆性非有　　由法性皆然</p>
  <p id="aHH">此颂不能证成彼义。<a id="a-HI"></a>经意不说。<a id="a-HJ"></a>名于义无但说所诠。<a id="a-HK"></a>法性非有辨诸法性。<a id="a-HL"></a>皆不可诠。<a id="a-HM"></a>名言所诠。<a id="a-HN"></a>皆是共相。<a id="a-HO"></a>诸法自相皆绝名言。<a id="a-HP"></a>自相非无共相非有。<a id="a-HQ"></a>此中略说。<a id="a-HR"></a>所诠性无非谓能诠。<a id="a-HS"></a>其性实有。<a id="a-HT"></a>故颂但说彼非有言。<a id="a-HU"></a>不尔应言此性非有。<a id="a-HV"></a>彼为证此依他性无。<a id="a-HW"></a>复引经中所说略颂。</p>
  <p id="aHX">无有少法生　　亦无少法灭</p>
  <p id="aHY">净见观诸法　　非有亦非无</p>
  <p id="aHZ">此亦不能证依他起其性非有。<a id="a-Ha"></a>所以者何。<a id="a-Hb"></a>此颂意明遍计所执自性差别。<a id="a-Hc"></a>能诠所诠其体皆空。<a id="a-Hd"></a>无生无灭离执净见。<a id="a-He"></a>观诸世间。<a id="a-Hf"></a>因缘所生非无非有。<a id="a-Hg"></a>故此非证依他起无。<a id="a-Hh"></a>若有依他何缘经说。<a id="a-Hi"></a>一切法性无不皆空。<a id="a-Hj"></a>又契经言。<a id="a-Hk"></a>佛告善现。<a id="a-Hl"></a>色等诸法自性皆无。<a id="a-Hm"></a>复有经言。<a id="a-Hn"></a>佛告大慧。<a id="a-Ho"></a>一切法性皆无有生。<a id="a-Hp"></a>先有先无不可生故。<a id="a-Hq"></a>此有密意。<a id="a-Hr"></a>密意如何。<a id="a-Hs"></a>谓此诸经唯破遍计所执自性。<a id="a-Ht"></a>非一切无。<a id="a-Hu"></a>若一切无便成邪见。<a id="a-Hv"></a>云何知有此密意耶。<a id="a-Hw"></a>余契经中显了说故。<a id="a-Hx"></a>谓薄伽梵说如是言。<a id="a-Hy"></a>我唯依于相应自性说一切法自性皆无。<a id="a-Hz"></a>若有如言而生执着。<a id="a-I0"></a>谓染净法自性皆无。<a id="a-I1"></a>彼恶取空名为邪见。<a id="a-I2"></a>相应自性即是世间。<a id="a-I3"></a>遍计所执由心转变。<a id="a-I4"></a>似外诸尘。<a id="a-I5"></a>依此诸尘起诸倒执。<a id="a-I6"></a>因此倒执计有自他。<a id="a-I7"></a>能诠所诠相应自性染净诸法。<a id="a-I8"></a>即是依他。<a id="a-I9"></a>故知诸经有此密意。<a id="a-IA"></a>又到彼岸般若经中。<a id="a-IB"></a>佛自分明判有无义。<a id="a-IC"></a>遍计所执所集所增。<a id="a-ID"></a>所取常恒无变易法。<a id="a-IE"></a>如是一切皆名为无。<a id="a-IF"></a>因缘所生皆说为有。<a id="a-IG"></a>又余经说。<a id="a-IH"></a>遍计所执自性无生。<a id="a-II"></a>依他起性所摄诸法从因缘生。<a id="a-IJ"></a>又慧度经作如是说。<a id="a-IK"></a>行慧度者善知色性。<a id="a-IL"></a>善知色生善知色如乃至广说。<a id="a-IM"></a>又诸经说。<a id="a-IN"></a>诸法无性无生灭等。<a id="a-IO"></a>皆应分别不可如言。<a id="a-IP"></a>执为了义勿世俗谛。<a id="a-IQ"></a>诸法亦无。<a id="a-IR"></a>便恶取空成大邪见。<a id="a-IS"></a>此言非理。<a id="a-IT"></a>所以者何。<a id="a-IU"></a>于了义经异分别故。<a id="a-IV"></a>世尊自说。<a id="a-IW"></a>若诸经中说空无相无愿无行无生无灭。<a id="a-IX"></a>无有自性无有有情命者主宰补特伽罗解脱门等名了义经。<a id="a-IY"></a>我言合理。<a id="a-IZ"></a>以于余经佛自决判我依遍计所执自性。<a id="a-Ia"></a>于余经中说一切法皆无自性无生无灭本来寂静自性涅槃。<a id="a-Ib"></a>依依他起自性说言。<a id="a-Ic"></a>诸有情心生灭流转。<a id="a-Id"></a>乃至广说。<a id="a-Ie"></a>又余经中。<a id="a-If"></a>佛告具寿舍利子言。<a id="a-Ig"></a>色自性空。<a id="a-Ih"></a>自性空故无生无灭。<a id="a-Ii"></a>无生灭故无有变易。<a id="a-Ij"></a>受想行识亦复如是。<a id="a-Ik"></a>此依遍计所执自性。<a id="a-Il"></a>说自性空无生灭等。<a id="a-Im"></a>以诸愚夫随自心变色等诸法周遍计度。<a id="a-In"></a>执有真实自性差别。<a id="a-Io"></a>世尊依彼说色等法自性皆空。<a id="a-Ip"></a>无生灭等依他起性。<a id="a-Iq"></a>由无遍计所执性故。<a id="a-Ir"></a>亦说为空。<a id="a-Is"></a>非自性空。<a id="a-It"></a>无生灭等。<a id="a-Iu"></a>如来处处说三自性。<a id="a-Iv"></a>皆言遍计所执性空。<a id="a-Iw"></a>依他圆成二性是有。<a id="a-Ix"></a>故知空教别有意趣。<a id="a-Iy"></a>不可如言拨无诸法。<a id="a-Iz"></a>如言取义名谤大乘。<a id="a-J0"></a>故契经言。<a id="a-J1"></a>若有菩萨。<a id="a-J2"></a>如言取义不求如来所说意趣。<a id="a-J3"></a>是名于法非理作意。<a id="a-J4"></a>亦名非处信解大乘。<a id="a-J5"></a>若有菩萨不如其言而取于义。<a id="a-J6"></a>思求如来所说意趣。<a id="a-J7"></a>是名于法如理作意。<a id="a-J8"></a>亦名是处信解大乘。<a id="a-J9"></a>若尔云何释此经句。<a id="a-JA"></a>佛告天子。<a id="a-JB"></a>汝等当知。<a id="a-JC"></a>佛于菩提都无所得。<a id="a-JD"></a>亦无少法。<a id="a-JE"></a>可生可灭。<a id="a-JF"></a>所以者何。<a id="a-JG"></a>以一切法无生无灭。<a id="a-JH"></a>是故如来出现世间。<a id="a-JI"></a>有作是释。<a id="a-JJ"></a>诸佛证得大菩提时。<a id="a-JK"></a>远离一切分别戏论。<a id="a-JL"></a>虽出世间而不可说有证得等。<a id="a-JM"></a>复有释言。<a id="a-JN"></a>佛以菩提为其自性。<a id="a-JO"></a>故无所得。<a id="a-JP"></a>如契经言。<a id="a-JQ"></a>菩提即佛。<a id="a-JR"></a>佛即菩提。<a id="a-JS"></a>故无所得。<a id="a-JT"></a>如其法性而觉知故。<a id="a-JU"></a>不生先无不灭先有。<a id="a-JV"></a>以诸法性离戏论故。<a id="a-JW"></a>无生无灭。<a id="a-JX"></a>无上菩提。<a id="a-JY"></a>现在前故。<a id="a-JZ"></a>说名如来出现世间。<a id="a-Ja"></a>又契经说。<a id="a-Jb"></a>善现当知。<a id="a-Jc"></a>色名诸色无性之性受想行等。<a id="a-Jd"></a>广说亦尔。<a id="a-Je"></a>此经意明。<a id="a-Jf"></a>依他起性以其遍计所执色等无性所显离言法性为其自性。<a id="a-Jg"></a>若一切法都无所有。<a id="a-Jh"></a>如何无性而复言性。<a id="a-Ji"></a>若言色等世俗无性。<a id="a-Jj"></a>即是色等胜义之性。<a id="a-Jk"></a>与理相违。<a id="a-Jl"></a>所以者何。<a id="a-Jm"></a>夫胜义者。<a id="a-Jn"></a>分别戏论所不能及。<a id="a-Jo"></a>岂得以无为其自性。<a id="a-Jp"></a>若以无性为自性者。<a id="a-Jq"></a>应类余无不名胜义。<a id="a-Jr"></a>应不能证无上菩提。<a id="a-Js"></a>则违自宗成大过失。<a id="a-Jt"></a>依他起性若实有者。<a id="a-Ju"></a>便违经说。<a id="a-Jv"></a>故契经言。</p>
  <p id="aJw">诸法从缘起　　缘法两皆无</p>
  <p id="aJx">能如是正知　　名通达缘起</p>
  <p id="aJy">若法从缘生　　此法都无性</p>
  <p id="aJz">若法都无性　　此法非缘生</p>
  <p id="aK0">如是二经说缘生法。<a id="a-K1"></a>虽无自性而不相违。<a id="a-K2"></a>以从缘生法有二种。<a id="a-K3"></a>一者遍计所执。<a id="a-K4"></a>二者依他起性。<a id="a-K5"></a>此中意明。<a id="a-K6"></a>遍计所执自性非有不说依他。<a id="a-K7"></a>若说依他都无自性。<a id="a-K8"></a>便拨染净二法皆无。<a id="a-K9"></a>名恶取空自他俱损。<a id="a-KA"></a>此妄分别谁复能遮。<a id="a-KB"></a>得正见时自当能遣。<a id="a-KC"></a>今且应问。<a id="a-KD"></a>依他起性何智所知。<a id="a-KE"></a>谓无分别智所引生世间净智。<a id="a-KF"></a>既无分别。<a id="a-KG"></a>何名世间。<a id="a-KH"></a>谓言此智是无分别。<a id="a-KI"></a>若有分别应不能行。<a id="a-KJ"></a>诸法实相但应缘彼遍计所执虽有分别。<a id="a-KK"></a>而说能行法实相者。<a id="a-KL"></a>虚妄分别。<a id="a-KM"></a>应亦能行诸法实相。<a id="a-KN"></a>又今未得无分别后法实相智。<a id="a-KO"></a>如何定知有依他起。<a id="a-KP"></a>此依他起非如现见蛇执所依。<a id="a-KQ"></a>如何定言实有此性。<a id="a-KR"></a>唯无分别智所引生世间净智知依他起。<a id="a-KS"></a>与论相违。<a id="a-KT"></a>如彼论言。<a id="a-KU"></a>遍计执性何智所行。<a id="a-KV"></a>为凡智耶。<a id="a-KW"></a>为圣智耶。<a id="a-KX"></a>俱非所行。<a id="a-KY"></a>以无相故。<a id="a-KZ"></a>依他起性何智所行。<a id="a-Ka"></a>俱是所行。<a id="a-Kb"></a>然非出世圣智所行。<a id="a-Kc"></a>又言五事几是所取。<a id="a-Kd"></a>几是能取。<a id="a-Ke"></a>三是所取。<a id="a-Kf"></a>分别正智通能所取。<a id="a-Kg"></a>名相分别。<a id="a-Kh"></a>分别所取正智有二。<a id="a-Ki"></a>一缘真如。<a id="a-Kj"></a>第二是彼所引生故。<a id="a-Kk"></a>今犹未得相等。<a id="a-Kl"></a>又是依他起性。<a id="a-Km"></a>故彼论言。<a id="a-Kn"></a>遍计所执五事不摄。<a id="a-Ko"></a>依他起性四事所摄。<a id="a-Kp"></a>若依他起世智所缘而说非空。<a id="a-Kq"></a>甚可嗤笑。<a id="a-Kr"></a>诸法实相非是世间。<a id="a-Ks"></a>心智所行如前屡辨。<a id="a-Kt"></a>故不应说。<a id="a-Ku"></a>实有依他论说依他。<a id="a-Kv"></a>亦凡智境据自证受。<a id="a-Kw"></a>故不相违。<a id="a-Kx"></a>依他起性即心心法从缘起时。<a id="a-Ky"></a>变似种种相名等尘实自证受而增上慢。<a id="a-Kz"></a>谓取外尘。<a id="a-L0"></a>然诸外遮遍计所执。<a id="a-L1"></a>无体相故非所缘缘。<a id="a-L2"></a>故非圣凡智所行境。<a id="a-L3"></a>一切有漏心及心法。<a id="a-L4"></a>唯能证受自所现尘。<a id="a-L5"></a>未能如实证余心境。<a id="a-L6"></a>无漏世智相应心品。<a id="a-L7"></a>由性离染自他俱证。<a id="a-L8"></a>故说依他净智所了。<a id="a-L9"></a>与论所说理不相乖。<a id="a-LA"></a>汝嗤笑言。<a id="a-LB"></a>自呈愚昧。<a id="a-LC"></a>非显我说与理相违。<a id="a-LD"></a>若从缘生心及心法。<a id="a-LE"></a>同遍计执皆自性空。<a id="a-LF"></a>便似空花何能系缚。<a id="a-LG"></a>三有含识生死轮回。<a id="a-LH"></a>是故依他非无体实。<a id="a-LI"></a>论者本意决定应然。<a id="a-LJ"></a>若不尔者。<a id="a-LK"></a>何缘故说。<a id="a-LL"></a>妄分别缚证空能除。<a id="a-LM"></a>谁睹龟毛能计能缚。<a id="a-LN"></a>谁见兔角能证能除。<a id="a-LO"></a>由是应知。<a id="a-LP"></a>有心心法。<a id="a-LQ"></a>但无心外所执诸尘。<a id="a-LR"></a>云何定知诸法唯识。<a id="a-LS"></a>处处经说。<a id="a-LT"></a>于此何疑。<a id="a-LU"></a>故契经言。<a id="a-LV"></a>佛告善现。<a id="a-LW"></a>无毛端量实物可依。<a id="a-LX"></a>愚夫异生造诸业行。<a id="a-LY"></a>唯有颠倒与彼为依。<a id="a-LZ"></a>颠倒即是虚妄分别。<a id="a-La"></a>虚妄分别即心心法。<a id="a-Lb"></a>又契经言。<a id="a-Lc"></a>无有少法自性可得。<a id="a-Ld"></a>唯有能造。<a id="a-Le"></a>能造即是心及心法。<a id="a-Lf"></a>又契经说三界唯心。<a id="a-Lg"></a>如是等经其数无量。<a id="a-Lh"></a>是故诸法唯识理成。<a id="a-Li"></a>岂不决定执一切法实唯有识亦成颠倒。<a id="a-Lj"></a>是则应如色等诸法颠倒境故其体实无。<a id="a-Lk"></a>又境既无识云何有。<a id="a-Ll"></a>不应一识二分合成。<a id="a-Lm"></a>勿当失于心自一相。<a id="a-Ln"></a>若言识体实无二分。<a id="a-Lo"></a>能缘所缘行相空故。<a id="a-Lp"></a>但随世俗同所了知有能缘心故说唯识。<a id="a-Lq"></a>则应亦说境界非无。<a id="a-Lr"></a>世俗同知有心境故。<a id="a-Ls"></a>若许实有少分识体。<a id="a-Lt"></a>应说此体。<a id="a-Lu"></a>其相如何。<a id="a-Lv"></a>既不可言能识所识。<a id="a-Lw"></a>如何定说唯有识耶。<a id="a-Lx"></a>诸契经言。<a id="a-Ly"></a>唯有识者。<a id="a-Lz"></a>为令观识舍彼外尘。<a id="a-M0"></a>既舍外尘妄心随息。<a id="a-M1"></a>妄心息故证会中道。<a id="a-M2"></a>故契经言。</p>
  <p id="aM3">未达境唯心　　起二种分别</p>
  <p id="aM4">达境唯心已　　分别亦不生</p>
  <p id="aM5">知诸法唯心　　便舍外尘相</p>
  <p id="aM6">由此息分别　　悟平等真空</p>
  <p id="aM7">愚夫异生贪着境味。<a id="a-M8"></a>受诸欲乐无舍离心。<a id="a-M9"></a>生死轮回没三有海。<a id="a-MA"></a>受诸剧苦解脱无因。<a id="a-MB"></a>如来慈悲。<a id="a-MC"></a>方便为说诸法唯识。<a id="a-MD"></a>令舍外尘。<a id="a-ME"></a>舍外尘已妄识随灭。<a id="a-MF"></a>妄识灭故便证涅槃。<a id="a-MG"></a>故契经言。</p>
  <p id="aMH">如世有良医　　妙药投众病</p>
  <p id="aMI">诸佛亦如是　　为物说唯心</p>
  <p id="aMJ">虽说极微亦可分析。<a id="a-MK"></a>据方所故。<a id="a-ML"></a>如舍如瓶。<a id="a-MM"></a>此难极微可成多分。<a id="a-MN"></a>是假非实。<a id="a-MO"></a>不可全无。<a id="a-MP"></a>若不尔者。<a id="a-MQ"></a>心及心法。<a id="a-MR"></a>一刹那中时分摄故。<a id="a-MS"></a>如岁月等众分合成。<a id="a-MT"></a>亦可全无。<a id="a-MU"></a>成大过失。<a id="a-MV"></a>如是等类随见不同。<a id="a-MW"></a>分隔圣言令成多分。<a id="a-MX"></a>互兴诤论各执一边。<a id="a-MY"></a>既不能除恶见尘垢。<a id="a-MZ"></a>谁能契当诸佛世尊所说大乘清深妙旨。<a id="a-Ma"></a>未会真理随己执情。<a id="a-Mb"></a>自是非他深可怖畏。<a id="a-Mc"></a>应舍执着空有两边。<a id="a-Md"></a>领悟大乘不二中道。<a id="a-Me"></a>如契经说。<a id="a-Mf"></a>菩萨当知。<a id="a-Mg"></a>身见为根所生诸见。<a id="a-Mh"></a>感匮法业系缚世间。<a id="a-Mi"></a>轻彼拨无诸法邪见。<a id="a-Mj"></a>及于此见称赞流通。<a id="a-Mk"></a>因是所生感匮法业。<a id="a-Ml"></a>经无量劫坠那落迦。<a id="a-Mm"></a>恶趣轮回受大忧苦。<a id="a-Mn"></a>昔微善力来至人中。<a id="a-Mo"></a>愚钝盲聋多诸忧苦。<a id="a-Mp"></a>身形卑陋人不喜观。<a id="a-Mq"></a>鄙拙言辞闻皆不悦。<a id="a-Mr"></a>或宿曾种增上善根。<a id="a-Ms"></a>来生人间受殊胜报。<a id="a-Mt"></a>由昔摄受谤法业因。<a id="a-Mu"></a>偏执如来破相。<a id="a-Mv"></a>空教。<a id="a-Mw"></a>非毁所说显实法门。<a id="a-Mx"></a>令诸世间非法谓法。<a id="a-My"></a>法谓非法。<a id="a-Mz"></a>非义谓义。<a id="a-N0"></a>义谓非义。<a id="a-N1"></a>自损损他深可悲愍。<a id="a-N2"></a>然佛所说无不甚深。<a id="a-N3"></a>二谛法门最为难测。<a id="a-N4"></a>今且自励依了义经。<a id="a-N5"></a>略辨指归息诸诤论。<a id="a-N6"></a>世俗谛者。<a id="a-N7"></a>谓从缘生世出世间色心等法。<a id="a-N8"></a>亲证离说展转可言。<a id="a-N9"></a>亲证为先后方起说。<a id="a-NA"></a>此世俗谛亦有亦生。<a id="a-NB"></a>假令所成犹诸幻事。<a id="a-NC"></a>从分别起如梦所为。<a id="a-ND"></a>有相可言名世俗谛。<a id="a-NE"></a>胜义谛者。<a id="a-NF"></a>谓圣所知分别名言。<a id="a-NG"></a>皆所不及自内所证。<a id="a-NH"></a>不由他缘无相绝言。<a id="a-NI"></a>名胜义谛。<a id="a-NJ"></a>如是略说。<a id="a-NK"></a>二谛法门。<a id="a-NL"></a>正法学徒同无所诤。<a id="a-NM"></a>依前世俗染净法生。<a id="a-NN"></a>依后胜义证于寂灭。<a id="a-NO"></a>是故圣说心境有三。<a id="a-NP"></a>一者有言有相心境。<a id="a-NQ"></a>二者无言有相心境。<a id="a-NR"></a>三者无言无相心境。<a id="a-NS"></a>初于名言能有觉悟亦有随眠。<a id="a-NT"></a>次于名言虽有随眠而无觉悟。<a id="a-NU"></a>后于名言随眠觉悟一向永无。<a id="a-NV"></a>初二缘世俗。<a id="a-NW"></a>后一缘胜义。<a id="a-NX"></a>复有永离言说随眠。<a id="a-NY"></a>后所得心通缘二谛。<a id="a-NZ"></a>若于世俗起坚执见。<a id="a-Na"></a>及于世俗起不顺见。<a id="a-Nb"></a>此二俱名虚妄分别。<a id="a-Nc"></a>是生一切无义利门。<a id="a-Nd"></a>系缚有情令不解脱。<a id="a-Ne"></a>空无我见能悉断除。<a id="a-Nf"></a>令诸有情离三有缚。<a id="a-Ng"></a>自证究竟寂灭涅槃。<a id="a-Nh"></a>亦转化他令得解脱。<a id="a-Ni"></a>拔除正习障根本故。<a id="a-Nj"></a>若于世俗起不顺见。<a id="a-Nk"></a>此于胜义定有乖违。<a id="a-Nl"></a>为明此见。<a id="a-Nm"></a>故说颂曰。</p>
  <p id="aNn">法成一成无　　违真亦违俗</p>
  <p id="aNo">故与有一异　　二俱不可言</p>
  <p id="aNp">论曰。<a id="a-Nq"></a>若执诸法与其有性。<a id="a-Nr"></a>定为一者。<a id="a-Ns"></a>法则成一。<a id="a-Nt"></a>定为异者。<a id="a-Nu"></a>法则成无。<a id="a-Nv"></a>是即违真。<a id="a-Nw"></a>亦复违俗。<a id="a-Nx"></a>所以者何。<a id="a-Ny"></a>若一切法与有性一。<a id="a-Nz"></a>色应如声是声非色。<a id="a-O0"></a>声应如色。<a id="a-O1"></a>是色非声。<a id="a-O2"></a>即有性故。<a id="a-O3"></a>法应成一若一切法。<a id="a-O4"></a>与有性异。<a id="a-O5"></a>即色声等。<a id="a-O6"></a>体悉成无。<a id="a-O7"></a>非有性故。<a id="a-O8"></a>如空花等。<a id="a-O9"></a>若执诸法与一性等。<a id="a-OA"></a>定一异过。<a id="a-OB"></a>如应当知。<a id="a-OC"></a>是故有等与法一异。<a id="a-OD"></a>二种妄见违俗及真。<a id="a-OE"></a>俱是俱非相违戏论。<a id="a-OF"></a>过同一异。<a id="a-OG"></a>故不别论。<a id="a-OH"></a>于胜义中有无等寂。<a id="a-OI"></a>一切问难皆不得成。<a id="a-OJ"></a>为显此义。<a id="a-OK"></a>故说颂曰。</p>
  <p id="aOL">有非有俱非　　诸宗皆寂灭</p>
  <p id="aOM">于中欲兴难　　毕竟不能申</p>
  <p id="aON">论曰。<a id="a-OO"></a>胜义理中无少有法。<a id="a-OP"></a>以一切法本性无性。<a id="a-OQ"></a>故有见宗于斯寂灭。<a id="a-OR"></a>依有见故非有见生。<a id="a-OS"></a>此见既亡彼见随灭。<a id="a-OT"></a>真若非有圣智不行。<a id="a-OU"></a>圣智所行必非非有。<a id="a-OV"></a>故非有见不证其真。<a id="a-OW"></a>圣智观真不观非有。<a id="a-OX"></a>简俗有故说真非有。<a id="a-OY"></a>真非有言还依俗说。<a id="a-OZ"></a>真非有教能顺趣真。<a id="a-Oa"></a>是故诸经多说非有。<a id="a-Ob"></a>有非有见于此既除。<a id="a-Oc"></a>俱是俱非皆应类遣。<a id="a-Od"></a>以其有等皆可表诠。<a id="a-Oe"></a>真绝表诠故非有等。<a id="a-Of"></a>一切恶见扰动其心。<a id="a-Og"></a>于正理中广兴邪难。<a id="a-Oh"></a>皆依如是有等见生。<a id="a-Oi"></a>此见既除彼亦随灭。<a id="a-Oj"></a>虽欲猛励抗论真空。<a id="a-Ok"></a>由无所依措言何寄。<a id="a-Ol"></a>如空无底足不可依。<a id="a-Om"></a>诸有大心发弘誓者。<a id="a-On"></a>欲穷来际利乐有情。<a id="a-Oo"></a>应正断除妄见尘垢。<a id="a-Op"></a>应妙悟入善逝真空。<a id="a-Oq"></a>为满所求当勤修学。</p>
  <p id="aOr">已除见有累　　复遣执无尘</p>
  <p id="aOs">善开妙中道　　愿世咸归寂</p>
  <p id="aOt">圣天菩萨造论既周。<a id="a-Ou"></a>重叙摧邪。<a id="a-Ov"></a>复说颂曰。</p>
  <p id="aOw">我在为燎邪宗火　　沃以如来正教酥</p>
  <p id="aOx">又扇因明广大风　　谁敢如蛾投猛焰</p>
  <p id="aOy">三藏法师。<a id="a-Oz"></a>于鹫岭北得闻此论。<a id="a-P0"></a>随听随翻。<a id="a-P1"></a>自庆成功。<a id="a-P2"></a>而说颂曰。</p>
  <p id="aP3">圣天护法依智悲　　为挫群邪制斯论</p>
  <p id="aP4">四句百非皆殄灭　　其犹劫火燎纤毫</p>
  <p id="aP5">故我殉命访真宗　　欣遇随闻随译讫</p>
  <p id="aP6">愿此速与诸舍识　　俱升无上佛菩提</p>
 </body>
</html>