<!doctype html>
<html id="z3IBVW1zu" data-ver="1119">
 <head>
  <meta charset="utf-8">
  <meta author="圣天菩萨">
  <meta author="护法菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">广百论释论卷第六</h1>
  <h2 id="a2">破见品第四</h2>
  <p id="a3">复次若如所言诸法性相世俗事有胜义理空。<a id="a-4"></a>如来于中智见无碍。<a id="a-5"></a>言音辩了巧悟他心。<a id="a-6"></a>如何世间犹为种种妄见所魅诤论纷纭。<a id="a-7"></a>由能闻者有过失故。<a id="a-8"></a>何者名为闻者过失。<a id="a-9"></a>谓贪己见。<a id="a-A"></a>不求胜解。<a id="a-B"></a>于善恶说不能了知。<a id="a-C"></a>若无如是三种过失。<a id="a-D"></a>是则名为闻正法器。<a id="a-E"></a>为显此义故说颂曰。</p>
  <p id="aF">禀和希胜慧　　是法器应知</p>
  <p id="aG">异此有师资　　无因获胜利</p>
  <p id="aH">论曰。<a id="a-I"></a>要具三德名为法器。<a id="a-J"></a>一者禀性柔和无有偏党。<a id="a-K"></a>恒自审察不贪己见。<a id="a-L"></a>二者常希胜解求法无厌。<a id="a-M"></a>不守己分而生喜足。<a id="a-N"></a>三者为性聪慧于善恶言能正了知德失差别。<a id="a-O"></a>若无如是所说三德。<a id="a-P"></a>虽有师资终无胜利。<a id="a-Q"></a>言胜利者。<a id="a-R"></a>所谓师资开悟证得如其次第。<a id="a-S"></a>如彼六师诸外道等。<a id="a-T"></a>虽闻正法而无所证。<a id="a-U"></a>非佛于彼无愍济心。<a id="a-V"></a>亦非圣教不中正理。<a id="a-W"></a>以于世间所应度者。<a id="a-X"></a>闻佛圣教皆已度讫。<a id="a-Y"></a>为显此义故次颂曰。</p>
  <p id="aZ">说有及有因　　净与净方便</p>
  <p id="aa">世间自不了　　过岂在牟尼</p>
  <p id="ab">论曰。<a id="a-c"></a>诸佛如来无碍智见。<a id="a-d"></a>观利他事不过四种。<a id="a-e"></a>谓所舍证及此二因。<a id="a-f"></a>体义皆真名言非谬。<a id="a-g"></a>即是四谛圣教所摄。<a id="a-h"></a>佛虽广说而彼不知。<a id="a-i"></a>过在世间非牟尼失。<a id="a-j"></a>以诸外道觉慧庸微。<a id="a-k"></a>及阙正修故不能解。<a id="a-l"></a>如彼烈日放千光明。<a id="a-m"></a>盲者不见于日无咎。</p>
  <p id="an">复次彼诸外道。<a id="a-o"></a>定为无明放逸睡眠缠覆心识。<a id="a-p"></a>于自所许不能信依。<a id="a-q"></a>所以者何。<a id="a-r"></a>故次颂曰。</p>
  <p id="as">舍诸有涅槃　　邪宗所共许</p>
  <p id="at">真空破一切　　如何彼不欣</p>
  <p id="au">论曰。<a id="a-v"></a>诸外道宗皆言弃舍我所有事。<a id="a-w"></a>唯我独存远离羁缠。<a id="a-x"></a>萧然解脱无为惔怕。<a id="a-y"></a>名曰涅槃。<a id="a-z"></a>离相真空绝诸妄境。<a id="a-10"></a>亦无分别执有等心。<a id="a-11"></a>观此能除一切心境。<a id="a-12"></a>正归无上大般涅槃。<a id="a-13"></a>不违汝等所求解脱。<a id="a-14"></a>如何憎背而不生欣。<a id="a-15"></a>我等涅槃唯除我所。<a id="a-16"></a>空亦破我知何所欣。<a id="a-17"></a>汝涅槃中若有我者。<a id="a-18"></a>必不离所何成涅槃。<a id="a-19"></a>我如前破。<a id="a-1A"></a>不应重执故当欣此离我真空。<a id="a-1B"></a>有则可除空无能遣。<a id="a-1C"></a>执有起过观空即除。<a id="a-1D"></a>空有二途德失悬隔。<a id="a-1E"></a>云何汝等党有诽空。<a id="a-1F"></a>可愍邪徒痴狂无智。<a id="a-1G"></a>不能信受有益真空。<a id="a-1H"></a>常好邪求无益妄有。<a id="a-1I"></a>而于正教反生嫌嫉。<a id="a-1J"></a>如彼恶子淫乱迷心。<a id="a-1K"></a>耽媔色声猖蹶无礼。<a id="a-1L"></a>于母慈训不知敬从。<a id="a-1M"></a>自任凶顽反生怨害。</p>
  <p id="a1N">复次若离真空毕竟无别舍证方便。<a id="a-1O"></a>故次颂曰。</p>
  <p id="a1P">不知舍证因　　无由能舍证</p>
  <p id="a1Q">是故牟尼说　　清凉余定无</p>
  <p id="a1R">论曰。<a id="a-1S"></a>彼诸外道虽复发心。<a id="a-1T"></a>求证涅槃及舍生死。<a id="a-1U"></a>由不善知舍证方便。<a id="a-1V"></a>于所舍证终不能成。<a id="a-1W"></a>憎背真空耽着妄有。<a id="a-1X"></a>故于方便名不善知。<a id="a-1Y"></a>除真空观无舍生死。<a id="a-1Z"></a>及证涅槃别方便故。<a id="a-1a"></a>诸有贪求外道见者。<a id="a-1b"></a>终不能得出世清凉。<a id="a-1c"></a>言清凉者则是一切苦及苦因究竟寂静。<a id="a-1d"></a>唯有空观是证得因。<a id="a-1e"></a>除此更无别方便故。<a id="a-1f"></a>如是空观佛法中有。<a id="a-1g"></a>一切外道邪论所无。<a id="a-1h"></a>故牟尼说四沙门果。<a id="a-1i"></a>我法中有。<a id="a-1j"></a>余法定无。<a id="a-1k"></a>以诸外道执着己见诽空观故不证涅槃。<a id="a-1l"></a>云何应知我等所执定非舍证正方便耶。<a id="a-1m"></a>前已具说。<a id="a-1n"></a>执常句义立实有时。<a id="a-1o"></a>皆有过失后当广破。<a id="a-1p"></a>执根境等故知汝执非正方便。<a id="a-1q"></a>又诸外道于涅槃处。<a id="a-1r"></a>实不能离我所见等。<a id="a-1s"></a>而谓彼处有自内我。<a id="a-1t"></a>解脱我所名为涅槃。<a id="a-1u"></a>所以者何。<a id="a-1v"></a>我与我所毕竟无有相离义故。<a id="a-1w"></a>汝不可言苦乐等法。<a id="a-1x"></a>于涅槃处远离于我。<a id="a-1y"></a>汝自立为我所有故。<a id="a-1z"></a>如汝所执我之自体。<a id="a-20"></a>亦不可言我之自体。<a id="a-21"></a>非我所有同喻无因。<a id="a-22"></a>勿汝所执我无自体。<a id="a-23"></a>便似空华有违宗过。<a id="a-24"></a>是故汝等外道所执。<a id="a-25"></a>不能究竟舍离生死。<a id="a-26"></a>亦不能证究竟涅槃。<a id="a-27"></a>由此应知非正方便。</p>
  <p id="a28">复次诸外道等。<a id="a-29"></a>制造书论虽彼所诠少分有实。<a id="a-2A"></a>谓说施等是牵引因。<a id="a-2B"></a>能招善趣及余胜乐。<a id="a-2C"></a>又说杀等是牵引因。<a id="a-2D"></a>能招恶趣及余剧苦。<a id="a-2E"></a>然彼书论前后相违。<a id="a-2F"></a>亦复许为杀生等业。<a id="a-2G"></a>又能引发诸恶见趣。<a id="a-2H"></a>亦从如是见趣所生。<a id="a-2I"></a>如有盲人遇游正道。<a id="a-2J"></a>或时迷失复履邪途。<a id="a-2K"></a>外道书论亦复如是。<a id="a-2L"></a>有实有虚不可依信。<a id="a-2M"></a>若尔如来三藏圣教。<a id="a-2N"></a>或有所说难可信解。<a id="a-2O"></a>是则一切内外经书。<a id="a-2P"></a>无可信者成太过失。<a id="a-2Q"></a>所以者何。<a id="a-2R"></a>佛经中说种种神变不可思议。<a id="a-2S"></a>又说甚深真实义理。<a id="a-2T"></a>诸有情类不能测量。<a id="a-2U"></a>复说如来三业作用。<a id="a-2V"></a>声闻乘等所不能知。<a id="a-2W"></a>谓无功用普于十方无量无边极远世界。<a id="a-2X"></a>随诸有情一一根性。<a id="a-2Y"></a>无量无数品类差别。<a id="a-2Z"></a>如其所乐能于一时现妙色身饶益无尽。<a id="a-2a"></a>虽断一切寻伺分别。<a id="a-2b"></a>而能为彼无量有情宣说无边甚深广大真实美妙无尽法音。<a id="a-2c"></a>于一念顷能除有情无量无边心行秽垢。<a id="a-2d"></a>其心虽无实生实灭。<a id="a-2e"></a>亦无一切能缘所缘而一念顷普于一切所知境界现见周尽。<a id="a-2f"></a>于现见时远离一切能见所见分别思惟。<a id="a-2g"></a>虽断一切随眠缠缚。<a id="a-2h"></a>而于三有现受死生。<a id="a-2i"></a>虽久离欲而生欲界。<a id="a-2j"></a>现处居家迫迮牢狱。<a id="a-2k"></a>贮畜种种财谷珍奇。<a id="a-2l"></a>养育妻儿亲眷僮仆。<a id="a-2m"></a>如是等事皆难信知。<a id="a-2n"></a>故我于此深怀犹豫。<a id="a-2o"></a>事若唯有诚可生疑。<a id="a-2p"></a>然事亦空故。<a id="a-2q"></a>次颂曰。</p>
  <p id="a2r">若于佛所说　　深事以生疑</p>
  <p id="a2s">可依无相空　　而生决定信</p>
  <p id="a2t">论曰。<a id="a-2u"></a>此颂意言。<a id="a-2v"></a>如来为怖外道群鹿。<a id="a-2w"></a>大师子吼示现真空。<a id="a-2x"></a>如是真空其义决定。<a id="a-2y"></a>分明理教所共成立。<a id="a-2z"></a>诸有智者用为定量。<a id="a-30"></a>锐难精思皆不能越。<a id="a-31"></a>随顺空理无倒勤修。<a id="a-32"></a>众善庄严成无上果。<a id="a-33"></a>于此应生决定信解。<a id="a-34"></a>唯空是实余并非真。<a id="a-35"></a>但是如来随物机欲。<a id="a-36"></a>善权方便显示宣扬。<a id="a-37"></a>又佛所言虽有无量。<a id="a-38"></a>略唯二种。<a id="a-39"></a>谓空不空。<a id="a-3A"></a>若于不空有所疑者。<a id="a-3B"></a>可依空理比度应知。<a id="a-3C"></a>诸法皆空云何可见。<a id="a-3D"></a>由识言境有义不成。<a id="a-3E"></a>诸法体相略有二种。<a id="a-3F"></a>谓识所识及言所言。<a id="a-3G"></a>一境同时有多识起。<a id="a-3H"></a>随见差别境相不同。<a id="a-3I"></a>此识不应随外境起。<a id="a-3J"></a>由一境体多相不成。<a id="a-3K"></a>故知所识决定非有。<a id="a-3L"></a>言是假立唯诠共相。<a id="a-3M"></a>一切共相皆非实有。<a id="a-3N"></a>多法成故如军林等。<a id="a-3O"></a>又诸共相皆依别法。<a id="a-3P"></a>所依别法其数无边。<a id="a-3Q"></a>诸近见者不能普见。<a id="a-3R"></a>既不见别。<a id="a-3S"></a>不应见总。<a id="a-3T"></a>如二性等依二等物不见所依必不能见。<a id="a-3U"></a>如是共相既非所见。<a id="a-3V"></a>如何依彼建立能诠。<a id="a-3W"></a>是故共相但假施设。<a id="a-3X"></a>非为实有可为言诠。<a id="a-3Y"></a>又诸共相若实有者。<a id="a-3Z"></a>一一法上全有分有俱不得成。<a id="a-3a"></a>一一法上若全有者。<a id="a-3b"></a>应如别法共相不成。<a id="a-3c"></a>一一法上若分有者。<a id="a-3d"></a>应成多分非一共相。<a id="a-3e"></a>又实等上无别有一。<a id="a-3f"></a>实等总性慧所缘故。<a id="a-3g"></a>如非实等。<a id="a-3h"></a>总性即是诸法共相。<a id="a-3i"></a>是故共相非有实体。<a id="a-3j"></a>但诸世间假共施设。<a id="a-3k"></a>如是诸法。<a id="a-3l"></a>或识所识。<a id="a-3m"></a>或言所言。<a id="a-3n"></a>二种推征俱非实有除此二境更无别法。<a id="a-3o"></a>故应信解诸法皆空。<a id="a-3p"></a>由此契经有如是说。<a id="a-3q"></a>诸法实性无示无对。<a id="a-3r"></a>皆同一相。<a id="a-3s"></a>所谓无相。<a id="a-3t"></a>诸法性相非言所行。<a id="a-3u"></a>言不能诠故名无示。<a id="a-3v"></a>非心心法所行境故。<a id="a-3w"></a>非缘有对之所能对故名无对。<a id="a-3x"></a>非超二种所行相外别有余相故名无相。<a id="a-3y"></a>空相无二故名一相。<a id="a-3z"></a>不为妄执贪等毒箭损害。<a id="a-40"></a>真见所证真空分明可了故名为相。<a id="a-41"></a>又真空理离有无等一切法相故名无相。<a id="a-42"></a>无相无二故说为一。<a id="a-43"></a>即以如是无相为相。<a id="a-44"></a>故名为相非别有相。</p>
  <p id="a45">复次彼诸外道作如是言。<a id="a-46"></a>诸佛所说略有二种谓空不空空言若实余说应虚。<a id="a-47"></a>若佛所言一分是实。<a id="a-48"></a>则类余分亦非虚者。<a id="a-49"></a>我等所言亦应如是。<a id="a-4A"></a>云何总拨言不可信。<a id="a-4B"></a>汝等外道于现事中有谬失故不可依信。<a id="a-4C"></a>所以者何。<a id="a-4D"></a>故次颂曰。</p>
  <p id="a4E">观现尚有妄　　知后定为虚</p>
  <p id="a4F">论曰。<a id="a-4G"></a>彼诸外道邪觉乱心。<a id="a-4H"></a>浅近事中尚有颠倒。<a id="a-4I"></a>况于后世深远难知。<a id="a-4J"></a>因果理中而无谬失。<a id="a-4K"></a>是故所言不可依信。<a id="a-4L"></a>于何浅近我有倒耶谓胜论者计同异等是现量境。<a id="a-4M"></a>诸数论者计苦乐等是现量境。<a id="a-4N"></a>如是等事其数无边。<a id="a-4O"></a>皆有颠倒。<a id="a-4P"></a>所以者何。<a id="a-4Q"></a>如胜论执同异性等是现量境。<a id="a-4R"></a>其理不成。<a id="a-4S"></a>牛马等性分别意识。<a id="a-4T"></a>于色等法假施设有。<a id="a-4U"></a>越诸根境非现量得。<a id="a-4V"></a>遍诸所依无差别故。<a id="a-4W"></a>如和合体。<a id="a-4X"></a>彼计第六和合句义。<a id="a-4Y"></a>其体是一遍诸所依。<a id="a-4Z"></a>越诸根境非现量得。<a id="a-4a"></a>同异等性其义亦尔。<a id="a-4b"></a>云何执为现量境界。<a id="a-4c"></a>又彼论说有实句义。<a id="a-4d"></a>是现量境。<a id="a-4e"></a>理亦不然。<a id="a-4f"></a>所以者何。<a id="a-4g"></a>瓶衣等物分别意识。<a id="a-4h"></a>于色等法假施设有。<a id="a-4i"></a>云何执为现量境界。<a id="a-4j"></a>然彼论说瓶衣等物因德业实同异合故。<a id="a-4k"></a>为眼所见及身所触。<a id="a-4l"></a>故是根境现量所知。<a id="a-4m"></a>此必不然。<a id="a-4n"></a>先明因德所引实智非现量摄。<a id="a-4o"></a>谓因青等暖等诸德所引实智。<a id="a-4p"></a>定非见触现量所摄。<a id="a-4q"></a>非业同异实所引生依随余相合所生故。<a id="a-4r"></a>如因香味所引实智。<a id="a-4s"></a>因业引生实智亦尔。<a id="a-4t"></a>如其所应比量遮破。<a id="a-4u"></a>谓因诸业所引实智。<a id="a-4v"></a>亦非见触现量所摄。<a id="a-4w"></a>非同异性实所引生依随余相合所生故。<a id="a-4x"></a>如因香味所引实智。<a id="a-4y"></a>因实引生所有实智。<a id="a-4z"></a>如见壸等知是牛等。<a id="a-50"></a>既破壶等诸实句义。<a id="a-51"></a>非所见触。<a id="a-52"></a>即已破彼所引实智。<a id="a-53"></a>以壶等智必因德业方乃得生。<a id="a-54"></a>此前已破。<a id="a-55"></a>是故亦非现量所摄。<a id="a-56"></a>因同异性所引实智。<a id="a-57"></a>亦非见触现量所摄。<a id="a-58"></a>依随余相合所生故。<a id="a-59"></a>如非实等所有诸智。<a id="a-5A"></a>谓非实智于德业等言此非实依随余相合所生故。<a id="a-5B"></a>定非见触现量所摄。<a id="a-5C"></a>余智亦尔。<a id="a-5D"></a>由是应知。<a id="a-5E"></a>一切句义假合生智。<a id="a-5F"></a>皆非真实缘彼现量。<a id="a-5G"></a>谓缘实智非是真实。<a id="a-5H"></a>缘实现量假合生故。<a id="a-5I"></a>如德等智。<a id="a-5J"></a>如是乃至缘和合智亦非真实。<a id="a-5K"></a>缘彼现量假合生故。<a id="a-5L"></a>如实等智故不应执六句义中有现量境。<a id="a-5M"></a>是故胜论于其现世浅近事中亦有颠倒。</p>
  <p id="a5N">复次彼数论者执色等法三德合成。<a id="a-5O"></a>是实非假现量所得。<a id="a-5P"></a>理亦不然。<a id="a-5Q"></a>多法成故。<a id="a-5R"></a>如军林等。<a id="a-5S"></a>色等应假。<a id="a-5T"></a>云何言实。<a id="a-5U"></a>又乐等三其性别故。<a id="a-5V"></a>如未变位不应成一。<a id="a-5W"></a>又色等法若是实有。<a id="a-5X"></a>应如乐等非三合成。<a id="a-5Y"></a>又乐等三其相各异。<a id="a-5Z"></a>云何和合共成一相。<a id="a-5a"></a>不可合时转为一相。<a id="a-5b"></a>与未合时体无别故。<a id="a-5c"></a>又乐等三性既各异。<a id="a-5d"></a>相不应同。<a id="a-5e"></a>汝执性相定是一故。<a id="a-5f"></a>性应如相同。<a id="a-5g"></a>相应如性异。<a id="a-5h"></a>又乐等别。<a id="a-5i"></a>色等是总。<a id="a-5j"></a>汝执总别既定是一。<a id="a-5k"></a>总应如别是三非一。<a id="a-5l"></a>别应如总。<a id="a-5m"></a>是一非三。<a id="a-5n"></a>云何别三成于总一。<a id="a-5o"></a>又转变时乐等三德若不和合共成一相。<a id="a-5p"></a>如未转时其相差别。<a id="a-5q"></a>不应现见是一色等。<a id="a-5r"></a>若三和合共成一相应失乐等三种别相不可说言乐等三德各有二相。<a id="a-5s"></a>一总二别。<a id="a-5t"></a>所以者何。<a id="a-5u"></a>总相若一不应即三。<a id="a-5v"></a>总相若三不应见一。<a id="a-5w"></a>若言乐等一一皆有。<a id="a-5x"></a>乐等三相共相和杂难可了知。<a id="a-5y"></a>故见一者。<a id="a-5z"></a>此亦不然。<a id="a-60"></a>各有三相还应见三。<a id="a-61"></a>如何见一。<a id="a-62"></a>云何可知乐等有异。<a id="a-63"></a>又若一一皆有三相。<a id="a-64"></a>何须和合共成色等。<a id="a-65"></a>即应一一能成色等。<a id="a-66"></a>根境差别为我受用。<a id="a-67"></a>又此三德各有三相。<a id="a-68"></a>互有差别。<a id="a-69"></a>如何色等其相是一。<a id="a-6A"></a>又若乐等一一皆能成色等法。<a id="a-6B"></a>一一法体皆三合成。<a id="a-6C"></a>是则诸法若性若相。<a id="a-6D"></a>应无差别。<a id="a-6E"></a>同以三德三相成故。<a id="a-6F"></a>若尔所有大等因果。<a id="a-6G"></a>唯量诸大诸根差别。<a id="a-6H"></a>一切不成世间现见情与非情净秽等物。<a id="a-6I"></a>现比等量亦无差别。<a id="a-6J"></a>违诸世间现所见故。<a id="a-6K"></a>成大过失。<a id="a-6L"></a>如是等类。<a id="a-6M"></a>外道邪师所执虽多。<a id="a-6N"></a>皆不应理。<a id="a-6O"></a>谁能挠搅粪秽聚为。<a id="a-6P"></a>我佛法中多诸法将。<a id="a-6Q"></a>已摧彼敌。<a id="a-6R"></a>故不烦词。<a id="a-6S"></a>如是外道于浅近处。<a id="a-6T"></a>白日夷途尚致颠蹶。<a id="a-6U"></a>况于深远崄绝稠林巨夜重昏而无谬失。<a id="a-6V"></a>谁有识者。<a id="a-6W"></a>信彼邪言为止归邪。<a id="a-6X"></a>故复颂曰。</p>
  <p id="a6Y">诸依彼法行　　被诳终无已</p>
  <p id="a6Z">论曰。<a id="a-6a"></a>若诸有情随彼外道昧见倒执所说法行。<a id="a-6b"></a>彼随恶友邪教化力。<a id="a-6c"></a>妄见熏习所任持故。<a id="a-6d"></a>诽毁如来证所起法。<a id="a-6e"></a>获大罪业其量无边。<a id="a-6f"></a>由是因缘堕诸恶趣。<a id="a-6g"></a>受大忧苦无有出期。<a id="a-6h"></a>故有智者。<a id="a-6i"></a>勿类愚夫随恶友行而自欺诳。<a id="a-6j"></a>应随诸佛真实无罪。<a id="a-6k"></a>速证出离圣教修行。</p>
  <p id="a6l">复次如上所言。<a id="a-6m"></a>佛经中说种种神变不可思议。<a id="a-6n"></a>又说甚深真实义理。<a id="a-6o"></a>诸有情类不能测量。<a id="a-6p"></a>乃至广说。<a id="a-6q"></a>如是等事。<a id="a-6r"></a>难信知者诚如所言。<a id="a-6s"></a>诸佛功德所说义理。<a id="a-6t"></a>皆甚深故难可信知汝等愚夫薄福少智。<a id="a-6u"></a>唯求自利不愿济他。<a id="a-6v"></a>未饮大悲甘露法味。<a id="a-6w"></a>岂能信解如是法门。<a id="a-6x"></a>若有慧光破无明闇。<a id="a-6y"></a>深心悲愍一切有情。<a id="a-6z"></a>求佛菩提具广大福。<a id="a-70"></a>乃能信解如是法门。<a id="a-71"></a>谓诸如来昔无量劫。<a id="a-72"></a>悲慧种姓熏发其心。<a id="a-73"></a>为拔有情生死大苦。<a id="a-74"></a>为求无上正等菩提。<a id="a-75"></a>于诸佛所恭敬供养。<a id="a-76"></a>听闻正法系念思惟。<a id="a-77"></a>修集无边法随法行。<a id="a-78"></a>谓施戒忍勤定慧等。<a id="a-79"></a>种种难行微妙胜行。<a id="a-7A"></a>殷重无间修习圆满。<a id="a-7B"></a>证得无上正等菩提。<a id="a-7C"></a>获不思议自在神力。<a id="a-7D"></a>本愿所引妙用无穷。<a id="a-7E"></a>于此何缘而不信解。<a id="a-7F"></a>现见世间机关等事。<a id="a-7G"></a>先势所引任运动摇。<a id="a-7H"></a>如是如来殊胜神变。<a id="a-7I"></a>本愿所引任运施为。<a id="a-7J"></a>又如世间习幻术者。<a id="a-7K"></a>若极成满处多人众妙用难思。<a id="a-7L"></a>何况如来。<a id="a-7M"></a>久修胜定增上满足。<a id="a-7N"></a>神通作用而可测量。<a id="a-7O"></a>是故汝等于诸如来不思议事。<a id="a-7P"></a>应生信解。<a id="a-7Q"></a>于佛圆德自在神通。<a id="a-7R"></a>当至心求。<a id="a-7S"></a>勿怀放逸。<a id="a-7T"></a>有声闻等于佛无边不思议力。<a id="a-7U"></a>自知绝分悲号伤叹。<a id="a-7V"></a>声振三千。<a id="a-7W"></a>汝等云何诽谤不信。</p>
  <p id="a7X">复次诸有智者。<a id="a-7Y"></a>自往涅槃昧识逢师不能随学。<a id="a-7Z"></a>为显此义。<a id="a-7a"></a>故说颂曰。</p>
  <p id="a7b">智者自涅槃　　是能作难作</p>
  <p id="a7c">愚夫逢善导　　而无随趣心</p>
  <p id="a7d">论曰。<a id="a-7e"></a>烦恼缠缚无始时来。<a id="a-7f"></a>数习坚强牢固难断。<a id="a-7g"></a>涅槃虚寂无相无名。<a id="a-7h"></a>胜德无边高深难证。<a id="a-7i"></a>诸有智者。<a id="a-7j"></a>不因他教。<a id="a-7k"></a>自然能度生死大海。<a id="a-7l"></a>证得究竟大般涅槃。<a id="a-7m"></a>是大丈夫能作难作。<a id="a-7n"></a>愚夫久没诸欲淤泥。<a id="a-7o"></a>耽味欢娱不求出离。<a id="a-7p"></a>如狗贪咬染血枯骨。<a id="a-7q"></a>虽杖逼之犹不弃舍。<a id="a-7r"></a>愚夫亦尔。<a id="a-7s"></a>味着诸欲圣言诃责。<a id="a-7t"></a>亦不厌离。<a id="a-7u"></a>如是智者。<a id="a-7v"></a>自然开觉证大涅槃。<a id="a-7w"></a>是作难作。<a id="a-7x"></a>愚夫放逸无所觉知。<a id="a-7y"></a>虽遇圣言不希寂灭。</p>
  <p id="a7z">复次生死甚苦涅槃极乐。<a id="a-80"></a>过失功德粗着易了。<a id="a-81"></a>如何有情安然不欲。<a id="a-82"></a>厌背生死欣趣涅槃。<a id="a-83"></a>以彼愚痴有怖畏故。<a id="a-84"></a>谓怀我爱闻涅槃空。<a id="a-85"></a>恐证无余我便断灭。<a id="a-86"></a>由此怖畏。<a id="a-87"></a>是故不欲厌背生死欣趣涅槃。<a id="a-88"></a>如是怖畏由少智生。<a id="a-89"></a>所以者何。<a id="a-8A"></a>故次颂曰。</p>
  <p id="a8B">不知无怖畏　　遍知亦复然</p>
  <p id="a8C">定由少分知　　而生于怖畏</p>
  <p id="a8D">论曰。<a id="a-8E"></a>若诸有情都无觉慧。<a id="a-8F"></a>于一切法无所了知。<a id="a-8G"></a>彼于涅槃不生怖畏。<a id="a-8H"></a>若有遍知诸法正理。<a id="a-8I"></a>彼达生死及与涅槃。<a id="a-8J"></a>生死生时唯假苦生。<a id="a-8K"></a>生死灭时唯假苦灭。<a id="a-8L"></a>本来无我诸法皆空。<a id="a-8M"></a>故于涅槃全无怖畏。<a id="a-8N"></a>若有但解般涅槃时。<a id="a-8O"></a>诸行皆灭都无所有。<a id="a-8P"></a>不知行苦任运自灭。<a id="a-8Q"></a>无实体用离我我所。<a id="a-8R"></a>彼由身见我爱所持。<a id="a-8S"></a>闻涅槃中空无所有。<a id="a-8T"></a>惧我断灭便生怖畏。<a id="a-8U"></a>如是怖畏因少智生。<a id="a-8V"></a>故有智者应正除断。<a id="a-8W"></a>又非串习故生怖畏。<a id="a-8X"></a>所以者何。<a id="a-8Y"></a>故次颂曰。</p>
  <p id="a8Z">生死顺流法　　愚夫常习行</p>
  <p id="a8a">未曾修逆流　　是故生怖畏</p>
  <p id="a8b">论曰。<a id="a-8c"></a>诸异生者说名愚夫。<a id="a-8d"></a>烦恼随眠无不成就。<a id="a-8e"></a>欣生厌死不乐涅槃。<a id="a-8f"></a>从无始来数曾受领。<a id="a-8g"></a>增上生道可爱异熟。<a id="a-8h"></a>未曾修习决定胜道。<a id="a-8i"></a>增上生道诸果异熟。<a id="a-8j"></a>贪等随眠所依止处。<a id="a-8k"></a>虽为苦火常所焚烧。<a id="a-8l"></a>而不觉知欢娱游戏。<a id="a-8m"></a>于生死苦常习行故。<a id="a-8n"></a>不知过患无厌离心。<a id="a-8o"></a>于其解脱无罪乐味。<a id="a-8p"></a>由不曾知不乐修证。<a id="a-8q"></a>如世溷猪耽乐粪秽。<a id="a-8r"></a>清闲美膳非所欣求。<a id="a-8s"></a>如是愚夫乐生死苦。<a id="a-8t"></a>于解脱乐无希慕意。<a id="a-8u"></a>由未串习。<a id="a-8v"></a>闻说其名不能信受。<a id="a-8w"></a>反生怖畏。<a id="a-8x"></a>诸有智者由思择力。<a id="a-8y"></a>于解脱乐应正勤求。<a id="a-8z"></a>勿类愚夫倒生厌怖。</p>
  <p id="a90">复次诸有信求无倒解脱。<a id="a-91"></a>或性贤善。<a id="a-92"></a>或由慧力。<a id="a-93"></a>将修真实见方便时。<a id="a-94"></a>若于其中为作障碍。<a id="a-95"></a>所获罪业其量无边。<a id="a-96"></a>为显此义。<a id="a-97"></a>故说颂曰。</p>
  <p id="a98">诸有愚痴人　　障他真实见</p>
  <p id="a99">无由生善趣　　如何证涅槃</p>
  <p id="a9A">论曰。<a id="a-9B"></a>真实空见是证圆满无上智因。<a id="a-9C"></a>又是永灭一切无义涅槃方便。<a id="a-9D"></a>此方便道是不思议功德生处。<a id="a-9E"></a>由是展转疾证菩提。<a id="a-9F"></a>不住涅槃利乐无尽。<a id="a-9G"></a>随其所化无量有情根性不同。<a id="a-9H"></a>安立种子及成熟等。<a id="a-9I"></a>利乐无穷诸有愚人。<a id="a-9J"></a>由无明闇覆自慧眼。<a id="a-9K"></a>不见真空。<a id="a-9L"></a>复以邪说及余方便。<a id="a-9M"></a>障他所修。<a id="a-9N"></a>如前功德。<a id="a-9O"></a>彼获罪业无量无边。<a id="a-9P"></a>唯有如来能知其际。<a id="a-9Q"></a>由重恶业染坏其心。<a id="a-9R"></a>后生善趣去之甚远。<a id="a-9S"></a>随眠缠缚相续坚牢。<a id="a-9T"></a>种种业因能为重障。<a id="a-9U"></a>方便顺忍尚不得生。<a id="a-9V"></a>正见涅槃如何可证。<a id="a-9W"></a>知障正法罪业既深。<a id="a-9X"></a>智者应当自防勿犯。</p>
  <p id="a9Y">复次诸有障他修正法者。<a id="a-9Z"></a>彼后自引邪见令生。<a id="a-9a"></a>此邪见罪过于毁戒。<a id="a-9b"></a>为显此义。<a id="a-9c"></a>故复颂曰。</p>
  <p id="a9d">宁毁犯尸罗　　不损坏正见</p>
  <p id="a9e">论曰。<a id="a-9f"></a>如契经言。<a id="a-9g"></a>宁毁净戒不坏正见。<a id="a-9h"></a>此意云何。<a id="a-9i"></a>毁净戒者唯能自坏。<a id="a-9j"></a>若坏正见兼坏自他。<a id="a-9k"></a>令无量生受大苦果。<a id="a-9l"></a>及失无量无边利乐。<a id="a-9m"></a>又毁戒者由犯戒故常怀惭愧诃厌自身。<a id="a-9n"></a>坏正见者无惭无愧。<a id="a-9o"></a>赞成邪见恒自贡高。<a id="a-9p"></a>又毁戒者不增邪见。<a id="a-9q"></a>若坏正见令破戒恶未生而生。<a id="a-9r"></a>生已增广坚固难坏。<a id="a-9s"></a>又毁净戒但障生天。<a id="a-9t"></a>坏正见者障涅槃乐。<a id="a-9u"></a>所以者何。<a id="a-9v"></a>故次颂曰。</p>
  <p id="a9w">尸罗生善趣　　正见得涅槃</p>
  <p id="a9x">论曰。<a id="a-9y"></a>毁戒坏见。<a id="a-9z"></a>虽复俱能损坏善因障碍乐果。<a id="a-A0"></a>然毁戒轻。<a id="a-A1"></a>坏见极重。<a id="a-A2"></a>所以者何。<a id="a-A3"></a>持戒生天增长结缚受生死苦。<a id="a-A4"></a>正见能证三乘菩提得涅槃乐。<a id="a-A5"></a>是故智者勿坏正见。</p>
  <p id="aA6">复次诸法真理何者是邪。<a id="a-A7"></a>谓一切法空无我理。<a id="a-A8"></a>若尔此理亦有过失。<a id="a-A9"></a>所以者何。<a id="a-AA"></a>如有一类闻空无我谓法皆无。<a id="a-AB"></a>诽拨一切因果正理。<a id="a-AC"></a>乃至断灭一切善根。<a id="a-AD"></a>此自见有过。<a id="a-AE"></a>非空无我咎。<a id="a-AF"></a>由恶取空妄起邪见。<a id="a-AG"></a>行诸恶行空无我理。<a id="a-AH"></a>心言不测非彼所证。<a id="a-AI"></a>愚夫闻说诸法皆空。<a id="a-AJ"></a>不知圣意。<a id="a-AK"></a>便拨世俗因果亦无灭诸善法。<a id="a-AL"></a>此岂是空无我过失。<a id="a-AM"></a>圣说空教有何意耶。<a id="a-AN"></a>为遣一切虚妄有执。<a id="a-AO"></a>若尔亦应说诸法有。<a id="a-AP"></a>为遣妄执诸法空故。<a id="a-AQ"></a>实尔若有执诸法空。<a id="a-AR"></a>如来亦说诸法是有。<a id="a-AS"></a>既为遣执说有说空。<a id="a-AT"></a>诸法真理为空为有。<a id="a-AU"></a>诸法真理非有非空。<a id="a-AV"></a>分别戏论皆不能及。<a id="a-AW"></a>何缘圣说非虚妄耶。<a id="a-AX"></a>为除邪执故非虚妄。<a id="a-AY"></a>空有二教俱能除执。<a id="a-AZ"></a>何故如来多说空教。<a id="a-Aa"></a>以诸有情多分执有。<a id="a-Ab"></a>生死多分从有执生。<a id="a-Ac"></a>是故如来为除有执灭生死苦。<a id="a-Ad"></a>多说空教。<a id="a-Ae"></a>若空若有皆是教门。<a id="a-Af"></a>何故前说空为真理。<a id="a-Ag"></a>方便假说亦不相违。<a id="a-Ah"></a>又此空言是遮非表。<a id="a-Ai"></a>非唯空有亦复空空。<a id="a-Aj"></a>遍遣执心令契诸法。<a id="a-Ak"></a>非有非空究竟真理。<a id="a-Al"></a>诸法真理实非空性。<a id="a-Am"></a>空为门故假说为空。<a id="a-An"></a>真理非空。<a id="a-Ao"></a>空为门者。<a id="a-Ap"></a>真理非有。<a id="a-Aq"></a>应有为门。<a id="a-Ar"></a>随机说门。<a id="a-As"></a>有亦无过。<a id="a-At"></a>然其门义顺在于空有有有等皆顺执心。<a id="a-Au"></a>空空空等皆违妄执。<a id="a-Av"></a>故有智者。<a id="a-Aw"></a>闻说空言应离一切有无等执。<a id="a-Ax"></a>悟法真理非有非无。<a id="a-Ay"></a>勿起有无分别戏论。</p>
  <p id="aAz">复次劣慧者。<a id="a-B0"></a>前不应辄说空无我理增其恶见。<a id="a-B1"></a>所以者何。<a id="a-B2"></a>故次颂曰。</p>
  <p id="aB3">宁彼起我执　　非空无我见</p>
  <p id="aB4">后兼向恶趣　　初唯背涅槃</p>
  <p id="aB5">论曰。<a id="a-B6"></a>彼谓世间诸劣慧者。<a id="a-B7"></a>我执即是萨迦耶见。<a id="a-B8"></a>其我所见亦带我执。<a id="a-B9"></a>故我执言亦摄彼见。<a id="a-BA"></a>我执虽复不称正理。<a id="a-BB"></a>而宁彼起过失轻故。<a id="a-BC"></a>空无我见虽称正理。<a id="a-BD"></a>然彼不能如实了达。<a id="a-BE"></a>因斯诽拨诸法皆无。<a id="a-BF"></a>过失重故。<a id="a-BG"></a>宁彼不起。<a id="a-BH"></a>云何此二过失轻重。<a id="a-BI"></a>谓初我执唯背涅槃。<a id="a-BJ"></a>后恶取空兼向恶趣。<a id="a-BK"></a>彼劣慧者恶取空时。<a id="a-BL"></a>尚厌善根。<a id="a-BM"></a>况诸含识。<a id="a-BN"></a>彼由厌背善及世间。<a id="a-BO"></a>断灭善根损害含识。<a id="a-BP"></a>非唯弃背清凉涅槃。<a id="a-BQ"></a>亦持自身足地狱火。<a id="a-BR"></a>起我见者。<a id="a-BS"></a>无如是事。<a id="a-BT"></a>所以者何。<a id="a-BU"></a>彼贪我乐欲我离苦。<a id="a-BV"></a>不造众罪广修诸福。<a id="a-BW"></a>脱诸恶趣不失人天。<a id="a-BX"></a>但怖涅槃不证解脱。<a id="a-BY"></a>故契经说。<a id="a-BZ"></a>宁起我见如妙高山。<a id="a-Ba"></a>非恶取空增上慢者。<a id="a-Bb"></a>若尔诸法空无我理。<a id="a-Bc"></a>邻近险趣。<a id="a-Bd"></a>圣不应说。<a id="a-Be"></a>劣慧者前实不应说。<a id="a-Bf"></a>而胜慧者随此修行获大义利。<a id="a-Bg"></a>故须为说。<a id="a-Bh"></a>所以者何。<a id="a-Bi"></a>故次颂曰。</p>
  <p id="aBj">空无我妙理　　诸佛真境界</p>
  <p id="aBk">能怖众恶见　　涅槃不二门</p>
  <p id="aBl">论曰。<a id="a-Bm"></a>求解脱者除妙空观。<a id="a-Bn"></a>无别方便能证涅槃。<a id="a-Bo"></a>智者欲除诸恶见垢。<a id="a-Bp"></a>离此无有余胜方便。<a id="a-Bq"></a>有见执有所缘境故。<a id="a-Br"></a>如余有见不证涅槃。<a id="a-Bs"></a>亦不能除诸恶见垢。<a id="a-Bt"></a>修此空行至究竟者。<a id="a-Bu"></a>能证极果无上菩提。<a id="a-Bv"></a>普为有情方便开示。<a id="a-Bw"></a>复令圆证所求妙果。<a id="a-Bx"></a>诸有能成自他利乐。<a id="a-By"></a>空无我观最为胜因。<a id="a-Bz"></a>故应善知有情根性。<a id="a-C0"></a>方便开示令其悟入。</p>
  <p id="aC1">复次如来为除恶见鬼魅。<a id="a-C2"></a>说空无我阿揭陀药。<a id="a-C3"></a>所以者何。<a id="a-C4"></a>诸恶见者。<a id="a-C5"></a>闻说空名皆生怖畏。<a id="a-C6"></a>渐次调伏自然息除。<a id="a-C7"></a>为显此义。<a id="a-C8"></a>故说颂曰。</p>
  <p id="aC9">愚闻空法名　　皆生大怖畏</p>
  <p id="aCA">如见大力者　　怯劣悉奔逃</p>
  <p id="aCB">论曰。<a id="a-CC"></a>愚谓恶见。<a id="a-CD"></a>损覆慧眼。<a id="a-CE"></a>彼闻空名。<a id="a-CF"></a>诸恶见命自然损害。<a id="a-CG"></a>空虽无心欲害恶见。<a id="a-CH"></a>而力大故。<a id="a-CI"></a>闻名自灭。<a id="a-CJ"></a>如闻虎名怯者自丧。<a id="a-CK"></a>又如世间调善龙象。<a id="a-CL"></a>于其两颊威汗交流。<a id="a-CM"></a>虽复无心损害物命。<a id="a-CN"></a>而彼龙象威力大故。<a id="a-CO"></a>其见闻者惊怖奔逃。<a id="a-CP"></a>空理亦然。<a id="a-CQ"></a>威力大故。<a id="a-CR"></a>令恶见者闻名惊怖。<a id="a-CS"></a>自然损灭。<a id="a-CT"></a>空理无心。<a id="a-CU"></a>非为损物。<a id="a-CV"></a>证空理者。<a id="a-CW"></a>应为害他。<a id="a-CX"></a>若证真空其心寂静。<a id="a-CY"></a>平等无二。<a id="a-CZ"></a>岂欲害他。<a id="a-Ca"></a>然为利乐诸有情故。<a id="a-Cb"></a>方便开示空无我理。<a id="a-Cc"></a>怀恶见者。<a id="a-Cd"></a>闻之自灭。<a id="a-Ce"></a>为显此义。<a id="a-Cf"></a>故次颂曰。</p>
  <p id="aCg">诸佛虽无心　　说摧他论法</p>
  <p id="aCh">而他论自坏　　如野火焚薪</p>
  <p id="aCi">论曰。<a id="a-Cj"></a>诸佛无心欲摧他论。<a id="a-Ck"></a>然为利乐所化有情。<a id="a-Cl"></a>开示昔来诸佛广路。<a id="a-Cm"></a>谓一切法性相皆空。<a id="a-Cn"></a>前后如来无不游履。<a id="a-Co"></a>从因至果引导群迷。<a id="a-Cp"></a>外道邪徒诸恶见论。<a id="a-Cq"></a>闻斯空教自然坏灭。<a id="a-Cr"></a>如在山林野火腾焰。<a id="a-Cs"></a>湿薪积木烈日所干。<a id="a-Ct"></a>虽无有人持火来就。<a id="a-Cu"></a>然薪逼火如自引烧。<a id="a-Cv"></a>恶见邪徒诸论亦尔。<a id="a-Cw"></a>空教势力而自崩摧。</p>
  <p id="aCx">复次诸外道宗皆说妄有。<a id="a-Cy"></a>欲令弃舍故说真空。<a id="a-Cz"></a>所以者何。<a id="a-D0"></a>故次颂曰。</p>
  <p id="aD1">诸有悟正法　　定不乐邪宗</p>
  <p id="aD2">为余出伪门　　故显真空义</p>
  <p id="aD3">论曰。<a id="a-D4"></a>有智自能简别真伪。<a id="a-D5"></a>遇此正法不乐邪宗。<a id="a-D6"></a>如识宝人得无价宝。<a id="a-D7"></a>终不复乐余水精珠。<a id="a-D8"></a>诸外道宗皆立妄有。<a id="a-D9"></a>去正法远如假伪门。<a id="a-DA"></a>诳惑有情令失大利。<a id="a-DB"></a>故我显示佛教真空。<a id="a-DC"></a>令彼邪徒趣真背伪。</p>
  <p id="aDD">复次何缘外道欣乐邪宗。<a id="a-DE"></a>厌背圣教。<a id="a-DF"></a>由身见力。<a id="a-DG"></a>若知无我必无欣厌。<a id="a-DH"></a>所以者何。<a id="a-DI"></a>故次颂曰。</p>
  <p id="aDJ">若知佛所说　　真空无我理</p>
  <p id="aDK">随顺不生欣　　乖违无厌怖</p>
  <p id="aDL">论曰。<a id="a-DM"></a>若知佛教空无我理。<a id="a-DN"></a>断除身见所起随眠。<a id="a-DO"></a>观察世间如空舍宅。<a id="a-DP"></a>虚妄诸行生死轮回。<a id="a-DQ"></a>兴盛无欣衰损无厌。<a id="a-DR"></a>无忧无喜无畏泰然。<a id="a-DS"></a>若有身见谓我损益。<a id="a-DT"></a>衰盛起时便生忧喜。<a id="a-DU"></a>因斯便有怖畏无穷。<a id="a-DV"></a>故有智人应除我执。</p>
  <p id="aDW">复次诸外道众。<a id="a-DX"></a>由着我执。<a id="a-DY"></a>能为自缚亦缚有情。<a id="a-DZ"></a>所损既多。<a id="a-Da"></a>深可悲愍。<a id="a-Db"></a>为显此义。<a id="a-Dc"></a>故说颂曰。</p>
  <p id="aDd">见诸外道众　　为多无义因</p>
  <p id="aDe">乐正法有情　　唯不深悲愍</p>
  <p id="aDf">论曰。<a id="a-Dg"></a>诸外道众贪爱我执。<a id="a-Dh"></a>能令自他起无量罪。<a id="a-Di"></a>萨迦耶见是一切恶生根本故。<a id="a-Dj"></a>如说所有恶不善法。<a id="a-Dk"></a>一切皆以萨迦耶见为本而生。<a id="a-Dl"></a>诸有中怀乐善法者。<a id="a-Dm"></a>自无定执随顺他缘。<a id="a-Dn"></a>为彼外道邪言诳惑。<a id="a-Do"></a>亦贪我见起无量罪。<a id="a-Dp"></a>如是外道能令自他俱起种种坚固缠缚。<a id="a-Dq"></a>唯有智人而不悲愍。<a id="a-Dr"></a>故乐正法净意有情。<a id="a-Ds"></a>起利乐心应深悲愍。<a id="a-Dt"></a>殷勤为说无我真空。<a id="a-Du"></a>令修正见离诸系缚。</p>
  <p id="aDv">复次诸佛菩萨常住于世。<a id="a-Dw"></a>实有真净利乐他心。<a id="a-Dx"></a>何故世间犹有无量信邪倒见谤法有情。<a id="a-Dy"></a>由佛所说境智甚深微细难悟。<a id="a-Dz"></a>外道不尔。<a id="a-E0"></a>所以者何。<a id="a-E1"></a>故次颂曰。</p>
  <p id="aE2">婆罗门离系　　如来三所宗</p>
  <p id="aE3">眼耳意能知　　故佛法深细</p>
  <p id="aE4">论曰。<a id="a-E5"></a>诸婆罗门唯常习诵虚言为道。<a id="a-E6"></a>耳识能知。<a id="a-E7"></a>非是深细离系外道。<a id="a-E8"></a>唯以露形身体臭秽种种猛利自苦为道。<a id="a-E9"></a>眼识能知。<a id="a-EA"></a>亦非深细如来圣教。<a id="a-EB"></a>以证真空无漏慧剑。<a id="a-EC"></a>永断所有内烦恼贼。<a id="a-ED"></a>获得无上正等菩提。<a id="a-EE"></a>利益安乐一切含识。<a id="a-EF"></a>理教意趣甚深微细。<a id="a-EG"></a>诸有通达如实理者。<a id="a-EH"></a>于佛圣教或知不知。<a id="a-EI"></a>由佛理教最深细故。<a id="a-EJ"></a>外道愚夫不能悟入。<a id="a-EK"></a>外信外道粗浅邪言。<a id="a-EL"></a>少信如来深细圣教。<a id="a-EM"></a>世间多信婆罗门者。<a id="a-EN"></a>以婆罗门多行诳诈。<a id="a-EO"></a>诵咒祠火自苦除愆。<a id="a-EP"></a>矫设吉祥妄说祸福。<a id="a-EQ"></a>为活命故种种方便。<a id="a-ER"></a>诳诸女人戍达罗等。<a id="a-ES"></a>令于彼所生希有心。<a id="a-ET"></a>供给所须推为尊贵。<a id="a-EU"></a>古昔黠慧诸婆罗门。<a id="a-EV"></a>隐造明书言自然有。<a id="a-EW"></a>唯得自诵不许他观。<a id="a-EX"></a>赞婆罗门最为尊贵。<a id="a-EY"></a>刹帝利等皆是卑贱。<a id="a-EZ"></a>给施所须获无量福。<a id="a-Ea"></a>愚夫无智不能测量。<a id="a-Eb"></a>谓真福田信敬供养。<a id="a-Ec"></a>然彼明书非自然有。<a id="a-Ed"></a>有所诠故如世俗言。<a id="a-Ee"></a>又彼明书非尽称理。<a id="a-Ef"></a>非圣说故如虚诳言。<a id="a-Eg"></a>婆罗门种非实尊贵。<a id="a-Eh"></a>非真福田。<a id="a-Ei"></a>常行乞匈养妻儿故如贫癞者故。<a id="a-Ej"></a>有智人不应归信。<a id="a-Ek"></a>婆罗门法既多诳诈。<a id="a-El"></a>离系外道所学如何。<a id="a-Em"></a>彼所学法多顺愚痴。<a id="a-En"></a>所以者何。<a id="a-Eo"></a>故次颂曰。</p>
  <p id="aEp">婆罗门所宗　　多令行诳诈</p>
  <p id="aEq">离系外道法　　多分顺愚痴</p>
  <p id="aEr">论曰。<a id="a-Es"></a>离系外道都不知真。<a id="a-Et"></a>唯贪后乐现受剧苦。<a id="a-Eu"></a>诸有所言多不合理。<a id="a-Ev"></a>愚痴种类聚结成群。<a id="a-Ew"></a>为世愚痴之所归信。<a id="a-Ex"></a>云何决定知彼愚痴。<a id="a-Ey"></a>以露身形无羞耻故。<a id="a-Ez"></a>如狂如畜。<a id="a-F0"></a>如似婴儿。<a id="a-F1"></a>若婆罗门实非尊贵。<a id="a-F2"></a>何缘贵胜亦敬事之。<a id="a-F3"></a>以彼习诵诸明论故。<a id="a-F4"></a>诸婆罗门。<a id="a-F5"></a>实无所识。<a id="a-F6"></a>为活命故于一切时诵诸明论。<a id="a-F7"></a>诈现异相。<a id="a-F8"></a>以动人心。<a id="a-F9"></a>世间贵胜不审观察。<a id="a-FA"></a>谓其有德故敬事之。<a id="a-FB"></a>又明论中虽无胜义。<a id="a-FC"></a>而有世俗少分礼仪。<a id="a-FD"></a>世间贵胜为习学故。<a id="a-FE"></a>彼虽无德亦申敬事。<a id="a-FF"></a>余有不诵诸明论者。<a id="a-FG"></a>以同类故世俗相承不审观察亦兼敬事。<a id="a-FH"></a>离系外道与彼不同。<a id="a-FI"></a>云何世间亦多敬事。<a id="a-FJ"></a>以其薄知星历道度观鸟解梦占相吉凶。<a id="a-FK"></a>故凡愚人多申敬事。<a id="a-FL"></a>又婆罗门诵诸明论以难成故世共敬之。<a id="a-FM"></a>离系外道以苦行故世共愍念。<a id="a-FN"></a>此皆不能解脱生死。<a id="a-FO"></a>诸有智者当正了知。<a id="a-FP"></a>勿随彼见。<a id="a-FQ"></a>故次颂曰。</p>
  <p id="aFR">恭敬婆罗门　　为诵诸明故</p>
  <p id="aFS">愍念离系者　　由自苦其身</p>
  <p id="aFT">论曰。<a id="a-FU"></a>婆罗门法勤诵诸明。<a id="a-FV"></a>世以为难故共恭敬。<a id="a-FW"></a>然诸明论非解脱因。<a id="a-FX"></a>但有虚言无实义故。<a id="a-FY"></a>离系外道极自苦身。<a id="a-FZ"></a>亦以为难。<a id="a-Fa"></a>世共愍念。<a id="a-Fb"></a>云何自苦非解脱因。<a id="a-Fc"></a>是异熟果非善法故。<a id="a-Fd"></a>彼拔发等所生身苦。<a id="a-Fe"></a>由过去世恶行所招。<a id="a-Ff"></a>是业异熟非善法故。<a id="a-Fg"></a>如乐异熟非解脱因。<a id="a-Fh"></a>若言此苦现功力生。<a id="a-Fi"></a>非异熟果因不成者。<a id="a-Fj"></a>此亦不然。<a id="a-Fk"></a>彼所受苦是异熟果。<a id="a-Fl"></a>以无所益与色根识俱生苦故。<a id="a-Fm"></a>如地狱中所受身苦。<a id="a-Fn"></a>自部亦有不许此苦。<a id="a-Fo"></a>是异熟者。<a id="a-Fp"></a>应以此量而决了之。<a id="a-Fq"></a>诸有身苦非异熟者。<a id="a-Fr"></a>亦非能证解脱亲因。<a id="a-Fs"></a>有漏身受现缘生故。<a id="a-Ft"></a>如淫欲乐。<a id="a-Fu"></a>又彼自苦非解脱因。<a id="a-Fv"></a>违圣教故。<a id="a-Fw"></a>如自害苦。<a id="a-Fx"></a>彼师所说。<a id="a-Fy"></a>非是圣教。<a id="a-Fz"></a>非如来等所共说故。<a id="a-G0"></a>如淫书等。<a id="a-G1"></a>故彼自苦。<a id="a-G2"></a>但是前世恶行所招。<a id="a-G3"></a>及以现在愚痴所起。<a id="a-G4"></a>定非能证真解脱因。</p>
  <p id="aG5">复次有作是言。<a id="a-G6"></a>依尊胜身能得解脱。<a id="a-G7"></a>世间尊胜谓婆罗门。<a id="a-G8"></a>故婆罗门能证解脱。<a id="a-G9"></a>非余杂类可得涅槃。<a id="a-GA"></a>此说不然。<a id="a-GB"></a>故次颂曰。</p>
  <p id="aGC">如苦业所感　　非真解脱因</p>
  <p id="aGD">胜身业所生　　亦非证解脱</p>
  <p id="aGE">论曰。<a id="a-GF"></a>如离系宗所受身苦。<a id="a-GG"></a>业异熟故非解脱因。<a id="a-GH"></a>婆罗门身设许尊胜。<a id="a-GI"></a>亦业所感非解脱因。<a id="a-GJ"></a>身虽不能亲证解脱。<a id="a-GK"></a>而身中善是解脱因。<a id="a-GL"></a>若尔余身善亦如是。<a id="a-GM"></a>云何但说婆罗门耶。<a id="a-GN"></a>又婆罗门根境等法。<a id="a-GO"></a>与余种类一切皆同。<a id="a-GP"></a>云何自言彼胜余劣。<a id="a-GQ"></a>是故彼说。<a id="a-GR"></a>唯诳愚夫。<a id="a-GS"></a>诸有智人不应信受。<a id="a-GT"></a>然婆罗门非胜余类。<a id="a-GU"></a>此洲人故。<a id="a-GV"></a>如戍达罗。<a id="a-GW"></a>戍达罗等非劣彼姓。<a id="a-GX"></a>此洲人故。<a id="a-GY"></a>如婆罗门既言外道所说皆虚。<a id="a-GZ"></a>未知如来法有何实。<a id="a-Ga"></a>为遣此疑。<a id="a-Gb"></a>故说颂曰。</p>
  <p id="aGc">略言佛所说　　具二别余宗</p>
  <p id="aGd">不害生人天　　观空证解脱</p>
  <p id="aGe">论曰。<a id="a-Gf"></a>佛说无量深妙法门。<a id="a-Gg"></a>利乐有情要唯二种。<a id="a-Gh"></a>一者不害能感人天。<a id="a-Gi"></a>二者观空能证解脱。<a id="a-Gj"></a>损恼他意及所发生。<a id="a-Gk"></a>身语二业总名为害。<a id="a-Gl"></a>若能断彼所说害法。<a id="a-Gm"></a>修诸善因名为不害。<a id="a-Gn"></a>谓十善业。<a id="a-Go"></a>布施爱语利行同事。<a id="a-Gp"></a>及诸静虑无色定等。<a id="a-Gq"></a>由此得生人天善趣。<a id="a-Gr"></a>受诸胜妙无染果报。<a id="a-Gs"></a>依此能除一切烦恼。<a id="a-Gt"></a>及能修习无量善因。<a id="a-Gu"></a>真如实际离相名空。<a id="a-Gv"></a>正观此空。<a id="a-Gw"></a>证涅槃乐空无我理。<a id="a-Gx"></a>于诸法中无相无名。<a id="a-Gy"></a>咸同一味寂静安乐。<a id="a-Gz"></a>即是涅槃。<a id="a-H0"></a>此必观空。<a id="a-H1"></a>方可证故。<a id="a-H2"></a>如是善趣解脱二因。<a id="a-H3"></a>唯佛法中具足可得。<a id="a-H4"></a>外道虽说施等少分。<a id="a-H5"></a>生人天因而不圆满。<a id="a-H6"></a>所以者何。<a id="a-H7"></a>彼诸外道无有显析因果智故。<a id="a-H8"></a>不言意思生胜福故。<a id="a-H9"></a>无别解脱律仪法故。<a id="a-HA"></a>善趣粗业尚不委知。<a id="a-HB"></a>涅槃妙因故其绝分。<a id="a-HC"></a>如来所说理教周圆。<a id="a-HD"></a>外道邪徒如何不乐。<a id="a-HE"></a>由佛正教违彼邪宗。<a id="a-HF"></a>乖本所贪。<a id="a-HG"></a>故不欣乐。<a id="a-HH"></a>为显此义。<a id="a-HI"></a>而说颂曰。</p>
  <p id="aHJ">世人耽自宗　　如爱本生地</p>
  <p id="aHK">正法能摧灭　　邪党不生欣</p>
  <p id="aHL">论曰。<a id="a-HM"></a>如本生地虽不膏腴。<a id="a-HN"></a>久处其中而不愿舍。<a id="a-HO"></a>自宗亦尔。<a id="a-HP"></a>虽与理违。<a id="a-HQ"></a>以本师承故不能离。<a id="a-HR"></a>尚不欲乐余外道宗。<a id="a-HS"></a>况慕如来甘露圣教。<a id="a-HT"></a>甚深实相真空智火。<a id="a-HU"></a>能焚外道邪执积薪。<a id="a-HV"></a>违彼本心。<a id="a-HW"></a>故不欣乐。<a id="a-HX"></a>诸有智者应善思惟。<a id="a-HY"></a>勿染邪宗致违正法。</p>
  <p id="aHZ">复次佛法普照如盛日轮。<a id="a-Ha"></a>求胜智人应当信仰。<a id="a-Hb"></a>为显此义。<a id="a-Hc"></a>故说颂曰。</p>
  <p id="aHd">有智求胜德　　应信受真宗</p>
  <p id="aHe">正法如日轮　　有目因能见</p>
  <p id="aHf">论曰。<a id="a-Hg"></a>此中显示要具二德能信大乘。<a id="a-Hh"></a>一者有知。<a id="a-Hi"></a>二者希求殊胜功德。<a id="a-Hj"></a>大乘能灭一切邪宗。<a id="a-Hk"></a>随顺大乘多所饶益。<a id="a-Hl"></a>谓自能证无上涅槃。<a id="a-Hm"></a>令他有情亦出生死。<a id="a-Hn"></a>大乘正法如彼日轮。<a id="a-Ho"></a>普为世间破无明闇。<a id="a-Hp"></a>有慧目者因此法光。<a id="a-Hq"></a>分明照知真伪色像。<a id="a-Hr"></a>背邪从正避崄求安。<a id="a-Hs"></a>利乐自他无不成办。<a id="a-Ht"></a>诸有智者应信大乘。<a id="a-Hu"></a>勿顾邪宗诽毁正法。<a id="a-Hv"></a>自受沉溺生死淤泥。<a id="a-Hw"></a>诳惑有情令失大利。<a id="a-Hx"></a>智与愚异。<a id="a-Hy"></a>谓识是非智勿似愚不辨真伪。<a id="a-Hz"></a>若有真实利乐他心。<a id="a-I0"></a>应以大乘摧邪立正。<a id="a-I1"></a>勤修空观速证菩提。<a id="a-I2"></a>利乐有情穷未来际。</p>
 </body>
</html>