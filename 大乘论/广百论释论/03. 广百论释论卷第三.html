<!doctype html>
<html id="z3IBVVuzr" data-ver="1147">
 <head>
  <meta charset="utf-8">
  <meta author="圣天菩萨">
  <meta author="护法菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">广百论释论卷第三</h1>
  <h2 id="a2">破我品第二之余</h2>
  <p id="a3">复次有作是言。<a id="a-4"></a>若无我者。<a id="a-5"></a>心等生已无间即灭。<a id="a-6"></a>宿生念智忆昔某名。<a id="a-7"></a>即是今我此不应有。<a id="a-8"></a>所以者何。<a id="a-9"></a>今昔异故。<a id="a-A"></a>世间不见忆昔他身。<a id="a-B"></a>谓为今我。<a id="a-C"></a>是故定有常住句义。<a id="a-D"></a>缘之生念。<a id="a-E"></a>言彼即我。<a id="a-F"></a>此亦不然。<a id="a-G"></a>我先已说。<a id="a-H"></a>因果虽殊相续假一。<a id="a-I"></a>缘此假一言昔是今。<a id="a-J"></a>又说颂曰。</p>
  <p id="aK">若有宿生念　　便谓我为常</p>
  <p id="aL">既见昔时痕　　身亦应常住</p>
  <p id="aM">论曰。<a id="a-N"></a>若宿生念依相似相。<a id="a-O"></a>见昔似今谓今为昔。<a id="a-P"></a>便谓有我是一是常。<a id="a-Q"></a>既见今身依相似相。<a id="a-R"></a>疮痕似昔谓昔为今。<a id="a-S"></a>身亦应许是常是一。<a id="a-T"></a>此显共知有差别物。<a id="a-U"></a>依相续假亦谓无异。<a id="a-V"></a>故不可以谓无异相。<a id="a-W"></a>比知有我是一是常。<a id="a-X"></a>又忆昔身苦乐等事。<a id="a-Y"></a>谓今是昔而是无常。<a id="a-Z"></a>亦应比知。<a id="a-a"></a>虽谓今昔我无有异。<a id="a-b"></a>而非常住。<a id="a-c"></a>又虽今昔其体有异。<a id="a-d"></a>然由昔智了受所缘。<a id="a-e"></a>有胜功能熏在宅识。<a id="a-f"></a>随缘觉发念力相应。<a id="a-g"></a>似昔所缘境界相现。<a id="a-h"></a>如是名为忆宿生事。<a id="a-i"></a>虽无有我是一是常。<a id="a-j"></a>而有忆念宿生事智。<a id="a-k"></a>世间现见服仙药等。<a id="a-l"></a>服之经久。<a id="a-m"></a>药体虽无。<a id="a-n"></a>然有所引胜功能在。<a id="a-o"></a>后时成熟除疾益寿。<a id="a-p"></a>然无有我。<a id="a-q"></a>此亦如是。<a id="a-r"></a>若唯有念。<a id="a-s"></a>谁为念者。<a id="a-t"></a>亦不可言念为念者。<a id="a-u"></a>以有二种俱无过故。<a id="a-v"></a>设复有我谁为念者。<a id="a-w"></a>亦不可言我为念者。<a id="a-x"></a>以所执我非智相故。<a id="a-y"></a>若言我体虽非智相。<a id="a-z"></a>与思合故能有思念。<a id="a-10"></a>是则此我与思合时。<a id="a-11"></a>于自他相应有取舍。<a id="a-12"></a>若有取舍便是无常。<a id="a-13"></a>若无取舍不异前故。<a id="a-14"></a>与思合时亦无思念。<a id="a-15"></a>是则此我。<a id="a-16"></a>亦非念者。<a id="a-17"></a>又说颂曰。</p>
  <p id="a18">若我与思合　　转成思念者</p>
  <p id="a19">思亦应非思　　故我非常住</p>
  <p id="a1A">论曰。<a id="a-1B"></a>若所执我本性非思。<a id="a-1C"></a>与思合故转成思念。<a id="a-1D"></a>如颇胝迦体非青等。<a id="a-1E"></a>青等合故变成青等。<a id="a-1F"></a>是则此思与非思我。<a id="a-1G"></a>而共合故应成非思。<a id="a-1H"></a>若思虽与非思我合。<a id="a-1I"></a>不舍本性不成非思。<a id="a-1J"></a>我亦应尔。<a id="a-1K"></a>虽与思合。<a id="a-1L"></a>不舍本性不成思念。<a id="a-1M"></a>颇胝迦宝青等合时。<a id="a-1N"></a>举体别生故见异色。<a id="a-1O"></a>非即本性变成余相。<a id="a-1P"></a>以颇胝迦其体清润。<a id="a-1Q"></a>余色合故举体别生。<a id="a-1R"></a>形相同前谓为本质。<a id="a-1S"></a>实非本性变成余色。<a id="a-1T"></a>又颇胝迦前后异体。<a id="a-1U"></a>相差别故。<a id="a-1V"></a>如青黄等。<a id="a-1W"></a>我亦应尔。<a id="a-1X"></a>云何是常。<a id="a-1Y"></a>又应同此非实我性。<a id="a-1Z"></a>由此即破彼论异说。<a id="a-1a"></a>谓有说言。<a id="a-1b"></a>颇胝迦宝。<a id="a-1c"></a>其性清净不障眼目。<a id="a-1d"></a>余色合时各别处住。<a id="a-1e"></a>不舍本相不取余相。<a id="a-1f"></a>若有作意或不作意。<a id="a-1g"></a>还见本相及近彼色。<a id="a-1h"></a>复有说言。<a id="a-1i"></a>颇胝迦宝其性明彻。<a id="a-1j"></a>犹如明镜。<a id="a-1k"></a>余色合时影现其内。<a id="a-1l"></a>见者目乱。<a id="a-1m"></a>谓成余色。<a id="a-1n"></a>而实此宝不变如前。<a id="a-1o"></a>此皆非理。<a id="a-1p"></a>违比量故。<a id="a-1q"></a>为眼所见。<a id="a-1r"></a>如电如灯。<a id="a-1s"></a>云何前后体相无变又所执我思生前后。<a id="a-1t"></a>其相有无不决定故。<a id="a-1u"></a>则应同思念念生灭。<a id="a-1v"></a>又我思合转成思者。<a id="a-1w"></a>与苦乐合应成苦乐。<a id="a-1x"></a>若不尔者。<a id="a-1y"></a>虽苦乐合不舍前位。<a id="a-1z"></a>犹如虚空雨火无变。<a id="a-20"></a>应非受者。<a id="a-21"></a>故说颂曰。</p>
  <p id="a22">我与乐等合　　种种如乐等</p>
  <p id="a23">我如乐等故　　非一亦非常</p>
  <p id="a24">论曰。<a id="a-25"></a>乐等性相更互相违。<a id="a-26"></a>故有种种我与彼合。<a id="a-27"></a>应如乐等成种种相。<a id="a-28"></a>故此我性应如乐等。<a id="a-29"></a>身身各别非一非常。<a id="a-2A"></a>亦如乐等非真我性。<a id="a-2B"></a>是故离思别有我体。<a id="a-2C"></a>与思合故同于思相。<a id="a-2D"></a>名为念者。<a id="a-2E"></a>不应道理。<a id="a-2F"></a>即念自性似所念境。<a id="a-2G"></a>相状生时虽无主宰。<a id="a-2H"></a>似有作用假名念者。<a id="a-2I"></a>记别分明。<a id="a-2J"></a>说名为念。<a id="a-2K"></a>一法义分无无二过。</p>
  <p id="a2L">复次数论外道作如是言。<a id="a-2M"></a>思即是我其性常住。<a id="a-2N"></a>如是思我离心心法。<a id="a-2O"></a>别有体相难可了知。<a id="a-2P"></a>所以者何。<a id="a-2Q"></a>思我体相非现量境。<a id="a-2R"></a>以其自相非诸世间所共知故。<a id="a-2S"></a>非比量境。<a id="a-2T"></a>以其思相唯在于我不共余故。<a id="a-2U"></a>夫比量者。<a id="a-2V"></a>比知共相。<a id="a-2W"></a>以果等总相比因等总有所立思我由不共故。<a id="a-2X"></a>无同法喻。<a id="a-2Y"></a>同法喻既无。<a id="a-2Z"></a>异法亦非有。<a id="a-2a"></a>无待对故。<a id="a-2b"></a>由是思我理实为无。<a id="a-2c"></a>设许有我以思为性。<a id="a-2d"></a>应当征问。<a id="a-2e"></a>如是我性为由他力得成思耶。<a id="a-2f"></a>为由自力得成思耶。<a id="a-2g"></a>若由他力得成思者。<a id="a-2h"></a>应是无常如眼识等。<a id="a-2i"></a>若由自力得成思者。<a id="a-2j"></a>应不待缘如虚空等。<a id="a-2k"></a>为显此义又说颂曰。</p>
  <p id="a2l">若谓我思常　　缘助成邪执</p>
  <p id="a2m">如言火常住　　则不缘薪等</p>
  <p id="a2n">论曰。<a id="a-2o"></a>如法已生自相安住。<a id="a-2p"></a>终不更藉因及众缘。<a id="a-2q"></a>不可生已复更生故。<a id="a-2r"></a>我亦应尔。<a id="a-2s"></a>思体既常。<a id="a-2t"></a>自相安住。<a id="a-2u"></a>不依他立。<a id="a-2v"></a>云何复待转变众缘资助思我。<a id="a-2w"></a>令其转变受用种种所受用具。<a id="a-2x"></a>若不依他而转变者。<a id="a-2y"></a>则无缘助有所受用。<a id="a-2z"></a>若可转变。<a id="a-30"></a>应是无常。<a id="a-31"></a>如世间火其性无常。<a id="a-32"></a>若以酥油灌薪草。<a id="a-33"></a>等投其火中便增炽盛。<a id="a-34"></a>若不尔者。<a id="a-35"></a>火势衰微薪等若无。<a id="a-36"></a>火则非有。<a id="a-37"></a>既缘薪等。<a id="a-38"></a>火岂是常。<a id="a-39"></a>我既藉缘。<a id="a-3A"></a>宁容常住。<a id="a-3B"></a>若汝复言。<a id="a-3C"></a>我论中说。<a id="a-3D"></a>如是思我其体虽常。<a id="a-3E"></a>然藉根尘和合显了。<a id="a-3F"></a>如瓶盆等。<a id="a-3G"></a>由光明显。<a id="a-3H"></a>所以者何。<a id="a-3I"></a>思我不能自然观察。<a id="a-3J"></a>要待转变因果相应。<a id="a-3K"></a>方得显了。<a id="a-3L"></a>故虽藉缘而我常住。<a id="a-3M"></a>如是救义其过弥增。<a id="a-3N"></a>所以者何。<a id="a-3O"></a>不见瓶等为缘所显而体是常。<a id="a-3P"></a>真如涅槃虽可显了。<a id="a-3Q"></a>然依世俗。<a id="a-3R"></a>非据胜义。<a id="a-3S"></a>非胜义中有常无常了不了等分别戏论。<a id="a-3T"></a>所执思我缘所显故。<a id="a-3U"></a>应如瓶等其性非常。<a id="a-3V"></a>若汝复谓隐时思我虽无思虑而有功能。<a id="a-3W"></a>如是功能不异思虑。<a id="a-3X"></a>既无思虑。<a id="a-3Y"></a>何有功能。<a id="a-3Z"></a>又思功能必依思体。<a id="a-3a"></a>体既非有。<a id="a-3b"></a>能何所依。<a id="a-3c"></a>又隐时我以思为性。<a id="a-3d"></a>思既非有。<a id="a-3e"></a>我则是无。<a id="a-3f"></a>云何而言隐时思我虽无思虑而有功能。<a id="a-3g"></a>设言隐时我非思者。<a id="a-3h"></a>汝今应说。<a id="a-3i"></a>我相如何。<a id="a-3j"></a>若不说相而我成者。<a id="a-3k"></a>则应一切妄执皆成。<a id="a-3l"></a>如是推征前已具说。<a id="a-3m"></a>又汝所执。<a id="a-3n"></a>诸有功能与功能者其性为一。<a id="a-3o"></a>是则能者。<a id="a-3p"></a>非能所依。<a id="a-3q"></a>性是一故。<a id="a-3r"></a>又于此位。<a id="a-3s"></a>无能者故。<a id="a-3t"></a>不可说言能即依能。<a id="a-3u"></a>自于自用。<a id="a-3v"></a>理相违故。<a id="a-3w"></a>亦不可说能无所依。<a id="a-3x"></a>勿有最胜。<a id="a-3y"></a>亦无过失。<a id="a-3z"></a>所以者何。<a id="a-40"></a>若思功能无所依止而自立者。<a id="a-41"></a>转变功能亦应自立。<a id="a-42"></a>何须最胜。<a id="a-43"></a>又汝所执。<a id="a-44"></a>思我功能随所受用有无量种。<a id="a-45"></a>既许能多。<a id="a-46"></a>如何体一。<a id="a-47"></a>汝宗定执体能一故。<a id="a-48"></a>世间未有一法体上不同一时能生多果。<a id="a-49"></a>不同时者。<a id="a-4A"></a>显于一时。<a id="a-4B"></a>一法体上能生多果。<a id="a-4C"></a>时若不同。<a id="a-4D"></a>其体必异。<a id="a-4E"></a>云何汝执一我前后有多功能起多思虑。<a id="a-4F"></a>又此思我云何一时不起一切受果思虑。<a id="a-4G"></a>若言思虑必待转变方得起者。<a id="a-4H"></a>此亦不然。<a id="a-4I"></a>云何最胜具诸功能。<a id="a-4J"></a>而不顿起一切转变最胜功能无障碍故。<a id="a-4K"></a>设许最胜于一时间顿起一切转变作用。<a id="a-4L"></a>是即最胜。<a id="a-4M"></a>体应断灭。<a id="a-4N"></a>举体皆变。<a id="a-4O"></a>失本性故。<a id="a-4P"></a>如最胜体。<a id="a-4Q"></a>我亦应然。<a id="a-4R"></a>其性皆常。<a id="a-4S"></a>具诸能故。<a id="a-4T"></a>如是汝执隐时思我具诸功能而无思虑。<a id="a-4U"></a>有多过失。<a id="a-4V"></a>终不能免。</p>
  <p id="a4W">复次有余方便救此义言。<a id="a-4X"></a>我是思者。<a id="a-4Y"></a>思为我用。<a id="a-4Z"></a>非用灭时。<a id="a-4a"></a>用者随灭现见眼等。<a id="a-4b"></a>虽无能照色等作用。<a id="a-4c"></a>而有其体。<a id="a-4d"></a>是故隐时虽无思用而有思者。<a id="a-4e"></a>我体非无。<a id="a-4f"></a>此亦不然。<a id="a-4g"></a>隐时我相应与思别。<a id="a-4h"></a>还同前过。<a id="a-4i"></a>岂不作用与作用者。<a id="a-4j"></a>体不异故无别相耶。<a id="a-4k"></a>汝言正似痴象沐浴。<a id="a-4l"></a>意避轻咎翻招重秽。<a id="a-4m"></a>思用我体既无别异。<a id="a-4n"></a>思用灭时我体应灭。<a id="a-4o"></a>是则思我皆定无常。<a id="a-4p"></a>便害自宗。<a id="a-4q"></a>何名救义。<a id="a-4r"></a>又汝所言。<a id="a-4s"></a>现见眼等虽无能照色等作用而有其体。<a id="a-4t"></a>我亦尔者。<a id="a-4u"></a>此亦不然。<a id="a-4v"></a>故次颂曰。</p>
  <p id="a4w">如至灭动物　　作用彼无有</p>
  <p id="a4x">论曰。<a id="a-4y"></a>如能照了色等作用。<a id="a-4z"></a>乃至灭来恒随了别自境界识。<a id="a-50"></a>由此作用即是识体。<a id="a-51"></a>作用若灭识体则无。<a id="a-52"></a>眼等诸根至相续断。<a id="a-53"></a>常无此用。<a id="a-54"></a>自性异故。<a id="a-55"></a>所以者何。<a id="a-56"></a>眼等自性非能照等。<a id="a-57"></a>故彼灭时此不随灭。<a id="a-58"></a>眼等所造净色为性。<a id="a-59"></a>汝我离思无别有体不可用灭而体独存。<a id="a-5A"></a>岂不说我思者为相。<a id="a-5B"></a>云何乃言离思无体。<a id="a-5C"></a>汝前虽说。<a id="a-5D"></a>然不应理。<a id="a-5E"></a>所以者何。<a id="a-5F"></a>思者。<a id="a-5G"></a>思用既不同灭。<a id="a-5H"></a>应有别体我体非思。<a id="a-5I"></a>过如前说用无别体。<a id="a-5J"></a>先难复来。<a id="a-5K"></a>又思思者相待而立。<a id="a-5L"></a>俱有方成。<a id="a-5M"></a>阙一不可。<a id="a-5N"></a>思与思者。<a id="a-5O"></a>若一若异。<a id="a-5P"></a>定触如前所说两过。<a id="a-5Q"></a>如是释已。<a id="a-5R"></a>复有别释。<a id="a-5S"></a>如他眼等乃至灭来。<a id="a-5T"></a>常有作用能生别物。<a id="a-5U"></a>非汝所执我思作用。<a id="a-5V"></a>许为如此别物所依照色等用。<a id="a-5W"></a>即是眼等各于自境生识功能。<a id="a-5X"></a>眼等诸根随所生识。<a id="a-5Y"></a>种种自相差别显现。<a id="a-5Z"></a>虽离因识无别有体。<a id="a-5a"></a>而离果识别有自相。<a id="a-5b"></a>汝执有我能生于思。<a id="a-5c"></a>不许离思别有自相。<a id="a-5d"></a>是故不可引为同喻。<a id="a-5e"></a>故说颂曰。</p>
  <p id="a5f">故有我无思　　其理不成就</p>
  <p id="a5g">论曰。<a id="a-5h"></a>有别相者。<a id="a-5i"></a>不同体故。<a id="a-5j"></a>可得说言一灭一在。<a id="a-5k"></a>思用思者既无别相。<a id="a-5l"></a>思若灭时思者亦灭。<a id="a-5m"></a>是故汝执有我无思所立道理。<a id="a-5n"></a>定不成就。<a id="a-5o"></a>复次有执离思别有实我。<a id="a-5p"></a>其体周遍一分生思。<a id="a-5q"></a>谓我一分先与智合。<a id="a-5r"></a>引起能生殊胜思行。<a id="a-5s"></a>后时一分意合生思。<a id="a-5t"></a>故无如前所说过失。<a id="a-5u"></a>此不应理。<a id="a-5v"></a>故说颂曰。</p>
  <p id="a5w">余方起思界　　别处见于思</p>
  <p id="a5x">论曰。<a id="a-5y"></a>方处若异。<a id="a-5z"></a>因果不成。<a id="a-60"></a>未见世间种与芽等。<a id="a-61"></a>各住远处因果得成。<a id="a-62"></a>汝执能生殊胜思行。<a id="a-63"></a>先于远处我与智合。<a id="a-64"></a>习诵经书工巧等事。<a id="a-65"></a>令其善巧熏在我中。<a id="a-66"></a>后于异方若无障碍。<a id="a-67"></a>我与意合生起现思。<a id="a-68"></a>是则分明因果异处。<a id="a-69"></a>岂不行思所合我体。<a id="a-6A"></a>不别异故无此过耶。<a id="a-6B"></a>若尔一切行等因果悉与我合。<a id="a-6C"></a>处应皆同。<a id="a-6D"></a>便失汝宗我体周遍。<a id="a-6E"></a>一分智合引起思行。<a id="a-6F"></a>一分意合生起现思。<a id="a-6G"></a>若汝复谓如镕铁铤。<a id="a-6H"></a>其铤一头先与火合。<a id="a-6I"></a>余头虽复不与火合。<a id="a-6J"></a>由体一故亦渐镕销。<a id="a-6K"></a>行思亦然。<a id="a-6L"></a>生处虽别。<a id="a-6M"></a>我体一故。<a id="a-6N"></a>因果成者。<a id="a-6O"></a>此亦不然。<a id="a-6P"></a>故次颂曰。</p>
  <p id="a6Q">如铁铤镕销　　我体应变坏</p>
  <p id="a6R">论曰。<a id="a-6S"></a>如镕铁铤。<a id="a-6T"></a>其铤一头先与火合。<a id="a-6U"></a>当即销镕于后展转热势相及。<a id="a-6V"></a>余离火处皆复销镕。<a id="a-6W"></a>如是我体先于一分与智和合变生思果。<a id="a-6X"></a>于后展转势力相通。<a id="a-6Y"></a>异处意合变生思果。<a id="a-6Z"></a>是则我体应非常住。<a id="a-6a"></a>如何妄立我是常耶。<a id="a-6b"></a>又汝执我唯依少分能生于思说名思者。<a id="a-6c"></a>此亦不然。<a id="a-6d"></a>故次颂曰。</p>
  <p id="a6e">思如意量小　　我似虚空大</p>
  <p id="a6f">唯应观自相　　则不见于思</p>
  <p id="a6g">论曰。<a id="a-6h"></a>汝执我体一分意合能生于思。<a id="a-6i"></a>说名思者。<a id="a-6j"></a>余分我体不与意合不生思故不名思者意有质碍。<a id="a-6k"></a>细似极微。<a id="a-6l"></a>我性虚通广如空界。<a id="a-6m"></a>少分意合能发于思。<a id="a-6n"></a>余分无边皆无思虑。<a id="a-6o"></a>故应从多观是我相。<a id="a-6p"></a>不应就少见为思者。<a id="a-6q"></a>夫于自体假立名言。<a id="a-6r"></a>或依多相而表于体。<a id="a-6s"></a>或为他染以彰其相。<a id="a-6t"></a>如此二事我上皆无。<a id="a-6u"></a>故我不应说名思者。<a id="a-6v"></a>若汝复言。<a id="a-6w"></a>思非我相。<a id="a-6x"></a>思是德。<a id="a-6y"></a>我是实。<a id="a-6z"></a>此实德业三种自性不相杂乱。<a id="a-70"></a>何为不可。<a id="a-71"></a>以汝不能离思别显我之自相。<a id="a-72"></a>是为不可。<a id="a-73"></a>若不别显我之自相。<a id="a-74"></a>终不能立我有实体。<a id="a-75"></a>自相毕竟不可说故。<a id="a-76"></a>汝所立我则为无我。<a id="a-77"></a>又汝所立我非思者。<a id="a-78"></a>便失我相。<a id="a-79"></a>非思者。<a id="a-7A"></a>故如色等法非我非思。<a id="a-7B"></a>又思为先所造诸业。<a id="a-7C"></a>应不属我则成相违。<a id="a-7D"></a>与自他思俱不合故。<a id="a-7E"></a>我无思虑与彼所求。<a id="a-7F"></a>因果事物非意相遇。<a id="a-7G"></a>应如乌鹊厄多罗果。<a id="a-7H"></a>由如是等众多过失。<a id="a-7I"></a>我便散坏终不得成。<a id="a-7J"></a>复次有余苟避如是过网。<a id="a-7K"></a>不许我体少分起用。<a id="a-7L"></a>执能依德遍所依我。<a id="a-7M"></a>此亦不然。<a id="a-7N"></a>德若遍。<a id="a-7O"></a>我根等和合便为无用。<a id="a-7P"></a>无根等处有乐等故。<a id="a-7Q"></a>若言不尔。<a id="a-7R"></a>由我一分与根等合遍生乐等。<a id="a-7S"></a>如在一处炷等行力。<a id="a-7T"></a>发起灯光明遍多处。<a id="a-7U"></a>若尔颂曰。</p>
  <p id="a7V">我德若周遍　　何为他不受</p>
  <p id="a7W">论曰。<a id="a-7X"></a>若我与德体俱遍者。<a id="a-7Y"></a>一人乐等应遍诸我。<a id="a-7Z"></a>何为余我皆不受耶。<a id="a-7a"></a>宁许一分我与意合。<a id="a-7b"></a>即于是处生苦乐等。<a id="a-7c"></a>我能领受。<a id="a-7d"></a>无此过失。<a id="a-7e"></a>若汝复言。<a id="a-7f"></a>我所有物唯属于我。<a id="a-7g"></a>我能领纳一人乐等。<a id="a-7h"></a>虽遍诸我然唯属一。<a id="a-7i"></a>不系余人。<a id="a-7j"></a>云何令他受我苦乐。<a id="a-7k"></a>世间现见所有财物。<a id="a-7l"></a>唯主能受。<a id="a-7m"></a>非他所用。<a id="a-7n"></a>若处有别是事可然。<a id="a-7o"></a>既是同居何妨共受。<a id="a-7p"></a>诸同处物若不属己。<a id="a-7q"></a>虽无取舍自在受用。<a id="a-7r"></a>见触受用谁复能遮。<a id="a-7s"></a>现见世间非属己物。<a id="a-7t"></a>若同一处见触无遮。<a id="a-7u"></a>今苦乐等无形质故。<a id="a-7v"></a>唯能见触不可取舍。<a id="a-7w"></a>是故汝言不成救义。<a id="a-7x"></a>若言余我于他苦乐。<a id="a-7y"></a>由有闇障不能领受。<a id="a-7z"></a>如世间物虽复同居。<a id="a-80"></a>眼无障者能有所见。<a id="a-81"></a>眼若有障即无所观。<a id="a-82"></a>我亦如是。<a id="a-83"></a>于自苦乐无闇障故。<a id="a-84"></a>便能领受于他苦乐。<a id="a-85"></a>虽复同居有闇障故。<a id="a-86"></a>不能领受。<a id="a-87"></a>若尔闇障少分转耶。<a id="a-88"></a>彼言不也。<a id="a-89"></a>周遍转故。<a id="a-8A"></a>此障彼我处不同耶。<a id="a-8B"></a>复言不也。<a id="a-8C"></a>处无别故。<a id="a-8D"></a>若尔颂曰。</p>
  <p id="a8E">能障既言通　　不应唯障一</p>
  <p id="a8F">论曰。<a id="a-8G"></a>一闇障处有无量我。<a id="a-8H"></a>处既无别一我被障。<a id="a-8I"></a>余则不然。<a id="a-8J"></a>谁能信解闇相无别。<a id="a-8K"></a>我相是同能障所障。<a id="a-8L"></a>处复无别所受乐等。<a id="a-8M"></a>其义亦然。<a id="a-8N"></a>是则有障及以无障。<a id="a-8O"></a>受与不受一切应同。<a id="a-8P"></a>不见世间有诸外闇如汝所计内闇差别。<a id="a-8Q"></a>前虽执德不遍所依。<a id="a-8R"></a>而我体遍与他德合。<a id="a-8S"></a>应亦能受。<a id="a-8T"></a>过同此言。<a id="a-8U"></a>我岂不说乐等与意其处要同方能领受故无受他乐等过失。<a id="a-8V"></a>汝等外道随自意言。<a id="a-8W"></a>非随意言能契正理。<a id="a-8X"></a>非可照物处灯明中。<a id="a-8Y"></a>而此灯明不能照了。<a id="a-8Z"></a>我亦应尔。<a id="a-8a"></a>云何不受。<a id="a-8b"></a>若汝复言。<a id="a-8c"></a>虽一切我体皆周遍。<a id="a-8d"></a>而自乐等不共于他。<a id="a-8e"></a>何以故。<a id="a-8f"></a>乐等诸德由行势力而得生故。<a id="a-8g"></a>此行势力依法非法而能受果。<a id="a-8h"></a>故此义成。<a id="a-8i"></a>如是方便于理无益。<a id="a-8j"></a>过失同前。<a id="a-8k"></a>不成救义。<a id="a-8l"></a>如是论者。<a id="a-8m"></a>依理推征。<a id="a-8n"></a>邪观为先。<a id="a-8o"></a>立我常遍能作能受。<a id="a-8p"></a>义不得成。</p>
  <p id="a8q">复次有说萨埵剌阇答摩三德非思而为作者。<a id="a-8r"></a>我思非作而能领受。<a id="a-8s"></a>为破此义故。<a id="a-8t"></a>次颂曰。</p>
  <p id="a8u">若德并非思　　何能造一切</p>
  <p id="a8v">彼应与狂乱　　俱痴无所成</p>
  <p id="a8w">论曰。<a id="a-8x"></a>所执三德体若非思。<a id="a-8y"></a>何能为我造化万物。<a id="a-8z"></a>若本无思而有所造。<a id="a-90"></a>彼与狂乱何事不同。<a id="a-91"></a>设复如狂。<a id="a-92"></a>斯有何失。<a id="a-93"></a>若如狂者。<a id="a-94"></a>为我造立所受用事。<a id="a-95"></a>应不得成。<a id="a-96"></a>未见世间痴狂仆匠能为主等办如意物。<a id="a-97"></a>又彼诸德于所作事。<a id="a-98"></a>若无善巧应似愚人于雕画等不能成办于所作事。<a id="a-99"></a>若有善巧。<a id="a-9A"></a>云何不能即自受用。<a id="a-9B"></a>为显此义故。<a id="a-9C"></a>复颂曰。</p>
  <p id="a9D">若德能善解　　造舍等诸物</p>
  <p id="a9E">而不知受用　　非理宁过此</p>
  <p id="a9F">论曰。<a id="a-9G"></a>若言诸德如工巧者。<a id="a-9H"></a>于难作事能善施为。<a id="a-9I"></a>内外所须无不成办。<a id="a-9J"></a>而于受用易见事中。<a id="a-9K"></a>不善了达。<a id="a-9L"></a>一何非理。<a id="a-9M"></a>除守自愚谁朋此见如是三德于受用中。<a id="a-9N"></a>亦有善巧为彼体故。<a id="a-9O"></a>如于善巧诸所作事。<a id="a-9P"></a>此显作受者俱依三德成故。<a id="a-9Q"></a>不须别立我思。<a id="a-9R"></a>为受者。<a id="a-9S"></a>若言胜性虽体非思。<a id="a-9T"></a>然随缘势造化万物。<a id="a-9U"></a>为令思我自在受用。<a id="a-9V"></a>如草木等虽无所思而依业力生花果等。<a id="a-9W"></a>种种不同为人受用。<a id="a-9X"></a>若尔胜性所作无思。<a id="a-9Y"></a>应同华果。<a id="a-9Z"></a>受已不绝。<a id="a-9a"></a>诸有思惟而生果者。<a id="a-9b"></a>受用足已果便休废。<a id="a-9c"></a>胜性非思。<a id="a-9d"></a>如外草木。<a id="a-9e"></a>又常不坏我受用已。<a id="a-9f"></a>所作便息。<a id="a-9g"></a>其理不然。<a id="a-9h"></a>若言三德其性黠慧。<a id="a-9i"></a>凡所施为无不善巧。<a id="a-9j"></a>我为神主能善思惟。<a id="a-9k"></a>令彼造作自在领受。<a id="a-9l"></a>谓彼三德了知神我。<a id="a-9m"></a>意有所须方起觉慧。<a id="a-9n"></a>随起作用造化万物。<a id="a-9o"></a>于是思我自在受用。<a id="a-9p"></a>汝此言说。<a id="a-9q"></a>但述自宗。<a id="a-9r"></a>于诤义中都无所用。<a id="a-9s"></a>又汝所立。<a id="a-9t"></a>我有思惟。<a id="a-9u"></a>德有觉慧。<a id="a-9v"></a>如是二种俱能领纳。<a id="a-9w"></a>了别自境性相差别难可了知。<a id="a-9x"></a>是故不应虚妄分别觉慧属德思惟在我。<a id="a-9y"></a>又德应失觉慧自相。<a id="a-9z"></a>无思惟故。<a id="a-A0"></a>犹如色等。<a id="a-A1"></a>汝言三德了知神我。<a id="a-A2"></a>意有所须方起觉慧。<a id="a-A3"></a>起作用等。<a id="a-A4"></a>此则不然。<a id="a-A5"></a>自性位中无觉慧用。<a id="a-A6"></a>谁能知我意有所须。<a id="a-A7"></a>若于尔时觉慧已起。<a id="a-A8"></a>何待知我意欲方起。<a id="a-A9"></a>若于尔时觉慧未起。<a id="a-AA"></a>云何三德初起于大。<a id="a-AB"></a>若无觉慧大体自起。<a id="a-AC"></a>一切万物亦应自起。<a id="a-AD"></a>故此觉慧于变异果。<a id="a-AE"></a>自性因中都无所用。<a id="a-AF"></a>有余复立比量救言。<a id="a-AG"></a>觉慧非思。<a id="a-AH"></a>是无常故。<a id="a-AI"></a>诸无常者。<a id="a-AJ"></a>皆非思虑。<a id="a-AK"></a>犹如色等。<a id="a-AL"></a>如是自言违害自意。<a id="a-AM"></a>思惟分别得觉慧名。<a id="a-AN"></a>若不思惟便非觉慧。<a id="a-AO"></a>云何而说觉慧非思。<a id="a-AP"></a>又先已说觉慧思惟。<a id="a-AQ"></a>俱了自境性相无别。<a id="a-AR"></a>云何觉慧无有思惟。<a id="a-AS"></a>是故汝言有自违过。<a id="a-AT"></a>又无常因有不成过。<a id="a-AU"></a>就生灭义。<a id="a-AV"></a>自宗不许。<a id="a-AW"></a>隐显义释。<a id="a-AX"></a>他宗不成。<a id="a-AY"></a>若言因义不应分别。<a id="a-AZ"></a>但就总说此亦不然。<a id="a-Aa"></a>若别俱成。<a id="a-Ab"></a>可就总说。<a id="a-Ac"></a>如其别见。<a id="a-Ad"></a>总显为因。<a id="a-Ae"></a>别既不成。<a id="a-Af"></a>总依何立。<a id="a-Ag"></a>又依作用说有隐显。<a id="a-Ah"></a>依此立为无常因义。<a id="a-Ai"></a>汝立我思亦有作用。<a id="a-Aj"></a>故有因义不定过失。<a id="a-Ak"></a>又汝欲立觉慧体外别有我思。<a id="a-Al"></a>或我思外别有觉慧。<a id="a-Am"></a>皆不得成。<a id="a-An"></a>如是种类非共所许。<a id="a-Ao"></a>由此汝立无得成义。<a id="a-Ap"></a>是故所说我思能受三德能作。<a id="a-Aq"></a>其义不成。</p>
  <p id="aAr">复次有执我体常遍无碍能造万物。<a id="a-As"></a>名为作者。<a id="a-At"></a>此亦不然。<a id="a-Au"></a>义相违故。<a id="a-Av"></a>若汝执我有动作用。<a id="a-Aw"></a>名为作者。<a id="a-Ax"></a>即有无常及有质碍。<a id="a-Ay"></a>不遍过失现见无常。<a id="a-Az"></a>不遍有碍。<a id="a-B0"></a>方有动作。<a id="a-B1"></a>常遍无碍。<a id="a-B2"></a>有动作用。<a id="a-B3"></a>曾未见故。<a id="a-B4"></a>若所执我无有动作。<a id="a-B5"></a>云何得名能造作者。<a id="a-B6"></a>是故必应许有动作。<a id="a-B7"></a>若尔应许我体无常。<a id="a-B8"></a>有碍不遍。<a id="a-B9"></a>为显此义。<a id="a-BA"></a>故次颂曰。</p>
  <p id="aBB">有动作无常　　虚通无动作</p>
  <p id="aBC">论曰。<a id="a-BD"></a>风界势力能生动作。<a id="a-BE"></a>谓由风界诸行流转。<a id="a-BF"></a>于异处生相续不绝。<a id="a-BG"></a>依世俗理说名动作。<a id="a-BH"></a>依此动作说为作者。<a id="a-BI"></a>此必不越有碍无常。<a id="a-BJ"></a>有碍无常即非周遍。<a id="a-BK"></a>汝宗亦许极微动作。<a id="a-BL"></a>有碍不遍前已遮遣。<a id="a-BM"></a>执为常者显是无常。<a id="a-BN"></a>是故比量无不定过。<a id="a-BO"></a>若言我宗不许内我体有动作因不成者。<a id="a-BP"></a>此亦不然。<a id="a-BQ"></a>必应许故。<a id="a-BR"></a>若无动作何名作者。<a id="a-BS"></a>汝虽不许业句动作而有作者。<a id="a-BT"></a>言依动作。<a id="a-BU"></a>如说火焰来去等言。<a id="a-BV"></a>又必应许我有作用。<a id="a-BW"></a>若全不许我有作用。<a id="a-BX"></a>我则为无。<a id="a-BY"></a>同兔角等。<a id="a-BZ"></a>为显此义。<a id="a-Ba"></a>故次颂曰。</p>
  <p id="aBb">无用同无性</p>
  <p id="aBc">论曰。<a id="a-Bd"></a>若汝所执。<a id="a-Be"></a>我有作用。<a id="a-Bf"></a>可为作者。<a id="a-Bg"></a>名言所依。<a id="a-Bh"></a>若无作用。<a id="a-Bi"></a>则同非有。<a id="a-Bj"></a>依何说我以为作者。<a id="a-Bk"></a>既无作用应不名有。<a id="a-Bl"></a>若谓有言。<a id="a-Bm"></a>不依作用。<a id="a-Bn"></a>但依同性。<a id="a-Bo"></a>及彼相应。<a id="a-Bp"></a>此亦不然。<a id="a-Bq"></a>世间智者依有用体。<a id="a-Br"></a>说有名言。<a id="a-Bs"></a>若无有用则无有体无用无体名。<a id="a-Bt"></a>依谁立云何而言有作者我。<a id="a-Bu"></a>若汝不了。<a id="a-Bv"></a>有言所依但应受持。<a id="a-Bw"></a>默不语法何须强说。<a id="a-Bx"></a>我有作者有言依止。<a id="a-By"></a>有用之体世智共许。<a id="a-Bz"></a>汝必应随。<a id="a-C0"></a>若汝定执我无作用。<a id="a-C1"></a>应如共许毕竟无法。<a id="a-C2"></a>由此比量我即为无。<a id="a-C3"></a>何不爱乐空无我理。<a id="a-C4"></a>为显此义。<a id="a-C5"></a>故次颂曰。</p>
  <p id="aC6">何不欣无我</p>
  <p id="aC7">论曰。<a id="a-C8"></a>如过去法既无能生。<a id="a-C9"></a>诸法作用即无自体。<a id="a-CA"></a>由此同法。<a id="a-CB"></a>我亦应然。<a id="a-CC"></a>无世共许焰行等用。<a id="a-CD"></a>亦无自许往来等用。<a id="a-CE"></a>应无自体。<a id="a-CF"></a>如是我性都无所有。<a id="a-CG"></a>非唯顺理。<a id="a-CH"></a>亦称汝心。<a id="a-CI"></a>何不欣求空无我理。<a id="a-CJ"></a>计不信者正为无明。<a id="a-CK"></a>所起邪执力强故耳。<a id="a-CL"></a>若汝谓我虽无别用而能为境生我见心故名作者。<a id="a-CM"></a>此亦有失。<a id="a-CN"></a>前已广破。<a id="a-CO"></a>今复重来。<a id="a-CP"></a>又我不能为我见境。<a id="a-CQ"></a>无作用故。<a id="a-CR"></a>犹如兔角此我见等亦不缘我。<a id="a-CS"></a>有所缘故。<a id="a-CT"></a>如缘色心若实有我能生我见。<a id="a-CU"></a>此我云何如善幻术。<a id="a-CV"></a>随其所愿现种种相。<a id="a-CW"></a>诳惑世间令起种种我见差别。<a id="a-CX"></a>为显此义。<a id="a-CY"></a>故次颂曰。</p>
  <p id="aCZ">或观我周遍　　或见量同身</p>
  <p id="aCa">或执如极微</p>
  <p id="aCb">论曰。<a id="a-Cc"></a>一类外道执我周遍于一切处受苦乐故。<a id="a-Cd"></a>我无形质亦无动作。<a id="a-Ce"></a>不可随身往来生死。<a id="a-Cf"></a>故知内我遍于一切。<a id="a-Cg"></a>一类外道作如是言。<a id="a-Ch"></a>我若周遍如虚空者。<a id="a-Ci"></a>不应随身受诸苦乐。<a id="a-Cj"></a>应如空界无所往来。<a id="a-Ck"></a>其性湛然非作受者。<a id="a-Cl"></a>是故我性应如色等随所依身形量不定。<a id="a-Cm"></a>虽无形碍而有所依。<a id="a-Cn"></a>转变随身受诸苦乐。<a id="a-Co"></a>虽依形质有卷有舒。<a id="a-Cp"></a>而我体性无生无灭。<a id="a-Cq"></a>如油渧水随水广狭。<a id="a-Cr"></a>虽有卷舒而无增减。<a id="a-Cs"></a>一类外道复作是言。<a id="a-Ct"></a>若我体性随形量者。<a id="a-Cu"></a>即应如身有分有变。<a id="a-Cv"></a>又汝执我随所依身。<a id="a-Cw"></a>似水依堤如油逐水。<a id="a-Cx"></a>是则此我如彼水油。<a id="a-Cy"></a>既变既多非常非一。<a id="a-Cz"></a>引此为喻而言我体为常为一。<a id="a-D0"></a>与理相违。<a id="a-D1"></a>是故我体住于身内。<a id="a-D2"></a>形量极细如一极微。<a id="a-D3"></a>不可分析体常无变。<a id="a-D4"></a>动虑动身能作能受。<a id="a-D5"></a>此亦不然。<a id="a-D6"></a>以违理故。<a id="a-D7"></a>众微聚积成极大身。<a id="a-D8"></a>我住其中形量甚小。<a id="a-D9"></a>云何小我能转大身。<a id="a-DA"></a>举体同时皆见动作。<a id="a-DB"></a>若汝意谓我量虽小。<a id="a-DC"></a>而于身中往来击发。<a id="a-DD"></a>渐次周匝如旋火轮。<a id="a-DE"></a>以速疾故谓言俱动。<a id="a-DF"></a>若尔我体巡历身中。<a id="a-DG"></a>应有生灭及成众分。<a id="a-DH"></a>但是迁流至余处者。<a id="a-DI"></a>定归生灭必有众分。<a id="a-DJ"></a>既言我转。<a id="a-DK"></a>所至非恒。<a id="a-DL"></a>如彼灯光。<a id="a-DM"></a>岂有常一。<a id="a-DN"></a>常必非动。<a id="a-DO"></a>动即非常。<a id="a-DP"></a>我动而常。<a id="a-DQ"></a>深违正理。<a id="a-DR"></a>又所执我有住有行。<a id="a-DS"></a>何得说为是常是一。<a id="a-DT"></a>若行时我不舍住性。<a id="a-DU"></a>应如住位则无所行。<a id="a-DV"></a>若行时我舍其住性。<a id="a-DW"></a>别体即生。<a id="a-DX"></a>常一何在。<a id="a-DY"></a>如是等类我执无边。<a id="a-DZ"></a>以理推征皆不成立。<a id="a-Da"></a>为显此义。<a id="a-Db"></a>故次颂曰。</p>
  <p id="aDc">智者达非有</p>
  <p id="aDd">论曰。<a id="a-De"></a>若有实我性相皆同等以为缘生我见者。<a id="a-Df"></a>如是我见不应得有。<a id="a-Dg"></a>种种差别更互相违。<a id="a-Dh"></a>以此知无常住实我。<a id="a-Di"></a>但由久习虚妄我见熏在识中功能成熟。<a id="a-Dj"></a>如身逐业缘变不同。<a id="a-Dk"></a>我见随因缘别亦尔。<a id="a-Dl"></a>唯有心相变现众多。<a id="a-Dm"></a>于中都无一我实体。<a id="a-Dn"></a>故诸贤圣积无倒因。<a id="a-Do"></a>方便勤求证我非有。</p>
  <p id="aDp">复次诸有说我能证解脱。<a id="a-Dq"></a>但顺愚心。<a id="a-Dr"></a>终违正理。<a id="a-Ds"></a>所以者何。<a id="a-Dt"></a>故次颂曰。</p>
  <p id="aDu">常法非可恼　　何舍恼解脱</p>
  <p id="aDv">是故计我常　　证解脱非理</p>
  <p id="aDw">论曰。<a id="a-Dx"></a>若计我常无有变易。<a id="a-Dy"></a>虽遭众苦霜雹等灾。<a id="a-Dz"></a>如太虚空都无所损。<a id="a-E0"></a>不应智者。<a id="a-E1"></a>观诸世间众苦所逼。<a id="a-E2"></a>发心厌离方便正勤以证解脱。<a id="a-E3"></a>此显我常不可恼故。<a id="a-E4"></a>虽触众苦应不觉知。<a id="a-E5"></a>若不觉知则无厌离。<a id="a-E6"></a>若无厌离则不正勤。<a id="a-E7"></a>若不正勤则无解脱。<a id="a-E8"></a>哀哉外道狂乱无知。<a id="a-E9"></a>譬如有人惧诸霜雹疾风瀑雨水火等灾损害虚空。<a id="a-EA"></a>勤加守护。<a id="a-EB"></a>既执有我无恼湛然。<a id="a-EC"></a>讵劳自苦妄求解脱。<a id="a-ED"></a>谁有心者。<a id="a-EE"></a>顾此痴狂无缘自苦不深悲愍。<a id="a-EF"></a>外道经中咸作是说。<a id="a-EG"></a>着我生死离我涅槃。<a id="a-EH"></a>既赞舍我令欣解脱。<a id="a-EI"></a>如何固执有实我耶。<a id="a-EJ"></a>为显此义。<a id="a-EK"></a>故复颂曰。</p>
  <p id="aEL">我若实有性　　不应赞离我</p>
  <p id="aEM">论曰。<a id="a-EN"></a>我若实有。<a id="a-EO"></a>缘生我见即是真实。<a id="a-EP"></a>不应劝舍为证实我。<a id="a-EQ"></a>应更殷勤劝修我见令其坚固。<a id="a-ER"></a>云何劝舍真实我见令修虚妄无我见耶。</p>
  <p id="aES">又诸外道。<a id="a-ET"></a>或随师教。<a id="a-EU"></a>或自寻思。<a id="a-EV"></a>起诸我见。<a id="a-EW"></a>种种诤论互相违反。<a id="a-EX"></a>云何执此为实见耶。<a id="a-EY"></a>于一我上竞执纷纭乍可生疑。<a id="a-EZ"></a>如何执实。<a id="a-Ea"></a>若无我见不称实我。<a id="a-Eb"></a>汝不应说能证涅槃。<a id="a-Ec"></a>不称实见证涅槃者。<a id="a-Ed"></a>知真趣脱。<a id="a-Ee"></a>此说应虚。<a id="a-Ef"></a>为显斯义故次颂曰。</p>
  <p id="aEg">定知真实者　　趣解脱应虚</p>
  <p id="aEh">论曰。<a id="a-Ei"></a>有我若实无我我所。<a id="a-Ej"></a>解脱方便见应成虚。<a id="a-Ek"></a>有我我所违逆涅槃随顺生死。<a id="a-El"></a>见应是实。<a id="a-Em"></a>若颠倒见随顺涅槃。<a id="a-En"></a>无颠倒见随顺生死。<a id="a-Eo"></a>云何汝论。<a id="a-Ep"></a>作如是言。<a id="a-Eq"></a>定知实者能趣解脱。<a id="a-Er"></a>以此定知空无我见。<a id="a-Es"></a>得涅槃故所证非虚。<a id="a-Et"></a>我我所见涅槃时舍。<a id="a-Eu"></a>应如余见是其颠倒。<a id="a-Ev"></a>又汝论说我见无倒。<a id="a-Ew"></a>在闻思位至修位中。<a id="a-Ex"></a>我见既舍复成颠倒。<a id="a-Ey"></a>以其我相略有二种。<a id="a-Ez"></a>一有。<a id="a-F0"></a>二无。<a id="a-F1"></a>有顺生死。<a id="a-F2"></a>无顺涅槃。<a id="a-F3"></a>故有我见入圣时舍。<a id="a-F4"></a>汝此狂论。<a id="a-F5"></a>为世所嗤。<a id="a-F6"></a>审察即无。<a id="a-F7"></a>如何实有。<a id="a-F8"></a>如绳在闇乍见言蛇。<a id="a-F9"></a>及至谛观乃知非实。<a id="a-FA"></a>外道亦尔。<a id="a-FB"></a>无明闇中见无常身谓有常我。<a id="a-FC"></a>若得圣智谛观此身。<a id="a-FD"></a>达空无我而证解脱。<a id="a-FE"></a>知有我见初实后虚确言称境有信无智。<a id="a-FF"></a>既许我见初实后虚。<a id="a-FG"></a>得涅槃时应许无我。<a id="a-FH"></a>后若无者。<a id="a-FI"></a>前亦应无。<a id="a-FJ"></a>为显此义。<a id="a-FK"></a>故次颂曰。</p>
  <p id="aFL">解脱中若无　　前亦应非有</p>
  <p id="aFM">论曰。<a id="a-FN"></a>此中意显。<a id="a-FO"></a>如解脱位我无有相。<a id="a-FP"></a>未解脱时亦应非有。<a id="a-FQ"></a>性无别故。<a id="a-FR"></a>或复身等于解脱时既无有我。<a id="a-FS"></a>未解脱位。<a id="a-FT"></a>亦应无我。<a id="a-FU"></a>相无别故。<a id="a-FV"></a>诸外道等无智睡眠。<a id="a-FW"></a>眯覆慧目不了诸行。<a id="a-FX"></a>相续道中微细差别。<a id="a-FY"></a>妄执有我是一是常。<a id="a-FZ"></a>不可以其无智杂见谓证真理。<a id="a-Fa"></a>要依无杂清净智见方证真理。<a id="a-Fb"></a>为显此义。<a id="a-Fc"></a>故次颂曰。</p>
  <p id="aFd">无杂时所见　　彼真性应知</p>
  <p id="aFe">论曰。<a id="a-Ff"></a>以不杂火自有水相。<a id="a-Fg"></a>知杂火时暖非水体。<a id="a-Fh"></a>身等自相应知亦尔。<a id="a-Fi"></a>得解脱时空无我故。<a id="a-Fj"></a>杂我见位亦无有我。<a id="a-Fk"></a>或复我体应知亦然。<a id="a-Fl"></a>无杂位中既无有相。<a id="a-Fm"></a>杂我见位有相亦无。<a id="a-Fn"></a>是故应知无杂所见称法实性杂见不然。</p>
  <p id="aFo">复次诸外道等咸设难言。<a id="a-Fp"></a>若一切法空无我者。<a id="a-Fq"></a>是心根身云何不断。<a id="a-Fr"></a>无常诸行空无我者。<a id="a-Fs"></a>悉皆断灭如灯火声。<a id="a-Ft"></a>此亦不然。<a id="a-Fu"></a>故次颂曰。</p>
  <p id="aFv">若无常皆断　　草等何不然</p>
  <p id="aFw">论曰。<a id="a-Fx"></a>虽诸草等无我无常。<a id="a-Fy"></a>然有因缘相续不断。<a id="a-Fz"></a>心根身等应知亦然。<a id="a-G0"></a>故所立因有不定过。<a id="a-G1"></a>又立因喻证心根身皆有断灭。<a id="a-G2"></a>此言未了。<a id="a-G3"></a>为一念生无间即灭更不相续名为断耶。<a id="a-G4"></a>为经多时相续不绝后要当尽名为断耶。<a id="a-G5"></a>若言初者。<a id="a-G6"></a>阙于同法。<a id="a-G7"></a>灯等随因多时起故。<a id="a-G8"></a>若言第二我亦许然。<a id="a-G9"></a>无余涅槃生死断故。<a id="a-GA"></a>为破前因。<a id="a-GB"></a>复说颂曰。</p>
  <p id="aGC">此理设为真　　无明亦非有</p>
  <p id="aGD">论曰。<a id="a-GE"></a>无明自性非我非常。<a id="a-GF"></a>应亦如灯自然断灭。<a id="a-GG"></a>若如是者。<a id="a-GH"></a>无明所生贪等惑障。<a id="a-GI"></a>应自然断。<a id="a-GJ"></a>若尔即应生死系缚。<a id="a-GK"></a>不由功用自然解脱。<a id="a-GL"></a>此二半颂俱显前因。<a id="a-GM"></a>有不定失。<a id="a-GN"></a>内外为异。</p>
  <p id="aGO">复次诸外道等有作是说。<a id="a-GP"></a>色等诸法虽是无常。<a id="a-GQ"></a>然依我故相续无断。<a id="a-GR"></a>此亦不然。<a id="a-GS"></a>违解脱故。<a id="a-GT"></a>若色等法依我生者。<a id="a-GU"></a>我既是常前后无异。<a id="a-GV"></a>即应毕竟不证解脱。<a id="a-GW"></a>若言诸法虽依我生。<a id="a-GX"></a>然由缘助。<a id="a-GY"></a>故无此失。<a id="a-GZ"></a>若尔诸法唯应由彼众缘而生。<a id="a-Ga"></a>我复何用能生众缘与所生果更相随顺同有同无。<a id="a-Gb"></a>我既是常。<a id="a-Gc"></a>一切时有。<a id="a-Gd"></a>果则不尔。<a id="a-Ge"></a>岂藉彼生我用难知缘力共了。<a id="a-Gf"></a>如何党我不信众缘。<a id="a-Gg"></a>为显此义。<a id="a-Gh"></a>故次颂曰。</p>
  <p id="aGi">现见色等行　　从缘生住灭</p>
  <p id="aGj">故知汝执我　　虽有而无用</p>
  <p id="aGk">论曰。<a id="a-Gl"></a>色等诸行生住灭时。<a id="a-Gm"></a>现见从缘不依于我。<a id="a-Gn"></a>汝执我体既非缘生。<a id="a-Go"></a>即无作用如前已说。<a id="a-Gp"></a>又色等法生住灭相。<a id="a-Gq"></a>种类及时皆不同故。<a id="a-Gr"></a>何得依一常住我缘。<a id="a-Gs"></a>如烧煮等依缘别故。<a id="a-Gt"></a>熟德色类亦有差别。<a id="a-Gu"></a>如是差别不依一缘。<a id="a-Gv"></a>谓无始来色等诸法。<a id="a-Gw"></a>名言熏习种类不同。<a id="a-Gx"></a>及先所造诸有趣业。<a id="a-Gy"></a>种种差别功能转变。<a id="a-Gz"></a>随所遇缘成熟发起。<a id="a-H0"></a>变生色等生等差别。<a id="a-H1"></a>所言缘者。<a id="a-H2"></a>谓精血等是其生缘。<a id="a-H3"></a>衣食定等是其住缘。<a id="a-H4"></a>毒药灾横四大乱等。<a id="a-H5"></a>是其灭缘。<a id="a-H6"></a>诸所计我无此别用。<a id="a-H7"></a>外道愚痴强立为有。<a id="a-H8"></a>为显此义。<a id="a-H9"></a>复说颂曰。</p>
  <p id="aHA">如缘成芽等　　缘成种等生</p>
  <p id="aHB">故无常诸法　　皆无常所起</p>
  <p id="aHC">论曰。<a id="a-HD"></a>如外种等依自因缘功能差别而得生起。<a id="a-HE"></a>复待余缘助发功力。<a id="a-HF"></a>变生自类芽等诸果。<a id="a-HG"></a>内身心等应知亦然。<a id="a-HH"></a>诸行相续同类异类。<a id="a-HI"></a>随所遇缘生果差别。<a id="a-HJ"></a>此则显示内身心法。<a id="a-HK"></a>体无常故。<a id="a-HL"></a>如外芽等。<a id="a-HM"></a>必从自类无常因生。<a id="a-HN"></a>我于身心无能生用。<a id="a-HO"></a>非缘生故。<a id="a-HP"></a>如龟毛等。<a id="a-HQ"></a>复次为显诸法虽无有我而非断常二过所及。<a id="a-HR"></a>故于品后。<a id="a-HS"></a>复说颂曰。</p>
  <p id="aHT">以法从缘生　　故体而无断</p>
  <p id="aHU">以法从缘灭　　故体亦非常</p>
  <p id="aHV">论曰。<a id="a-HW"></a>诸法展转从无始来。<a id="a-HX"></a>依同类因生等流果。<a id="a-HY"></a>起后后果。<a id="a-HZ"></a>续前前因。<a id="a-Ha"></a>于中无间。<a id="a-Hb"></a>所以不断。<a id="a-Hc"></a>若前因灭。<a id="a-Hd"></a>后果不生。<a id="a-He"></a>于中有间。<a id="a-Hf"></a>可名为断。<a id="a-Hg"></a>由对治生前因力灭后果不续。<a id="a-Hh"></a>所以非常。<a id="a-Hi"></a>若法凝然不舍前相其体无变。<a id="a-Hj"></a>可名为常。<a id="a-Hk"></a>又前因灭。<a id="a-Hl"></a>所以非常。<a id="a-Hm"></a>后果续生所以非断。<a id="a-Hn"></a>又因生故。<a id="a-Ho"></a>所以非常。<a id="a-Hp"></a>能生果故。<a id="a-Hq"></a>所以非断。<a id="a-Hr"></a>又念念别。<a id="a-Hs"></a>所以非常。<a id="a-Ht"></a>相似相续。<a id="a-Hu"></a>所以非断。<a id="a-Hv"></a>又法非有。<a id="a-Hw"></a>所以非常。<a id="a-Hx"></a>亦复非无。<a id="a-Hy"></a>所以非断。<a id="a-Hz"></a>有即为常。<a id="a-I0"></a>无便断故。<a id="a-I1"></a>如是佛子远离二边。<a id="a-I2"></a>悟入缘生处中妙理。<a id="a-I3"></a>正观一切非有非无。<a id="a-I4"></a>法尚性空。<a id="a-I5"></a>我岂为有。<a id="a-I6"></a>萨迦耶见及以随眠并此所生于斯永灭。<a id="a-I7"></a>复观诸行平等性空。<a id="a-I8"></a>彼此俱亡自他想灭。<a id="a-I9"></a>遍于一切所化有情。<a id="a-IA"></a>起无缘慈澍妙法雨。<a id="a-IB"></a>穷未来际极太虚空。<a id="a-IC"></a>利乐有情胜用无尽。<a id="a-ID"></a>此勇猛者空观所持。<a id="a-IE"></a>众苦炽然皆不能触。<a id="a-IF"></a>见大生死如空宅中。<a id="a-IG"></a>妄想所牵众多忧苦。<a id="a-IH"></a>譬如猛火腾焰震烈。<a id="a-II"></a>焚烧无量。<a id="a-IJ"></a>无智有情悲愿缠心。<a id="a-IK"></a>无所怯惮。<a id="a-IL"></a>投身没命而拔济之。<a id="a-IM"></a>此大慧者观空无倒。<a id="a-IN"></a>我想既除离我所执。<a id="a-IO"></a>二爱尽故。<a id="a-IP"></a>不复乐观贪等烦恼所依止事。<a id="a-IQ"></a>为饶益他常处生死。<a id="a-IR"></a>于中不染。<a id="a-IS"></a>即大涅槃。<a id="a-IT"></a>虽处尘劳无边苦海。<a id="a-IU"></a>恒受胜乐过二涅槃。</p>
 </body>
</html>