<!doctype html>
<html id="z3IBVW7zx" data-ver="1396">
 <head>
  <meta charset="utf-8">
  <meta author="圣天菩萨">
  <meta author="护法菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">广百论释论卷第九</h1>
  <h2 id="a2">破有为相品第七</h2>
  <p id="a3">复次已别分别根境无我。<a id="a-4"></a>今当总辨有为相空。<a id="a-5"></a>谓色心等诸有为法。<a id="a-6"></a>具生住灭三有为相生为首故。<a id="a-7"></a>先当破生。<a id="a-8"></a>生相既亡。<a id="a-9"></a>住灭随遣。<a id="a-A"></a>有说果体本无而生。<a id="a-B"></a>为破彼言。<a id="a-C"></a>故说颂曰。</p>
  <p id="aD">若本无而生　　先无何不起</p>
  <p id="aE">论曰。<a id="a-F"></a>种等诸因至变坏位。<a id="a-G"></a>能引芽等诸果令生。<a id="a-H"></a>若诸因中本无诸果。<a id="a-I"></a>何故芽等此位方生。<a id="a-J"></a>后位如先果应不起。<a id="a-K"></a>先位如后果亦应生。<a id="a-L"></a>又从此因应生彼果。<a id="a-M"></a>或应此果从彼因生。<a id="a-N"></a>若此彼因无彼此果而不生者。<a id="a-O"></a>彼此因力应亦不生同本无故。<a id="a-P"></a>若尔一切因果皆无。<a id="a-Q"></a>便违自宗所说因果。<a id="a-R"></a>有说果体本有而生。<a id="a-S"></a>为破彼言。<a id="a-T"></a>复说颂曰。</p>
  <p id="aU">本有而生者　　后有复应生</p>
  <p id="aV">论曰。<a id="a-W"></a>若诸因中本有诸果。<a id="a-X"></a>何故芽等后不更生。<a id="a-Y"></a>后位如今。<a id="a-Z"></a>果应更起。<a id="a-a"></a>今位如后。<a id="a-b"></a>果不应生。<a id="a-c"></a>又果本来因中有体。<a id="a-d"></a>何故此位乃说为生。<a id="a-e"></a>若言今时方得显者。<a id="a-f"></a>显不离体应本非无。<a id="a-g"></a>今位如先亦应不显。<a id="a-h"></a>先同此位显应非无。<a id="a-i"></a>显本非无今复显者。<a id="a-j"></a>后应更显。<a id="a-k"></a>是则无穷本有与生义相乖反。<a id="a-l"></a>言果本有。<a id="a-m"></a>生必不成。<a id="a-n"></a>既无有生。<a id="a-o"></a>果义便失。<a id="a-p"></a>果义既失。<a id="a-q"></a>便无有因。<a id="a-r"></a>则违自宗有因果义。</p>
  <p id="as">复次果先无论作如是言。<a id="a-t"></a>果或违因。<a id="a-u"></a>故非并有。<a id="a-v"></a>此言非理。<a id="a-w"></a>故次颂曰。</p>
  <p id="ax">果若能违因　　先无不应理</p>
  <p id="ay">论曰。<a id="a-z"></a>胜论者说。<a id="a-10"></a>果或违因。<a id="a-11"></a>或不违因。<a id="a-12"></a>果违因者。<a id="a-13"></a>合违于业。<a id="a-14"></a>合果后生。<a id="a-15"></a>前业灭故。<a id="a-16"></a>又相违法略有二种。<a id="a-17"></a>一能障碍。<a id="a-18"></a>二能坏灭。<a id="a-19"></a>后谓合德灭坏业因。<a id="a-1A"></a>初谓合德障碍重等。<a id="a-1B"></a>令其所起坠等业无。<a id="a-1C"></a>如是合德其体未有。<a id="a-1D"></a>应不能违先所起业。<a id="a-1E"></a>世间未见无体能违。<a id="a-1F"></a>汝不应言。<a id="a-1G"></a>合德与业如囚与脍。<a id="a-1H"></a>俱有相违。<a id="a-1I"></a>勿违自宗。<a id="a-1J"></a>因果不并。<a id="a-1K"></a>若许一念业与合俱。<a id="a-1L"></a>后亦应然。<a id="a-1M"></a>无差别故。<a id="a-1N"></a>便违自论及世共知。<a id="a-1O"></a>故不应言。<a id="a-1P"></a>果先非有。</p>
  <p id="a1Q">复次果先有论作如是言。<a id="a-1R"></a>一切因中果体先有。<a id="a-1S"></a>此亦非理。<a id="a-1T"></a>故次颂曰。</p>
  <p id="a1U">果立因无用　　先有亦不成</p>
  <p id="a1V">论曰。<a id="a-1W"></a>数论者说。<a id="a-1X"></a>一切因中果体先有。<a id="a-1Y"></a>此亦不然。<a id="a-1Z"></a>生果显果。<a id="a-1a"></a>故说名因。<a id="a-1b"></a>果体本来已生已显。<a id="a-1c"></a>因便无用。<a id="a-1d"></a>所以者何。<a id="a-1e"></a>体与显生不相离故。<a id="a-1f"></a>应如其体从本非无。<a id="a-1g"></a>本有显生因义非有。<a id="a-1h"></a>因非有故。<a id="a-1i"></a>果义不成。<a id="a-1j"></a>便违自宗。<a id="a-1k"></a>立有因果。</p>
  <p id="a1l">复次诸法生时义不成故。<a id="a-1m"></a>不应定执诸法有生。<a id="a-1n"></a>所以者何。<a id="a-1o"></a>故次颂曰。</p>
  <p id="a1p">此时非有生　　彼时亦无生</p>
  <p id="a1q">此彼时无生　　何时当有生</p>
  <p id="a1r">论曰。<a id="a-1s"></a>果已有时。<a id="a-1t"></a>其体有故。<a id="a-1u"></a>如本有法。<a id="a-1v"></a>应不名生。<a id="a-1w"></a>果未有时。<a id="a-1x"></a>其体无故。<a id="a-1y"></a>如定无法。<a id="a-1z"></a>亦不名生。<a id="a-20"></a>又诸果法用起名生。<a id="a-21"></a>其体既无。<a id="a-22"></a>用依何立。<a id="a-23"></a>又能生果。<a id="a-24"></a>故说名因。<a id="a-25"></a>果体既无。<a id="a-26"></a>因何所起。<a id="a-27"></a>既无所起因义不成。<a id="a-28"></a>因义不存果从何出。<a id="a-29"></a>除此二位更无生时。<a id="a-2A"></a>故定无生如虚空等。<a id="a-2B"></a>又若执法体恒是有。<a id="a-2C"></a>定不名生。<a id="a-2D"></a>无所起故。<a id="a-2E"></a>用虽有起。<a id="a-2F"></a>此在未来。<a id="a-2G"></a>无故非生。<a id="a-2H"></a>现在已有。<a id="a-2I"></a>自宗不许。<a id="a-2J"></a>除此二位无别生时。<a id="a-2K"></a>是故无生其理决定。</p>
  <p id="a2L">或胜论执多实为因。<a id="a-2M"></a>积集共生一合德果。<a id="a-2N"></a>阙众缘时未有合德。<a id="a-2O"></a>由是故说。<a id="a-2P"></a>此时无生。<a id="a-2Q"></a>具众缘时。<a id="a-2R"></a>已有合德。<a id="a-2S"></a>由是故说。<a id="a-2T"></a>彼时无生。<a id="a-2U"></a>以初合时合体有故。<a id="a-2V"></a>应如后位不得名生。<a id="a-2W"></a>后位已生。<a id="a-2X"></a>不重生故。<a id="a-2Y"></a>可不名生。<a id="a-2Z"></a>初位不然。<a id="a-2a"></a>名生何咎。<a id="a-2b"></a>后若不生果应违实。<a id="a-2c"></a>而汝不许。<a id="a-2d"></a>果实相违障破相违合德违业。<a id="a-2e"></a>不违于实。<a id="a-2f"></a>前已略明。<a id="a-2g"></a>除此彼时更无异位。<a id="a-2h"></a>是故合德决定无生。<a id="a-2i"></a>如是色等依托实因。<a id="a-2j"></a>实未有时果体未有。<a id="a-2k"></a>由是故说。<a id="a-2l"></a>此时无生。<a id="a-2m"></a>实已有时果体已有。<a id="a-2n"></a>由是故说。<a id="a-2o"></a>彼时无生。<a id="a-2p"></a>以初有时色等有故。<a id="a-2q"></a>应如后位不得名生。<a id="a-2r"></a>离此彼时更无别位。<a id="a-2s"></a>是故色等决定无生。<a id="a-2t"></a>如是合德障碍重等。<a id="a-2u"></a>令其不生坠堕等业。<a id="a-2v"></a>此能障体有时无时。<a id="a-2w"></a>彼业不生。<a id="a-2x"></a>准前应说。<a id="a-2y"></a>离有无时更无异位。<a id="a-2z"></a>故坠等业决定无生。<a id="a-30"></a>或数论执。<a id="a-31"></a>乳等因变成酪等果。<a id="a-32"></a>故说名生。<a id="a-33"></a>因体有时因性未变。<a id="a-34"></a>由是故说。<a id="a-35"></a>此时无生。<a id="a-36"></a>若于尔时因性已变便失因性。<a id="a-37"></a>应不名因。<a id="a-38"></a>果体有时因即成果。<a id="a-39"></a>由是故说。<a id="a-3A"></a>彼时无生。<a id="a-3B"></a>若于尔时果体生者。<a id="a-3C"></a>应异法起非即因成。<a id="a-3D"></a>除此彼时更无异位。<a id="a-3E"></a>是故酪等决定无生。<a id="a-3F"></a>自性等因成大等果。<a id="a-3G"></a>准此推究。<a id="a-3H"></a>皆非有生。</p>
  <p id="a3I">复次所生无故生义不成。<a id="a-3J"></a>所以者何。<a id="a-3K"></a>故次颂曰。</p>
  <p id="a3L">如生于自性　　生义既为无</p>
  <p id="a3M">于他性亦然　　生义何成有</p>
  <p id="a3N">论曰。<a id="a-3O"></a>说常有宗色等五蕴。<a id="a-3P"></a>数论外道乐等三德。<a id="a-3Q"></a>诸法生时不令自性有变异故。<a id="a-3R"></a>生义不成。<a id="a-3S"></a>法未生时。<a id="a-3T"></a>一切生用皆未有故。<a id="a-3U"></a>生义不成。<a id="a-3V"></a>诸法生时。<a id="a-3W"></a>不令他性有变异故。<a id="a-3X"></a>生义不成。<a id="a-3Y"></a>诸法生已。<a id="a-3Z"></a>一切生用皆已息故。<a id="a-3a"></a>生义不成。<a id="a-3b"></a>不可说言色等乐等相用有变故说名生。<a id="a-3c"></a>以于生时性与相用。<a id="a-3d"></a>若一若异过等违宗。<a id="a-3e"></a>亦不可言色等乐等自性有变故说名生。<a id="a-3f"></a>勿于生时色等乐等变成受等苦等自性。<a id="a-3g"></a>有作是言。<a id="a-3h"></a>果先有论。<a id="a-3i"></a>有前失故。<a id="a-3j"></a>生义可无。<a id="a-3k"></a>果先无论。<a id="a-3l"></a>因缘和合果体将成。<a id="a-3m"></a>生义应有。<a id="a-3n"></a>果将成时其体未有。<a id="a-3o"></a>如何可说果从缘生。<a id="a-3p"></a>知因有能当成果体。<a id="a-3q"></a>如言煮饭故说果生。<a id="a-3r"></a>若尔生名应假非实。<a id="a-3s"></a>色等生时犹未有故。<a id="a-3t"></a>如是假说理亦无违。<a id="a-3u"></a>以生时无后方见故。<a id="a-3v"></a>若尔见位乃可名生。<a id="a-3w"></a>以于见时方说生故。<a id="a-3x"></a>如何不了言理而问。<a id="a-3y"></a>虽见时说非见时生。<a id="a-3z"></a>说因见生非因生故。<a id="a-40"></a>何故生时无有此见。<a id="a-41"></a>以见无故。<a id="a-42"></a>知生时无。<a id="a-43"></a>如何不知义理而答。<a id="a-44"></a>岂不见无名为无见。<a id="a-45"></a>何得以问而作其答。<a id="a-46"></a>若尔应有问答无穷。<a id="a-47"></a>无见见无。<a id="a-48"></a>言无尽故。<a id="a-49"></a>又亦不可说无为生。<a id="a-4A"></a>无似空花违生理故。<a id="a-4B"></a>至现有位亦不名生。<a id="a-4C"></a>有似无为违生理故。<a id="a-4D"></a>所生无故。<a id="a-4E"></a>生义不成。<a id="a-4F"></a>复次执有生者。<a id="a-4G"></a>作如是言。<a id="a-4H"></a>果有三时。<a id="a-4I"></a>前后差别将成作用。<a id="a-4J"></a>及究竟时显彼不成。<a id="a-4K"></a>故次颂曰。</p>
  <p id="a4L">初中后三位　　生前定不成</p>
  <p id="a4M">论曰。<a id="a-4N"></a>果先无论。<a id="a-4O"></a>于未生时三位不成。<a id="a-4P"></a>无无别故。<a id="a-4Q"></a>初中后位依有而彰。<a id="a-4R"></a>未生体无如何可立。<a id="a-4S"></a>或应许果未起非无。<a id="a-4T"></a>见彼三时唯依有故。<a id="a-4U"></a>果先有论。<a id="a-4V"></a>于未生时三位不成。<a id="a-4W"></a>有无别故。<a id="a-4X"></a>有体无别相用未兴。<a id="a-4Y"></a>如何可言三时有异。<a id="a-4Z"></a>又此三位既不同时。<a id="a-4a"></a>生亦不成。<a id="a-4b"></a>故次颂曰。</p>
  <p id="a4c">二二既为无　　一一如何有</p>
  <p id="a4d">论曰。<a id="a-4e"></a>初中后位相待而成。<a id="a-4f"></a>二二既无。<a id="a-4g"></a>一一岂有。<a id="a-4h"></a>亦不可说三位同时。<a id="a-4i"></a>初中后名依时立故。<a id="a-4j"></a>又不可说三时并有。<a id="a-4k"></a>勿有此三相杂乱过。<a id="a-4l"></a>汝亦不许三位同时。<a id="a-4m"></a>故有一时三定非有。<a id="a-4n"></a>若言觉慧于色等法。<a id="a-4o"></a>观二二时立一一位。<a id="a-4p"></a>是则三位假有真无。<a id="a-4q"></a>违汝师宗三时实有。<a id="a-4r"></a>是故三位唯假非真。<a id="a-4s"></a>不应定执果有三位。</p>
  <p id="a4t">复次色等诸法决定无生。<a id="a-4u"></a>能生因缘不成立故。<a id="a-4v"></a>生者决定从自从他从俱因缘。<a id="a-4w"></a>三皆不可。<a id="a-4x"></a>为显此义。<a id="a-4y"></a>故说颂曰。</p>
  <p id="a4z">非离于他性　　唯从自性生</p>
  <p id="a50">非从他及俱　　故生定非有</p>
  <p id="a51">论曰。<a id="a-52"></a>一法一时自为因果。<a id="a-53"></a>理不成故。<a id="a-54"></a>非从自生。<a id="a-55"></a>若一体中有二相别。<a id="a-56"></a>说为因果。<a id="a-57"></a>自义不成。<a id="a-58"></a>自言遮他。<a id="a-59"></a>显于自相果从因起。<a id="a-5A"></a>何谓自生。<a id="a-5B"></a>又体如相应不成一。<a id="a-5C"></a>相如其体应不成二。<a id="a-5D"></a>是故所言一体二相。<a id="a-5E"></a>说为因果。<a id="a-5F"></a>理必不成。<a id="a-5G"></a>又自生言依义生不依义生者。<a id="a-5H"></a>则非自生。<a id="a-5I"></a>不依义生。<a id="a-5J"></a>便同树响何能定表。<a id="a-5K"></a>诸法自生。<a id="a-5L"></a>又自生言依慧生不依慧生者。<a id="a-5M"></a>则从他生。<a id="a-5N"></a>不依慧生。<a id="a-5O"></a>应同狂醉言无根系。<a id="a-5P"></a>难可信依。<a id="a-5Q"></a>又自生言生他解不生他解者。<a id="a-5R"></a>便失自宗。<a id="a-5S"></a>他解不生发言无益。<a id="a-5T"></a>何缘强立自生论耶。<a id="a-5U"></a>现见世间法从缘起。<a id="a-5V"></a>言自生者。<a id="a-5W"></a>与此相违。<a id="a-5X"></a>又若自生应违世法。<a id="a-5Y"></a>刀不自割。<a id="a-5Z"></a>针不自缝。<a id="a-5a"></a>又自生言依汝生不依汝生者。<a id="a-5b"></a>非谓自生不依汝生。<a id="a-5c"></a>应非汝说。<a id="a-5d"></a>哀哉愚昧不识自言。<a id="a-5e"></a>又言自生同无因论。<a id="a-5f"></a>拨无一切生果因缘。<a id="a-5g"></a>有作是言。<a id="a-5h"></a>自不生自生时无故。<a id="a-5i"></a>如已灭无。<a id="a-5j"></a>若言生时其体已有。<a id="a-5k"></a>应如现在生用唐捐。<a id="a-5l"></a>体显名生。<a id="a-5m"></a>亦不应理。<a id="a-5n"></a>显与体异便失自生。<a id="a-5o"></a>显与体同显应本有。<a id="a-5p"></a>显若本有生用应无。<a id="a-5q"></a>故自生言定不中理。<a id="a-5r"></a>言从他起。<a id="a-5s"></a>理亦不然。<a id="a-5t"></a>以法生时自体未有。<a id="a-5u"></a>既无有自熟对名他。<a id="a-5v"></a>因缘名他。<a id="a-5w"></a>对于自果。<a id="a-5x"></a>自果未有。<a id="a-5y"></a>他义不成。<a id="a-5z"></a>若言生时自果已有。<a id="a-60"></a>因缘无用非谓他生。<a id="a-61"></a>显故名生。<a id="a-62"></a>亦不应理。<a id="a-63"></a>显不离体应本非无。<a id="a-64"></a>又因名他对异于果。<a id="a-65"></a>果异因故。<a id="a-66"></a>应亦名他。<a id="a-67"></a>因果俱他。<a id="a-68"></a>便无有自。<a id="a-69"></a>自非有故。<a id="a-6A"></a>他亦应无。<a id="a-6B"></a>从他生言便无有义。<a id="a-6C"></a>又慧观果说因为他。<a id="a-6D"></a>果之与因必不俱有。<a id="a-6E"></a>因时无果。<a id="a-6F"></a>谁藉他生。<a id="a-6G"></a>果时无因。<a id="a-6H"></a>从谁他起。<a id="a-6I"></a>岂不以慧观后观前。<a id="a-6J"></a>说从他生言无有失。<a id="a-6K"></a>谓观当果或念过因。<a id="a-6L"></a>因果俱成犹如父子。<a id="a-6M"></a>假名可尔。<a id="a-6N"></a>理实不然。<a id="a-6O"></a>因果异时有无不并。<a id="a-6P"></a>如何可执实从他生。<a id="a-6Q"></a>如父子言。<a id="a-6R"></a>亦不应理。<a id="a-6S"></a>世间父子多有同时。<a id="a-6T"></a>虽复一无而可假说。<a id="a-6U"></a>因果不尔。<a id="a-6V"></a>法喻岂同。<a id="a-6W"></a>若谓先时于异体物。<a id="a-6X"></a>以慧观察取其异相。<a id="a-6Y"></a>次于因果观后念前。<a id="a-6Z"></a>建立自他二相差别。<a id="a-6a"></a>后发语时不触前二。<a id="a-6b"></a>但随想说法从他生。<a id="a-6c"></a>故法喻同无前过失。<a id="a-6d"></a>此救非理。<a id="a-6e"></a>所以者何。<a id="a-6f"></a>异物同时无因果义。<a id="a-6g"></a>因之与果必不同时。<a id="a-6h"></a>父子不然。<a id="a-6i"></a>何得为喻。<a id="a-6j"></a>又若假说此义非无。<a id="a-6k"></a>汝执为真。<a id="a-6l"></a>故不应理。<a id="a-6m"></a>若言何为咀嚼虚空。<a id="a-6n"></a>现见因缘能生于果。<a id="a-6o"></a>果相异彼。<a id="a-6p"></a>说彼为他。<a id="a-6q"></a>何假繁词。<a id="a-6r"></a>固相征难。<a id="a-6s"></a>随意勿说。<a id="a-6t"></a>他与非他。<a id="a-6u"></a>必有能生所生差别。<a id="a-6v"></a>此足为喜。<a id="a-6w"></a>何藉多言。<a id="a-6x"></a>言随欲生。<a id="a-6y"></a>无劳穷诘恣汝常喜熟与相遮。<a id="a-6z"></a>忧喜自心妄想生故。<a id="a-70"></a>汝言必有能生所生。<a id="a-71"></a>为假为真随汝意答。<a id="a-72"></a>若言是假违汝所宗。<a id="a-73"></a>若言是真。<a id="a-74"></a>难诘何咎。<a id="a-75"></a>所生未有对何能生。<a id="a-76"></a>能生已无所生何对。<a id="a-77"></a>故就胜义他生不成。<a id="a-78"></a>依世俗论徒言无益。<a id="a-79"></a>夫兴诤论为见不同。<a id="a-7A"></a>举世咸知。<a id="a-7B"></a>何劳泛说。<a id="a-7C"></a>故不应执定从他生。<a id="a-7D"></a>自他俱生。<a id="a-7E"></a>亦不中理。<a id="a-7F"></a>如前二失。<a id="a-7G"></a>积在汝宗。<a id="a-7H"></a>别既不成。<a id="a-7I"></a>总如何立。<a id="a-7J"></a>由是诸法决定无生。<a id="a-7K"></a>自他俱生皆非理故。</p>
  <p id="a7L">复次能生所生同时前后。<a id="a-7M"></a>俱不应理。<a id="a-7N"></a>故定无生。<a id="a-7O"></a>所以者何。<a id="a-7P"></a>故次颂曰。</p>
  <p id="a7Q">前后及同时　　二俱不可说</p>
  <p id="a7R">故生与瓶等　　唯假有非真</p>
  <p id="a7S">论曰。<a id="a-7T"></a>若所生法在能生前。<a id="a-7U"></a>既离能生所生何有。<a id="a-7V"></a>此所生法设离能生。<a id="a-7W"></a>是则能生便为无用。<a id="a-7X"></a>若所生法在能生后。<a id="a-7Y"></a>无所依止何有能生。<a id="a-7Z"></a>设离所生能生何用。<a id="a-7a"></a>又此二法若不同时。<a id="a-7b"></a>能是谁能所为何所。<a id="a-7c"></a>若所生法与能生俱。<a id="a-7d"></a>生既同时。<a id="a-7e"></a>应不相待。<a id="a-7f"></a>如牛两角互不相依。<a id="a-7g"></a>应无能生所生差别。<a id="a-7h"></a>所生未有能生亦无。<a id="a-7i"></a>所生有时能生何用。<a id="a-7j"></a>如是二法前后同时。<a id="a-7k"></a>理俱不成。<a id="a-7l"></a>故生非有。<a id="a-7m"></a>随俗说有。<a id="a-7n"></a>能生所生不可推征。<a id="a-7o"></a>时分同异。<a id="a-7p"></a>复次执果有生必依新旧。<a id="a-7q"></a>新旧无故生不得成。<a id="a-7r"></a>由二俱非诸法自相。<a id="a-7s"></a>互相违反必不同时。<a id="a-7t"></a>设许同时应离法有。<a id="a-7u"></a>若离法有谁旧谁新。<a id="a-7v"></a>汝不应言异体相表。<a id="a-7w"></a>现见法外无旧无新。<a id="a-7x"></a>亦不应言同体俱有。<a id="a-7y"></a>更相违故。<a id="a-7z"></a>如善恶心前后亦非。<a id="a-80"></a>故次颂曰。</p>
  <p id="a81">旧若在新前　　前生不应理</p>
  <p id="a82">旧若居新后　　后生理不成</p>
  <p id="a83">论曰。<a id="a-84"></a>现见世间前新后旧。<a id="a-85"></a>不应蔽执前旧后新。<a id="a-86"></a>要前有新后转成旧。<a id="a-87"></a>旧若前有新则为无。<a id="a-88"></a>新名前生旧名后故。<a id="a-89"></a>新若无者旧亦应无。<a id="a-8A"></a>新旧既无生依何有。<a id="a-8B"></a>旧居新后。<a id="a-8C"></a>理亦不然。<a id="a-8D"></a>法新起时既无有旧。<a id="a-8E"></a>体无别故。<a id="a-8F"></a>后亦应无。<a id="a-8G"></a>若言后时别生旧体。<a id="a-8H"></a>是则新起。<a id="a-8I"></a>何谓旧生。<a id="a-8J"></a>后生婴孩赤色未变。<a id="a-8K"></a>而名耆旧。<a id="a-8L"></a>理必不然。<a id="a-8M"></a>若法初生而名旧者。<a id="a-8N"></a>则一切法毕竟无新。<a id="a-8O"></a>新既为无旧亦非有。<a id="a-8P"></a>旧必以新为前导故。<a id="a-8Q"></a>若谓诸法念念别生。<a id="a-8R"></a>恒名为新。<a id="a-8S"></a>都无旧者。<a id="a-8T"></a>旧既非有新亦应无。<a id="a-8U"></a>简旧名新旧无何简。<a id="a-8V"></a>所简无故。<a id="a-8W"></a>能简亦无。<a id="a-8X"></a>是故不应执有新旧。<a id="a-8Y"></a>既无新旧生岂得成。<a id="a-8Z"></a>然诸世间见有为法。<a id="a-8a"></a>相似相续谓为一体。<a id="a-8b"></a>前盛后衰说为新旧。<a id="a-8c"></a>圣随彼说有旧有新。<a id="a-8d"></a>依此立生假而非实。</p>
  <p id="a8e">复次果体若生。<a id="a-8f"></a>必依过去未来现在因体而生。<a id="a-8g"></a>然皆不成。<a id="a-8h"></a>故次颂曰。</p>
  <p id="a8i">现非因现起　　亦非因去来</p>
  <p id="a8j">未来亦不因　　去来今世起</p>
  <p id="a8k">论曰。<a id="a-8l"></a>现在果法非现因生。<a id="a-8m"></a>因果同时理不成故。<a id="a-8n"></a>虽形影等因果同时。<a id="a-8o"></a>是假非真随俗而说。<a id="a-8p"></a>去来二世已灭未生。<a id="a-8q"></a>体相是无因用非有。<a id="a-8r"></a>又现在法体相已成。<a id="a-8s"></a>岂更藉他三世因起。<a id="a-8t"></a>未来果法不因去来。<a id="a-8u"></a>已灭未生无因用故。<a id="a-8v"></a>岂不现在将欲灭时。<a id="a-8w"></a>有体为因生未来果。<a id="a-8x"></a>未来无体生何所依。<a id="a-8y"></a>若言未来生时有体。<a id="a-8z"></a>应名现在。<a id="a-90"></a>何谓未来。<a id="a-91"></a>汝不应言生即是有。<a id="a-92"></a>亦不可说有即是生。<a id="a-93"></a>有若即生。<a id="a-94"></a>生应现在。<a id="a-95"></a>生若即有。<a id="a-96"></a>有应未来。<a id="a-97"></a>有在未来。<a id="a-98"></a>未来应现在。<a id="a-99"></a>生居现在。<a id="a-9A"></a>现在应未来。<a id="a-9B"></a>则违汝宗世相揩定。<a id="a-9C"></a>亦违自说生在未来。<a id="a-9D"></a>故不可言现在将灭。<a id="a-9E"></a>为因引起未来果生。<a id="a-9F"></a>生时有无皆有失故。</p>
  <p id="a9G">复次有说。<a id="a-9H"></a>未来体相具有。<a id="a-9I"></a>由此生用得有所依。<a id="a-9J"></a>生迁未来令入现在。<a id="a-9K"></a>灭迁现在令入过去。<a id="a-9L"></a>为破彼言故说颂曰。</p>
  <p id="a9M">若具即无来　　既灭应非往</p>
  <p id="a9N">论曰。<a id="a-9O"></a>犹如现在。<a id="a-9P"></a>体相具故。<a id="a-9Q"></a>未来不应来入现在。<a id="a-9R"></a>或应未来。<a id="a-9S"></a>非现等故。<a id="a-9T"></a>体相不具。<a id="a-9U"></a>犹若空花。<a id="a-9V"></a>又应未来非现在故。<a id="a-9W"></a>犹如过去不入现在。<a id="a-9X"></a>又若未来体相已具。<a id="a-9Y"></a>应无生用。<a id="a-9Z"></a>犹如现在。<a id="a-9a"></a>或未来世生用应无。<a id="a-9b"></a>以非现在犹如过去。<a id="a-9c"></a>色等诸法虽居现在。<a id="a-9d"></a>定当灭故。<a id="a-9e"></a>亦名为灭。<a id="a-9f"></a>此现在法不往过去。<a id="a-9g"></a>时定异故。<a id="a-9h"></a>犹如未来。<a id="a-9i"></a>又现在法应如过去。<a id="a-9j"></a>不往过去。<a id="a-9k"></a>由非未来。<a id="a-9l"></a>又过去时。<a id="a-9m"></a>非现所往如未来等。<a id="a-9n"></a>世所摄故。<a id="a-9o"></a>现在亦非。<a id="a-9p"></a>未来所入。<a id="a-9q"></a>世所摄故。<a id="a-9r"></a>犹如未来。<a id="a-9s"></a>过去未来。<a id="a-9t"></a>非现等故。<a id="a-9u"></a>应如兔角体相俱无。<a id="a-9v"></a>未来体无。<a id="a-9w"></a>生依何有。<a id="a-9x"></a>故不应执色等果生。<a id="a-9y"></a>生既是无灭亦非有。<a id="a-9z"></a>但随俗说有灭有生。<a id="a-A0"></a>似有而无。<a id="a-A1"></a>犹如幻等。<a id="a-A2"></a>为显此义。<a id="a-A3"></a>复说颂曰。</p>
  <p id="aA4">法体相如是　　幻等喻非虚</p>
  <p id="aA5">论曰。<a id="a-A6"></a>色等诸法。<a id="a-A7"></a>前后际无。<a id="a-A8"></a>现不久停。<a id="a-A9"></a>犹如幻等。<a id="a-AA"></a>又色等法。<a id="a-AB"></a>若从缘生。<a id="a-AC"></a>如幻所为。<a id="a-AD"></a>皆非实有。<a id="a-AE"></a>非缘生者。<a id="a-AF"></a>皆似空花。<a id="a-AG"></a>性相俱空。<a id="a-AH"></a>不应言有。<a id="a-AI"></a>法既非有。<a id="a-AJ"></a>生等定无。<a id="a-AK"></a>如何可说。<a id="a-AL"></a>生迁未来令入现在。<a id="a-AM"></a>灭迁现在令入过去。</p>
  <p id="aAN">复次生住灭相前后同时。<a id="a-AO"></a>理俱不成。<a id="a-AP"></a>故不应执。<a id="a-AQ"></a>所以者何。<a id="a-AR"></a>故次颂曰。</p>
  <p id="aAS">生住灭三相　　同时有不成</p>
  <p id="aAT">前后亦为无　　如何执为有</p>
  <p id="aAU">论曰。<a id="a-AV"></a>一体一时有众多相。<a id="a-AW"></a>互相违反理必不成。<a id="a-AX"></a>若执同时体应各异。<a id="a-AY"></a>既执体一。<a id="a-AZ"></a>应不同时。<a id="a-Aa"></a>执不同时。<a id="a-Ab"></a>亦不应理。<a id="a-Ac"></a>所相体一。<a id="a-Ad"></a>如何异时。<a id="a-Ae"></a>法体生时住灭未有。<a id="a-Af"></a>至住灭位生相已无。<a id="a-Ag"></a>而言体同。<a id="a-Ah"></a>极为迷谬。<a id="a-Ai"></a>若言前后相异体同。<a id="a-Aj"></a>善恶色心体应是一。<a id="a-Ak"></a>然舍前相后相起时。<a id="a-Al"></a>体与相同。<a id="a-Am"></a>应有舍得。<a id="a-An"></a>如何可执前后体同。<a id="a-Ao"></a>三体不同。<a id="a-Ap"></a>亦不应理。<a id="a-Aq"></a>以生住灭遍诸有为。<a id="a-Ar"></a>三体如何各唯一相。<a id="a-As"></a>许各一相。<a id="a-At"></a>理亦不然。<a id="a-Au"></a>灭体无生应非因起。<a id="a-Av"></a>生体无灭应性是常。<a id="a-Aw"></a>住无灭生应非蕴摄。<a id="a-Ax"></a>若许一一。<a id="a-Ay"></a>复有三相。<a id="a-Az"></a>有如前过。<a id="a-B0"></a>或复无穷。<a id="a-B1"></a>同时前后。<a id="a-B2"></a>三相不成。<a id="a-B3"></a>更无异途。<a id="a-B4"></a>如何执有。</p>
  <p id="aB5">复次若离所相别有生等。<a id="a-B6"></a>应如色等有生等相。<a id="a-B7"></a>则生等相应无异体。<a id="a-B8"></a>所以者何。<a id="a-B9"></a>故次颂曰。</p>
  <p id="aBA">若生等诸相　　复别有生等</p>
  <p id="aBB">应住灭如生　　或生住如灭</p>
  <p id="aBC">论曰。<a id="a-BD"></a>若生等相自所依俱。<a id="a-BE"></a>如自所依别有生等。<a id="a-BF"></a>此生等相幖帜既同。<a id="a-BG"></a>其体如何。<a id="a-BH"></a>展转有异。<a id="a-BI"></a>若言生等如色等法。<a id="a-BJ"></a>虽生等俱而体有异。<a id="a-BK"></a>碍等相别。<a id="a-BL"></a>体异可然。<a id="a-BM"></a>生等相同。<a id="a-BN"></a>体如何异。<a id="a-BO"></a>生等作用既有差别。<a id="a-BP"></a>应如色等其体各异。<a id="a-BQ"></a>此因不定如眼等根。<a id="a-BR"></a>用虽有多。<a id="a-BS"></a>而体一故。<a id="a-BT"></a>用有差别不可例同。<a id="a-BU"></a>眼等用殊时同故体一。<a id="a-BV"></a>生等用别时。<a id="a-BW"></a>异故体多。<a id="a-BX"></a>生等何缘用时有异。<a id="a-BY"></a>自体俱起不待异时。<a id="a-BZ"></a>作用如何待时有异。<a id="a-Ba"></a>住灭二相初既用无。<a id="a-Bb"></a>后亦应然。<a id="a-Bc"></a>体无别故。<a id="a-Bd"></a>或复生等同与法俱等有生故。<a id="a-Be"></a>应互相似。<a id="a-Bf"></a>一一皆有他诸作用。<a id="a-Bg"></a>或自作用一一皆无。<a id="a-Bh"></a>是故不应别有生等。</p>
  <p id="aBi">复次色等诸法与生等相其体为异。<a id="a-Bj"></a>为不异耶。<a id="a-Bk"></a>异且不然。<a id="a-Bl"></a>故次颂曰。</p>
  <p id="aBm">所相异能相　　何为体非常</p>
  <p id="aBn">论曰。<a id="a-Bo"></a>色等诸法若异生等。<a id="a-Bp"></a>如择灭等应无生灭。<a id="a-Bq"></a>不应观彼皆是无常。<a id="a-Br"></a>观彼无常应成颠倒。<a id="a-Bs"></a>若言色等与生等合。<a id="a-Bt"></a>虽观无常而非颠倒。<a id="a-Bu"></a>如名杖角以作人牛。<a id="a-Bv"></a>此不应尔。<a id="a-Bw"></a>异生等故。<a id="a-Bx"></a>应似无为。<a id="a-By"></a>非生等合。<a id="a-Bz"></a>色等生等。<a id="a-C0"></a>体相若异。<a id="a-C1"></a>如何以一心慧而观。<a id="a-C2"></a>谓色等生色等住灭。<a id="a-C3"></a>故色等法非异生等。<a id="a-C4"></a>不异亦非。<a id="a-C5"></a>故次颂曰。</p>
  <p id="aC6">不异四应同　　或复全非有</p>
  <p id="aC7">论曰。<a id="a-C8"></a>若色等法不异生等。<a id="a-C9"></a>应如生等析一成三。<a id="a-CA"></a>生等亦应混三成一。<a id="a-CB"></a>与色等法体不异故。<a id="a-CC"></a>或生等相各失自体。<a id="a-CD"></a>与其住等体不异故。<a id="a-CE"></a>色等亦然应失自体。<a id="a-CF"></a>与其生等体为一故。<a id="a-CG"></a>是则应无所相色等。<a id="a-CH"></a>所相无故能相亦无。<a id="a-CI"></a>则无有为。<a id="a-CJ"></a>无为亦尔。<a id="a-CK"></a>相待立故。<a id="a-CL"></a>一切应无。<a id="a-CM"></a>故色等法非异生等。</p>
  <p id="aCN">复次因果有无皆不可立。<a id="a-CO"></a>生依彼故。<a id="a-CP"></a>亦不得成。<a id="a-CQ"></a>所以者何。<a id="a-CR"></a>故次颂曰。</p>
  <p id="aCS">有不生有法　　有不生无法</p>
  <p id="aCT">无不生有法　　无不生无法</p>
  <p id="aCU">论曰。<a id="a-CV"></a>有生有法义不得成。<a id="a-CW"></a>生有同时。<a id="a-CX"></a>递相违故。<a id="a-CY"></a>有生无法亦不得成。<a id="a-CZ"></a>如已灭无。<a id="a-Ca"></a>非所生故。<a id="a-Cb"></a>无生有法理不得成。<a id="a-Cc"></a>如未生无非能生故。<a id="a-Cd"></a>无生无法亦不得成。<a id="a-Ce"></a>如前二无非因果故。<a id="a-Cf"></a>或二无法因果不成。<a id="a-Cg"></a>如毕竟无非因果故。<a id="a-Ch"></a>如是已破因果异体。<a id="a-Ci"></a>为破同体。<a id="a-Cj"></a>复说颂曰。</p>
  <p id="aCk">有不成有法　　有不成无法</p>
  <p id="aCl">无不成有法　　无不成无法</p>
  <p id="aCm">论曰。<a id="a-Cn"></a>有成有法。<a id="a-Co"></a>其理不成。<a id="a-Cp"></a>有法已成。<a id="a-Cq"></a>成无用故。<a id="a-Cr"></a>成复成者。<a id="a-Cs"></a>成则无穷。<a id="a-Ct"></a>若成异相。<a id="a-Cu"></a>其体应别。<a id="a-Cv"></a>相异体一。<a id="a-Cw"></a>理必不然。<a id="a-Cx"></a>相与其体不相离故。<a id="a-Cy"></a>有成无法。<a id="a-Cz"></a>理亦不成。<a id="a-D0"></a>其相异故。<a id="a-D1"></a>如苦乐等。<a id="a-D2"></a>或复有无应无差别。<a id="a-D3"></a>有无体一。<a id="a-D4"></a>与理相违。<a id="a-D5"></a>无成有法。<a id="a-D6"></a>其义不成。<a id="a-D7"></a>如有成无所说过故。<a id="a-D8"></a>无成无法。<a id="a-D9"></a>义亦不成。<a id="a-DA"></a>如前有无相成过故。<a id="a-DB"></a>或复无者。<a id="a-DC"></a>即是数论所执自性。<a id="a-DD"></a>不依他成。<a id="a-DE"></a>虽有隐能而无显体。<a id="a-DF"></a>依彼所执故说为无。<a id="a-DG"></a>如是有无因果同异。<a id="a-DH"></a>皆不成故。<a id="a-DI"></a>决定无生。</p>
  <p id="aDJ">复次已生未生。<a id="a-DK"></a>生用已灭及未得故。<a id="a-DL"></a>俱无有生。<a id="a-DM"></a>除已未生。<a id="a-DN"></a>有生时体不可知故。<a id="a-DO"></a>亦无有生。<a id="a-DP"></a>若言生时二半为体。<a id="a-DQ"></a>谓生半分。<a id="a-DR"></a>半分未生。<a id="a-DS"></a>此亦不然。<a id="a-DT"></a>故次颂曰。</p>
  <p id="aDU">半生半未生　　非一生时体</p>
  <p id="aDV">或已未生位　　应亦是生时</p>
  <p id="aDW">论曰。<a id="a-DX"></a>半生未生非生时体。<a id="a-DY"></a>生未生故。<a id="a-DZ"></a>如已未生。<a id="a-Da"></a>如已未生有二相别非生时体。<a id="a-Db"></a>生时亦然。<a id="a-Dc"></a>有生未生二种相异。<a id="a-Dd"></a>如何可立为一生时。<a id="a-De"></a>或应已生及未生位。<a id="a-Df"></a>亦共合说为一生时。<a id="a-Dg"></a>有生未生二相异故。<a id="a-Dh"></a>如汝所执半生未生。<a id="a-Di"></a>此显生时已未生位。<a id="a-Dj"></a>皆失自性。<a id="a-Dk"></a>故定无生。<a id="a-Dl"></a>岂不生时具有二相。<a id="a-Dm"></a>已生半分半分未生。<a id="a-Dn"></a>已生未生各有一相。<a id="a-Do"></a>如何可难令互相成。<a id="a-Dp"></a>一一别观可生时异。<a id="a-Dq"></a>总观二相岂异生时。<a id="a-Dr"></a>若言生时体一相二。<a id="a-Ds"></a>已未生位体二相殊。<a id="a-Dt"></a>故已未生与生时异。<a id="a-Du"></a>如何体一二相相违。<a id="a-Dv"></a>相既不同。<a id="a-Dw"></a>体应成二。<a id="a-Dx"></a>非一有分从二分生。<a id="a-Dy"></a>勿违生时。<a id="a-Dz"></a>二半为体。<a id="a-E0"></a>若半已起名作生时。<a id="a-E1"></a>半既未生应名未起。<a id="a-E2"></a>又半生已生用已无。<a id="a-E3"></a>半复未生生用未有。<a id="a-E4"></a>如何二半合立生时。<a id="a-E5"></a>若生用无名生时者。<a id="a-E6"></a>已未生位应名生时。<a id="a-E7"></a>便失自宗三位差别。<a id="a-E8"></a>故离二位无别生时。<a id="a-E9"></a>生时既无二位非有。<a id="a-EA"></a>是故诸法决定无生。</p>
  <p id="aEB">复次应问。<a id="a-EC"></a>迷徒生时。<a id="a-ED"></a>自性为因缘起。<a id="a-EE"></a>为是自然。<a id="a-EF"></a>初且不然。<a id="a-EG"></a>故次颂曰。</p>
  <p id="aEH">生时若是果　　体即非生时</p>
  <p id="aEI">论曰。<a id="a-EJ"></a>若生时体从因缘生。<a id="a-EK"></a>即非生时。<a id="a-EL"></a>已有体故。<a id="a-EM"></a>未来将起故名生时。<a id="a-EN"></a>未来体无。<a id="a-EO"></a>说谁为果。<a id="a-EP"></a>若言此位观待当来。<a id="a-EQ"></a>至现在时名为果者。<a id="a-ER"></a>亦应说近。<a id="a-ES"></a>何立远名。<a id="a-ET"></a>如是生时非已生故。<a id="a-EU"></a>如未生位非实生时。<a id="a-EV"></a>又此生时时远摄故。<a id="a-EW"></a>如已灭位。<a id="a-EX"></a>何谓生时。<a id="a-EY"></a>若言生时体虽未有。<a id="a-EZ"></a>众缘会故已得近名。<a id="a-Ea"></a>同是未来。<a id="a-Eb"></a>体俱非有。<a id="a-Ec"></a>余远此近差别何缘。<a id="a-Ed"></a>亦违汝宗去来皆远。<a id="a-Ee"></a>故汝所执但有虚言。<a id="a-Ef"></a>后亦不然。<a id="a-Eg"></a>故次颂曰。</p>
  <p id="aEh">生时若自然　　应失生时性</p>
  <p id="aEi">论曰。<a id="a-Ej"></a>若生时体非因缘生。<a id="a-Ek"></a>应是无为失生时性。<a id="a-El"></a>若非缘起得名生时。<a id="a-Em"></a>一切无为应生时摄。<a id="a-En"></a>又非缘起应类空花。<a id="a-Eo"></a>体既是无。<a id="a-Ep"></a>岂生时摄。<a id="a-Eq"></a>若体非有名作生时。<a id="a-Er"></a>即一切无。<a id="a-Es"></a>应生时摄。<a id="a-Et"></a>是故诸法无实生时。</p>
  <p id="aEu">复次有作是说。<a id="a-Ev"></a>若无生时。<a id="a-Ew"></a>已生未生亦应非有。<a id="a-Ex"></a>生时已过未至生时。<a id="a-Ey"></a>建立已生未生二位。<a id="a-Ez"></a>生时无者二位亦无。<a id="a-F0"></a>又无生时二位应合。<a id="a-F1"></a>故有二位。<a id="a-F2"></a>中间生时。<a id="a-F3"></a>为破彼言。<a id="a-F4"></a>故次颂曰。</p>
  <p id="aF5">已生异未生　　别有中间位</p>
  <p id="aF6">生时异二位　　应别有中间</p>
  <p id="aF7">论曰。<a id="a-F8"></a>若谓已生未生不合。<a id="a-F9"></a>由生时位隔在中间。<a id="a-FA"></a>若无生时二位应合。<a id="a-FB"></a>如两界首必有封疆。<a id="a-FC"></a>是故生时定应有者。<a id="a-FD"></a>生时二位应有中间。<a id="a-FE"></a>未生生时。<a id="a-FF"></a>生时生已。<a id="a-FG"></a>更相异故。<a id="a-FH"></a>如是中间复有中间。<a id="a-FI"></a>展转增长有无穷过。<a id="a-FJ"></a>过无穷故。<a id="a-FK"></a>难立生时。<a id="a-FL"></a>又已未生种类别故。<a id="a-FM"></a>如色声等无别中间。<a id="a-FN"></a>既无中间。<a id="a-FO"></a>生时何有。<a id="a-FP"></a>又生时位若在未来。<a id="a-FQ"></a>即名未生。<a id="a-FR"></a>未来摄故。<a id="a-FS"></a>若居现在。<a id="a-FT"></a>即名已生。<a id="a-FU"></a>现在摄故。<a id="a-FV"></a>若非现未不名生时。<a id="a-FW"></a>如过去等。<a id="a-FX"></a>是故诸法无别生时。</p>
  <p id="aFY">复次假许生时已未生位三分各别。<a id="a-FZ"></a>而审推征。<a id="a-Fa"></a>为舍生时得已生位。<a id="a-Fb"></a>为当不舍得此位耶。<a id="a-Fc"></a>初不应然。<a id="a-Fd"></a>故次颂曰。</p>
  <p id="aFe">若谓生时舍　　方得已生时</p>
  <p id="aFf">是则应有余　　得时而可见</p>
  <p id="aFg">论曰。<a id="a-Fh"></a>若舍生时得已生位。<a id="a-Fi"></a>未得已得两位中间。<a id="a-Fj"></a>应有得时如生时位。<a id="a-Fk"></a>若许尔者。<a id="a-Fl"></a>余复有余。<a id="a-Fm"></a>如前生时有无穷过。<a id="a-Fn"></a>过无穷故。<a id="a-Fo"></a>难立得时。<a id="a-Fp"></a>若舍生时得已生位。<a id="a-Fq"></a>离此二位无别得时。<a id="a-Fr"></a>从未生时至已生位。<a id="a-Fs"></a>应离二位无别生时。<a id="a-Ft"></a>又舍生时得已生位。<a id="a-Fu"></a>体应有异。<a id="a-Fv"></a>非一法生。<a id="a-Fw"></a>后亦不然。<a id="a-Fx"></a>故次颂曰。</p>
  <p id="aFy">若至已生位　　理必无生时</p>
  <p id="aFz">已生有生时　　云何从彼起</p>
  <p id="aG0">论曰。<a id="a-G1"></a>已生生时必不俱有。<a id="a-G2"></a>时分异故。<a id="a-G3"></a>犹如去来。<a id="a-G4"></a>若已生位有生时者。<a id="a-G5"></a>或应同体。<a id="a-G6"></a>或异体俱。<a id="a-G7"></a>则非已生从生时起。<a id="a-G8"></a>自从自起。<a id="a-G9"></a>世现相违。<a id="a-GA"></a>俱有非因。<a id="a-GB"></a>如牛两角。<a id="a-GC"></a>若言一体二相不同。<a id="a-GD"></a>得说为因无斯过者。<a id="a-GE"></a>二相前后体不应同。<a id="a-GF"></a>二相俱时应非因果。<a id="a-GG"></a>又若同体生时已生。<a id="a-GH"></a>于自他性应失应得。<a id="a-GI"></a>相不离体。<a id="a-GJ"></a>如体应同。<a id="a-GK"></a>体不离相。<a id="a-GL"></a>如相应别。<a id="a-GM"></a>体同相别。<a id="a-GN"></a>理必不然。<a id="a-GO"></a>法之与时体无有异。<a id="a-GP"></a>故不可说时异法同。<a id="a-GQ"></a>一法一时有同有异。<a id="a-GR"></a>说为因果。<a id="a-GS"></a>理必不成。<a id="a-GT"></a>如从生时至已生位。<a id="a-GU"></a>进退征责过难多途。<a id="a-GV"></a>从未生时至生时位。<a id="a-GW"></a>研核诘问如理应思。<a id="a-GX"></a>是故生时非别实有。</p>
  <p id="aGY">复次立有生时已生位别。<a id="a-GZ"></a>此无实义。<a id="a-Ga"></a>但有虚言。<a id="a-Gb"></a>所以者何。<a id="a-Gc"></a>故次颂曰。</p>
  <p id="aGd">未至已生位　　若立为生时</p>
  <p id="aGe">何不谓无瓶　　未生无别故</p>
  <p id="aGf">论曰。<a id="a-Gg"></a>若立生时非已生位。<a id="a-Gh"></a>将至此位名作生时。<a id="a-Gi"></a>瓶名已生。<a id="a-Gj"></a>生时未至。<a id="a-Gk"></a>已生位故。<a id="a-Gl"></a>瓶体定无。<a id="a-Gm"></a>瓶体既无。<a id="a-Gn"></a>生依何法。<a id="a-Go"></a>不可无法名作生时。<a id="a-Gp"></a>勿一切无皆名生位。<a id="a-Gq"></a>故应于有立生时名。<a id="a-Gr"></a>若谓生时其体已有无斯过者。<a id="a-Gs"></a>此亦不然。<a id="a-Gt"></a>未至已生与未生位无差别故。<a id="a-Gu"></a>有义不成。<a id="a-Gv"></a>若谓生时是未来世。<a id="a-Gw"></a>最后位故非体全无。<a id="a-Gx"></a>此不应理。<a id="a-Gy"></a>同未来摄等非已生。<a id="a-Gz"></a>无前后故。<a id="a-H0"></a>若未来世。<a id="a-H1"></a>半有半无。<a id="a-H2"></a>有同已生。<a id="a-H3"></a>世应杂乱。<a id="a-H4"></a>故生时位。<a id="a-H5"></a>但有虚言。<a id="a-H6"></a>生时既无。<a id="a-H7"></a>生亦非有。</p>
  <p id="aH8">复次若谓生时体虽未满。<a id="a-H9"></a>而用起故非是全无。<a id="a-HA"></a>非有非无不同两位。<a id="a-HB"></a>是故诸法别有生时。<a id="a-HC"></a>此亦不然。<a id="a-HD"></a>故次颂曰。</p>
  <p id="aHE">非生时有用　　能简未生时</p>
  <p id="aHF">亦非体未圆　　别于已生位</p>
  <p id="aHG">论曰。<a id="a-HH"></a>未生生时无用有用。<a id="a-HI"></a>二位差别。<a id="a-HJ"></a>理不可然。<a id="a-HK"></a>生时体无。<a id="a-HL"></a>用应非有。<a id="a-HM"></a>生时体有。<a id="a-HN"></a>应是已生。<a id="a-HO"></a>设许生时有能起用。<a id="a-HP"></a>而体未有。<a id="a-HQ"></a>应名未生。<a id="a-HR"></a>非未生名别有少法。<a id="a-HS"></a>但遮已起名未生时。<a id="a-HT"></a>既名未生。<a id="a-HU"></a>何能简彼。<a id="a-HV"></a>若少有体。<a id="a-HW"></a>应名已生。<a id="a-HX"></a>既非已生。<a id="a-HY"></a>应无少体。<a id="a-HZ"></a>不可一法半有半无。<a id="a-Ha"></a>有无相违不同体故。<a id="a-Hb"></a>若许体别。<a id="a-Hc"></a>有即已生。<a id="a-Hd"></a>无即未生。<a id="a-He"></a>生时岂有。<a id="a-Hf"></a>故离二位无别生时。</p>
  <p id="aHg">复次或应生时即已生位。<a id="a-Hh"></a>非无有故。<a id="a-Hi"></a>如已生时。<a id="a-Hj"></a>为显此因。<a id="a-Hk"></a>故说颂曰。</p>
  <p id="aHl">前位生时无　　后位方言有</p>
  <p id="aHm">兼成已生位　　故此位非无</p>
  <p id="aHn">论曰。<a id="a-Ho"></a>未起用时名为前位。<a id="a-Hp"></a>于此前位未有生时。<a id="a-Hq"></a>正起用时。<a id="a-Hr"></a>名为后位。<a id="a-Hs"></a>于此后位方有生时。<a id="a-Ht"></a>是则生时成已生位。<a id="a-Hu"></a>有异前故。<a id="a-Hv"></a>如已生时。<a id="a-Hw"></a>非体全无。<a id="a-Hx"></a>可与前异。<a id="a-Hy"></a>所言兼者。<a id="a-Hz"></a>谓舍全无。<a id="a-I0"></a>即未生时。<a id="a-I1"></a>名全无位。<a id="a-I2"></a>生时舍彼。<a id="a-I3"></a>是有非无。<a id="a-I4"></a>由此兼前成已生位。<a id="a-I5"></a>若舍无位必至有时。<a id="a-I6"></a>有即已生中无异位。<a id="a-I7"></a>依何而立别有生时。<a id="a-I8"></a>是故生时即已生位。<a id="a-I9"></a>非无有故。<a id="a-IA"></a>如已生时。<a id="a-IB"></a>又此生时应许有体。<a id="a-IC"></a>若无有体生用应无。<a id="a-ID"></a>体用并无。<a id="a-IE"></a>生时岂有。<a id="a-IF"></a>若无体用而有生时。<a id="a-IG"></a>则一切无。<a id="a-IH"></a>皆应顿起。<a id="a-II"></a>无无异故。<a id="a-IJ"></a>如此生时。<a id="a-IK"></a>又若生时体用非有。<a id="a-IL"></a>因缘和合应无所为。<a id="a-IM"></a>有不生无。<a id="a-IN"></a>如前已说。<a id="a-IO"></a>故生时位是有非无。<a id="a-IP"></a>有即已生。<a id="a-IQ"></a>更无异位。<a id="a-IR"></a>故不应立别有生时。</p>
  <p id="aIS">复次无别生时理应信受。<a id="a-IT"></a>愚犹固执。<a id="a-IU"></a>略复推征。<a id="a-IV"></a>如是生时为无为有。<a id="a-IW"></a>有即已起。<a id="a-IX"></a>无即未生。<a id="a-IY"></a>除此孰为生时位体。<a id="a-IZ"></a>为显此理。<a id="a-Ia"></a>复说颂曰。</p>
  <p id="aIb">有时名已生　　无时名未起</p>
  <p id="aIc">除兹有无位　　谁复谓生时</p>
  <p id="aId">论曰。<a id="a-Ie"></a>所执生时推征其性。<a id="a-If"></a>不过二种。<a id="a-Ig"></a>谓有及无。<a id="a-Ih"></a>如是有无二位所摄。<a id="a-Ii"></a>除此无别中间生时。<a id="a-Ij"></a>汝等何缘非理横执。<a id="a-Ik"></a>此极粗浅。<a id="a-Il"></a>而汝尚迷。<a id="a-Im"></a>况复幽微。<a id="a-In"></a>汝能思测。<a id="a-Io"></a>故应信受无别生时。<a id="a-Ip"></a>生时既无。<a id="a-Iq"></a>生如何有。<a id="a-Ir"></a>是故诸法理实无生。<a id="a-Is"></a>生既实无。<a id="a-It"></a>住灭亦尔。<a id="a-Iu"></a>生为先故非有义成。<a id="a-Iv"></a>故不别遮住灭二相。</p>
  <p id="aIw">复次已别广破果先有无。<a id="a-Ix"></a>为总略遮果先有等。<a id="a-Iy"></a>故于品后。<a id="a-Iz"></a>复说颂曰。</p>
  <p id="aJ0">诸有执离因　　无别所成果</p>
  <p id="aJ1">转生及转灭　　理皆不可成</p>
  <p id="aJ2">论曰。<a id="a-J3"></a>数论所执。<a id="a-J4"></a>果不离因。<a id="a-J5"></a>果同其因。<a id="a-J6"></a>体本实有。<a id="a-J7"></a>如是果体生灭不成。<a id="a-J8"></a>果不离因同因常故。<a id="a-J9"></a>因果体一差别理无。<a id="a-JA"></a>诸法性常无增无减。<a id="a-JB"></a>是则所作唐设其功。<a id="a-JC"></a>少有所为便违自论。<a id="a-JD"></a>有不可灭无不可生。<a id="a-JE"></a>大等亦应无生灭义。<a id="a-JF"></a>即自性故。<a id="a-JG"></a>如乐苦痴。<a id="a-JH"></a>又大不应从自性起。<a id="a-JI"></a>自能起自。<a id="a-JJ"></a>世现相违。<a id="a-JK"></a>是则世间现见因果。<a id="a-JL"></a>生灭作用一切皆无。<a id="a-JM"></a>世现所知。<a id="a-JN"></a>汝尚诽毁。<a id="a-JO"></a>况能信受深隐义耶。<a id="a-JP"></a>如是观生都非实有。<a id="a-JQ"></a>生无实故。<a id="a-JR"></a>灭亦实无。<a id="a-JS"></a>但随世间说有生灭。<a id="a-JT"></a>随世所说是俗非真。<a id="a-JU"></a>胜义理中无生无灭。<a id="a-JV"></a>一切法性非断非常生灭既无。<a id="a-JW"></a>法应常住如前广破。<a id="a-JX"></a>常性实无。<a id="a-JY"></a>若尔应无一切法性。<a id="a-JZ"></a>不尔我说俗法非无。<a id="a-Ja"></a>岂不我宗说一自性。<a id="a-Jb"></a>转变力故无所不为。<a id="a-Jc"></a>虽有所为而无生灭断常等过。<a id="a-Jd"></a>所以者何。<a id="a-Je"></a>果起不生性变成故。<a id="a-Jf"></a>果谢不灭归本性故。<a id="a-Jg"></a>果性非常前变灭故。<a id="a-Jh"></a>果性非断后变生故。<a id="a-Ji"></a>转变非恒。<a id="a-Jj"></a>故非定有。<a id="a-Jk"></a>自性不易。<a id="a-Jl"></a>故非定无。<a id="a-Jm"></a>此亦不然。<a id="a-Jn"></a>诸法生灭理既不立。<a id="a-Jo"></a>汝宗所执转变岂存。<a id="a-Jp"></a>又转变言及自性等。<a id="a-Jq"></a>前已广破。<a id="a-Jr"></a>无宜重执。<a id="a-Js"></a>故汝所说理必不然。<a id="a-Jt"></a>有作是言。<a id="a-Ju"></a>我经部等。<a id="a-Jv"></a>因缘和合无间果生。<a id="a-Jw"></a>果起酬因复能生后如是展转。<a id="a-Jx"></a>无始时来。<a id="a-Jy"></a>因果连绵相续不绝。<a id="a-Jz"></a>无有生灭断常等过。<a id="a-K0"></a>所以者何。<a id="a-K1"></a>相续无始。<a id="a-K2"></a>故无有生。<a id="a-K3"></a>未得对治相续不尽。<a id="a-K4"></a>故无有灭。<a id="a-K5"></a>相续改转。<a id="a-K6"></a>所以非常。<a id="a-K7"></a>相续连绵。<a id="a-K8"></a>所以非断。<a id="a-K9"></a>非一性故亦非转变。<a id="a-KA"></a>此亦不然。<a id="a-KB"></a>若有生灭可有相续。<a id="a-KC"></a>生灭既无。<a id="a-KD"></a>相续何有。<a id="a-KE"></a>无生灭义。<a id="a-KF"></a>前已广论。<a id="a-KG"></a>相续有终。<a id="a-KH"></a>是则为断。<a id="a-KI"></a>相续无始。<a id="a-KJ"></a>是则为常。<a id="a-KK"></a>相续体一。<a id="a-KL"></a>即有转变。<a id="a-KM"></a>故立相续。<a id="a-KN"></a>过失弥多。<a id="a-KO"></a>有作是言。<a id="a-KP"></a>我说诸法常有部等。<a id="a-KQ"></a>一切有为。<a id="a-KR"></a>从本以来性相实有。<a id="a-KS"></a>酬前起后三世迁流。<a id="a-KT"></a>无有断常生灭等过。<a id="a-KU"></a>所以者何。<a id="a-KV"></a>体恒有故。<a id="a-KW"></a>无生无灭。<a id="a-KX"></a>有为相合。<a id="a-KY"></a>所以非常。<a id="a-KZ"></a>果起酬因。<a id="a-Ka"></a>所以非断。<a id="a-Kb"></a>念念别故。<a id="a-Kc"></a>非变非续。<a id="a-Kd"></a>此亦不然。<a id="a-Ke"></a>说常有宗先已破故。<a id="a-Kf"></a>色等诸法体若恒有。<a id="a-Kg"></a>应似无为离有为相。<a id="a-Kh"></a>便同数论一切皆常。<a id="a-Ki"></a>不可说言用有生灭。<a id="a-Kj"></a>用不离体应同体常。<a id="a-Kk"></a>体不离用。<a id="a-Kl"></a>应非恒有。<a id="a-Km"></a>若用本有。<a id="a-Kn"></a>应不名生。<a id="a-Ko"></a>若用本无应非可起。<a id="a-Kp"></a>用未生位生用未有。<a id="a-Kq"></a>不可名生。<a id="a-Kr"></a>用已生位。<a id="a-Ks"></a>生用已息。<a id="a-Kt"></a>亦不名生。<a id="a-Ku"></a>除此二位无别生时。<a id="a-Kv"></a>前已广说。<a id="a-Kw"></a>故不可执。<a id="a-Kx"></a>诸法用生。<a id="a-Ky"></a>生既是无。<a id="a-Kz"></a>灭亦非有。<a id="a-L0"></a>又若色等有为相合。<a id="a-L1"></a>故是无常。<a id="a-L2"></a>此有为相无余相合。<a id="a-L3"></a>应非无常。<a id="a-L4"></a>若言此相与余相合。<a id="a-L5"></a>是则无穷。<a id="a-L6"></a>若言有为有大小相。<a id="a-L7"></a>展转相相非无穷者。<a id="a-L8"></a>此亦不然。<a id="a-L9"></a>如色等法。<a id="a-LA"></a>余相合故。<a id="a-LB"></a>不名能相。<a id="a-LC"></a>生等亦然。<a id="a-LD"></a>与余相合。<a id="a-LE"></a>应非能相。<a id="a-LF"></a>又如大相。<a id="a-LG"></a>不以所相色等诸法为其能相。<a id="a-LH"></a>小相亦尔。<a id="a-LI"></a>不应所相大生等法以为能相。<a id="a-LJ"></a>若别有相应至无穷。<a id="a-LK"></a>若别无相。<a id="a-LL"></a>应成常住。<a id="a-LM"></a>又有为相定非实有。<a id="a-LN"></a>若实有者。<a id="a-LO"></a>与理相违。<a id="a-LP"></a>所以者何。<a id="a-LQ"></a>如无为法。<a id="a-LR"></a>有无为相。<a id="a-LS"></a>离法实无。<a id="a-LT"></a>此亦应然。<a id="a-LU"></a>同三相故。<a id="a-LV"></a>无为实有。<a id="a-LW"></a>前已广遮。<a id="a-LX"></a>一切有为亦非实有。<a id="a-LY"></a>以慧分析便归空故。<a id="a-LZ"></a>又对无为立有为法。<a id="a-La"></a>无为无故。<a id="a-Lb"></a>有为亦无。<a id="a-Lc"></a>有为无为若从缘起。<a id="a-Ld"></a>即同幻事。<a id="a-Le"></a>若不藉缘便似空花。<a id="a-Lf"></a>故不应执以为实有。<a id="a-Lg"></a>如契经言。<a id="a-Lh"></a>有为无为皆是世俗。<a id="a-Li"></a>分别假立其体俱空。<a id="a-Lj"></a>除为无为。<a id="a-Lk"></a>更无别法设复说有。<a id="a-Ll"></a>但是虚言。<a id="a-Lm"></a>有为无为摄一切法。<a id="a-Ln"></a>此二空故诸法皆空。<a id="a-Lo"></a>空中都无分别戏论。<a id="a-Lp"></a>虚通无碍即圣慧明。<a id="a-Lq"></a>故契经言。<a id="a-Lr"></a>一切诸法从本皆空。<a id="a-Ls"></a>空即无性。<a id="a-Lt"></a>由无性故。<a id="a-Lu"></a>即是般若波罗蜜多。<a id="a-Lv"></a>其中都无少法可说。<a id="a-Lw"></a>为生为灭。<a id="a-Lx"></a>为断为常。<a id="a-Ly"></a>为一为异。<a id="a-Lz"></a>为来为去。<a id="a-M0"></a>天帝当知。<a id="a-M1"></a>若有净信诸善男子或善女人。<a id="a-M2"></a>能如是说。<a id="a-M3"></a>不谤般若波罗蜜多。<a id="a-M4"></a>异此说者。<a id="a-M5"></a>皆名为谤。<a id="a-M6"></a>若说常空应堕断灭。<a id="a-M7"></a>遮常有故。<a id="a-M8"></a>不堕此边。<a id="a-M9"></a>执常不空应堕断灭。<a id="a-MA"></a>常无因果名断灭故。<a id="a-MB"></a>我诸所说皆是遮言。<a id="a-MC"></a>遮谓遮他生灭等执。<a id="a-MD"></a>无生非灭。<a id="a-ME"></a>唯为遮生。<a id="a-MF"></a>无灭非生。<a id="a-MG"></a>但为遮灭。<a id="a-MH"></a>非断常等。<a id="a-MI"></a>类此应知。<a id="a-MJ"></a>虽涅槃时生死断灭。<a id="a-MK"></a>此方便说是假非真。<a id="a-ML"></a>如说天中有常乐等。<a id="a-MM"></a>是随俗说。<a id="a-MN"></a>非称实言。<a id="a-MO"></a>应以前说诸句文词随其所应破诸妄执。<a id="a-MP"></a>我等皆妄。<a id="a-MQ"></a>谁复为真。<a id="a-MR"></a>谓毕竟空心言路绝。<a id="a-MS"></a>分别戏论皆不能行。<a id="a-MT"></a>唯诸圣贤内智所证。<a id="a-MU"></a>是故智者应正勤修。<a id="a-MV"></a>证此真空舍彼妄执。</p>
 </body>
</html>