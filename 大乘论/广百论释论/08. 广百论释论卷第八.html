<!doctype html>
<html id="z3IBVW4zw" data-ver="1313">
 <head>
  <meta charset="utf-8">
  <meta author="圣天菩萨">
  <meta author="护法菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">广百论释论卷第八</h1>
  <h2 id="a2">破边执品第六</h2>
  <p id="a3">如是已辨根境皆虚。<a id="a-4"></a>复为涤除非真句义边执垢秽。<a id="a-5"></a>故说颂曰。</p>
  <p id="a6">诸法若实有　　应不依他成</p>
  <p id="a7">既必依他成　　定知非实有</p>
  <p id="a8">论曰。<a id="a-9"></a>若一切法性相实有。<a id="a-A"></a>应不依他而得成立。<a id="a-B"></a>既色等法必依他成。<a id="a-C"></a>如此彼岸定非实有。<a id="a-D"></a>鸺鹠所执实等句义。<a id="a-E"></a>有等为因而得显了。<a id="a-F"></a>有等句义复因实等。<a id="a-G"></a>为自所依方可了别。<a id="a-H"></a>又色等法待自因缘。<a id="a-I"></a>及光明等而得显现。<a id="a-J"></a>不见少法自体为依。<a id="a-K"></a>故色等尘皆非实有。<a id="a-L"></a>若言相待虽立别名而此彼岸其体实有。<a id="a-M"></a>即色等故。<a id="a-N"></a>同喻不成。<a id="a-O"></a>此说不然。<a id="a-P"></a>色等相待体相无异。<a id="a-Q"></a>此彼两岸相待有殊。<a id="a-R"></a>故此彼岸非即色等。<a id="a-S"></a>其体非实。<a id="a-T"></a>同喻得成。<a id="a-U"></a>又彼所宗实等句义。<a id="a-V"></a>若无因立。<a id="a-W"></a>应似空花。<a id="a-X"></a>若有因成。<a id="a-Y"></a>应同幻事。<a id="a-Z"></a>故不可执其体实有。<a id="a-a"></a>数论宗中色等诸法。<a id="a-b"></a>不离乐等依乐等成。<a id="a-c"></a>乐等亦应依他而立。<a id="a-d"></a>若不尔者。<a id="a-e"></a>转变应无。<a id="a-f"></a>有因无因类同前说。<a id="a-g"></a>是故色等其体非真。<a id="a-h"></a>复次诸外道宗执有瓶等。<a id="a-i"></a>即色离色皆不得成。<a id="a-j"></a>以必依他瓶等可了。<a id="a-k"></a>如前同喻。<a id="a-l"></a>其体非真。<a id="a-m"></a>不可说言。<a id="a-n"></a>瓶等即色瓶依色了。<a id="a-o"></a>故不依他。<a id="a-p"></a>所以者何。<a id="a-q"></a>故次颂曰。</p>
  <p id="ar">非即色有瓶</p>
  <p id="as">论曰。<a id="a-t"></a>非即色体可立有瓶。<a id="a-u"></a>声等亦成瓶自性故。<a id="a-v"></a>色非声等为其自性。<a id="a-w"></a>如何可立色即是瓶。<a id="a-x"></a>声等亦应非即瓶体。<a id="a-y"></a>义同色破。<a id="a-z"></a>故不别论。<a id="a-10"></a>又一一瓶多法为体。<a id="a-11"></a>色等不尔。<a id="a-12"></a>如何即瓶。<a id="a-13"></a>色等即瓶应如瓶一。<a id="a-14"></a>瓶即色等应如彼多。<a id="a-15"></a>故不可言瓶。<a id="a-16"></a>与色等体俱实有相即而成。<a id="a-17"></a>若谓色体散时。<a id="a-18"></a>体非瓶聚即转为瓶。<a id="a-19"></a>亦应色体散时。<a id="a-1A"></a>体是色聚转成非色。<a id="a-1B"></a>若色聚时亦瓶亦色。<a id="a-1C"></a>是则一法应有二相。<a id="a-1D"></a>此前已破体应成多。<a id="a-1E"></a>是故瓶等非即色等。<a id="a-1F"></a>有作是说。<a id="a-1G"></a>离色有瓶。<a id="a-1H"></a>德实异故。<a id="a-1I"></a>应无此失。<a id="a-1J"></a>瓶依有等方可了知。<a id="a-1K"></a>是假非真已如前说。<a id="a-1L"></a>又不可执离色有瓶。<a id="a-1M"></a>所以者何。<a id="a-1N"></a>故次颂曰。</p>
  <p id="a1O">非离色有瓶</p>
  <p id="a1P">论曰。<a id="a-1Q"></a>非离色等别有实句。<a id="a-1R"></a>瓶衣等物为色等依。<a id="a-1S"></a>所以者何。<a id="a-1T"></a>瓶衣等物若非色等。<a id="a-1U"></a>应如空等非色等依。<a id="a-1V"></a>是则应无瓶衣等物。<a id="a-1W"></a>以不共德无故如意。<a id="a-1X"></a>意必是无。<a id="a-1Y"></a>非无常故。<a id="a-1Z"></a>如先所破我虚空等。<a id="a-1a"></a>是故瓶等非离色等。<a id="a-1b"></a>若即若离。<a id="a-1c"></a>义既不成。<a id="a-1d"></a>瓶等皆虚。<a id="a-1e"></a>理应成立。</p>
  <p id="a1f">复次瓶等色等互相依成。<a id="a-1g"></a>理俱不然。<a id="a-1h"></a>故次颂曰。</p>
  <p id="a1i">非依瓶有色　　非有瓶依色</p>
  <p id="a1j">论曰。<a id="a-1k"></a>瓶等色等体皆非实。<a id="a-1l"></a>如何定立能依所依。<a id="a-1m"></a>此中依言或表因义。<a id="a-1n"></a>欲显实德。<a id="a-1o"></a>因果不成。<a id="a-1p"></a>鸺鹠子执依瓶等因有色等果。<a id="a-1q"></a>此违比量。<a id="a-1r"></a>谓非色等瓶等为因。<a id="a-1s"></a>是色等声所诠表故。<a id="a-1t"></a>取色等心所缘境故。<a id="a-1u"></a>如色性等常故无因。<a id="a-1v"></a>数论师执依色等因有瓶等果。<a id="a-1w"></a>亦违比量。<a id="a-1x"></a>谓非瓶等色等为因。<a id="a-1y"></a>不离彼故。<a id="a-1z"></a>乐等性故。<a id="a-20"></a>即如色等彼执色等。<a id="a-21"></a>与其有性非即非离。<a id="a-22"></a>非即有故。<a id="a-23"></a>应如兔角。<a id="a-24"></a>非瓶等因。<a id="a-25"></a>若言色等即是有性。<a id="a-26"></a>应同有性体无差别。<a id="a-27"></a>若言色等乐等为性。<a id="a-28"></a>既许体同。<a id="a-29"></a>无斯过者。<a id="a-2A"></a>此亦不然。<a id="a-2B"></a>违汝自宗根境别故。<a id="a-2C"></a>复大过失。<a id="a-2D"></a>乐苦痴三有性亦同。<a id="a-2E"></a>应无异故。<a id="a-2F"></a>若言乐等非是有性。<a id="a-2G"></a>应如兔角。<a id="a-2H"></a>其体都无。<a id="a-2I"></a>色等亦应同彼非有。<a id="a-2J"></a>不相离故。<a id="a-2K"></a>如乐等三是即一切皆非实有。<a id="a-2L"></a>故非色等为瓶等因。</p>
  <p id="a2M">复次胜论者言。<a id="a-2N"></a>彼立同性与诸法一。<a id="a-2O"></a>有斯过者。<a id="a-2P"></a>我立同性与诸法异。<a id="a-2Q"></a>由相异故。<a id="a-2R"></a>应无此失。<a id="a-2S"></a>诸法相望有同有异。<a id="a-2T"></a>法体局别。<a id="a-2U"></a>所以名异。<a id="a-2V"></a>有性该通。<a id="a-2W"></a>所以名同。<a id="a-2X"></a>通局既殊。<a id="a-2Y"></a>故相有异。<a id="a-2Z"></a>由相异故。<a id="a-2a"></a>异外有同。<a id="a-2b"></a>若如是者。<a id="a-2c"></a>同异句义。<a id="a-2d"></a>应异性外别立有同。<a id="a-2e"></a>有同异故。<a id="a-2f"></a>如所同法。<a id="a-2g"></a>若言不尔。<a id="a-2h"></a>此同异性。<a id="a-2i"></a>境界异故。<a id="a-2j"></a>异外无同。<a id="a-2k"></a>其所同法。<a id="a-2l"></a>境界一故。<a id="a-2m"></a>法外有同。<a id="a-2n"></a>若尔诸法应有异性。<a id="a-2o"></a>所以者何。<a id="a-2p"></a>故次颂曰。</p>
  <p id="a2q">若见二相异　　谓离瓶有同</p>
  <p id="a2r">二相既有殊　　应离瓶有异</p>
  <p id="a2s">论曰。<a id="a-2t"></a>若见诸法同异相异。<a id="a-2u"></a>即于法外别立有同。<a id="a-2v"></a>既见诸法同异相殊。<a id="a-2w"></a>应于法外别立有异。<a id="a-2x"></a>同异二相俱遍诸法。<a id="a-2y"></a>异应如同离法别有。<a id="a-2z"></a>设许法外有异有同。<a id="a-30"></a>此复应有余同异性。<a id="a-31"></a>如是展转同异无穷。<a id="a-32"></a>则不可知二相差别。<a id="a-33"></a>二皆遍故。<a id="a-34"></a>俱无穷故。<a id="a-35"></a>异应如同名同非异。<a id="a-36"></a>同应如异名异非同。<a id="a-37"></a>是故法外无别同异。<a id="a-38"></a>又若实等与有性别。<a id="a-39"></a>应不能知实等是有。<a id="a-3A"></a>带别相智不能审知。<a id="a-3B"></a>余别相法。<a id="a-3C"></a>前已具辨。<a id="a-3D"></a>如何世间于非有性实等法上起有智耶。<a id="a-3E"></a>若言实等虽非有性与有合故起有智者。<a id="a-3F"></a>则实等法假名为有。<a id="a-3G"></a>体非真有。<a id="a-3H"></a>应说为无。<a id="a-3I"></a>如边鄙人立餐立溺。<a id="a-3J"></a>便痢不洗。<a id="a-3K"></a>不嚼杨枝。<a id="a-3L"></a>假号为牛。<a id="a-3M"></a>非真牛犊。<a id="a-3N"></a>实等亦尔。<a id="a-3O"></a>假有真无。<a id="a-3P"></a>又汝应言。<a id="a-3Q"></a>何者真有余与有合。<a id="a-3R"></a>假说有耶。<a id="a-3S"></a>若言有性是真有者。<a id="a-3T"></a>其理不然。<a id="a-3U"></a>无差别故。<a id="a-3V"></a>有与实等齐有智缘。<a id="a-3W"></a>如何可言一真一假。<a id="a-3X"></a>又真有假有应非一。<a id="a-3Y"></a>智缘真假相别故。<a id="a-3Z"></a>如王与王使。<a id="a-3a"></a>又言实等其体各异。<a id="a-3b"></a>有性是同。<a id="a-3c"></a>故与有别。<a id="a-3d"></a>此亦不然。<a id="a-3e"></a>实等真体亦无有异。<a id="a-3f"></a>但可功能相等有别。<a id="a-3g"></a>有性亦尔。<a id="a-3h"></a>功用有殊。<a id="a-3i"></a>云何定执有异实等。<a id="a-3j"></a>所以者何。<a id="a-3k"></a>俱所知故。<a id="a-3l"></a>并非无故。<a id="a-3m"></a>同有用故。<a id="a-3n"></a>应互相似皆异皆同。<a id="a-3o"></a>是故有性非离实等。</p>
  <p id="a3p">复次今应问彼。<a id="a-3q"></a>法外有性以何为喻知实有耶。<a id="a-3r"></a>若言如一所依实等。<a id="a-3s"></a>其相各别不生数智。<a id="a-3t"></a>一数是同能生数智。<a id="a-3u"></a>法与数合名一瓶等。<a id="a-3v"></a>由相异故。<a id="a-3w"></a>实等非一有与法殊。<a id="a-3x"></a>此为同喻。<a id="a-3y"></a>若尔瓶等非一智知。<a id="a-3z"></a>体非一故。<a id="a-40"></a>如二三等。<a id="a-41"></a>若言瓶等体虽非一而一合故名为一者。<a id="a-42"></a>是则此一虽非瓶等与瓶等合。<a id="a-43"></a>应名瓶等。<a id="a-44"></a>为显此义。<a id="a-45"></a>故次颂曰。</p>
  <p id="a46">若一不名瓶　　瓶应不名一</p>
  <p id="a47">论曰。<a id="a-48"></a>譬如一数与实等合。<a id="a-49"></a>不名实等。<a id="a-4A"></a>如是实等虽与一合。<a id="a-4B"></a>应不名一。<a id="a-4C"></a>更互相合义无别故。<a id="a-4D"></a>世间不应名一瓶等。<a id="a-4E"></a>或复实等与一合时。<a id="a-4F"></a>为成一相。<a id="a-4G"></a>为当不尔。<a id="a-4H"></a>若成一相应捐实等。<a id="a-4I"></a>一数相非实等体故。<a id="a-4J"></a>若捐实等。<a id="a-4K"></a>一数应无。<a id="a-4L"></a>以数必依实等成故。<a id="a-4M"></a>若言实等不成一相。<a id="a-4N"></a>应非一智一言所了。<a id="a-4O"></a>虽与彼合。<a id="a-4P"></a>体非彼故。<a id="a-4Q"></a>如空合人智言各别。<a id="a-4R"></a>若如槊等与人合故。<a id="a-4S"></a>虽与人异而得人名。<a id="a-4T"></a>其理不然。<a id="a-4U"></a>彼假说故。<a id="a-4V"></a>若言实等名为一者。<a id="a-4W"></a>亦是假说。<a id="a-4X"></a>理又不然。<a id="a-4Y"></a>无真一故。<a id="a-4Z"></a>若言一数是真一者。<a id="a-4a"></a>理亦不然。<a id="a-4b"></a>智言同故。<a id="a-4c"></a>若言一数遍该实等。<a id="a-4d"></a>实等不尔。<a id="a-4e"></a>故非真一。<a id="a-4f"></a>理亦不然。<a id="a-4g"></a>前已破故。<a id="a-4h"></a>谓不应为一智所缘。<a id="a-4i"></a>实等亦应非真有异。<a id="a-4j"></a>于实等上起数智言。<a id="a-4k"></a>既说为假。<a id="a-4l"></a>于其数上实等智言。<a id="a-4m"></a>例亦应尔。<a id="a-4n"></a>相待智言二无别故。<a id="a-4o"></a>如何可说一假一真。<a id="a-4p"></a>故立量言。<a id="a-4q"></a>所执实等非真实等。<a id="a-4r"></a>数智数言所行境故。<a id="a-4s"></a>如一二等。<a id="a-4t"></a>所执一等非真数体。<a id="a-4u"></a>实等智言所行境故。<a id="a-4v"></a>犹如实等。<a id="a-4w"></a>是故一切其体非真。<a id="a-4x"></a>又数与实曾无合时。<a id="a-4y"></a>云何乃言瓶与一合。<a id="a-4z"></a>说瓶为一。<a id="a-50"></a>所以者何。<a id="a-51"></a>故次颂曰。</p>
  <p id="a52">瓶一曾无合　　瓶应无一名</p>
  <p id="a53">论曰。<a id="a-54"></a>实居空处一在实中。<a id="a-55"></a>处既不同。<a id="a-56"></a>岂得名合。<a id="a-57"></a>则应一数不表一瓶。<a id="a-58"></a>由处不同如二等数。<a id="a-59"></a>若作是说。<a id="a-5A"></a>能依所依体互相遍。<a id="a-5B"></a>故名为合。<a id="a-5C"></a>此亦不然。<a id="a-5D"></a>故次颂曰。</p>
  <p id="a5E">若色遍于实　　色应得大名</p>
  <p id="a5F">敌论若非他　　应申自宗义</p>
  <p id="a5G">论曰。<a id="a-5H"></a>若色等德遍所依实。<a id="a-5I"></a>应如实体亦得大名。<a id="a-5J"></a>地等处广既得大名。<a id="a-5K"></a>色等亦然。<a id="a-5L"></a>如何非大。<a id="a-5M"></a>又色等德应有形碍。<a id="a-5N"></a>称地等故。<a id="a-5O"></a>犹如地等。<a id="a-5P"></a>是则色等不依他成。<a id="a-5Q"></a>有形碍故。<a id="a-5R"></a>如所依实俱有形碍。<a id="a-5S"></a>处应不同。<a id="a-5T"></a>实之与德应非因果。<a id="a-5U"></a>如是等类。<a id="a-5V"></a>过失众多。<a id="a-5W"></a>汝所立宗。<a id="a-5X"></a>便为散坏。<a id="a-5Y"></a>若言色等德句所摄故无形碍。<a id="a-5Z"></a>此亦不然。<a id="a-5a"></a>敌论非他。<a id="a-5b"></a>应申宗义。<a id="a-5c"></a>对他敌论自叙唐捐。<a id="a-5d"></a>我佛法中聪睿勇猛。<a id="a-5e"></a>见真理者。<a id="a-5f"></a>于汝所宗六种句义。<a id="a-5g"></a>如狂寱语无承敬心。<a id="a-5h"></a>徒引何益。<a id="a-5i"></a>或复色等依地等时。<a id="a-5j"></a>为一分转。<a id="a-5k"></a>犹如乐等。<a id="a-5l"></a>为遍转耶。<a id="a-5m"></a>若一分转。<a id="a-5n"></a>应一实上有德无德有青无青。<a id="a-5o"></a>如是等过。<a id="a-5p"></a>若言遍转。<a id="a-5q"></a>色等诸德应亦名大。<a id="a-5r"></a>与实处同犹如地等。<a id="a-5s"></a>实在空中德居实上。<a id="a-5t"></a>所据各别。<a id="a-5u"></a>如何处同。<a id="a-5v"></a>我意不言。<a id="a-5w"></a>同依一处。<a id="a-5x"></a>但言德实其体相遍据空量等。<a id="a-5y"></a>故说处同。<a id="a-5z"></a>德若名大。<a id="a-60"></a>应更有德。<a id="a-61"></a>然德无德。<a id="a-62"></a>故不名大。<a id="a-63"></a>敌论非他。<a id="a-64"></a>应申宗义。<a id="a-65"></a>对他敌论自叙唐捐。<a id="a-66"></a>或复此中言虽难德。<a id="a-67"></a>同实名大而意难实。<a id="a-68"></a>同德无形以其处同。<a id="a-69"></a>犹如色等。<a id="a-6A"></a>我宗地等。<a id="a-6B"></a>皆有形质如何同德。<a id="a-6C"></a>无形碍耶敌论非他。<a id="a-6D"></a>应申宗义。<a id="a-6E"></a>对他敌论自叙唐捐。<a id="a-6F"></a>或复色等与其果实同依因实和合而生。<a id="a-6G"></a>诸因实中果体皆遍。<a id="a-6H"></a>处无别故。<a id="a-6I"></a>德应如实。<a id="a-6J"></a>亦立大名。<a id="a-6K"></a>实应如德不立大称。<a id="a-6L"></a>若言我宗实大非德不可相类。<a id="a-6M"></a>其理不然。<a id="a-6N"></a>敌论非他。<a id="a-6O"></a>应申宗义。<a id="a-6P"></a>对他敌论自叙唐捐。<a id="a-6Q"></a>或复彼宗极微量小。<a id="a-6R"></a>众微和合起粗果时。<a id="a-6S"></a>粗果与因处无别故。<a id="a-6T"></a>极微与色应成粗大。<a id="a-6U"></a>色与粗果应成极微。<a id="a-6V"></a>若言我宗因小果大色无形量。<a id="a-6W"></a>理亦不然。<a id="a-6X"></a>敌论非他。<a id="a-6Y"></a>应申宗义。<a id="a-6Z"></a>对他敌论自叙唐捐。</p>
  <p id="a6a">如是已说有。<a id="a-6b"></a>数色等离实有体多。<a id="a-6c"></a>诸过难其同异性如有应遮共。<a id="a-6d"></a>德如数余。<a id="a-6e"></a>不共德及业差别。<a id="a-6f"></a>如色等破。<a id="a-6g"></a>于诸实中各别转故。<a id="a-6h"></a>胜论所执唯有尔所为心言因显诸法有。<a id="a-6i"></a>以理推究。<a id="a-6j"></a>皆不得成。<a id="a-6k"></a>故不应执。<a id="a-6l"></a>又说颂曰。</p>
  <p id="a6m">有数等能相　　显所相不成</p>
  <p id="a6n">除此更无因　　故诸法非有</p>
  <p id="a6o">论曰。<a id="a-6p"></a>已辨有性数及色等不能显有自所依法。<a id="a-6q"></a>除此无有余决定因。<a id="a-6r"></a>可证诸法其体实有。<a id="a-6s"></a>不可无因立有诸法。<a id="a-6t"></a>勿有所立一切皆成。<a id="a-6u"></a>故不可言诸法实有。<a id="a-6v"></a>应随世俗假说非无。<a id="a-6w"></a>唯此无愆堪任推究。<a id="a-6x"></a>异此违越世俗己宗。<a id="a-6y"></a>鸺鹠所宗实等非有。<a id="a-6z"></a>非有性故。<a id="a-70"></a>犹若空花。<a id="a-71"></a>有性亦无。<a id="a-72"></a>非实等故。<a id="a-73"></a>犹如兔角。<a id="a-74"></a>是故皆虚。</p>
  <p id="a75">复次数论者言。<a id="a-76"></a>诸法不待有性数等而可了知。<a id="a-77"></a>故先诸失于我无过。<a id="a-78"></a>为破彼言。<a id="a-79"></a>复说颂曰。</p>
  <p id="a7A">离别相无瓶　　故瓶体非一</p>
  <p id="a7B">一一非瓶故　　瓶体亦非多</p>
  <p id="a7C">论曰。<a id="a-7D"></a>色香味等体相不同。<a id="a-7E"></a>别根所行非余根境。<a id="a-7F"></a>离彼诸法无别有瓶。<a id="a-7G"></a>故如色等瓶体非一。<a id="a-7H"></a>既不许一瓶体应多。<a id="a-7I"></a>一一非瓶如何多体。<a id="a-7J"></a>色等性相展转不同。<a id="a-7K"></a>岂得各成一类瓶体。<a id="a-7L"></a>若一一法其体皆瓶。<a id="a-7M"></a>共和合时。<a id="a-7N"></a>可名多体。<a id="a-7O"></a>既无此义。<a id="a-7P"></a>瓶体非多。<a id="a-7Q"></a>亦不应言。<a id="a-7R"></a>瓶体实有。<a id="a-7S"></a>而不可说为一为多。<a id="a-7T"></a>兔角龟毛非实有故。<a id="a-7U"></a>岂不色等合成军林。<a id="a-7V"></a>说名一多。<a id="a-7W"></a>瓶亦应尔。<a id="a-7X"></a>此唯世俗假说军林。<a id="a-7Y"></a>其中都无军林实体。<a id="a-7Z"></a>若执实有。<a id="a-7a"></a>应如瓶破。<a id="a-7b"></a>汝亦不说别有军林。<a id="a-7c"></a>又色香等无共合义。<a id="a-7d"></a>故不可说和合为瓶。<a id="a-7e"></a>所以者何。<a id="a-7f"></a>故次颂曰。</p>
  <p id="a7g">非无有触体　　与有触体合</p>
  <p id="a7h">故色等诸法　　不可合为瓶</p>
  <p id="a7i">论曰。<a id="a-7j"></a>合谓其体展转相触。<a id="a-7k"></a>此唯有触。<a id="a-7l"></a>谓地水等色声香味。<a id="a-7m"></a>非触所摄。<a id="a-7n"></a>如何相触或触触耶。<a id="a-7o"></a>既无有触。<a id="a-7p"></a>合义不成。<a id="a-7q"></a>如无触思。<a id="a-7r"></a>终无合义。<a id="a-7s"></a>若言色等有相触义。<a id="a-7t"></a>应触所摄。<a id="a-7u"></a>犹如地等则唯触体同类相合色等诸尘。<a id="a-7v"></a>定无合理。<a id="a-7w"></a>合则便失。<a id="a-7x"></a>色等性故。<a id="a-7y"></a>设许色等聚集名合。<a id="a-7z"></a>而色等性终非实瓶。<a id="a-80"></a>所以者何。<a id="a-81"></a>故次颂曰。</p>
  <p id="a82">色是瓶一分　　故色体非瓶</p>
  <p id="a83">有分既为无　　一分如何有</p>
  <p id="a84">论曰。<a id="a-85"></a>色等聚集总说为瓶。<a id="a-86"></a>色唯一分。<a id="a-87"></a>理非瓶体。<a id="a-88"></a>不可以瓶为瓶一分。<a id="a-89"></a>如是声等例亦应然。<a id="a-8A"></a>一一非瓶。<a id="a-8B"></a>皆瓶分故。<a id="a-8C"></a>如是瓶分。<a id="a-8D"></a>理亦不成。</p>
  <p id="a8E">有分既无。<a id="a-8F"></a>分为谁分。<a id="a-8G"></a>色等一一其体非瓶。<a id="a-8H"></a>除此更无真实瓶体。<a id="a-8I"></a>瓶体无故。<a id="a-8J"></a>瓶分亦无。<a id="a-8K"></a>岂色等尘实为瓶分。<a id="a-8L"></a>军林等物假说为有。<a id="a-8M"></a>分与有分即离难思。<a id="a-8N"></a>应随世间所见而说。<a id="a-8O"></a>不可委细推究其真。<a id="a-8P"></a>又若色等体实是瓶。<a id="a-8Q"></a>一切应瓶。<a id="a-8R"></a>故次颂曰。</p>
  <p id="a8S">一切色等性　　色等相无差</p>
  <p id="a8T">唯一类是瓶　　余非有何理</p>
  <p id="a8U">论曰。<a id="a-8V"></a>瓶衣车等所依事中。<a id="a-8W"></a>色等能依性相无别。<a id="a-8X"></a>若色等体皆实是瓶。<a id="a-8Y"></a>衣等亦应皆是瓶体。<a id="a-8Z"></a>即色等故。<a id="a-8a"></a>如共许瓶。<a id="a-8b"></a>或所执瓶应非瓶体。<a id="a-8c"></a>即色等故。<a id="a-8d"></a>如衣车等。<a id="a-8e"></a>色等不应同而有异。<a id="a-8f"></a>依之建立瓶等类殊。<a id="a-8g"></a>汝宗更无同异性故。<a id="a-8h"></a>不由细分安布差别。<a id="a-8i"></a>令其瓶等其相有异。<a id="a-8j"></a>同以色等为自性故。<a id="a-8k"></a>瓶等不应异于色等。<a id="a-8l"></a>违自所执因果一故。<a id="a-8m"></a>如瓶衣等有不异失。<a id="a-8n"></a>色等亦然。<a id="a-8o"></a>即一瓶故。<a id="a-8p"></a>又不应说色异味等不异瓶等。<a id="a-8q"></a>故次颂曰。</p>
  <p id="a8r">若色异味等　　不异于瓶等</p>
  <p id="a8s">瓶等即味等　　色何即瓶等</p>
  <p id="a8t">论曰。<a id="a-8u"></a>瓶等即用味等为体。<a id="a-8v"></a>应如味等与色有异。<a id="a-8w"></a>故不可言色异味等。<a id="a-8x"></a>不异瓶等理相违故。<a id="a-8y"></a>亦不应言味等一一与色等异不异瓶等瓶等即用。<a id="a-8z"></a>色等诸法以为自体。<a id="a-90"></a>无别性故。<a id="a-91"></a>如是已辨色等诸法与瓶等一其义不成。<a id="a-92"></a>今当显说与瓶等异理亦不成。<a id="a-93"></a>故次颂曰。</p>
  <p id="a94">瓶等既无因　　体应不成果</p>
  <p id="a95">故若异色等　　瓶等定为无</p>
  <p id="a96">论曰。<a id="a-97"></a>地等大体揽色等成。<a id="a-98"></a>故五大因即五唯量。<a id="a-99"></a>谓揽声量成于空大。<a id="a-9A"></a>更加触量成于风大。<a id="a-9B"></a>复加色量成于火大。<a id="a-9C"></a>又加味量成于水大。<a id="a-9D"></a>总揽五量成于地大。<a id="a-9E"></a>大望瓶等同体相成。<a id="a-9F"></a>如量能成。<a id="a-9G"></a>同类果故。<a id="a-9H"></a>若异色等。<a id="a-9I"></a>瓶等无因。<a id="a-9J"></a>既无有因。<a id="a-9K"></a>体应非果。<a id="a-9L"></a>以一切果待因成故。<a id="a-9M"></a>是故若言瓶等异色。<a id="a-9N"></a>即应瓶等非果非因。<a id="a-9O"></a>非色等故。<a id="a-9P"></a>如龟毛等。<a id="a-9Q"></a>又非根境。<a id="a-9R"></a>非因果故。<a id="a-9S"></a>色根所行无非因果。<a id="a-9T"></a>此非因果根所不行。<a id="a-9U"></a>或复应无瓶等诸法。<a id="a-9V"></a>非因果故。<a id="a-9W"></a>如石女儿。<a id="a-9X"></a>自性许因思我许果。<a id="a-9Y"></a>根所显故。<a id="a-9Z"></a>无不定失。<a id="a-9a"></a>如是数论所立瓶等。<a id="a-9b"></a>若一若异皆不得成。</p>
  <p id="a9c">复次胜论者言。<a id="a-9d"></a>瓦等细分生瓶等故。<a id="a-9e"></a>瓶等有因。<a id="a-9f"></a>既有其因。<a id="a-9g"></a>体即是果。<a id="a-9h"></a>有因是果。<a id="a-9i"></a>其体非无。<a id="a-9j"></a>此亦不然。<a id="a-9k"></a>故次颂曰。</p>
  <p id="a9l">瓶等因若有　　可为瓶等因</p>
  <p id="a9m">瓶等因既无　　如何生瓶等</p>
  <p id="a9n">论曰。<a id="a-9o"></a>瓦等细分依余法成。<a id="a-9p"></a>何能为因生于瓶等。<a id="a-9q"></a>不见世间依他而立。<a id="a-9r"></a>非自有法能作他因。<a id="a-9s"></a>岂不种等虽依他立而能为因生于芽等。<a id="a-9t"></a>此同有难。<a id="a-9u"></a>非救前失。<a id="a-9v"></a>世所共知何容致难。<a id="a-9w"></a>汝之所执异世所知。<a id="a-9x"></a>故于此中同彼有难。<a id="a-9y"></a>世所知法。<a id="a-9z"></a>依他生已。<a id="a-A0"></a>不复重生。<a id="a-A1"></a>不依他立。<a id="a-A2"></a>由自有力。<a id="a-A3"></a>能作他因。<a id="a-A4"></a>汝执不然。<a id="a-A5"></a>依他成法乃至未灭。<a id="a-A6"></a>恒依他住。<a id="a-A7"></a>因若灭无果即随灭。<a id="a-A8"></a>故汝所执异世所知。<a id="a-A9"></a>无体无能岂生他果。<a id="a-AA"></a>或有因法有体有能。<a id="a-AB"></a>可能生他余有因法。<a id="a-AC"></a>汝执瓦等极微为因。<a id="a-AD"></a>或余为因此并非有。<a id="a-AE"></a>以无因故。<a id="a-AF"></a>瓦等体无。<a id="a-AG"></a>无体无力何能生果。<a id="a-AH"></a>彼论宗中。<a id="a-AI"></a>因有二种。<a id="a-AJ"></a>俱能生果。<a id="a-AK"></a>谓常无常诸无常因。<a id="a-AL"></a>必依常立常非有故。<a id="a-AM"></a>无常亦无。<a id="a-AN"></a>无无常因。<a id="a-AO"></a>果由何有。<a id="a-AP"></a>故彼因果皆不得成。</p>
  <p id="aAQ">复次有作是言。<a id="a-AR"></a>瓶等瓦等诸和合物。<a id="a-AS"></a>从本以来同类因果展转相续随类不同。<a id="a-AT"></a>其体实有一而可见。<a id="a-AU"></a>此亦不然。<a id="a-AV"></a>诸和合物渐次分析归于色等。<a id="a-AW"></a>色等如前已辨非有。<a id="a-AX"></a>云何依彼有和合物。<a id="a-AY"></a>此和合物一及可见皆如前破。<a id="a-AZ"></a>不应重执。<a id="a-Aa"></a>又色等法共和合时无有一体。<a id="a-Ab"></a>故次颂曰。</p>
  <p id="aAc">色等和合时　　终不成香等</p>
  <p id="aAd">故和合一体　　应如瓶等无</p>
  <p id="aAe">论曰。<a id="a-Af"></a>色等合时。<a id="a-Ag"></a>终不展转变成香等。<a id="a-Ah"></a>故虽和合不成一体。<a id="a-Ai"></a>勿舍别相失色等名。<a id="a-Aj"></a>由是因缘和合一体应如瓶等。<a id="a-Ak"></a>其体实无。<a id="a-Al"></a>谓如瓶等离色等法无别体故。<a id="a-Am"></a>一体不成和合亦然。<a id="a-An"></a>非离色等有别体故。<a id="a-Ao"></a>体不成一。<a id="a-Ap"></a>又和合时一一细分非和合故。<a id="a-Aq"></a>应如未合不合成一细分。<a id="a-Ar"></a>不应各名和合。<a id="a-As"></a>勿一合内有多合体。<a id="a-At"></a>是故和合体非实有。<a id="a-Au"></a>又和合物必依色成。<a id="a-Av"></a>色体尚无和合焉有。<a id="a-Aw"></a>色体无者。<a id="a-Ax"></a>如次颂曰。</p>
  <p id="aAy">如离于色等　　瓶体实为无</p>
  <p id="aAz">色体亦应然　　离风等非有</p>
  <p id="aB0">论曰。<a id="a-B1"></a>应知。<a id="a-B2"></a>此中四大造色俱名为色变坏相故。<a id="a-B3"></a>变坏色相大造合成故。<a id="a-B4"></a>离大造无实有性。<a id="a-B5"></a>不可此中唯一是色。<a id="a-B6"></a>勿唯此一变坏非余。<a id="a-B7"></a>又亦不应一切是色。<a id="a-B8"></a>勿一切色皆同一体。<a id="a-B9"></a>体若有殊应失色性。<a id="a-BA"></a>不可一性有众多体。<a id="a-BB"></a>勿一切法皆同一性。<a id="a-BC"></a>是故色名无实有体。<a id="a-BD"></a>唯依风等假立色名。<a id="a-BE"></a>如色体虚。<a id="a-BF"></a>受等亦尔。<a id="a-BG"></a>领纳等相推体实无。<a id="a-BH"></a>唯有世间虚假名相。<a id="a-BI"></a>若无大造。<a id="a-BJ"></a>如何世间有火等物烧煮等用。<a id="a-BK"></a>又若一切皆无所有。<a id="a-BL"></a>诸所安立应不得成。<a id="a-BM"></a>我不言无诸法体用。<a id="a-BN"></a>但说汝论所立皆无。<a id="a-BO"></a>谓世所知色受等体烧煮等用。<a id="a-BP"></a>一切非无。<a id="a-BQ"></a>若诸愚夫分别倒见所执体用。<a id="a-BR"></a>我说为无。<a id="a-BS"></a>非诸圣人见此为有。<a id="a-BT"></a>妄情所执都无有故。</p>
  <p id="aBU">复次胜论者说。<a id="a-BV"></a>火是能烧。<a id="a-BW"></a>地是所烧。<a id="a-BX"></a>其体真实烧煮等用。<a id="a-BY"></a>亦真实有熟变色等。<a id="a-BZ"></a>现可知故。<a id="a-Ba"></a>今应诘问。<a id="a-Bb"></a>火何所烧。<a id="a-Bc"></a>为暖为余。<a id="a-Bd"></a>汝应审答。<a id="a-Be"></a>并许何失二俱不然。<a id="a-Bf"></a>所以者何。<a id="a-Bg"></a>故次颂曰。</p>
  <p id="aBh">暖即是火性　　非暖如何烧</p>
  <p id="aBi">故薪体为无　　离此火非有</p>
  <p id="aBj">论曰。<a id="a-Bk"></a>暖非所烧即火性故。<a id="a-Bl"></a>于自有用现事相违。<a id="a-Bm"></a>又汝宗中所烧非暖。<a id="a-Bn"></a>故不应执暖为所烧。<a id="a-Bo"></a>亦不应言所烧是地。<a id="a-Bp"></a>非暖性故。<a id="a-Bq"></a>犹如水风薪是所烧。<a id="a-Br"></a>所烧无故。<a id="a-Bs"></a>薪体非有。<a id="a-Bt"></a>薪体既无。<a id="a-Bu"></a>火依何立。<a id="a-Bv"></a>火必依薪而得生起。<a id="a-Bw"></a>所烧薪尽。<a id="a-Bx"></a>火便无故。<a id="a-By"></a>能烧所烧既并非有。<a id="a-Bz"></a>熟变色等岂实有耶。<a id="a-C0"></a>故执实有能烧所烧烧煮等用。<a id="a-C1"></a>皆不应理。<a id="a-C2"></a>有说此颂不唯破彼胜论外道地是所烧。<a id="a-C3"></a>但总破言地等诸法。<a id="a-C4"></a>非暖性故。<a id="a-C5"></a>非所暖体。<a id="a-C6"></a>此说不然。<a id="a-C7"></a>非暖性故。<a id="a-C8"></a>既无同喻。<a id="a-C9"></a>应不成因。<a id="a-CA"></a>不可说言。<a id="a-CB"></a>如未烧位。<a id="a-CC"></a>地等色聚。<a id="a-CD"></a>非是所烧。<a id="a-CE"></a>于彼聚中常有暖性。<a id="a-CF"></a>异相随故。<a id="a-CG"></a>亦名所烧。<a id="a-CH"></a>苦乐等法随所依身。<a id="a-CI"></a>由火变异亦名所烧。<a id="a-CJ"></a>无色界法前世下地所牵引故。<a id="a-CK"></a>亦名所烧。<a id="a-CL"></a>故非此因所引同喻。<a id="a-CM"></a>设为同喻。<a id="a-CN"></a>理亦不然。<a id="a-CO"></a>烧非烧名。<a id="a-CP"></a>唯有触物。<a id="a-CQ"></a>世间共许。<a id="a-CR"></a>非余法故。<a id="a-CS"></a>此非烧名。<a id="a-CT"></a>虽通余法而局同类。<a id="a-CU"></a>如非实言。<a id="a-CV"></a>又小乘人不执实有所烧等法。<a id="a-CW"></a>何用破为。<a id="a-CX"></a>若言破彼世俗所烧。<a id="a-CY"></a>便违世间。<a id="a-CZ"></a>何成比量。</p>
  <p id="aCa">复次离系外道作如是言。<a id="a-Cb"></a>地大极微及余果物。<a id="a-Cc"></a>虽非是火而与火合。<a id="a-Cd"></a>由杂火故。<a id="a-Ce"></a>似暖相现。<a id="a-Cf"></a>然彼地等真实非烧。<a id="a-Cg"></a>异暖性故。<a id="a-Ch"></a>亦非非烧。<a id="a-Ci"></a>似暖相故。<a id="a-Cj"></a>虽俱不可说而实是所烧。<a id="a-Ck"></a>此亦不然。<a id="a-Cl"></a>故次颂曰。</p>
  <p id="aCm">余暖杂故成　　如何不成火</p>
  <p id="aCn">若余不成暖　　由火法应无</p>
  <p id="aCo">论曰。<a id="a-Cp"></a>若地大等由火杂故真成暖性。<a id="a-Cq"></a>应令成火。<a id="a-Cr"></a>暖触摄故。<a id="a-Cs"></a>如实火大。<a id="a-Ct"></a>若彼火杂不成暖性。<a id="a-Cu"></a>由火为因所生熟变。<a id="a-Cv"></a>异触诸法亦应无有。<a id="a-Cw"></a>如火不能生余暖触。<a id="a-Cx"></a>若无熟变色等诸法谁能烧煮烧煮于谁。<a id="a-Cy"></a>故烧煮等皆非实。<a id="a-Cz"></a>有火非实能烧。<a id="a-D0"></a>触所摄故。<a id="a-D1"></a>如地大等。<a id="a-D2"></a>地非实所烧。<a id="a-D3"></a>触所摄故。<a id="a-D4"></a>如火大等。<a id="a-D5"></a>能煮所煮准此应破。<a id="a-D6"></a>故彼所执。<a id="a-D7"></a>其理不成。</p>
  <p id="aD8">复次应重审问。<a id="a-D9"></a>食米齐宗诸火极微为有薪不。<a id="a-DA"></a>无且非理。<a id="a-DB"></a>故次颂曰。</p>
  <p id="aDC">若火微无薪　　应离薪有火</p>
  <p id="aDD">论曰。<a id="a-DE"></a>若火极微离薪而有。<a id="a-DF"></a>粗火同彼应不托薪。<a id="a-DG"></a>若不托薪即应无有烧煮等用。<a id="a-DH"></a>如火极微。<a id="a-DI"></a>若尔即应失于火性。<a id="a-DJ"></a>无烧煮用。<a id="a-DK"></a>如地水风。<a id="a-DL"></a>不见世间有如是火无烧煮用及离于薪。<a id="a-DM"></a>故火极微必依薪有。<a id="a-DN"></a>如现见火依附于薪。<a id="a-DO"></a>或应信知极微非火。<a id="a-DP"></a>无火用故。<a id="a-DQ"></a>犹若龟毛。<a id="a-DR"></a>有亦不然。<a id="a-DS"></a>故次颂曰。</p>
  <p id="aDT">火微有薪者　　应无火极微</p>
  <p id="aDU">论曰。<a id="a-DV"></a>若火极微恒与薪合应名粗火。<a id="a-DW"></a>何谓极微。<a id="a-DX"></a>于一切时与薪合故。<a id="a-DY"></a>应如粗火失极微性。<a id="a-DZ"></a>地与彼合亦不成微。<a id="a-Da"></a>余亦应然。<a id="a-Db"></a>种类同故。<a id="a-Dc"></a>则应决定无一极微。<a id="a-Dd"></a>色法既然心法亦尔。<a id="a-De"></a>心与心法俱生灭故。<a id="a-Df"></a>又一切法一体不成。<a id="a-Dg"></a>所以者何。<a id="a-Dh"></a>故次颂曰。</p>
  <p id="aDi">审观诸法时　　无一体实有</p>
  <p id="aDj">论曰。<a id="a-Dk"></a>诸有为法待因缘成。<a id="a-Dl"></a>积集而生。<a id="a-Dm"></a>积集而灭。<a id="a-Dn"></a>无有一法其体独存。<a id="a-Do"></a>于一体中复渐分析。<a id="a-Dp"></a>乃至极细犹有众分。<a id="a-Dq"></a>若诸法体非一应多。<a id="a-Dr"></a>此亦不然。<a id="a-Ds"></a>故次颂曰。</p>
  <p id="aDt">一体既非有　　多体亦应无</p>
  <p id="aDu">论曰。<a id="a-Dv"></a>要先有一。<a id="a-Dw"></a>后积成多。<a id="a-Dx"></a>一体尚无。<a id="a-Dy"></a>多体焉有。<a id="a-Dz"></a>又汝执一藉缘生多。<a id="a-E0"></a>一体既无。<a id="a-E1"></a>多体岂有。<a id="a-E2"></a>一体非有。<a id="a-E3"></a>前已具论。<a id="a-E4"></a>是故定无真实多体。<a id="a-E5"></a>虽彼所执一我独存。<a id="a-E6"></a>而体周圆与多我合。<a id="a-E7"></a>又多法合一体不成。<a id="a-E8"></a>一既不成。<a id="a-E9"></a>多由何立。<a id="a-EA"></a>岂不空等独一无二。<a id="a-EB"></a>世咸共了是一体耶。<a id="a-EC"></a>世共所知。<a id="a-ED"></a>是假非实。<a id="a-EE"></a>汝所执实非世所知。<a id="a-EF"></a>如何得知空等一体。<a id="a-EG"></a>唯是假有。<a id="a-EH"></a>故次颂曰。</p>
  <p id="aEI">若法更无余　　汝谓为一体</p>
  <p id="aEJ">诸法皆三性　　故一体为无</p>
  <p id="aEK">论曰。<a id="a-EL"></a>若谓诸法更无余伴唯一独存。<a id="a-EM"></a>说名为一。<a id="a-EN"></a>空等诸法一一体上皆有三性。<a id="a-EO"></a>谓有一物。<a id="a-EP"></a>有谓大有。<a id="a-EQ"></a>一谓一数。<a id="a-ER"></a>物谓物类。<a id="a-ES"></a>即实德业三中随一。<a id="a-ET"></a>故虚空等一一法上皆有三性。<a id="a-EU"></a>若不尔者。<a id="a-EV"></a>虚空等上有一智言。<a id="a-EW"></a>应不得起。<a id="a-EX"></a>由是无有一法独存。<a id="a-EY"></a>如何可言实有一体。<a id="a-EZ"></a>若言有一皆表实等。<a id="a-Ea"></a>故唯实等名有一物。<a id="a-Eb"></a>是则有一无有一故。<a id="a-Ec"></a>应不能起有一智言。<a id="a-Ed"></a>若言假说无斯过者。<a id="a-Ee"></a>此亦不然。<a id="a-Ef"></a>前已破故。<a id="a-Eg"></a>谓智言等谁假谁真。<a id="a-Eh"></a>应并为真。<a id="a-Ei"></a>或俱是假。<a id="a-Ej"></a>又一切法其相虽殊。<a id="a-Ek"></a>应得实名或德或业。<a id="a-El"></a>是故假说。<a id="a-Em"></a>其过弥深。<a id="a-En"></a>终不能除。<a id="a-Eo"></a>一成三失。<a id="a-Ep"></a>一有三性一体不成。<a id="a-Eq"></a>一既不成三亦非有。<a id="a-Er"></a>是故诸法非一非多。<a id="a-Es"></a>而言一多是假非实。<a id="a-Et"></a>或有异释。<a id="a-Eu"></a>一法成三。<a id="a-Ev"></a>谓一法言简异非一非一极略。<a id="a-Ew"></a>所谓二种。<a id="a-Ex"></a>简二及前即成二性。<a id="a-Ey"></a>根本法体以为第三。<a id="a-Ez"></a>故一切法皆有三性。<a id="a-F0"></a>今应征问。<a id="a-F1"></a>简二取一。<a id="a-F2"></a>乃是自心分别有异。<a id="a-F3"></a>如何令法。<a id="a-F4"></a>成三性耶。<a id="a-F5"></a>又简前二弥成其一。<a id="a-F6"></a>非二非多名为一故。<a id="a-F7"></a>是则立一反破其三。<a id="a-F8"></a>何名以三而破其一。<a id="a-F9"></a>复有异释一法成三。<a id="a-FA"></a>简去来今三非有故。<a id="a-FB"></a>如无君等简异立名。<a id="a-FC"></a>此简三无故成三性。<a id="a-FD"></a>此释非理。<a id="a-FE"></a>所以者何。<a id="a-FF"></a>异类无边岂唯三种。<a id="a-FG"></a>简无立有。<a id="a-FH"></a>无不唯三。<a id="a-FI"></a>简有立名有过千数。<a id="a-FJ"></a>如何但说一法成三。<a id="a-FK"></a>又相简别。<a id="a-FL"></a>唯在自心。<a id="a-FM"></a>或在名言。<a id="a-FN"></a>何关法体。<a id="a-FO"></a>是故此释于破无能。<a id="a-FP"></a>复有释言。<a id="a-FQ"></a>常先已破。<a id="a-FR"></a>今此唯破执有无常。<a id="a-FS"></a>所执无常皆有三性。<a id="a-FT"></a>谓生住灭。<a id="a-FU"></a>显在诸经。<a id="a-FV"></a>此亦不然。<a id="a-FW"></a>生住灭相。<a id="a-FX"></a>时分各异。<a id="a-FY"></a>如苦乐舍必不同时。<a id="a-FZ"></a>时既不同。<a id="a-Fa"></a>体相亦别。<a id="a-Fb"></a>何名一法其性有三。<a id="a-Fc"></a>又若说生无间即灭。<a id="a-Fd"></a>应言二性。<a id="a-Fe"></a>何得论三。<a id="a-Ff"></a>又生灭时前后各异。<a id="a-Fg"></a>如去来世不名一法。<a id="a-Fh"></a>如何难言一法二性。<a id="a-Fi"></a>是故此释理亦不成。<a id="a-Fj"></a>复有释言。<a id="a-Fk"></a>诸有为法极于一念。<a id="a-Fl"></a>于一念中有多刹那时分性故。<a id="a-Fm"></a>如腊缚等。<a id="a-Fn"></a>言三性者。<a id="a-Fo"></a>显性非一。<a id="a-Fp"></a>不唯有三。<a id="a-Fq"></a>此亦不然。<a id="a-Fr"></a>时分前后非一法故。<a id="a-Fs"></a>如何可说一法有三。<a id="a-Ft"></a>是故如前释为最胜。<a id="a-Fu"></a>诸法一一非一非多。<a id="a-Fv"></a>随世俗言有多有一。<a id="a-Fw"></a>世俗诸法随世俗情。<a id="a-Fx"></a>假立为有。<a id="a-Fy"></a>不任推究。<a id="a-Fz"></a>诸有智人于世俗法。<a id="a-G0"></a>应随说有勿固寻思。<a id="a-G1"></a>若有寻思世俗诸法。<a id="a-G2"></a>求其性相不异有人。<a id="a-G3"></a>手执灯炬入于闇室。<a id="a-G4"></a>求闇性相。<a id="a-G5"></a>所以者何。<a id="a-G6"></a>世俗诸法犹如幻闇。<a id="a-G7"></a>众缘所成不任思求。<a id="a-G8"></a>求即散坏。</p>
  <p id="aG9">复次为显世间所执诸法皆非真实。<a id="a-GA"></a>及显外道所执不同。<a id="a-GB"></a>故次颂曰。</p>
  <p id="aGC">有非有俱非　　一非一双泯</p>
  <p id="aGD">随次应配属　　智者达非真</p>
  <p id="aGE">论曰。<a id="a-GF"></a>一切世间色等句义。<a id="a-GG"></a>名言所表。<a id="a-GH"></a>心慧所知。<a id="a-GI"></a>情执不同。<a id="a-GJ"></a>略有四种。<a id="a-GK"></a>谓有非有俱许俱非。<a id="a-GL"></a>随次应知。<a id="a-GM"></a>配四邪执。<a id="a-GN"></a>谓一非一双许双非。<a id="a-GO"></a>数论外道执有等性。<a id="a-GP"></a>与诸法一即当有句。<a id="a-GQ"></a>此执非真。<a id="a-GR"></a>所以者何。<a id="a-GS"></a>若青等色与色性一。<a id="a-GT"></a>应如色性其体皆同。<a id="a-GU"></a>五乐等声与声性一。<a id="a-GV"></a>应如声性其体皆同。<a id="a-GW"></a>香味触等类亦应尔。<a id="a-GX"></a>眼等诸根与根性一。<a id="a-GY"></a>应如根性其体皆同。<a id="a-GZ"></a>应一一根取一切境。<a id="a-Ga"></a>应一一境对一切根。<a id="a-Gb"></a>又一切法与有性一。<a id="a-Gc"></a>应如有性其体皆同。<a id="a-Gd"></a>又乐苦痴及与思我。<a id="a-Ge"></a>与有性一。<a id="a-Gf"></a>应如有性其体皆同。<a id="a-Gg"></a>是则汝宗所立差别皆不成就。<a id="a-Gh"></a>故彼所执决定非真。<a id="a-Gi"></a>胜论外道说有等性。<a id="a-Gj"></a>与法非一当非有句。<a id="a-Gk"></a>此亦非真。<a id="a-Gl"></a>所以者何。<a id="a-Gm"></a>若青等色与色性异。<a id="a-Gn"></a>应如声等非眼所行。<a id="a-Go"></a>声等亦然。<a id="a-Gp"></a>异声等性应如色等。<a id="a-Gq"></a>非耳等境。<a id="a-Gr"></a>又一切法非有性者。<a id="a-Gs"></a>应如兔角。<a id="a-Gt"></a>其体本无。<a id="a-Gu"></a>是则应同空无我论。<a id="a-Gv"></a>或同余道邪见师宗。<a id="a-Gw"></a>岂不有性非即诸法。<a id="a-Gx"></a>法虽非有而有有耶。<a id="a-Gy"></a>所依法无。<a id="a-Gz"></a>能依岂有。<a id="a-H0"></a>又有性上无别有性。<a id="a-H1"></a>应不名有所余诸法。<a id="a-H2"></a>虽有有性非有性故。<a id="a-H3"></a>其体应无。<a id="a-H4"></a>是则一切所立句义。<a id="a-H5"></a>皆不得成。<a id="a-H6"></a>便同拨无邪见外道。<a id="a-H7"></a>故彼所执决定非真。<a id="a-H8"></a>无惭外道执有等性。<a id="a-H9"></a>与彼诸法亦一亦异。<a id="a-HA"></a>当于亦有亦非有句。<a id="a-HB"></a>此亦非真。<a id="a-HC"></a>所以者何。<a id="a-HD"></a>若有等性与色等一。<a id="a-HE"></a>同数论过。<a id="a-HF"></a>与色等异。<a id="a-HG"></a>同胜论失一异二种。<a id="a-HH"></a>性相相违而言体同。<a id="a-HI"></a>理不成立。<a id="a-HJ"></a>一应非一。<a id="a-HK"></a>即异故如异。<a id="a-HL"></a>异应非异。<a id="a-HM"></a>即一故如一。<a id="a-HN"></a>一异既不成。<a id="a-HO"></a>有非有焉立。<a id="a-HP"></a>一异相异而言体同。<a id="a-HQ"></a>则一切法皆应无异。<a id="a-HR"></a>异相既无一相何有。<a id="a-HS"></a>一异二相相待立故。<a id="a-HT"></a>若谓一法待对不同名一异者。<a id="a-HU"></a>即应一异二并非真。<a id="a-HV"></a>或随一假一法二相。<a id="a-HW"></a>互相乖违。<a id="a-HX"></a>俱言是真。<a id="a-HY"></a>必不应理。<a id="a-HZ"></a>故彼所执决定非真。<a id="a-Ha"></a>邪命外道执有等性。<a id="a-Hb"></a>与彼诸法非一非异。<a id="a-Hc"></a>当于非有非非有句。<a id="a-Hd"></a>此亦非真。<a id="a-He"></a>所以者何。<a id="a-Hf"></a>若有等性与法非一。<a id="a-Hg"></a>同胜论过。<a id="a-Hh"></a>与法非异。<a id="a-Hi"></a>同数论失。<a id="a-Hj"></a>又一异相世共知有。<a id="a-Hk"></a>汝独拨无违世间失。<a id="a-Hl"></a>又汝所说非一异言。<a id="a-Hm"></a>为但是遮为偏有表。<a id="a-Hn"></a>若偏有表应不双非。<a id="a-Ho"></a>若但是遮应无所执。<a id="a-Hp"></a>有遮有表理互相违。<a id="a-Hq"></a>无表无遮言成戏论。<a id="a-Hr"></a>汝执诸法性相非空。<a id="a-Hs"></a>而说双非。<a id="a-Ht"></a>但为避过此双非语。<a id="a-Hu"></a>亦不应论。<a id="a-Hv"></a>违汝所宗法性相故。<a id="a-Hw"></a>若诸法性一一俱非。<a id="a-Hx"></a>此俱非言亦不应说。<a id="a-Hy"></a>举言必有俱非性故。<a id="a-Hz"></a>是则汝曹应常结舌。<a id="a-I0"></a>发言便坏自论所宗。<a id="a-I1"></a>默亦不成。<a id="a-I2"></a>以俱非故。<a id="a-I3"></a>语默俱失。<a id="a-I4"></a>一何苦哉。<a id="a-I5"></a>谁有智人而不悲愍。<a id="a-I6"></a>故彼所执决定非真。<a id="a-I7"></a>如是世间四种外道。<a id="a-I8"></a>邪论恶见扰坏其心。<a id="a-I9"></a>虚妄推寻诸法性相。<a id="a-IA"></a>皆不中理竞执纷纭。<a id="a-IB"></a>于诸法中起四种谤。<a id="a-IC"></a>谓有非有双许双非。<a id="a-ID"></a>增益损减相违戏论。<a id="a-IE"></a>是故世间所执非实。</p>
  <p id="aIF">复次外道余乘弊魔恶友邪论恶见扰坏其心。<a id="a-IG"></a>于其世间虚伪诸法。<a id="a-IH"></a>种种思构妄执为真。<a id="a-II"></a>于相续假谓是真常。<a id="a-IJ"></a>积集假中执为实有。<a id="a-IK"></a>为显此义。<a id="a-IL"></a>复说颂曰。</p>
  <p id="aIM">于相续假法　　恶见谓真常</p>
  <p id="aIN">积集假法中　　邪执言实有</p>
  <p id="aIO">论曰。<a id="a-IP"></a>有为诸行前灭后生。<a id="a-IQ"></a>无始时来展转相续。<a id="a-IR"></a>生灭变异微细难知。<a id="a-IS"></a>因果连绵其状如一。<a id="a-IT"></a>愚夫恶见谓是真常。<a id="a-IU"></a>邪执纠纷递相诽斥。<a id="a-IV"></a>色等诸法恃托因缘。<a id="a-IW"></a>虚假集成都无实体。<a id="a-IX"></a>微细积聚密合难分。<a id="a-IY"></a>众分和同冥然似一。<a id="a-IZ"></a>愚夫僻执言有实体。<a id="a-Ia"></a>各据一途互兴诤论。<a id="a-Ib"></a>又于相续积集假中。<a id="a-Ic"></a>不达诸门分位假有。<a id="a-Id"></a>横计种种义类不同。<a id="a-Ie"></a>执一法中有多实性。<a id="a-If"></a>如是所迷自性差别。<a id="a-Ig"></a>皆由恶见邪执而生。<a id="a-Ih"></a>缘此轮回诸趣诸有。<a id="a-Ii"></a>备受众苦未有出期。<a id="a-Ij"></a>是故应除恶见邪执。<a id="a-Ik"></a>信解诸法因缘集成。<a id="a-Il"></a>是假非真。<a id="a-Im"></a>无颠倒理。</p>
  <p id="aIn">复次为显诸法众缘所成。<a id="a-Io"></a>非一非常无我无法。<a id="a-Ip"></a>犹如幻化。<a id="a-Iq"></a>情有理无。<a id="a-Ir"></a>是俗非真。<a id="a-Is"></a>复说颂曰。</p>
  <p id="aIt">诸法众缘成　　性羸无自在</p>
  <p id="aIu">虚假依他立　　故我法皆无</p>
  <p id="aIv">论曰。<a id="a-Iw"></a>诸法虚假众缘所成。<a id="a-Ix"></a>起住依他体无自在。<a id="a-Iy"></a>念念生灭众分集成。<a id="a-Iz"></a>非一非常犹如幻化。<a id="a-J0"></a>愚夫执有。<a id="a-J1"></a>智者达无。<a id="a-J2"></a>故于其中无我无法。<a id="a-J3"></a>一切外道及所余乘。<a id="a-J4"></a>计一计常为我为法。<a id="a-J5"></a>一常非有我法定无。<a id="a-J6"></a>故辨缘成显二无我。</p>
  <p id="aJ7">复次有作是言。<a id="a-J8"></a>字名句合诠表自心。<a id="a-J9"></a>所欲说义一一各别。<a id="a-JA"></a>虽不能诠而和合时。<a id="a-JB"></a>能有所表。<a id="a-JC"></a>若义非有。<a id="a-JD"></a>诠亦应无。<a id="a-JE"></a>既有能诠。<a id="a-JF"></a>定应有义。<a id="a-JG"></a>为破彼执。<a id="a-JH"></a>故次颂曰。</p>
  <p id="aJI">果众缘合成　　离缘无别果</p>
  <p id="aJJ">如是合与果　　诸圣达皆无</p>
  <p id="aJK">论曰。<a id="a-JL"></a>此颂意言。<a id="a-JM"></a>诸无为法非缘成故。<a id="a-JN"></a>犹若空花。<a id="a-JO"></a>体用都无。<a id="a-JP"></a>如前广说。<a id="a-JQ"></a>诸有为法众缘所成。<a id="a-JR"></a>如幻所为无实体用。<a id="a-JS"></a>缘合成果果不离缘。<a id="a-JT"></a>如树成林林非异树。<a id="a-JU"></a>揽缘成果顺世俗言。<a id="a-JV"></a>胜义理中无如是事。<a id="a-JW"></a>故诸圣者了达皆无。<a id="a-JX"></a>所以者何。<a id="a-JY"></a>名之与句并字所成。<a id="a-JZ"></a>字复揽于众分为体。<a id="a-Ja"></a>字一一分多刹那成。<a id="a-Jb"></a>前后刹那无和合义。<a id="a-Jc"></a>要前念灭后念方生。<a id="a-Jd"></a>生有灭无其理决定。<a id="a-Je"></a>无之与有合义不成。<a id="a-Jf"></a>前后二时有亦不合。<a id="a-Jg"></a>时分异故。<a id="a-Jh"></a>犹如去来。<a id="a-Ji"></a>合义既无。<a id="a-Jj"></a>字分焉有。<a id="a-Jk"></a>尚无字分。<a id="a-Jl"></a>字体岂成。<a id="a-Jm"></a>字体既无。<a id="a-Jn"></a>名句非有。<a id="a-Jo"></a>无字名句。<a id="a-Jp"></a>合义不成。<a id="a-Jq"></a>如何可言字名句合能诠表义。<a id="a-Jr"></a>然诸世间随自心变。<a id="a-Js"></a>谓有众字和合为名。<a id="a-Jt"></a>复谓众名和合为句。<a id="a-Ju"></a>谓此名句能有所诠。<a id="a-Jv"></a>能诠所诠皆自心变。<a id="a-Jw"></a>诸心所变情有理无。<a id="a-Jx"></a>圣者于中如实知见。<a id="a-Jy"></a>云何知见。<a id="a-Jz"></a>谓见彼法皆是愚夫虚妄识心分别所作假而非实俗有真无。<a id="a-K0"></a>随顺世间权说为有。<a id="a-K1"></a>是故一切能诠所诠。<a id="a-K2"></a>俗有真无不应固执。</p>
  <p id="aK3">复次于诸所缘空无我见。<a id="a-K4"></a>能速成办自利利他。<a id="a-K5"></a>所以者何。<a id="a-K6"></a>愚夫于境执我我所。<a id="a-K7"></a>生死轮回。<a id="a-K8"></a>圣者于中达空无我。<a id="a-K9"></a>速证常乐。<a id="a-KA"></a>能巧利他。<a id="a-KB"></a>是故应修空无我见。<a id="a-KC"></a>令自利满妙用无穷。<a id="a-KD"></a>为显此见是利自他正真要道。<a id="a-KE"></a>故说颂曰。</p>
  <p id="aKF">识为诸有种　　境是识所行</p>
  <p id="aKG">见境无我时　　诸有种皆灭</p>
  <p id="aKH">论曰。<a id="a-KI"></a>识能发生诸烦恼业。<a id="a-KJ"></a>由此三有生死轮回。<a id="a-KK"></a>故说识心为诸有种。<a id="a-KL"></a>能牵后有得识食名。<a id="a-KM"></a>如是识心缘色等起。<a id="a-KN"></a>无所缘境识必不生。<a id="a-KO"></a>若能正观境为无我。<a id="a-KP"></a>所缘无故能缘亦无。<a id="a-KQ"></a>能所既亡众苦随灭。<a id="a-KR"></a>证寂无影清凉涅槃。<a id="a-KS"></a>至此位时名自利满。<a id="a-KT"></a>诸有本愿为利益他。<a id="a-KU"></a>住此位中化用无尽。<a id="a-KV"></a>亦令有识证此涅槃。<a id="a-KW"></a>是故欲求自他胜利真方便者。<a id="a-KX"></a>应正勤修空无我见。<a id="a-KY"></a>复有别释。<a id="a-KZ"></a>识为诸有种者。<a id="a-Ka"></a>谓宅识中种种熏成诸业习气无明有爱所随增故。<a id="a-Kb"></a>能感三有生死轮回。<a id="a-Kc"></a>识为所依。<a id="a-Kd"></a>故说为识。<a id="a-Ke"></a>境是识所行者。<a id="a-Kf"></a>识中习气由执色等境界熏成随缚境界。<a id="a-Kg"></a>是所依故。<a id="a-Kh"></a>名曰所行。<a id="a-Ki"></a>见境无我时者。<a id="a-Kj"></a>谓无我见观一切境性相空时。<a id="a-Kk"></a>诸有种皆灭者。<a id="a-Kl"></a>由无我见永断一切无明有爱二种随眠。<a id="a-Km"></a>由此二种是发业因。<a id="a-Kn"></a>及能润业令生果故。<a id="a-Ko"></a>断此二种业果不生。<a id="a-Kp"></a>尔时所有诸戏论事及烦恼事。<a id="a-Kq"></a>种子俱断。<a id="a-Kr"></a>故名皆灭。<a id="a-Ks"></a>非一切种识等皆无。<a id="a-Kt"></a>所以者何。<a id="a-Ku"></a>由圣道起但灭一切虚妄分别戏论习气。<a id="a-Kv"></a>令有漏法毕竟不生。<a id="a-Kw"></a>一类有情。<a id="a-Kx"></a>诸无漏法无所依故。<a id="a-Ky"></a>亦皆断灭。<a id="a-Kz"></a>一类有情。<a id="a-L0"></a>由本愿力所任持故。<a id="a-L1"></a>无漏诸识相续不断。<a id="a-L2"></a>能为殊胜广大甚深无碍辩等无边功德所依止处。<a id="a-L3"></a>又由识等增上力故。<a id="a-L4"></a>圆满究竟神通作用。<a id="a-L5"></a>穷未来际任运相续。<a id="a-L6"></a>如是皆由本愿行力所引发故。<a id="a-L7"></a>自利利他功德无尽。<a id="a-L8"></a>令诸有情成熟解脱。<a id="a-L9"></a>尽未来际妙用无穷。<a id="a-LA"></a>是故应修空无我观舍诸边执。</p>
 </body>
</html>