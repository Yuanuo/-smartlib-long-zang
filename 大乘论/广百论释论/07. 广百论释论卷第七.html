<!doctype html>
<html id="z3IBVW3zv" data-ver="1591">
 <head>
  <meta charset="utf-8">
  <meta author="圣天菩萨">
  <meta author="护法菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">广百论释论卷第七</h1>
  <h2 id="a2">破根境品第五</h2>
  <p id="a3">复次如上所言。<a id="a-4"></a>后当广破根境等者。<a id="a-5"></a>我今当说。<a id="a-6"></a>根是了别境界所依。<a id="a-7"></a>将欲破根先除其境。<a id="a-8"></a>境既除已根亦随亡。<a id="a-9"></a>迦比罗云。<a id="a-A"></a>瓶衣等物唯色等成。<a id="a-B"></a>诸根所行体是实有。<a id="a-C"></a>为破此计。<a id="a-D"></a>故说颂曰。</p>
  <p id="aE">于瓶诸分中　　可见唯是色</p>
  <p id="aF">言瓶全可见　　如何能悟真</p>
  <p id="aG">论曰。<a id="a-H"></a>汝宗自说眼等诸根各取自境不相杂乱。<a id="a-I"></a>眼唯见色。<a id="a-J"></a>瓶通四尘。<a id="a-K"></a>岂见色时全见瓶体。<a id="a-L"></a>此显瓶体非眼所见。<a id="a-M"></a>非唯色故。<a id="a-N"></a>犹如声等。<a id="a-O"></a>岂不瓶体亦是色耶。<a id="a-P"></a>我不言瓶体唯非色。<a id="a-Q"></a>但言瓶体非唯色成。<a id="a-R"></a>故所立因无不成失。<a id="a-S"></a>汝于现事既有乖违。<a id="a-T"></a>而言悟真。<a id="a-U"></a>此何可信。<a id="a-V"></a>如眼所见唯色非瓶。<a id="a-W"></a>香等亦然。<a id="a-X"></a>故次颂曰。</p>
  <p id="aY">诸有胜慧人　　随前所说义</p>
  <p id="aZ">于香味及触　　一切类应遮</p>
  <p id="aa">论曰。<a id="a-b"></a>鼻舌身根。<a id="a-c"></a>其境各异。<a id="a-d"></a>全取瓶体。<a id="a-e"></a>义亦不成。<a id="a-f"></a>瓶非三根所取境界。<a id="a-g"></a>一一比量如前应知。<a id="a-h"></a>声既非恒。<a id="a-i"></a>故此不说类其色等。<a id="a-j"></a>声亦应然。<a id="a-k"></a>如是一切瓶衣车等。<a id="a-l"></a>皆非色根所取境界。<a id="a-m"></a>非定意识取于外境。<a id="a-n"></a>必随色根。<a id="a-o"></a>瓶等既非色根境界。<a id="a-p"></a>意亦应尔。<a id="a-q"></a>若不尔者。<a id="a-r"></a>盲聋等人。<a id="a-s"></a>亦应了别色等外境。<a id="a-t"></a>如是瓶等非根所行。<a id="a-u"></a>皆是自心分别所起。<a id="a-v"></a>若言瓶等与色等法体无异故。<a id="a-w"></a>眼等诸根。<a id="a-x"></a>如取自境。<a id="a-y"></a>亦取瓶等。<a id="a-z"></a>是故诸根。<a id="a-10"></a>亦能渐次取瓶等境。<a id="a-11"></a>若尔瓶等应是一切色根所行。<a id="a-12"></a>即违诸根各取自境。<a id="a-13"></a>或一瓶等体应成多。<a id="a-14"></a>或许诸根不取瓶等。<a id="a-15"></a>唯色等体是根境故。<a id="a-16"></a>色等各别既非是瓶。<a id="a-17"></a>如何合时成实瓶体。<a id="a-18"></a>若言瓶等众分合成。<a id="a-19"></a>见一分时言见瓶等。<a id="a-1A"></a>如见城分亦名见城。<a id="a-1B"></a>此亦不然。<a id="a-1C"></a>城非实故。<a id="a-1D"></a>城体是假。<a id="a-1E"></a>众分合成。<a id="a-1F"></a>见一分时不名全见。<a id="a-1G"></a>瓶等若尔。<a id="a-1H"></a>是假非真。<a id="a-1I"></a>汝等云何执实可见。<a id="a-1J"></a>又见一分言可见者。<a id="a-1K"></a>其理不然。<a id="a-1L"></a>故次颂曰。</p>
  <p id="a1M">若唯见瓶色　　即言见瓶者</p>
  <p id="a1N">既不见香等　　应名不见瓶</p>
  <p id="a1O">论曰。<a id="a-1P"></a>若和合中有众多分。<a id="a-1Q"></a>由一分故全得其名。<a id="a-1R"></a>谓于一瓶有色等分。<a id="a-1S"></a>由见色故言见瓶者。<a id="a-1T"></a>所余香等既不可见。<a id="a-1U"></a>应从多分言不见瓶。<a id="a-1V"></a>亦不应言色体是胜。<a id="a-1W"></a>瓶一分故。<a id="a-1X"></a>犹如香等。<a id="a-1Y"></a>色等于瓶既无胜劣。<a id="a-1Z"></a>应从香等名不可见。<a id="a-1a"></a>世间立名。<a id="a-1b"></a>或从多分。<a id="a-1c"></a>或就最胜。<a id="a-1d"></a>色上全无。<a id="a-1e"></a>香等有一。<a id="a-1f"></a>是故瓶等应从香等名不可见。<a id="a-1g"></a>是则外色亦应非实。<a id="a-1h"></a>是可见性。<a id="a-1i"></a>是瓶衣等不可见法。<a id="a-1j"></a>一分摄故。<a id="a-1k"></a>犹如香等世间共知。<a id="a-1l"></a>瓶色可见。<a id="a-1m"></a>云何得立不可见耶。<a id="a-1n"></a>世间所知随自心变。<a id="a-1o"></a>假说可见非外实色。<a id="a-1p"></a>今遮心外实有可见。<a id="a-1q"></a>故不相违不可见法。<a id="a-1r"></a>无所有故。<a id="a-1s"></a>应不可说。<a id="a-1t"></a>所以者何。<a id="a-1u"></a>可见无故名不可见。<a id="a-1v"></a>无法都无如何可说。<a id="a-1w"></a>可见之法以有体故。<a id="a-1x"></a>可为他说。<a id="a-1y"></a>此亦不然。<a id="a-1z"></a>无体之法亦是说因。<a id="a-20"></a>若不尔者。<a id="a-21"></a>不可见言现应无有。<a id="a-22"></a>又见于色都无所益。<a id="a-23"></a>何故说色以为可见。<a id="a-24"></a>非不可见。<a id="a-25"></a>所以者何。<a id="a-26"></a>非由能见及不能见。<a id="a-27"></a>令色有异。<a id="a-28"></a>云何由见说色可见。<a id="a-29"></a>非由不见说不可见。<a id="a-2A"></a>如瓶上色是可见故。<a id="a-2B"></a>说瓶可见。<a id="a-2C"></a>瓶上香等不可见故。<a id="a-2D"></a>亦应说瓶。<a id="a-2E"></a>为不可见其理等故。<a id="a-2F"></a>又眼见时。<a id="a-2G"></a>说色可见。<a id="a-2H"></a>眼不见时。<a id="a-2I"></a>亦应说色为不可见。<a id="a-2J"></a>其理等故。<a id="a-2K"></a>瓶之与色。<a id="a-2L"></a>既有可见不可见义。<a id="a-2M"></a>何故今者。<a id="a-2N"></a>偏破可见立不可见。<a id="a-2O"></a>可见起执。<a id="a-2P"></a>遮可见故言不可见。<a id="a-2Q"></a>非立瓶色为不可见。<a id="a-2R"></a>又色亦非全体可见。<a id="a-2S"></a>如何由色而说见瓶。<a id="a-2T"></a>所以者何。<a id="a-2U"></a>故次颂曰。</p>
  <p id="a2V">有障碍诸色　　体非全可见</p>
  <p id="a2W">彼分及中间　　由此分所隔</p>
  <p id="a2X">论曰。<a id="a-2Y"></a>有障碍色非全可见。<a id="a-2Z"></a>彼分中间此分所隔。<a id="a-2a"></a>如隔壁等所有诸色。<a id="a-2b"></a>虽见一分而不见余。<a id="a-2c"></a>故应如瓶名不可见。<a id="a-2d"></a>于诸分中此分非胜。<a id="a-2e"></a>余分为多。<a id="a-2f"></a>此应从多名不可见。<a id="a-2g"></a>粗色渐析未至极微。<a id="a-2h"></a>常有多分。<a id="a-2i"></a>若至极微非色根境。<a id="a-2j"></a>是故诸色皆不可见。<a id="a-2k"></a>岂不极微外面傍布无所障隔。<a id="a-2l"></a>相邻而住全可见耶。<a id="a-2m"></a>众微总相是假非实。<a id="a-2n"></a>一一别相非色根境。<a id="a-2o"></a>有碍极微面有彼此。<a id="a-2p"></a>如何得立色法实有全体可见。<a id="a-2q"></a>虽诸极微总相是假。<a id="a-2r"></a>一一别住实不可见。<a id="a-2s"></a>然诸极微和合相助。<a id="a-2t"></a>不可分析。<a id="a-2u"></a>面有彼此。<a id="a-2v"></a>故一一微其体实有。<a id="a-2w"></a>全分可见。<a id="a-2x"></a>此亦不然。<a id="a-2y"></a>故次颂曰。</p>
  <p id="a2z">极微分有无　　应审谛思察</p>
  <p id="a30">引不成为证　　义终不可成</p>
  <p id="a31">论曰。<a id="a-32"></a>极微亦与余物合故。<a id="a-33"></a>应如粗物有分是假。<a id="a-34"></a>破常品中已辨极微有分非实。<a id="a-35"></a>极微一一既不可见。<a id="a-36"></a>云何和合相助可见。<a id="a-37"></a>若相助时。<a id="a-38"></a>不舍本相。<a id="a-39"></a>不应相助若舍本相应非极微。<a id="a-3A"></a>以相助时。<a id="a-3B"></a>若如本细应无助力。<a id="a-3C"></a>应不可见。<a id="a-3D"></a>若转成粗应非极微。<a id="a-3E"></a>应假非实审思极微。<a id="a-3F"></a>由有碍故。<a id="a-3G"></a>有分非实不可全见。<a id="a-3H"></a>是故不可引证诸色实而可见。<a id="a-3I"></a>如色由前所说道理。<a id="a-3J"></a>有分无实非色根境。<a id="a-3K"></a>如是一切有质碍法。<a id="a-3L"></a>皆众分成非色根境。<a id="a-3M"></a>为显此义。<a id="a-3N"></a>故复颂曰。</p>
  <p id="a3O">一切有碍法　　皆众分所成</p>
  <p id="a3P">论曰。<a id="a-3Q"></a>诸有碍法以慧析之。<a id="a-3R"></a>皆有众分相依而立。<a id="a-3S"></a>析若未尽。<a id="a-3T"></a>恒如粗事。<a id="a-3U"></a>众分合成是假非实。<a id="a-3V"></a>析之若尽便归于空。<a id="a-3W"></a>如毕竟无越色根境。<a id="a-3X"></a>诸可见者皆众分成。<a id="a-3Y"></a>世所共知。<a id="a-3Z"></a>并假非实。<a id="a-3a"></a>细分障隔不可全见。<a id="a-3b"></a>极微相助。<a id="a-3c"></a>理复不成。<a id="a-3d"></a>诸有碍物皆可析之。<a id="a-3e"></a>尽未尽时归空是假。<a id="a-3f"></a>是故都无真实色法可见可闻可嗅尝等。<a id="a-3g"></a>所诠色法既非根境。<a id="a-3h"></a>能诠亦然。<a id="a-3i"></a>故次颂曰。</p>
  <p id="a3j">言说字亦然　　故非根所取</p>
  <p id="a3k">论曰。<a id="a-3l"></a>一切所闻音声言说。<a id="a-3m"></a>渐次分析至一字名。<a id="a-3n"></a>此亦如前。<a id="a-3o"></a>犹有细分。<a id="a-3p"></a>复渐分析乃至极微。<a id="a-3q"></a>此非所闻。<a id="a-3r"></a>犹有细分。<a id="a-3s"></a>复渐分析乃至都无。<a id="a-3t"></a>析未尽来。<a id="a-3u"></a>是有碍故。<a id="a-3v"></a>常有细分。<a id="a-3w"></a>是假非实。<a id="a-3x"></a>又声细分前后安立。<a id="a-3y"></a>互不相续。<a id="a-3z"></a>体无合义。<a id="a-40"></a>非实诠表。<a id="a-41"></a>非实可闻。<a id="a-42"></a>其理分明。<a id="a-43"></a>故复别说。<a id="a-44"></a>若声细分同时而生。<a id="a-45"></a>非前后立如色细分。<a id="a-46"></a>萨罗罗萨。<a id="a-47"></a>如是等字。<a id="a-48"></a>同时可闻。<a id="a-49"></a>义应无别。<a id="a-4A"></a>如是已破色等五尘。<a id="a-4B"></a>体是实有色根所得。</p>
  <p id="a4C">复次有说。<a id="a-4D"></a>形色是眼所见。<a id="a-4E"></a>今应征问。<a id="a-4F"></a>如是形色。<a id="a-4G"></a>为离显色。<a id="a-4H"></a>为即显耶。<a id="a-4I"></a>若离显者。<a id="a-4J"></a>应非眼见。<a id="a-4K"></a>离青等故。<a id="a-4L"></a>如乐音等。<a id="a-4M"></a>若即显者。<a id="a-4N"></a>应如显色。<a id="a-4O"></a>亦非眼见。<a id="a-4P"></a>前已广论。<a id="a-4Q"></a>又说颂曰。</p>
  <p id="a4R">虽显色有形　　云何取形色</p>
  <p id="a4S">论曰。<a id="a-4T"></a>若离显色别有形者。<a id="a-4U"></a>云何依显而取形耶。<a id="a-4V"></a>如离显色有乐音等。<a id="a-4W"></a>自根取时不依于显。<a id="a-4X"></a>然依显色而取于形。<a id="a-4Y"></a>如远见火。<a id="a-4Z"></a>知暖总相。<a id="a-4a"></a>是故形色决定应非色根所取。<a id="a-4b"></a>或非眼见。<a id="a-4c"></a>若复有言。<a id="a-4d"></a>不依青等而取形者。<a id="a-4e"></a>应如是破。<a id="a-4f"></a>不动显处形色了别。<a id="a-4g"></a>必色根境。<a id="a-4h"></a>了别为先缘形相故。<a id="a-4i"></a>诸缘形相必色根境。<a id="a-4j"></a>了别为先。<a id="a-4k"></a>如旋火轮形相了别。<a id="a-4l"></a>或如闇中形相了别。<a id="a-4m"></a>有作是言。<a id="a-4n"></a>形显二色其体各别。<a id="a-4o"></a>能了异故。<a id="a-4p"></a>如香味等。<a id="a-4q"></a>现见世间长等青等。<a id="a-4r"></a>能了各异。<a id="a-4s"></a>若尔世间诸大造色。<a id="a-4t"></a>与金银等能了异故。<a id="a-4u"></a>应有别体。<a id="a-4v"></a>因既不定。<a id="a-4w"></a>宗义岂成。<a id="a-4x"></a>或复云何取形色者。<a id="a-4y"></a>若形实有是眼所见。<a id="a-4z"></a>云何依触而取形耶。<a id="a-50"></a>不见青等依触而取。<a id="a-51"></a>形既依触而可了知。<a id="a-52"></a>应如涩等非眼所见。<a id="a-53"></a>此因若言定依于触而了形者。<a id="a-54"></a>依于显色。<a id="a-55"></a>应不了形。<a id="a-56"></a>若言依触定了形者。<a id="a-57"></a>触风水等应亦了形。<a id="a-58"></a>此难非理。<a id="a-59"></a>我意但言。<a id="a-5A"></a>形可依触而了知故。<a id="a-5B"></a>非眼所见。<a id="a-5C"></a>不言形了依触决然。<a id="a-5D"></a>若尔显色亦依触了。<a id="a-5E"></a>应不可见。<a id="a-5F"></a>如依触故。<a id="a-5G"></a>知火色等。<a id="a-5H"></a>此必长等差别所隔。<a id="a-5I"></a>方可了知。<a id="a-5J"></a>故所立因无不定失。<a id="a-5K"></a>所以者何。<a id="a-5L"></a>若依于触了别青等。<a id="a-5M"></a>定是比知。<a id="a-5N"></a>非眼所见。<a id="a-5O"></a>青等共相此必长等差别所隔。<a id="a-5P"></a>非亲依触。<a id="a-5Q"></a>不可难言。<a id="a-5R"></a>形亦应尔。<a id="a-5S"></a>以形于触无决定故。<a id="a-5T"></a>显有决定。<a id="a-5U"></a>故不相类。<a id="a-5V"></a>如是已破离显有形。<a id="a-5W"></a>即显亦非。<a id="a-5X"></a>故次颂曰。</p>
  <p id="a5Y">即显取显色　　何故不由身</p>
  <p id="a5Z">论曰。<a id="a-5a"></a>形若即是青等显色。<a id="a-5b"></a>显色如形应由身取。<a id="a-5c"></a>是则显色身触应知。<a id="a-5d"></a>即是形故。<a id="a-5e"></a>犹如形色。<a id="a-5f"></a>身触知形不知其显。<a id="a-5g"></a>故知显色非即是形。<a id="a-5h"></a>此意说形非即显色。<a id="a-5i"></a>不同知故。<a id="a-5j"></a>犹如乐音。<a id="a-5k"></a>形若与显非即非离。<a id="a-5l"></a>应如车等其体非真。<a id="a-5m"></a>形体若实。<a id="a-5n"></a>如青色等。<a id="a-5o"></a>应与显色或即或离。<a id="a-5p"></a>又诸形类无别极微。<a id="a-5q"></a>一一极微无长等故。<a id="a-5r"></a>离显极微别有长等。<a id="a-5s"></a>极微自性难可了知。<a id="a-5t"></a>形显极微。<a id="a-5u"></a>量既无别。<a id="a-5v"></a>云何离显别有实形。<a id="a-5w"></a>亦不可说。<a id="a-5x"></a>一一极微有长等相。<a id="a-5y"></a>长等如粗体可分析。<a id="a-5z"></a>何谓极微。<a id="a-60"></a>又诸极微量无差别。<a id="a-61"></a>彼此共许。<a id="a-62"></a>今说极微有长等相便违自宗。<a id="a-63"></a>汝所学宗许极微量。<a id="a-64"></a>无差别故。<a id="a-65"></a>亦应信受。<a id="a-66"></a>离显无形。<a id="a-67"></a>若言极微虽无长等而由积集成长等形。<a id="a-68"></a>即显极微集成长等。<a id="a-69"></a>何须别执有形极微。<a id="a-6A"></a>又长等形非如青等。<a id="a-6B"></a>极细分析本相犹存。<a id="a-6C"></a>故长等形非色根境。<a id="a-6D"></a>无实体故。<a id="a-6E"></a>犹若空花。<a id="a-6F"></a>若诸极微非实长等。<a id="a-6G"></a>如何积集成长等耶。<a id="a-6H"></a>汝许极微体非粗大。<a id="a-6I"></a>云何积集成粗大耶。<a id="a-6J"></a>是故长等非。<a id="a-6K"></a>实有性。<a id="a-6L"></a>但是青等积集所成。</p>
  <p id="a6M">复次胜论宗中。<a id="a-6N"></a>离色等外别立实有同异性等。<a id="a-6O"></a>彼由能依色等势力为色根境。<a id="a-6P"></a>此亦不然前说色等非色根取。<a id="a-6Q"></a>故彼亦非色根境界。<a id="a-6R"></a>彼宗有说。<a id="a-6S"></a>实等要因粗德色德合故方见。<a id="a-6T"></a>若无二德。<a id="a-6U"></a>应如极微及空中风。<a id="a-6V"></a>虽有不见。<a id="a-6W"></a>此亦不然。<a id="a-6X"></a>粗如长等。<a id="a-6Y"></a>析即归无。<a id="a-6Z"></a>色非可见。<a id="a-6a"></a>并如前说。<a id="a-6b"></a>如何因斯能见实等。<a id="a-6c"></a>彼复有说。<a id="a-6d"></a>所依实等要由能依色故可见。<a id="a-6e"></a>如热水中。<a id="a-6f"></a>水覆火色。<a id="a-6g"></a>虽有火实而不可见。<a id="a-6h"></a>即彼论中有破此说。<a id="a-6i"></a>青等染色染白衣时。<a id="a-6j"></a>不见白色应不见衣。<a id="a-6k"></a>不可说言。<a id="a-6l"></a>由见染色见染所依。<a id="a-6m"></a>染所依实与衣合故。<a id="a-6n"></a>亦得见衣。<a id="a-6o"></a>所以者何。<a id="a-6p"></a>水火二实既共和合。<a id="a-6q"></a>由见水色即见于水。<a id="a-6r"></a>亦应由此见于火实。<a id="a-6s"></a>彼宗二师俱不合理。<a id="a-6t"></a>且借彼一以破彼宗。<a id="a-6u"></a>为破彼执。<a id="a-6v"></a>复说颂曰。</p>
  <p id="a6w">离色有色因　　应非眼所见</p>
  <p id="a6x">二法体既异　　如何不别观</p>
  <p id="a6y">论曰。<a id="a-6z"></a>色所依实名为色因。<a id="a-70"></a>如是色因若离青等。<a id="a-71"></a>应如味等非眼所见。<a id="a-72"></a>色与色因性相若异。<a id="a-73"></a>如青黄等应可别观。<a id="a-74"></a>实既离色。<a id="a-75"></a>不可别观。<a id="a-76"></a>应如色体无别实性。<a id="a-77"></a>实之与色亦可别观。<a id="a-78"></a>如见青黄二解别故。<a id="a-79"></a>如是二解非色根识。<a id="a-7A"></a>假合生故如非实心。</p>
  <p id="a7B">复次或胜论者作如是言。<a id="a-7C"></a>诸色实有。<a id="a-7D"></a>而言聚色非实有故不可见者。<a id="a-7E"></a>若执一处。<a id="a-7F"></a>有众多色可有此过。<a id="a-7G"></a>我说同类处必不同。<a id="a-7H"></a>故于一处唯有一色。<a id="a-7I"></a>无此过者。<a id="a-7J"></a>此亦不然。<a id="a-7K"></a>若色实有应不可见。<a id="a-7L"></a>无细分故。<a id="a-7M"></a>如虚空等。<a id="a-7N"></a>此因不定。<a id="a-7O"></a>以色性等亦无细分而可见故。<a id="a-7P"></a>汝云何知离色体外别有色性。<a id="a-7Q"></a>复云何知色性可见。<a id="a-7R"></a>为破彼执。<a id="a-7S"></a>故说离色有色因等。<a id="a-7T"></a>此中色性说为色因。<a id="a-7U"></a>色智色言藉此生故。<a id="a-7V"></a>若此色性异色体一。<a id="a-7W"></a>周遍一切离青等处。<a id="a-7X"></a>亦应可见离青等处。<a id="a-7Y"></a>既不可见。<a id="a-7Z"></a>色性定应非眼所见。<a id="a-7a"></a>有作是言。<a id="a-7b"></a>若执色性其体周遍。<a id="a-7c"></a>容有此失。<a id="a-7d"></a>我说色性随自所依。<a id="a-7e"></a>各各不同。<a id="a-7f"></a>无斯过者。<a id="a-7g"></a>此亦不然。<a id="a-7h"></a>若色性等随自所依体不同者。<a id="a-7i"></a>无青等处。<a id="a-7j"></a>青等欻生。<a id="a-7k"></a>有青等处。<a id="a-7l"></a>青等欻灭。<a id="a-7m"></a>尔时色性与所依色。<a id="a-7n"></a>其处不同。<a id="a-7o"></a>应各别立。<a id="a-7p"></a>而汝不许云何无过。<a id="a-7q"></a>若言色性有迁动能。<a id="a-7r"></a>转至余处或复新起。<a id="a-7s"></a>是即此性非一非常。<a id="a-7t"></a>既许一常体应周遍。<a id="a-7u"></a>还同前失。<a id="a-7v"></a>离青等处亦应可见。<a id="a-7w"></a>既不可见。<a id="a-7x"></a>应非眼境。<a id="a-7y"></a>岂不中间或余法上无了因故不可见耶。<a id="a-7z"></a>何名为了因。<a id="a-80"></a>谓形量差别。<a id="a-81"></a>若尔色性应不可见。<a id="a-82"></a>所依诸色无形量故。<a id="a-83"></a>又此色性应非眼见。<a id="a-84"></a>体周遍故。<a id="a-85"></a>如声性等。<a id="a-86"></a>色与色性体相若异。<a id="a-87"></a>应可别观如青黄等。<a id="a-88"></a>然此二种不可别观。<a id="a-89"></a>是色是性故无有异。<a id="a-8A"></a>不可说言。<a id="a-8B"></a>见而不了。<a id="a-8C"></a>是色是性二相差别。<a id="a-8D"></a>色性相异应如青黄。<a id="a-8E"></a>为缘发生似己见故。<a id="a-8F"></a>能见既同。<a id="a-8G"></a>所见应一。<a id="a-8H"></a>故离色外无别色性。<a id="a-8I"></a>既无色性离色可见。<a id="a-8J"></a>如何比量因不定耶。<a id="a-8K"></a>余声性等随其所应。<a id="a-8L"></a>一一研寻例如前破。</p>
  <p id="a8M">复次胜论宗中说。<a id="a-8N"></a>地水火有色触故。<a id="a-8O"></a>皆为眼身二根所得。<a id="a-8P"></a>世间共许。<a id="a-8Q"></a>地等三大是眼所见身所觉故。<a id="a-8R"></a>风唯身得。<a id="a-8S"></a>以无色故。<a id="a-8T"></a>此亦不然。<a id="a-8U"></a>已破眼见。<a id="a-8V"></a>当破身觉。<a id="a-8W"></a>若随世间共所许者。<a id="a-8X"></a>身唯能觉触德非余。<a id="a-8Y"></a>所以者何。<a id="a-8Z"></a>故次颂曰。</p>
  <p id="a8a">身觉于坚等　　共立地等名</p>
  <p id="a8b">故唯于触中　　说地等差别</p>
  <p id="a8c">论曰。<a id="a-8d"></a>世间身觉坚湿暖动。<a id="a-8e"></a>便共施设地水火风。<a id="a-8f"></a>是故唯触名为地等。<a id="a-8g"></a>非离触外有别所依。<a id="a-8h"></a>地等四实此义意言。<a id="a-8i"></a>地等四实不离于触。<a id="a-8j"></a>身所觉故。<a id="a-8k"></a>如坚等触。<a id="a-8l"></a>若执地等非触所摄。<a id="a-8m"></a>应如味等非身所觉。<a id="a-8n"></a>若于坚等立地等名。<a id="a-8o"></a>则无所诤。<a id="a-8p"></a>体无别故。<a id="a-8q"></a>若立地等是触所依。<a id="a-8r"></a>非即坚等。<a id="a-8s"></a>违此比量。<a id="a-8t"></a>颂中初半明地等大。<a id="a-8u"></a>自相身觉即触所摄。<a id="a-8v"></a>后半明彼地等共相。<a id="a-8w"></a>非触所摄。<a id="a-8x"></a>身不能觉。<a id="a-8y"></a>唯是分别意识所知。<a id="a-8z"></a>前色性等自相共相。<a id="a-90"></a>随其所应类亦应尔。</p>
  <p id="a91">复次地等诸大。<a id="a-92"></a>于烧等时无异相生。<a id="a-93"></a>故非根境。<a id="a-94"></a>如烧瓶等。<a id="a-95"></a>于熟位中有异相生。<a id="a-96"></a>谓赤色等。<a id="a-97"></a>此诸异相德句所摄。<a id="a-98"></a>离此无别实句相生。<a id="a-99"></a>如何可言。<a id="a-9A"></a>离德别有地等实句身根所觉。<a id="a-9B"></a>为显此义。<a id="a-9C"></a>故复颂曰。</p>
  <p id="a9D">瓶所见生时　　不见有异德</p>
  <p id="a9E">体生如所见　　故实性都无</p>
  <p id="a9F">论曰。<a id="a-9G"></a>瓶等烧时有赤色等。<a id="a-9H"></a>诸德相起现见异前。<a id="a-9I"></a>除此更无实句瓶体。<a id="a-9J"></a>与未烧位差别而生。<a id="a-9K"></a>瓶等实句若别有体。<a id="a-9L"></a>应如德句有异相起。<a id="a-9M"></a>能烧所烧和合等位。<a id="a-9N"></a>既无有别实句相生。<a id="a-9O"></a>应如空等非实有性。<a id="a-9P"></a>亦非色根所取境界。<a id="a-9Q"></a>但是分别意识所知。<a id="a-9R"></a>世俗谛收假而非实。</p>
  <p id="a9S">复次外道余乘。<a id="a-9T"></a>各别所执粗显境相。<a id="a-9U"></a>我已略遮。<a id="a-9V"></a>今当总破外道余乘遍计所执一切境相。<a id="a-9W"></a>谓彼境相略有二种。<a id="a-9X"></a>一有质碍。<a id="a-9Y"></a>二无质碍。<a id="a-9Z"></a>有质碍境皆可分析。<a id="a-9a"></a>有质碍故。<a id="a-9b"></a>如舍如林。<a id="a-9c"></a>析即归空。<a id="a-9d"></a>或无穷过。<a id="a-9e"></a>是故不可执为实有。<a id="a-9f"></a>无质碍境亦非实有。<a id="a-9g"></a>无质碍故。<a id="a-9h"></a>犹若空花。<a id="a-9i"></a>又所执境略有二种。<a id="a-9j"></a>一者有为。<a id="a-9k"></a>二者无为。<a id="a-9l"></a>诸有无法从缘生故。<a id="a-9m"></a>犹如幻事非实有体。<a id="a-9n"></a>诸无为法亦非实有。<a id="a-9o"></a>以无生故。<a id="a-9p"></a>譬似龟毛。<a id="a-9q"></a>又所执境一一法上。<a id="a-9r"></a>随诸义门有众多性。<a id="a-9s"></a>若是实有。<a id="a-9t"></a>应互相违。<a id="a-9u"></a>复析归空或无穷过。<a id="a-9v"></a>又所执色应非实色。<a id="a-9w"></a>是所知故。<a id="a-9x"></a>犹如声等。<a id="a-9y"></a>广说乃至。<a id="a-9z"></a>所执诸法应非实法。<a id="a-A0"></a>是所知故。<a id="a-A1"></a>犹如色等。<a id="a-A2"></a>由此道理。<a id="a-A3"></a>一切所执若有若无皆非真实。<a id="a-A4"></a>诸有智者应正了知。<a id="a-A5"></a>有无等境皆依世俗。<a id="a-A6"></a>假立名相。<a id="a-A7"></a>非真胜义。<a id="a-A8"></a>复次已破其境。<a id="a-A9"></a>复为破根。<a id="a-AA"></a>先破余乘。<a id="a-AB"></a>故说颂曰。</p>
  <p id="aAC">眼等皆大造　　何眼见非余</p>
  <p id="aAD">论曰。<a id="a-AE"></a>眼等五根皆四大种。<a id="a-AF"></a>所造净色为其自性。<a id="a-AG"></a>故契经言。<a id="a-AH"></a>谓四大种所造净色。<a id="a-AI"></a>名眼等根。<a id="a-AJ"></a>此世俗言非胜义说。<a id="a-AK"></a>若执为实其义不成。<a id="a-AL"></a>所以者何。<a id="a-AM"></a>同是造色。<a id="a-AN"></a>何缘见用。<a id="a-AO"></a>唯眼非余。<a id="a-AP"></a>未见世间二法相似。<a id="a-AQ"></a>所起作用更互不同。<a id="a-AR"></a>岂不诸根其相有异。<a id="a-AS"></a>谓各能作自识所依。<a id="a-AT"></a>此果有异非相差别。<a id="a-AU"></a>相既无别。<a id="a-AV"></a>果如何异。<a id="a-AW"></a>用有异故。<a id="a-AX"></a>其果不同。<a id="a-AY"></a>现见世间用殊相一。<a id="a-AZ"></a>如诸药草。<a id="a-Aa"></a>损益用别。<a id="a-Ab"></a>坚等相同。<a id="a-Ac"></a>相既是同。<a id="a-Ad"></a>用应非异。<a id="a-Ae"></a>又应诸根即是大种。<a id="a-Af"></a>生识用别名眼等根。<a id="a-Ag"></a>如即坚等作用不同。<a id="a-Ah"></a>得药草名种种差别。<a id="a-Ai"></a>此不应然。<a id="a-Aj"></a>相用体一。<a id="a-Ak"></a>名有异故。<a id="a-Al"></a>由见等用有差别故。<a id="a-Am"></a>即显眼等相有差别。<a id="a-An"></a>非有别用。<a id="a-Ao"></a>依无别相。<a id="a-Ap"></a>用既不同相必有异。<a id="a-Aq"></a>故离大种别有义成。<a id="a-Ar"></a>若尔药草用既不同。<a id="a-As"></a>亦应离大别有其体。<a id="a-At"></a>许有别体于义何违。<a id="a-Au"></a>若如见等全离大种。<a id="a-Av"></a>义可无违。<a id="a-Aw"></a>然非全离。<a id="a-Ax"></a>何得无违。<a id="a-Ay"></a>若言眼等性类虽同而相有异。<a id="a-Az"></a>便违自宗。<a id="a-B0"></a>汝宗性类即法体相。<a id="a-B1"></a>性类既同。<a id="a-B2"></a>相由何异。<a id="a-B3"></a>不可一体有同不同。<a id="a-B4"></a>二相差别俱非假有。<a id="a-B5"></a>如一色上无有青黄二相差别。<a id="a-B6"></a>若一法性可分二相。<a id="a-B7"></a>于中一一复应可分。<a id="a-B8"></a>如是展转应析至空。<a id="a-B9"></a>或至无穷。<a id="a-BA"></a>常非实有。<a id="a-BB"></a>又眼等根体由何异。<a id="a-BC"></a>由见等因有差别故。<a id="a-BD"></a>岂非见等同用大种。<a id="a-BE"></a>以为其因。<a id="a-BF"></a>云何有别。<a id="a-BG"></a>若由大种有差别故。<a id="a-BH"></a>所生见等有差别者。<a id="a-BI"></a>即应依此差别大种。<a id="a-BJ"></a>眼识等生何用眼等。<a id="a-BK"></a>非唯大种是见等因。<a id="a-BL"></a>如何可言。<a id="a-BM"></a>彼无异故。<a id="a-BN"></a>见等无别。<a id="a-BO"></a>复有何因。<a id="a-BP"></a>谓善恶业。<a id="a-BQ"></a>此业复由贪乐见等众缘展转差别而生。<a id="a-BR"></a>由此业故见等有异。<a id="a-BS"></a>若多满业别感见等。<a id="a-BT"></a>其义可然。<a id="a-BU"></a>若唯一业总感一身。<a id="a-BV"></a>如何有异。<a id="a-BW"></a>又色界身业无差别唯厌味等一业所招。<a id="a-BX"></a>彼界诸根应无差别。<a id="a-BY"></a>若言一业有多功能。<a id="a-BZ"></a>故所感身诸根别者。<a id="a-Ba"></a>业与功能俱是作用。<a id="a-Bb"></a>如何一用而有多用。<a id="a-Bc"></a>不言一用复有多用。<a id="a-Bd"></a>但说一体有多功能。<a id="a-Be"></a>由此功能发生多果。<a id="a-Bf"></a>如同分眼。<a id="a-Bg"></a>体虽是一而能生识及生自类。<a id="a-Bh"></a>假说可然。<a id="a-Bi"></a>实云何尔。<a id="a-Bj"></a>一即是多。<a id="a-Bk"></a>理相违故。<a id="a-Bl"></a>若许一业有多功能。<a id="a-Bm"></a>感多根者何不许业。<a id="a-Bn"></a>唯感一根能生多识。<a id="a-Bo"></a>如是抑难于理何益。<a id="a-Bp"></a>又一根处有损益时。<a id="a-Bq"></a>余根亦应同有损益。<a id="a-Br"></a>又若一根身应鄙陋。<a id="a-Bs"></a>我不抑汝。<a id="a-Bt"></a>令唯一根。<a id="a-Bu"></a>但欲挫汝一业多用。<a id="a-Bv"></a>又业力故。<a id="a-Bw"></a>无有诸根同时损益。<a id="a-Bx"></a>如地狱中。<a id="a-By"></a>虽有猛火焚烧其身。<a id="a-Bz"></a>而彼有情诸根不灭。<a id="a-C0"></a>又由根处身相端严。<a id="a-C1"></a>如青盲人形非鄙陋。<a id="a-C2"></a>又若一业能生多果。<a id="a-C3"></a>以生别识证有别根。<a id="a-C4"></a>如是比量应不成立。<a id="a-C5"></a>此有彼有。<a id="a-C6"></a>此无彼无。<a id="a-C7"></a>但可成立差别功能。<a id="a-C8"></a>不应证有差别体相。<a id="a-C9"></a>又即此业差别功能。<a id="a-CA"></a>何不能生差别诸识。<a id="a-CB"></a>诸识生时业已灭故。<a id="a-CC"></a>无能生用。<a id="a-CD"></a>若尔眼等应不从彼业用而生。<a id="a-CE"></a>若业所引习气犹存能生眼等。<a id="a-CF"></a>何不从彼业引习气诸识生耶。<a id="a-CG"></a>此不应然。<a id="a-CH"></a>生无色界眼等五识。<a id="a-CI"></a>应亦现行业习所依。<a id="a-CJ"></a>识体有故。<a id="a-CK"></a>立有色根。<a id="a-CL"></a>无如是失。<a id="a-CM"></a>生无色界大种无故。<a id="a-CN"></a>造色亦无。<a id="a-CO"></a>何缘生彼无大种耶。<a id="a-CP"></a>离色贪故。<a id="a-CQ"></a>即由此因损害识种。<a id="a-CR"></a>故眼等识于彼不生。<a id="a-CS"></a>此不应然。<a id="a-CT"></a>非于境界离贪欲故。<a id="a-CU"></a>能缘识种亦被损害。<a id="a-CV"></a>勿于欲界。<a id="a-CW"></a>得离欲者。<a id="a-CX"></a>或于三界得离欲者。<a id="a-CY"></a>能缘彼识毕竟不生。<a id="a-CZ"></a>若言所依由自地业所引发故能生诸识。<a id="a-Ca"></a>身生色界于欲界境应不能缘。<a id="a-Cb"></a>若尔应言。<a id="a-Cc"></a>生无色界无境界故。<a id="a-Cd"></a>彼识不生。<a id="a-Ce"></a>何故不缘下地境起。<a id="a-Cf"></a>若言于彼已离贪故不能缘者。<a id="a-Cg"></a>此先已说。<a id="a-Ch"></a>先何所说。<a id="a-Ci"></a>谓生上地应不能缘下地境界。<a id="a-Cj"></a>若即业种能生五识。<a id="a-Ck"></a>不应根处有损益故。<a id="a-Cl"></a>识随损益。<a id="a-Cm"></a>所以者何。<a id="a-Cn"></a>非业习气用彼为依。<a id="a-Co"></a>彼变异故。<a id="a-Cp"></a>识随变异。<a id="a-Cq"></a>由现彼识有损益故。<a id="a-Cr"></a>令业习气亦有损益。<a id="a-Cs"></a>所以者何。<a id="a-Ct"></a>世间现有缘即心境妄分别识。<a id="a-Cu"></a>能令余法损益事成。<a id="a-Cv"></a>如在梦心妄谓心等。<a id="a-Cw"></a>若不觉知根处损益。<a id="a-Cx"></a>能依之识损益应无。<a id="a-Cy"></a>此中必有微细觉受。<a id="a-Cz"></a>如是等类问答无穷。<a id="a-D0"></a>恐厌繁词。<a id="a-D1"></a>故应且止。<a id="a-D2"></a>诸法性相微细甚深。<a id="a-D3"></a>浅识之俦极难开悟。<a id="a-D4"></a>且应随俗说有诸根。<a id="a-D5"></a>非卒研穷能契实义。<a id="a-D6"></a>故次颂曰。</p>
  <p id="aD7">故业果难思　　牟尼真实说</p>
  <p id="aD8">论曰。<a id="a-D9"></a>此颂义言。<a id="a-DA"></a>诸业眼等异熟因果。<a id="a-DB"></a>不可思议。<a id="a-DC"></a>唯有如来能深了达。<a id="a-DD"></a>非余浅识智力所行。<a id="a-DE"></a>应随世间且说为有。<a id="a-DF"></a>非暂思择能会其真。<a id="a-DG"></a>诸法实性内证所知。<a id="a-DH"></a>非世寻思所行境界。<a id="a-DI"></a>若执实有。<a id="a-DJ"></a>理必不然。<a id="a-DK"></a>所以者何。<a id="a-DL"></a>违比量故。<a id="a-DM"></a>谓眼非见。<a id="a-DN"></a>如耳等根。<a id="a-DO"></a>耳亦非闻。<a id="a-DP"></a>如眼根等。<a id="a-DQ"></a>鼻不能嗅。<a id="a-DR"></a>如舌等根。<a id="a-DS"></a>舌不能尝。<a id="a-DT"></a>如鼻根等。<a id="a-DU"></a>身不能觉。<a id="a-DV"></a>如上诸根。<a id="a-DW"></a>一切皆由造色性故。<a id="a-DX"></a>或大种故。<a id="a-DY"></a>或业果故。<a id="a-DZ"></a>又眼等根皆有质碍。<a id="a-Da"></a>故可分析令悉归空。<a id="a-Db"></a>或无穷过。<a id="a-Dc"></a>是故不应执为实有。<a id="a-Dd"></a>但是自心随因缘力。<a id="a-De"></a>虚假变现如幻事等。<a id="a-Df"></a>俗有真无。</p>
  <p id="aDg">复次数论外道作如是言。<a id="a-Dh"></a>色等境界皆二根取。<a id="a-Di"></a>谓眼等见及内智知。<a id="a-Dj"></a>今应审察。<a id="a-Dk"></a>见智于境。<a id="a-Dl"></a>为同一时。<a id="a-Dm"></a>为有先后。<a id="a-Dn"></a>设许先后。<a id="a-Do"></a>谁后谁先。<a id="a-Dp"></a>先后同时。<a id="a-Dq"></a>皆不应理。<a id="a-Dr"></a>所以者何。<a id="a-Ds"></a>故次颂曰。</p>
  <p id="aDt">智缘未有故　　智非在见先</p>
  <p id="aDu">居后智唐捐　　同时见无用</p>
  <p id="aDv">论曰。<a id="a-Dw"></a>见是智缘智随见起。<a id="a-Dx"></a>若未有见智必不生。<a id="a-Dy"></a>如生盲人无了色智。<a id="a-Dz"></a>是故智起定非见先。<a id="a-E0"></a>若居见后智即唐捐。<a id="a-E1"></a>见已了色智复何用。<a id="a-E2"></a>汝宗法起必为我须。<a id="a-E3"></a>非但随因任运起故。<a id="a-E4"></a>若见已了复须起智。<a id="a-E5"></a>应一境上了了无穷。<a id="a-E6"></a>若二同时见应无用。<a id="a-E7"></a>两法俱有因果不成。<a id="a-E8"></a>如牛二角。<a id="a-E9"></a>如苦乐等。<a id="a-EA"></a>汝应不许见为智因。<a id="a-EB"></a>若智知境不由见生。<a id="a-EC"></a>盲聋等人应明了境。<a id="a-ED"></a>又不应有盲聋等人。<a id="a-EE"></a>以皆分明了色等故。<a id="a-EF"></a>又不应立五有情根。<a id="a-EG"></a>意独能了色等境故。</p>
  <p id="aEH">复次有立眼耳境合方知。<a id="a-EI"></a>其理不然。<a id="a-EJ"></a>故次颂曰。</p>
  <p id="aEK">眼若行至境　　色远见应迟</p>
  <p id="aEL">何不亦分明　　照极远近色</p>
  <p id="aEM">论曰。<a id="a-EN"></a>眼谓眼光是眼用故。<a id="a-EO"></a>不离眼故。<a id="a-EP"></a>亦得眼名。<a id="a-EQ"></a>若此眼光行至色处。<a id="a-ER"></a>何故远色见不淹迟。<a id="a-ES"></a>如何月轮与诸近色。<a id="a-ET"></a>举目齐见无迟速耶。<a id="a-EU"></a>未见世间有行动物一时俱至远近二方。<a id="a-EV"></a>由是因缘应立比量。<a id="a-EW"></a>照远色见不至远色。<a id="a-EX"></a>照近色见时无异故。<a id="a-EY"></a>如近色见。<a id="a-EZ"></a>照近色见不至近色。<a id="a-Ea"></a>照远色见时无异故。<a id="a-Eb"></a>如远色见。<a id="a-Ec"></a>又若眼光至色方见。<a id="a-Ed"></a>极远近色应见分明。<a id="a-Ee"></a>与非近远见应无异。<a id="a-Ef"></a>既有差别。<a id="a-Eg"></a>故非至境。<a id="a-Eh"></a>非鼻等根。<a id="a-Ei"></a>于香味触有此远近明昧不同。<a id="a-Ej"></a>由是比知眼不至境。<a id="a-Ek"></a>于近远境用差别故。<a id="a-El"></a>犹如磁石。<a id="a-Em"></a>又眼趣色先见不见。<a id="a-En"></a>二俱不然。<a id="a-Eo"></a>故次颂曰。</p>
  <p id="aEp">若见已方行　　行则为无用</p>
  <p id="aEq">若不见而往　　定欲见应无</p>
  <p id="aEr">论曰。<a id="a-Es"></a>本为见色行趣于境。<a id="a-Et"></a>其色已见。<a id="a-Eu"></a>行复何为见已方行。<a id="a-Ev"></a>又违先立眼之与耳境合方知。<a id="a-Ew"></a>亦不可言不见而往。<a id="a-Ex"></a>眇无指的行趣何方。<a id="a-Ey"></a>如瞽目人所欲趣向不定能至。<a id="a-Ez"></a>此亦应然。<a id="a-F0"></a>不见而往应无住期。<a id="a-F1"></a>或于中间遇色便止。<a id="a-F2"></a>期心往者或果所求。<a id="a-F3"></a>或由力竭中涂而住。<a id="a-F4"></a>如是二种理既不成。<a id="a-F5"></a>更无第三。<a id="a-F6"></a>故非境合。</p>
  <p id="aF7">复次有说。<a id="a-F8"></a>眼根不合故见。<a id="a-F9"></a>此亦不然。<a id="a-FA"></a>故次颂曰。</p>
  <p id="aFB">若不往而观　　应见一切色</p>
  <p id="aFC">眼既无行动　　无远亦无障</p>
  <p id="aFD">论曰。<a id="a-FE"></a>不合体无相无别故。<a id="a-FF"></a>应见一切。<a id="a-FG"></a>或全不观。<a id="a-FH"></a>所以者何。<a id="a-FI"></a>缘无差别。<a id="a-FJ"></a>从缘有法差别不成。<a id="a-FK"></a>岂不诸色由远由障而不见耶。<a id="a-FL"></a>眼既不行何远何障而令不见若眼与色不合而见。<a id="a-FM"></a>应无远近障无障殊。<a id="a-FN"></a>不合之因无差别故。<a id="a-FO"></a>有见不见。<a id="a-FP"></a>理不得成。<a id="a-FQ"></a>又极远名无实有体。<a id="a-FR"></a>云何能碍令见不生。<a id="a-FS"></a>非二中间诸法名远。<a id="a-FT"></a>彼于见用不能碍故。<a id="a-FU"></a>若执中间诸法名远。<a id="a-FV"></a>碍见用者。<a id="a-FW"></a>远障应同。<a id="a-FX"></a>言眼趣色。<a id="a-FY"></a>亦有此过。<a id="a-FZ"></a>谓极远名无实体等。<a id="a-Fa"></a>执眼为常行趣于色。<a id="a-Fb"></a>实有此过。<a id="a-Fc"></a>所以者何。<a id="a-Fd"></a>执眼无常行趣于色。<a id="a-Fe"></a>可言力竭不至远方。<a id="a-Ff"></a>若执眼常用无变坏行趣于色。<a id="a-Fg"></a>过与前同。<a id="a-Fh"></a>行与不行二俱有过。<a id="a-Fi"></a>故眼见色非行不行。<a id="a-Fj"></a>岂不光明助眼令见光明被障故不见耶。<a id="a-Fk"></a>夜分远望珠灯中色。<a id="a-Fl"></a>既隔闇障应不能观。<a id="a-Fm"></a>若言眼根虽不至色然同磁石远近用殊。<a id="a-Fn"></a>此亦不然。<a id="a-Fo"></a>疑难等故。<a id="a-Fp"></a>世间共见。<a id="a-Fq"></a>何疑难耶。<a id="a-Fr"></a>此亦不然。<a id="a-Fs"></a>真俗异故。<a id="a-Ft"></a>世间见俗汝执为真。<a id="a-Fu"></a>世亦不知不合而见。<a id="a-Fv"></a>如何可说与磁石同。</p>
  <p id="aFw">前诸颂中虽正破眼。<a id="a-Fx"></a>亦兼破耳。<a id="a-Fy"></a>以义同故。<a id="a-Fz"></a>谓若耳根境合知者。<a id="a-G0"></a>不应远近一时俱闻。<a id="a-G1"></a>声从质来。<a id="a-G2"></a>既有远近。<a id="a-G3"></a>不应一念同至耳根。<a id="a-G4"></a>耳无光明。<a id="a-G5"></a>不应趣境。<a id="a-G6"></a>设许趣境。<a id="a-G7"></a>过同眼根。<a id="a-G8"></a>又声离质来入耳闻。<a id="a-G9"></a>亦不应理。<a id="a-GA"></a>钟鼓等声现不离质。<a id="a-GB"></a>远可闻故。<a id="a-GC"></a>若耳与声无闻而取。<a id="a-GD"></a>应如香等不辨方维。<a id="a-GE"></a>若耳与声不合而取。<a id="a-GF"></a>应无远近一切皆闻。<a id="a-GG"></a>不合体无相无别故。<a id="a-GH"></a>或应一切皆不能闻。<a id="a-GI"></a>是故耳根声合不合。<a id="a-GJ"></a>实取自境二俱不成。</p>
  <p id="aGK">复次若执眼根能见于色。<a id="a-GL"></a>应见自性。<a id="a-GM"></a>所以者何。<a id="a-GN"></a>故次颂曰。</p>
  <p id="aGO">诸法体相用　　前后定应同</p>
  <p id="aGP">如何此眼根　　不见于眼性</p>
  <p id="aGQ">论曰。<a id="a-GR"></a>法体相用前后应同。<a id="a-GS"></a>展转相望无别性故。<a id="a-GT"></a>眼若能见应如我思。<a id="a-GU"></a>于一切时以见为体。<a id="a-GV"></a>是则眼根不对境位。<a id="a-GW"></a>应常能见如对境时。<a id="a-GX"></a>彼位色无而有见用。<a id="a-GY"></a>应以眼体为其所观。<a id="a-GZ"></a>若无色时眼不能见。<a id="a-Ga"></a>应有色位亦不能观。<a id="a-Gb"></a>又若眼根以见为体。<a id="a-Gc"></a>应能自见如彼光明。<a id="a-Gd"></a>即违自宗。<a id="a-Ge"></a>根非根境。<a id="a-Gf"></a>若不自见。<a id="a-Gg"></a>应不见他。<a id="a-Gh"></a>如生盲人都无所见。<a id="a-Gi"></a>又汝宗言。<a id="a-Gj"></a>眼等色等诸法相用乐等所成。<a id="a-Gk"></a>相用虽殊其体无别。<a id="a-Gl"></a>眼见色体即是自观。<a id="a-Gm"></a>亦违自宗。<a id="a-Gn"></a>根非根境。<a id="a-Go"></a>又眼见色称实而观。<a id="a-Gp"></a>色与眼根体真是一。<a id="a-Gq"></a>如能见色应见眼根。<a id="a-Gr"></a>既不见根。<a id="a-Gs"></a>应不见色。<a id="a-Gt"></a>不可眼色体实有殊。<a id="a-Gu"></a>勿违自宗。<a id="a-Gv"></a>同乐等性不应说眼不称实观。<a id="a-Gw"></a>勿违自宗。<a id="a-Gx"></a>现量所摄。<a id="a-Gy"></a>若言自见世事相违。<a id="a-Gz"></a>此亦不然。<a id="a-H0"></a>体用别故。<a id="a-H1"></a>若言见用即是乐等。<a id="a-H2"></a>青等亦然。<a id="a-H3"></a>应不可见。<a id="a-H4"></a>若言根境其体有殊。<a id="a-H5"></a>便违自宗。<a id="a-H6"></a>俱乐等性不可一性。<a id="a-H7"></a>有众多体转变亦然。<a id="a-H8"></a>不离性故。<a id="a-H9"></a>若言其体即别即同。<a id="a-HA"></a>除汝巧言谁能说此。<a id="a-HB"></a>根境体一见境非根。<a id="a-HC"></a>如是宗言。<a id="a-HD"></a>极难信解。<a id="a-HE"></a>如破眼见。<a id="a-HF"></a>耳等例然。<a id="a-HG"></a>根境皆同乐等性故。<a id="a-HH"></a>又应一境一切根行。<a id="a-HI"></a>亦应一根行一切境。<a id="a-HJ"></a>是则根境安立不成。<a id="a-HK"></a>故不应言诸根实有。</p>
  <p id="aHL">复次鸺鹠子言。<a id="a-HM"></a>我宗根境其性有异。<a id="a-HN"></a>不同彼失。<a id="a-HO"></a>所以者何。<a id="a-HP"></a>眼等五根随其次第。<a id="a-HQ"></a>即是火空地水风实。<a id="a-HR"></a>眼见三实。<a id="a-HS"></a>谓火地水及见于色。<a id="a-HT"></a>身觉四实。<a id="a-HU"></a>谓除其空。<a id="a-HV"></a>兼觉于触。<a id="a-HW"></a>耳唯闻声。<a id="a-HX"></a>鼻唯嗅香。<a id="a-HY"></a>舌唯尝味。<a id="a-HZ"></a>故我师宗不同彼失。<a id="a-Ha"></a>若尔根境有异有同。<a id="a-Hb"></a>异且可然。<a id="a-Hc"></a>同如彼失。<a id="a-Hd"></a>眼等火等其相不同。<a id="a-He"></a>如何五根五实为性。<a id="a-Hf"></a>地水火实。<a id="a-Hg"></a>异青等故。<a id="a-Hh"></a>非眼所观。<a id="a-Hi"></a>地水火风若体异触。<a id="a-Hj"></a>应非身觉。<a id="a-Hk"></a>是故汝宗亦有多过。<a id="a-Hl"></a>又彼宗执眼色意我四法合故能见于色。<a id="a-Hm"></a>此亦不然。<a id="a-Hn"></a>故次颂曰。</p>
  <p id="aHo">眼中无色识　　识中无色眼</p>
  <p id="aHp">色内二俱无　　何能合见色</p>
  <p id="aHq">论曰。<a id="a-Hr"></a>眼色识二各别无二。<a id="a-Hs"></a>非和合故。<a id="a-Ht"></a>无见用生。<a id="a-Hu"></a>三法合时与别无异。<a id="a-Hv"></a>如何可执有见用生。<a id="a-Hw"></a>有小乘说。<a id="a-Hx"></a>此难不然。<a id="a-Hy"></a>谁言合时与别无异。<a id="a-Hz"></a>诸法一一虽各无能。<a id="a-I0"></a>而和合时相依有用。<a id="a-I1"></a>若和合位有异相生。<a id="a-I2"></a>与前不同。<a id="a-I3"></a>应非眼等。<a id="a-I4"></a>若和合位无异相生。<a id="a-I5"></a>与前既同。<a id="a-I6"></a>应无见用。<a id="a-I7"></a>若言同类有异相生。<a id="a-I8"></a>此亦不然。<a id="a-I9"></a>理相违故。<a id="a-IA"></a>类之与相其体不殊。<a id="a-IB"></a>如何可言类同相异。<a id="a-IC"></a>同异二义互相乖违。<a id="a-ID"></a>而言体一。<a id="a-IE"></a>必不应理。<a id="a-IF"></a>若眼等三能生见用。<a id="a-IG"></a>尔时见用应亦生三。<a id="a-IH"></a>不可同时有因有果。<a id="a-II"></a>而三起见。<a id="a-IJ"></a>非见起三。<a id="a-IK"></a>一刹那中彼此俱有。<a id="a-IL"></a>如何相望有因非因。<a id="a-IM"></a>又应同时无因果义。<a id="a-IN"></a>果体已有。<a id="a-IO"></a>岂复须因。<a id="a-IP"></a>若不同时应许先后。<a id="a-IQ"></a>同时不立先后岂成。<a id="a-IR"></a>果时无因。<a id="a-IS"></a>果是谁果。<a id="a-IT"></a>因时无果。<a id="a-IU"></a>因是谁因。<a id="a-IV"></a>若尔应无一切因果。<a id="a-IW"></a>尚不许有。<a id="a-IX"></a>况立其无。<a id="a-IY"></a>而说种种因果不同。<a id="a-IZ"></a>此世俗言。<a id="a-Ia"></a>非为胜义。<a id="a-Ib"></a>正破外道。<a id="a-Ic"></a>兼破小乘。<a id="a-Id"></a>故此颂中唯破眼等。<a id="a-Ie"></a>我或已破。<a id="a-If"></a>故不重论。<a id="a-Ig"></a>如破眼等合故见色。<a id="a-Ih"></a>耳等亦应随义而破。</p>
  <p id="aIi">复次耳所闻声能成名句诠表法义胜色等尘。<a id="a-Ij"></a>故于此中重审观察。<a id="a-Ik"></a>令知诠表俗有真无。<a id="a-Il"></a>为所闻声能诠表义。<a id="a-Im"></a>为不尔耶。<a id="a-In"></a>若尔何失。<a id="a-Io"></a>初且不然。<a id="a-Ip"></a>故次颂曰。</p>
  <p id="aIq">所闻若能表　　何不成非音</p>
  <p id="aIr">论曰。<a id="a-Is"></a>所闻与音声之异目。<a id="a-It"></a>俱能显义。<a id="a-Iu"></a>表即是诠。<a id="a-Iv"></a>此中显示声不能诠。<a id="a-Iw"></a>设许能诠。<a id="a-Ix"></a>便失声性。<a id="a-Iy"></a>以声自相定不能诠。<a id="a-Iz"></a>无分别识所了知故。<a id="a-J0"></a>如余自相。<a id="a-J1"></a>又声自相定不能表。<a id="a-J2"></a>所欲说义。<a id="a-J3"></a>同喻无故。<a id="a-J4"></a>如不共因。<a id="a-J5"></a>声之共相非耳所闻。<a id="a-J6"></a>一一皆依多法成故。<a id="a-J7"></a>有细分故。<a id="a-J8"></a>如非实等。<a id="a-J9"></a>此若能诠便失声性非所闻故。<a id="a-JA"></a>犹如乐等。<a id="a-JB"></a>非离声性别有所闻。<a id="a-JC"></a>犹如色等。<a id="a-JD"></a>非声性故。<a id="a-JE"></a>后亦不然。<a id="a-JF"></a>故次颂曰。</p>
  <p id="aJG">声若非能诠　　何故缘生解</p>
  <p id="aJH">论曰。<a id="a-JI"></a>若所闻声不能诠表。<a id="a-JJ"></a>不应由此名句智生。<a id="a-JK"></a>唯句与名能诠表义。<a id="a-JL"></a>故于此处不说文身。<a id="a-JM"></a>又若语声不能诠表。<a id="a-JN"></a>应同余响非义智因。<a id="a-JO"></a>若尔不应闻声了义。<a id="a-JP"></a>闻既了义应是能诠岂不意识耳识后生。<a id="a-JQ"></a>依所闻声假立共相。<a id="a-JR"></a>此能诠表引义智生。<a id="a-JS"></a>意识生时。<a id="a-JT"></a>声与耳识二俱已灭。<a id="a-JU"></a>共相何依。<a id="a-JV"></a>声体既无。<a id="a-JW"></a>谁之共相。<a id="a-JX"></a>若谓念力追忆前声。<a id="a-JY"></a>心等依之假立共相。<a id="a-JZ"></a>应心心法各别所缘。<a id="a-Ja"></a>不随心缘应非心法。<a id="a-Jb"></a>若谓共相不要依声。<a id="a-Jc"></a>唯分别心假想建立。<a id="a-Jd"></a>如何此相唯属于声。<a id="a-Je"></a>若言因声而得起者。<a id="a-Jf"></a>耳根识等岂非此因。<a id="a-Jg"></a>又耳识生不缘共相。<a id="a-Jh"></a>如何定作立共相因。<a id="a-Ji"></a>若言如色见已便增。<a id="a-Jj"></a>此亦同疑。<a id="a-Jk"></a>不可为证。<a id="a-Jl"></a>若言诸法功力难思。<a id="a-Jm"></a>既尔云何强立共相。<a id="a-Jn"></a>若言二相同依一声自相先闻后意俱了。<a id="a-Jo"></a>声相既异。<a id="a-Jp"></a>体云何同。<a id="a-Jq"></a>心相既殊。<a id="a-Jr"></a>体亦应别。<a id="a-Js"></a>不可意识二相合缘。<a id="a-Jt"></a>念唯记前所取相故。<a id="a-Ju"></a>若声共相念不由闻。<a id="a-Jv"></a>自相亦应不闻而忆二先别了后可合缘。<a id="a-Jw"></a>别了既无。<a id="a-Jx"></a>合缘岂有。<a id="a-Jy"></a>是故共相非实能诠。<a id="a-Jz"></a>亦非音声。<a id="a-K0"></a>定不能表。<a id="a-K1"></a>虽广诤论而理难穷。<a id="a-K2"></a>应止傍言推寻本义。</p>
  <p id="aK3">复次执声与耳合不合闻。<a id="a-K4"></a>多同色破。<a id="a-K5"></a>又声与耳合故能闻。<a id="a-K6"></a>理必不然。<a id="a-K7"></a>故次颂曰。</p>
  <p id="aK8">声若至耳闻　　如何了声本</p>
  <p id="aK9">论曰。<a id="a-KA"></a>本谓说者。<a id="a-KB"></a>声起源故。<a id="a-KC"></a>若声离本来至耳闻。<a id="a-KD"></a>如何得知能发声者。<a id="a-KE"></a>既了发处声必不来。<a id="a-KF"></a>亦不应言耳往声处。<a id="a-KG"></a>用无光质。<a id="a-KH"></a>何以知行。<a id="a-KI"></a>又诠表声不可全了。<a id="a-KJ"></a>所以者何。<a id="a-KK"></a>故次颂曰。</p>
  <p id="aKL">声无顿说理　　如何全可知</p>
  <p id="aKM">论曰。<a id="a-KN"></a>名句细分渐次而生。<a id="a-KO"></a>耳不顿闻。<a id="a-KP"></a>如何全了。<a id="a-KQ"></a>亦不应说追念故知。<a id="a-KR"></a>念必似前具如先辨。<a id="a-KS"></a>不可离念率尔能知。<a id="a-KT"></a>应不藉闻意别能了。<a id="a-KU"></a>若尔聋者应自了声。<a id="a-KV"></a>或能说人言音无用。<a id="a-KW"></a>若言闻声次第缘力引故全了。<a id="a-KX"></a>此亦不然。<a id="a-KY"></a>次全了心不必生故。<a id="a-KZ"></a>若言全了必次闻生。<a id="a-Ka"></a>此亦不然。<a id="a-Kb"></a>天耳通后必隔定心。<a id="a-Kc"></a>方全了故。<a id="a-Kd"></a>又余意识从闻声后。<a id="a-Ke"></a>亦经多时方全了故。<a id="a-Kf"></a>不可执有实诠表声。<a id="a-Kg"></a>先耳能闻后意能了。<a id="a-Kh"></a>但是虚妄分别识心。<a id="a-Ki"></a>变现言音谓为诠表。</p>
  <p id="aKj">复次应审推征声名何法。<a id="a-Kk"></a>其体实有。<a id="a-Kl"></a>是耳所闻。<a id="a-Km"></a>若尔不然。<a id="a-Kn"></a>故次颂曰。</p>
  <p id="aKo">乃至非所闻　　应非是声性</p>
  <p id="aKp">先无而后有　　理定不相应</p>
  <p id="aKq">论曰。<a id="a-Kr"></a>未来声体非耳所闻。<a id="a-Ks"></a>眼等五根取现境故。<a id="a-Kt"></a>则未来声应非声性。<a id="a-Ku"></a>非所闻故。<a id="a-Kv"></a>如色等尘。<a id="a-Kw"></a>若未来声与现同类。<a id="a-Kx"></a>现可闻故。<a id="a-Ky"></a>彼亦名声。<a id="a-Kz"></a>应现在声与彼同类。<a id="a-L0"></a>彼非声故。<a id="a-L1"></a>现亦非声。<a id="a-L2"></a>又从未来流入现在。<a id="a-L3"></a>现可从彼说为非声。<a id="a-L4"></a>未来不从现在流入。<a id="a-L5"></a>如何由现说彼为声。<a id="a-L6"></a>若现可闻是声性者。<a id="a-L7"></a>应此声性本无而生。<a id="a-L8"></a>则违汝宗。<a id="a-L9"></a>先有声性。<a id="a-LA"></a>声性先有。<a id="a-LB"></a>应非始生既非始生。<a id="a-LC"></a>后应无灭。<a id="a-LD"></a>无生无灭声性应常。<a id="a-LE"></a>又过去声应非声性。<a id="a-LF"></a>非所闻故。<a id="a-LG"></a>如未来声。<a id="a-LH"></a>若未非声。<a id="a-LI"></a>流入现在。<a id="a-LJ"></a>现是声故。<a id="a-LK"></a>说彼为声。<a id="a-LL"></a>应现在声流入过去。<a id="a-LM"></a>过非声故。<a id="a-LN"></a>现亦非声。<a id="a-LO"></a>若尔则应三世声性相待而立。<a id="a-LP"></a>皆非实声。<a id="a-LQ"></a>又现在声从未来至得名生者。<a id="a-LR"></a>应过去声从现在至亦说名生。<a id="a-LS"></a>则过去声应名现在。<a id="a-LT"></a>后应更灭。<a id="a-LU"></a>若过去声从现在至得名灭者。<a id="a-LV"></a>应现在声从未来至亦说名灭。<a id="a-LW"></a>则现在声应名过去。<a id="a-LX"></a>后应不灭。<a id="a-LY"></a>未来无二应说为常。<a id="a-LZ"></a>有灭有生应名过现。<a id="a-La"></a>如是推征声性散坏。<a id="a-Lb"></a>色等亦尔。<a id="a-Lc"></a>如理应思。</p>
  <p id="aLd">复次有数论者作是执言。<a id="a-Le"></a>心往境处方能了别。<a id="a-Lf"></a>此亦同前根往境破。<a id="a-Lg"></a>又不应说心离于根独能了境。<a id="a-Lh"></a>故次颂曰。</p>
  <p id="aLi">心若离诸根　　去亦应无用</p>
  <p id="aLj">论曰。<a id="a-Lk"></a>心若离根定不能了。<a id="a-Ll"></a>色等诸法去亦唐捐。<a id="a-Lm"></a>若不待根心独了境。<a id="a-Ln"></a>盲聋等类应了诸尘。<a id="a-Lo"></a>或复应无盲聋等类。<a id="a-Lp"></a>此前已辨。<a id="a-Lq"></a>无假重论。<a id="a-Lr"></a>又养诸根心则明利。<a id="a-Ls"></a>是故决定心不离根。<a id="a-Lt"></a>有执内心其体周遍。<a id="a-Lu"></a>用依各别往所了尘。<a id="a-Lv"></a>用即是心现境行相。<a id="a-Lw"></a>起即了境。<a id="a-Lx"></a>去复何为。<a id="a-Ly"></a>不可执言别现别了。<a id="a-Lz"></a>勿现色等了声等尘。<a id="a-M0"></a>又心不应离用趣境。<a id="a-M1"></a>汝执体遍行趣何方。<a id="a-M2"></a>又不应然。<a id="a-M3"></a>故次颂曰。</p>
  <p id="aM4">设如是命者　　应常无有心</p>
  <p id="aM5">论曰。<a id="a-M6"></a>心若趣尘。<a id="a-M7"></a>体则不遍。<a id="a-M8"></a>心常往境。<a id="a-M9"></a>我应无心。<a id="a-MA"></a>然微细心身中恒有。<a id="a-MB"></a>睡眠闷等诸位常行。<a id="a-MC"></a>有息等故。<a id="a-MD"></a>梦可得故。<a id="a-ME"></a>劳倦增故。<a id="a-MF"></a>引觉心故。<a id="a-MG"></a>任持身故。<a id="a-MH"></a>触身觉故。<a id="a-MI"></a>又若内身恒无心者。<a id="a-MJ"></a>如死尸等。<a id="a-MK"></a>害应无愆。<a id="a-ML"></a>供应无福。<a id="a-MM"></a>则与空见外道应同。<a id="a-MN"></a>有执心体不遍不行。<a id="a-MO"></a>但用有行亦同此过。<a id="a-MP"></a>心用心体不相离故。<a id="a-MQ"></a>又若心体往趣前尘。<a id="a-MR"></a>有触内身应无觉受。<a id="a-MS"></a>应勤思虑不损内心。<a id="a-MT"></a>若执其心非自境合。<a id="a-MU"></a>应如余境。<a id="a-MV"></a>亦不能知。<a id="a-MW"></a>应一一心知一切境。<a id="a-MX"></a>或一一境一切心知。<a id="a-MY"></a>如是诸宗执实根境。<a id="a-MZ"></a>皆不应理。<a id="a-Ma"></a>应信非真。<a id="a-Mb"></a>岂不大乘亦同此过。<a id="a-Mc"></a>设许少实。<a id="a-Md"></a>此过应同若尔应无世间诸事。<a id="a-Me"></a>想颠倒故。<a id="a-Mf"></a>谓彼非无想者是何。<a id="a-Mg"></a>而由颠倒令谓世事是有非无。<a id="a-Mh"></a>想谓想蕴。<a id="a-Mi"></a>故次颂曰。</p>
  <p id="aMj">令心妄取尘　　依先见如焰</p>
  <p id="aMk">妄立诸法义　　是想蕴当知</p>
  <p id="aMl">论曰。<a id="a-Mm"></a>初心生时取青等相。<a id="a-Mn"></a>如立标帜为后忆持。<a id="a-Mo"></a>取越色根所行境相。<a id="a-Mp"></a>故名为想。<a id="a-Mq"></a>由此想故。<a id="a-Mr"></a>后时能忆境相分明。<a id="a-Ms"></a>虽一切心皆有其想。<a id="a-Mt"></a>而果位胜故说依先。<a id="a-Mu"></a>以后分明显先是有。<a id="a-Mv"></a>此想妄立一切世间有情无情诸法义相。<a id="a-Mw"></a>如依阳焰有水想生。<a id="a-Mx"></a>诳惑自心亦为他说。<a id="a-My"></a>由此妄想建立根尘及余世间诸事差别。<a id="a-Mz"></a>为显此想依多法成是假非真。<a id="a-N0"></a>故说想蕴。<a id="a-N1"></a>又显世间法义差别。<a id="a-N2"></a>皆由想立。<a id="a-N3"></a>故说当知。<a id="a-N4"></a>岂不五识缘实有尘。<a id="a-N5"></a>随五识行。<a id="a-N6"></a>意识亦尔。<a id="a-N7"></a>想与诸识境界必同。<a id="a-N8"></a>何得定言想为颠倒。<a id="a-N9"></a>谁言诸识缘实有尘。<a id="a-NA"></a>而妄为难。<a id="a-NB"></a>故次颂曰。</p>
  <p id="aNC">眼色等为缘　　如幻生诸识</p>
  <p id="aND">论曰。<a id="a-NE"></a>如诸幻事体实虽无而能发生种种妄识。<a id="a-NF"></a>眼等亦尔。<a id="a-NG"></a>体相皆虚。<a id="a-NH"></a>如矫诳人。<a id="a-NI"></a>生他妄识想随此发。<a id="a-NJ"></a>境岂为真。<a id="a-NK"></a>根境皆虚。<a id="a-NL"></a>如先具述。<a id="a-NM"></a>此所生识亦复非真。<a id="a-NN"></a>所现皆虚犹如幻事。<a id="a-NO"></a>非诸识体即所现尘。<a id="a-NP"></a>勿同彼尘。<a id="a-NQ"></a>识无缘虑。<a id="a-NR"></a>亦不离尘别有识体。<a id="a-NS"></a>离所现境识相更无。<a id="a-NT"></a>如何可言识体实有。<a id="a-NU"></a>如有颂曰。</p>
  <p id="aNV">彼能缘诸识　　非即所现尘</p>
  <p id="aNW">亦不离彼尘　　故无相可取</p>
  <p id="aNX">有说幻事皆实非虚。<a id="a-NY"></a>咒术功能加木石等。<a id="a-NZ"></a>令其现似车马等相。<a id="a-Na"></a>此相或用声等为体。<a id="a-Nb"></a>或体即是识之一分。<a id="a-Nc"></a>为破彼救。<a id="a-Nd"></a>故次颂曰。</p>
  <p id="aNe">若执为实有　　幻喻不应成</p>
  <p id="aNf">论曰。<a id="a-Ng"></a>若幻是实声等为体。<a id="a-Nh"></a>如余声等应不名幻。<a id="a-Ni"></a>若言幻事迅速不停。<a id="a-Nj"></a>如化所为。<a id="a-Nk"></a>故说名幻。<a id="a-Nl"></a>此亦不然。<a id="a-Nm"></a>体既实有。<a id="a-Nn"></a>如余声等。<a id="a-No"></a>何不名真。<a id="a-Np"></a>迅速不停亦非幻相。<a id="a-Nq"></a>勿电光等亦得幻名。<a id="a-Nr"></a>若言诳惑世间名幻。<a id="a-Ns"></a>幻相非虚。<a id="a-Nt"></a>何名诳惑。<a id="a-Nu"></a>若言能生常等倒故。<a id="a-Nv"></a>即应余法亦得幻名。<a id="a-Nw"></a>又不应言幻是识分。<a id="a-Nx"></a>非解了性。<a id="a-Ny"></a>岂即是心。<a id="a-Nz"></a>或应异名。<a id="a-O0"></a>说唯识义。<a id="a-O1"></a>应信诸法皆不离心。<a id="a-O2"></a>如何一心实有多分。<a id="a-O3"></a>或应信受识体非真。<a id="a-O4"></a>若识是真而许多分。<a id="a-O5"></a>应一切法其体皆同。<a id="a-O6"></a>若识体一而现二分。<a id="a-O7"></a>如阳焰中现似有水。<a id="a-O8"></a>则不应言幻是识分。<a id="a-O9"></a>其体实有识无二故。<a id="a-OA"></a>非所执水是阳焰分。<a id="a-OB"></a>如何喻识体一分多。<a id="a-OC"></a>若尔大乘说何为幻。<a id="a-OD"></a>我所说幻。<a id="a-OE"></a>如世共知。<a id="a-OF"></a>觉慧推寻诸幻事性。<a id="a-OG"></a>实不可得。<a id="a-OH"></a>言岂能诠。<a id="a-OI"></a>故一切法皆如幻事。<a id="a-OJ"></a>其中都无少实可得。<a id="a-OK"></a>如有颂言。</p>
  <p id="aOL">以觉慧推寻　　诸法性非有</p>
  <p id="aOM">故说为无性　　非戏论能诠</p>
  <p id="aON">是故诸法因缘所生。<a id="a-OO"></a>其性皆空犹如幻事。<a id="a-OP"></a>若法性空而现似有。<a id="a-OQ"></a>何异罥索笼系太虚。<a id="a-OR"></a>法性理然汝何惊异。<a id="a-OS"></a>世事难测。<a id="a-OT"></a>其类寔繁。<a id="a-OU"></a>为证斯言。<a id="a-OV"></a>故次颂曰。</p>
  <p id="aOW">世间诸所有　　无不皆难测</p>
  <p id="aOX">根境理同然　　智者何惊异</p>
  <p id="aOY">论曰。<a id="a-OZ"></a>如一思业能感当来。<a id="a-Oa"></a>内外无边果相差别。<a id="a-Ob"></a>极善工匠所不能为。<a id="a-Oc"></a>是名世间第一难测。<a id="a-Od"></a>又如外种生长芽茎。<a id="a-Oe"></a>无量枝条花叶根果。<a id="a-Of"></a>形色间杂严丽宛然。<a id="a-Og"></a>是名世间第二难测。<a id="a-Oh"></a>又如淫女身似粪坑九孔常流种种不净。<a id="a-Oi"></a>而贪欲者见发淫情。<a id="a-Oj"></a>是名世间第三难测。<a id="a-Ok"></a>又如花树。<a id="a-Ol"></a>名曰无忧。<a id="a-Om"></a>淫女触之。<a id="a-On"></a>众花竞发枝条垂拂如有爱心。<a id="a-Oo"></a>是名世间第四难测。<a id="a-Op"></a>又如花树名好乐音。<a id="a-Oq"></a>闻作乐声举身摇动。<a id="a-Or"></a>枝条袅娜如舞跃人。<a id="a-Os"></a>是名世间第五难测。<a id="a-Ot"></a>又如花树名好鸟吟。<a id="a-Ou"></a>闻鸟吟声即便摇动。<a id="a-Ov"></a>枝条袅娜如喜抃人。<a id="a-Ow"></a>是名世间第六难测。<a id="a-Ox"></a>又如生上经无量生。<a id="a-Oy"></a>退下生时便求母乳。<a id="a-Oz"></a>腾跃嬉戏寝食贪淫。<a id="a-P0"></a>是名世间第七难测。<a id="a-P1"></a>又如欣乐无上菩提。<a id="a-P2"></a>应正勤修微妙善法。<a id="a-P3"></a>而行放逸拨法皆无。<a id="a-P4"></a>是名世间第八难测。<a id="a-P5"></a>又如厌舍迫迮居家。<a id="a-P6"></a>至道场中而营俗务。<a id="a-P7"></a>贪着财色无悔愧心。<a id="a-P8"></a>是名世间第九难测。<a id="a-P9"></a>又如净定所发神通。<a id="a-PA"></a>妙用无边不相障碍。<a id="a-PB"></a>随心所欲一切皆成。<a id="a-PC"></a>是名世间第十难测。<a id="a-PD"></a>如是难测世事无边。<a id="a-PE"></a>根境有无方之甚易。<a id="a-PF"></a>世俗故有。<a id="a-PG"></a>胜义故空。<a id="a-PH"></a>诸有智人不应惊异。<a id="a-PI"></a>为显诸法俗有真空。<a id="a-PJ"></a>故于品终。<a id="a-PK"></a>复说颂曰。</p>
  <p id="aPL">诸法如火轮　　变化梦幻事</p>
  <p id="aPM">水月彗星响　　阳焰及浮云</p>
  <p id="aPN">论曰。<a id="a-PO"></a>如旋火轮变化梦等。<a id="a-PP"></a>虽现似有而实皆空。<a id="a-PQ"></a>诸法亦然。<a id="a-PR"></a>愚夫妄执分别谓有。<a id="a-PS"></a>其体实无。<a id="a-PT"></a>离妄执时都无所见。<a id="a-PU"></a>如净眼者不睹空花。<a id="a-PV"></a>无为圣智所见乃真。<a id="a-PW"></a>能缘所缘行相灭故。<a id="a-PX"></a>如是善顺契经所言。<a id="a-PY"></a>有为识心所行非实。<a id="a-PZ"></a>是故根境皆俗非真。<a id="a-Pa"></a>由识所行如火轮等。<a id="a-Pb"></a>诸外道辈所见非真。<a id="a-Pc"></a>由执有无如眩翳等。<a id="a-Pd"></a>欲求圣智除妄契真。<a id="a-Pe"></a>应顺如来圆净法教。</p>
 </body>
</html>