<!doctype html>
<html id="z3IBVVszq" data-ver="1176">
 <head>
  <meta charset="utf-8">
  <meta author="圣天菩萨">
  <meta author="护法菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">广百论释论卷第二</h1>
  <h2 id="a2">破常品第一之余</h2>
  <p id="a3">复次有执涅槃实有常乐。<a id="a-4"></a>如契经说。<a id="a-5"></a>苾刍当知。<a id="a-6"></a>有涅槃界。<a id="a-7"></a>无生无灭无相无为究竟安乐。<a id="a-8"></a>此亦依前理教应破。<a id="a-9"></a>又说颂曰。</p>
  <p id="aA">离缚所缚因　　更无真解脱</p>
  <p id="aB">生成用阙故　　设有亦名无</p>
  <p id="aC">论曰。<a id="a-D"></a>前已具说诸有句义越现量境于诤论时。<a id="a-E"></a>必以生果比量安立非涅槃界能有所生。<a id="a-F"></a>云何比知实有常乐。<a id="a-G"></a>若许能生。<a id="a-H"></a>则违自论。<a id="a-I"></a>涅槃无果。<a id="a-J"></a>违诸行故。<a id="a-K"></a>是故涅槃体非实有。<a id="a-L"></a>设许实有。<a id="a-M"></a>于自依身无成胜用。<a id="a-N"></a>何名解脱。<a id="a-O"></a>若令己身萧然自在。<a id="a-P"></a>永离系缚可名解脱。<a id="a-Q"></a>此于己身无如是用。<a id="a-R"></a>是故设有于身无益。<a id="a-S"></a>何党如是无用法为。<a id="a-T"></a>若许有用则同有为。<a id="a-U"></a>既许无用便同兔角。<a id="a-V"></a>诸有智者。<a id="a-W"></a>定应不许。<a id="a-X"></a>有用无为无用实有。<a id="a-Y"></a>故知涅槃体非实有。<a id="a-Z"></a>此中烦恼及随烦恼。<a id="a-a"></a>顺生后受诸决定业。<a id="a-b"></a>总名为缚。<a id="a-c"></a>由此势力令诸有情久处生死广大牢狱受诸剧苦不解脱故。<a id="a-d"></a>诸缚所招五取蕴果。<a id="a-e"></a>总名所缚。<a id="a-f"></a>所生苦果系属集因不自在故。<a id="a-g"></a>所有能除诸缚圣道。<a id="a-h"></a>总名为因。<a id="a-i"></a>由此永断烦恼随眠。<a id="a-j"></a>不引诸业不招后苦。<a id="a-k"></a>证得离系解脱果故。<a id="a-l"></a>此解脱果。<a id="a-m"></a>非离能缚所缚及因别有实体。<a id="a-n"></a>谓从能缚得解脱时。<a id="a-o"></a>非能缚外别证解脱。<a id="a-p"></a>如实证见分位别故。<a id="a-q"></a>即彼不生。<a id="a-r"></a>名为解脱。<a id="a-s"></a>所缚亦尔。<a id="a-t"></a>离烦恼缚萧然自在分位差别。<a id="a-u"></a>名为解脱。<a id="a-v"></a>无别有法。<a id="a-w"></a>因亦如是。<a id="a-x"></a>作用差别离诸烦恼。<a id="a-y"></a>名为解脱。<a id="a-z"></a>离圣道外无别有法。<a id="a-10"></a>是故离此缚所缚因。<a id="a-11"></a>无别实有涅槃解脱。</p>
  <p id="a12">复次涅槃若有必有所依。<a id="a-13"></a>此所依者。<a id="a-14"></a>若蕴若我般涅槃时。<a id="a-15"></a>俱不可得。<a id="a-16"></a>故说颂曰。</p>
  <p id="a17">究竟涅槃时　　无蕴亦无我</p>
  <p id="a18">不见涅槃者　　依何有涅槃</p>
  <p id="a19">论曰。<a id="a-1A"></a>住无余依般涅槃位。<a id="a-1B"></a>前蕴永灭后蕴不生。<a id="a-1C"></a>其中都无诸蕴相续。<a id="a-1D"></a>既不见有般涅槃者。<a id="a-1E"></a>依何说有真实涅槃。<a id="a-1F"></a>若于尔时亦许施设。<a id="a-1G"></a>有其真实补特伽罗。<a id="a-1H"></a>便堕如来灭后定有。<a id="a-1I"></a>见处过失。<a id="a-1J"></a>若于尔时不施设有补特伽罗。<a id="a-1K"></a>还同前过。<a id="a-1L"></a>般涅槃者。<a id="a-1M"></a>既不可得。<a id="a-1N"></a>是故决定无实涅槃。<a id="a-1O"></a>以于世间都未曾见无贪等者。<a id="a-1P"></a>有贪等故。<a id="a-1Q"></a>设复计有涅槃所依。<a id="a-1R"></a>是则涅槃有所依故。<a id="a-1S"></a>应如贪等其性无常。<a id="a-1T"></a>又若涅槃体是有者。<a id="a-1U"></a>则有缘相而可了知。<a id="a-1V"></a>应如色等不出生死。<a id="a-1W"></a>如说世尊若求涅槃体实有者不出生死。<a id="a-1X"></a>所以者何。<a id="a-1Y"></a>言涅槃者。<a id="a-1Z"></a>永灭众相离诸散动。<a id="a-1a"></a>此经义言。<a id="a-1b"></a>一切世间散动妄见皆永离故。<a id="a-1c"></a>彼所发起所取能取相永灭故。<a id="a-1d"></a>证得涅槃。<a id="a-1e"></a>是故涅槃决定非是一切有执所依缘处。<a id="a-1f"></a>有说二句知其次第。<a id="a-1g"></a>涅槃永灭所缘众相。<a id="a-1h"></a>永离一切能缘散动。<a id="a-1i"></a>涅槃既绝众相散动。<a id="a-1j"></a>不可以有而取涅槃。<a id="a-1k"></a>然经说有涅槃界等。<a id="a-1l"></a>为破拨无涅槃者见。<a id="a-1m"></a>有执生死无始无终。<a id="a-1n"></a>决定无有般涅槃界。<a id="a-1o"></a>故佛说有烦恼众苦炽火永灭。<a id="a-1p"></a>般涅槃界无生无灭无相无为究竟安乐。<a id="a-1q"></a>此立道理。<a id="a-1r"></a>显生死火非常相续永无灭期。<a id="a-1s"></a>从众缘生有损恼故。<a id="a-1t"></a>犹如世间山林炽火。<a id="a-1u"></a>谓生死苦虽无始来依众缘生相续无断。<a id="a-1v"></a>若遇善友闻法修行。<a id="a-1w"></a>无漏圣道现在前时。<a id="a-1x"></a>灭诸烦恼不起诸业。<a id="a-1y"></a>后苦不续。<a id="a-1z"></a>名曰涅槃。<a id="a-20"></a>譬如世间薪尽火灭。<a id="a-21"></a>然此涅槃圣道所证。<a id="a-22"></a>究竟寂灭离诸性相。<a id="a-23"></a>永绝一切分别戏论。<a id="a-24"></a>所以契经种种宣说。<a id="a-25"></a>皆为方便除妄见执。<a id="a-26"></a>诸有智者应正觉知。<a id="a-27"></a>勿谓涅槃是有无等。<a id="a-28"></a>若于生死起诸分别。<a id="a-29"></a>易作方便。<a id="a-2A"></a>令其断除。<a id="a-2B"></a>若于涅槃起诸分别。<a id="a-2C"></a>其病深固难可救疗。<a id="a-2D"></a>是故不应执有无等。</p>
  <p id="a2E">复次数论外道作如是言。<a id="a-2F"></a>因果散坏悕望止息。<a id="a-2G"></a>唯有思我离系独存。<a id="a-2H"></a>尔时名为涅槃解脱。<a id="a-2I"></a>为破彼执故。<a id="a-2J"></a>说颂曰。</p>
  <p id="a2K">我时舍诸德　　离爱有何思</p>
  <p id="a2L">论曰。<a id="a-2M"></a>随所现境分别受用。<a id="a-2N"></a>汝说名思。<a id="a-2O"></a>即执为我。<a id="a-2P"></a>此必不离根境和合。<a id="a-2Q"></a>如是二事不离悕望。<a id="a-2R"></a>为满悕望根境和合。<a id="a-2S"></a>随所现境思即受用。<a id="a-2T"></a>般涅槃时悕望止息。<a id="a-2U"></a>因果散坏何得有思。<a id="a-2V"></a>既无有思我亦非有。<a id="a-2W"></a>云何汝说唯有思我离系独存。<a id="a-2X"></a>尔时名为涅槃解脱。<a id="a-2Y"></a>若汝复谓般涅槃时虽无有思而有我在。<a id="a-2Z"></a>此亦不然。<a id="a-2a"></a>故说颂曰。</p>
  <p id="a2b">若有我无思　　便同无所有</p>
  <p id="a2c">论曰。<a id="a-2d"></a>汝宗计我思为性相。<a id="a-2e"></a>般涅槃时思既非有。<a id="a-2f"></a>性相俱灭。<a id="a-2g"></a>更无所有。<a id="a-2h"></a>复依何物而说有我。<a id="a-2i"></a>若谓尔时虽无思用而有种子我体犹存。<a id="a-2j"></a>譬如眼根见色为用。<a id="a-2k"></a>有时用灭而眼体在。<a id="a-2l"></a>此亦不然。<a id="a-2m"></a>若有所依可有是事。<a id="a-2n"></a>所以者何。<a id="a-2o"></a>功能差别。<a id="a-2p"></a>名为种子。<a id="a-2q"></a>如是种子必依于他。<a id="a-2r"></a>既无所依。<a id="a-2s"></a>何有种子。<a id="a-2t"></a>先世诸行功能差别所引识上。<a id="a-2u"></a>能生眼识差别功能。<a id="a-2v"></a>说名为眼。<a id="a-2w"></a>如是眼根必定依止阿赖耶识及四大种。<a id="a-2x"></a>无余依中因果散坏。<a id="a-2y"></a>悕望思虑悉皆灭尽。<a id="a-2z"></a>都无所依。<a id="a-30"></a>而计有我体是种子。<a id="a-31"></a>理不应然。<a id="a-32"></a>又若执我即是种子。<a id="a-33"></a>由此发思差别作用。<a id="a-34"></a>此我即应最胜所摄。<a id="a-35"></a>有胜功能起诸法故。<a id="a-36"></a>又若执我是种所依。<a id="a-37"></a>由此为因。<a id="a-38"></a>能生思果。<a id="a-39"></a>便失自宗。<a id="a-3A"></a>思即是我。<a id="a-3B"></a>及失思我其性懈堕。<a id="a-3C"></a>唯是受者。<a id="a-3D"></a>而非作者。<a id="a-3E"></a>若所执我非即是思。<a id="a-3F"></a>汝今应说如是我相。<a id="a-3G"></a>若不说相而我成者。<a id="a-3H"></a>则应一切妄执皆成。<a id="a-3I"></a>又说颂曰。</p>
  <p id="a3J">无余有我种　　则定能生思</p>
  <p id="a3K">要无我无思　　诸有乃无有</p>
  <p id="a3L">论曰。<a id="a-3M"></a>若无余依般涅槃界有我种子不永拔者。<a id="a-3N"></a>则应决定生现起思。<a id="a-3O"></a>我无异故犹如前位。<a id="a-3P"></a>思若现起则有一切。<a id="a-3Q"></a>何名解脱生死系缚。<a id="a-3R"></a>若言此中虽有我种众具阙故思不得生。<a id="a-3S"></a>此亦不然。<a id="a-3T"></a>我无异故应如前位。<a id="a-3U"></a>众具无阙。<a id="a-3V"></a>又汝所执我体周遍。<a id="a-3W"></a>与他众具恒共相应。<a id="a-3X"></a>无别处故犹如己有。<a id="a-3Y"></a>云何而言众具有阙。<a id="a-3Z"></a>若言众具各属自我。<a id="a-3a"></a>虽他众具恒共相应。<a id="a-3b"></a>不属己故言有阙者。<a id="a-3c"></a>此亦不然。<a id="a-3d"></a>处无别故恒共相应。<a id="a-3e"></a>何不属已。<a id="a-3f"></a>如是所执后当广破。<a id="a-3g"></a>若说此位究竟寂灭。<a id="a-3h"></a>本无有我。<a id="a-3i"></a>今复无思。<a id="a-3j"></a>一切种子无所依故。<a id="a-3k"></a>即便永灭不生后有。<a id="a-3l"></a>如无外种芽等不生。<a id="a-3m"></a>如是即名究竟解脱。<a id="a-3n"></a>非空非有。<a id="a-3o"></a>非断非常。<a id="a-3p"></a>非苦非乐。<a id="a-3q"></a>非我无我。<a id="a-3r"></a>非染非净。<a id="a-3s"></a>绝诸戏论。<a id="a-3t"></a>为止邪见拨无涅槃。<a id="a-3u"></a>故说真有常乐我净。<a id="a-3v"></a>此方便言。<a id="a-3w"></a>不应定执。<a id="a-3x"></a>既不执有亦不拨无。<a id="a-3y"></a>如是乃名正知解脱。</p>
  <p id="a3z">复次胜论外道作如是言。<a id="a-40"></a>若能永拔苦乐等本。<a id="a-41"></a>弃舍一切唯我独存。<a id="a-42"></a>萧然自在无所为作。<a id="a-43"></a>常住安乐。<a id="a-44"></a>名曰涅槃。<a id="a-45"></a>如是涅槃决定应许。<a id="a-46"></a>若唯苦灭无有我者。<a id="a-47"></a>便为断坏。<a id="a-48"></a>何谓涅槃。<a id="a-49"></a>又此涅槃离诸系缚。<a id="a-4A"></a>自在为相。<a id="a-4B"></a>智者欣乐。<a id="a-4C"></a>体若都无。<a id="a-4D"></a>何所欣乐。<a id="a-4E"></a>此有虚言而无实义。<a id="a-4F"></a>为破彼执。<a id="a-4G"></a>故次颂曰。</p>
  <p id="a4H">若离苦有我　　则定无涅槃</p>
  <p id="a4I">是故涅槃中　　我等皆永灭</p>
  <p id="a4J">论曰。<a id="a-4K"></a>汝执一切苦乐等法皆是我德。<a id="a-4L"></a>乃至未灭恒常随逐自所依我。<a id="a-4M"></a>云何此中与我相离。<a id="a-4N"></a>我无异故。<a id="a-4O"></a>应如前位与彼相应。<a id="a-4P"></a>又此乐等无余依中应不永离自所依我是我德故。<a id="a-4Q"></a>犹如数等。<a id="a-4R"></a>如汝所执一德遍德是我德故。<a id="a-4S"></a>常与我合。<a id="a-4T"></a>苦等亦然。<a id="a-4U"></a>云何相离。<a id="a-4V"></a>如是此我。<a id="a-4W"></a>于无余依般涅槃界理所逼故。<a id="a-4X"></a>亦与苦等诸德相应。<a id="a-4Y"></a>是则涅槃决定无有。<a id="a-4Z"></a>我恒被缚不解脱故。<a id="a-4a"></a>生死唯有众苦聚集。<a id="a-4b"></a>因缘力故无始轮回。<a id="a-4c"></a>无明所迷妄生我执。<a id="a-4d"></a>谓我恒为苦火焚烧。<a id="a-4e"></a>恐失我故不求解脱。<a id="a-4f"></a>设求解脱亦不能证。<a id="a-4g"></a>妄执我故众苦炽盛。<a id="a-4h"></a>诸有智者依真善友无倒了知如是事已。<a id="a-4i"></a>为欲息灭炽然大苦。<a id="a-4j"></a>精勤方便如救头然。<a id="a-4k"></a>得圣慧水数数灌注。<a id="a-4l"></a>如所烧薪炽然永灭。<a id="a-4m"></a>寂静安乐。<a id="a-4n"></a>名曰涅槃。<a id="a-4o"></a>如是生死纯大苦聚。<a id="a-4p"></a>炽然永灭安乐涅槃。<a id="a-4q"></a>诸有智人谁不欣乐。<a id="a-4r"></a>谁有智者身婴重病。<a id="a-4s"></a>恐身断故欣乐此疾。<a id="a-4t"></a>唯有愚人能为是事。<a id="a-4u"></a>如地狱中诸有情类。<a id="a-4v"></a>虽为种种猛焰焚烧。<a id="a-4w"></a>大苦煎迫时无暂废。<a id="a-4x"></a>而于自身深爱著者。<a id="a-4y"></a>皆是所作恶业势力。<a id="a-4z"></a>无明妄见鬼魅所缠。<a id="a-50"></a>未拔我见烦恼根本。<a id="a-51"></a>令彼有情怖畏断灭。<a id="a-52"></a>智者观见诸行相续。<a id="a-53"></a>空无有我纯大苦聚。<a id="a-54"></a>永断灭时何所怖畏。<a id="a-55"></a>是故若能离于我见。<a id="a-56"></a>必定欣乐永灭涅槃。<a id="a-57"></a>由此亦能舍于断见。<a id="a-58"></a>以见我断。<a id="a-59"></a>名为断见。<a id="a-5A"></a>非唯苦断名为断见。<a id="a-5B"></a>故契经说。<a id="a-5C"></a>见我世间永断坏故。<a id="a-5D"></a>名为断见。<a id="a-5E"></a>言世间者。<a id="a-5F"></a>显我所事执我我所真实有体。<a id="a-5G"></a>闻彼断时便生断见。<a id="a-5H"></a>若无所执则无断见。<a id="a-5I"></a>唯依所执我我所事。<a id="a-5J"></a>所起颠倒断常两见。<a id="a-5K"></a>无上大师立边执见。<a id="a-5L"></a>由此妄见击发生死。<a id="a-5M"></a>大苦炽火令其增广逼迫无量无智有情。<a id="a-5N"></a>是故世尊称赞永灭。<a id="a-5O"></a>离欲寂静最胜安乐。<a id="a-5P"></a>令其可化深心欣乐。<a id="a-5Q"></a>如是涅槃非无非有。<a id="a-5R"></a>妙智所证名为胜义。<a id="a-5S"></a>又诸义中最为胜故。<a id="a-5T"></a>过此更无所求义故。<a id="a-5U"></a>名为胜义。<a id="a-5V"></a>复次有作是说。<a id="a-5W"></a>常法定有。<a id="a-5X"></a>以胜义谛无生无灭真实善有能为所缘生圣智故。<a id="a-5Y"></a>此亦不然。<a id="a-5Z"></a>非胜义故。<a id="a-5a"></a>若胜义谛是实有者。<a id="a-5b"></a>应如色等从众缘生。<a id="a-5c"></a>若非缘生。<a id="a-5d"></a>应如兔角。<a id="a-5e"></a>体非实有。<a id="a-5f"></a>又无同喻有因不成。<a id="a-5g"></a>设许因成则非常住。<a id="a-5h"></a>又胜义谛体若是有。<a id="a-5i"></a>应如瓶等。<a id="a-5j"></a>非圣智境。<a id="a-5k"></a>若真圣智缘有为境。<a id="a-5l"></a>应如余智。<a id="a-5m"></a>非真圣智。<a id="a-5n"></a>不断烦恼不证涅槃。<a id="a-5o"></a>胜义谛理。<a id="a-5p"></a>非空非有。<a id="a-5q"></a>非常非无常。<a id="a-5r"></a>欲于其中求少有性。<a id="a-5s"></a>定不可得。<a id="a-5t"></a>为显此义故。<a id="a-5u"></a>次颂曰。</p>
  <p id="a5v">宁在世间求　　非求于胜义</p>
  <p id="a5w">以世间少有　　于胜义都无</p>
  <p id="a5x">论曰。<a id="a-5y"></a>世间有法略有三种。<a id="a-5z"></a>一现所知法。<a id="a-60"></a>如色声等。<a id="a-61"></a>二现受用法。<a id="a-62"></a>如瓶衣等。<a id="a-63"></a>如是二法世共知有不待成立。<a id="a-64"></a>三有作用法。<a id="a-65"></a>如眼耳等。<a id="a-66"></a>由彼彼用证知是有。<a id="a-67"></a>如此三法是入世俗所了受境。<a id="a-68"></a>世间复有三种无法。<a id="a-69"></a>谓究竟无及随三有前后际无。<a id="a-6A"></a>为简此无故说少有。<a id="a-6B"></a>又简妄见所立诸法故言少有。<a id="a-6C"></a>如是世俗三有三无。<a id="a-6D"></a>依胜义说。<a id="a-6E"></a>皆非真实。<a id="a-6F"></a>以胜义谛非有非无。<a id="a-6G"></a>分别语言皆不能及。<a id="a-6H"></a>宁在世间虚伪事内。<a id="a-6I"></a>欲求有性少易可得。<a id="a-6J"></a>于胜义谛真实理中。<a id="a-6K"></a>欲求有性究竟难得。<a id="a-6L"></a>以此世间少分有性。<a id="a-6M"></a>于彼尚无。<a id="a-6N"></a>况余有性。<a id="a-6O"></a>若尔宁乐如是少有世间不须如是都无胜义。<a id="a-6P"></a>以于世间虽有种种灾患过失。<a id="a-6Q"></a>而有少法可得受用。<a id="a-6R"></a>胜义谛中无有少法。<a id="a-6S"></a>何所受用。<a id="a-6T"></a>不尔世间胜义有苦无苦可欣厌故。<a id="a-6U"></a>谁有智者。<a id="a-6V"></a>知水不消成重病苦。<a id="a-6W"></a>更求多饮。<a id="a-6X"></a>哀哉世间愚痴颠倒。<a id="a-6Y"></a>欣赞生死众苦炽然。<a id="a-6Z"></a>厌毁胜义寂静安乐。<a id="a-6a"></a>如此痴言何烦听受。<a id="a-6b"></a>是故智者当勤精进观诸法空。<a id="a-6c"></a>于生死苦应除邪愿。<a id="a-6d"></a>于胜义乐应修正愿。<a id="a-6e"></a>如是具足三解脱门。<a id="a-6f"></a>虽复久居生死大海。<a id="a-6g"></a>而非生死过失所染。<a id="a-6h"></a>萧然解脱利乐有情。<a id="a-6i"></a>由此善通契经句义。<a id="a-6j"></a>方便善巧证法空者。<a id="a-6k"></a>虽处猛焰而不焚烧。<a id="a-6l"></a>虽现死生而常解脱。</p>
  <p data-pb></p>
  <h2 id="a6m">破我品第二之一</h2>
  <p id="a6n">复次胜论外道作如是言。<a id="a-6o"></a>前说无余般涅槃位。<a id="a-6p"></a>无蕴无我依谁而说。<a id="a-6q"></a>有涅槃者。<a id="a-6r"></a>其理不然。<a id="a-6s"></a>我定有故。<a id="a-6t"></a>若无我者。<a id="a-6u"></a>依缘何法而起我见。<a id="a-6v"></a>我见若无。<a id="a-6w"></a>执我所见亦不得有。<a id="a-6x"></a>若异生等从无始来。<a id="a-6y"></a>不起如是我我所见。<a id="a-6z"></a>应如永灭萨迦耶见。<a id="a-70"></a>不受三界生死众苦。<a id="a-71"></a>又不应说缘心根身发生我见。<a id="a-72"></a>以心根身世间说为我所有故。<a id="a-73"></a>又我我所决定有异。<a id="a-74"></a>所属能属言所诠故。<a id="a-75"></a>如天授等所乘车等。<a id="a-76"></a>又缘他身我见无故。<a id="a-77"></a>若许我见缘心根身为境生者。<a id="a-78"></a>应如天授德授等见。<a id="a-79"></a>亦缘他身为境生起。<a id="a-7A"></a>亦不应说自他心等有差别故。<a id="a-7B"></a>我见不缘无始时来自心根等。<a id="a-7C"></a>刹那展转前后各异。<a id="a-7D"></a>而许俱缘生我见故。<a id="a-7E"></a>又此我见不缘现在自心为境。<a id="a-7F"></a>与世现见事相违故。<a id="a-7G"></a>亦不得缘过去未来心等为境。<a id="a-7H"></a>彼无体故。<a id="a-7I"></a>如空华等不生我见。<a id="a-7J"></a>现见有我非曾当故。<a id="a-7K"></a>又于一身二心不并。<a id="a-7L"></a>故不可说缘现自心而生我见。<a id="a-7M"></a>又心念念异灭异生。<a id="a-7N"></a>若无我者。<a id="a-7O"></a>云何得有忆识习诵恩怨等事。<a id="a-7P"></a>又心根等决定不为我见所缘。<a id="a-7Q"></a>男女等相此中无故。<a id="a-7R"></a>如瓶盆等。<a id="a-7S"></a>是故决定有真实我。<a id="a-7T"></a>由此为缘发生我见。<a id="a-7U"></a>因斯谓我是大丈夫。</p>
  <p id="a7V">如是所说虽有虚言。<a id="a-7W"></a>而无实义。<a id="a-7X"></a>所以者何。<a id="a-7Y"></a>我若是有。<a id="a-7Z"></a>应如色等从缘而生。<a id="a-7a"></a>生定归灭则非常住。<a id="a-7b"></a>若非缘生应如兔角。<a id="a-7c"></a>无胜体用。<a id="a-7d"></a>何名为我。<a id="a-7e"></a>又虽立我是有是常。<a id="a-7f"></a>而竟不能立因立喻。<a id="a-7g"></a>非无因喻。<a id="a-7h"></a>所立得成。<a id="a-7i"></a>若唯立宗则得成者。<a id="a-7j"></a>一切所立皆应得成。<a id="a-7k"></a>设复方便矫立因喻。<a id="a-7l"></a>即所立我其体非常。<a id="a-7m"></a>一切有因皆非常故。<a id="a-7n"></a>又所立我定非实有。<a id="a-7o"></a>常住我性是所知故。<a id="a-7p"></a>是所说故。<a id="a-7q"></a>如瓶盆等。<a id="a-7r"></a>又所立我若是实有。<a id="a-7s"></a>应非颠倒我见所缘。<a id="a-7t"></a>若称实见是颠倒者。<a id="a-7u"></a>一切圣智皆应颠倒。<a id="a-7v"></a>一切圣智称境而见。<a id="a-7w"></a>既非颠倒。<a id="a-7x"></a>我见亦尔。<a id="a-7y"></a>应非颠倒。<a id="a-7z"></a>若尔我见应如圣智。<a id="a-80"></a>非无始来生死根本。<a id="a-81"></a>若此我见称实而知。<a id="a-82"></a>而无始来引生死者。<a id="a-83"></a>圣智亦应引诸生死。<a id="a-84"></a>则应究竟不得涅槃。<a id="a-85"></a>是故异生愚痴颠倒。<a id="a-86"></a>于五取蕴无我法中。<a id="a-87"></a>妄执有我。<a id="a-88"></a>因执我所。<a id="a-89"></a>由此妄执我我所见。<a id="a-8A"></a>不称实境成颠倒故。<a id="a-8B"></a>能引三界生死众苦。<a id="a-8C"></a>若于无我五取蕴中。<a id="a-8D"></a>起圣智见通达无我及无我所。<a id="a-8E"></a>永断生死证得涅槃。<a id="a-8F"></a>是故定应信受无我。<a id="a-8G"></a>又汝所言。<a id="a-8H"></a>以心根身世间说为我所有故。<a id="a-8I"></a>不应缘彼生我见者。<a id="a-8J"></a>我亦不应是我见境。<a id="a-8K"></a>世间亦说我所有我。<a id="a-8L"></a>有如是相。<a id="a-8M"></a>是故不应以世间说为我所故。<a id="a-8N"></a>非我见境我我所事相望不定。<a id="a-8O"></a>或有别物。<a id="a-8P"></a>或无别物。<a id="a-8Q"></a>又汝所言。<a id="a-8R"></a>所属能属言所诠故。<a id="a-8S"></a>如天授等。<a id="a-8T"></a>我与我所定有异者。<a id="a-8U"></a>此因不定。<a id="a-8V"></a>世间亦说。<a id="a-8W"></a>如是饮食所有香味特异于常。<a id="a-8X"></a>岂离香味别有饮食。<a id="a-8Y"></a>我我所见虽俱缘蕴。<a id="a-8Z"></a>而或别执一蕴为我。<a id="a-8a"></a>余蕴为所。<a id="a-8b"></a>或复总执内蕴为我。<a id="a-8c"></a>外蕴为所。<a id="a-8d"></a>故所立宗有相符过。<a id="a-8e"></a>又汝所言。<a id="a-8f"></a>以缘他身我见无故。<a id="a-8g"></a>心等非是我见境者。<a id="a-8h"></a>我亦应非我见所缘。<a id="a-8i"></a>由于他我我见无故。<a id="a-8j"></a>若缘他我不起我见。<a id="a-8k"></a>而缘自我生我见者。<a id="a-8l"></a>虽缘他身不起我见。<a id="a-8m"></a>何妨我见缘自心等。<a id="a-8n"></a>无智有情不了平等空无我理。<a id="a-8o"></a>唯于诸行无始数习我我所见。<a id="a-8p"></a>于自于他诸蕴相续。<a id="a-8q"></a>执自为我。<a id="a-8r"></a>异我为他。<a id="a-8s"></a>其中都无我之实性。<a id="a-8t"></a>又汝所言。<a id="a-8u"></a>亦不应说。<a id="a-8v"></a>自他心等有差别故。<a id="a-8w"></a>我见不缘无始时来自心根等刹那展转前后各异。<a id="a-8x"></a>而许俱缘生我见者。<a id="a-8y"></a>此亦不然。<a id="a-8z"></a>自身前后因果相续。<a id="a-90"></a>自望于他因果断故。<a id="a-91"></a>如汝所执。<a id="a-92"></a>我体是一。<a id="a-93"></a>前后无异。<a id="a-94"></a>他我相别。<a id="a-95"></a>我见自缘己身中我。<a id="a-96"></a>力用斯尽不缘他我。<a id="a-97"></a>我亦如是。<a id="a-98"></a>自身前后虽念念别。<a id="a-99"></a>而无始来因果不断。<a id="a-9A"></a>如灯河等相续假一。<a id="a-9B"></a>无智有情谓为一我而生我见。<a id="a-9C"></a>他身于自因果断故。<a id="a-9D"></a>我见不缘。<a id="a-9E"></a>又汝计我。<a id="a-9F"></a>自他相似皆遍皆常。<a id="a-9G"></a>无所系属。<a id="a-9H"></a>我见何缘。<a id="a-9I"></a>缘此非彼。<a id="a-9J"></a>若汝计我有所系属。<a id="a-9K"></a>或有所生此彼差别。<a id="a-9L"></a>应如色等其性无常。<a id="a-9M"></a>是故当知有为因果相续各异。<a id="a-9N"></a>故令我见如是差别。<a id="a-9O"></a>又汝所说。<a id="a-9P"></a>我见不缘现在自心为境等难。<a id="a-9Q"></a>皆不应理。<a id="a-9R"></a>所以者何。<a id="a-9S"></a>缘自身中前后因果。<a id="a-9T"></a>相续假一生我见故。<a id="a-9U"></a>无缘现在自心等过。<a id="a-9V"></a>又一身中有多心品。<a id="a-9W"></a>因果相属名一有情。<a id="a-9X"></a>异心品中发起我见。<a id="a-9Y"></a>缘异心品计我何失。<a id="a-9Z"></a>汝等所计我是实者。<a id="a-9a"></a>我见见我应如正见即非妄见。<a id="a-9b"></a>若不见我应如邪见。<a id="a-9c"></a>则非我见。<a id="a-9d"></a>又汝所言。<a id="a-9e"></a>心等念念异灭异生。<a id="a-9f"></a>若无我者。<a id="a-9g"></a>云何得有忆识习诵恩怨等者。<a id="a-9h"></a>此亦不然。<a id="a-9i"></a>有情身中一一各有阿赖耶识。<a id="a-9j"></a>一类相续任持诸法种子不失。<a id="a-9k"></a>与一切法互为因果。<a id="a-9l"></a>熏习力故。<a id="a-9m"></a>得有如是忆识习诵恩怨等事。<a id="a-9n"></a>汝所计我常无变易。<a id="a-9o"></a>后位如前应无是事。<a id="a-9p"></a>有应常有。<a id="a-9q"></a>无应常无。<a id="a-9r"></a>我体一故。<a id="a-9s"></a>不可说言。<a id="a-9t"></a>我用转变。<a id="a-9u"></a>用不离体。<a id="a-9v"></a>我亦应变。<a id="a-9w"></a>若尔此我应如色等体用俱变则是无常。<a id="a-9x"></a>若言心等皆属于我。<a id="a-9y"></a>心等转变有如是事。<a id="a-9z"></a>故所属我亦得其名。<a id="a-A0"></a>若尔心等应从我起。<a id="a-A1"></a>能生果故。<a id="a-A2"></a>我应非常。<a id="a-A3"></a>若我于心无生长用。<a id="a-A4"></a>云何得言心属于我。<a id="a-A5"></a>我既是常。<a id="a-A6"></a>不能任持心等种子。<a id="a-A7"></a>云何得有忆识等事。<a id="a-A8"></a>又汝所言。<a id="a-A9"></a>此心根等决定不为我见所缘。<a id="a-AA"></a>男女等相此中无故。<a id="a-AB"></a>如瓶等者。<a id="a-AC"></a>此因不成。<a id="a-AD"></a>男女等相身现有故。<a id="a-AE"></a>又所计我。<a id="a-AF"></a>亦应不为我见所缘。<a id="a-AG"></a>男女等相我中无故。<a id="a-AH"></a>即所立因便为不定。<a id="a-AI"></a>为显此义。<a id="a-AJ"></a>故次颂曰。</p>
  <p id="aAK">内我实非男　　非女非非二</p>
  <p id="aAL">但由无智故　　谓我为丈夫</p>
  <p id="aAM">论曰。<a id="a-AN"></a>依止身相有差别故。<a id="a-AO"></a>世俗说为男女非二。<a id="a-AP"></a>此身别相内我中无。<a id="a-AQ"></a>以所计我体是一故。<a id="a-AR"></a>又男等相生生改易。<a id="a-AS"></a>亦见此生有转变者。<a id="a-AT"></a>舍别异相取所余相。<a id="a-AU"></a>汝所执我常无变易。<a id="a-AV"></a>无舍无取故无此相。<a id="a-AW"></a>亦不可说男女等相。<a id="a-AX"></a>虽非我体而是我德。<a id="a-AY"></a>我与德合。<a id="a-AZ"></a>说为男等。<a id="a-Aa"></a>所以者何。<a id="a-Ab"></a>乐等德中所不说故。<a id="a-Ac"></a>我不共德略有九种。<a id="a-Ad"></a>一苦。<a id="a-Ae"></a>二乐。<a id="a-Af"></a>三贪。<a id="a-Ag"></a>四瞋。<a id="a-Ah"></a>五勤勇。<a id="a-Ai"></a>六法。<a id="a-Aj"></a>七非法。<a id="a-Ak"></a>八行。<a id="a-Al"></a>九智。<a id="a-Am"></a>男女等相九所不摄。<a id="a-An"></a>云何而言。<a id="a-Ao"></a>此是我德。<a id="a-Ap"></a>又乐等德遍诸所依。<a id="a-Aq"></a>男女等相所依不遍。<a id="a-Ar"></a>云何得说此为我德。<a id="a-As"></a>又不可说男女等相同异性摄。<a id="a-At"></a>由同异性。<a id="a-Au"></a>亦得说我为男女等。<a id="a-Av"></a>所以者何。<a id="a-Aw"></a>同异性者。<a id="a-Ax"></a>所依决定常遍所依。<a id="a-Ay"></a>我既是常。<a id="a-Az"></a>男女等相常应不舍。<a id="a-B0"></a>应一切时常有三相。<a id="a-B1"></a>又男等相遍表一切我及身等。<a id="a-B2"></a>云何唯我同异性摄。<a id="a-B3"></a>又同异性所依各别。<a id="a-B4"></a>设许唯我同异性摄。<a id="a-B5"></a>云何一我有三同异。<a id="a-B6"></a>不见一依有多同异。<a id="a-B7"></a>亦不可说。<a id="a-B8"></a>如波罗奢一树之上有三同异。<a id="a-B9"></a>波罗奢性树性实性。<a id="a-BA"></a>我亦如是。<a id="a-BB"></a>一我体上有三同异。<a id="a-BC"></a>男性女性非男女性。<a id="a-BD"></a>所以者何。<a id="a-BE"></a>波罗奢性遍波罗奢。<a id="a-BF"></a>树性遍树。<a id="a-BG"></a>实性遍实。<a id="a-BH"></a>此三所依互有宽狭。<a id="a-BI"></a>我上三性皆唯遍我。<a id="a-BJ"></a>所依无别。<a id="a-BK"></a>云何为喻。<a id="a-BL"></a>是故唯依无始数习妄想分别所起假相。<a id="a-BM"></a>世俗道中说为男等。<a id="a-BN"></a>非有实我有男等相。<a id="a-BO"></a>但由无明憍逸妄想。<a id="a-BP"></a>愚夫自谓我是丈夫。<a id="a-BQ"></a>亦有自谓为女非二。<a id="a-BR"></a>颂中略故。<a id="a-BS"></a>且说丈夫。<a id="a-BT"></a>以身中有男女等相。<a id="a-BU"></a>所执我体男等相无。<a id="a-BV"></a>故汝比量因有不成。<a id="a-BW"></a>不定过失。<a id="a-BX"></a>若汝复言。<a id="a-BY"></a>我及身等。<a id="a-BZ"></a>虽复皆有男女等相。<a id="a-Ba"></a>然我是实身等是假。<a id="a-Bb"></a>此亦不然。<a id="a-Bc"></a>若男等相二处皆有。<a id="a-Bd"></a>云何得知一假一实。<a id="a-Be"></a>应立量言。<a id="a-Bf"></a>我见决定不缘实我。<a id="a-Bg"></a>男女等相所杂糅故。<a id="a-Bh"></a>如缘身等。<a id="a-Bi"></a>起男等相所杂糅心。<a id="a-Bj"></a>又我见等。<a id="a-Bk"></a>不缘实我有所缘故。<a id="a-Bl"></a>如余心等。<a id="a-Bm"></a>又我见境非是实我。<a id="a-Bn"></a>男等相心之所缘故。<a id="a-Bo"></a>犹如身等。<a id="a-Bp"></a>故汝所言虚无实义。</p>
  <p id="aBq">复次顺世外道作如是言。<a id="a-Br"></a>诸法及我大种为性。<a id="a-Bs"></a>四大种外无别有物。<a id="a-Bt"></a>即四大种和合为我。<a id="a-Bu"></a>及身心等内外诸法。<a id="a-Bv"></a>现世是有前后世无。<a id="a-Bw"></a>有情数法如浮泡等。<a id="a-Bx"></a>皆从现在众缘而生。<a id="a-By"></a>非前世来不往后世。<a id="a-Bz"></a>身根和合安立差别。<a id="a-C0"></a>为缘发起男女等心。<a id="a-C1"></a>受用所依与我和合。<a id="a-C2"></a>令我体有男等相现。<a id="a-C3"></a>缘此我境复起我见。<a id="a-C4"></a>谓我是男女及非二。<a id="a-C5"></a>今应问彼。<a id="a-C6"></a>汝说大种和合变异为身根等。<a id="a-C7"></a>如是成内大种自性。<a id="a-C8"></a>为是男等。<a id="a-C9"></a>非男等耶。<a id="a-CA"></a>彼答言非。<a id="a-CB"></a>内外大种。<a id="a-CC"></a>性无异故。<a id="a-CD"></a>虽大种性内外无异。<a id="a-CE"></a>然有安立形相差别。<a id="a-CF"></a>如是世间所知形相。<a id="a-CG"></a>所有男等自性差别。<a id="a-CH"></a>皆是自心分别所起。<a id="a-CI"></a>非实物中有如是性。<a id="a-CJ"></a>若尔颂曰。</p>
  <p id="aCK">若诸大种中　　无男女非二</p>
  <p id="aCL">云何诸大种　　有男等相生</p>
  <p id="aCM">论曰。<a id="a-CN"></a>若四大种本性无有男女非二。<a id="a-CO"></a>云何得有男等相生。<a id="a-CP"></a>男女等心何缘而起。<a id="a-CQ"></a>受用所依虽与我合。<a id="a-CR"></a>云何令我男等相现。<a id="a-CS"></a>若我无有男女等相。<a id="a-CT"></a>云何我见。<a id="a-CU"></a>谓我是男女及非二。<a id="a-CV"></a>若本性无。<a id="a-CW"></a>虽与他合。<a id="a-CX"></a>终不能令转成余相。<a id="a-CY"></a>亦不能令生余相心。<a id="a-CZ"></a>如鲜白物虽合余色不成余相。<a id="a-Ca"></a>不起余心颇胝迦等。<a id="a-Cb"></a>余色合时前灭后生。<a id="a-Cc"></a>不可为喻。<a id="a-Cd"></a>是故决定无有实我。<a id="a-Ce"></a>大种为性经久时住。<a id="a-Cf"></a>有男等相我见所缘。</p>
  <p id="aCg">复次记论外道作如是言。<a id="a-Ch"></a>诸法及我。<a id="a-Ci"></a>一切皆与三相和合。<a id="a-Cj"></a>由此三相。<a id="a-Ck"></a>皆能发起三种心声。<a id="a-Cl"></a>何谓三相。<a id="a-Cm"></a>一者男相。<a id="a-Cn"></a>能生诸法。<a id="a-Co"></a>二者女相。<a id="a-Cp"></a>能灭诸法。<a id="a-Cq"></a>三非二相。<a id="a-Cr"></a>能守本位。<a id="a-Cs"></a>此亦不然。<a id="a-Ct"></a>诸法及我。<a id="a-Cu"></a>体非三相。<a id="a-Cv"></a>云何能起三种心声。<a id="a-Cw"></a>亦不可说。<a id="a-Cx"></a>与他合故转成三相。<a id="a-Cy"></a>前所说过不相离故。<a id="a-Cz"></a>若法及我。<a id="a-D0"></a>体非三相。<a id="a-D1"></a>三相合故转成三相。<a id="a-D2"></a>三相更无余三相合。<a id="a-D3"></a>故此三相应非三相。<a id="a-D4"></a>应不能起三种心声。<a id="a-D5"></a>又此三相与非相合。<a id="a-D6"></a>能使非相转成相者。<a id="a-D7"></a>诸法及我与相合时。<a id="a-D8"></a>应令三相转成非相。<a id="a-D9"></a>是则毕竟应不能起三种心声。<a id="a-DA"></a>又此三相功能差别。<a id="a-DB"></a>更互相违必应不并。<a id="a-DC"></a>云何一物得有三声。<a id="a-DD"></a>如角等物。<a id="a-DE"></a>男女非二。<a id="a-DF"></a>三声所呼世共知故。<a id="a-DG"></a>又一物上三相功能。<a id="a-DH"></a>更互相违而得并者。<a id="a-DI"></a>应一切物皆具三相。<a id="a-DJ"></a>不应现见声有差别。<a id="a-DK"></a>又此三相若实有者。<a id="a-DL"></a>唯应依止有法非无。<a id="a-DM"></a>是则三声应不周遍。<a id="a-DN"></a>云何现见诸方言音。<a id="a-DO"></a>有法上无。<a id="a-DP"></a>无法上有。<a id="a-DQ"></a>现见境界不可诽谤。<a id="a-DR"></a>若无三相而有三声。<a id="a-DS"></a>则一切处皆应如是。<a id="a-DT"></a>又此三相配生住灭。<a id="a-DU"></a>理不应然。<a id="a-DV"></a>男死女生非二生死。<a id="a-DW"></a>世现见故。<a id="a-DX"></a>又此三相无别实体。<a id="a-DY"></a>后当广辨。<a id="a-DZ"></a>是故但随世俗言路。<a id="a-Da"></a>说有男等三声差别。<a id="a-Db"></a>非别实有如是三相。<a id="a-Dc"></a>外道执有如是三相。<a id="a-Dd"></a>依附实我我见所缘。<a id="a-De"></a>是颠倒智。<a id="a-Df"></a>内道不执。<a id="a-Dg"></a>故无颠倒。<a id="a-Dh"></a>汝不应依。<a id="a-Di"></a>有颠倒智与无倒者。<a id="a-Dj"></a>正决择时立为定量。<a id="a-Dk"></a>以我见缘证实有我。<a id="a-Dl"></a>又此我见。<a id="a-Dm"></a>为随我相执有我耶。<a id="a-Dn"></a>为随自觉执有我耶。<a id="a-Do"></a>若随我相应。<a id="a-Dp"></a>名正见。<a id="a-Dq"></a>若随自觉。<a id="a-Dr"></a>应不缘我。<a id="a-Ds"></a>又若初者。<a id="a-Dt"></a>颂曰。</p>
  <p id="aDu">汝我余非我　　故我无定相</p>
  <p id="aDv">论曰。<a id="a-Dw"></a>若汝身中我之自相。<a id="a-Dx"></a>诸余身中我亦同有。<a id="a-Dy"></a>随我自相而起我见。<a id="a-Dz"></a>云何一见不缘一切。<a id="a-E0"></a>既无一见缘一切我。<a id="a-E1"></a>故知我见不随我相。<a id="a-E2"></a>若汝身中我自相异。<a id="a-E3"></a>余身中我自相复别。<a id="a-E4"></a>汝以为我。<a id="a-E5"></a>余则为非。<a id="a-E6"></a>余以为我。<a id="a-E7"></a>汝则为非。<a id="a-E8"></a>是则此我相不决定。<a id="a-E9"></a>既无定相。<a id="a-EA"></a>便无定性。<a id="a-EB"></a>性相不定。<a id="a-EC"></a>非实非常。<a id="a-ED"></a>云何执我真实常住。<a id="a-EE"></a>又立量言。<a id="a-EF"></a>自身我见。<a id="a-EG"></a>不随自我自相而起。<a id="a-EH"></a>不缘余我自相生故。<a id="a-EI"></a>如所余缘所有心等。<a id="a-EJ"></a>又自身我应不为缘。<a id="a-EK"></a>发自我见汝许我故。<a id="a-EL"></a>如他身我。<a id="a-EM"></a>又诸我见。<a id="a-EN"></a>定不缘我。<a id="a-EO"></a>自他境相互有无故。<a id="a-EP"></a>如青黄等能缘之心。<a id="a-EQ"></a>又一切我非我见境。<a id="a-ER"></a>诸余有法所不摄故。<a id="a-ES"></a>犹如一切兔角等无。<a id="a-ET"></a>又一切我非实我性。<a id="a-EU"></a>是所知故。<a id="a-EV"></a>如一切法。<a id="a-EW"></a>是故我见不缘实我。<a id="a-EX"></a>诸所计我无实性相。<a id="a-EY"></a>一切智者皆非所见。<a id="a-EZ"></a>唯诸愚人恒深乐着。<a id="a-Ea"></a>如病眼境定非实有。<a id="a-Eb"></a>故不可以我见所缘。<a id="a-Ec"></a>证立此我实有常住。<a id="a-Ed"></a>若第二者。<a id="a-Ee"></a>颂曰。</p>
  <p id="aEf">岂不于无常　　妄分别为我</p>
  <p id="aEg">论曰。<a id="a-Eh"></a>若随自觉执有我者。<a id="a-Ei"></a>岂不但缘无常身等。<a id="a-Ej"></a>虚妄分别执为实我。<a id="a-Ek"></a>所以者何。<a id="a-El"></a>现见世间但缘身等。<a id="a-Em"></a>前后随缘分位差别。<a id="a-En"></a>虚妄计度。<a id="a-Eo"></a>我肥我瘦。<a id="a-Ep"></a>我胜我劣。<a id="a-Eq"></a>我明我闇。<a id="a-Er"></a>我苦我乐。<a id="a-Es"></a>身等无常可有是事。<a id="a-Et"></a>常住实我无此差别。<a id="a-Eu"></a>由此比知。<a id="a-Ev"></a>一切我见。<a id="a-Ew"></a>皆无实我以为境界。<a id="a-Ex"></a>唯缘虚妄身等为境。<a id="a-Ey"></a>随自妄想觉慧生故。<a id="a-Ez"></a>如缘闇绳颠倒蛇执。<a id="a-F0"></a>又如世间虚妄分别。<a id="a-F1"></a>执有空华第二月等。<a id="a-F2"></a>必由先见世间少事。<a id="a-F3"></a>然后方执有如是事。<a id="a-F4"></a>我见执我亦复如是。<a id="a-F5"></a>先缘生灭五取蕴事。<a id="a-F6"></a>后方决定执有实我。<a id="a-F7"></a>又如梦中虚妄境界。<a id="a-F8"></a>随先所见和合计度。<a id="a-F9"></a>我见境界亦复如是。<a id="a-FA"></a>先缘诸蕴。<a id="a-FB"></a>然后和合虚妄计度。<a id="a-FC"></a>又诸我见略有二种。<a id="a-FD"></a>一者俱生。<a id="a-FE"></a>二者分别。<a id="a-FF"></a>俱生我见。<a id="a-FG"></a>由无始来。<a id="a-FH"></a>内因力故恒与身俱。<a id="a-FI"></a>不待邪教及邪分别。<a id="a-FJ"></a>任运而起。<a id="a-FK"></a>故名俱生。<a id="a-FL"></a>此复二种。<a id="a-FM"></a>一常相续。<a id="a-FN"></a>在第七识缘第八识。<a id="a-FO"></a>起自心相。<a id="a-FP"></a>即执为我。<a id="a-FQ"></a>名为我见。<a id="a-FR"></a>二有间断。<a id="a-FS"></a>在第六识缘五取蕴。<a id="a-FT"></a>或总或别起自心相。<a id="a-FU"></a>即执为我。<a id="a-FV"></a>名为我见。</p>
  <p id="aFW">如是二种。<a id="a-FX"></a>俱生我见微细难断。<a id="a-FY"></a>数数修习胜无我观。<a id="a-FZ"></a>方能除灭分别我见。<a id="a-Fa"></a>由现在世外缘力故。<a id="a-Fb"></a>非与身俱。<a id="a-Fc"></a>要待邪教及邪分别。<a id="a-Fd"></a>然后方起。<a id="a-Fe"></a>故名分别。<a id="a-Ff"></a>此亦二种。<a id="a-Fg"></a>一缘邪教所说蕴相。<a id="a-Fh"></a>起自心相。<a id="a-Fi"></a>分别为我。<a id="a-Fj"></a>名为我见。<a id="a-Fk"></a>二缘邪教所说我相。<a id="a-Fl"></a>起自心相。<a id="a-Fm"></a>分别为我。<a id="a-Fn"></a>名为我见如是二种分别我见。<a id="a-Fo"></a>粗重易断圣谛现观。<a id="a-Fp"></a>初现行时即便除灭。<a id="a-Fq"></a>如是所说一切我见。<a id="a-Fr"></a>心外蕴境或有或无。<a id="a-Fs"></a>心内蕴境一切皆有。<a id="a-Ft"></a>是故我见皆缘无常。<a id="a-Fu"></a>诸蕴行相妄执为我。<a id="a-Fv"></a>诸蕴行相从缘生故。<a id="a-Fw"></a>是虚幻有妄所执我。<a id="a-Fx"></a>非缘生故决定非有。<a id="a-Fy"></a>故契经说。<a id="a-Fz"></a>苾刍当知。<a id="a-G0"></a>世间沙门婆罗门等。<a id="a-G1"></a>所有我见。<a id="a-G2"></a>一切皆缘五取蕴起。</p>
  <p id="aG3">复次今应审问。<a id="a-G4"></a>诸翳盲徒空无我理。<a id="a-G5"></a>有何所失。<a id="a-G6"></a>而强分别固执我耶。<a id="a-G7"></a>若一切法空无我者。<a id="a-G8"></a>生死涅槃二事俱失。<a id="a-G9"></a>所以者何。<a id="a-GA"></a>由有我故。<a id="a-GB"></a>诸无智者乐着生死。<a id="a-GC"></a>先造能招善不善业。<a id="a-GD"></a>后受所感爱非爱果。<a id="a-GE"></a>诸有智者欣乐涅槃。<a id="a-GF"></a>先观生死苦火煎逼。<a id="a-GG"></a>发心厌离。<a id="a-GH"></a>后方舍恶勤修诸善。<a id="a-GI"></a>得正解脱。<a id="a-GJ"></a>如是一切皆由我成。<a id="a-GK"></a>我为作者。<a id="a-GL"></a>我为受者。<a id="a-GM"></a>我为苦逼发心厌离。<a id="a-GN"></a>舍恶修善证得涅槃。<a id="a-GO"></a>若尔颂曰。</p>
  <p id="aGP">我即同于身　　生生有变易</p>
  <p id="aGQ">故离身有我　　常住理不然</p>
  <p id="aGR">论曰。<a id="a-GS"></a>若我先造种种行业。<a id="a-GT"></a>后方领受种种果报。<a id="a-GU"></a>是则此我体应转变。<a id="a-GV"></a>因必有转变。<a id="a-GW"></a>果有差别故。<a id="a-GX"></a>无有道理。<a id="a-GY"></a>因不转变而果众多。<a id="a-GZ"></a>及非恒有。<a id="a-Ga"></a>谓所执我那落迦等。<a id="a-Gb"></a>诸趣诸界生差别中。<a id="a-Gc"></a>若能造受种种业果。<a id="a-Gd"></a>则应同身生生变易。<a id="a-Ge"></a>非天授等。<a id="a-Gf"></a>身无变易。<a id="a-Gg"></a>先能造作善恶二业。<a id="a-Gh"></a>后能领受苦乐两果。<a id="a-Gi"></a>是故我体同所依身。<a id="a-Gj"></a>能造受故。<a id="a-Gk"></a>生生变易。<a id="a-Gl"></a>有变易故。<a id="a-Gm"></a>则有生灭。<a id="a-Gn"></a>生灭相应。<a id="a-Go"></a>岂得常住。<a id="a-Gp"></a>又所执我不离身等。<a id="a-Gq"></a>有情数摄。<a id="a-Gr"></a>体非常故。<a id="a-Gs"></a>如所依身。<a id="a-Gt"></a>是故执我常住离身。<a id="a-Gu"></a>能为作者。<a id="a-Gv"></a>及为受者。<a id="a-Gw"></a>生死轮回。<a id="a-Gx"></a>皆不应理。<a id="a-Gy"></a>以离身等无别用故。</p>
  <p id="aGz">复次云何此我能造诸业。<a id="a-H0"></a>若谓与身合故能造。<a id="a-H1"></a>由此内我有勤勇德。<a id="a-H2"></a>因此德故。<a id="a-H3"></a>与身和合起诸作业。<a id="a-H4"></a>此德作业虽待依身。<a id="a-H5"></a>而属于我。<a id="a-H6"></a>如以金石投于树枝。<a id="a-H7"></a>重德相应故有摇动。<a id="a-H8"></a>是德作用虽待树枝。<a id="a-H9"></a>而属金石。<a id="a-HA"></a>此亦不然。<a id="a-HB"></a>有触对物。<a id="a-HC"></a>可有如是动摇作用。<a id="a-HD"></a>汝我不尔。<a id="a-HE"></a>云何身合能造诸业。<a id="a-HF"></a>所以者何。<a id="a-HG"></a>颂曰。</p>
  <p id="aHH">若法无触对　　则无有动摇</p>
  <p id="aHI">是故身作业　　非命者能造</p>
  <p id="aHJ">论曰。<a id="a-HK"></a>一切能起动摇作业。<a id="a-HL"></a>决定不离有触对物。<a id="a-HM"></a>我无触对。<a id="a-HN"></a>虽与身合。<a id="a-HO"></a>云何能作摇动业因。<a id="a-HP"></a>如所执时无有触对。<a id="a-HQ"></a>虽与身合不能作业。<a id="a-HR"></a>心及心法唯能生风。<a id="a-HS"></a>风与身合方能造业。<a id="a-HT"></a>故所立因无不定过。<a id="a-HU"></a>此说近因。<a id="a-HV"></a>非展转故。<a id="a-HW"></a>又可合者必有方分。<a id="a-HX"></a>两物相触无间名合。<a id="a-HY"></a>所执我等既无方分。<a id="a-HZ"></a>云何与身合故造业。<a id="a-Ha"></a>不可假说我有方分。<a id="a-Hb"></a>即有实起作业功能。<a id="a-Hc"></a>勿以假名说水为火。<a id="a-Hd"></a>即有实火焚烧作用。<a id="a-He"></a>由能说人假说诸法。<a id="a-Hf"></a>非能说人有差别故。<a id="a-Hg"></a>令所说法其性转变。<a id="a-Hh"></a>法性决定前已具论。<a id="a-Hi"></a>于本颂中。<a id="a-Hj"></a>无触对者。<a id="a-Hk"></a>显无方分。<a id="a-Hl"></a>无动摇者。<a id="a-Hm"></a>显无合义。<a id="a-Hn"></a>又自有动方能动他。<a id="a-Ho"></a>如金石等要自有动。<a id="a-Hp"></a>方能为因令树枝动。<a id="a-Hq"></a>我既无动无形碍故。<a id="a-Hr"></a>何能为因令所依动。<a id="a-Hs"></a>如金石等不动转位。<a id="a-Ht"></a>无触对者显无形碍。<a id="a-Hu"></a>无形碍故自无有动。<a id="a-Hv"></a>无动摇者显非动因。<a id="a-Hw"></a>如是所执无动神我。<a id="a-Hx"></a>尚无能动一毫之力。<a id="a-Hy"></a>况能造业得名作者。<a id="a-Hz"></a>既不造业即无有果。<a id="a-I0"></a>若不受果何名受者。</p>
  <p id="aI1">复次如汝所言。<a id="a-I2"></a>我为苦逼发心厌离舍恶修善得解脱者。<a id="a-I3"></a>此亦不然。<a id="a-I4"></a>何以故。<a id="a-I5"></a>颂曰。</p>
  <p id="aI6">我常非所害　　岂烦修护因</p>
  <p id="aI7">谁恐食金刚　　执仗防众蠹</p>
  <p id="aI8">论曰。<a id="a-I9"></a>汝所计我既无变易。<a id="a-IA"></a>如太虚空其体常住。<a id="a-IB"></a>一切灾苦皆不能害。<a id="a-IC"></a>岂烦精进修防护因。<a id="a-ID"></a>有变坏身。<a id="a-IE"></a>苦所逼害罪所涂染。<a id="a-IF"></a>理须防护。<a id="a-IG"></a>谁有智者。<a id="a-IH"></a>了知金刚物无能坏。<a id="a-II"></a>而恐侵食。<a id="a-IJ"></a>率侣执仗防诸蠹虫。<a id="a-IK"></a>唯有愚人。<a id="a-IL"></a>或为是事。<a id="a-IM"></a>可变坏物应加守卫。<a id="a-IN"></a>若汝意谓。<a id="a-IO"></a>命可害故。<a id="a-IP"></a>我亦随害。<a id="a-IQ"></a>此亦不然。<a id="a-IR"></a>我既是常。<a id="a-IS"></a>不应随害。<a id="a-IT"></a>又汝计命三事和合。<a id="a-IU"></a>谓身我意前已遮破。<a id="a-IV"></a>我与身合无方分故。<a id="a-IW"></a>如汝所计。<a id="a-IX"></a>色等诸德无和合义。<a id="a-IY"></a>又和合者无别有性。<a id="a-IZ"></a>唯有方分无间而生。<a id="a-Ia"></a>既无别体。<a id="a-Ib"></a>复何所害。<a id="a-Ic"></a>此设可害必随所依。<a id="a-Id"></a>所依既常。<a id="a-Ie"></a>云何可害。<a id="a-If"></a>设复害命。<a id="a-Ig"></a>于我何恼。<a id="a-Ih"></a>以汝所计我常无碍。<a id="a-Ii"></a>如太虚空寒暑风雨霜雹无损。<a id="a-Ij"></a>如是我性苦何所恼。<a id="a-Ik"></a>又所执我其性凝然。<a id="a-Il"></a>前后无变。<a id="a-Im"></a>设离众恶。<a id="a-In"></a>复何所增而名解脱。<a id="a-Io"></a>岂不此位善法增耶。<a id="a-Ip"></a>我性既常。<a id="a-Iq"></a>善增何益。<a id="a-Ir"></a>所执我体常无改变。<a id="a-Is"></a>余法虽生亦无增损。<a id="a-It"></a>如是解脱。<a id="a-Iu"></a>于我无用。<a id="a-Iv"></a>是故执我常住无变。<a id="a-Iw"></a>生死涅槃二事俱失。<a id="a-Ix"></a>若空无我二事俱成。</p>
 </body>
</html>