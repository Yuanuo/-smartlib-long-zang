<!doctype html>
<html id="z3IBVVxzs" data-ver="1164">
 <head>
  <meta charset="utf-8">
  <meta author="圣天菩萨">
  <meta author="护法菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">广百论释论卷第四</h1>
  <h2 id="a2">破时品第三之一</h2>
  <p id="a3">复次有作是言。<a id="a-4"></a>如说已灭未生无体。<a id="a-5"></a>其理不然。<a id="a-6"></a>诸有为法前后两际作用虽无而体恒有。<a id="a-7"></a>分位别故三世不同。<a id="a-8"></a>无必不生有定无灭。<a id="a-9"></a>为破此义。<a id="a-A"></a>故次颂曰。</p>
  <p id="aB">瓶等在未来　　即非有过现</p>
  <p id="aC">论曰。<a id="a-D"></a>色等诸法在未来世。<a id="a-E"></a>过去现在二世皆空。<a id="a-F"></a>后遇因缘二相方起。<a id="a-G"></a>云何汝说无必不生。<a id="a-H"></a>未来世相在过现无。<a id="a-I"></a>云何而言有定无灭。<a id="a-J"></a>若执未来有二世相。<a id="a-K"></a>此不应理。<a id="a-L"></a>故次颂曰。</p>
  <p id="aM">未来过现有　　便是未来无</p>
  <p id="aN">论曰。<a id="a-O"></a>若在未来有过现相。<a id="a-P"></a>应如后位便失未来。<a id="a-Q"></a>一法一时实有多相。<a id="a-R"></a>互相违反其义不成。<a id="a-S"></a>即由此理言一一世皆有多相亦不成立。</p>
  <p id="aT">复次若谓色等有未来体。<a id="a-U"></a>流趣二世说有过现。<a id="a-V"></a>为破此执。<a id="a-W"></a>复说颂曰。</p>
  <p id="aX">未来若已谢　　而有未来体</p>
  <p id="aY">生则恒未来　　云何成过现</p>
  <p id="aZ">论曰。<a id="a-a"></a>若色等法有未来体。<a id="a-b"></a>是即应无过现二世。<a id="a-c"></a>以不可说异相法中。<a id="a-d"></a>有别异相如苦乐等。<a id="a-e"></a>又若一法流转三时说三世者。<a id="a-f"></a>便成杂乱。<a id="a-g"></a>又色等法流转三时。<a id="a-h"></a>若不异者应无三世。<a id="a-i"></a>若有异者是则异相。<a id="a-j"></a>本无而生有已还灭。<a id="a-k"></a>一切有为应亦如是。<a id="a-l"></a>便为退失说常有宗。<a id="a-m"></a>又说颂曰。</p>
  <p id="an">法若在未来　　现有未来相</p>
  <p id="ao">应即为现在　　如何名未来</p>
  <p id="ap">论曰。<a id="a-q"></a>若色等法未来现有。<a id="a-r"></a>应如现在便失未来。<a id="a-s"></a>未来既无二世非有。<a id="a-t"></a>彼为先故一切应无。<a id="a-u"></a>复次有说。<a id="a-v"></a>诸法体虽常有。<a id="a-w"></a>然唯能取等流果用。<a id="a-x"></a>说名现在。<a id="a-y"></a>如是一用现在遍有。<a id="a-z"></a>去来定无。<a id="a-10"></a>不杂乱故。<a id="a-11"></a>余用不尔。<a id="a-12"></a>为破此言。<a id="a-13"></a>故次颂曰。</p>
  <p id="a14">去来如现有　　取果用何无</p>
  <p id="a15">论曰。<a id="a-16"></a>过去未来色等诸法。<a id="a-17"></a>既如现在常有体性。<a id="a-18"></a>为同类因取等流果。<a id="a-19"></a>此用何故非常有耶。<a id="a-1A"></a>此取果用所待众缘。<a id="a-1B"></a>于一切时亦常有故。<a id="a-1C"></a>如是诸法体用常有。<a id="a-1D"></a>应一切时名现在世。<a id="a-1E"></a>恒名现在义亦不成。<a id="a-1F"></a>要待去来立现在故。<a id="a-1G"></a>又未来果如现在法。<a id="a-1H"></a>已有体故不应复取。<a id="a-1I"></a>又诸果法因缘合时。<a id="a-1J"></a>若无所生则不名果。<a id="a-1K"></a>所生若有此即本无。<a id="a-1L"></a>从缘而生。<a id="a-1M"></a>体亦应尔。<a id="a-1N"></a>是则一切本无而生。<a id="a-1O"></a>有已还灭。<a id="a-1P"></a>应同前过。<a id="a-1Q"></a>谓便退失说常有宗。<a id="a-1R"></a>若言其用或有或无。<a id="a-1S"></a>法体常存。<a id="a-1T"></a>故无此失。<a id="a-1U"></a>亦不应理。<a id="a-1V"></a>故次颂曰。</p>
  <p id="a1W">若体恒非无　　何为不常住</p>
  <p id="a1X">论曰。<a id="a-1Y"></a>恒有名常。<a id="a-1Z"></a>色等诸法体既恒有。<a id="a-1a"></a>云何非常。<a id="a-1b"></a>设许有为体皆常者。<a id="a-1c"></a>便违经说诸行无常。<a id="a-1d"></a>若言诸行体虽恒有。<a id="a-1e"></a>有为相合故是无常。<a id="a-1f"></a>此亦不然。<a id="a-1g"></a>体既常有与彼相合复何所成。<a id="a-1h"></a>岂不能成取自果用。<a id="a-1i"></a>用不离体。<a id="a-1j"></a>体亦应成。<a id="a-1k"></a>若用须成体不成者。<a id="a-1l"></a>用可生灭体应是常。<a id="a-1m"></a>若色等体常用无常者。<a id="a-1n"></a>即虚空等体用应无常。<a id="a-1o"></a>又若体常用无常故。<a id="a-1p"></a>亦令此体成无常者。<a id="a-1q"></a>用虽无常。<a id="a-1r"></a>由体常故。<a id="a-1s"></a>即令此用应亦是常。<a id="a-1t"></a>又此体用应别谛摄。<a id="a-1u"></a>以常无常义不同故。<a id="a-1v"></a>又若色等体不藉缘。<a id="a-1w"></a>而与有为诸相合者。<a id="a-1x"></a>太虚空等体亦应然。<a id="a-1y"></a>彼既不然。<a id="a-1z"></a>此云何尔。</p>
  <p id="a20">复次过去世言。<a id="a-21"></a>为简别相总诠一切过去义耶。<a id="a-22"></a>为简总相别诠一类过去义耶。<a id="a-23"></a>若尔何失。<a id="a-24"></a>若简别相总诠一切过去义者。<a id="a-25"></a>其理不成。<a id="a-26"></a>故次颂曰。</p>
  <p id="a27">过去若过去　　如何成过去</p>
  <p id="a28">论曰。<a id="a-29"></a>若过去法一切体相悉皆过去。<a id="a-2A"></a>是则一切都无所有。<a id="a-2B"></a>如何汝说。<a id="a-2C"></a>过去是有依是体相。<a id="a-2D"></a>汝意说为过去有者亦无有故。<a id="a-2E"></a>又过去者。<a id="a-2F"></a>名为已灭。<a id="a-2G"></a>若过去世亦过去者。<a id="a-2H"></a>是则过去亦应已灭。<a id="a-2I"></a>若过去世亦已灭者。<a id="a-2J"></a>如何汝今执有过去。<a id="a-2K"></a>如彼未来现在已灭。<a id="a-2L"></a>不名未来现在世故。<a id="a-2M"></a>若依正理。<a id="a-2N"></a>应如是说。<a id="a-2O"></a>过去世言。<a id="a-2P"></a>无别实义简去实有差别名相。<a id="a-2Q"></a>依止世俗假立名相。<a id="a-2R"></a>总说过去非有别义。<a id="a-2S"></a>若汝意谓。<a id="a-2T"></a>如名饮油。<a id="a-2U"></a>虽不饮油。<a id="a-2V"></a>而假名说。<a id="a-2W"></a>世间共许别目一事。<a id="a-2X"></a>此过去言。<a id="a-2Y"></a>亦复如是。<a id="a-2Z"></a>简于总相别诠一类过去义者。<a id="a-2a"></a>理亦不然。<a id="a-2b"></a>故次颂曰。</p>
  <p id="a2c">过去不过去　　如何成过去</p>
  <p id="a2d">论曰。<a id="a-2e"></a>若过去法。<a id="a-2f"></a>一切体相非悉过去。<a id="a-2g"></a>如何汝今执为过去。<a id="a-2h"></a>汝说过去色等诸法体无阙故。<a id="a-2i"></a>又过去者。<a id="a-2j"></a>名为已灭。<a id="a-2k"></a>若过去世不过去者。<a id="a-2l"></a>是则过去体非已灭。<a id="a-2m"></a>若过去体非已灭者。<a id="a-2n"></a>如何汝今执为过去。<a id="a-2o"></a>如彼未来及现在世。<a id="a-2p"></a>自体不灭。<a id="a-2q"></a>非过去故。<a id="a-2r"></a>岂不前说如世假名。<a id="a-2s"></a>简于总相别诠一物。<a id="a-2t"></a>过去世法其体虽在取果用无。<a id="a-2u"></a>故名过去。<a id="a-2v"></a>汝说此用即所依体。<a id="a-2w"></a>如何体在而用灭无。<a id="a-2x"></a>若体与用不相随逐。<a id="a-2y"></a>应如别物不成体用。<a id="a-2z"></a>又但用灭。<a id="a-30"></a>说名过去。<a id="a-31"></a>唯汝独立。<a id="a-32"></a>非世共知。<a id="a-33"></a>云何得引饮油为喻。<a id="a-34"></a>世间共许不可推征。<a id="a-35"></a>独所立者应诘问故。<a id="a-36"></a>若说诸法其体常有。<a id="a-37"></a>三世不成。<a id="a-38"></a>唯于现在实有体上。<a id="a-39"></a>假立名故。<a id="a-3A"></a>非于现在实有体上假立三名。<a id="a-3B"></a>即失现体。<a id="a-3C"></a>是故所执过去不成。<a id="a-3D"></a>如破过去未来亦尔。<a id="a-3E"></a>未来若未来。<a id="a-3F"></a>如何成未来。<a id="a-3G"></a>未来不未来。<a id="a-3H"></a>如何成未来。<a id="a-3I"></a>总别征难。<a id="a-3J"></a>皆同前说。</p>
  <p id="a3K">复次未来世法为藉众缘已有生耶。<a id="a-3L"></a>未有生耶。<a id="a-3M"></a>若尔何过。<a id="a-3N"></a>若藉众缘已有生者。<a id="a-3O"></a>其理不成。<a id="a-3P"></a>故次颂曰。</p>
  <p id="a3Q">未来若有生　　如何非现在</p>
  <p id="a3R">论曰。<a id="a-3S"></a>若未来法已从缘生。<a id="a-3T"></a>及有体性应名现在。<a id="a-3U"></a>有性及生是现在相。<a id="a-3V"></a>非离现在而可了知。<a id="a-3W"></a>言虽方便令成现在。<a id="a-3X"></a>而意正为破有未来。<a id="a-3Y"></a>又显未来非现在故。<a id="a-3Z"></a>应如过去决定无生。<a id="a-3a"></a>若言未来未有生者。<a id="a-3b"></a>理亦不成。<a id="a-3c"></a>故次颂曰。</p>
  <p id="a3d">未来若无生　　如何非常住</p>
  <p id="a3e">论曰。<a id="a-3f"></a>若未来法未从缘生而有体性。<a id="a-3g"></a>以无生故。<a id="a-3h"></a>如虚空等体应常住。<a id="a-3i"></a>此亦方便令成常住。<a id="a-3j"></a>而意正为破有未来。<a id="a-3k"></a>如是征难。<a id="a-3l"></a>过去未来。<a id="a-3m"></a>体若实有无灭无生。<a id="a-3n"></a>应如空等失无常性。<a id="a-3o"></a>便违经说去来无常。<a id="a-3p"></a>如说过去未来色等尚是无常。<a id="a-3q"></a>何况现在。<a id="a-3r"></a>是故过去未来诸法。<a id="a-3s"></a>并非实有。<a id="a-3t"></a>现在无为所不摄故。<a id="a-3u"></a>如龟毛等不可说言世所摄故。<a id="a-3v"></a>应如现在体是实有。<a id="a-3w"></a>现在非唯是实有故。<a id="a-3x"></a>同喻不成。<a id="a-3y"></a>因或不定。<a id="a-3z"></a>或相违故。</p>
  <p id="a40">复次往来论者作如是言。<a id="a-41"></a>不善我宗。<a id="a-42"></a>妄说此过。<a id="a-43"></a>所以者何。<a id="a-44"></a>我宗中说。<a id="a-45"></a>诸行四相展转相依。<a id="a-46"></a>三世往来不相舍离。<a id="a-47"></a>由生等合故成无常。<a id="a-48"></a>法性不坏故说恒有。<a id="a-49"></a>是故恒有不废无常。<a id="a-4A"></a>符顺契经。<a id="a-4B"></a>称当正理。<a id="a-4C"></a>此前已破体既恒有。<a id="a-4D"></a>应如太虚非生等合。<a id="a-4E"></a>又以能生色等诸行。<a id="a-4F"></a>说为生相。<a id="a-4G"></a>如是能生诸行作用。<a id="a-4H"></a>未来未有。<a id="a-4I"></a>要藉因缘和合资助。<a id="a-4J"></a>然后方有。<a id="a-4K"></a>若不然者。<a id="a-4L"></a>因缘和合便成无用。<a id="a-4M"></a>若许生用本无今有有已还无。<a id="a-4N"></a>则一切行同有为故。<a id="a-4O"></a>皆亦应尔。<a id="a-4P"></a>云何而说体虽恒有而是无常。<a id="a-4Q"></a>往来论者。<a id="a-4R"></a>为避如是所说过失。<a id="a-4S"></a>复作是言。<a id="a-4T"></a>若色等行与生等合。<a id="a-4U"></a>有此过者。<a id="a-4V"></a>今有为法三世往来。<a id="a-4W"></a>有世坏相应是无常。<a id="a-4X"></a>以灭坏相是无常故。<a id="a-4Y"></a>世间共许一切无常灭坏为相。<a id="a-4Z"></a>谓有为法。<a id="a-4a"></a>未来世坏入于现在。<a id="a-4b"></a>现在世坏复入过去。<a id="a-4c"></a>若尔颂曰。</p>
  <p id="a4d">若未来无生　　坏故非常者</p>
  <p id="a4e">过去既无坏　　何不谓无常</p>
  <p id="a4f">论曰。<a id="a-4g"></a>过去世体最居后故。<a id="a-4h"></a>更无余世可令转入。<a id="a-4i"></a>既守自位恒无坏灭。<a id="a-4j"></a>应如空等体非无常。<a id="a-4k"></a>如是便违契经所说。<a id="a-4l"></a>若言过去虽恒有体更无灭坏。<a id="a-4m"></a>而从现在坏已转入。<a id="a-4n"></a>故得有生。<a id="a-4o"></a>生灭二种是无常相。<a id="a-4p"></a>随具不具并表无常。<a id="a-4q"></a>去来各一。<a id="a-4r"></a>现在具二。<a id="a-4s"></a>是故三世皆是无常。<a id="a-4t"></a>此不应理。<a id="a-4u"></a>生无有故。<a id="a-4v"></a>汝宗自执生在未来过去现在都无生用。<a id="a-4w"></a>云何今说过去有生。<a id="a-4x"></a>汝执过现已从缘生。<a id="a-4y"></a>更不藉缘。<a id="a-4z"></a>生如何有。<a id="a-50"></a>若执过去定有生者。<a id="a-51"></a>生必归灭。<a id="a-52"></a>一向记故。<a id="a-53"></a>如现未故。<a id="a-54"></a>复应有灭。<a id="a-55"></a>世间亦许未来诸法可藉缘生。<a id="a-56"></a>非过现世。<a id="a-57"></a>又过去世非现未故。<a id="a-58"></a>应如空等定无有生。<a id="a-59"></a>是故能相及所相法。<a id="a-5A"></a>应如帝释并恒策迦。<a id="a-5B"></a>一时并入常无常火。<a id="a-5C"></a>以位如体体如位故。</p>
  <p id="a5D">复次如说过去未来色等尚是无常。<a id="a-5E"></a>何况现在。<a id="a-5F"></a>汝等虽诵如是经文。<a id="a-5G"></a>而不知义。<a id="a-5H"></a>所以者何。<a id="a-5I"></a>汝执一法。<a id="a-5J"></a>往来三世。<a id="a-5K"></a>体无生灭。<a id="a-5L"></a>云何无常。<a id="a-5M"></a>又汝所执。<a id="a-5N"></a>现在法体即是去来。<a id="a-5O"></a>云何相况。<a id="a-5P"></a>不可一法自为比况。<a id="a-5Q"></a>世间不见如是事故。<a id="a-5R"></a>亦不可言体虽无异位差别故。<a id="a-5S"></a>得为比况。<a id="a-5T"></a>所以者何。<a id="a-5U"></a>位若即体。<a id="a-5V"></a>体无异故。<a id="a-5W"></a>位亦无别。<a id="a-5X"></a>位若离体。<a id="a-5Y"></a>位可无常。<a id="a-5Z"></a>体应常住。<a id="a-5a"></a>又体如位。<a id="a-5b"></a>世所摄故。<a id="a-5c"></a>是有为故。<a id="a-5d"></a>应有差别。<a id="a-5e"></a>又汝所执三世实有不相因待。<a id="a-5f"></a>皆与生等有为相合。<a id="a-5g"></a>前后无异。<a id="a-5h"></a>现在无常。<a id="a-5i"></a>有何胜相。<a id="a-5j"></a>异彼去来。<a id="a-5k"></a>而说过去未来色等尚是无常。<a id="a-5l"></a>何况现在。<a id="a-5m"></a>若言诸法前后位别。<a id="a-5n"></a>三时转变。<a id="a-5o"></a>故是无常。<a id="a-5p"></a>未来居前无生有灭。<a id="a-5q"></a>过去居后无灭有生。<a id="a-5r"></a>现在居中有生有灭。<a id="a-5s"></a>过未各一尚是无常。<a id="a-5t"></a>何况现在。<a id="a-5u"></a>具有二种而非无常。<a id="a-5v"></a>此亦不然。<a id="a-5w"></a>未来无生应如空等。<a id="a-5x"></a>云何有灭。<a id="a-5y"></a>过去有生。<a id="a-5z"></a>应如现在云何无灭。<a id="a-60"></a>又汝宗说。<a id="a-61"></a>未来有生。<a id="a-62"></a>现在有灭。<a id="a-63"></a>过去无二。<a id="a-64"></a>云何今者作异说耶。<a id="a-65"></a>又现在世亦无实体。<a id="a-66"></a>从前世来转入后世。<a id="a-67"></a>如何依此建立生灭。<a id="a-68"></a>既无生灭岂是无常。<a id="a-69"></a>所以者何。<a id="a-6A"></a>故次颂曰。</p>
  <p id="a6B">现在世无常　　非由过去等</p>
  <p id="a6C">除斯二所趣　　更无有第三</p>
  <p id="a6D">论曰。<a id="a-6E"></a>现在世法非前世来。<a id="a-6F"></a>不往后世。<a id="a-6G"></a>云何无常。<a id="a-6H"></a>汝说现在。<a id="a-6I"></a>由余世故。<a id="a-6J"></a>转成异相。<a id="a-6K"></a>说为无常。<a id="a-6L"></a>余世谓去来。<a id="a-6M"></a>异相谓生灭。<a id="a-6N"></a>现在不可余世转成。<a id="a-6O"></a>亦复不可转成余世。<a id="a-6P"></a>云何现在建立生灭。<a id="a-6Q"></a>颂言非由过去等者。<a id="a-6R"></a>等取未来现在世法不往未来非从过去。<a id="a-6S"></a>汝宗自许。<a id="a-6T"></a>然过去世非现所往。<a id="a-6U"></a>以世别故。<a id="a-6V"></a>譬如未来。<a id="a-6W"></a>其未来世非现所从。<a id="a-6X"></a>以世别故。<a id="a-6Y"></a>犹如过去既无余世往来转变。<a id="a-6Z"></a>云何现在生灭无常。<a id="a-6a"></a>若说现在从过去来往未来世。<a id="a-6b"></a>亦同此破。<a id="a-6c"></a>故契经说。<a id="a-6d"></a>有为诸法非前际来。<a id="a-6e"></a>不往后际。<a id="a-6f"></a>故破此执。<a id="a-6g"></a>其理决定。<a id="a-6h"></a>顺圣教故。<a id="a-6i"></a>又现在法。<a id="a-6j"></a>若余世来往余世者。<a id="a-6k"></a>应往来时不舍前相。<a id="a-6l"></a>不成余相。<a id="a-6m"></a>世间现见提婆达多余方往来相无异故。<a id="a-6n"></a>如是三世位虽许别。<a id="a-6o"></a>相无异故便成杂乱。<a id="a-6p"></a>由位与相若一若异皆有过失不可免故。<a id="a-6q"></a>汝等所宗往来论者。<a id="a-6r"></a>亦不忍许世相杂乱。<a id="a-6s"></a>是故汝今如此安立。<a id="a-6t"></a>往来生灭。<a id="a-6u"></a>不成救义。<a id="a-6v"></a>如是现在虽许往来。<a id="a-6w"></a>其无常性亦不成立。<a id="a-6x"></a>于往来时相无异故。<a id="a-6y"></a>应似空花非无常性。<a id="a-6z"></a>汝亦不许空花异相有及无常。<a id="a-70"></a>现在若尔。<a id="a-71"></a>即违自宗及契经说。<a id="a-72"></a>若汝复言。<a id="a-73"></a>三世体相虽无别异。<a id="a-74"></a>然观诸行粗位差别开发觉慧。<a id="a-75"></a>故于一法自心分别安立分位。<a id="a-76"></a>由此自心安立分位有差别故。<a id="a-77"></a>说此一法以为无常。<a id="a-78"></a>此亦不然。<a id="a-79"></a>自心分别所见境界。<a id="a-7A"></a>即是自心但随众缘诸行种熟。<a id="a-7B"></a>自心变作种种分位。<a id="a-7C"></a>自心所变无实体相。<a id="a-7D"></a>何为精勤安立异法。<a id="a-7E"></a>但应信受诸法唯心。<a id="a-7F"></a>又觉慧等诸心心法。<a id="a-7G"></a>非随实有诸法转变。<a id="a-7H"></a>但随串习成熟种子。<a id="a-7I"></a>及心所现众缘势力。<a id="a-7J"></a>变生种种境界差别。<a id="a-7K"></a>故外道等随其自心变生种种诸法性相。<a id="a-7L"></a>若法性相是实有者。<a id="a-7M"></a>岂可如是随心转变。<a id="a-7N"></a>诸有智者。<a id="a-7O"></a>不应许彼所执现在实法有生。<a id="a-7P"></a>以必不从去来二世。<a id="a-7Q"></a>更无第三可从生故。<a id="a-7R"></a>灭必随生。<a id="a-7S"></a>生既非有。<a id="a-7T"></a>灭亦定无。<a id="a-7U"></a>以必不往去来二世。<a id="a-7V"></a>更无第三可往彼故。<a id="a-7W"></a>如是以理推捡汝宗。<a id="a-7X"></a>三世无常都不可见。<a id="a-7Y"></a>有何现在殊胜无常。<a id="a-7Z"></a>而契经言。<a id="a-7a"></a>何况现在。<a id="a-7b"></a>汝立一法经历诸位。<a id="a-7c"></a>虽生等随而无变易。<a id="a-7d"></a>相及所依前后无异。<a id="a-7e"></a>有何改转而说无常。<a id="a-7f"></a>亦不可言随三世位有差别故。<a id="a-7g"></a>说为无常。<a id="a-7h"></a>体既无变。<a id="a-7i"></a>位如何别。<a id="a-7j"></a>位体若异位自无常。<a id="a-7k"></a>体应常住如虚空等。<a id="a-7l"></a>是故三世但世俗有。<a id="a-7m"></a>于中都无一法真实。<a id="a-7n"></a>然于如是世俗法中。<a id="a-7o"></a>现在诸行所有生灭。<a id="a-7p"></a>由与身俱世间现见。<a id="a-7q"></a>是故现在无常义胜。<a id="a-7r"></a>依之假立去来无常。<a id="a-7s"></a>以彼去来无别有体。<a id="a-7t"></a>但依现在曾当假立。<a id="a-7u"></a>故依现在现见无常。<a id="a-7v"></a>假立去来曾当生灭。<a id="a-7w"></a>去来无常依现在故。<a id="a-7x"></a>现在无常胜去来世。<a id="a-7y"></a>欲使有情知去来世。<a id="a-7z"></a>不现见法尚是无常。<a id="a-80"></a>何况现在。<a id="a-81"></a>现与身俱。<a id="a-82"></a>现见生灭而非无常。<a id="a-83"></a>由是契经。<a id="a-84"></a>作如是说。<a id="a-85"></a>现在世法现有无常。<a id="a-86"></a>过去未来曾当生灭。<a id="a-87"></a>是故有情于三世事。<a id="a-88"></a>当观无常应深厌离。<a id="a-89"></a>为显诸行本无而生先无定体。<a id="a-8A"></a>故复颂曰。</p>
  <p id="a8B">若后生诸行　　先已有定体</p>
  <p id="a8C">说有定性人　　应非是邪执</p>
  <p id="a8D">论曰。<a id="a-8E"></a>如有外道起邪执言。<a id="a-8F"></a>诸行本来决定相属。<a id="a-8G"></a>转变时分不可改易。<a id="a-8H"></a>不由期愿及以人功。<a id="a-8I"></a>汝等亦应同彼所见。<a id="a-8J"></a>所以者何。<a id="a-8K"></a>由说因果安立差别。<a id="a-8L"></a>本来相属不可回转。<a id="a-8M"></a>未来诸法四事决定。<a id="a-8N"></a>所谓因果所依所缘。<a id="a-8O"></a>如本定相而后生故。<a id="a-8P"></a>若尔不应待因缘生。<a id="a-8Q"></a>既因缘生。<a id="a-8R"></a>云何本有。<a id="a-8S"></a>为显未来诸行有体因缘无用。<a id="a-8T"></a>故次颂曰。</p>
  <p id="a8U">若法因缘生　　即非先有体</p>
  <p id="a8V">先有而生者　　生已复应生</p>
  <p id="a8W">论曰。<a id="a-8X"></a>诸行本有与生相违。<a id="a-8Y"></a>如法已生不复生故。<a id="a-8Z"></a>无常诸行若无生者。<a id="a-8a"></a>虽遇因缘亦无变易。<a id="a-8b"></a>则应退失无常行性。<a id="a-8c"></a>以无生故。<a id="a-8d"></a>譬如空花。<a id="a-8e"></a>若有生者。<a id="a-8f"></a>如取果用。<a id="a-8g"></a>于生位前应未有体。<a id="a-8h"></a>颂言生已复应生者。<a id="a-8i"></a>以说过门显异法喻。<a id="a-8j"></a>谓有为行非先有性。<a id="a-8k"></a>从缘生故如取果用。<a id="a-8l"></a>诸先有者不从缘生。<a id="a-8m"></a>如已生法。<a id="a-8n"></a>若汝复言。<a id="a-8o"></a>我说诸行虽本有体不待因缘。<a id="a-8p"></a>然取果用本无而有待因缘者。<a id="a-8q"></a>此亦不然。<a id="a-8r"></a>取自果用不离体故。<a id="a-8s"></a>应如其体亦先有性。<a id="a-8t"></a>或诸行体不离用故。<a id="a-8u"></a>应如其用非先有性。<a id="a-8v"></a>汝等所执本有诸行。<a id="a-8w"></a>如顽铁铤都无胜用。<a id="a-8x"></a>因果道理皆不相应。<a id="a-8y"></a>以有定性常无变故。<a id="a-8z"></a>执常有论。<a id="a-90"></a>有多过失。<a id="a-91"></a>谓违世间。<a id="a-92"></a>诽谤世间一切共知因果理故。<a id="a-93"></a>又违自宗。<a id="a-94"></a>诽谤一切诸因诸缘生果理故。<a id="a-95"></a>又违自言。<a id="a-96"></a>立法本有从缘生故。<a id="a-97"></a>又违比量。<a id="a-98"></a>如取果用非常有故。<a id="a-99"></a>又违现量。<a id="a-9A"></a>现见色等非常有故。<a id="a-9B"></a>由有多过。<a id="a-9C"></a>应舍此见。<a id="a-9D"></a>应知去来非离现在别有实性。<a id="a-9E"></a>世所摄故。<a id="a-9F"></a>如现在世但依现在。<a id="a-9G"></a>心变异相假施设有。<a id="a-9H"></a>现在亦非胜义谛有。<a id="a-9I"></a>从缘生故。<a id="a-9J"></a>如幻事等。<a id="a-9K"></a>又三世行皆相待立。<a id="a-9L"></a>如长短等。<a id="a-9M"></a>何有实性。<a id="a-9N"></a>又一切行皆悉无常。<a id="a-9O"></a>有生有灭。<a id="a-9P"></a>非有非无。<a id="a-9Q"></a>若定是无。<a id="a-9R"></a>如兔角等应定不生。<a id="a-9S"></a>若定是有。<a id="a-9T"></a>如所执空应定不灭。<a id="a-9U"></a>若无生灭。<a id="a-9V"></a>如龟毛等。<a id="a-9W"></a>岂是无常。<a id="a-9X"></a>谁有智人。<a id="a-9Y"></a>知一切行皆有生灭。<a id="a-9Z"></a>而言常有依行立世。<a id="a-9a"></a>世岂是真。<a id="a-9b"></a>现在尚非真。<a id="a-9c"></a>去来何有实。<a id="a-9d"></a>若去来世实非有者。<a id="a-9e"></a>宿住死生通何所见。<a id="a-9f"></a>应知二通见曾当有。<a id="a-9g"></a>既现是无。<a id="a-9h"></a>无无差别。<a id="a-9i"></a>通力所见分限应无。<a id="a-9j"></a>是则异生三乘圣众。<a id="a-9k"></a>知去来世劫数应同。<a id="a-9l"></a>汝执去来皆现是有。<a id="a-9m"></a>亦同此过。<a id="a-9n"></a>故次颂曰。</p>
  <p id="a9o">若见去来有　　如何不见无</p>
  <p id="a9p">论曰。<a id="a-9q"></a>去来亦有无量因果。<a id="a-9r"></a>展转隔绝中间非有。<a id="a-9s"></a>故说为无。<a id="a-9t"></a>又汝亦说过去未来无取果等种种作用。<a id="a-9u"></a>过去未来既有有无二义差别。<a id="a-9v"></a>何故二通唯见其有而不见无。<a id="a-9w"></a>若不见无。<a id="a-9x"></a>诸得通者不应照见过去未来经尔所劫空无有佛。<a id="a-9y"></a>尔所劫中空无物等。<a id="a-9z"></a>是故不应唯见其有。<a id="a-A0"></a>去来现无曾当是有。<a id="a-A1"></a>以现无故不同现在。<a id="a-A2"></a>曾当有故为境差别。<a id="a-A3"></a>若同现无则无远近时差别者。<a id="a-A4"></a>汝执去来俱是现有同在一世。<a id="a-A5"></a>应如现在无有远近时分差别。<a id="a-A6"></a>是则诸通应不能照去来远近时劫差别。<a id="a-A7"></a>过失既同。<a id="a-A8"></a>何得为难。<a id="a-A9"></a>若言去来虽同现有。<a id="a-AA"></a>然由行世时有前后远近差别。<a id="a-AB"></a>故异生等见近非远无无远近。<a id="a-AC"></a>其过不同。<a id="a-AD"></a>此亦不然。<a id="a-AE"></a>故次颂曰。</p>
  <p id="aAF">既现有去来　　应不说为远</p>
  <p id="aAG">论曰。<a id="a-AH"></a>过去未来既同现有。<a id="a-AI"></a>应如现在是近非远。<a id="a-AJ"></a>若言去来虽现有体而无用故说为远者。<a id="a-AK"></a>此亦不然。<a id="a-AL"></a>用不离体。<a id="a-AM"></a>过同前说。<a id="a-AN"></a>又此意言。<a id="a-AO"></a>去来色等既同现有。<a id="a-AP"></a>同一世故。<a id="a-AQ"></a>应如现在无有前后远近差别。<a id="a-AR"></a>过去未来既无远近。<a id="a-AS"></a>诸得通者皆应无碍。<a id="a-AT"></a>等见一切过去未来。<a id="a-AU"></a>是则如来所知无量。<a id="a-AV"></a>余二乘等所知有量。<a id="a-AW"></a>此等差别一切应无。<a id="a-AX"></a>是故去来虽现非有。<a id="a-AY"></a>而曾当有因果不同展转相续时分决定。<a id="a-AZ"></a>由此曾当有为方便。<a id="a-Aa"></a>或有久习智见猛利。<a id="a-Ab"></a>复由种姓法尔殊胜。<a id="a-Ac"></a>极前后际展转相续。<a id="a-Ad"></a>如其所欲皆能照知。<a id="a-Ae"></a>或有习性与此相违。<a id="a-Af"></a>随其所应但知少分。<a id="a-Ag"></a>此显去来非现有性。<a id="a-Ah"></a>但得通者。<a id="a-Ai"></a>自因缘力胜劣不同。<a id="a-Aj"></a>方便作意有差别故。<a id="a-Ak"></a>自心变似曾当有法。<a id="a-Al"></a>体相不同。<a id="a-Am"></a>远近有异。<a id="a-An"></a>依此立有过去未来时劫不同通力胜劣。<a id="a-Ao"></a>非谓实有过去未来缘之起通照知远近。<a id="a-Ap"></a>为破未来法非法等先有体。<a id="a-Aq"></a>性故说颂曰。</p>
  <p id="aAr">未作法若有　　修戒等唐捐</p>
  <p id="aAs">论曰。<a id="a-At"></a>若在未来未作福行。<a id="a-Au"></a>先已有者。<a id="a-Av"></a>现在加行修施戒等。<a id="a-Aw"></a>则为唐捐。<a id="a-Ax"></a>又若未来先有法者。<a id="a-Ay"></a>非法亦有不可断坏。<a id="a-Az"></a>为舍恶戒勤修加行。<a id="a-B0"></a>徒自苦身都无所益。<a id="a-B1"></a>如是执有未来论者。<a id="a-B2"></a>诸有所为皆空无果。<a id="a-B3"></a>是故应舍如是恶见。<a id="a-B4"></a>信受未来非先有性。</p>
  <p id="aB5">复次执未来有小乘人言。<a id="a-B6"></a>诸行未来虽先有性。<a id="a-B7"></a>然犹未有取果功能。<a id="a-B8"></a>为欲引起取果功能。<a id="a-B9"></a>勤修加行不空无果。<a id="a-BA"></a>数论外道亦作是言。<a id="a-BB"></a>于自性中虽有种种诸法自体。<a id="a-BC"></a>而相犹隐。<a id="a-BD"></a>为欲令彼法相显现。<a id="a-BE"></a>勤修加行不空无果。<a id="a-BF"></a>即彼异论复作是言。<a id="a-BG"></a>于自性中虽有种种诸法功能。<a id="a-BH"></a>而未有体。<a id="a-BI"></a>为成其体勤修加行不空无果。<a id="a-BJ"></a>为破此三。<a id="a-BK"></a>故说颂曰。</p>
  <p id="aBL">若少有所为　　界则先非有</p>
  <p id="aBM">论曰。<a id="a-BN"></a>若先无用加行令生。<a id="a-BO"></a>先未有显方便令有。<a id="a-BP"></a>先未有体令有体者。<a id="a-BQ"></a>则不应言果先是有。<a id="a-BR"></a>用显及体由加行成。<a id="a-BS"></a>可名为果。<a id="a-BT"></a>体隐功能本来有故。<a id="a-BU"></a>不应名果。<a id="a-BV"></a>又用显体与体隐能不相离故。<a id="a-BW"></a>体隐功能应同用等。<a id="a-BX"></a>本无今有。<a id="a-BY"></a>是则一切皆从缘生。<a id="a-BZ"></a>汝等不应说果先有。<a id="a-Ba"></a>或用显体应同体等本来是有。<a id="a-Bb"></a>则应一切不从缘生。<a id="a-Bc"></a>皆不名果。<a id="a-Bd"></a>汝等执有未来论者。<a id="a-Be"></a>便为谤果常有非果。<a id="a-Bf"></a>不相离故。<a id="a-Bg"></a>又若汝等矫设方便。<a id="a-Bh"></a>作如是言。<a id="a-Bi"></a>法虽先有。<a id="a-Bj"></a>然由因故少起异相。<a id="a-Bk"></a>说名果者。<a id="a-Bl"></a>但此异相由因所成。<a id="a-Bm"></a>可名为果。<a id="a-Bn"></a>体既本有。<a id="a-Bo"></a>不应名果。<a id="a-Bp"></a>然此异相本无今有。<a id="a-Bq"></a>如何汝等言果先有。<a id="a-Br"></a>若汝复言。<a id="a-Bs"></a>相虽今起。<a id="a-Bt"></a>然不离体。<a id="a-Bu"></a>体先有故。<a id="a-Bv"></a>亦说果相是先有者。<a id="a-Bw"></a>相体既一。<a id="a-Bx"></a>俱应本有。<a id="a-By"></a>因则无用。<a id="a-Bz"></a>便同谤因外道过失。</p>
  <p id="aC0">复次若执果性一切时有。<a id="a-C1"></a>便违经说诸行无常。<a id="a-C2"></a>所以者何。<a id="a-C3"></a>故次颂曰。</p>
  <p id="aC4">诸行既无常　　果则非恒有</p>
  <p id="aC5">若有初有后　　世共许非常</p>
  <p id="aC6">论曰。<a id="a-C7"></a>性非恒有。<a id="a-C8"></a>故名无常。<a id="a-C9"></a>一切无常定有生灭。<a id="a-CA"></a>生名为初。<a id="a-CB"></a>灭名为后。<a id="a-CC"></a>有初有后。<a id="a-CD"></a>是无常义。<a id="a-CE"></a>若执果性一切时有。<a id="a-CF"></a>无初无后岂是无常。<a id="a-CG"></a>彼经复言。<a id="a-CH"></a>有生灭者。<a id="a-CI"></a>以世共和粗无常相。<a id="a-CJ"></a>示现三世细无常理。<a id="a-CK"></a>世间现见从缘所生。<a id="a-CL"></a>内外诸行初生后灭。<a id="a-CM"></a>不知念念生灭无常。<a id="a-CN"></a>故以初后生灭为因。<a id="a-CO"></a>用灯光等为同法喻。<a id="a-CP"></a>显彼念念皆有生灭。<a id="a-CQ"></a>本无而有。<a id="a-CR"></a>有已还无。<a id="a-CS"></a>非一切时恒有果性。<a id="a-CT"></a>恒有论者。<a id="a-CU"></a>过去未来诸行常有。<a id="a-CV"></a>无生无灭。<a id="a-CW"></a>现在诸行生灭亦无。<a id="a-CX"></a>便违自经说无常义。<a id="a-CY"></a>若言诸行体虽恒有而无常相恒共相应名无常者。<a id="a-CZ"></a>此亦不然。<a id="a-Ca"></a>前已略非。<a id="a-Cb"></a>后当广破。<a id="a-Cc"></a>此颂义中。<a id="a-Cd"></a>正破异部。<a id="a-Ce"></a>兼破数论二种异说。<a id="a-Cf"></a>谓隐体能虽复恒有。<a id="a-Cg"></a>而显相体或有或无。<a id="a-Ch"></a>就隐体能说果先有。<a id="a-Ci"></a>据显相体说为无常。<a id="a-Cj"></a>果若无常则非先有。<a id="a-Ck"></a>以诸无常定有初后。<a id="a-Cl"></a>初生后灭是无常义。<a id="a-Cm"></a>隐体功能既无初后。<a id="a-Cn"></a>无生无灭岂是无常。<a id="a-Co"></a>即以此义亦应非果。<a id="a-Cp"></a>不相离救。<a id="a-Cq"></a>还同前破。<a id="a-Cr"></a>又彼说言。<a id="a-Cs"></a>声等乐等虽有种种分位差别。<a id="a-Ct"></a>然其因果皆不相离。<a id="a-Cu"></a>同依一体而建立故。<a id="a-Cv"></a>此意若说声等自性前后无异言因与果不相离者。<a id="a-Cw"></a>即无所诤。<a id="a-Cx"></a>以许声等前念为因能生后念等流果故。<a id="a-Cy"></a>若说声等因果位一。<a id="a-Cz"></a>是则因果应无差别。<a id="a-D0"></a>或言声等因位有果。<a id="a-D1"></a>亦无违诤。<a id="a-D2"></a>以许一时望后望前为因果故。<a id="a-D3"></a>若言声等。<a id="a-D4"></a>因果位别而体一者。<a id="a-D5"></a>是则相违。<a id="a-D6"></a>体一时异。<a id="a-D7"></a>不应理故。<a id="a-D8"></a>时分不同。<a id="a-D9"></a>体必异故。<a id="a-DA"></a>时虽有别体无异者。<a id="a-DB"></a>是则不可说为无常。<a id="a-DC"></a>又一体法于一时中决定无有隐显二义。<a id="a-DD"></a>既许隐显时有差别。<a id="a-DE"></a>是则分明许所依体。<a id="a-DF"></a>亦有差别。<a id="a-DG"></a>是故不可说言声等分位差别建立因果。<a id="a-DH"></a>其体无异。</p>
  <p id="aDI">复次为欲示现说常有论有违宗过。<a id="a-DJ"></a>故复颂曰。</p>
  <p id="aDK">应非勤解脱　　解脱无去来</p>
  <p id="aDL">论曰。<a id="a-DM"></a>若能永断诸烦恼缚。<a id="a-DN"></a>无倒圣见未来现有。<a id="a-DO"></a>应如现在能断烦恼能证涅槃。<a id="a-DP"></a>是则一切不由功用。<a id="a-DQ"></a>从本已来自然解脱。<a id="a-DR"></a>便违自宗要勤方便修生圣道方得解脱。<a id="a-DS"></a>若许修道得解脱者。<a id="a-DT"></a>则应无有过去未来。<a id="a-DU"></a>有烦恼缚及所招苦而得解脱不应正理。<a id="a-DV"></a>若解脱者。<a id="a-DW"></a>无烦恼苦。<a id="a-DX"></a>则违自宗。<a id="a-DY"></a>说去来有。<a id="a-DZ"></a>又说颂曰。</p>
  <p id="aDa">或许有去来　　贪应离贪者</p>
  <p id="aDb">论曰。<a id="a-Dc"></a>前理所逼定无去来。<a id="a-Dd"></a>或彼守愚确执为有。<a id="a-De"></a>假纵其执。<a id="a-Df"></a>故置或言得解脱时。<a id="a-Dg"></a>去来二世。<a id="a-Dh"></a>贪等若有。<a id="a-Di"></a>在解脱位。<a id="a-Dj"></a>无贪等者。<a id="a-Dk"></a>应离所依而有贪等。<a id="a-Dl"></a>世间未见无所煮物而有煮等。<a id="a-Dm"></a>此亦应尔。<a id="a-Dn"></a>岂不诸行如是生时实无作用及作用者。<a id="a-Do"></a>但假安立二种差别。<a id="a-Dp"></a>故契经言。<a id="a-Dq"></a>唯有诸法。<a id="a-Dr"></a>唯有因果。<a id="a-Ds"></a>都无作用。<a id="a-Dt"></a>理实如是。<a id="a-Du"></a>然解脱时贪等永灭。<a id="a-Dv"></a>依贪等上假立作用。<a id="a-Dw"></a>亦不可得无用无者。<a id="a-Dx"></a>如空花等而言是有。<a id="a-Dy"></a>理不得成。<a id="a-Dz"></a>若解脱时犹有贪等。<a id="a-E0"></a>如未解脱。<a id="a-E1"></a>应名恶人。<a id="a-E2"></a>应造诸恶应不解脱。<a id="a-E3"></a>若言尔时虽有贪等而不成就故名解脱。<a id="a-E4"></a>既是贪等烦恼所摄。<a id="a-E5"></a>应如前位非不成就。<a id="a-E6"></a>又此去来贪等若有。<a id="a-E7"></a>应如现在能有作用。<a id="a-E8"></a>若尔脱者应造诸恶。<a id="a-E9"></a>应名恶人。<a id="a-EA"></a>又此去来贪等烦恼。<a id="a-EB"></a>若有作用应名现在。<a id="a-EC"></a>若无作用应似空花。<a id="a-ED"></a>云何而言有体无用。<a id="a-EE"></a>是故智者不应信受过去未来现有实体。</p>
  <p id="aEF">复次未生已有。<a id="a-EG"></a>违世共知。<a id="a-EH"></a>所以者何故次颂曰。</p>
  <p id="aEI">若执果先有　　造宫舍严具</p>
  <p id="aEJ">柱等则唐捐</p>
  <p id="aEK">论曰。<a id="a-EL"></a>若宫舍等色等诸行。<a id="a-EM"></a>于未生位已有体者。<a id="a-EN"></a>世间现见为造彼物。<a id="a-EO"></a>勤加功力则为虚弃。<a id="a-EP"></a>诸有或言先虽有体而未有用。<a id="a-EQ"></a>先有隐体未有显相。<a id="a-ER"></a>先虽有能而未有体。<a id="a-ES"></a>为令有用及显体故。<a id="a-ET"></a>勤加功力亦不唐捐。<a id="a-EU"></a>此亦不然。<a id="a-EV"></a>用显相体与体隐能不相离故。<a id="a-EW"></a>皆应先有。<a id="a-EX"></a>已如前说。<a id="a-EY"></a>如是邪执世间相违。<a id="a-EZ"></a>又一切法皆先有者。<a id="a-Ea"></a>为脱众苦设教度生。<a id="a-Eb"></a>如是等事皆不成立。<a id="a-Ec"></a>此则亦与自宗相违。</p>
  <p id="aEd">复次因说执果先有者过。<a id="a-Ee"></a>先无果执其过易了。<a id="a-Ef"></a>为略破之。<a id="a-Eg"></a>故复颂曰。</p>
  <p id="aEh">果先无亦尔</p>
  <p id="aEi">论曰。<a id="a-Ej"></a>如是所执亦违世间。<a id="a-Ek"></a>自宗所许果先定无。<a id="a-El"></a>世间自宗皆不可故。<a id="a-Em"></a>有作是言。<a id="a-En"></a>此颂义意总破一切因果别执。<a id="a-Eo"></a>若因与果别有体相。<a id="a-Ep"></a>云何异法能生异法。<a id="a-Eq"></a>未见香味别体相生。<a id="a-Er"></a>此说不然。<a id="a-Es"></a>若体相异因果理隔。<a id="a-Et"></a>或相违损可不相生。<a id="a-Eu"></a>若有诸行体相虽别。<a id="a-Ev"></a>然相随顺现为因果。<a id="a-Ew"></a>如何难言。<a id="a-Ex"></a>因果若异。<a id="a-Ey"></a>如香味别。<a id="a-Ez"></a>应不相生。<a id="a-F0"></a>世间自宗皆许父子业果体异而得相生。<a id="a-F1"></a>是故因果非定不异。<a id="a-F2"></a>如是说者。<a id="a-F3"></a>此正为破定说因中无果者论。<a id="a-F4"></a>食米齐者。<a id="a-F5"></a>作如是言。<a id="a-F6"></a>种等不能亲生芽等。<a id="a-F7"></a>但由种等引彼芽等。<a id="a-F8"></a>同类极微令其聚集。<a id="a-F9"></a>如如所引同类极微。<a id="a-FA"></a>如是如是合生粗果。<a id="a-FB"></a>此义不然。<a id="a-FC"></a>彼诸极微与粗麦等。<a id="a-FD"></a>种类体相皆有差别。<a id="a-FE"></a>云何同类。<a id="a-FF"></a>又是常故。<a id="a-FG"></a>应无胜用。<a id="a-FH"></a>亦不应令常法有用。<a id="a-FI"></a>云何而言由种等力引彼芽等同类极微。<a id="a-FJ"></a>令其和合生粗芽等。<a id="a-FK"></a>又彼外道计离色等别有实果衣瓶等物。<a id="a-FL"></a>此类先无。<a id="a-FM"></a>由何因造。<a id="a-FN"></a>为求此果。<a id="a-FO"></a>勤加功力造作缕等。<a id="a-FP"></a>皆应无用。<a id="a-FQ"></a>以彼不许如是缕等。<a id="a-FR"></a>能作亲因。<a id="a-FS"></a>造同类果。<a id="a-FT"></a>若彼不许从异类因生异类果。<a id="a-FU"></a>是则粗果。<a id="a-FV"></a>定应不生。<a id="a-FW"></a>先无体故。<a id="a-FX"></a>又实极微应不能造粗同类果。<a id="a-FY"></a>汝计常故。<a id="a-FZ"></a>如虚空等。<a id="a-Fa"></a>所依实果既无所有。<a id="a-Fb"></a>能依色等行等德业。<a id="a-Fc"></a>皆不得成。<a id="a-Fd"></a>是则都无诸根境界。<a id="a-Fe"></a>便为损坏一切所立。<a id="a-Ff"></a>是故不应定执异类因中无果。<a id="a-Fg"></a>世间亦见从异类因能生种种异类果故。<a id="a-Fh"></a>因果道理最为微细。<a id="a-Fi"></a>非定一异非先有无。<a id="a-Fj"></a>若于其中执一执异先有先无。<a id="a-Fk"></a>皆失正理。<a id="a-Fl"></a>所以者何。<a id="a-Fm"></a>因果若一。<a id="a-Fn"></a>因应如果。<a id="a-Fo"></a>是果非因。<a id="a-Fp"></a>果应如因。<a id="a-Fq"></a>是因非果。<a id="a-Fr"></a>如是因果便成杂乱。<a id="a-Fs"></a>又若因果定是一者。<a id="a-Ft"></a>即无能生所生差别。<a id="a-Fu"></a>无能生故不名为因。<a id="a-Fv"></a>因既是无。<a id="a-Fw"></a>果亦非有。<a id="a-Fx"></a>无所生故不名为果。<a id="a-Fy"></a>果既是无。<a id="a-Fz"></a>因亦非有。<a id="a-G0"></a>因果二种相待立故。<a id="a-G1"></a>因果若无。<a id="a-G2"></a>说谁为一。<a id="a-G3"></a>故知因果非定是一。<a id="a-G4"></a>因果若异。<a id="a-G5"></a>应从自因生于他果。<a id="a-G6"></a>与彼异故。<a id="a-G7"></a>犹如自果。<a id="a-G8"></a>亦应自果从他因生。<a id="a-G9"></a>与彼异故。<a id="a-GA"></a>犹如自因。<a id="a-GB"></a>是则一因应生一切果。<a id="a-GC"></a>亦应一果从一切因生。<a id="a-GD"></a>又应从自因不生自果。<a id="a-GE"></a>与彼异故。<a id="a-GF"></a>犹如他果。<a id="a-GG"></a>亦应自果不从自因生。<a id="a-GH"></a>与彼异故。<a id="a-GI"></a>犹如他因。<a id="a-GJ"></a>则一切因应不生果。<a id="a-GK"></a>应一切果不从因生。<a id="a-GL"></a>现见自因唯生自果不生他果。<a id="a-GM"></a>现见自果从自因生非他因生。<a id="a-GN"></a>故知因果亦非定异。<a id="a-GO"></a>若于因中先定有果。<a id="a-GP"></a>果则如因。<a id="a-GQ"></a>应不更生。<a id="a-GR"></a>若于因中先定无果。<a id="a-GS"></a>则如非果。<a id="a-GT"></a>应不可生。<a id="a-GU"></a>现见从因更可生果。<a id="a-GV"></a>故知其果非先有无。<a id="a-GW"></a>如是因果非定一异非先有无其理决定。<a id="a-GX"></a>傍论已了。<a id="a-GY"></a>应复正论。</p>
  <p id="aGZ">复次数论外道作如是言。<a id="a-Ga"></a>果实不生其体本有。<a id="a-Gb"></a>由转变故。<a id="a-Gc"></a>立有时分因果差别。<a id="a-Gd"></a>为破彼执。<a id="a-Ge"></a>故复颂曰。</p>
  <p id="aGf">诸法有转变　　慧者未曾知</p>
  <p id="aGg">唯除无智人　　妄分别为有</p>
  <p id="aGh">论曰。<a id="a-Gi"></a>诸妙慧者。<a id="a-Gj"></a>能知一切障外极远深细法义。<a id="a-Gk"></a>未曾知有如是诸法转变时分因果差别。<a id="a-Gl"></a>唯除外道。<a id="a-Gm"></a>如阴暗夜有眩医人妄有所见。<a id="a-Gn"></a>自不能了而为他说言一切法实无生灭。<a id="a-Go"></a>但有时分因果转变。<a id="a-Gp"></a>所谓声等。<a id="a-Gq"></a>或复乐等。<a id="a-Gr"></a>不舍自体。<a id="a-Gs"></a>转成余相。<a id="a-Gt"></a>时分不同名为转变。<a id="a-Gu"></a>于转变时以时分相。<a id="a-Gv"></a>有差别故。<a id="a-Gw"></a>说有生灭。<a id="a-Gx"></a>汝今计何以为转变。<a id="a-Gy"></a>为时体耶。<a id="a-Gz"></a>为时相耶。<a id="a-H0"></a>且不应说时体转变。<a id="a-H1"></a>以转变时汝先自执不舍自体如前位故。<a id="a-H2"></a>亦不应言时相转变。<a id="a-H3"></a>汝执时相有生灭故。<a id="a-H4"></a>前后各别。<a id="a-H5"></a>何名转变。<a id="a-H6"></a>又若时体不可转变。<a id="a-H7"></a>但可时相有转变者。<a id="a-H8"></a>应离时体别有时相。<a id="a-H9"></a>若言体相非定一异。<a id="a-HA"></a>更互为依相从而说。<a id="a-HB"></a>相由体故。<a id="a-HC"></a>前后非异。<a id="a-HD"></a>体由相故前后非一。<a id="a-HE"></a>体相相资。<a id="a-HF"></a>俱名转变。<a id="a-HG"></a>若尔则应体由相故有生有灭。<a id="a-HH"></a>相由体故无转无变。<a id="a-HI"></a>体有生灭则同幻事。<a id="a-HJ"></a>非实非常。<a id="a-HK"></a>相无转变则似空花。<a id="a-HL"></a>非因非果。<a id="a-HM"></a>便失自宗。<a id="a-HN"></a>亦不应言体相性一。<a id="a-HO"></a>实无因果。<a id="a-HP"></a>由义异故。<a id="a-HQ"></a>得有因果。<a id="a-HR"></a>性若是一。<a id="a-HS"></a>义云何异。<a id="a-HT"></a>一异不同应有别物。<a id="a-HU"></a>既有因果分位不同。<a id="a-HV"></a>先后各异应非转变。<a id="a-HW"></a>电光灯焰无转变故。<a id="a-HX"></a>若言因果分位差别转变有异。<a id="a-HY"></a>未必先后一体一时有唯量等种种分位。<a id="a-HZ"></a>转变异故。<a id="a-Ha"></a>此有虚言而无实义。<a id="a-Hb"></a>一法一时有生住灭。<a id="a-Hc"></a>更互相违成大过故。<a id="a-Hd"></a>世间不见一法一时有生住灭。<a id="a-He"></a>唯见异法异时有三。<a id="a-Hf"></a>又不应言时体常有。<a id="a-Hg"></a>虽无生灭而有转变。<a id="a-Hh"></a>勿汝所执常住思我。<a id="a-Hi"></a>虽无生灭亦有转变。<a id="a-Hj"></a>设许思我亦有转变。<a id="a-Hk"></a>应如乐等非思我性。<a id="a-Hl"></a>又许时体有转变者。<a id="a-Hm"></a>时体即是乐等自性。<a id="a-Hn"></a>如是自性。<a id="a-Ho"></a>举体应变。<a id="a-Hp"></a>若尔则应失自宗义。<a id="a-Hq"></a>最胜定无全体转变。<a id="a-Hr"></a>若全转变。<a id="a-Hs"></a>即是无常。<a id="a-Ht"></a>又汝时分乐等三法。<a id="a-Hu"></a>和合共成。<a id="a-Hv"></a>应如林等。<a id="a-Hw"></a>体非实有。<a id="a-Hx"></a>因果亦尔。<a id="a-Hy"></a>若言即用乐等为性故是实有。<a id="a-Hz"></a>此亦不然。<a id="a-I0"></a>时等唯一。<a id="a-I1"></a>乐等有三。<a id="a-I2"></a>一三不同。<a id="a-I3"></a>如何相即。<a id="a-I4"></a>若必相即。<a id="a-I5"></a>乐等如时。<a id="a-I6"></a>应唯有一。<a id="a-I7"></a>时如乐等。<a id="a-I8"></a>应有其三。<a id="a-I9"></a>又如乐等遍一切时。<a id="a-IA"></a>此一一时应遍一切。<a id="a-IB"></a>如是时分应成杂乱。<a id="a-IC"></a>时既一一不遍一切。<a id="a-ID"></a>乐等亦应不遍一切。<a id="a-IE"></a>如是乐等与无量时为自性故。<a id="a-IF"></a>应成无量又如乐等隐时亦有此一一时。<a id="a-IG"></a>应亦如是则应无有隐显差别。<a id="a-IH"></a>以一切时有一切故。<a id="a-II"></a>由此不应决定相即。<a id="a-IJ"></a>既不相即。<a id="a-IK"></a>应计为假。<a id="a-IL"></a>或应不许乐等为性。<a id="a-IM"></a>如推时分。<a id="a-IN"></a>因果亦然。<a id="a-IO"></a>又诸因果。<a id="a-IP"></a>或劣或胜。<a id="a-IQ"></a>或净或秽。<a id="a-IR"></a>云何同以一乐苦痴三法为性。<a id="a-IS"></a>若必尔者。<a id="a-IT"></a>汝等外道无始时来无所不作。<a id="a-IU"></a>同以乐等为自性故。<a id="a-IV"></a>汝等今者虽得人身。<a id="a-IW"></a>而应即是狗等下类。<a id="a-IX"></a>所食甘馔应即粪秽。<a id="a-IY"></a>谁有智者。<a id="a-IZ"></a>无缘执此外道邪宗而自毁辱。<a id="a-Ia"></a>是故汝说果实不生其体本有。<a id="a-Ib"></a>由转变故立有时分因果差别。<a id="a-Ic"></a>正理相违。<a id="a-Id"></a>不任推究。<a id="a-Ie"></a>哀哉外道。<a id="a-If"></a>宿习痴狂。<a id="a-Ig"></a>宝爱邪宗憎背正法。<a id="a-Ih"></a>盲无慧目不了是非。<a id="a-Ii"></a>随顺迷徒种种妄执。<a id="a-Ij"></a>如是已说时体是常相有转变。<a id="a-Ik"></a>不应正理。<a id="a-Il"></a>诸有智人审观应舍。</p>
 </body>
</html>