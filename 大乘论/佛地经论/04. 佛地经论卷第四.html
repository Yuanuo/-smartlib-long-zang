<!doctype html>
<html id="z3IBVVNzY" data-ver="974">
 <head>
  <meta charset="utf-8">
  <meta author="亲光菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">佛地经论卷第四</h1>
  <p id="a2">经曰。<a id="a-3"></a>又如空中种种色相现生现灭。<a id="a-4"></a>而此虚空无生无灭。<a id="a-5"></a>如是如来净法界中。<a id="a-6"></a>诸智变化利众生事。<a id="a-7"></a>现生现灭。<a id="a-8"></a>而净法界无生无灭。</p>
  <p id="a9">论曰。<a id="a-A"></a>复有难言。<a id="a-B"></a>若净法界遍在一切所知境界。<a id="a-C"></a>不相舍离一向随转。<a id="a-D"></a>是则法界应有生灭。<a id="a-E"></a>若无生灭不应遍在所知境界不相舍离一向随转。<a id="a-F"></a>为释此难故。<a id="a-G"></a>说第四太虚空喻。<a id="a-H"></a>又如空中种种色相现生现灭等者。<a id="a-I"></a>此义意言。<a id="a-J"></a>如太虚空遍在诸色。<a id="a-K"></a>容受色相不相舍离一向随转。<a id="a-L"></a>诸色虽复现生现灭。<a id="a-M"></a>而虚空性无生无灭。<a id="a-N"></a>如是如来清净法界遍一切境。<a id="a-O"></a>含容一切智所变化利众生事。<a id="a-P"></a>不相舍离一向随转。<a id="a-Q"></a>智等虽有现生现灭。<a id="a-R"></a>而净法界无生无灭。<a id="a-S"></a>就此密意。<a id="a-T"></a>契经中说。<a id="a-U"></a>曼殊室利不生不灭故名如来。<a id="a-V"></a>乃至广说。<a id="a-W"></a>就胜义谛。<a id="a-X"></a>色等诸法亦无生灭。<a id="a-Y"></a>就世俗谛。<a id="a-Z"></a>施设生灭。<a id="a-a"></a>是故言现。<a id="a-b"></a>此意说言。<a id="a-c"></a>就世俗相现有生灭。<a id="a-d"></a>非胜义体实有生灭。<a id="a-e"></a>净法界中诸智变化利众生事。<a id="a-f"></a>亦复如是。</p>
  <p id="ag">经曰。<a id="a-h"></a>又如空中种种色相现增现减。<a id="a-i"></a>而此虚空无增无减。<a id="a-j"></a>如是如来净法界中。<a id="a-k"></a>显示如来甘露圣教有增有减。<a id="a-l"></a>而净法界无增无减。</p>
  <p id="am">论曰。<a id="a-n"></a>复有难言。<a id="a-o"></a>若净法界遍在一切不相舍离。<a id="a-p"></a>如来圣教现见有增后当减灭。<a id="a-q"></a>法界同彼应有增减。<a id="a-r"></a>若尔法界应不清净。<a id="a-s"></a>为释此难故。<a id="a-t"></a>说第五太虚空喻。<a id="a-u"></a>又如空中种种色相现增现减等者。<a id="a-v"></a>如来圣教于诸外道一切世间邪劣教中。<a id="a-w"></a>最为真实殊胜清净。<a id="a-x"></a>犹如醍醐。<a id="a-y"></a>亦如甘露。<a id="a-z"></a>令得涅槃永不死故。<a id="a-10"></a>如是圣教奉行证圣。<a id="a-11"></a>得无学果。<a id="a-12"></a>千载已前多分有故。<a id="a-13"></a>说佛正法但经千载。<a id="a-14"></a>非佛教法但住千岁。<a id="a-15"></a>又声闻藏虽佛去世百年已后。<a id="a-16"></a>即分多部。<a id="a-17"></a>而菩萨藏千载已前。<a id="a-18"></a>清净一味无有乖诤。<a id="a-19"></a>千载已后乃兴空有二种异论。<a id="a-1A"></a>是故说言。<a id="a-1B"></a>如来正法但经千载。<a id="a-1C"></a>而净法界无增无减者。<a id="a-1D"></a>如来圣教就世俗理有增有减。<a id="a-1E"></a>非就胜义法界为性。<a id="a-1F"></a>无增减故。<a id="a-1G"></a>色等亦尔。<a id="a-1H"></a>法界为性无增无减。<a id="a-1I"></a>就胜义理犹如虚空。<a id="a-1J"></a>无增无减相。<a id="a-1K"></a>是故言现。<a id="a-1L"></a>谓就世俗识等变现似有增减。<a id="a-1M"></a>非就真性净法界中。<a id="a-1N"></a>色等诸法皆离戏论分别相故。</p>
  <p id="a1O">经曰。<a id="a-1P"></a>又如空中十方色相无边无尽。<a id="a-1Q"></a>是虚空界无边尽故。<a id="a-1R"></a>而此虚空无去无来无动无转。<a id="a-1S"></a>如是如来净法界中。<a id="a-1T"></a>建立十方一切众生利益安乐。<a id="a-1U"></a>种种作用无边无尽。<a id="a-1V"></a>清净法界无边尽故。<a id="a-1W"></a>而净法界无去无来无动无转。</p>
  <p id="a1X">论曰。<a id="a-1Y"></a>复有难言。<a id="a-1Z"></a>若诸如来法界为体。<a id="a-1a"></a>如来施与一切有情利益安乐。<a id="a-1b"></a>或去或来。<a id="a-1c"></a>法界与彼不相离故。<a id="a-1d"></a>如所余法应有去来应有生等。<a id="a-1e"></a>若尔法界应不清净。<a id="a-1f"></a>法界若无去来等事。<a id="a-1g"></a>不应十方施诸有情利益安乐。<a id="a-1h"></a>为释此难故。<a id="a-1i"></a>说第六太虚空喻。<a id="a-1j"></a>又如空中十方色相无边无尽等者。<a id="a-1k"></a>如虚空界无边无尽。<a id="a-1l"></a>十方世界亦无边尽是故其中种种色相。<a id="a-1m"></a>亦无边尽。<a id="a-1n"></a>无一方边无诸方尽。<a id="a-1o"></a>成就时处。<a id="a-1p"></a>是故说名无边无尽。<a id="a-1q"></a>而此虚空无去无来无动无转者。<a id="a-1r"></a>以太虚空含容一切遍一切故。<a id="a-1s"></a>无作用故。<a id="a-1t"></a>如是如来净法界中。<a id="a-1u"></a>建立十方一切众生等者。<a id="a-1v"></a>利乐作用无边无尽。<a id="a-1w"></a>义如前说。<a id="a-1x"></a>清净法界无边尽故者。<a id="a-1y"></a>以净法界无边尽故。<a id="a-1z"></a>虽无行动。<a id="a-20"></a>而增上力。<a id="a-21"></a>能于十方无边世界无边有情利乐事转。<a id="a-22"></a>而净法界无去无来等者。<a id="a-23"></a>舍此就彼名去。<a id="a-24"></a>舍彼就此名来。<a id="a-25"></a>无动无转。<a id="a-26"></a>初标后释。<a id="a-27"></a>法界无者。<a id="a-28"></a>无边际故。<a id="a-29"></a>无形碍故。<a id="a-2A"></a>若有边际形碍诸法可说。<a id="a-2B"></a>异方去来动转非无边际形碍。<a id="a-2C"></a>法界如虚空等。<a id="a-2D"></a>得说去来动转作业。<a id="a-2E"></a>此总义言。<a id="a-2F"></a>清净法界是诸如来胜义自体。<a id="a-2G"></a>法界遍在一切有情相续中。<a id="a-2H"></a>有彼诸有情自善种子成熟力故。<a id="a-2I"></a>由净法界增上缘力。<a id="a-2J"></a>彼识生时如是作用变现。<a id="a-2K"></a>而转说名如来作诸众生利益安乐。<a id="a-2L"></a>除此作用。<a id="a-2M"></a>增上缘力更无如来法身能作有情利益安乐事用。<a id="a-2N"></a>如契经言。<a id="a-2O"></a>善男子。<a id="a-2P"></a>如来都无去来等事。<a id="a-2Q"></a>而言如来去来等者。<a id="a-2R"></a>就受用身及变化身。<a id="a-2S"></a>无相违过。</p>
  <p id="a2T">经曰。<a id="a-2U"></a>又如空中三千世界现坏现成。<a id="a-2V"></a>而虚空界无坏无成。<a id="a-2W"></a>如是如来净法界中。<a id="a-2X"></a>现无量相成等正觉。<a id="a-2Y"></a>或复示现入大涅槃。<a id="a-2Z"></a>而净法界非成等觉。<a id="a-2a"></a>非入寂灭。</p>
  <p id="a2b">论曰。<a id="a-2c"></a>复有难言。<a id="a-2d"></a>若净法界离去来等。<a id="a-2e"></a>云何无有方所去来。<a id="a-2f"></a>而得正觉般涅槃等。<a id="a-2g"></a>若有去来还得前过。<a id="a-2h"></a>为释此难故。<a id="a-2i"></a>说第七太虚空喻。<a id="a-2j"></a>又如空中三千世界等者。<a id="a-2k"></a>此难不然。<a id="a-2l"></a>譬如世界现坏现成。<a id="a-2m"></a>而虚空界无成坏故。<a id="a-2n"></a>净法界中虽有诸佛现成正觉般涅槃等。<a id="a-2o"></a>而净法界真实无有成等正觉涅槃等事。<a id="a-2p"></a>若有此事。<a id="a-2q"></a>可为此故有去来等。<a id="a-2r"></a>如虚空中现诸世界灭坏生成。<a id="a-2s"></a>就世俗理非真实义。<a id="a-2t"></a>彼如太虚皆性空故。<a id="a-2u"></a>如是如来清净法界。<a id="a-2v"></a>现无量相成等正觉或复涅槃。<a id="a-2w"></a>亦由世俗非真实义。<a id="a-2x"></a>成正觉者。<a id="a-2y"></a>入涅槃者。<a id="a-2z"></a>皆无有故。<a id="a-30"></a>缘生诸蕴非我性故。<a id="a-31"></a>若净法界就真实义。<a id="a-32"></a>有此二者应非真实。<a id="a-33"></a>以真实法不舍自相取余相故。<a id="a-34"></a>若许法界舍非正觉成等正觉。<a id="a-35"></a>舍非涅槃得般涅槃。<a id="a-36"></a>则非真实。<a id="a-37"></a>若有意谓。<a id="a-38"></a>即以此义名为真实等正觉者。<a id="a-39"></a>曾无有时不等正觉般涅槃者。<a id="a-3A"></a>曾无有时不般涅槃。<a id="a-3B"></a>是故真实。<a id="a-3C"></a>若尔余事亦应如是。<a id="a-3D"></a>坏劫恒坏无时不坏。<a id="a-3E"></a>成劫恒成无时不成。<a id="a-3F"></a>瓶等无时不是瓶等。<a id="a-3G"></a>如是等事皆应真实。<a id="a-3H"></a>若尔不应修观行者。<a id="a-3I"></a>度炽火等遍满世界往余世界。<a id="a-3J"></a>应被其中火所烧等。<a id="a-3K"></a>获得增上胜解力者。<a id="a-3L"></a>于其地等应无自在转变作用。<a id="a-3M"></a>非得胜定自在力者。<a id="a-3N"></a>现等正觉非等正觉。<a id="a-3O"></a>现般涅槃非般涅槃。<a id="a-3P"></a>是故虽有先正觉位今涅槃位。<a id="a-3Q"></a>而净真如不舍自相故。<a id="a-3R"></a>净法界非成等觉。<a id="a-3S"></a>非入涅槃。<a id="a-3T"></a>此中二种皆是增益为自相故。<a id="a-3U"></a>非真实有。<a id="a-3V"></a>作者作用。<a id="a-3W"></a>皆是遍计所执相故俱无所有。<a id="a-3X"></a>而言随觉一切法故名菩提者。<a id="a-3Y"></a>此是出世无分别智成等正觉。<a id="a-3Z"></a>此中亦以缘真如智二种分别。<a id="a-3a"></a>不现行故非等正觉非般涅槃。<a id="a-3b"></a>即依如是密意说言。<a id="a-3c"></a>天子当知。<a id="a-3d"></a>以一切法皆无生故。<a id="a-3e"></a>诸佛现生无得无证。<a id="a-3f"></a>乃至广说。<a id="a-3g"></a>遍计所执无所有故。<a id="a-3h"></a>生等分别亦无有故。<a id="a-3i"></a>由世俗理施设二故。<a id="a-3j"></a>由变化身示现二故。<a id="a-3k"></a>随顺所化有情意故。<a id="a-3l"></a>如来示现如是二事。<a id="a-3m"></a>且举二事类显一切。</p>
  <p id="a3n">经曰。<a id="a-3o"></a>又如依空种种色相坏烂烧燥变异可得。<a id="a-3p"></a>而虚空界非彼所变。<a id="a-3q"></a>亦无劳弊。<a id="a-3r"></a>如是依止如来净界。<a id="a-3s"></a>众生界内种种学处身语意业毁犯可得。<a id="a-3t"></a>而净法界非彼变异。<a id="a-3u"></a>亦无劳弊。</p>
  <p id="a3v">论曰。<a id="a-3w"></a>复有难言。<a id="a-3x"></a>若净法界遍在一切有情之类。<a id="a-3y"></a>云何有情得有毁犯。<a id="a-3z"></a>非法界中有诸毁犯。<a id="a-40"></a>性清净故。<a id="a-41"></a>制立学处亦应唐捐。<a id="a-42"></a>以诸有情无毁犯故。<a id="a-43"></a>若有毁犯应有劳弊。<a id="a-44"></a>应同二乘非极清净。<a id="a-45"></a>为释此难故。<a id="a-46"></a>说第八太虚空喻。<a id="a-47"></a>又如依空种种色相等者。<a id="a-48"></a>此难不然。<a id="a-49"></a>如虚空故。<a id="a-4A"></a>譬如依空诸草木等。<a id="a-4B"></a>种种色相坏等变异种种可得。<a id="a-4C"></a>而净虚空不为彼物之所变异。<a id="a-4D"></a>虽在其中而无变异。<a id="a-4E"></a>亦无劳弊。<a id="a-4F"></a>无有坏等苦所逼故。<a id="a-4G"></a>如是依止如来净界众生界内。<a id="a-4H"></a>虽有种种毁犯可得。<a id="a-4I"></a>而净法界无有变异。<a id="a-4J"></a>亦无劳弊。<a id="a-4K"></a>虽净界中现见有情自分别起身语意业二种毁犯。<a id="a-4L"></a>谓在家者害父母等。<a id="a-4M"></a>种种不善毁犯可得。<a id="a-4N"></a>诸出家者随其所应。<a id="a-4O"></a>亦有种种毁犯可得。<a id="a-4P"></a>及为遮止制立种种学处可得。<a id="a-4Q"></a>此皆世俗有所违犯。<a id="a-4R"></a>而净法界非彼违犯之所变异。<a id="a-4S"></a>无异性故。<a id="a-4T"></a>亦无劳弊。<a id="a-4U"></a>无逼切故。<a id="a-4V"></a>若为苦逼不堪耐故。<a id="a-4W"></a>则有劳弊。<a id="a-4X"></a>如声闻等非净法界。<a id="a-4Y"></a>不能堪耐一切苦逼。<a id="a-4Z"></a>故无劳弊。<a id="a-4a"></a>犹如虚空。<a id="a-4b"></a>又如空中色等诸法。<a id="a-4c"></a>虽有坏等。<a id="a-4d"></a>但是世俗而非真实。<a id="a-4e"></a>如是如来净法界中。<a id="a-4f"></a>虽有毁犯制立学处。<a id="a-4g"></a>但假安立而非实有。<a id="a-4h"></a>所以者何。<a id="a-4i"></a>身等三业不善等性。<a id="a-4j"></a>皆由相应发起势力。<a id="a-4k"></a>假名建立。<a id="a-4l"></a>不由自性。<a id="a-4m"></a>非块石等。<a id="a-4n"></a>由发起力可实建立。<a id="a-4o"></a>为不善等身业亦尔。<a id="a-4p"></a>地等和合所成性故。<a id="a-4q"></a>语业亦如钟鼓声等。<a id="a-4r"></a>非不善等诸无表业。<a id="a-4s"></a>唯以不作为其性故。<a id="a-4t"></a>亦非实有。<a id="a-4u"></a>意业亦由相应势力立不善等。<a id="a-4v"></a>如余相应亦非实有。<a id="a-4w"></a>因既非实果亦应尔。<a id="a-4x"></a>故法界中若业若果。<a id="a-4y"></a>一切皆是分别所起。<a id="a-4z"></a>世俗识等变现而生。<a id="a-50"></a>如变现相。<a id="a-51"></a>如是建立皆非真实。</p>
  <p id="a52">经曰。<a id="a-53"></a>又如依空大地大山光明水火帝释眷属。<a id="a-54"></a>乃至日月。<a id="a-55"></a>种种可得。<a id="a-56"></a>而虚空界非彼诸相。<a id="a-57"></a>如是依止如来净界。<a id="a-58"></a>戒蕴定蕴慧蕴解脱解脱智见诸蕴可得。<a id="a-59"></a>而净法界非彼诸相。</p>
  <p id="a5A">论曰。<a id="a-5B"></a>复有难言。<a id="a-5C"></a>若净法界遍一切法。<a id="a-5D"></a>应无戒等无漏蕴相。<a id="a-5E"></a>不相离故。<a id="a-5F"></a>应如法界。<a id="a-5G"></a>亦非蕴性。<a id="a-5H"></a>为释此难故。<a id="a-5I"></a>说第九太虚空喻。<a id="a-5J"></a>又如依空大地大山光明水火等者。<a id="a-5K"></a>此难不然。<a id="a-5L"></a>如虚空故。<a id="a-5M"></a>譬如依空地等可得。<a id="a-5N"></a>非与地等共相应故。<a id="a-5O"></a>空成蕴性。<a id="a-5P"></a>如是依止如来净界。<a id="a-5Q"></a>虽有戒等诸蕴可得。<a id="a-5R"></a>而净法界非戒等蕴。<a id="a-5S"></a>当知此中无漏净戒名为戒蕴。<a id="a-5T"></a>无漏定慧名定慧蕴。<a id="a-5U"></a>无学胜解名解脱蕴。<a id="a-5V"></a>无学正见名解脱智见蕴。<a id="a-5W"></a>前三是因后二是果。<a id="a-5X"></a>有义。<a id="a-5Y"></a>一切皆是无学缘解脱慧名解脱智见。<a id="a-5Z"></a>余慧名慧。<a id="a-5a"></a>有义。<a id="a-5b"></a>一切通学无学。<a id="a-5c"></a>学位分得。<a id="a-5d"></a>无学圆满。<a id="a-5e"></a>诸佛菩萨皆具五故。<a id="a-5f"></a>如是五蕴虽依法界。<a id="a-5g"></a>而净法界不同彼相。<a id="a-5h"></a>彼亦不失五蕴自相。<a id="a-5i"></a>此中亦应说五取蕴。<a id="a-5j"></a>戒等无漏同法界故。<a id="a-5k"></a>且略宣说净法界中。<a id="a-5l"></a>虽无戒等诸事功德。<a id="a-5m"></a>而有真理功德法门。<a id="a-5n"></a>彼增上缘生长一切有为功德。<a id="a-5o"></a>不同虚空法界真理功德法门。<a id="a-5p"></a>是无为故。<a id="a-5q"></a>非蕴所摄。<a id="a-5r"></a>依之生长一切功德。<a id="a-5s"></a>有为生灭是蕴所摄。<a id="a-5t"></a>无断尽故亦说名常。<a id="a-5u"></a>非永不灭生必归灭一向记故。<a id="a-5v"></a>蕴所摄故。<a id="a-5w"></a>非无为法。<a id="a-5x"></a>有缘虑等作用义故。<a id="a-5y"></a>以其胜故。<a id="a-5z"></a>且说五蕴法界实是一切三乘功德所依。</p>
  <p id="a60">经曰。<a id="a-61"></a>又如空中种种因缘展转生起。<a id="a-62"></a>三千大千无量世界周轮可得。<a id="a-63"></a>而虚空界无所起作。<a id="a-64"></a>如是如来净法界中具无量相。<a id="a-65"></a>诸佛众会周轮可得。<a id="a-66"></a>而净法界无所起作。</p>
  <p id="a67">论曰。<a id="a-68"></a>复有难言。<a id="a-69"></a>若一切佛法界为体。<a id="a-6A"></a>应无彼此受用差别。<a id="a-6B"></a>云何得有众会不同。<a id="a-6C"></a>若所受用有差别者。<a id="a-6D"></a>云何诸佛法界清净。<a id="a-6E"></a>为释此难故。<a id="a-6F"></a>说第十太虚空喻。<a id="a-6G"></a>又如空中种种因缘展转生起等者。<a id="a-6H"></a>此难不然。<a id="a-6I"></a>如虚空故。<a id="a-6J"></a>如虚空中。<a id="a-6K"></a>因缘生起。<a id="a-6L"></a>三千界等周匝风轮围绕可得。<a id="a-6M"></a>虚空虽无我所差别分别思虑。<a id="a-6N"></a>而能容受种种差别世界周轮。<a id="a-6O"></a>如是如来净法界中自业增上所起。<a id="a-6P"></a>种种众相圆满得一切智。<a id="a-6Q"></a>灌顶菩萨同一集会周轮可得。<a id="a-6R"></a>别别因缘之所生起。<a id="a-6S"></a>非如一佛众会因缘。<a id="a-6T"></a>第二第三亦复如是。<a id="a-6U"></a>余契经中依此故。<a id="a-6V"></a>说诸佛净土种种可得。<a id="a-6W"></a>诸佛众会种种可得。<a id="a-6X"></a>而净法界无我我所受用差别。<a id="a-6Y"></a>及以造作能取所取分别可得。<a id="a-6Z"></a>此总义言。<a id="a-6a"></a>如来法身虽无差别戏论色像。<a id="a-6b"></a>而受用身及变化身。<a id="a-6c"></a>由本愿力自胜行力。<a id="a-6d"></a>生起种种众相圆满诸佛净土。<a id="a-6e"></a>诸佛众会差别可得。<a id="a-6f"></a>皆是净识如是变现。<a id="a-6g"></a>种种差别非真实有。<a id="a-6h"></a>如转轮王由宿愿力。<a id="a-6i"></a>亦为饶益诸有情故。<a id="a-6j"></a>造作胜行。<a id="a-6k"></a>生女宝等诸妙乐具种种差别。<a id="a-6l"></a>诸佛亦尔。<a id="a-6m"></a>为欲饶益诸有情故造作胜行。<a id="a-6n"></a>自业增上生起种种净国。<a id="a-6o"></a>众会受用法乐众具差别。<a id="a-6p"></a>但无分别与前有异。</p>
  <p id="a6q">复次如是已说。<a id="a-6r"></a>法界诸相甚深。<a id="a-6s"></a>业用甚深。<a id="a-6t"></a>处所甚深。<a id="a-6u"></a>相甚深者。<a id="a-6v"></a>谓离十种不清净过。<a id="a-6w"></a>当知即是十清净相。<a id="a-6x"></a>不清净过有十种者。<a id="a-6y"></a>一差别过。<a id="a-6z"></a>二杂染过。<a id="a-70"></a>三有行过。<a id="a-71"></a>四有为过。<a id="a-72"></a>五增减过。<a id="a-73"></a>六行动过。<a id="a-74"></a>七断常过。<a id="a-75"></a>八劳弊过。<a id="a-76"></a>九积聚过。<a id="a-77"></a>十摄众过。<a id="a-78"></a>十清净相者。<a id="a-79"></a>谓无差别相。<a id="a-7A"></a>无杂染相。<a id="a-7B"></a>非有行相。<a id="a-7C"></a>非有为相。<a id="a-7D"></a>无增减相。<a id="a-7E"></a>无行动相。<a id="a-7F"></a>非断常相。<a id="a-7G"></a>无劳弊相。<a id="a-7H"></a>非积聚相。<a id="a-7I"></a>无我所相。<a id="a-7J"></a>如其次第业用甚深。<a id="a-7K"></a>当知即是变化等业。<a id="a-7L"></a>处所甚深当知即是无有行动众相圆满一切如来净土众会。<a id="a-7M"></a>于一切处皆以虚空为譬喻者。<a id="a-7N"></a>为显法界一切粗相同虚空故。<a id="a-7O"></a>如契经言。<a id="a-7P"></a>乃至所有施设譬喻。<a id="a-7Q"></a>喻诸如来戒等功德。<a id="a-7R"></a>一切皆是谤诸如来。<a id="a-7S"></a>唯除一喻谓虚空喻。<a id="a-7T"></a>如来戒等无量功德同虚空故。<a id="a-7U"></a>乃至广说。</p>
  <p id="a7V">经曰。<a id="a-7W"></a>复次妙生。<a id="a-7X"></a>大圆镜智者。<a id="a-7Y"></a>如依圆镜众像影现。<a id="a-7Z"></a>如是依止如来智镜。<a id="a-7a"></a>诸处境识众像影现。<a id="a-7b"></a>唯以圆镜为譬喻者。<a id="a-7c"></a>当知圆镜如来智镜平等平等。<a id="a-7d"></a>是故智镜名圆镜智。</p>
  <p id="a7e">论曰。<a id="a-7f"></a>已建立断。<a id="a-7g"></a>当建立智。<a id="a-7h"></a>依此故言。<a id="a-7i"></a>复次妙生大圆镜等。<a id="a-7j"></a>应知。<a id="a-7k"></a>此中以喻显示大圆镜智。<a id="a-7l"></a>是能生现诸法影像平等因缘。<a id="a-7m"></a>谓诸如来第八净识。<a id="a-7n"></a>能现能生智等影像。<a id="a-7o"></a>如大圆镜能现世间一切影像。<a id="a-7p"></a>智相应故。<a id="a-7q"></a>假说名智。<a id="a-7r"></a>言诸处者。<a id="a-7s"></a>谓内六处。<a id="a-7t"></a>即是眼等。<a id="a-7u"></a>言诸境者。<a id="a-7v"></a>谓外六境。<a id="a-7w"></a>即是色等。<a id="a-7x"></a>此内六处外六境界。<a id="a-7y"></a>即十二处。<a id="a-7z"></a>缘此十二生三智品心及心法。<a id="a-80"></a>识为主故总名诸识。<a id="a-81"></a>即此诸识名众像影。<a id="a-82"></a>种种行相差别现故。<a id="a-83"></a>此后经言。<a id="a-84"></a>大圆镜智于一切时依诸缘故。<a id="a-85"></a>种种智影相貌生起。<a id="a-86"></a>如是等文皆说。<a id="a-87"></a>能为智影生因故名镜智。<a id="a-88"></a>平等性智以缘生事圆镜智等为境界故。<a id="a-89"></a>妙观察智以一切法自相共相为境界故。<a id="a-8A"></a>成所作智应知亦尔。<a id="a-8B"></a>如是三智相应心品。<a id="a-8C"></a>于内六处外六境界。<a id="a-8D"></a>一切所缘所取境上。<a id="a-8E"></a>变似一切自相共相。<a id="a-8F"></a>种种影像分明显现。<a id="a-8G"></a>如是影像皆因如来大圆镜智而得生起。<a id="a-8H"></a>分明显了故名为现。<a id="a-8I"></a>此唯如来智等所现。<a id="a-8J"></a>如来果位平等智等为自性故。<a id="a-8K"></a>智等生时如自所有行相差别皆能证知。<a id="a-8L"></a>唯有如来觉慧。<a id="a-8M"></a>分析说示其相。<a id="a-8N"></a>余无此能。<a id="a-8O"></a>大圆镜智说名能现。<a id="a-8P"></a>由此为缘生彼影像。<a id="a-8Q"></a>犹如明镜现诸影故。<a id="a-8R"></a>又处境识三事各别。<a id="a-8S"></a>处谓六根。<a id="a-8T"></a>境谓六尘。<a id="a-8U"></a>识谓六识。<a id="a-8V"></a>即十八界众像影现。<a id="a-8W"></a>此众像影随其所应三智品现。<a id="a-8X"></a>观察智等尽所有性。<a id="a-8Y"></a>如所有性皆能现故。<a id="a-8Z"></a>如来镜智相应净识为缘。<a id="a-8a"></a>生此三智影像故名为现。<a id="a-8b"></a>亦唯如来智等所现。<a id="a-8c"></a>广说乃至唯有如来觉慧。<a id="a-8d"></a>分析说示其相。<a id="a-8e"></a>余如前说。<a id="a-8f"></a>又十八界皆在如来大圆镜智相应心品影像显现。<a id="a-8g"></a>以诸如来镜智生时。<a id="a-8h"></a>皆能照了一切境故。<a id="a-8i"></a>诸处境识犹如影像。<a id="a-8j"></a>在此智中分明显现。<a id="a-8k"></a>由此镜智摄受彼相。<a id="a-8l"></a>而生起故。<a id="a-8m"></a>镜智虽无所取能取一异分别。<a id="a-8n"></a>而有一切所知影现。<a id="a-8o"></a>如大圆镜。<a id="a-8p"></a>此智生时如是行相为自性故。<a id="a-8q"></a>如来虽无所取能取一异分别。<a id="a-8r"></a>而能现证自心所现。<a id="a-8s"></a>自相共相诸法影像。<a id="a-8t"></a>由证知故。<a id="a-8u"></a>能无颠倒说一切法自相共相。<a id="a-8v"></a>由此影像如来成就无忘失法。<a id="a-8w"></a>一切所知境界影像。<a id="a-8x"></a>于一切时镜智等上分明显现。<a id="a-8y"></a>无忘失故。<a id="a-8z"></a>若不尔者。<a id="a-90"></a>云何如来名一切智。<a id="a-91"></a>无镜智等不能恒时于一切法自相共相现证知故。<a id="a-92"></a>若谓相续有堪能故名一切智。<a id="a-93"></a>如有颂曰。</p>
  <p id="a94">相续有堪能　　如火食一切</p>
  <p id="a95">如是一切智　　非顿知一切</p>
  <p id="a96">此但虚言。<a id="a-97"></a>他心智等取一事时。<a id="a-98"></a>不取余事不知余故。<a id="a-99"></a>非一切智。<a id="a-9A"></a>就其相续亦不能取知现在故。<a id="a-9B"></a>汝宗一念但知一分诸法共相。<a id="a-9C"></a>若尔如来应假名说为一切智。<a id="a-9D"></a>不可假说非一切智。<a id="a-9E"></a>为一切智即成真实一切智者。<a id="a-9F"></a>又以如来镜智为缘。<a id="a-9G"></a>余相续中世出世善诸处境识众像影现。<a id="a-9H"></a>以诸世间世出世善。<a id="a-9I"></a>若无镜智皆不得生。<a id="a-9J"></a>彼法生时皆由此力。<a id="a-9K"></a>亦能证知。<a id="a-9L"></a>此义意言。<a id="a-9M"></a>如来镜智增上缘力。<a id="a-9N"></a>一切世间世出世善。<a id="a-9O"></a>诸处境识皆得生起。<a id="a-9P"></a>如明镜中众像影现。<a id="a-9Q"></a>虽诸有情各有因力。<a id="a-9R"></a>而由镜智为增上缘乃得生起。<a id="a-9S"></a>如虽有种若无地等芽等不生。<a id="a-9T"></a>如虽有质若无镜等众影不现。<a id="a-9U"></a>若尔世尊应同妄见。<a id="a-9V"></a>自在天等为世间因。<a id="a-9W"></a>立为世间一切果生平等因故。<a id="a-9X"></a>无此过失。<a id="a-9Y"></a>以彼生时唯能为作增上缘故。<a id="a-9Z"></a>非作者故。<a id="a-9a"></a>是无常故。<a id="a-9b"></a>于无量劫修集福智二种资粮。<a id="a-9c"></a>所生起故。<a id="a-9d"></a>一切众生善及善缘。<a id="a-9e"></a>由此得生。<a id="a-9f"></a>外道妄见自在天等。<a id="a-9g"></a>与诸世间为能作者。<a id="a-9h"></a>其性常住故不相似。<a id="a-9i"></a>若无实影圆镜中生云何为喻。<a id="a-9j"></a>有质有镜和合为缘。<a id="a-9k"></a>如是相现故得为喻。<a id="a-9l"></a>谓诸有情颠倒执着影像。<a id="a-9m"></a>熏习成熟力故。<a id="a-9n"></a>镜面为缘自识变异似面影现。<a id="a-9o"></a>由是世间起增上慢。<a id="a-9p"></a>谓我镜中见其面影。<a id="a-9q"></a>以无别影镜中生故。<a id="a-9r"></a>经但说言众像影现。<a id="a-9s"></a>不言生起。<a id="a-9t"></a>如是应知。<a id="a-9u"></a>一切境相皆是自识变异显现非别实有。<a id="a-9v"></a>以识胜故。<a id="a-9w"></a>但言唯识。<a id="a-9x"></a>非无心法。<a id="a-9y"></a>亦不说言唯有一识。<a id="a-9z"></a>以诸有情各有八识及心法故。<a id="a-A0"></a>一切色等虽各有种。<a id="a-A1"></a>皆是自识变异熏习识上。<a id="a-A2"></a>功能差别为性故。<a id="a-A3"></a>变现时还不离识。<a id="a-A4"></a>就世俗说别有心法。<a id="a-A5"></a>非真实义。<a id="a-A6"></a>以就胜义诸法皆无定别性故。<a id="a-A7"></a>乃至真如虽非识变。<a id="a-A8"></a>亦不离识。<a id="a-A9"></a>识实性故。<a id="a-AA"></a>识上二空无我共相所显示故。<a id="a-AB"></a>此唯识言。<a id="a-AC"></a>但遮愚夫横计一切心心法外定性色等遍计所执。<a id="a-AD"></a>不遣不离诸心心法色等诸法。<a id="a-AE"></a>依他起性圆成实性。<a id="a-AF"></a>非无有故。<a id="a-AG"></a>由平等故。<a id="a-AH"></a>此二平等。<a id="a-AI"></a>是故说言平等平等。<a id="a-AJ"></a>世间圆镜如来智镜俱无分别。<a id="a-AK"></a>皆能现影无有差别。<a id="a-AL"></a>由是因缘名圆镜智。</p>
  <p id="aAM">经曰。<a id="a-AN"></a>如大圆镜有乐福人悬高胜处无所动摇。<a id="a-AO"></a>诸有去来无量众生。<a id="a-AP"></a>于此观察自身得失。<a id="a-AQ"></a>为欲存得舍诸失故。<a id="a-AR"></a>如是如来悬圆镜智处净法界无间断故。<a id="a-AS"></a>无所动摇。<a id="a-AT"></a>欲令无量无数众生观于染净。<a id="a-AU"></a>为欲取净舍诸染故。</p>
  <p id="aAV">论曰。<a id="a-AW"></a>高胜处者所谓高幢。<a id="a-AX"></a>或余胜处。<a id="a-AY"></a>净法界者。<a id="a-AZ"></a>无垢真如。<a id="a-Aa"></a>处谓安处。<a id="a-Ab"></a>或依或缘无间断故。<a id="a-Ac"></a>无动摇者。<a id="a-Ad"></a>由此镜智依缘法界穷生死际。<a id="a-Ae"></a>恒常随逐相续无断故。<a id="a-Af"></a>无动摇。<a id="a-Ag"></a>此义意言。<a id="a-Ah"></a>大圆镜智永离一切分别动摇。<a id="a-Ai"></a>一得已后尽未来际。<a id="a-Aj"></a>相续无断。<a id="a-Ak"></a>其余三智虽无妄计。<a id="a-Al"></a>而有无执作意分别。<a id="a-Am"></a>证得已后或行不行。<a id="a-An"></a>非不动摇。<a id="a-Ao"></a>有义。<a id="a-Ap"></a>灭定平等性智亦不现行。<a id="a-Aq"></a>论说灭定无第七故。<a id="a-Ar"></a>又说亦灭一分恒行心心法故。<a id="a-As"></a>若尔论说于三位中皆无第七。<a id="a-At"></a>是则初地已上无漏现观行时。<a id="a-Au"></a>及如来地应无此智。<a id="a-Av"></a>即为大失。<a id="a-Aw"></a>违经论故。<a id="a-Ax"></a>然说无者意。<a id="a-Ay"></a>说无有染污第七。<a id="a-Az"></a>非一切无。<a id="a-B0"></a>未得法空无我智来。<a id="a-B1"></a>法分别执常现依故。<a id="a-B2"></a>如未证得补特伽罗空无我智。<a id="a-B3"></a>彼执恒行。<a id="a-B4"></a>依此识故。<a id="a-B5"></a>决择分说阿赖耶识。<a id="a-B6"></a>定与末那一识俱转。<a id="a-B7"></a>若起意识定与二识一时俱转。<a id="a-B8"></a>若五识中随起一识。<a id="a-B9"></a>定与三识一时俱转。<a id="a-BA"></a>乃至一时若起五识。<a id="a-BB"></a>定与七识一时俱转故。<a id="a-BC"></a>知圣道灭定无学亦有。<a id="a-BD"></a>无染法分别执平等智俱第七识等行相细故。<a id="a-BE"></a>不违灭定。<a id="a-BF"></a>由此灭定是无漏道所引发故。<a id="a-BG"></a>体无漏故。<a id="a-BH"></a>与染污意我执相违。<a id="a-BI"></a>此一分灭非灭一切故平等智于佛果上。<a id="a-BJ"></a>虽恒现行。<a id="a-BK"></a>而十地中证得已后。<a id="a-BL"></a>或起烦恼有漏心时。<a id="a-BM"></a>此智不起。<a id="a-BN"></a>有间断故。<a id="a-BO"></a>非不动摇。<a id="a-BP"></a>其余二智于佛果上。<a id="a-BQ"></a>亦不常行故。<a id="a-BR"></a>非不动摇。<a id="a-BS"></a>何故安处大圆镜智。<a id="a-BT"></a>在净法界。<a id="a-BU"></a>为令无量无数众生观染净故。<a id="a-BV"></a>何故观彼为欲取净舍诸染故。<a id="a-BW"></a>染谓烦恼及业生相。<a id="a-BX"></a>舍谓伏断。<a id="a-BY"></a>由世间道及出世道。<a id="a-BZ"></a>暂时毕竟伏断彼故。<a id="a-Ba"></a>净谓诸善能令众生心清净故。<a id="a-Bb"></a>取谓任持。<a id="a-Bc"></a>安立长养成熟种子。<a id="a-Bd"></a>随所愿求证解脱故。<a id="a-Be"></a>此中意说。<a id="a-Bf"></a>一切如来昔菩萨位。<a id="a-Bg"></a>为欲成办一切有情一切种相利乐事故。<a id="a-Bh"></a>一切有情利益安乐意乐。<a id="a-Bi"></a>常随依净法界。<a id="a-Bj"></a>随所修集福智资粮回求相续。<a id="a-Bk"></a>大圆镜智方便善巧勤修习故。<a id="a-Bl"></a>证得此智依缘法界相续无动。<a id="a-Bm"></a>虽无作意分别戏论。<a id="a-Bn"></a>而相续转为增上缘。<a id="a-Bo"></a>令诸有情随所求愿。<a id="a-Bp"></a>安立长养成熟无量善根种子。<a id="a-Bq"></a>得世间乐出世解脱。<a id="a-Br"></a>此由如来大圆镜智起。<a id="a-Bs"></a>化生用为诸有情宣说法要。<a id="a-Bt"></a>令知染净取净舍染。<a id="a-Bu"></a>即是利乐有情根本。</p>
  <p id="aBv">经曰。<a id="a-Bw"></a>又如圆镜极善摩莹。<a id="a-Bx"></a>鉴净无垢光明遍照。<a id="a-By"></a>如是如来大圆镜智。<a id="a-Bz"></a>于佛智上一切烦恼所知障垢。<a id="a-C0"></a>永出离故。<a id="a-C1"></a>极善摩莹为依止。<a id="a-C2"></a>定所摄持故。<a id="a-C3"></a>鉴净无垢作诸众生利乐事故。<a id="a-C4"></a>光明遍照。</p>
  <p id="aC5">论曰。<a id="a-C6"></a>鉴谓自性极清净故。<a id="a-C7"></a>净谓差别离客尘故。<a id="a-C8"></a>言无垢者。<a id="a-C9"></a>总前二种周圆离垢极清净故。<a id="a-CA"></a>光者由鉴。<a id="a-CB"></a>明者由净。<a id="a-CC"></a>言遍照者。<a id="a-CD"></a>由无垢故。<a id="a-CE"></a>于佛智上等者。<a id="a-CF"></a>即烦恼障及所知障。<a id="a-CG"></a>俱名为垢。<a id="a-CH"></a>究竟断故名永出离。<a id="a-CI"></a>由有永出诸障垢义故。<a id="a-CJ"></a>说镜智极善摩莹。<a id="a-CK"></a>又烦恼者。<a id="a-CL"></a>谓贪嗔等一切烦恼缠随眠位。<a id="a-CM"></a>若行不行皆有势力。<a id="a-CN"></a>障生圣道。<a id="a-CO"></a>障得涅槃。<a id="a-CP"></a>乱身心故名烦恼障。<a id="a-CQ"></a>所知障者。<a id="a-CR"></a>于所知境不染无知障一切智。<a id="a-CS"></a>不障涅槃。<a id="a-CT"></a>虽有此障。<a id="a-CU"></a>见声闻等得涅槃故。<a id="a-CV"></a>即此二障亦名为垢碍。<a id="a-CW"></a>清净智令不生故。<a id="a-CX"></a>染净智故。<a id="a-CY"></a>由得对治客尘障垢。<a id="a-CZ"></a>毕竟不生名永出离。<a id="a-Ca"></a>由永离障大圆镜智恒时极净。<a id="a-Cb"></a>是故说为极善摩莹。<a id="a-Cc"></a>为依止定所摄持故者。<a id="a-Cd"></a>是所依止故名依止。<a id="a-Ce"></a>大圆镜智依此生故。<a id="a-Cf"></a>依止即定名依止。<a id="a-Cg"></a>定或智依。<a id="a-Ch"></a>定名依止。<a id="a-Ci"></a>定从此无间解脱道生。<a id="a-Cj"></a>极清净故。<a id="a-Ck"></a>此所依定。<a id="a-Cl"></a>即是殊胜金刚喻定。<a id="a-Cm"></a>由彼定力障永断故。<a id="a-Cn"></a>此智为彼所依止。<a id="a-Co"></a>定力所摄持故名摄持。<a id="a-Cp"></a>彼定无间此智生故。<a id="a-Cq"></a>由彼定力最极清净。<a id="a-Cr"></a>离诸分别无有分别。<a id="a-Cs"></a>镜智生故。<a id="a-Ct"></a>此智既为所依止。<a id="a-Cu"></a>定所摄持故。<a id="a-Cv"></a>鉴净无垢自体清净故。<a id="a-Cw"></a>名为鉴。<a id="a-Cx"></a>离烦恼障故名为净。<a id="a-Cy"></a>离所知障故名无垢。<a id="a-Cz"></a>作诸众生利乐事故。<a id="a-D0"></a>光明遍照者。<a id="a-D1"></a>此智为定所摄持故。<a id="a-D2"></a>亦能起作一切有情诸利乐事。<a id="a-D3"></a>由作此故光明遍照。<a id="a-D4"></a>自性清净鉴故名光。<a id="a-D5"></a>离烦恼障及所知障。<a id="a-D6"></a>如其次第名明遍照。<a id="a-D7"></a>此中意说。<a id="a-D8"></a>如大圆镜极善摩莹鉴净无垢。<a id="a-D9"></a>为令他见面之得失。<a id="a-DA"></a>为饶益事。<a id="a-DB"></a>是故说名光明遍照。<a id="a-DC"></a>大圆镜智自性清净。<a id="a-DD"></a>远离二障鉴净无垢。<a id="a-DE"></a>虽不可见而起受用及变化身。<a id="a-DF"></a>能生诸智成办众生诸饶益事。<a id="a-DG"></a>是故说名光明遍照。</p>
  <p id="aDH">经曰。<a id="a-DI"></a>又如圆镜依缘本质。<a id="a-DJ"></a>种种影像相貌生起。<a id="a-DK"></a>如是如来大圆镜智。<a id="a-DL"></a>于一切时依诸缘故。<a id="a-DM"></a>种种智影相貌生起。</p>
  <p id="aDN">论曰。<a id="a-DO"></a>若圆镜智是诸有情一切智等影像生因。<a id="a-DP"></a>云何影像相有差别。<a id="a-DQ"></a>云何此智体无差别。<a id="a-DR"></a>又一切时常能为因。<a id="a-DS"></a>何不恒时顿生。<a id="a-DT"></a>一切众生及自智等影像。<a id="a-DU"></a>释此难言。<a id="a-DV"></a>又如圆镜依缘本质种种影像相貌生起。<a id="a-DW"></a>非影异故镜体差别。<a id="a-DX"></a>亦非恒时顿生影像。<a id="a-DY"></a>待众缘故。<a id="a-DZ"></a>如是镜智于一切时待众缘故。<a id="a-Da"></a>生智等影种种差别。<a id="a-Db"></a>非彼异故智成。<a id="a-Dc"></a>青等种种体别。<a id="a-Dd"></a>亦非恒时顿生一切众生及自圣智等影。<a id="a-De"></a>待时待缘乃能生故。<a id="a-Df"></a>此中意说。<a id="a-Dg"></a>大圆镜智相应净识有二种用。<a id="a-Dh"></a>一因缘用。<a id="a-Di"></a>谓净识中具有一切能现能生身土境智净法种子。<a id="a-Dj"></a>若遇外缘。<a id="a-Dk"></a>即便变现身土境界种种影像。<a id="a-Dl"></a>及能生起平等智等相应心品行相差别。<a id="a-Dm"></a>二增上缘用。<a id="a-Dn"></a>谓佛净识善根愿力所生起故。<a id="a-Do"></a>若诸众生自因缘具。<a id="a-Dp"></a>尔时净识即便资助。<a id="a-Dq"></a>令得无障生长成满。<a id="a-Dr"></a>是故镜智体虽是一。<a id="a-Ds"></a>能现能生诸法影像。<a id="a-Dt"></a>待外缘故非顿现起。</p>
  <p id="aDu">经曰。<a id="a-Dv"></a>如圆镜上非一众多诸影像起。<a id="a-Dw"></a>而圆镜上无诸影像。<a id="a-Dx"></a>而此圆镜无动无作。<a id="a-Dy"></a>如是如来圆镜智上。<a id="a-Dz"></a>非一众多诸智影起。<a id="a-E0"></a>圆镜智上无诸智影。<a id="a-E1"></a>而此智镜无动无作。</p>
  <p id="aE2">论曰。<a id="a-E3"></a>若诸智影于镜智上先已有体。<a id="a-E4"></a>云何镜智为缘而生。<a id="a-E5"></a>若先无体。<a id="a-E6"></a>云何能生诸智影像。<a id="a-E7"></a>而无动作。<a id="a-E8"></a>不见陶师无有动作。<a id="a-E9"></a>而能生起先无瓶等。<a id="a-EA"></a>释此难言。<a id="a-EB"></a>如圆镜上非一众多诸影像等。<a id="a-EC"></a>如大圆镜能起诸影。<a id="a-ED"></a>同类数多故名非一。<a id="a-EE"></a>异类无数故名众多。<a id="a-EF"></a>观待同类简一种故说言非一。<a id="a-EG"></a>观待异类显无数故说言众多。<a id="a-EH"></a>如是镜上虽先无影而起多影。<a id="a-EI"></a>而无思虑分别动作。<a id="a-EJ"></a>镜智亦尔。<a id="a-EK"></a>虽先无有智等影像。<a id="a-EL"></a>而能生起智等种种诸法影像。<a id="a-EM"></a>观待同类说言非一。<a id="a-EN"></a>观待异类说言众多。<a id="a-EO"></a>虽生如是智等影像。<a id="a-EP"></a>而无思虑分别动作。<a id="a-EQ"></a>此中意言。<a id="a-ER"></a>如大圆镜虽无分别。<a id="a-ES"></a>而能生起种种影像。<a id="a-ET"></a>镜智亦尔。<a id="a-EU"></a>虽无我执及我所执。<a id="a-EV"></a>所取能取作意分别。<a id="a-EW"></a>而能生起种种智等诸法影像。</p>
  <p id="aEX">经曰。<a id="a-EY"></a>又如圆镜与众影像非合非离。<a id="a-EZ"></a>不聚集故。<a id="a-Ea"></a>现彼缘故。<a id="a-Eb"></a>如是如来大圆镜智。<a id="a-Ec"></a>与众智影非合非离。<a id="a-Ed"></a>不聚集故。<a id="a-Ee"></a>不散失故。</p>
  <p id="aEf">论曰。<a id="a-Eg"></a>若圆镜智与诸智等影像和合。<a id="a-Eh"></a>云何不由彼差别故。<a id="a-Ei"></a>此成差别。<a id="a-Ej"></a>若不和合云何为因。<a id="a-Ek"></a>不见种等与诸芽等果不和合。<a id="a-El"></a>而能为因。<a id="a-Em"></a>非日光等与石灰等。<a id="a-En"></a>不共和合而相显照。<a id="a-Eo"></a>释此难言。<a id="a-Ep"></a>又如圆镜与众影像非合离等。<a id="a-Eq"></a>如世圆镜虽能为因起众影像。<a id="a-Er"></a>而不与彼影像和合。<a id="a-Es"></a>彼未生前由未有体不聚集故。<a id="a-Et"></a>非此与彼或俱不俱。<a id="a-Eu"></a>可名和合。<a id="a-Ev"></a>圆镜与影亦非别离。<a id="a-Ew"></a>现彼缘故。<a id="a-Ex"></a>即由此义非不和合。<a id="a-Ey"></a>要由此有彼得有故。<a id="a-Ez"></a>虽与影像为现生因。<a id="a-F0"></a>而非影像有差别故。<a id="a-F1"></a>镜成差别。<a id="a-F2"></a>大圆镜智亦复如是。<a id="a-F3"></a>虽能为因生智等影。<a id="a-F4"></a>而与智等非合非离。<a id="a-F5"></a>不聚集故。<a id="a-F6"></a>不散失故。<a id="a-F7"></a>言非合者。<a id="a-F8"></a>彼未生前由未有体。<a id="a-F9"></a>不聚集故。<a id="a-FA"></a>言非离者。<a id="a-FB"></a>要有镜智智等影生。<a id="a-FC"></a>无则不生。<a id="a-FD"></a>不散失故。<a id="a-FE"></a>离坏无有名为散失。<a id="a-FF"></a>与彼相违名不散失。<a id="a-FG"></a>摄生彼故或不忘失。<a id="a-FH"></a>所缘境相名不散失。<a id="a-FI"></a>由镜智中显现一切所知相故。<a id="a-FJ"></a>三世智等及诸众生。<a id="a-FK"></a>若不遍知镜智不生。<a id="a-FL"></a>要知一切此智乃生。<a id="a-FM"></a>是故此智不忘一切所缘境相。<a id="a-FN"></a>名不散失。<a id="a-FO"></a>不散失故。<a id="a-FP"></a>所以非离。<a id="a-FQ"></a>虽能为因起智等影。<a id="a-FR"></a>而不由彼有差别故此成差别。<a id="a-FS"></a>如大圆镜无差别转。<a id="a-FT"></a>此中意说。<a id="a-FU"></a>如世圆镜虽能为因起诸影像。<a id="a-FV"></a>而非合离差别所触。<a id="a-FW"></a>镜智亦尔。<a id="a-FX"></a>虽能为因起智等影。<a id="a-FY"></a>而非合离差别所触。<a id="a-FZ"></a>种等虽能为芽等因。<a id="a-Fa"></a>而亦合离俱不可说。<a id="a-Fb"></a>光明细分亦非色等。<a id="a-Fc"></a>共相和合以俱有故。<a id="a-Fd"></a>令其识上似与色等和合相生。<a id="a-Fe"></a>以世现见一切因果。<a id="a-Ff"></a>虽非合离而能为因。<a id="a-Fg"></a>是故无有因果。<a id="a-Fh"></a>二相决定和合。</p>
 </body>
</html>