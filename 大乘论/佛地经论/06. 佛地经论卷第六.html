<!doctype html>
<html id="z3IBVVRza" data-ver="990">
 <head>
  <meta charset="utf-8">
  <meta author="亲光菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">佛地经论卷第六</h1>
  <p id="a2">经曰。<a id="a-3"></a>又如世界为诸众生广大受用。<a id="a-4"></a>如是如来妙观察智。<a id="a-5"></a>示现一切诸佛众会雨大法雨。<a id="a-6"></a>为令众生受大法乐。</p>
  <p id="a7">论曰。<a id="a-8"></a>此中显示受用因相。<a id="a-9"></a>如器世间随有情业增上力故。<a id="a-A"></a>阿赖耶识共相种子。<a id="a-B"></a>变生种种共相资具。<a id="a-C"></a>为令有情广大受用。<a id="a-D"></a>如是如来妙观察智。<a id="a-E"></a>助平等智为增上缘。<a id="a-F"></a>击发镜智相应净识。<a id="a-G"></a>现受用身种种众会威德炽盛雨大法雨。<a id="a-H"></a>为令地上诸大菩萨受大法乐。<a id="a-I"></a>亦助如来成所作智为增上缘。<a id="a-J"></a>击发镜智相应净识。<a id="a-K"></a>现变化身种种众会威德炽盛雨正法雨。<a id="a-L"></a>为令地前所化有情受用法乐。</p>
  <p id="aM">经曰。<a id="a-N"></a>如世界中五趣可得。<a id="a-O"></a>所谓地狱饿鬼傍生人趣天趣。<a id="a-P"></a>如是如来观察智上。<a id="a-Q"></a>无边因果五趣差别具足显现。</p>
  <p id="aR">论曰。<a id="a-S"></a>此中显示趣差别因相。<a id="a-T"></a>如世界中随有情业增上力故。<a id="a-U"></a>阿赖耶识不共相种。<a id="a-V"></a>变生种种五趣因果差别可得。<a id="a-W"></a>如是如来妙观察智。<a id="a-X"></a>五趣因果为境界故。<a id="a-Y"></a>似其五趣因果二相差别显现。<a id="a-Z"></a>非生五趣诸阿素洛种类不定。<a id="a-a"></a>或天或鬼。<a id="a-b"></a>或复傍生故。<a id="a-c"></a>不别说。<a id="a-d"></a>五趣因者。<a id="a-e"></a>谓中有身以与五趣为方便故。<a id="a-f"></a>趣是所趣。<a id="a-g"></a>中有能趣故。<a id="a-h"></a>非趣摄。<a id="a-i"></a>就生类别建立四生。<a id="a-j"></a>是故中有亦生所摄。<a id="a-k"></a>有义中有趣方便故。<a id="a-l"></a>说在趣中。<a id="a-m"></a>此言因者。<a id="a-n"></a>业烦恼等。<a id="a-o"></a>果即五趣。</p>
  <p id="ap">经曰。<a id="a-q"></a>如世界中欲色无色诸界可得。<a id="a-r"></a>如是如来观察智上。<a id="a-s"></a>无边因果三界差别。<a id="a-t"></a>具足显现。</p>
  <p id="au">论曰。<a id="a-v"></a>此中显示界差别因相。<a id="a-w"></a>如世界中随有情业增上力故。<a id="a-x"></a>阿赖耶识共不共相种子。<a id="a-y"></a>变生三界因果差别可得。<a id="a-z"></a>此中世界通情非情。<a id="a-10"></a>谓有情世界及器世界。<a id="a-11"></a>若不尔者。<a id="a-12"></a>不应于中有无色界。<a id="a-13"></a>以彼唯有定所生色。<a id="a-14"></a>无业生色无方处故。<a id="a-15"></a>于世界中。<a id="a-16"></a>随其所应建立三界。<a id="a-17"></a>谓器世界中但有欲色情非情界。<a id="a-18"></a>有情界中具有三种。<a id="a-19"></a>唯有情界以器世界通持有情及非情界。<a id="a-1A"></a>有情世界。<a id="a-1B"></a>唯能任持有情界故。<a id="a-1C"></a>如是如来妙观察智三界因果为境界故。<a id="a-1D"></a>似其三界因果二相差别显现。<a id="a-1E"></a>非生三界因果。<a id="a-1F"></a>同前二种分别。<a id="a-1G"></a>此中意说。<a id="a-1H"></a>妙观察智普能观察一切境故。<a id="a-1I"></a>遍似一切诸界趣生。<a id="a-1J"></a>烦恼业等所感。<a id="a-1K"></a>诸行成熟所摄心心法等因果相现。<a id="a-1L"></a>谓诸如来大圆镜智。<a id="a-1M"></a>增上所生妙观察智。<a id="a-1N"></a>虽无所取能取执着。<a id="a-1O"></a>远离一切烦恼所知二垢障故。<a id="a-1P"></a>观察一切因果等事。<a id="a-1Q"></a>及能说故。<a id="a-1R"></a>如净圆镜现众影像。<a id="a-1S"></a>一切境相皆现其中。<a id="a-1T"></a>然无镜智无差别过。<a id="a-1U"></a>大圆镜智以于一切皆不愚故。<a id="a-1V"></a>虽能显现一切影像任运转故。<a id="a-1W"></a>而无分别。<a id="a-1X"></a>此智能现一切境相亦有分别。<a id="a-1Y"></a>若无分别则不能观因果等事。<a id="a-1Z"></a>及为众会说法断疑。<a id="a-1a"></a>此文定证。<a id="a-1b"></a>无漏心等亦有相分。<a id="a-1c"></a>如来智上五趣三界无边因果具足现故。<a id="a-1d"></a>有说。<a id="a-1e"></a>如来智明净故。<a id="a-1f"></a>一切境相虽现其中。<a id="a-1g"></a>而此境相非智所变。<a id="a-1h"></a>不清净故。<a id="a-1i"></a>但是众生心等所变诸法影像。<a id="a-1j"></a>此不应理。<a id="a-1k"></a>如是影像若是众生心等所变。<a id="a-1l"></a>云何在佛智上显现。<a id="a-1m"></a>不可他因生他心。<a id="a-1n"></a>相违正理故。<a id="a-1o"></a>如余心相。<a id="a-1p"></a>此亦应尔。<a id="a-1q"></a>然此境相如来无漏心所变现。<a id="a-1r"></a>如明镜中粪秽影像。<a id="a-1s"></a>虽似不净实非不净。<a id="a-1t"></a>心及心法缘境法尔若缘他境。<a id="a-1u"></a>非如钳灯。<a id="a-1v"></a>无动作故。<a id="a-1w"></a>但如明镜性本净故。<a id="a-1x"></a>变似境相而能缘虑。<a id="a-1y"></a>若诸境相非心上现。<a id="a-1z"></a>彼虽有力生心心所。<a id="a-20"></a>如五根等不名所缘。<a id="a-21"></a>如余处说。<a id="a-22"></a>无分别智亦定尔耶。<a id="a-23"></a>所缘真如不离智体不可定尔。<a id="a-24"></a>后得俗智虽不离真有分别。<a id="a-25"></a>故不证真体。<a id="a-26"></a>但自变作真相而缘故。<a id="a-27"></a>不可难。<a id="a-28"></a>如诸异生心缘无漏心上所有无漏境相。<a id="a-29"></a>虽似无漏实是有漏此亦应尔。<a id="a-2A"></a>唯识道理决定如是。<a id="a-2B"></a>心所变相虽相似有而实无体。<a id="a-2C"></a>若不尔者。<a id="a-2D"></a>应有色等。<a id="a-2E"></a>如心心法不成唯识。<a id="a-2F"></a>若彼实有但不离识。<a id="a-2G"></a>名唯识者心及心法亦不离彼色等诸相应。<a id="a-2H"></a>名唯境便成大过。</p>
  <p id="a2I">经曰。<a id="a-2J"></a>如世界中苏迷卢等。<a id="a-2K"></a>大宝山王显现可得。<a id="a-2L"></a>如是如来观察智上。<a id="a-2M"></a>诸佛菩萨威神所引。<a id="a-2N"></a>广大甚深教法可得。</p>
  <p id="a2O">论曰。<a id="a-2P"></a>此中显示雨大法雨因相。<a id="a-2Q"></a>如器世间由诸众生业增上力起诸宝山。<a id="a-2R"></a>如是如来妙观察智。<a id="a-2S"></a>由诸有情感正法业增上力故。<a id="a-2T"></a>起佛菩萨威神所引深大教法。<a id="a-2U"></a>此教开示诸佛菩萨自在威神。<a id="a-2V"></a>亦能引发彼威神力。<a id="a-2W"></a>是故说名诸佛菩萨威神所引。<a id="a-2X"></a>此说如来妙观察智能发镜智相应识上教法影像。<a id="a-2Y"></a>或自能现教法影像。<a id="a-2Z"></a>由此为缘善根成熟。<a id="a-2a"></a>所化有情自心变现。</p>
  <p id="a2b">经曰。<a id="a-2c"></a>如世界中广大甚深不可倾动大海可得。<a id="a-2d"></a>如是如来观察智上。<a id="a-2e"></a>一切天魔外道异论所不倾动。<a id="a-2f"></a>甚深法界教法可得。</p>
  <p id="a2g">论曰。<a id="a-2h"></a>此中显示降伏怨敌因相。<a id="a-2i"></a>如器世间由诸众生业增上力起诸大海。<a id="a-2j"></a>不可倾动。<a id="a-2k"></a>如是如来妙观察智。<a id="a-2l"></a>由诸有情感正法业增上力故。<a id="a-2m"></a>起法界教不可倾动。<a id="a-2n"></a>法界则是空无相理。<a id="a-2o"></a>说法界理名法界教。<a id="a-2p"></a>诸外道等皆依诸见法界空理。<a id="a-2q"></a>对治诸见离诸见趣。<a id="a-2r"></a>是故空教彼不能测。<a id="a-2s"></a>不能倾动前威神教。<a id="a-2t"></a>威神高广故喻宝山。<a id="a-2u"></a>此法界教法界甚深故喻大海。<a id="a-2v"></a>妙观察智是能显照一切境因故。<a id="a-2w"></a>能起说一切法教。<a id="a-2x"></a>略说胜者。<a id="a-2y"></a>是故契经说。<a id="a-2z"></a>佛世尊名大智日。<a id="a-30"></a>普能照了一切法故。</p>
  <p id="a31">经曰。<a id="a-32"></a>又如世界大小轮山之所围绕。<a id="a-33"></a>如是如来妙观察智不愚。<a id="a-34"></a>一切自相共相之所围绕。</p>
  <p id="a35">论曰。<a id="a-36"></a>此中显示断一切疑因相。<a id="a-37"></a>如器世界一妙高山七大金山八大海水四大洲等。<a id="a-38"></a>总于其外有小轮山周匝围绕。<a id="a-39"></a>如是为一积数至千。<a id="a-3A"></a>复总于外有次轮山周匝围绕。<a id="a-3B"></a>名小千界。<a id="a-3C"></a>如是为一复数至千。<a id="a-3D"></a>更总于外有次轮山周匝围绕。<a id="a-3E"></a>名中千界。<a id="a-3F"></a>如是为一复数至千。<a id="a-3G"></a>总于其外有大轮山周匝围绕。<a id="a-3H"></a>有大风轮总持其下名一三千大千世界。<a id="a-3I"></a>如是名为大小轮山之所围绕。<a id="a-3J"></a>如是如来妙观察智。<a id="a-3K"></a>遍知一切自相共相。<a id="a-3L"></a>能断世间一切疑惑自共相愚。<a id="a-3M"></a>是疑惑因知自共相。<a id="a-3N"></a>无此愚故。<a id="a-3O"></a>自无疑惑能断他疑。<a id="a-3P"></a>大圆镜智永离二障不愚。<a id="a-3Q"></a>一切自相共相能生此智。<a id="a-3R"></a>摄护此智故名围绕。<a id="a-3S"></a>镜智虽能知一切法自相共相。<a id="a-3T"></a>无分别故。<a id="a-3U"></a>不能为他说法断疑。<a id="a-3V"></a>此智能知有分别故。<a id="a-3W"></a>能为一切说法断疑。<a id="a-3X"></a>又此智体能知诸法自相共相。<a id="a-3Y"></a>二种行相之所围绕。<a id="a-3Z"></a>自相行相如小轮山。<a id="a-3a"></a>共相行相如大轮山。<a id="a-3b"></a>镜智能持如风持下。<a id="a-3c"></a>如来净智现量所摄。<a id="a-3d"></a>云何能知诸法共相。<a id="a-3e"></a>若共相境现量所知。<a id="a-3f"></a>云何二量依二相立。<a id="a-3g"></a>有义。<a id="a-3h"></a>二量在散心位依二相立。<a id="a-3i"></a>不说定位。<a id="a-3j"></a>若在定心缘一切相。<a id="a-3k"></a>皆现量摄。<a id="a-3l"></a>有义。<a id="a-3m"></a>定心唯缘自相。<a id="a-3n"></a>然由共相方便所引。<a id="a-3o"></a>缘诸共相。<a id="a-3p"></a>所显理者。<a id="a-3q"></a>就方便说名知共相。<a id="a-3r"></a>不如是者名知自相。<a id="a-3s"></a>由此道理。<a id="a-3t"></a>或说真如名空无我诸法共相。<a id="a-3u"></a>或说真如二空所显非是共相。<a id="a-3v"></a>如实义者。<a id="a-3w"></a>彼因明论立自共相。<a id="a-3x"></a>与此少异。<a id="a-3y"></a>彼说一切法上实义。<a id="a-3z"></a>皆名自相。<a id="a-40"></a>以诸法上自相共相。<a id="a-41"></a>各附己体不共他故。<a id="a-42"></a>若分别心立一种类能诠所诠。<a id="a-43"></a>通在诸法如缕贯花。<a id="a-44"></a>名为共相。<a id="a-45"></a>此要散心分别假立是比量境。<a id="a-46"></a>一切定心离此分别。<a id="a-47"></a>皆名现量。<a id="a-48"></a>虽缘诸法若无常等。<a id="a-49"></a>亦一一法各别有故。<a id="a-4A"></a>名为自相。<a id="a-4B"></a>真如虽是共相所显。<a id="a-4C"></a>以是诸法自实性故。<a id="a-4D"></a>自有相故。<a id="a-4E"></a>亦非共相。<a id="a-4F"></a>不可以其与一切法不一不异即名共相自相。<a id="a-4G"></a>亦与一切共相不一异故。<a id="a-4H"></a>是故彼论说诸法上所有实义。<a id="a-4I"></a>皆名自相。<a id="a-4J"></a>此经不尔故无相违。</p>
  <p id="a4K">经曰。<a id="a-4L"></a>复次妙生成所作智者。</p>
  <p id="a4M">论曰。<a id="a-4N"></a>成所作智。<a id="a-4O"></a>应知。<a id="a-4P"></a>成立如来化身。<a id="a-4Q"></a>此复三种。<a id="a-4R"></a>一者身化。<a id="a-4S"></a>二者语化。<a id="a-4T"></a>三者意化。<a id="a-4U"></a>第一身化复有三种。<a id="a-4V"></a>一现神通化。<a id="a-4W"></a>二现受生化。<a id="a-4X"></a>三现业果化。<a id="a-4Y"></a>第二语化亦有三种。<a id="a-4Z"></a>一庆慰语化。<a id="a-4a"></a>二方便语化。<a id="a-4b"></a>三辩扬语化。<a id="a-4c"></a>第三意化复有四种。<a id="a-4d"></a>一决择意化。<a id="a-4e"></a>二造作意化。<a id="a-4f"></a>三发起意化。<a id="a-4g"></a>四受领意化。<a id="a-4h"></a>成所作智能起如是三业化用。<a id="a-4i"></a>此化三业即是化身。<a id="a-4j"></a>应知此中以用显体。<a id="a-4k"></a>非此三业即是智体。<a id="a-4l"></a>但是智上所现相分。<a id="a-4m"></a>成所作智增上缘力击发镜智相应净识。<a id="a-4n"></a>令现如是三业化用。<a id="a-4o"></a>自亦能现。<a id="a-4p"></a>当知四智一一能起一切作用。<a id="a-4q"></a>就强多分。<a id="a-4r"></a>说平等智起受用身。<a id="a-4s"></a>成所作智起变化身。<a id="a-4t"></a>妙观察智观察一切自相共相。<a id="a-4u"></a>陀罗尼门三摩地等。<a id="a-4v"></a>大圆镜智能现一切诸法影像。<a id="a-4w"></a>如一一根取一切境非无强用。<a id="a-4x"></a>此亦如是。<a id="a-4y"></a>此中经文定证。<a id="a-4z"></a>三业心心法等皆有变化。<a id="a-50"></a>如来智上现此粗相心心法等一切功德。<a id="a-51"></a>令诸下位能现了知。<a id="a-52"></a>若不尔者。<a id="a-53"></a>二乘异生云何能知。<a id="a-54"></a>如来所有心心法等功德差别。<a id="a-55"></a>云何如来久已成佛。<a id="a-56"></a>复能现作具贪嗔等种种化身。<a id="a-57"></a>余经亦说。<a id="a-58"></a>化无量类皆令有心。<a id="a-59"></a>又说化身亦名有心。<a id="a-5A"></a>亦名无心。<a id="a-5B"></a>有依他心无自依心故。<a id="a-5C"></a>谓化心等依实心现。<a id="a-5D"></a>但实心上相分似有缘虑等用。<a id="a-5E"></a>如镜中火无别自体。<a id="a-5F"></a>随众缘生。<a id="a-5G"></a>如余心等余处虽说无化心等以无实用。<a id="a-5H"></a>如实心等变化色等有实作用。<a id="a-5I"></a>如实色等故偏说有。<a id="a-5J"></a>由化心等粗相显现易了知故。<a id="a-5K"></a>乃至猿猴知如来心。<a id="a-5L"></a>若佛实心诸大菩萨亦不能了。</p>
  <p id="a5M">经曰。<a id="a-5N"></a>如诸众生勤励身业。<a id="a-5O"></a>由是众生趣求种种殉利务农勤王等事。<a id="a-5P"></a>如是如来成所作智勤身化业。<a id="a-5Q"></a>由是如来示现种种工巧等处。<a id="a-5R"></a>摧伏诸伎傲慢众生。<a id="a-5S"></a>以是善巧方便力故。<a id="a-5T"></a>引诸众生令入圣教成熟解脱。</p>
  <p id="a5U">论曰。<a id="a-5V"></a>此中显示现神通化化身业相。<a id="a-5W"></a>令心勇悍故名勤励。<a id="a-5X"></a>于善性中兼取精进余但作意。<a id="a-5Y"></a>由此发起勤励身业。<a id="a-5Z"></a>就因为名。<a id="a-5a"></a>由此身业世间有情作三正事。<a id="a-5b"></a>等者等取其余杂事。<a id="a-5c"></a>成所作智精进相应起化身业。<a id="a-5d"></a>由此化业为菩萨时。<a id="a-5e"></a>示现种种陶师等类工巧等处。<a id="a-5f"></a>此是智上身业相现。<a id="a-5g"></a>为欲摧伏伎术傲慢故。<a id="a-5h"></a>现斯事善巧方便。<a id="a-5i"></a>即是悲慧平等运道先现神通。<a id="a-5j"></a>初令生信故名引生令入圣教。<a id="a-5k"></a>如现神通度迦葉等。<a id="a-5l"></a>次令调顺有所堪能故名成熟。<a id="a-5m"></a>引令长养诸善根故。<a id="a-5n"></a>后令解脱三界恶趣有性无性。<a id="a-5o"></a>如其次第故名解脱。<a id="a-5p"></a>由教化力。<a id="a-5q"></a>有种性者令生圣道解脱三界。<a id="a-5r"></a>无种性者。<a id="a-5s"></a>令修世善常生善趣。<a id="a-5t"></a>念彼善根为说正法。<a id="a-5u"></a>令脱三界。<a id="a-5v"></a>放光息苦安立善趣。<a id="a-5w"></a>又令彼生闻思修慧。<a id="a-5x"></a>次第三句。<a id="a-5y"></a>又令彼生顺解脱分顺决择分。<a id="a-5z"></a>及生圣道。<a id="a-60"></a>次第三句。<a id="a-61"></a>又令彼入见道修道及无学道。<a id="a-62"></a>次第三句。<a id="a-63"></a>如是等释应随相说。<a id="a-64"></a>后亦如是。</p>
  <p id="a65">经曰。<a id="a-66"></a>又如众生受用身业。<a id="a-67"></a>由是众生受用种种色等境界。<a id="a-68"></a>如是如来成所作智受身化业。<a id="a-69"></a>由是如来往诸众生种种生处。<a id="a-6A"></a>示同类生而居尊位。<a id="a-6B"></a>由其示现同类生故。<a id="a-6C"></a>摄伏一切异类众生。<a id="a-6D"></a>以是善巧方便力故。<a id="a-6E"></a>引诸众生令入圣教成熟解脱。</p>
  <p id="a6F">论曰。<a id="a-6G"></a>此中显示现受生化化身业相。<a id="a-6H"></a>世间有情于诸生处。<a id="a-6I"></a>诸根领纳色等境界故。<a id="a-6J"></a>名受用身。<a id="a-6K"></a>有运转故名身业。<a id="a-6L"></a>成所作智一切生处。<a id="a-6M"></a>同时现生受用境界。<a id="a-6N"></a>谓现化身于天人中一切生处。<a id="a-6O"></a>示同类生。<a id="a-6P"></a>居刹帝利婆罗门种。<a id="a-6Q"></a>伏诸下类令得利乐。<a id="a-6R"></a>此亦智上身业相现。<a id="a-6S"></a>或击镜智。<a id="a-6T"></a>或自显现余例应尔。</p>
  <p id="a6U">经曰。<a id="a-6V"></a>又如众生领受身业。<a id="a-6W"></a>由是众生领受所作善恶业果。<a id="a-6X"></a>如是如来成所作智领身化业。<a id="a-6Y"></a>由是如来示现领受本事本生难修诸行。<a id="a-6Z"></a>以是善巧方便力故。<a id="a-6a"></a>引诸众生令入圣教。<a id="a-6b"></a>成熟解脱。</p>
  <p id="a6c">论曰。<a id="a-6d"></a>此中显示现业果化化身业相。<a id="a-6e"></a>身即是业故名身业。<a id="a-6f"></a>先业果故果说因名。<a id="a-6g"></a>或身领受先业果时。<a id="a-6h"></a>有运转用故名身业。<a id="a-6i"></a>由此身业领受先业爱非爱果。<a id="a-6j"></a>成所作智现似化身领受化业。<a id="a-6k"></a>由此业故示受一切。<a id="a-6l"></a>本事本生难修诸行。<a id="a-6m"></a>先世相应所有余事。<a id="a-6n"></a>名为本事。<a id="a-6o"></a>先世所受生类差别名为本生。<a id="a-6p"></a>如毗湿饭怛啰等一切本生事。<a id="a-6q"></a>依此本生。<a id="a-6r"></a>先所修行种种苦行。<a id="a-6s"></a>名难修行。<a id="a-6t"></a>或于今世依变化身。<a id="a-6u"></a>先修苦行后舍彼行。<a id="a-6v"></a>修处中行方得菩提。<a id="a-6w"></a>名难修行。<a id="a-6x"></a>谓诸众生计修苦行止恶起善方得菩提。<a id="a-6y"></a>为化彼故先示同彼。<a id="a-6z"></a>修诸苦行。<a id="a-70"></a>为显非但持戒得净。<a id="a-71"></a>要由定慧方得净故。<a id="a-72"></a>现舍苦行修处中行方得菩提。<a id="a-73"></a>有契经说。<a id="a-74"></a>如来先世迦葉佛时作是骂言。<a id="a-75"></a>何处沙门剃须发者。<a id="a-76"></a>有大菩提无上菩提极难得故。<a id="a-77"></a>由彼恶业今受如是难行苦果。<a id="a-78"></a>此言亦是为止恶行现化所作。<a id="a-79"></a>若不尔者。<a id="a-7A"></a>何有系属一生菩萨。<a id="a-7B"></a>已曾亲事无量如来殖诸善本。<a id="a-7C"></a>性忆宿命更起如是重语恶行。<a id="a-7D"></a>当知此言为欲化度。<a id="a-7E"></a>宜闻此言而得度者。<a id="a-7F"></a>令于佛所离此言故。</p>
  <p id="a7G">经曰。<a id="a-7H"></a>又如众生庆慰语业。<a id="a-7I"></a>由是众生展转谈论递相庆慰。<a id="a-7J"></a>如是如来成所作智庆语化业。<a id="a-7K"></a>由是如来宣畅种种随所乐法。<a id="a-7L"></a>文义巧妙。<a id="a-7M"></a>小智众生初闻尚信。<a id="a-7N"></a>以是善巧方便力故。<a id="a-7O"></a>引诸众生令入圣教成熟解脱。</p>
  <p id="a7P">论曰。<a id="a-7Q"></a>此中显示庆慰语。<a id="a-7R"></a>化化语业相。<a id="a-7S"></a>庆慰即是喜悦差别语能生彼故名庆慰。<a id="a-7T"></a>闻此语言。<a id="a-7U"></a>展转发生大欢喜故。<a id="a-7V"></a>谓诸有情由发语心增上力故。<a id="a-7W"></a>各别识上语业相现为增上缘。<a id="a-7X"></a>令余识变似语业相。<a id="a-7Y"></a>各谓闻他语言生喜。<a id="a-7Z"></a>成所作智化作语业。<a id="a-7a"></a>应知亦尔。<a id="a-7b"></a>自现妙音令他心变。<a id="a-7c"></a>谓闻佛语生欢喜故。<a id="a-7d"></a>随所乐法者。<a id="a-7e"></a>随彼因力所应乐闻。<a id="a-7f"></a>人天三乘诸差别法。<a id="a-7g"></a>文巧妙者。<a id="a-7h"></a>字句显美令乐闻故。<a id="a-7i"></a>义巧妙者。<a id="a-7j"></a>理趣分明易解了故。<a id="a-7k"></a>小智众生初闻尚信者。<a id="a-7l"></a>谓佛言音具六十德。<a id="a-7m"></a>诸凡愚慧暂时得闻尚生信解。<a id="a-7n"></a>何况其余聪愍者。<a id="a-7o"></a>慧成所作智名庆慰者。<a id="a-7p"></a>能现化语宣说一切巧妙文义。<a id="a-7q"></a>生诸有情欢喜心故。<a id="a-7r"></a>亦能加被善现等辈。<a id="a-7s"></a>以佛言音宣说甚深难测量法。<a id="a-7t"></a>如是此智能加被他。<a id="a-7u"></a>一切论者。<a id="a-7v"></a>一切色类乃至虚空。<a id="a-7w"></a>亦能发起化语说法。<a id="a-7x"></a>当知此事不可思议。</p>
  <p id="a7y">经曰。<a id="a-7z"></a>又如众生方便语业。<a id="a-80"></a>由是众生展转指授务专所作。<a id="a-81"></a>毁恶赞善更相召命。<a id="a-82"></a>如是如来成所作智。<a id="a-83"></a>所起方便语变化业。<a id="a-84"></a>由是如来立正学处。<a id="a-85"></a>毁诸放逸赞不放逸。<a id="a-86"></a>又复建立随信行人随法行等。<a id="a-87"></a>以是善巧方便力故。<a id="a-88"></a>引诸众生令入圣教成熟解脱。</p>
  <p id="a89">论曰。<a id="a-8A"></a>此中显示方便语化化语业相。<a id="a-8B"></a>如诸世间方便语业更相教示。<a id="a-8C"></a>诸所应作不应作事。<a id="a-8D"></a>利益亲友。<a id="a-8E"></a>放逸众生加行起作故。<a id="a-8F"></a>名方便。<a id="a-8G"></a>如是如来由大悲故。<a id="a-8H"></a>为诸有情安立学处。<a id="a-8I"></a>令伏诸恶修世间善。<a id="a-8J"></a>安立圣道分位差别。<a id="a-8K"></a>令入正道出离三界。<a id="a-8L"></a>成所作智能发化语。<a id="a-8M"></a>成办斯事。<a id="a-8N"></a>谓息诸恶发起诸善是此语用。</p>
  <p id="a8O">经曰。<a id="a-8P"></a>又如众生辩扬语业。<a id="a-8Q"></a>由是众生展转开示所不了义。<a id="a-8R"></a>宣讽诸论。<a id="a-8S"></a>如是如来成所作智辩语化业。<a id="a-8T"></a>由是如来断诸众生无量疑惑。<a id="a-8U"></a>以是善巧方便力故。<a id="a-8V"></a>引诸众生令入圣教成熟解脱。</p>
  <p id="a8W">论曰。<a id="a-8X"></a>此中显示辩扬语化化语业相。<a id="a-8Y"></a>成所作智随诸众生意乐差别现化语业。<a id="a-8Z"></a>说种种义断诸疑惑。<a id="a-8a"></a>谓发一音表一切义。<a id="a-8b"></a>令诸有情随类获益。<a id="a-8c"></a>如契经言。<a id="a-8d"></a>佛以一音演说诸法。<a id="a-8e"></a>众生随类各得开解。<a id="a-8f"></a>或有怖畏。<a id="a-8g"></a>或有欢喜。<a id="a-8h"></a>或生厌离。<a id="a-8i"></a>或复断疑。<a id="a-8j"></a>此是如来本愿所引不思议力所发化语。<a id="a-8k"></a>一音能断一切众疑。<a id="a-8l"></a>若作化身亦令众生一质异见利乐事成。</p>
  <p id="a8m">经曰。<a id="a-8n"></a>又如众生决择意业。<a id="a-8o"></a>由是众生决择可作及不可作。<a id="a-8p"></a>如是如来成所作智。<a id="a-8q"></a>决意化业。<a id="a-8r"></a>由是如来决择众生八万四千心行差别。<a id="a-8s"></a>以是善巧方便力故。<a id="a-8t"></a>引诸众生令入圣教成熟解脱。</p>
  <p id="a8u">论曰。<a id="a-8v"></a>此中显示决择意化化意业相。<a id="a-8w"></a>成所作智相应意业能起化故。<a id="a-8x"></a>名化意业。<a id="a-8y"></a>此能决择所化众生八万四千心行差别。<a id="a-8z"></a>或复此智相分中现变化意业似。<a id="a-90"></a>能决择众生八万四千心行。<a id="a-91"></a>令彼了知得胜义利。<a id="a-92"></a>云何八万四千心行。<a id="a-93"></a>谓诸有情八万四千诸垢尘劳心行差别。<a id="a-94"></a>此能障碍八万四千波罗蜜多。<a id="a-95"></a>陀罗尼门三摩地等。<a id="a-96"></a>如贤劫经广说其相。<a id="a-97"></a>所谓最初修习行法波罗蜜多。<a id="a-98"></a>乃至最后分布佛体波罗蜜多。<a id="a-99"></a>三百五十一一皆具六到彼岸。<a id="a-9A"></a>如是总有二千一百对治。<a id="a-9B"></a>贪嗔痴及等分有情心行八千四百。<a id="a-9C"></a>除四大种及六无义所生过失。<a id="a-9D"></a>十转合数八万四千。<a id="a-9E"></a>修习此故复得成就八万四千陀罗尼门三摩地等。<a id="a-9F"></a>此犹略说广则无量。</p>
  <p id="a9G">经曰。<a id="a-9H"></a>又如众生造作意业。<a id="a-9I"></a>由是众生造作种种诸所起业。<a id="a-9J"></a>如是如来成所作智造意化业。<a id="a-9K"></a>由是如来观诸众生所行之行行与不行。<a id="a-9L"></a>若得若失为令取舍。<a id="a-9M"></a>造作对治。<a id="a-9N"></a>以是善巧方便力故。<a id="a-9O"></a>引诸众生令入圣教成熟解脱。</p>
  <p id="a9P">论曰。<a id="a-9Q"></a>此中显示造作意化化意业相。<a id="a-9R"></a>随所观察一切有情所行之行。<a id="a-9S"></a>若诸恶行不行有得。<a id="a-9T"></a>行即有失。<a id="a-9U"></a>若诸善行行即有得。<a id="a-9V"></a>不行有失。<a id="a-9W"></a>如是观察为欲令彼取得舍失。<a id="a-9X"></a>于德造作任持对治。<a id="a-9Y"></a>于失造作远离对治。<a id="a-9Z"></a>成所作智相应意业能起化故。<a id="a-9a"></a>名化意业。<a id="a-9b"></a>虽诸如来于一切事无有功用。<a id="a-9c"></a>而令众生心等变现似有造作。<a id="a-9d"></a>故名造作。<a id="a-9e"></a>或复此智相分中。<a id="a-9f"></a>现变化意业似。<a id="a-9g"></a>能观察一切有情诸行得失。<a id="a-9h"></a>令彼了知得胜义利。</p>
  <p id="a9i">经曰。<a id="a-9j"></a>又如众生发起意业。<a id="a-9k"></a>由是众生发起诸业。<a id="a-9l"></a>如是如来成所作智发意化业。<a id="a-9m"></a>由是如来为欲宣说彼对治故。<a id="a-9n"></a>显彼所乐名句字身。<a id="a-9o"></a>以是善巧方便力故。<a id="a-9p"></a>引诸众生令入圣教成熟解脱。</p>
  <p id="a9q">论曰。<a id="a-9r"></a>此中显示发起意化化意业相。<a id="a-9s"></a>成所作智相应意业。<a id="a-9t"></a>能发身语二种业故。<a id="a-9u"></a>就用说名发起意业。<a id="a-9v"></a>或此意业由智发起。<a id="a-9w"></a>是故说名发起意业。<a id="a-9x"></a>能起化故。<a id="a-9y"></a>或智相分现似彼故。<a id="a-9z"></a>此化意业为欲宣说彼对治者。<a id="a-A0"></a>为说有情诸行对治。<a id="a-A1"></a>此所说法名句字身以为自性。<a id="a-A2"></a>是故显示名句字身。<a id="a-A3"></a>如来随彼有情所乐说名身等。<a id="a-A4"></a>令起爱乐发生对治。<a id="a-A5"></a>是则如来成所作智相分中。<a id="a-A6"></a>现变化意业发名身等。<a id="a-A7"></a>宣说有情诸行对治。<a id="a-A8"></a>由此力故。<a id="a-A9"></a>令诸有情自心变似。<a id="a-AA"></a>佛所说法深生爱乐发起对治。<a id="a-AB"></a>是故说名发起意业。</p>
  <p id="aAC">经曰。<a id="a-AD"></a>又如众生受领意业。<a id="a-AE"></a>由是众生受领苦乐。<a id="a-AF"></a>如是如来成所作智受意化业。<a id="a-AG"></a>由是如来于定不定反问置记为记别故随其所应受领去来现在等义。<a id="a-AH"></a>以是善巧方便力故。<a id="a-AI"></a>引诸众生令入圣教成熟解脱。</p>
  <p id="aAJ">论曰。<a id="a-AK"></a>此中显示受领意化化意业相。<a id="a-AL"></a>受相应思能动其心令受苦乐。<a id="a-AM"></a>是故说名受领意业。<a id="a-AN"></a>成所作智受相应思能起化故。<a id="a-AO"></a>名化意业成相分中现化意业。<a id="a-AP"></a>名化意业。<a id="a-AQ"></a>于四记问为记别故。<a id="a-AR"></a>随其所应如实了知一切问已。<a id="a-AS"></a>领三世等无量法义如实了知。<a id="a-AT"></a>一一自体如实知已。<a id="a-AU"></a>随其所应一一记别无有颠倒。<a id="a-AV"></a>言四记者。<a id="a-AW"></a>一一向记。<a id="a-AX"></a>二分别记。<a id="a-AY"></a>三反问记。<a id="a-AZ"></a>四默置记。<a id="a-Aa"></a>一向记者如有问言。<a id="a-Ab"></a>一切生者决定灭耶。<a id="a-Ac"></a>佛法僧宝良福田耶。<a id="a-Ad"></a>如是等问应一向记。<a id="a-Ae"></a>此义决定。<a id="a-Af"></a>分别记者。<a id="a-Ag"></a>如有问言。<a id="a-Ah"></a>一切灭者定更生耶。<a id="a-Ai"></a>佛法僧宝唯有一耶。<a id="a-Aj"></a>如是等问应分别记。<a id="a-Ak"></a>此义不定。<a id="a-Al"></a>反问记者。<a id="a-Am"></a>如有问言。<a id="a-An"></a>菩萨十地为上为下。<a id="a-Ao"></a>佛法僧宝为胜为劣。<a id="a-Ap"></a>如是等问应反问记。<a id="a-Aq"></a>汝望何问。<a id="a-Ar"></a>默置记者。<a id="a-As"></a>如有问言。<a id="a-At"></a>实有性我为善为恶。<a id="a-Au"></a>石女儿色为黑为白。<a id="a-Av"></a>如是等问应默置记。<a id="a-Aw"></a>不应记故。<a id="a-Ax"></a>长戏论故。</p>
  <p id="aAy">应知此中身语化业。<a id="a-Az"></a>或自身相应。<a id="a-B0"></a>或他身相应。<a id="a-B1"></a>或不相应意化业。<a id="a-B2"></a>唯自他相应。<a id="a-B3"></a>由此即释三种神变。<a id="a-B4"></a>谓神通教诫记说神变。<a id="a-B5"></a>此佛化业于一切种恒时随逐不可思议。<a id="a-B6"></a>作用数量国土差别不思议故。<a id="a-B7"></a>利有情用无休息转不思议故。<a id="a-B8"></a>一切如来三种化业。<a id="a-B9"></a>为欲成熟有情为先。<a id="a-BA"></a>说名第一方便善巧。<a id="a-BB"></a>是故契经说佛世尊名大智药。<a id="a-BC"></a>能除一切烦恼病故。</p>
  <p id="aBD">经曰。<a id="a-BE"></a>尔时妙生菩萨摩诃萨白佛言。<a id="a-BF"></a>世尊。<a id="a-BG"></a>为独如来于净法界受用和合一味事智。<a id="a-BH"></a>而诸菩萨亦能如是。<a id="a-BI"></a>佛告妙生菩萨。<a id="a-BJ"></a>亦能受用和合一味事智。</p>
  <p id="aBK">论曰。<a id="a-BL"></a>今依受用和合一味事智为问。<a id="a-BM"></a>前辩佛地但说如来清净法界体唯一味。<a id="a-BN"></a>佛镜智等于中受用和合一味无动无作。<a id="a-BO"></a>妙生菩萨意疑此事。<a id="a-BP"></a>为唯如来亦通菩萨故作此问。<a id="a-BQ"></a>或前但说有五种法摄大觉地。<a id="a-BR"></a>清净法界体唯一味。<a id="a-BS"></a>镜智依此缘此而生无分别故。<a id="a-BT"></a>亦唯一相。<a id="a-BU"></a>平等性智通缘真如离二分别。<a id="a-BV"></a>亦唯一相。<a id="a-BW"></a>其余二智为饶益他。<a id="a-BX"></a>亦依真如无异分别。<a id="a-BY"></a>亦唯一相。<a id="a-BZ"></a>如是唯佛受用和合一味事智。<a id="a-Ba"></a>应不通余。<a id="a-Bb"></a>为欲审定故作此问。<a id="a-Bc"></a>此中既言。<a id="a-Bd"></a>于净法界受用和合一味事智证知于余无有受用和合一味智。<a id="a-Be"></a>能受用所应受用和合一味真如境界故名受用。<a id="a-Bf"></a>共同一事故名为和。<a id="a-Bg"></a>虽同一事或复离别。<a id="a-Bh"></a>为显于中常不离别故。<a id="a-Bi"></a>复言合所缘能缘。<a id="a-Bj"></a>平等平等毕竟和合不离别故。<a id="a-Bk"></a>味者坚实即所受用所缘法界真如一味。<a id="a-Bl"></a>事谓事用。<a id="a-Bm"></a>智者即是能受用智。<a id="a-Bn"></a>正取镜智平等性智。<a id="a-Bo"></a>兼取余二。<a id="a-Bp"></a>多缘真故。<a id="a-Bq"></a>或一味者。<a id="a-Br"></a>能受用智无分别故。<a id="a-Bs"></a>事者是果。<a id="a-Bt"></a>缘净法界而生起故。<a id="a-Bu"></a>或能受用即是舍受。<a id="a-Bv"></a>无苦无乐平等一类。<a id="a-Bw"></a>故名一味。<a id="a-Bx"></a>事者果也。<a id="a-By"></a>即此相应圆镜智等。<a id="a-Bz"></a>由彼力生故。<a id="a-C0"></a>名彼果。<a id="a-C1"></a>或是行舍无功用相。<a id="a-C2"></a>于一切处一味而转。<a id="a-C3"></a>能受用智说名事智。<a id="a-C4"></a>或智自能领受己体。<a id="a-C5"></a>故名受用。<a id="a-C6"></a>自他二种分别无故。<a id="a-C7"></a>说名一味。<a id="a-C8"></a>事者果也。<a id="a-C9"></a>从众因缘。<a id="a-CA"></a>远离二想恒时转故。<a id="a-CB"></a>菩萨亦能等者。<a id="a-CC"></a>此中意说。<a id="a-CD"></a>受用和合一味事智非独如来。<a id="a-CE"></a>若诸菩萨亦能如是。<a id="a-CF"></a>云何但言有五种法摄大觉地。<a id="a-CG"></a>此中意说。<a id="a-CH"></a>佛地唯是五法所摄。<a id="a-CI"></a>不说五法唯摄佛地。<a id="a-CJ"></a>亦能摄诸菩萨地故。</p>
  <p id="aCK">经曰。<a id="a-CL"></a>妙生菩萨复白佛言。<a id="a-CM"></a>何等菩萨受用和合一味事智。<a id="a-CN"></a>佛告妙生。<a id="a-CO"></a>证得无生法忍菩萨。<a id="a-CP"></a>由彼菩萨无生法中。<a id="a-CQ"></a>得忍解时对治二想。<a id="a-CR"></a>由遣自他二种想故。<a id="a-CS"></a>得平等心。<a id="a-CT"></a>从此已上彼诸菩萨。<a id="a-CU"></a>自他异想不复现前。<a id="a-CV"></a>受用和合一味事智。</p>
  <p id="aCW">论曰。<a id="a-CX"></a>为显示得大乘无生法忍菩萨。<a id="a-CY"></a>或住功用有加行道菩萨。<a id="a-CZ"></a>未有受用和合一味事智故。<a id="a-Ca"></a>复问言。<a id="a-Cb"></a>何等菩萨受用和合一味事智。<a id="a-Cc"></a>证得无生法忍菩萨。<a id="a-Cd"></a>谓从初地已上菩萨。<a id="a-Ce"></a>证得二空所显真如。<a id="a-Cf"></a>观一切法遍计所执本性无生亦无有灭。<a id="a-Cg"></a>本来寂静自性涅槃。<a id="a-Ch"></a>受用和合一味事智。<a id="a-Ci"></a>非如二乘见道现观但证生空所显真如。<a id="a-Cj"></a>未证法空所显真理。<a id="a-Ck"></a>未能现观诸法平等受用和合一味事智。<a id="a-Cl"></a>地前菩萨亦未能证。<a id="a-Cm"></a>未见真如。<a id="a-Cn"></a>和合一味平等性智未现行故。<a id="a-Co"></a>有义初地已上菩萨复有三种。<a id="a-Cp"></a>一初发心。<a id="a-Cq"></a>谓在初地。<a id="a-Cr"></a>已入见道正性离生。<a id="a-Cs"></a>真无漏心创现行故。<a id="a-Ct"></a>二已修行。<a id="a-Cu"></a>谓上六地。<a id="a-Cv"></a>已得修道。<a id="a-Cw"></a>进修行故。<a id="a-Cx"></a>三不退转。<a id="a-Cy"></a>谓上三地。<a id="a-Cz"></a>修道已满。<a id="a-D0"></a>离诸功用无加行道。<a id="a-D1"></a>任运现前一切烦恼毕竟不起。<a id="a-D2"></a>念念胜进无退转故。<a id="a-D3"></a>此中唯取八地已上。<a id="a-D4"></a>观一切法本来无生今亦不起。<a id="a-D5"></a>得上品忍一向清净。<a id="a-D6"></a>恒起无漏任运而转。<a id="a-D7"></a>由得此故说名证得无生法忍。<a id="a-D8"></a>如契经言。<a id="a-D9"></a>八地已上诸菩萨众。<a id="a-DA"></a>离法想故无我我所。<a id="a-DB"></a>观一切法非常无常无生无起。<a id="a-DC"></a>自他平等。<a id="a-DD"></a>乃至广说。<a id="a-DE"></a>由得任运二想对治。<a id="a-DF"></a>于一切处得平等心。<a id="a-DG"></a>从此已上离二想故。<a id="a-DH"></a>离诸功用及加行故。<a id="a-DI"></a>一向无漏极清净故。<a id="a-DJ"></a>无分别智已得自在。<a id="a-DK"></a>任运转故。<a id="a-DL"></a>方得说名受用和合一味事智。<a id="a-DM"></a>初地菩萨虽已证得自他平等。<a id="a-DN"></a>而有功用加行作意。<a id="a-DO"></a>未清净故而未建立。</p>
  <p id="aDP">经曰。<a id="a-DQ"></a>妙生菩萨复白佛言。<a id="a-DR"></a>唯愿如来。<a id="a-DS"></a>广说譬喻。<a id="a-DT"></a>令诸菩萨悟甚深义。<a id="a-DU"></a>随所化缘广宣流布。<a id="a-DV"></a>令诸众生闻已疾悟无生法忍。</p>
  <p id="aDW">论曰。<a id="a-DX"></a>妙生菩萨为令上义因譬喻门明了易见。<a id="a-DY"></a>诸菩萨等闻是法已。<a id="a-DZ"></a>悟甚深义悟无生忍。<a id="a-Da"></a>故复请问。</p>
  <p id="aDb">经曰。<a id="a-Dc"></a>佛告妙生。<a id="a-Dd"></a>譬如三十三天未入杂林终不能于若事若受无我我所和合受用。<a id="a-De"></a>若入杂林。<a id="a-Df"></a>即无分别随意受用。<a id="a-Dg"></a>由此杂林有如是德。<a id="a-Dh"></a>能令诸天入此林者。<a id="a-Di"></a>天诸果报若事若受。<a id="a-Dj"></a>无所思惟和合受用。<a id="a-Dk"></a>如是菩萨若未证得无生法忍。<a id="a-Dl"></a>终不能得平等之心平等之舍。<a id="a-Dm"></a>乃与一切声闻独觉无有差别。<a id="a-Dn"></a>有二想故。<a id="a-Do"></a>彼不能住受用和合一味事智。<a id="a-Dp"></a>若已证得无生法忍。<a id="a-Dq"></a>遣二想故得平等心。<a id="a-Dr"></a>遂与声闻独觉差别。<a id="a-Ds"></a>由平等心。<a id="a-Dt"></a>而能住舍受用和合一味事智。</p>
  <p id="aDu">论曰。<a id="a-Dv"></a>三十三天有一杂林。<a id="a-Dw"></a>诸天和合福力所感。<a id="a-Dx"></a>令诸天众不在此林。<a id="a-Dy"></a>宫殿等事业乐等受胜劣有异。<a id="a-Dz"></a>有我我所差别受用。<a id="a-E0"></a>若在此林。<a id="a-E1"></a>若事若受都无胜劣。<a id="a-E2"></a>皆同上妙无我我所。<a id="a-E3"></a>和合受用能令平等。<a id="a-E4"></a>和合受用故名杂林。<a id="a-E5"></a>此由诸天各修平等和合福业增上力故。<a id="a-E6"></a>令彼诸天阿赖耶识变现此林。<a id="a-E7"></a>同处同时同一相状。<a id="a-E8"></a>由此杂林增上力故。<a id="a-E9"></a>令彼转识亦同变现。<a id="a-EA"></a>虽各受用而谓无别。<a id="a-EB"></a>如是地前菩萨二乘。<a id="a-EC"></a>未证二空所显真如无生法忍。<a id="a-ED"></a>有见道断差别执故。<a id="a-EE"></a>未离自他差别二想。<a id="a-EF"></a>未得无漏平等性智相应之心平等受舍。<a id="a-EG"></a>或复行舍。<a id="a-EH"></a>故不能住受用和合一味事智。<a id="a-EI"></a>有义七地已下菩萨。<a id="a-EJ"></a>犹有功用有加行道。<a id="a-EK"></a>犹有微细烦恼现行。<a id="a-EL"></a>未清净故。<a id="a-EM"></a>未得任运无生法忍。<a id="a-EN"></a>妙观察智。<a id="a-EO"></a>相应平等。<a id="a-EP"></a>若心若舍。<a id="a-EQ"></a>故不能住受用和合一味事智。</p>
  <p id="aER">经曰。<a id="a-ES"></a>复次妙生。<a id="a-ET"></a>譬如种种大小众流未入大海。<a id="a-EU"></a>各别所依异水少水。<a id="a-EV"></a>水有增减。<a id="a-EW"></a>随其水业所作各异。<a id="a-EX"></a>少分依持。<a id="a-EY"></a>水族生命。<a id="a-EZ"></a>若入大海无别所依。<a id="a-Ea"></a>水无差别。<a id="a-Eb"></a>水无限量。<a id="a-Ec"></a>水无增减。<a id="a-Ed"></a>所作业一广大依持水族生命。<a id="a-Ee"></a>如是菩萨若未证入如来清净法界大海。<a id="a-Ef"></a>各别所依异智少智智有增减。<a id="a-Eg"></a>随其智业所作各异。<a id="a-Eh"></a>少分众生成熟善根之所依止。<a id="a-Ei"></a>若已证入如来清净法界大海。<a id="a-Ej"></a>无别所依。<a id="a-Ek"></a>智无差别。<a id="a-El"></a>智无限量。<a id="a-Em"></a>智无增减。<a id="a-En"></a>受用和合一味事智。<a id="a-Eo"></a>无量众生成熟善根之所依止。</p>
  <p id="aEp">论曰。<a id="a-Eq"></a>大众流者。<a id="a-Er"></a>谓殑伽等四种大河。<a id="a-Es"></a>小众流者。<a id="a-Et"></a>谓余小河。<a id="a-Eu"></a>未入大海各别所依者。<a id="a-Ev"></a>种种地方为所依故。<a id="a-Ew"></a>异水者。<a id="a-Ex"></a>清浊灰美水差别故少水者望大海故。<a id="a-Ey"></a>水有增减者。<a id="a-Ez"></a>少雨多雨时差别故。<a id="a-F0"></a>随其水业所作各异者。<a id="a-F1"></a>种种气味势力成熟有差别故。<a id="a-F2"></a>少分依持水族生命者。<a id="a-F3"></a>少数少量水族有情所依持故。<a id="a-F4"></a>若入大海无别所依等者。<a id="a-F5"></a>与前所说一切相违。<a id="a-F6"></a>应知。<a id="a-F7"></a>其相广大依持者。<a id="a-F8"></a>此依数广量大而说。<a id="a-F9"></a>如是菩萨未证如来法界大海者。<a id="a-FA"></a>未证诸佛清净法界各别所依者。<a id="a-FB"></a>别别如来为所依故。<a id="a-FC"></a>异智者。<a id="a-FD"></a>各别胜解所修成故。<a id="a-FE"></a>少智者。<a id="a-FF"></a>望佛智故。<a id="a-FG"></a>智有增减者。<a id="a-FH"></a>诸地相望有胜劣故。<a id="a-FI"></a>及定相望有胜劣故。<a id="a-FJ"></a>随其智业所作各异者。<a id="a-FK"></a>诸菩萨定数量别故。<a id="a-FL"></a>所作各异。<a id="a-FM"></a>随诸菩萨胜解势力缘有情界。<a id="a-FN"></a>能有所作。<a id="a-FO"></a>过此不转。<a id="a-FP"></a>是故各异。<a id="a-FQ"></a>少分众生等者。<a id="a-FR"></a>少数少量成熟善根所依止故。<a id="a-FS"></a>由诸菩萨增上力故。<a id="a-FT"></a>随分令他善根成熟。<a id="a-FU"></a>诸菩萨定望如来定。<a id="a-FV"></a>数量少故。<a id="a-FW"></a>化诸有情利乐亦少。<a id="a-FX"></a>若证如来法界大海者。<a id="a-FY"></a>已证诸佛清净法界无别所依者。<a id="a-FZ"></a>清净真如为所依故。<a id="a-Fa"></a>无漏界中不可建立诸佛有异。<a id="a-Fb"></a>何况菩萨。<a id="a-Fc"></a>智无差别者。<a id="a-Fd"></a>圆镜智等皆相似故。<a id="a-Fe"></a>无有自他分别异故。<a id="a-Ff"></a>智无限量者。<a id="a-Fg"></a>了达无边所知境故。<a id="a-Fh"></a>智无增减者。<a id="a-Fi"></a>等清净故。<a id="a-Fj"></a>遍知境界无少多故。<a id="a-Fk"></a>受用和合一味事智者。<a id="a-Fl"></a>平等智等一切所作皆相似故。<a id="a-Fm"></a>无量众生等者。<a id="a-Fn"></a>若数若量皆无量故。<a id="a-Fo"></a>福德智慧无尽资粮皆平等故。<a id="a-Fp"></a>由得法身穷生死际。<a id="a-Fq"></a>一切有情成熟善根所依止故。</p>
  <p id="aFr">前后二喻有差别者有义前喻说诸菩萨未入已入。<a id="a-Fs"></a>或欢喜地或不动地。<a id="a-Ft"></a>后大海喻。<a id="a-Fu"></a>说诸菩萨未入已入或不动地或如来地。<a id="a-Fv"></a>有义二喻同说菩萨未得已得无生法忍。<a id="a-Fw"></a>前说菩萨功德稠密喻如杂林。<a id="a-Fx"></a>后说菩萨功德无尽喻如大海。</p>
 </body>
</html>