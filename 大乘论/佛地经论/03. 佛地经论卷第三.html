<!doctype html>
<html id="z3IBVVLzX" data-ver="980">
 <head>
  <meta charset="utf-8">
  <meta author="亲光菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">佛地经论卷第三</h1>
  <p id="a2">经曰。<a id="a-3"></a>尔时世尊告妙生菩萨。<a id="a-4"></a>妙生当知。<a id="a-5"></a>有五种法摄大觉地。<a id="a-6"></a>何等为五。<a id="a-7"></a>所谓清净法界。<a id="a-8"></a>大圆镜智。<a id="a-9"></a>平等性智。<a id="a-A"></a>妙观察智。<a id="a-B"></a>成所作智。</p>
  <p id="aC">论曰。<a id="a-D"></a>如是已说教起因缘分。<a id="a-E"></a>次当显示圣教所说分。<a id="a-F"></a>唯告妙生一菩萨者。<a id="a-G"></a>由是最胜教所被故。<a id="a-H"></a>何故不告声闻众耶。<a id="a-I"></a>以诸菩萨专意悕求一切智故。<a id="a-J"></a>闻如是法生胜解故。<a id="a-K"></a>生胜解已能趣入故。<a id="a-L"></a>既趣入已能正行故。<a id="a-M"></a>正修行已速成办故。<a id="a-N"></a>声闻不能求一切智。<a id="a-O"></a>虽有能求闻如是法不生胜解。<a id="a-P"></a>虽生胜解不能正行。<a id="a-Q"></a>虽能正行不速成办。<a id="a-R"></a>故不告彼。<a id="a-S"></a>若尔何故。<a id="a-T"></a>说此经时预在众会。<a id="a-U"></a>为显时众最高大故。<a id="a-V"></a>化作此类。<a id="a-W"></a>为令回向菩提声闻发趣大故。<a id="a-X"></a>引令入众。<a id="a-Y"></a>或诸菩萨现作此名故不相违。</p>
  <p id="aZ">略由四相安立佛地。<a id="a-a"></a>一由数故。<a id="a-b"></a>二由摄故。<a id="a-c"></a>三由名故。<a id="a-d"></a>四由决择差别义故。<a id="a-e"></a>今于此中且说数摄及名差别。</p>
  <p id="af">一由数者。<a id="a-g"></a>谓有五种法。<a id="a-h"></a>后说自相。<a id="a-i"></a>其数自显。<a id="a-j"></a>何故说数。<a id="a-k"></a>为决定故。<a id="a-l"></a>唯有五法不增不减。<a id="a-m"></a>法者即是持自相义。<a id="a-n"></a>非与可爱果异熟义。<a id="a-o"></a>二由摄者。<a id="a-p"></a>谓摄大觉地。<a id="a-q"></a>大觉是佛。<a id="a-r"></a>具三种身。<a id="a-s"></a>一者自性。<a id="a-t"></a>二者受用。<a id="a-u"></a>三者变化。<a id="a-v"></a>后当广说。<a id="a-w"></a>地谓大觉所依所摄所行境界。<a id="a-x"></a>安立自相所缘差别。<a id="a-y"></a>以一切法为境界故。<a id="a-z"></a>安立所缘言摄一切。<a id="a-10"></a>安立自相唯摄自体合为一故。<a id="a-11"></a>大觉地中无边功德。<a id="a-12"></a>略有二种。<a id="a-13"></a>一者有为。<a id="a-14"></a>二者无为。<a id="a-15"></a>无为功德净法界摄。<a id="a-16"></a>净法界者。<a id="a-17"></a>即是真如无为功德。<a id="a-18"></a>皆是真如体相差别。<a id="a-19"></a>有为功德。<a id="a-1A"></a>四智所摄。<a id="a-1B"></a>无漏位中智用强故。<a id="a-1C"></a>以智名显。<a id="a-1D"></a>一切种心心所有法。<a id="a-1E"></a>及彼品类。<a id="a-1F"></a>若就实义。<a id="a-1G"></a>一一智品具摄一切功德法门。<a id="a-1H"></a>若就粗相。<a id="a-1I"></a>妙观察智摄四念住。<a id="a-1J"></a>观察一切身等法故。<a id="a-1K"></a>平等性智摄四正断及四无量。<a id="a-1L"></a>以四正断虽用精进为其自性。<a id="a-1M"></a>而由如来平等性智所摄受故。<a id="a-1N"></a>无高下相。<a id="a-1O"></a>四无量者。<a id="a-1P"></a>平等行故。<a id="a-1Q"></a>此智所摄。<a id="a-1R"></a>四如意足。<a id="a-1S"></a>以三摩地为自性故。<a id="a-1T"></a>观察智摄。<a id="a-1U"></a>任持一切陀罗尼门。<a id="a-1V"></a>三摩地门。<a id="a-1W"></a>下经说故。<a id="a-1X"></a>如是其余静虑解脱等持等至。<a id="a-1Y"></a>陀罗尼门三摩地门。<a id="a-1Z"></a>无诤愿智通无碍解。<a id="a-1a"></a>如来十八不共佛法力无畏等。<a id="a-1b"></a>多分摄在妙观察智。<a id="a-1c"></a>神境智通多分摄在成所作智。<a id="a-1d"></a>漏尽智通漏尽智力。<a id="a-1e"></a>若说漏尽相续中有四智所摄。<a id="a-1f"></a>若说彼缘漏尽涅槃。<a id="a-1g"></a>多分摄在大圆镜智平等性智。<a id="a-1h"></a>第七遍行行智力者。<a id="a-1i"></a>四智所摄。<a id="a-1j"></a>慧等诸根慧等诸力。<a id="a-1k"></a>多分摄在大圆镜智平等性智。<a id="a-1l"></a>觉支道支多分摄在平等性智。<a id="a-1m"></a>苦等十智真无漏者。<a id="a-1n"></a>多分摄在大圆镜智平等性智。<a id="a-1o"></a>无忘失法。<a id="a-1p"></a>多分摄在大圆镜智。<a id="a-1q"></a>永断一切习气相续。<a id="a-1r"></a>多分摄在清净法界大圆镜智。<a id="a-1s"></a>波罗蜜多。<a id="a-1t"></a>若是无漏若似有漏。<a id="a-1u"></a>多分摄在后二智中。<a id="a-1v"></a>诸相随好。<a id="a-1w"></a>多分摄在成所作智。<a id="a-1x"></a>其余佛法。<a id="a-1y"></a>如其所应随相应摄。<a id="a-1z"></a>如是四智具摄一切佛地。<a id="a-20"></a>无漏心及心法。<a id="a-21"></a>若俱有法。<a id="a-22"></a>若所变现品类差别。<a id="a-23"></a>清净法界摄真如上诸相功德。<a id="a-24"></a>是故五法具摄一切佛地功德。</p>
  <p id="a25">三由名者。<a id="a-26"></a>谓清净法界。<a id="a-27"></a>广说乃至成所作智。<a id="a-28"></a>清净法界者。<a id="a-29"></a>谓离一切烦恼所知客尘障垢。<a id="a-2A"></a>一切有为无为等法无倒实性。<a id="a-2B"></a>一切圣法生长依因。<a id="a-2C"></a>一切如来真实自体。<a id="a-2D"></a>无始时来自性清净。<a id="a-2E"></a>具足种种过十方界极微尘数性相功德。<a id="a-2F"></a>无生无灭犹如虚空。<a id="a-2G"></a>遍一切法一切有情。<a id="a-2H"></a>平等共有。<a id="a-2I"></a>与一切法不一不异。<a id="a-2J"></a>非有非无。<a id="a-2K"></a>离一切相一切分别一切名言。<a id="a-2L"></a>皆不能得。<a id="a-2M"></a>唯是清净圣智所证。<a id="a-2N"></a>二空无我所显真如。<a id="a-2O"></a>为其自性。<a id="a-2P"></a>诸圣分证诸佛圆证。<a id="a-2Q"></a>如是名为清净法界。<a id="a-2R"></a>大圆镜智者。<a id="a-2S"></a>谓离一切我我所执一切所取能取分别。<a id="a-2T"></a>所缘行相不可了知。<a id="a-2U"></a>不愚不忘。<a id="a-2V"></a>一切境界不分别知。<a id="a-2W"></a>境相差别一切时方无间无断。<a id="a-2X"></a>永离一切烦恼障垢有漏种子。<a id="a-2Y"></a>一切清净无漏功德种子圆满。<a id="a-2Z"></a>能现能生一切境界诸智影像。<a id="a-2a"></a>一切身土影像所依。<a id="a-2b"></a>任持一切佛地功德。<a id="a-2c"></a>穷未来际无有断尽。<a id="a-2d"></a>如是名为大圆镜智。<a id="a-2e"></a>平等性智者。<a id="a-2f"></a>谓观自他一切平等大慈大悲恒共相应。<a id="a-2g"></a>常无间断。<a id="a-2h"></a>建立佛地无住涅槃随诸有情所乐。<a id="a-2i"></a>示现受用身土种种影像。<a id="a-2j"></a>妙观察智不共所依。<a id="a-2k"></a>如是名为平等性智。<a id="a-2l"></a>妙观察智者。<a id="a-2m"></a>谓于一切境界差别。<a id="a-2n"></a>常观无碍摄藏一切陀罗尼门三摩地门诸妙定等。<a id="a-2o"></a>于大众会能现一切自在作用。<a id="a-2p"></a>断一切疑雨大法雨。<a id="a-2q"></a>如是名为妙观察智。<a id="a-2r"></a>成所作智者。<a id="a-2s"></a>谓能遍于一切世界。<a id="a-2t"></a>随所应化应熟有情。<a id="a-2u"></a>示现种种无量无数不可思议佛变化事。<a id="a-2v"></a>方便利乐一切有情常无间断。<a id="a-2w"></a>如是名为成所作智。</p>
  <p id="a2x">复次建立如是五法。<a id="a-2y"></a>因故果故。<a id="a-2z"></a>果差别故。<a id="a-30"></a>因者即是清净法界。<a id="a-31"></a>是能生长圣法因故。<a id="a-32"></a>果谓圣智缘彼生故。<a id="a-33"></a>依止彼故。<a id="a-34"></a>此圣智果差别有四。<a id="a-35"></a>随起建立。<a id="a-36"></a>谓缘法界任持一切。<a id="a-37"></a>随闻法故。<a id="a-38"></a>于诸有情证得自他平等性故。<a id="a-39"></a>开示正法胜方便故。<a id="a-3A"></a>利他因故。</p>
  <p id="a3B">复次建立如是五法。<a id="a-3C"></a>佛自体故。<a id="a-3D"></a>因故果故。<a id="a-3E"></a>佛自体者。<a id="a-3F"></a>清净真如为体相故。<a id="a-3G"></a>及缘此境无分别智为体相故。<a id="a-3H"></a>因谓无量常无间断。<a id="a-3I"></a>于诸有情平等性智。<a id="a-3J"></a>果谓饶益一切有情。<a id="a-3K"></a>二殊胜智观察可化不可化故。<a id="a-3L"></a>随其所宜成所作故。<a id="a-3M"></a>复次建立如是五法。<a id="a-3N"></a>谓于佛地果位差别。<a id="a-3O"></a>即智断果为佛地体。<a id="a-3P"></a>断果即是清净法界。<a id="a-3Q"></a>于中一切障永断故。<a id="a-3R"></a>智有四种。<a id="a-3S"></a>大圆镜等。<a id="a-3T"></a>于佛果地诸心心法分位所现。<a id="a-3U"></a>诸功德中智最殊胜。<a id="a-3V"></a>以智为名。<a id="a-3W"></a>总摄一切有为德故。</p>
  <p id="a3X">复次如是所说法门建立五法。<a id="a-3Y"></a>总摄佛地一切佛法。<a id="a-3Z"></a>总摄无为诸功德故。<a id="a-3a"></a>闻熏成熟任持一切佛地所摄诸功德故。<a id="a-3b"></a>于诸有情常现起佛利益安乐平等事故。<a id="a-3c"></a>陀罗尼门三摩地门。<a id="a-3d"></a>无边无量福智庄严所随逐故。<a id="a-3e"></a>能成一切利乐有情变化事故。</p>
  <p id="a3f">复次如是所说四智。<a id="a-3g"></a>转何法得。<a id="a-3h"></a>摄大乘说。<a id="a-3i"></a>转识蕴得。<a id="a-3j"></a>何故转心而得心法。<a id="a-3k"></a>非得心法。<a id="a-3l"></a>四无漏心智相应故。<a id="a-3m"></a>假说名智故。<a id="a-3n"></a>论说言问正智。<a id="a-3o"></a>当言实有。<a id="a-3p"></a>当言假有。<a id="a-3q"></a>答当言俱有。<a id="a-3r"></a>此中智是实有。<a id="a-3s"></a>若智眷属诸心心法亦名为智。<a id="a-3t"></a>说之为假。<a id="a-3u"></a>故有二种。<a id="a-3v"></a>此中无漏心心法等智为主故。<a id="a-3w"></a>皆说名智。<a id="a-3x"></a>转识蕴依得四无漏智相应心。<a id="a-3y"></a>谓大圆镜心。<a id="a-3z"></a>广说乃至成所作心。<a id="a-40"></a>转第八识得大圆镜智相应心。<a id="a-41"></a>能持一切功德种子。<a id="a-42"></a>能现能生一切身土智影像故。<a id="a-43"></a>转第七识得平等性智相应心。<a id="a-44"></a>远离二执自他差别。<a id="a-45"></a>证得一切平等性故。<a id="a-46"></a>转第六识得妙观察智相应心。<a id="a-47"></a>能观一切皆无碍故。<a id="a-48"></a>转五现识得成所作智相应心。<a id="a-49"></a>能现成办外所作故。<a id="a-4A"></a>复有义者。<a id="a-4B"></a>转第六识得成所作。<a id="a-4C"></a>转五现识得妙观察。<a id="a-4D"></a>此不应尔。<a id="a-4E"></a>非次第故。<a id="a-4F"></a>说法除疑周遍观察非五用故。<a id="a-4G"></a>如是转去生死位中。<a id="a-4H"></a>四相应品心及心法。<a id="a-4I"></a>转得佛果四相应品心及心法。<a id="a-4J"></a>皆说名智。</p>
  <p id="a4K">复次如是所说四智相应心品。<a id="a-4L"></a>为何所缘。<a id="a-4M"></a>大圆镜智相应心品。<a id="a-4N"></a>若一相说。<a id="a-4O"></a>唯缘真如无分别智。<a id="a-4P"></a>非后得智。<a id="a-4Q"></a>所缘行相不可知故。<a id="a-4R"></a>若具相说。<a id="a-4S"></a>缘一切法。<a id="a-4T"></a>庄严论说。<a id="a-4U"></a>大圆镜智普于一切所知境界。<a id="a-4V"></a>不愚迷故。<a id="a-4W"></a>此经中说。<a id="a-4X"></a>如依圆镜众像影现。<a id="a-4Y"></a>如是依止如来智镜。<a id="a-4Z"></a>诸处境识众像影现。<a id="a-4a"></a>言诸处者。<a id="a-4b"></a>谓内六处。<a id="a-4c"></a>言诸境者。<a id="a-4d"></a>谓外六境。<a id="a-4e"></a>言诸识者。<a id="a-4f"></a>谓六种识。<a id="a-4g"></a>如是智上有十八界众像影现。<a id="a-4h"></a>故知此智缘一切法。<a id="a-4i"></a>由此镜智于一切时缘一切法。<a id="a-4j"></a>故说如来具一切智。<a id="a-4k"></a>若不尔者。<a id="a-4l"></a>余智不定知一切法。<a id="a-4m"></a>如来不应名一切智。<a id="a-4n"></a>如是镜智。<a id="a-4o"></a>内缘自体功德种子。<a id="a-4p"></a>外缘一切。<a id="a-4q"></a>若真若俗所知境界。<a id="a-4r"></a>现身土等一切影像。<a id="a-4s"></a>缘真义边名无分别智。<a id="a-4t"></a>缘俗义边名后得智。<a id="a-4u"></a>虽缘一切行相微细不可了知。<a id="a-4v"></a>如阿赖耶。<a id="a-4w"></a>虽缘三境。<a id="a-4x"></a>以微细故。<a id="a-4y"></a>亦言缘境。<a id="a-4z"></a>不可了知故。<a id="a-50"></a>不应以不可了知证此镜智。<a id="a-51"></a>唯缘真如无分别智。<a id="a-52"></a>非后得智。<a id="a-53"></a>诸心心法。<a id="a-54"></a>体虽是一义用有多。<a id="a-55"></a>随用差别。<a id="a-56"></a>分为二智。<a id="a-57"></a>亦无有过。<a id="a-58"></a>要达真理方了事俗。<a id="a-59"></a>故虽一心义说先后。<a id="a-5A"></a>或似后得名后得智。<a id="a-5B"></a>余亦如是。<a id="a-5C"></a>平等性智相应心品。<a id="a-5D"></a>有义。<a id="a-5E"></a>唯缘大圆镜智。<a id="a-5F"></a>如染污意。<a id="a-5G"></a>缘阿赖耶为境界故。<a id="a-5H"></a>有义。<a id="a-5I"></a>唯缘真如实际。<a id="a-5J"></a>缘平等性为境界故。<a id="a-5K"></a>如实义者。<a id="a-5L"></a>此智亦缘一切为境。<a id="a-5M"></a>普缘一切平等性故。<a id="a-5N"></a>庄严论说。<a id="a-5O"></a>平等性智缘一切有情。<a id="a-5P"></a>自他平等故。<a id="a-5Q"></a>随诸有情胜解。<a id="a-5R"></a>示现佛影像故。<a id="a-5S"></a>此经中说。<a id="a-5T"></a>证得十相平等性故。<a id="a-5U"></a>此平等性通真及俗。<a id="a-5V"></a>故缘一切亦无过失。<a id="a-5W"></a>若不缘俗即不能随一切有情胜解示现诸佛影像。<a id="a-5X"></a>亦不应以染污末那类平等智。<a id="a-5Y"></a>唯缘镜智。<a id="a-5Z"></a>凡圣异故。<a id="a-5a"></a>违圣教故。<a id="a-5b"></a>余不类故。<a id="a-5c"></a>妙观察智相应心品。<a id="a-5d"></a>普观一切自相共相。<a id="a-5e"></a>皆无障碍故。<a id="a-5f"></a>缘一切所知境界。<a id="a-5g"></a>成所作智相应心品。<a id="a-5h"></a>有义。<a id="a-5i"></a>唯缘五种现境。<a id="a-5j"></a>庄严论说。<a id="a-5k"></a>如来五根一一皆于五境转故。<a id="a-5l"></a>如实义者。<a id="a-5m"></a>成所作智亦缘一切于一切境皆无障故。<a id="a-5n"></a>庄严论说。<a id="a-5o"></a>成所作智于一切界起种种化。<a id="a-5p"></a>无有数量不可思议。<a id="a-5q"></a>作诸有情一切义利。<a id="a-5r"></a>此经中说。<a id="a-5s"></a>成所作智起作三业诸变化事。<a id="a-5t"></a>决择众生八万四千心行差别。<a id="a-5u"></a>宣说对治作四记论。<a id="a-5v"></a>受领去来现在等义。<a id="a-5w"></a>若不普缘一切境界。<a id="a-5x"></a>无此功能。<a id="a-5y"></a>又说。<a id="a-5z"></a>佛心无障自在。<a id="a-60"></a>一一皆能照一切境。<a id="a-61"></a>但作意力。<a id="a-62"></a>或缘一法。<a id="a-63"></a>或缘一切。<a id="a-64"></a>且说五根于五境转。<a id="a-65"></a>不言唯尔故不成证。<a id="a-66"></a>集量论说。<a id="a-67"></a>诸心心法皆证自体。<a id="a-68"></a>名为现量。<a id="a-69"></a>若不尔者。<a id="a-6A"></a>如不曾见不应忆念。<a id="a-6B"></a>是故四智相应心品。<a id="a-6C"></a>一一亦能照知自体。<a id="a-6D"></a>云何不与世法相违。<a id="a-6E"></a>刀不自割指端不能触指端故。<a id="a-6F"></a>不见灯等能自照耶。<a id="a-6G"></a>云何得知灯等自照。<a id="a-6H"></a>现见无闇分明显现。<a id="a-6I"></a>若不自照应有闇障。<a id="a-6J"></a>应不现见。<a id="a-6K"></a>由此故知灯等自照。<a id="a-6L"></a>灯等非闇何须照耶。<a id="a-6M"></a>如瓶衣等。<a id="a-6N"></a>体虽非闇无灯等照边有闇障。<a id="a-6O"></a>不得现见。<a id="a-6P"></a>灯等照时除彼边闇。<a id="a-6Q"></a>令得现见。<a id="a-6R"></a>说名为照。<a id="a-6S"></a>灯等亦尔。<a id="a-6T"></a>自体生时边闇障除。<a id="a-6U"></a>令现得见故名自照。<a id="a-6V"></a>诸心心法虽有胜劣皆能外缘。<a id="a-6W"></a>内证自体。<a id="a-6X"></a>犹如光明既能照他亦能自照。<a id="a-6Y"></a>非如刀等诸法。<a id="a-6Z"></a>法尔不可一类此就粗相诸心心法。<a id="a-6a"></a>各有相见二分而说。<a id="a-6b"></a>集量论中辩心心法皆有三分。<a id="a-6c"></a>一所取分。<a id="a-6d"></a>二能取分。<a id="a-6e"></a>三自证分。<a id="a-6f"></a>如是三分不一不异。<a id="a-6g"></a>第一所量。<a id="a-6h"></a>第二能量。<a id="a-6i"></a>第三量果。<a id="a-6j"></a>若细分别。<a id="a-6k"></a>要有四分。<a id="a-6l"></a>其义方成。<a id="a-6m"></a>三分如前。<a id="a-6n"></a>更有第四证自证分。<a id="a-6o"></a>初二是外。<a id="a-6p"></a>后二是内。<a id="a-6q"></a>初唯所知。<a id="a-6r"></a>余通二种。<a id="a-6s"></a>谓第二分唯知第一。<a id="a-6t"></a>或量非量或现或比。<a id="a-6u"></a>第三自证能证第二。<a id="a-6v"></a>及证第四。<a id="a-6w"></a>第四自证能证第三。<a id="a-6x"></a>第三第四皆现量摄。<a id="a-6y"></a>由此道理。<a id="a-6z"></a>虽是一体。<a id="a-70"></a>多分合成。<a id="a-71"></a>不即不离。<a id="a-72"></a>内外并知无无穷过。<a id="a-73"></a>是故经言。</p>
  <p id="a74">众生心二性　　内外一切分</p>
  <p id="a75">所取能取缠　　见种种差别</p>
  <p id="a76">此颂意言。<a id="a-77"></a>众生心性二分合成。<a id="a-78"></a>若内若外皆有所取能取缠绕。<a id="a-79"></a>见有种种或量非量。<a id="a-7A"></a>或现或比多分差别。<a id="a-7B"></a>四智心品虽有多分。<a id="a-7C"></a>然皆无漏现量所摄。<a id="a-7D"></a>此义广如余处分别。<a id="a-7E"></a>义用分多非体有异。<a id="a-7F"></a>如一法上苦无常等。<a id="a-7G"></a>种种义别而体是一。</p>
  <p id="a7H">复次如是所说四智相应心品。<a id="a-7I"></a>为有相分见分等耶。<a id="a-7J"></a>定有见分照所照境。<a id="a-7K"></a>有自证分通照见分证自证分。<a id="a-7L"></a>证自证分照自证分故。<a id="a-7M"></a>亦定有若无如是三分差别。<a id="a-7N"></a>应无所缘。<a id="a-7O"></a>应不名智。<a id="a-7P"></a>相分不定。<a id="a-7Q"></a>有义。<a id="a-7R"></a>真实无漏心品无障碍故。<a id="a-7S"></a>亲照前境无逐心变似前境相。<a id="a-7T"></a>以无漏心说名无相无分别故。<a id="a-7U"></a>又说缘境不思议故。<a id="a-7V"></a>有义。<a id="a-7W"></a>真实无漏心品。<a id="a-7X"></a>亦有相分。<a id="a-7Y"></a>诸心心法法尔似境显现名缘。<a id="a-7Z"></a>非如钳等动作取物。<a id="a-7a"></a>非如灯等舒光照物。<a id="a-7b"></a>如明镜等现影照物。<a id="a-7c"></a>由似境现分明照了名无障碍。<a id="a-7d"></a>不执不计说名无相。<a id="a-7e"></a>亦无分别妙用难测名不思议。<a id="a-7f"></a>非不现影。<a id="a-7g"></a>若言无相则无相分。<a id="a-7h"></a>言无分别应无见分。<a id="a-7i"></a>都无相见应如虚空。<a id="a-7j"></a>或兔角等应不名智。<a id="a-7k"></a>无执计故。<a id="a-7l"></a>言无能取所取等相。<a id="a-7m"></a>非无似境缘照义用。<a id="a-7n"></a>若无漏心全无相分。<a id="a-7o"></a>诸佛不应现身土等种种影像。<a id="a-7p"></a>如是则违处处经论。<a id="a-7q"></a>转色蕴依不得色者。<a id="a-7r"></a>转四蕴依应无识等。<a id="a-7s"></a>则成大过。<a id="a-7t"></a>有义。<a id="a-7u"></a>无漏无分别智相应心品。<a id="a-7v"></a>无分别故。<a id="a-7w"></a>所缘真如不离体故。<a id="a-7x"></a>如照自体无别相分。<a id="a-7y"></a>若后得智相应心品有分别故。<a id="a-7z"></a>所缘境界。<a id="a-80"></a>或离体故。<a id="a-81"></a>如有漏心似境相现分明缘照。<a id="a-82"></a>若无漏心缘离体境。<a id="a-83"></a>无似彼相而得缘者。<a id="a-84"></a>观所缘论不应说言五识上无似极微相故非所缘。<a id="a-85"></a>如是境相同无漏心无漏种起虽有相似有漏法者然非有漏。<a id="a-86"></a>如有漏心似无漏相非无漏故。<a id="a-87"></a>且止广论。<a id="a-88"></a>如是分别但就世俗言说道理。<a id="a-89"></a>非就胜义。<a id="a-8A"></a>若就胜义离言绝虑。<a id="a-8B"></a>既无相见。<a id="a-8C"></a>不可言心及心法等。<a id="a-8D"></a>离诸戏论不可思议。</p>
  <p id="a8E">复次如是所说四智相应心品。<a id="a-8F"></a>有几心法共相应耶。<a id="a-8G"></a>有二十一。<a id="a-8H"></a>谓五遍行五各别境。<a id="a-8I"></a>十一唯善。<a id="a-8J"></a>于一切处常遍行故。<a id="a-8K"></a>如来恒乐了所知境欲无减故。<a id="a-8L"></a>印境胜解常无减故。<a id="a-8M"></a>了曾受境念无减故。<a id="a-8N"></a>如来无有不定心故。<a id="a-8O"></a>恒决择故。<a id="a-8P"></a>极净信等常相应故。<a id="a-8Q"></a>无染污故。<a id="a-8R"></a>无睡眠故。<a id="a-8S"></a>无恶作故。<a id="a-8T"></a>现证一切无寻伺故。<a id="a-8U"></a>有漏心品胜劣不定。<a id="a-8V"></a>所缘拘碍心法相应或多或少。<a id="a-8W"></a>无漏心品自在无碍。<a id="a-8X"></a>心法平等互不相障。</p>
  <p id="a8Y">复次如是所说四智相应心品。<a id="a-8Z"></a>何位初得。<a id="a-8a"></a>何位现行无漏种性无始本有依异熟识生灭相续。<a id="a-8b"></a>发心已去由外熏习渐渐增长。<a id="a-8c"></a>大圆镜智相应心品。<a id="a-8d"></a>金刚喻定现在前时。<a id="a-8e"></a>转灭一切有漏种子异熟识等。<a id="a-8f"></a>尔时方得最初现行一切佛果无漏种子。<a id="a-8g"></a>圆满依附。<a id="a-8h"></a>尽未来际常无间断平等性智相应心品。<a id="a-8i"></a>菩萨初地初现观时最初现行。<a id="a-8j"></a>从此已去后后地中。<a id="a-8k"></a>修令增长清净圆满。<a id="a-8l"></a>无漏观等现在前时恒常现行。<a id="a-8m"></a>若有漏心现在前时。<a id="a-8n"></a>则便间断。<a id="a-8o"></a>如是展转乃至十地。<a id="a-8p"></a>最后心时自此已后尽未来际。<a id="a-8q"></a>常无间断。<a id="a-8r"></a>如有漏位阿赖耶识。<a id="a-8s"></a>恒与末那一识俱起。<a id="a-8t"></a>无漏位中大圆镜智。<a id="a-8u"></a>亦应常与平等性智一时而起故。<a id="a-8v"></a>平等智亦无间断。<a id="a-8w"></a>妙观察智相应心品亦在初地。<a id="a-8x"></a>初现观时最初现行。<a id="a-8y"></a>从此已后渐修增长。<a id="a-8z"></a>若有漏心正现前时。<a id="a-90"></a>或无心时。<a id="a-91"></a>则便间断。<a id="a-92"></a>如是展转乃至佛果。<a id="a-93"></a>若入灭定亦不现行。<a id="a-94"></a>成所作智相应心品。<a id="a-95"></a>有义。<a id="a-96"></a>初地已上诸位皆得现行。<a id="a-97"></a>堕法流故。<a id="a-98"></a>如实义者。<a id="a-99"></a>佛果方起。<a id="a-9A"></a>以十地中有异熟识所变五根非无漏故。<a id="a-9B"></a>能依五识亦非无漏。<a id="a-9C"></a>有漏五根发无漏识曾未见故。<a id="a-9D"></a>于佛果上此智亦不恒现在前。<a id="a-9E"></a>作意起故。<a id="a-9F"></a>数数间断。</p>
  <p id="a9G">如是四智相应心品种子。<a id="a-9H"></a>本有无始法尔不从熏生。<a id="a-9I"></a>名本性住种性。<a id="a-9J"></a>发心已后外缘熏发渐渐增长。<a id="a-9K"></a>名习所成种性。<a id="a-9L"></a>初地已上随其所应乃得现起。<a id="a-9M"></a>数复熏习转增转胜。<a id="a-9N"></a>乃至证得金刚喻定。<a id="a-9O"></a>从此已后虽数现行不复熏习。<a id="a-9P"></a>更令增长功德圆满不可增故。<a id="a-9Q"></a>持种净识既非无记不可熏故。<a id="a-9R"></a>前佛后佛功德多少成过失故。<a id="a-9S"></a>如是四智相应心品。<a id="a-9T"></a>一向是善。<a id="a-9U"></a>一向无漏道谛所摄。<a id="a-9V"></a>诸佛无有一切有漏种子法故。<a id="a-9W"></a>虽复现化作生死身业烦恼等似苦集谛。<a id="a-9X"></a>实是无漏道谛所摄。<a id="a-9Y"></a>随世俗相名五十二十八蕴等。<a id="a-9Z"></a>而实非是蕴处界摄。<a id="a-9a"></a>离戏论故。<a id="a-9b"></a>离诸相故。<a id="a-9c"></a>如是五法皆通假实。<a id="a-9d"></a>不待名言。<a id="a-9e"></a>此余根境皆实有故。<a id="a-9f"></a>若待名言。<a id="a-9g"></a>此余根境皆假有故。<a id="a-9h"></a>又净法界真如为体。<a id="a-9i"></a>是实有故。<a id="a-9j"></a>依真建立择灭等相。<a id="a-9k"></a>是假有故。<a id="a-9l"></a>诸心智等青黄色等。<a id="a-9m"></a>是实有故。<a id="a-9n"></a>不放逸等长短色等。<a id="a-9o"></a>是假有故。<a id="a-9p"></a>且止广论应释本文。</p>
  <p id="a9q">四由决择差别义中。<a id="a-9r"></a>略有三分。<a id="a-9s"></a>一者决择五法差别。<a id="a-9t"></a>二者决择受用和合一味事智。<a id="a-9u"></a>三者总颂净法界相具诸功德。<a id="a-9v"></a>三身差别五法别中。<a id="a-9w"></a>如其次第一一决择。</p>
  <p id="a9x">经曰。<a id="a-9y"></a>妙生当知。<a id="a-9z"></a>清净法界者。<a id="a-A0"></a>譬如虚空。<a id="a-A1"></a>虽遍诸色种种相中。<a id="a-A2"></a>而不可说有种种相。<a id="a-A3"></a>体唯一味。<a id="a-A4"></a>如是如来清净法界。<a id="a-A5"></a>虽复遍至种种相类所知境界。<a id="a-A6"></a>而不可说有种种相。<a id="a-A7"></a>体唯一味。</p>
  <p id="aA8">论曰。<a id="a-A9"></a>次当显示净法界相。<a id="a-AA"></a>释难决择法界差别。<a id="a-AB"></a>谓有难言。<a id="a-AC"></a>若诸如来法界为性。<a id="a-AD"></a>法界则用。<a id="a-AE"></a>真如为体。<a id="a-AF"></a>真如即是诸法共相。<a id="a-AG"></a>诸法既有种种差别。<a id="a-AH"></a>法界随彼。<a id="a-AI"></a>云何无有种种差别。<a id="a-AJ"></a>法界若有种种差别。<a id="a-AK"></a>云何清净。<a id="a-AL"></a>非颇胝迦种种依止共相应故无种种相。<a id="a-AM"></a>为释此难故说最初太虚空喻。<a id="a-AN"></a>譬如虚空虽遍诸色种种相中者。<a id="a-AO"></a>如世虚空虽遍一切有形碍色等不等类差别相中。<a id="a-AP"></a>品类差别故名种种。<a id="a-AQ"></a>自体集在觉慧等上分明显现。<a id="a-AR"></a>故名为相。<a id="a-AS"></a>即是行相而不可说有种种相者。<a id="a-AT"></a>而此虚空不可宣说有诸形碍种种色相。<a id="a-AU"></a>由此虚空其性自尔不应说故名不可说。<a id="a-AV"></a>或不能说名不可说。<a id="a-AW"></a>谓此虚空其性如是。<a id="a-AX"></a>不可宣说有其种种能表色相。<a id="a-AY"></a>亦不可说有其种种所表色相。<a id="a-AZ"></a>而见虚空有种种相。<a id="a-Aa"></a>及可说有种种相者。<a id="a-Ab"></a>此见空中种种色相。<a id="a-Ac"></a>非见虚空。<a id="a-Ad"></a>及假说有种种色相。<a id="a-Ae"></a>如青黄等。<a id="a-Af"></a>或长短等。<a id="a-Ag"></a>非实是有。<a id="a-Ah"></a>非假说有则有实事。<a id="a-Ai"></a>云何遍在一切色中。<a id="a-Aj"></a>无种种相体唯一味者。<a id="a-Ak"></a>非此虚空由与种种色相应故成种种相。<a id="a-Al"></a>不舍自性体唯有一无障碍味。<a id="a-Am"></a>无异相故。<a id="a-An"></a>如是如来清净法界等者。<a id="a-Ao"></a>如世虚空有体无体。<a id="a-Ap"></a>虽遍一切形碍色中。<a id="a-Aq"></a>而不随成形碍差别。<a id="a-Ar"></a>亦不可说有诸色相。<a id="a-As"></a>虽亦说有唯假非实。<a id="a-At"></a>由此虚空不舍自相取他相故。<a id="a-Au"></a>如虽假说虚空虚空而虚空性实不可说。<a id="a-Av"></a>清净法界亦复如是。<a id="a-Aw"></a>虽假说言真空真空。<a id="a-Ax"></a>而真空性实不可说。<a id="a-Ay"></a>由此虚空先所说因种种依止共相应故。<a id="a-Az"></a>如颇胝迦。<a id="a-B0"></a>法界应有种种别者。<a id="a-B1"></a>有不定过。<a id="a-B2"></a>现见虚空。<a id="a-B3"></a>虽与种种色相相应。<a id="a-B4"></a>而无诸色种种相故。<a id="a-B5"></a>如烟雾等共相应故。<a id="a-B6"></a>有时见空有种种相。<a id="a-B7"></a>由自虚妄分别力故。<a id="a-B8"></a>但见烟等有种种相。<a id="a-B9"></a>非见虚空。<a id="a-BA"></a>以虚空性不可见故。<a id="a-BB"></a>如是由自虚妄分别增益力故。<a id="a-BC"></a>但见色等有种种相。<a id="a-BD"></a>非净法界。<a id="a-BE"></a>净法界中虽无真实种种境界言说法教。<a id="a-BF"></a>而有种种境界法教差别相转。<a id="a-BG"></a>非由彼有种种相故。<a id="a-BH"></a>亦令法界有种种相。<a id="a-BI"></a>以净法界离名言故。<a id="a-BJ"></a>一切名言皆用分别所起为境。<a id="a-BK"></a>然诸法教亦不唐捐。<a id="a-BL"></a>是证法界展转因故。<a id="a-BM"></a>如见字书解所说义。<a id="a-BN"></a>由此法教是诸如来大悲所流。<a id="a-BO"></a>能展转说离言说义。<a id="a-BP"></a>如以众彩彩画虚空甚为希有。<a id="a-BQ"></a>若以言说说离言义。<a id="a-BR"></a>复过于彼。<a id="a-BS"></a>如说。<a id="a-BT"></a>海慧。<a id="a-BU"></a>譬如有人以种种色彩画无色无见无对无表虚空。<a id="a-BV"></a>如墙壁等。<a id="a-BW"></a>甚为希有。<a id="a-BX"></a>诸佛世尊证得甚深离言说法。<a id="a-BY"></a>能以言说为诸有情补特伽罗。<a id="a-BZ"></a>宣说开示复难于彼。<a id="a-Ba"></a>如是广说。<a id="a-Bb"></a>又颇胝迦法界为性亦清净故。<a id="a-Bc"></a>非同法喻。<a id="a-Bd"></a>所立因义。<a id="a-Be"></a>随一不成或俱不成。</p>
  <p id="aBf">经曰。<a id="a-Bg"></a>又如虚空虽遍诸色不相舍离。<a id="a-Bh"></a>而不为彼过所染污。<a id="a-Bi"></a>如是如来清净法界。<a id="a-Bj"></a>虽遍一切众生心性。<a id="a-Bk"></a>由真实故不相舍离。<a id="a-Bl"></a>而不为彼过所染污。</p>
  <p id="aBm">论曰。<a id="a-Bn"></a>复有难言。<a id="a-Bo"></a>若净法界遍在一切所知境界。<a id="a-Bp"></a>亦与贪等诸烦恼垢共相应故。<a id="a-Bq"></a>云何不如所余有漏心心法品成不清净。<a id="a-Br"></a>为释此难故。<a id="a-Bs"></a>说第二太虚空喻。<a id="a-Bt"></a>又如虚空。<a id="a-Bu"></a>虽遍诸色不相舍离者。<a id="a-Bv"></a>无有别处。<a id="a-Bw"></a>故名不相舍离。<a id="a-Bx"></a>遍在内行不见出外故。<a id="a-By"></a>既在内行不见出外。<a id="a-Bz"></a>不可定言是一是异。<a id="a-C0"></a>若有别处。<a id="a-C1"></a>是则虚空应有形碍。<a id="a-C2"></a>应是无常。<a id="a-C3"></a>而不为色过所染污者。<a id="a-C4"></a>如太虚空虽遍一切形碍色内。<a id="a-C5"></a>而不为色过失所染。<a id="a-C6"></a>色过失者。<a id="a-C7"></a>谓是生长贪嗔等因。<a id="a-C8"></a>非青黄等种种异相。<a id="a-C9"></a>又于空中所有云雾黑影色等。<a id="a-CA"></a>能令太虚舍净相故。<a id="a-CB"></a>及能障碍净见生故。<a id="a-CC"></a>名色过失。<a id="a-CD"></a>又于心上所增境相名色过失。<a id="a-CE"></a>为顺他意故作前说。<a id="a-CF"></a>非太虚空为彼诸色过失所染。<a id="a-CG"></a>自性净故。<a id="a-CH"></a>如是如来清净法界虽遍一切众生心性由真实故不相舍离者。<a id="a-CI"></a>如佛自心真实清净。<a id="a-CJ"></a>本性光洁本性净故。<a id="a-CK"></a>一切众生心性亦尔。<a id="a-CL"></a>本性真实本性清净。<a id="a-CM"></a>心本性者。<a id="a-CN"></a>即是真如。<a id="a-CO"></a>一切众生心平等性。<a id="a-CP"></a>如说由何说心平等。<a id="a-CQ"></a>由空性故说心平等。<a id="a-CR"></a>如是广说。<a id="a-CS"></a>心本性者。<a id="a-CT"></a>即心法性遍在一切众生心性。<a id="a-CU"></a>是故说名心平等性。<a id="a-CV"></a>为辩如是心法性故。<a id="a-CW"></a>说由真实不相舍离。<a id="a-CX"></a>由是有情本净心性。<a id="a-CY"></a>虽本性净复由今时客尘障垢新远离故。<a id="a-CZ"></a>安立如来其心清净。<a id="a-Ca"></a>又诸有情心平等性。<a id="a-Cb"></a>即是真实是圆成实自性摄故。<a id="a-Cc"></a>由诸有情心平等性真实相故。<a id="a-Cd"></a>表不舍离。<a id="a-Ce"></a>诸众生心又是心性真实相故。<a id="a-Cf"></a>表不舍离。<a id="a-Cg"></a>一切有情心性而转。<a id="a-Ch"></a>此意说言。<a id="a-Ci"></a>由遍转故不相舍离。<a id="a-Cj"></a>而不为彼过所染污者。<a id="a-Ck"></a>本性清净故。<a id="a-Cl"></a>过谓贪等。<a id="a-Cm"></a>能令心相成过失故。<a id="a-Cn"></a>成垢染故。<a id="a-Co"></a>虽为客尘分别所转。<a id="a-Cp"></a>非彼体故。<a id="a-Cq"></a>不可全舍。<a id="a-Cr"></a>可令清净。<a id="a-Cs"></a>依此密意说如是言。<a id="a-Ct"></a>此心本性清净光洁心之法性。<a id="a-Cu"></a>说名为心。<a id="a-Cv"></a>非离心法性有异性净心。<a id="a-Cw"></a>云何有情心有贪等。<a id="a-Cx"></a>自分别力所任持故。<a id="a-Cy"></a>心之颠倒未永断故。<a id="a-Cz"></a>此由无明力所起故。<a id="a-D0"></a>此义意言。<a id="a-D1"></a>譬如虚空本性虽净。<a id="a-D2"></a>而为眩翳损肉眼故。<a id="a-D3"></a>颠倒相现似不清净。<a id="a-D4"></a>如是法界本性虽净。<a id="a-D5"></a>由自分别所起贪等众因缘力。<a id="a-D6"></a>无明眩翳损慧眼故。<a id="a-D7"></a>颠倒相现似不清净。<a id="a-D8"></a>若一切种清净慧眼恒不见秽。<a id="a-D9"></a>又净法界若无差别。<a id="a-DA"></a>一切种净则名一切如来法身。<a id="a-DB"></a>亦名如来真实体性。<a id="a-DC"></a>于一切时常无变故。<a id="a-DD"></a>由此法界一切有情心相续中平等有故。<a id="a-DE"></a>说如是言。<a id="a-DF"></a>一切有情是如来藏。<a id="a-DG"></a>一切有情皆有佛性。<a id="a-DH"></a>为引不定种性有情。<a id="a-DI"></a>令心决定趣大乘故。<a id="a-DJ"></a>就有如来种性有情。<a id="a-DK"></a>说如是言。<a id="a-DL"></a>一切有情皆当作佛。<a id="a-DM"></a>如有说言。<a id="a-DN"></a>一切无常一切皆苦。<a id="a-DO"></a>如是皆说少分一切非全一切若不尔者。<a id="a-DP"></a>便违所说。<a id="a-DQ"></a>五种种性诸佛功德。<a id="a-DR"></a>应当有尽。<a id="a-DS"></a>无所度故。<a id="a-DT"></a>则违所说。<a id="a-DU"></a>如来功德常无断尽。<a id="a-DV"></a>不应无益。<a id="a-DW"></a>常住世间本期度生求佛果故。<a id="a-DX"></a>此净法界虽遍一切平等皆有。<a id="a-DY"></a>而由自障力所持故。<a id="a-DZ"></a>如世生盲不见日月。<a id="a-Da"></a>如有颂言。</p>
  <p id="aDb">众生罪不现　　如月于破器</p>
  <p id="aDc">遍满诸世间　　由法光如日</p>
  <p id="aDd">由此道理。<a id="a-De"></a>如先所说。<a id="a-Df"></a>亦与贪等诸烦恼垢共相应故。<a id="a-Dg"></a>如余有漏心心法品。<a id="a-Dh"></a>清净法界成不净者。<a id="a-Di"></a>有不定过。<a id="a-Dj"></a>虚空虽与色垢相应。<a id="a-Dk"></a>非不净故。<a id="a-Dl"></a>心心法品虽与贪等烦恼相应。<a id="a-Dm"></a>而用清净法界为性。<a id="a-Dn"></a>非不净故。<a id="a-Do"></a>非同法喻。<a id="a-Dp"></a>如说意乐不清净者。<a id="a-Dq"></a>见心不净随彼亦说法界不净。<a id="a-Dr"></a>由清净相不显现故。<a id="a-Ds"></a>意乐净者。<a id="a-Dt"></a>见与贪等垢相应心本性清净无垢秽故。<a id="a-Du"></a>法界常净。<a id="a-Dv"></a>彼所立因如前不成。<a id="a-Dw"></a>由是法界遍一切故。<a id="a-Dx"></a>譬如虚空。<a id="a-Dy"></a>非诸有情过所染污。<a id="a-Dz"></a>此说法界遍一切者。<a id="a-E0"></a>所执法空普皆有故。<a id="a-E1"></a>不待成立。</p>
  <p id="aE2">经曰。<a id="a-E3"></a>又如虚空含容一切身语意业。<a id="a-E4"></a>而此虚空无有起作。<a id="a-E5"></a>如是如来清净法界。<a id="a-E6"></a>含容一切智所变化利众生事。<a id="a-E7"></a>清净法界无有起作。</p>
  <p id="aE8">论曰。<a id="a-E9"></a>复有难言。<a id="a-EA"></a>若诸如来清净法界真如为体。<a id="a-EB"></a>则无戏论亦无起作。<a id="a-EC"></a>云何得容利有情事因缘智生。<a id="a-ED"></a>若容智生则有起作。<a id="a-EE"></a>云何如来真如为相。<a id="a-EF"></a>为释此难故。<a id="a-EG"></a>说第三太虚空喻。<a id="a-EH"></a>又如虚空含容一切身语意业者。<a id="a-EI"></a>如太虚空。<a id="a-EJ"></a>虽无作意而能容受有情三业。<a id="a-EK"></a>身语二业有形碍故。<a id="a-EL"></a>可须容受。<a id="a-EM"></a>意业云何。<a id="a-EN"></a>非无形质。<a id="a-EO"></a>有对碍故。<a id="a-EP"></a>须他容受。<a id="a-EQ"></a>即以此事名为容受。<a id="a-ER"></a>谓彼生时不为障碍。<a id="a-ES"></a>有对碍物亦以生时无障碍故。<a id="a-ET"></a>说言虚空之所容受。<a id="a-EU"></a>此法亦尔。<a id="a-EV"></a>生时无障而得生故。<a id="a-EW"></a>亦得说言虚空容受。<a id="a-EX"></a>又有对物无对碍时。<a id="a-EY"></a>容受余物得往来故。<a id="a-EZ"></a>依此法上假立虚空。<a id="a-Ea"></a>意业亦尔。<a id="a-Eb"></a>将欲灭时容受余物。<a id="a-Ec"></a>令得生起。<a id="a-Ed"></a>何为不得。<a id="a-Ee"></a>依此法上假立虚空。<a id="a-Ef"></a>若异此者实有虚空遍一切处。<a id="a-Eg"></a>云何容受。<a id="a-Eh"></a>若体实有不障碍故余法得生名容受者。<a id="a-Ei"></a>一切无色实有体法皆无障碍。<a id="a-Ej"></a>并能容受应名虚空。<a id="a-Ek"></a>余处说言。<a id="a-El"></a>唯色无故名虚空者。<a id="a-Em"></a>就世共知粗相而说。<a id="a-En"></a>是故虚空容受三业亦无过失。<a id="a-Eo"></a>而此虚空无有起作者。<a id="a-Ep"></a>非此虚空如是分别。<a id="a-Eq"></a>我容受此不容受彼。<a id="a-Er"></a>虽无作意而能容受。<a id="a-Es"></a>日月灯等所有光明亦复如是。<a id="a-Et"></a>虽无作意此彼分别。<a id="a-Eu"></a>法尔生时能照诸色。<a id="a-Ev"></a>如意宝珠亦复如是。<a id="a-Ew"></a>虽无作意而能满足众生意愿。<a id="a-Ex"></a>所余亦尔。<a id="a-Ey"></a>且举虚空类显一切。<a id="a-Ez"></a>如是如来清净法界含容一切智所变化利众生事者。<a id="a-F0"></a>谓诸如来清净法界任性而住。<a id="a-F1"></a>无有作意。<a id="a-F2"></a>安立一切利众生事。<a id="a-F3"></a>一切智者。<a id="a-F4"></a>圆镜智等。<a id="a-F5"></a>一切所变化者。<a id="a-F6"></a>身语意化。<a id="a-F7"></a>一切利众生事者。<a id="a-F8"></a>谓能成办一切有情胜利乐事。<a id="a-F9"></a>清净法界皆能含容。<a id="a-FA"></a>彼法生时为助因故。<a id="a-FB"></a>清净法界无有起作者。<a id="a-FC"></a>作意名起。<a id="a-FD"></a>能令其心舍余境界趣余缘故。<a id="a-FE"></a>心动名作。<a id="a-FF"></a>心虑动摇有所作故。<a id="a-FG"></a>谓净法界虽无作意。<a id="a-FH"></a>心虑动摇而能容受诸智变化利有情事。<a id="a-FI"></a>复次含容一切智所变化。<a id="a-FJ"></a>利众生事者。<a id="a-FK"></a>谓净法界含容一切受用变化二身。<a id="a-FL"></a>所作利有情因无穷尽故。<a id="a-FM"></a>极广大故。<a id="a-FN"></a>无对碍故。<a id="a-FO"></a>虽无分别而增上力能生彼故。<a id="a-FP"></a>此总义言如虚空等容色生等作用转时。<a id="a-FQ"></a>虽无有我我所作意戏论分别。<a id="a-FR"></a>而法尔力广作一切差别作用。<a id="a-FS"></a>如是如来住无漏界。<a id="a-FT"></a>虽无一切我我所等作意戏论种种分别。<a id="a-FU"></a>而先所修大愿力故。<a id="a-FV"></a>能起一切智所变化利众生事。<a id="a-FW"></a>如是如来第一难思安住法身。<a id="a-FX"></a>由先愿力所任持故。<a id="a-FY"></a>一切相好功德庄严。<a id="a-FZ"></a>穷生死际劫量相续。<a id="a-Fa"></a>虽无分别。<a id="a-Fb"></a>而作一切智所变化利众生事。<a id="a-Fc"></a>如来虽无如是分别。<a id="a-Fd"></a>我于如是如是事业。<a id="a-Fe"></a>当作不作。<a id="a-Ff"></a>而本愿力一切能作。<a id="a-Fg"></a>如先发愿。<a id="a-Fh"></a>或入睡眠或入灭定。<a id="a-Fi"></a>虽无作意随所要期觉悟出定。<a id="a-Fj"></a>如海慧经作如是说。<a id="a-Fk"></a>如诸苾刍要期钟声而入灭定。<a id="a-Fl"></a>不闻钟声亦无分别。<a id="a-Fm"></a>由要期力应时出定。<a id="a-Fn"></a>如是广说。</p>
 </body>
</html>