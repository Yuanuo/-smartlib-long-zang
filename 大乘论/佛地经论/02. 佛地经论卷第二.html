<!doctype html>
<html id="z3IBVVIzW" data-ver="851">
 <head>
  <meta charset="utf-8">
  <meta author="亲光菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">佛地经论卷第二</h1>
  <p id="a2">经曰。<a id="a-3"></a>是薄伽梵最清净觉。<a id="a-4"></a>不二现行趣无相法。<a id="a-5"></a>住于佛住逮得一切佛平等性。<a id="a-6"></a>到无障处不可转法所行无碍其所成立不可思议。<a id="a-7"></a>游于三世平等法性。<a id="a-8"></a>其身流布一切世界。<a id="a-9"></a>于一切法智无疑滞。<a id="a-A"></a>于一切行成就大觉。<a id="a-B"></a>于诸法智无有疑惑。<a id="a-C"></a>凡所现身不可分别。<a id="a-D"></a>一切菩萨正所求智。<a id="a-E"></a>得佛无二住胜彼岸。<a id="a-F"></a>不相间杂如来解脱。<a id="a-G"></a>妙智究竟证无中边。<a id="a-H"></a>佛地平等极于法界。<a id="a-I"></a>尽虚空性穷未来际。</p>
  <p id="aJ">论曰。<a id="a-K"></a>次显诸佛异余大师。<a id="a-L"></a>故说世尊功德殊胜。<a id="a-M"></a>又为其余生净信故。<a id="a-N"></a>显示世尊功德圆满。<a id="a-O"></a>应知。<a id="a-P"></a>此中二十一种殊胜功德。<a id="a-Q"></a>显薄伽梵最清净觉。<a id="a-R"></a>谓佛世尊普于一切有为无为所应觉境正开觉故。<a id="a-S"></a>又于一切所应觉境净妙圆满正开觉故。<a id="a-T"></a>又于一切如所有性尽所有性正开觉故。<a id="a-U"></a>名薄伽梵最清净觉。<a id="a-V"></a>不二现行者。<a id="a-W"></a>显示世尊一向无障殊胜功德。<a id="a-X"></a>谓凡夫二乘现行二障世尊无故。<a id="a-Y"></a>以诸凡夫现行生死。<a id="a-Z"></a>起诸杂染住着生死。<a id="a-a"></a>声闻独觉现行涅槃。<a id="a-b"></a>一向弃背利乐他事住着涅槃。<a id="a-c"></a>世尊无彼现行二障。<a id="a-d"></a>是故说名不二现行。<a id="a-e"></a>趣无相法者。<a id="a-f"></a>显示世尊调化方便殊胜功德。<a id="a-g"></a>谓无相法即是涅槃。<a id="a-h"></a>佛善了知三乘有情。<a id="a-i"></a>随彼堪能调化方便。<a id="a-j"></a>如实为说令彼趣证无相法故。<a id="a-k"></a>住于佛住者。<a id="a-l"></a>显示世尊观所调化殊胜功德。<a id="a-m"></a>谓住大悲昼夜六时观世间故。<a id="a-n"></a>逮得一切佛平等性者。<a id="a-o"></a>显示世尊得一切佛相似事业殊胜功德。<a id="a-p"></a>谓证诸佛相似事业平等性故。<a id="a-q"></a>到无障处者。<a id="a-r"></a>显示世尊永断所治殊胜功德。<a id="a-s"></a>谓已证得解脱一切烦恼所知二障智故。<a id="a-t"></a>及已永断一切障故。<a id="a-u"></a>不可转法者。<a id="a-v"></a>显示世尊降伏外道殊胜功德。<a id="a-w"></a>谓佛正法一切外道不能退转。<a id="a-x"></a>降伏彼已显正道故。<a id="a-y"></a>所行无碍者。<a id="a-z"></a>显示世尊降伏魔怨殊胜功德。<a id="a-10"></a>谓所行者。<a id="a-11"></a>即色等境。<a id="a-12"></a>此所行境。<a id="a-13"></a>扰乱心故。<a id="a-14"></a>障碍善故。<a id="a-15"></a>说名魔怨。<a id="a-16"></a>诸佛世尊心善安定极悦意境亦不能乱。<a id="a-17"></a>所有功德极善成满。<a id="a-18"></a>一切恶境不能为碍。<a id="a-19"></a>以能摧伏一切境界。<a id="a-1A"></a>一切所行不能拘碍。<a id="a-1B"></a>是故说名所行无碍。<a id="a-1C"></a>其所成立不可思议者。<a id="a-1D"></a>显示世尊安立法教殊胜功德。<a id="a-1E"></a>谓佛安立一切法教。<a id="a-1F"></a>超过一切寻思境故。<a id="a-1G"></a>游于三世平等法性者。<a id="a-1H"></a>显示世尊记别三世殊胜功德。<a id="a-1I"></a>谓如现在记别过去未来世事皆无碍故。<a id="a-1J"></a>其身流布一切世界者。<a id="a-1K"></a>显示世尊现从睹史天宫来下殊胜功德。<a id="a-1L"></a>谓现化身普于一切世界洲渚。<a id="a-1M"></a>同时流下入母胎故。<a id="a-1N"></a>于一切法智无疑滞者。<a id="a-1O"></a>显示世尊断一切疑殊胜功德。<a id="a-1P"></a>谓于诸法已得能除一切疑惑决定智故。<a id="a-1Q"></a>于一切行成就大觉者。<a id="a-1R"></a>显示世尊于一切乘所化有情能随所应。<a id="a-1S"></a>示现自身殊胜功德。<a id="a-1T"></a>谓遍了知一切有情性行差别。<a id="a-1U"></a>如其所应现自身故。<a id="a-1V"></a>于诸法智无有疑惑者。<a id="a-1W"></a>显示世尊妙善了达一切法智。<a id="a-1X"></a>能随所应恒正教诲殊胜功德。<a id="a-1Y"></a>谓于诸法怀疑惑者。<a id="a-1Z"></a>无有堪能随应教诲。<a id="a-1a"></a>唯佛世尊证见诸法智善决定。<a id="a-1b"></a>能随所应无倒教诲无休废故。<a id="a-1c"></a>凡所现身不可分别者。<a id="a-1d"></a>显示世尊能正摄受无染自身殊胜功德。<a id="a-1e"></a>谓诸佛身非是虚妄分别所起。<a id="a-1f"></a>无烦恼业生离染故。<a id="a-1g"></a>以如来身非是杂染分别起故。<a id="a-1h"></a>不可分别一切菩萨正所求智者。<a id="a-1i"></a>显示世尊成就佛种不断方便殊胜功德。<a id="a-1j"></a>谓诸菩萨为令佛种无断绝故。<a id="a-1k"></a>勤修加行非声闻等。<a id="a-1l"></a>是故佛智唯诸菩萨正所应求。<a id="a-1m"></a>得佛无二住胜彼岸者。<a id="a-1n"></a>显示世尊自性身分殊胜功德。<a id="a-1o"></a>谓佛法身无差别相故。<a id="a-1p"></a>名无二。<a id="a-1q"></a>佛无二住即是法身。<a id="a-1r"></a>真如为体无差别相。<a id="a-1s"></a>于中一切二相分别皆不现行。<a id="a-1t"></a>缘彼胜定常住其中。<a id="a-1u"></a>故名为住。<a id="a-1v"></a>即无二住名胜彼岸。<a id="a-1w"></a>佛已穷到故名为得。<a id="a-1x"></a>不相间杂如来解脱妙智究竟者。<a id="a-1y"></a>显示世尊受用身分殊胜功德。<a id="a-1z"></a>谓受用身不相间杂。<a id="a-20"></a>一切如来受用身体各各别故。<a id="a-21"></a>如来妙智能令一切众生解脱。<a id="a-22"></a>故名如来解脱妙智。<a id="a-23"></a>佛于此智已得究竟。<a id="a-24"></a>如是即说如来妙智不相间杂。<a id="a-25"></a>于净佛土现受用身亦不相杂。<a id="a-26"></a>大集会中现种种身。<a id="a-27"></a>与诸菩萨受用法乐亦不相杂。<a id="a-28"></a>如来于此智所现身。<a id="a-29"></a>亦到究竟证无中边。<a id="a-2A"></a>佛地平等者。<a id="a-2B"></a>显示世尊证真如相殊胜功德。<a id="a-2C"></a>谓真如相无有中边。<a id="a-2D"></a>远离一切有为无为中边相故。<a id="a-2E"></a>远离方处中边相故。<a id="a-2F"></a>如是真如即是佛地平等法性。<a id="a-2G"></a>证此佛地平等性故。<a id="a-2H"></a>遍知一切为无为等于中不染。<a id="a-2I"></a>极于法界者。<a id="a-2J"></a>显示世尊证得果相殊胜功德。<a id="a-2K"></a>谓得穷极清净法界。<a id="a-2L"></a>如是法界是修道果。<a id="a-2M"></a>次后二种殊胜功德。<a id="a-2N"></a>显示世尊功德无尽。<a id="a-2O"></a>尽虚空性穷未来际者。<a id="a-2P"></a>显示世尊自利利他二德无尽殊胜功德。<a id="a-2Q"></a>谓如虚空经成坏劫性常无尽。<a id="a-2R"></a>如来一切真实功德亦复如是。<a id="a-2S"></a>常无断尽。<a id="a-2T"></a>如未来际无有尽期。<a id="a-2U"></a>利他功德亦复如是。<a id="a-2V"></a>穷未来际常作一切有情利益安乐事故。</p>
  <p id="a2W">复次此中总别显示世尊殊胜功德。<a id="a-2X"></a>初句是总。<a id="a-2Y"></a>由所余句开显其义。<a id="a-2Z"></a>如是乃名善说法要。<a id="a-2a"></a>由二十一殊胜功德。<a id="a-2b"></a>是故说名最清净觉。<a id="a-2c"></a>不二现行者。<a id="a-2d"></a>显示世尊于所知境一切无障智转功德。<a id="a-2e"></a>谓声闻等于诸境界智有障碍。<a id="a-2f"></a>极远时方无边差别。<a id="a-2g"></a>诸佛法中无智转故。<a id="a-2h"></a>如来不尔。<a id="a-2i"></a>一切时方无边差别。<a id="a-2j"></a>诸佛法中一切种智无障碍转。<a id="a-2k"></a>于诸法相无知不知二种现行。<a id="a-2l"></a>是故说名不二现行。<a id="a-2m"></a>由此故名最清净觉。<a id="a-2n"></a>余句皆应如是配属。<a id="a-2o"></a>趣无相法者。<a id="a-2p"></a>显示世尊能入无二殊胜功德。<a id="a-2q"></a>谓自能入永离一切分别自相。<a id="a-2r"></a>解脱一切烦恼缠垢。<a id="a-2s"></a>离有无相清净真如亦令他入。<a id="a-2t"></a>住于佛住者。<a id="a-2u"></a>显示世尊任运佛事不休息住殊胜功德。<a id="a-2v"></a>谓无功用利有情事无有间断。<a id="a-2w"></a>安住圣天及梵住故。<a id="a-2x"></a>逮得一切佛平等性者。<a id="a-2y"></a>显示世尊于法身中所依意乐作业无别殊胜功德。<a id="a-2z"></a>谓一切佛真如净智。<a id="a-30"></a>一切利益安乐意乐。<a id="a-31"></a>受用变化二利他事无差别故。<a id="a-32"></a>到无障处者。<a id="a-33"></a>显示世尊已修一切障法对治殊胜功德。<a id="a-34"></a>谓已修习一切烦恼及所知障对治圣道。<a id="a-35"></a>已到解脱一切障处。<a id="a-36"></a>所依所趣故名为处。<a id="a-37"></a>不可转法者。<a id="a-38"></a>显示世尊不为一切外道所伏殊胜功德。<a id="a-39"></a>谓教证法皆不为他所退转故。<a id="a-3A"></a>所行无碍者。<a id="a-3B"></a>显示世尊虽生世间世法不碍殊胜功德。<a id="a-3C"></a>谓生世间利等八法不能碍故。<a id="a-3D"></a>其所成立不可思议者。<a id="a-3E"></a>显示世尊安立正法殊胜功德。<a id="a-3F"></a>谓十二分殊胜教法。<a id="a-3G"></a>出过一切寻思所行。<a id="a-3H"></a>非诸愚夫所能测度。<a id="a-3I"></a>宣说一切自相共相故名安立。<a id="a-3J"></a>游于三世平等法性者。<a id="a-3K"></a>显示世尊能正记别殊胜功德。<a id="a-3L"></a>谓于三世流转句义。<a id="a-3M"></a>曾现当生展转记别无颠倒故。<a id="a-3N"></a>记别去来皆如现在。<a id="a-3O"></a>分明无倒故名平等。<a id="a-3P"></a>其身流布一切世界者。<a id="a-3Q"></a>显示世尊同时普于一切世界。<a id="a-3R"></a>示现受用及变化身殊胜功德。<a id="a-3S"></a>谓于一切无边世界。<a id="a-3T"></a>随所化宜现琉璃等妙色身故。<a id="a-3U"></a>于一切法智无疑滞者。<a id="a-3V"></a>显示世尊断一切疑殊胜功德。<a id="a-3W"></a>谓自决定乃能令他生决定故。<a id="a-3X"></a>于一切行成就大觉者。<a id="a-3Y"></a>显示世尊入种种行殊胜功德。<a id="a-3Z"></a>谓随所化有情所宜现同类身。<a id="a-3a"></a>令彼入故。<a id="a-3b"></a>于诸法智无有疑惑者。<a id="a-3c"></a>显示世尊了达当来法生妙智殊胜功德。<a id="a-3d"></a>谓于出过声闻等境。<a id="a-3e"></a>微细善种如瓦石中细金种子。<a id="a-3f"></a>如是等境无颠倒相皆遍知故。<a id="a-3g"></a>凡所现身不可分别者。<a id="a-3h"></a>显示世尊随其胜解如应示现殊胜功德。<a id="a-3i"></a>谓佛世尊虽无分别如末尼珠由诸如来增上力故。<a id="a-3j"></a>亦由自身胜解力故。<a id="a-3k"></a>见如来身如金色等。<a id="a-3l"></a>然诸如来无有分别。<a id="a-3m"></a>无异分别。<a id="a-3n"></a>广说如经。<a id="a-3o"></a>或同彼类。<a id="a-3p"></a>不可分别一切菩萨正所求智者。<a id="a-3q"></a>显示世尊无量所依所化有情调伏方便殊胜功德。<a id="a-3r"></a>谓由无量菩萨所依一切有情调伏方便。<a id="a-3s"></a>此由如来增上力故。<a id="a-3t"></a>得闻正法。<a id="a-3u"></a>思修次第获得妙智。<a id="a-3v"></a>异类菩萨摄受付嘱。<a id="a-3w"></a>展转相续无间而转。<a id="a-3x"></a>得佛无二住胜彼岸者。<a id="a-3y"></a>显示世尊平等法身波罗蜜多最极成满殊胜功德。<a id="a-3z"></a>谓于佛地无二法身。<a id="a-40"></a>一切施等波罗蜜多平等圆满不相间杂。<a id="a-41"></a>如来解脱妙智究竟者。<a id="a-42"></a>显示世尊随其胜解示现无杂清净佛土殊胜功德。<a id="a-43"></a>谓观有情胜解差别。<a id="a-44"></a>示现种种不相间杂金等佛土。<a id="a-45"></a>证无中边佛地平等者。<a id="a-46"></a>显示世尊三身方处无有分限殊胜功德。<a id="a-47"></a>谓证平等无初中后。<a id="a-48"></a>诸佛三身于其佛地佛净土中。<a id="a-49"></a>无有一切方处分限。<a id="a-4A"></a>极于法界者。<a id="a-4B"></a>显示世尊穷生死际。<a id="a-4C"></a>常现起作一切有情利益安乐殊胜功德。<a id="a-4D"></a>谓此法界善清净故。<a id="a-4E"></a>穷生死际。<a id="a-4F"></a>常起等流契经等法。<a id="a-4G"></a>为当来世所化有情。<a id="a-4H"></a>如应如时恒现起作利益安乐。<a id="a-4I"></a>尽虚空性穷未来际者。<a id="a-4J"></a>显示世尊无尽究竟殊胜功德。<a id="a-4K"></a>谓如虚空常无穷尽。<a id="a-4L"></a>诸佛法界所起功德亦复如是。<a id="a-4M"></a>无穷尽故。<a id="a-4N"></a>如未来际无有尽期。<a id="a-4O"></a>利乐一切有情加行无休息故。<a id="a-4P"></a>诸佛功德为性是常无尽。<a id="a-4Q"></a>究竟为性无常相续不断。<a id="a-4R"></a>无尽究竟不可定说。<a id="a-4S"></a>以佛法身清净法界理性功德性是常故。<a id="a-4T"></a>受用变化二身功德。<a id="a-4U"></a>虽性无常无断尽故。<a id="a-4V"></a>无尽究竟。<a id="a-4W"></a>一切如来本发弘愿。<a id="a-4X"></a>为有情故求大菩提。<a id="a-4Y"></a>若诸有情尽得灭度。<a id="a-4Z"></a>尔时诸佛有为功德何不断灭。<a id="a-4a"></a>诸有情界无有一切尽灭度时。<a id="a-4b"></a>故佛功德无有断灭。<a id="a-4c"></a>所以者何。<a id="a-4d"></a>由法尔故。<a id="a-4e"></a>无始时来一切有情有五种性。<a id="a-4f"></a>一声闻种性。<a id="a-4g"></a>二独觉种性。<a id="a-4h"></a>三如来种性。<a id="a-4i"></a>四不定种性。<a id="a-4j"></a>五无有出世功德种性。<a id="a-4k"></a>如余经论广说其相。<a id="a-4l"></a>分别建立前四种性。<a id="a-4m"></a>虽无时限然有毕竟得灭度期。<a id="a-4n"></a>诸佛慈悲巧方便故。<a id="a-4o"></a>第五种性无有出世功德因故。<a id="a-4p"></a>毕竟无有得灭度期。<a id="a-4q"></a>诸佛但可为彼方便示现神通。<a id="a-4r"></a>说离恶趣生善趣法。<a id="a-4s"></a>彼虽依教勤修善因得生人趣。<a id="a-4t"></a>乃至非想非非想处。<a id="a-4u"></a>必还退下堕诸恶趣。<a id="a-4v"></a>诸佛方便复为现通说法教化。<a id="a-4w"></a>彼复修善得生善趣。<a id="a-4x"></a>后还退堕受诸苦恼。<a id="a-4y"></a>诸佛方便复更拔济。<a id="a-4z"></a>如是展转穷未来际。<a id="a-50"></a>不能令其毕竟灭度。<a id="a-51"></a>虽余经中宣说一切有情之类皆有佛性皆当作佛。<a id="a-52"></a>然就真如法身佛性。<a id="a-53"></a>或就少分一切有情方便而说。<a id="a-54"></a>为令不定种性有情。<a id="a-55"></a>决定速趣无上正等菩提果故。<a id="a-56"></a>由此道理。<a id="a-57"></a>诸佛利乐有情功德无有断尽。<a id="a-58"></a>此利他德依自利德乃得无断。<a id="a-59"></a>是故如来有为功德从因生故。<a id="a-5A"></a>虽念念灭而无断尽。<a id="a-5B"></a>由佛功德无尽究竟。<a id="a-5C"></a>是故成就最清净觉。<a id="a-5D"></a>其余诸句皆应如是一一配属。<a id="a-5E"></a>何故先说诸佛净土。<a id="a-5F"></a>后说世尊如是功德。<a id="a-5G"></a>为显如是诸佛功德依净土故。<a id="a-5H"></a>为显世尊依净佛土具如是德说此经故。</p>
  <p id="a5I">次显世尊眷属圆满。<a id="a-5J"></a>谓大声闻及大菩萨。<a id="a-5K"></a>余经中说调顺调顺而为眷属。<a id="a-5L"></a>解脱解脱而为眷属。<a id="a-5M"></a>是名如来眷属圆满。<a id="a-5N"></a>此说无量大声闻众无量菩萨摩诃萨俱。<a id="a-5O"></a>一切调顺皆佛子等。<a id="a-5P"></a>皆住大乘游大乘等。<a id="a-5Q"></a>如其次第声闻菩萨眷属圆满。<a id="a-5R"></a>何故此中先说声闻后说菩萨。<a id="a-5S"></a>为于大乘生疑惑者。<a id="a-5T"></a>除彼疑故。<a id="a-5U"></a>为引不定种性菩萨生定信故。<a id="a-5V"></a>为已清净诸大声闻舍于自身尊贵慢故。<a id="a-5W"></a>谓于众前大声闻众近对世尊亲受化故。<a id="a-5X"></a>又诸声闻常随佛故。<a id="a-5Y"></a>形同佛故。<a id="a-5Z"></a>内眷属故。<a id="a-5a"></a>又令菩萨于声闻众生恭敬故。<a id="a-5b"></a>如契经言。<a id="a-5c"></a>菩萨不应于声闻众不生恭敬。<a id="a-5d"></a>由是赞叹声闻功德。<a id="a-5e"></a>亦令其余于声闻众生净信故。<a id="a-5f"></a>于此会中亦有余众结集法者。<a id="a-5g"></a>略说二众以其胜故。<a id="a-5h"></a>如经后言。<a id="a-5i"></a>世间天人阿素洛等一切大众。<a id="a-5j"></a>闻佛所说皆大欢喜信受奉行。<a id="a-5k"></a>前说净土最极自在净识为相。<a id="a-5l"></a>云何会中有声闻等而不相违。<a id="a-5m"></a>有何相违。<a id="a-5n"></a>诸声闻等同菩萨见故成相违。<a id="a-5o"></a>若声闻等亦如是见可作是说。<a id="a-5p"></a>诸声闻等虽预此会。<a id="a-5q"></a>障见净妙业所碍故。<a id="a-5r"></a>犹如生盲不见。<a id="a-5s"></a>如是净妙境界不可难言。<a id="a-5t"></a>既不能见不应在众。<a id="a-5u"></a>以虽不见如是净妙而见秽土化身说故。<a id="a-5v"></a>虽同一会自业力故所见各异。<a id="a-5w"></a>如见真金谓为火等。<a id="a-5x"></a>如于一处四种众生各别见等。<a id="a-5y"></a>或复如来神力加被。<a id="a-5z"></a>令暂得见闻说妙法。<a id="a-60"></a>此是如来不思议力不可难。<a id="a-61"></a>以根地度等化亦无过。<a id="a-62"></a>为欲庄严说法会故。<a id="a-63"></a>或佛化作。<a id="a-64"></a>或诸菩萨之所化作。</p>
  <p id="a65">经曰。<a id="a-66"></a>与无量大声闻众俱。<a id="a-67"></a>一切调顺皆是佛子。<a id="a-68"></a>心善解脱慧善解脱。<a id="a-69"></a>戒善清净趣求法乐。<a id="a-6A"></a>多闻闻持其闻积集。<a id="a-6B"></a>善思所思。<a id="a-6C"></a>善说所说。<a id="a-6D"></a>善作所作。<a id="a-6E"></a>捷慧速慧。<a id="a-6F"></a>利慧出慧。<a id="a-6G"></a>胜决择慧大慧广慧。<a id="a-6H"></a>及无等慧。<a id="a-6I"></a>慧宝成就具足三明。<a id="a-6J"></a>逮得第一现法乐住。<a id="a-6K"></a>大净福田威仪寂静。<a id="a-6L"></a>大忍柔和成就无减。<a id="a-6M"></a>已善奉行如来圣教。</p>
  <p id="a6N">论曰。<a id="a-6O"></a>无量大声闻众者。<a id="a-6P"></a>其数甚多难可算计。<a id="a-6Q"></a>故名无量。<a id="a-6R"></a>闻佛言音。<a id="a-6S"></a>而入圣道故名声闻。<a id="a-6T"></a>并出家僧故名为众。<a id="a-6U"></a>一切皆是最极利根波罗蜜多种性声闻故名为大。<a id="a-6V"></a>有义皆住无学果位故名为大。<a id="a-6W"></a>如实义者。<a id="a-6X"></a>皆是不定种性声闻。<a id="a-6Y"></a>得小果已趣大菩提故名为大。<a id="a-6Z"></a>或众数多故名为大。<a id="a-6a"></a>如今大众一切调顺者。<a id="a-6b"></a>有义有学离见所断一百一十二种分别粗重烦恼。<a id="a-6c"></a>不[怡-台+龍]悷故犹如良马名为调顺。<a id="a-6d"></a>有义无学离见修断一百二十八种烦恼不刚强故。<a id="a-6e"></a>犹如真金名为调顺。<a id="a-6f"></a>如实义者。<a id="a-6g"></a>皆是回向菩提种性。<a id="a-6h"></a>一切堪能发趣大果。<a id="a-6i"></a>随佛意转如聪慧象。<a id="a-6j"></a>故名调顺。<a id="a-6k"></a>由佛教力彼圣道生。<a id="a-6l"></a>故名佛子。<a id="a-6m"></a>如说皆从世尊口生。<a id="a-6n"></a>正法生故。<a id="a-6o"></a>有义皆是趣大声闻。<a id="a-6p"></a>能绍佛种令不断绝。<a id="a-6q"></a>故名佛子。<a id="a-6r"></a>心善解脱者。<a id="a-6s"></a>离三界贪故。<a id="a-6t"></a>如说离贪心得解脱。<a id="a-6u"></a>慧善解脱者。<a id="a-6v"></a>已离一切染污无明故。<a id="a-6w"></a>如说离于无明慧得解脱。<a id="a-6x"></a>戒善清净者。<a id="a-6y"></a>如契经说。<a id="a-6z"></a>具足六支名戒善净。<a id="a-70"></a>谓住净尸罗善自防守。<a id="a-71"></a>别解律仪轨则所行皆悉具足。<a id="a-72"></a>于微细罪见大怖畏。<a id="a-73"></a>受学学处。<a id="a-74"></a>或复皆得无漏戒故。<a id="a-75"></a>名善清净。<a id="a-76"></a>如实义者。<a id="a-77"></a>住无学位回向大乘。<a id="a-78"></a>自分戒净修菩萨戒。<a id="a-79"></a>故名善净。<a id="a-7A"></a>趣求法乐者。<a id="a-7B"></a>求正法时欲趣大乐。<a id="a-7C"></a>谓佛菩提不求余事。<a id="a-7D"></a>或求法时为令他乐无求过意。<a id="a-7E"></a>离恶威仪。<a id="a-7F"></a>如实义者。<a id="a-7G"></a>此大声闻专求法乐。<a id="a-7H"></a>不求名闻利养恭敬。<a id="a-7I"></a>无量经典初中后分皆能听受。<a id="a-7J"></a>故名多闻。<a id="a-7K"></a>随所闻义皆能忆持令不忘失。<a id="a-7L"></a>故名闻持。<a id="a-7M"></a>数习文义令其坚住。<a id="a-7N"></a>是故说名其闻积集。<a id="a-7O"></a>世间愚夫恶思所思。<a id="a-7P"></a>恶说所说。<a id="a-7Q"></a>恶作所作。<a id="a-7R"></a>出世圣者。<a id="a-7S"></a>超过彼法与彼相违。<a id="a-7T"></a>是故说名善思所思善说所说善作所作。<a id="a-7U"></a>三业清净随智慧行。<a id="a-7V"></a>于佛所说法毗柰耶。<a id="a-7W"></a>速入其义。<a id="a-7X"></a>故名捷慧。<a id="a-7Y"></a>即于此中多入其义。<a id="a-7Z"></a>故名速慧。<a id="a-7a"></a>能多行者说名速故。<a id="a-7b"></a>入微细义故名利慧。<a id="a-7c"></a>得能出离生死妙慧故名出慧。<a id="a-7d"></a>此慧能为涅槃了因。<a id="a-7e"></a>是故说名胜决择慧。<a id="a-7f"></a>胜决择故名胜决择。<a id="a-7g"></a>即是涅槃。<a id="a-7h"></a>此慧能为彼了因故。<a id="a-7i"></a>依彼立名。<a id="a-7j"></a>问答决择无穷尽故。<a id="a-7k"></a>名为大慧。<a id="a-7l"></a>深广圆满善通达故。<a id="a-7m"></a>名为广慧。<a id="a-7n"></a>有本复说甚深妙慧。<a id="a-7o"></a>谓他不能穷其底故。<a id="a-7p"></a>于软根等诸声闻众。<a id="a-7q"></a>此慧胜故名无等慧。<a id="a-7r"></a>此慧能招最上义故。<a id="a-7s"></a>名为慧宝。<a id="a-7t"></a>是诸声闻具此慧宝。<a id="a-7u"></a>是故说名慧宝成就。<a id="a-7v"></a>具足三明者。<a id="a-7w"></a>谓得无学三种明故。<a id="a-7x"></a>云何名为无学三明。<a id="a-7y"></a>一宿住随念智证通明。<a id="a-7z"></a>二死生智证通明。<a id="a-80"></a>三漏尽智证通明。<a id="a-81"></a>无学利根所得三通。<a id="a-82"></a>除染不染三际愚故。<a id="a-83"></a>说有三明。<a id="a-84"></a>有义明者以慧为性。<a id="a-85"></a>慧能除闇故说为明。<a id="a-86"></a>有义无痴善根为性翻无明故。<a id="a-87"></a>逮得第一现法乐住者。<a id="a-88"></a>证得不退胜静虑故。<a id="a-89"></a>大净福田者。<a id="a-8A"></a>永离烦恼如世良田速能生长广大果故。<a id="a-8B"></a>威仪寂静者。<a id="a-8C"></a>一切威仪正知住故。<a id="a-8D"></a>大忍柔和成就无减者。<a id="a-8E"></a>于苦堪耐易共住故。<a id="a-8F"></a>已善奉行如来圣教者。<a id="a-8G"></a>诸有所作已圆满故。<a id="a-8H"></a>如来圣教本为有情出生死苦。<a id="a-8I"></a>是诸声闻位登无学皆出生死。<a id="a-8J"></a>故善奉行如来圣教。<a id="a-8K"></a>若尔何故复为说法。<a id="a-8L"></a>为令回向大菩提故。<a id="a-8M"></a>是诸声闻皆住无学。<a id="a-8N"></a>尽此一报必入永灭无余涅槃。<a id="a-8O"></a>寂静安乐与佛无异。<a id="a-8P"></a>如余论说。<a id="a-8Q"></a>何故引彼趣大菩提长时受苦。<a id="a-8R"></a>变易位中无诸苦受。<a id="a-8S"></a>斯有何过。<a id="a-8T"></a>行苦有故。<a id="a-8U"></a>是为大过。<a id="a-8V"></a>虽经此苦。<a id="a-8W"></a>令得如来三身功德大喜大乐故无有过。<a id="a-8X"></a>一切大乐不过涅槃。<a id="a-8Y"></a>彼已证得。<a id="a-8Z"></a>复何所少更求菩提涅槃。<a id="a-8a"></a>虽有寂灭安乐而无受乐。<a id="a-8b"></a>三菩提乐断受乐等。<a id="a-8c"></a>无量功德何用行苦有为乐耶。<a id="a-8d"></a>有为无漏犹如涅槃。<a id="a-8e"></a>是无漏故。<a id="a-8f"></a>非行苦摄。<a id="a-8g"></a>又若成佛能化无量所化有情出生死故。<a id="a-8h"></a>已成佛者。<a id="a-8i"></a>无此能耶。<a id="a-8j"></a>无始时来众生法尔。<a id="a-8k"></a>能化所化种性相属。<a id="a-8l"></a>不相属者即无化能。<a id="a-8m"></a>是故如来种种方便。<a id="a-8n"></a>化诸有情令得佛果。<a id="a-8o"></a>化彼所化若尔声闻或除七生。<a id="a-8p"></a>或除一生。<a id="a-8q"></a>或除上界处处一生。<a id="a-8r"></a>余一切生得非择灭。<a id="a-8s"></a>或一切生皆非择灭。<a id="a-8t"></a>云何更经三无数劫修菩提因而得佛耶。<a id="a-8u"></a>虽诸烦恼所润分段得非择灭。<a id="a-8v"></a>而由愿力受变易生。<a id="a-8w"></a>三无数劫修菩提因无有过失。<a id="a-8x"></a>非择灭者。<a id="a-8y"></a>众缘不具。<a id="a-8z"></a>于此时中毕竟不生。<a id="a-90"></a>非永不生。<a id="a-91"></a>彼虽长时住在生死。<a id="a-92"></a>由定愿力资感生因。<a id="a-93"></a>令其功能多时生果。<a id="a-94"></a>即此一身展转增胜乃至成佛。<a id="a-95"></a>如延寿法更不受生。<a id="a-96"></a>故论说言。<a id="a-97"></a>问回向菩提声闻为住无余依涅槃界。<a id="a-98"></a>发趣无上正等菩提。<a id="a-99"></a>为住有余依涅槃界耶。<a id="a-9A"></a>答唯住有余依涅槃界中。<a id="a-9B"></a>可有此事。<a id="a-9C"></a>所以者何。<a id="a-9D"></a>以无余依涅槃界中。<a id="a-9E"></a>远离一切发起事业。<a id="a-9F"></a>一切功用皆悉止息。<a id="a-9G"></a>问若唯住有余依涅槃界中。<a id="a-9H"></a>发趣无上正等菩提者。<a id="a-9I"></a>云何但由一生便能证得无上正等菩提。<a id="a-9J"></a>所以者何。<a id="a-9K"></a>阿罗汉等尚当无有所余一生。<a id="a-9L"></a>何况当有多生相续。<a id="a-9M"></a>答由彼要当增诸寿行方能成办。<a id="a-9N"></a>世尊多分依此回向菩提声闻。<a id="a-9O"></a>密意说言。<a id="a-9P"></a>若有善修四神足已。<a id="a-9Q"></a>能住一劫或余一劫。<a id="a-9R"></a>余一劫者。<a id="a-9S"></a>此中意说过于一劫。<a id="a-9T"></a>彼虽如是增益寿行。<a id="a-9U"></a>发趣无上正等菩提。<a id="a-9V"></a>而所修行极成迟钝乐涅槃故。<a id="a-9W"></a>不如初心始业菩萨。<a id="a-9X"></a>彼既如是增寿行已。<a id="a-9Y"></a>留有根身别作化身。<a id="a-9Z"></a>同法者前方便示现于无余依涅槃界中而般涅槃。<a id="a-9a"></a>由此因缘皆作是念。<a id="a-9b"></a>某名尊者于无余依涅槃界中已般涅槃。<a id="a-9c"></a>彼以所留有根实身。<a id="a-9d"></a>即于此界赡部洲中。<a id="a-9e"></a>随其所乐远离而住。<a id="a-9f"></a>一切诸天尚不能睹。<a id="a-9g"></a>何况其余众生能见。<a id="a-9h"></a>彼于涅槃多乐住故。<a id="a-9i"></a>于遍游行彼彼世界亲近供养佛菩萨中。<a id="a-9j"></a>及于修习菩提资粮诸圣道中。<a id="a-9k"></a>若放逸时诸佛菩萨数数觉悟。<a id="a-9l"></a>彼觉悟已。<a id="a-9m"></a>于所修行能不放逸。<a id="a-9n"></a>复次回向菩提声闻。<a id="a-9o"></a>或于学位即能弃舍求声闻愿。<a id="a-9p"></a>或无学位方能弃舍。<a id="a-9q"></a>由彼根性有差别故。<a id="a-9r"></a>所待众缘有差别故。<a id="a-9s"></a>如是若在无学位中。<a id="a-9t"></a>回向菩提由定愿力。<a id="a-9u"></a>数数资昔感现身因。<a id="a-9v"></a>令于长时生果相续。<a id="a-9w"></a>渐渐增胜。<a id="a-9x"></a>乃至成佛功能方尽。<a id="a-9y"></a>此报虽亲有漏因感。<a id="a-9z"></a>然由无漏定愿资助。<a id="a-A0"></a>名不思议变易生死。<a id="a-A1"></a>无漏定愿不思议故。<a id="a-A2"></a>若有学位回向菩提。<a id="a-A3"></a>或随烦恼感生势力。<a id="a-A4"></a>感彼生已。<a id="a-A5"></a>于最后生伏诸烦恼。<a id="a-A6"></a>起定愿力资后身因。<a id="a-A7"></a>如前道理乃至成佛。<a id="a-A8"></a>或回心已即伏烦恼。<a id="a-A9"></a>起定愿力资现身因。<a id="a-AA"></a>如前道理乃至成佛。<a id="a-AB"></a>诸用无漏定愿资助。<a id="a-AC"></a>非烦恼者。<a id="a-AD"></a>皆不思议变易身摄。<a id="a-AE"></a>若烦恼力所感异熟分段身摄。<a id="a-AF"></a>若说声闻是化所作。<a id="a-AG"></a>不须如是问答分别。</p>
  <p id="aAH">经曰。<a id="a-AI"></a>复有无量菩萨摩诃萨。<a id="a-AJ"></a>从诸佛土俱来集会。<a id="a-AK"></a>皆住大乘。<a id="a-AL"></a>游大乘法。<a id="a-AM"></a>于诸众生其心平等。<a id="a-AN"></a>离诸分别及不分别种种分别。<a id="a-AO"></a>摧诸魔怨。<a id="a-AP"></a>远离一切声闻独觉系念分别。<a id="a-AQ"></a>广大法味喜乐所持。<a id="a-AR"></a>超五怖畏。<a id="a-AS"></a>一向趣入不退转位。<a id="a-AT"></a>息诸众生一切苦恼所逼迫地。<a id="a-AU"></a>而现在前。<a id="a-AV"></a>妙生菩萨。<a id="a-AW"></a>而为上首。</p>
  <p id="aAX">论曰。<a id="a-AY"></a>所言菩萨摩诃萨者。<a id="a-AZ"></a>谓诸萨埵求菩提故。<a id="a-Aa"></a>此通三乘为简取大故。<a id="a-Ab"></a>须复说摩诃萨言。<a id="a-Ac"></a>又缘菩提萨埵为境故名菩萨。<a id="a-Ad"></a>具足自利利他大愿。<a id="a-Ae"></a>求大菩提利有情故。<a id="a-Af"></a>又萨埵者是勇猛义。<a id="a-Ag"></a>精进勇猛求大菩提故名菩萨。<a id="a-Ah"></a>此通诸位。<a id="a-Ai"></a>今取地上诸大菩萨。<a id="a-Aj"></a>是故复说摩诃萨言何故赞说菩萨功德。<a id="a-Ak"></a>为舍众生轻慢心故。<a id="a-Al"></a>有作是言。<a id="a-Am"></a>赞声闻众久修梵行诸菩萨众应当敬礼。<a id="a-An"></a>又令众生起净信故。<a id="a-Ao"></a>菩萨尚有如是功德。<a id="a-Ap"></a>何况如来。<a id="a-Aq"></a>于此赞说菩萨德中。<a id="a-Ar"></a>显诸菩萨有三大事名摩诃萨。<a id="a-As"></a>一者数大。<a id="a-At"></a>以无量故。<a id="a-Au"></a>二者德大。<a id="a-Av"></a>谓住大乘游大乘等。<a id="a-Aw"></a>三者业大。<a id="a-Ax"></a>谓息众生诸苦恼故。<a id="a-Ay"></a>利乐有情是菩萨业。<a id="a-Az"></a>从诸佛土俱来集会者。<a id="a-B0"></a>谓从十方种种佛土。<a id="a-B1"></a>为听法故俱来集会。<a id="a-B2"></a>亦应有此索诃世界菩萨来集。<a id="a-B3"></a>而结集者但说他方菩萨来集。<a id="a-B4"></a>为欲对治懈怠憍慢不来集会求闻法故。<a id="a-B5"></a>如是菩萨从彼方来。<a id="a-B6"></a>自求闻法非他所引。<a id="a-B7"></a>一切皆具大威神力。<a id="a-B8"></a>尚从他界极远方来。<a id="a-B9"></a>何况其余而不来集。<a id="a-BA"></a>前声闻众不说来集。<a id="a-BB"></a>在此方故。<a id="a-BC"></a>今说他方俱来集会故。<a id="a-BD"></a>知亦有此方菩萨。<a id="a-BE"></a>但略不说。<a id="a-BF"></a>就德大中应知略说九种德大。<a id="a-BG"></a>一精进大。<a id="a-BH"></a>谓皆住大乘由精进力。<a id="a-BI"></a>安住大乘拔济有情令离生死。<a id="a-BJ"></a>及自发趣无上菩提。<a id="a-BK"></a>二因大。<a id="a-BL"></a>谓游大乘法。<a id="a-BM"></a>即十地等。<a id="a-BN"></a>以闻思修等。<a id="a-BO"></a>渐次而游。<a id="a-BP"></a>三所缘大。<a id="a-BQ"></a>谓于诸众生其心平等。<a id="a-BR"></a>即于一切有情得自他平等。<a id="a-BS"></a>以大慈等平等方便故。<a id="a-BT"></a>四时大。<a id="a-BU"></a>谓离诸分别及不分别种种分别。<a id="a-BV"></a>即于一切时犹如一念。<a id="a-BW"></a>平等而转。<a id="a-BX"></a>劫名分别。<a id="a-BY"></a>以于一切劫与非劫分别断故。<a id="a-BZ"></a>以不分别劫与非劫故。<a id="a-Ba"></a>能长时修行无厌。<a id="a-Bb"></a>五无染大。<a id="a-Bc"></a>谓摧诸魔怨以舍一切所摄受故。<a id="a-Bd"></a>能伏魔怨。<a id="a-Be"></a>如说菩萨若于一切所摄受事。<a id="a-Bf"></a>知不坚实心不贪求。<a id="a-Bg"></a>即能摧伏一切魔怨。<a id="a-Bh"></a>六作意大。<a id="a-Bi"></a>谓远离一切声闻独觉系念分别。<a id="a-Bj"></a>即是远分断除一切二乘作意。<a id="a-Bk"></a>七任持大。<a id="a-Bl"></a>谓广大法味喜乐所持。<a id="a-Bm"></a>即用大乘法味喜乐为食。<a id="a-Bn"></a>八清净大。<a id="a-Bo"></a>谓超五怖畏。<a id="a-Bp"></a>即三业清净出诸怖畏。<a id="a-Bq"></a>无犯戒等诸恶趣等。<a id="a-Br"></a>怖畏因故。<a id="a-Bs"></a>五怖畏者。<a id="a-Bt"></a>一不活畏。<a id="a-Bu"></a>二恶名畏。<a id="a-Bv"></a>三死畏。<a id="a-Bw"></a>四恶趣畏。<a id="a-Bx"></a>五怯众畏。<a id="a-By"></a>如是五畏证得清净意乐地时皆已远离。<a id="a-Bz"></a>九证得大。<a id="a-C0"></a>谓一向趣入不退转位。<a id="a-C1"></a>即得一切智记别。<a id="a-C2"></a>地时一向不退。<a id="a-C3"></a>前七地中犹有加行功用运转。<a id="a-C4"></a>未得不退无功用道。<a id="a-C5"></a>其余诸地得无加行功用运转。<a id="a-C6"></a>一向趣入不退转地。<a id="a-C7"></a>以不退地无功用道一向趣入。<a id="a-C8"></a>是故说名一向趣入不退转地。<a id="a-C9"></a>就业大中。<a id="a-CA"></a>息诸众生一切苦恼所逼迫地。<a id="a-CB"></a>而现在前者。<a id="a-CC"></a>谓诸菩萨能息一切有情内外苦恼逼迫地位现前。<a id="a-CD"></a>此地中有大悲大慈。<a id="a-CE"></a>由此二种能息一切内病等苦。<a id="a-CF"></a>外贫等恼之所逼迫。<a id="a-CG"></a>此二多作有情利乐故。<a id="a-CH"></a>得此者名为业大。<a id="a-CI"></a>复次皆住大乘者。<a id="a-CJ"></a>谓住初地证得遍满真法界时。<a id="a-CK"></a>初得真实大乘法故。<a id="a-CL"></a>名住大乘。<a id="a-CM"></a>游大乘法者。<a id="a-CN"></a>谓第二地修行菩萨三聚戒故。<a id="a-CO"></a>大乘行法即三聚戒。<a id="a-CP"></a>于诸众生其心平等者。<a id="a-CQ"></a>谓第三地得诸胜定。<a id="a-CR"></a>发四无量平等利乐诸有情故。<a id="a-CS"></a>离诸分别等者。<a id="a-CT"></a>谓第四地得三十七菩提分法。<a id="a-CU"></a>离诸分别及不分别种种分别。<a id="a-CV"></a>诸分别者。<a id="a-CW"></a>即见所断分别我见。<a id="a-CX"></a>初地已离。<a id="a-CY"></a>不分别者。<a id="a-CZ"></a>即修所断俱生我见。<a id="a-Ca"></a>此地中离。<a id="a-Cb"></a>即此二种相应诸法名种种分别。<a id="a-Cc"></a>行解异故。<a id="a-Cd"></a>虽前后离尽处。<a id="a-Ce"></a>总说如第四定说离苦乐。<a id="a-Cf"></a>如第三果离五下分。<a id="a-Cg"></a>有义。<a id="a-Ch"></a>此地第七识中俱生烦恼一切远离。<a id="a-Ci"></a>有义。<a id="a-Cj"></a>此地第六识中。<a id="a-Ck"></a>俱生我见一切远离。<a id="a-Cl"></a>非第七识。<a id="a-Cm"></a>以七地来犹有微细烦恼现行。<a id="a-Cn"></a>若无第七应无染依。<a id="a-Co"></a>应不似五。<a id="a-Cp"></a>第七细惑若已远离。<a id="a-Cq"></a>五六七地六识粗惑应不现行。<a id="a-Cr"></a>即违瑜伽解深密说。<a id="a-Cs"></a>又如二乘金刚喻定。<a id="a-Ct"></a>第七识惑与六识中最细烦恼。<a id="a-Cu"></a>一时俱断。<a id="a-Cv"></a>云何此中先离第七微细烦恼。<a id="a-Cw"></a>后离六识粗烦恼耶。<a id="a-Cx"></a>是故四地得无我智灭意识中。<a id="a-Cy"></a>俱生我见未离。<a id="a-Cz"></a>第七微细烦恼。<a id="a-D0"></a>及六识中余修断惑。<a id="a-D1"></a>此说伏离非是永灭。<a id="a-D2"></a>至第十地金刚心时。<a id="a-D3"></a>方顿断灭。<a id="a-D4"></a>修断种故。<a id="a-D5"></a>摧诸魔怨者。<a id="a-D6"></a>谓第五地观四圣谛皆平等性。<a id="a-D7"></a>摧伏执取生死涅槃差别魔怨。<a id="a-D8"></a>远离一切声闻独觉系念分别者。<a id="a-D9"></a>谓第六地观十二支染净缘起。<a id="a-DA"></a>皆平等性。<a id="a-DB"></a>远离二乘厌患杂染欣乐清净系念分别。<a id="a-DC"></a>广大法味喜乐所持者。<a id="a-DD"></a>谓第七地证无相理。<a id="a-DE"></a>于空智中起有胜行。<a id="a-DF"></a>受大法乐。<a id="a-DG"></a>超五怖畏者。<a id="a-DH"></a>谓第八地一切烦恼不复现行。<a id="a-DI"></a>离五怖因名超五怖。<a id="a-DJ"></a>五怖畏果初地已离。<a id="a-DK"></a>一向趣入不退转位者。<a id="a-DL"></a>谓第九地决定趣入第十菩萨众行圆满不退转位。<a id="a-DM"></a>息诸众生等者。<a id="a-DN"></a>谓第十地得大法身。<a id="a-DO"></a>起大悲云雨大法雨。<a id="a-DP"></a>息除一切众生苦恼所逼迫事。<a id="a-DQ"></a>复次如是十句经文。<a id="a-DR"></a>十到彼岸十大愿等。<a id="a-DS"></a>亦应配释。<a id="a-DT"></a>以初地上一一地中。<a id="a-DU"></a>普摄一切诸地行故。<a id="a-DV"></a>妙生菩萨而为上首者。<a id="a-DW"></a>谓能发起圆满功德诸三摩地。<a id="a-DX"></a>名为妙生。<a id="a-DY"></a>菩萨得此三摩地故。<a id="a-DZ"></a>立妙生号。<a id="a-Da"></a>以菩萨名多依法故。<a id="a-Db"></a>如慈氏等。<a id="a-Dc"></a>于此众中妙生菩萨最第一故。<a id="a-Dd"></a>名为上首。<a id="a-De"></a>是故次下唯告妙生。<a id="a-Df"></a>发起所说此经略故。<a id="a-Dg"></a>唯列一名。<a id="a-Dh"></a>所余众会但举其数。<a id="a-Di"></a>结集法者意在略故。</p>
 </body>
</html>