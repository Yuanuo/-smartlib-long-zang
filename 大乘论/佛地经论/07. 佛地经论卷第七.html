<!doctype html>
<html id="z3IBVVSzb" data-ver="976">
 <head>
  <meta charset="utf-8">
  <meta author="亲光菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">佛地经论卷第七</h1>
  <p id="a2">经曰。<a id="a-3"></a>尔时世尊而说颂曰。</p>
  <p id="a4">论曰。<a id="a-5"></a>当说四颂总摄上义。<a id="a-6"></a>略显佛地净法界相。<a id="a-7"></a>如来地中一切有为无为功德。<a id="a-8"></a>皆是清净法界摄持。<a id="a-9"></a>皆是清净法界之相。<a id="a-A"></a>所相能相俱名相故。<a id="a-B"></a>于四颂中前三颂半别显其相。<a id="a-C"></a>后半总结。<a id="a-D"></a>别显相中。<a id="a-E"></a>有义此中初半显示清净法界次半显示大圆镜智。<a id="a-F"></a>次半显示平等性智。<a id="a-G"></a>次半显示妙观察智。<a id="a-H"></a>次半显示成所作智。<a id="a-I"></a>次半显示四智所摄眷属功德。<a id="a-J"></a>后半显示五法所成三身差别。<a id="a-K"></a>复有义者。<a id="a-L"></a>此中显示清净法界。<a id="a-M"></a>有六种相。<a id="a-N"></a>总摄一切佛地功德。<a id="a-O"></a>谓自性相因相果相若作业相若相应相若差别相。<a id="a-P"></a>如其次第初有一颂余各半颂。</p>
  <p id="aQ">经曰。<a id="a-R"></a>一切法真如　二障清净相。</p>
  <p id="aS">论曰。<a id="a-T"></a>有义此显清净法界。<a id="a-U"></a>谓一切法空无我性所显真如。<a id="a-V"></a>永离二障本性清净。<a id="a-W"></a>今复离染能为一切善法所依。<a id="a-X"></a>是故说名清净法界。<a id="a-Y"></a>一切法者。<a id="a-Z"></a>谓世出世有漏无漏蕴界处等。<a id="a-a"></a>真如即是诸法实性无颠倒性。<a id="a-b"></a>与一切法不一不异。<a id="a-c"></a>体唯一味。<a id="a-d"></a>随相分多或说二种。<a id="a-e"></a>谓生空无我法空无我。<a id="a-f"></a>真如实非空无我性。<a id="a-g"></a>离分别故。<a id="a-h"></a>绝戏论故。<a id="a-i"></a>但由修习空无我观。<a id="a-j"></a>灭障真如我我所执而证得。<a id="a-k"></a>故名空无我。<a id="a-l"></a>或说三种。<a id="a-m"></a>谓善不善无记。<a id="a-n"></a>真如是此三法真实性故。<a id="a-o"></a>或说四种。<a id="a-p"></a>谓三界系不系。<a id="a-q"></a>真如是此四法真实性故。<a id="a-r"></a>或说五种。<a id="a-s"></a>谓心真如广说乃至无为真如。<a id="a-t"></a>亦是五法真实性故。<a id="a-u"></a>或说六种。<a id="a-v"></a>谓色真如广说乃至无为真如。<a id="a-w"></a>五蕴无为真实性故。<a id="a-x"></a>或说七种。<a id="a-y"></a>一流转真如。<a id="a-z"></a>谓一切行无始世来流转实性。<a id="a-10"></a>二实相真如。<a id="a-11"></a>谓一切法二空无我所显实性。<a id="a-12"></a>三唯识真如。<a id="a-13"></a>谓一切法唯识实性。<a id="a-14"></a>四安立真如。<a id="a-15"></a>谓有漏法苦谛实性。<a id="a-16"></a>五邪行真如谓业烦恼集谛实性。<a id="a-17"></a>六清净真如。<a id="a-18"></a>谓善无为灭谛实性。<a id="a-19"></a>七正行真如。<a id="a-1A"></a>谓诸有为无漏善法道谛实性。<a id="a-1B"></a>或说八种。<a id="a-1C"></a>谓不生不灭。<a id="a-1D"></a>不断不常。<a id="a-1E"></a>不一不异。<a id="a-1F"></a>不来不去。<a id="a-1G"></a>八遣相门所显真如。<a id="a-1H"></a>或说九种。<a id="a-1I"></a>谓九品道除九品障所显真如。<a id="a-1J"></a>或说十种。<a id="a-1K"></a>谓于十地除十无明所显真如。<a id="a-1L"></a>即十法界。<a id="a-1M"></a>如摄大乘广辩名相。<a id="a-1N"></a>如是增数乃至穷尽。<a id="a-1O"></a>一切法门皆是真如差别之相。<a id="a-1P"></a>而真如体非一非多。<a id="a-1Q"></a>分别言说皆不能辩。<a id="a-1R"></a>由离一切虚妄颠倒。<a id="a-1S"></a>假名真如。<a id="a-1T"></a>能为一切善法所依。<a id="a-1U"></a>假名法界。<a id="a-1V"></a>离损减谤假名实有。<a id="a-1W"></a>离增益谤假名空无。<a id="a-1X"></a>分析推求诸法虚假。<a id="a-1Y"></a>极至于此更不可度。<a id="a-1Z"></a>唯此是真假名实际。<a id="a-1a"></a>是无分别最胜圣智所证境界。<a id="a-1b"></a>假名胜义。<a id="a-1c"></a>如是广说。<a id="a-1d"></a>言二障者。<a id="a-1e"></a>一烦恼障。<a id="a-1f"></a>二所知障。<a id="a-1g"></a>恼乱身心令不寂静。<a id="a-1h"></a>名烦恼障。<a id="a-1i"></a>覆所知境无颠倒性。<a id="a-1j"></a>令不显现。<a id="a-1k"></a>名所知障。<a id="a-1l"></a>烦恼障者。<a id="a-1m"></a>谓执实我萨迦耶见以为上首。<a id="a-1n"></a>百二十八根本烦恼。<a id="a-1o"></a>及随烦恼。<a id="a-1p"></a>若所发业若所得果。<a id="a-1q"></a>皆摄在中。<a id="a-1r"></a>皆以烦恼为根本故。<a id="a-1s"></a>所知障者。<a id="a-1t"></a>谓执遍计所执诸法萨迦耶见以为上首。<a id="a-1u"></a>所有无明法爱恚等诸心心法。<a id="a-1v"></a>及所发业并所得果。<a id="a-1w"></a>皆摄在中。<a id="a-1x"></a>皆以法执及无明等为根本故。<a id="a-1y"></a>有义法执及无明等。<a id="a-1z"></a>遍在一切善恶无记。<a id="a-20"></a>有漏心品及与二乘无漏心品。<a id="a-21"></a>皆不了达法无我故。<a id="a-22"></a>皆似相分见分起故。<a id="a-23"></a>有义唯在不善无记有漏心品。<a id="a-24"></a>瑜伽师地。<a id="a-25"></a>说诸无明但有二种。<a id="a-26"></a>一者不善。<a id="a-27"></a>二者无记。<a id="a-28"></a>复有二种。<a id="a-29"></a>一者染污。<a id="a-2A"></a>二不染污。<a id="a-2B"></a>不言有善。<a id="a-2C"></a>不可非善善心相应。<a id="a-2D"></a>性相违故。<a id="a-2E"></a>又善心品必与无痴善根相应。<a id="a-2F"></a>痴即无明不可一心痴无痴并如贪无贪嗔无嗔等。<a id="a-2G"></a>不相应故。<a id="a-2H"></a>不可法执不与痴俱。<a id="a-2I"></a>若无无明无倒执故。<a id="a-2J"></a>如执有我定无明俱。<a id="a-2K"></a>此亦应尔。<a id="a-2L"></a>又诸善心性无迷执。<a id="a-2M"></a>皆信等俱顺无我解。<a id="a-2N"></a>与二空观为前方便。<a id="a-2O"></a>不可法执导法空观。<a id="a-2P"></a>我执未曾见此事故。<a id="a-2Q"></a>是故有漏无漏善心。<a id="a-2R"></a>决定不与二执无明爱等相应。<a id="a-2S"></a>违教理故。<a id="a-2T"></a>一切异熟无记心品亦无法执及无明等。<a id="a-2U"></a>分别力劣不能执故。<a id="a-2V"></a>若有倒执成法我见。<a id="a-2W"></a>有无明等阿赖耶识。<a id="a-2X"></a>不应唯与五法相应。<a id="a-2Y"></a>见无明等慧等摄故。<a id="a-2Z"></a>又若此识有法执者。<a id="a-2a"></a>无所熏故应念念失。<a id="a-2b"></a>不须对治则成大过。<a id="a-2c"></a>烦恼障中无此事故。<a id="a-2d"></a>又法空观初现前时。<a id="a-2e"></a>此识应断。<a id="a-2f"></a>障治相违不俱行故。<a id="a-2g"></a>若尔所余有漏种子应无所依。<a id="a-2h"></a>所修功德应无熏习。<a id="a-2i"></a>无所熏故。<a id="a-2j"></a>不可说言熏习镜智。<a id="a-2k"></a>相应净识非无记故。<a id="a-2l"></a>犹未得故。<a id="a-2m"></a>阿赖耶识既无法执。<a id="a-2n"></a>余转识中异熟果者。<a id="a-2o"></a>亦应如是性类同故。<a id="a-2p"></a>于五识中亦无法执。<a id="a-2q"></a>无有猛利分别用故。<a id="a-2r"></a>不推求故。<a id="a-2s"></a>摄大乘说。<a id="a-2t"></a>能遍计心唯是意识。<a id="a-2u"></a>故知五识不缘遍计所执自性。<a id="a-2v"></a>如无分别无推求见。<a id="a-2w"></a>不能计我。<a id="a-2x"></a>故亦不能计度诸法。<a id="a-2y"></a>然由意识计我计法起爱恚等。<a id="a-2z"></a>引五识中非见所摄爱恚等起。<a id="a-30"></a>虽无有见而有爱恚无明等法二障所摄。<a id="a-31"></a>是故二执分别推求。<a id="a-32"></a>唯在第六第七意识。<a id="a-33"></a>若爱恚等非见所摄。<a id="a-34"></a>不推求者亦在五识。<a id="a-35"></a>诸我执等烦恼障体。<a id="a-36"></a>唯在不善有覆无记二心中有。<a id="a-37"></a>若法执等所知障体。<a id="a-38"></a>亦在无覆无记心中。<a id="a-39"></a>二乘无学亦现行故。<a id="a-3A"></a>无学位中无有不善有覆无记。<a id="a-3B"></a>此就二乘名为无覆。<a id="a-3C"></a>若望菩萨是染污故。<a id="a-3D"></a>亦名有覆。<a id="a-3E"></a>故所知障亦名无覆。<a id="a-3F"></a>亦名有覆。<a id="a-3G"></a>一体二名所望别故。<a id="a-3H"></a>烦恼障中有所知障。<a id="a-3I"></a>是所依故。<a id="a-3J"></a>必执有法而计我故。<a id="a-3K"></a>体虽无二而用有别。<a id="a-3L"></a>如一识体取境用多。<a id="a-3M"></a>由此熏生一种子体亦有多用。<a id="a-3N"></a>起时虽俱而渐次断。<a id="a-3O"></a>圣道势力有分齐故。<a id="a-3P"></a>若所知障就二乘说无覆无记。<a id="a-3Q"></a>四无记中何无记摄。<a id="a-3R"></a>异熟生摄。<a id="a-3S"></a>以从异熟识生起故。<a id="a-3T"></a>若尔何者非异熟生。<a id="a-3U"></a>如增上缘余所不摄皆此摄故。<a id="a-3V"></a>威仪等心不坚执故。<a id="a-3W"></a>非普遍故。<a id="a-3X"></a>无二障体。<a id="a-3Y"></a>若善无覆无记心中无法执者。<a id="a-3Z"></a>云何不能了达法空。<a id="a-3a"></a>亦无我执云何不能了达生空。<a id="a-3b"></a>此既由与第七识中我执俱故。<a id="a-3c"></a>不达生空。<a id="a-3d"></a>亦应由与第七识中法执俱故。<a id="a-3e"></a>不达法空。<a id="a-3f"></a>既似相分见分而起。<a id="a-3g"></a>云何不名法执所摄。<a id="a-3h"></a>诸佛菩萨无漏智等亦有二分。<a id="a-3i"></a>云何非执。<a id="a-3j"></a>是故缘生相分见分依他起摄。<a id="a-3k"></a>若于此上妄计心外。<a id="a-3l"></a>或定性有方名为执。<a id="a-3m"></a>故所知障在第七者。<a id="a-3n"></a>遍与六识三性心俱。<a id="a-3o"></a>非相应品且止广诤。<a id="a-3p"></a>应释本文。<a id="a-3q"></a>清净相者。<a id="a-3r"></a>谓此真如本性清净。<a id="a-3s"></a>二障所覆。<a id="a-3t"></a>如净虚空烟云等障相似不净。<a id="a-3u"></a>得出世间证真如道渐除二障所有种子。<a id="a-3v"></a>犹如大风吹烟云等。<a id="a-3w"></a>金刚喻定现在前时。<a id="a-3x"></a>灭离一切障种子尽。<a id="a-3y"></a>得净法界究竟转依。<a id="a-3z"></a>名清净相。<a id="a-40"></a>如是已显前五法中清净法界。<a id="a-41"></a>有义此显自性一分法界净相。<a id="a-42"></a>即六相中自性一分文同前释。</p>
  <p id="a43">经曰。<a id="a-44"></a>法智彼所缘　自在无尽相。</p>
  <p id="a45">论曰。<a id="a-46"></a>有义此显大圆镜智法者。<a id="a-47"></a>即是依他起性缘法镜智名为法智。<a id="a-48"></a>大圆镜智亦缘世俗依他起性。<a id="a-49"></a>现彼影故。<a id="a-4A"></a>不迷彼故。<a id="a-4B"></a>彼所缘者。<a id="a-4C"></a>彼谓真如非彼法智。<a id="a-4D"></a>虽复隔句义势相应。<a id="a-4E"></a>故无有过。<a id="a-4F"></a>法智用彼为所缘故。<a id="a-4G"></a>名彼所缘。<a id="a-4H"></a>非谓法智是彼所缘。<a id="a-4I"></a>大圆镜智亦缘胜义圆成实性。<a id="a-4J"></a>穷生死际内证彼故。<a id="a-4K"></a>此说镜智缘一切法自相共相。<a id="a-4L"></a>依他起性圆成实性俱为境故。<a id="a-4M"></a>遍计所执但是凡愚妄心所计非圣智境。<a id="a-4N"></a>故不说缘。<a id="a-4O"></a>如论中说遍计所执唯凡智境。<a id="a-4P"></a>圆成实性唯圣智境。<a id="a-4Q"></a>依他起性亦凡智境。<a id="a-4R"></a>亦圣智境。<a id="a-4S"></a>遍计所执以无体故。<a id="a-4T"></a>非圣所证。<a id="a-4U"></a>若尔圣智不知一切。<a id="a-4V"></a>彼既是无智何所知。<a id="a-4W"></a>若知为有则成颠倒。<a id="a-4X"></a>若知为无则非遍计所执。<a id="a-4Y"></a>自性心所现无依他起摄。<a id="a-4Z"></a>真如理无圆成实摄。<a id="a-4a"></a>是故圣智虽知有无而不缘彼。<a id="a-4b"></a>遍计所执自性为境。<a id="a-4c"></a>言自在者。<a id="a-4d"></a>大圆镜智六到彼岸所修成故。<a id="a-4e"></a>具十自在妙用无碍。<a id="a-4f"></a>无尽相者。<a id="a-4g"></a>穷生死际。<a id="a-4h"></a>无间无断相续常故。<a id="a-4i"></a>相谓所相。<a id="a-4j"></a>或复能相。<a id="a-4k"></a>表自体故。<a id="a-4l"></a>如是总显前五法中大圆镜智。<a id="a-4m"></a>有义此显自性一分。<a id="a-4n"></a>佛果四智即六相中自性一分。<a id="a-4o"></a>有为功德法者即是大圆镜智。<a id="a-4p"></a>由对治力转去一切粗重所依阿赖耶识。<a id="a-4q"></a>转得清净依他起性。<a id="a-4r"></a>远离一切心虑分别。<a id="a-4s"></a>所缘能缘平等平等不可宣说。<a id="a-4t"></a>缘生法性不增不减。<a id="a-4u"></a>内证行相能现一切诸法影像。<a id="a-4v"></a>于一切境普能照了无分别故。<a id="a-4w"></a>总说名法智者。<a id="a-4x"></a>即是平等性智。<a id="a-4y"></a>由对治力转去执着众生及法第七末那。<a id="a-4z"></a>转得清净依他起性缘镜智等及净法界平等平等。<a id="a-50"></a>内证行相故名为智。<a id="a-51"></a>彼所缘者。<a id="a-52"></a>即余二智。<a id="a-53"></a>由对治力转去世间分别六识。<a id="a-54"></a>转得清净依他起性。<a id="a-55"></a>或出世间。<a id="a-56"></a>或世出世。<a id="a-57"></a>彼后所得缘上真如及法智等。<a id="a-58"></a>依他起性以为境界。<a id="a-59"></a>无执分别似所缘现。<a id="a-5A"></a>分别自内所证能证。<a id="a-5B"></a>用彼上说真如法智。<a id="a-5C"></a>为所缘故名彼所缘。<a id="a-5D"></a>如是四智妙用无碍。<a id="a-5E"></a>故名自在。<a id="a-5F"></a>穷生死际常用不息。<a id="a-5G"></a>故名无尽。<a id="a-5H"></a>大圆镜智平等性智。<a id="a-5I"></a>常无间断故名无尽。<a id="a-5J"></a>妙观察智成所作智。<a id="a-5K"></a>虽有间断。<a id="a-5L"></a>而暂作意即能现前。<a id="a-5M"></a>数起无穷亦名无尽。<a id="a-5N"></a>相谓体相皆从缘生。<a id="a-5O"></a>说名清净依他起性。<a id="a-5P"></a>皆无颠倒说名清净。<a id="a-5Q"></a>圆成实性皆有内证。<a id="a-5R"></a>照境作用似境显现。<a id="a-5S"></a>说名为智。<a id="a-5T"></a>如是等义能表自体。<a id="a-5U"></a>故名为相。</p>
  <p id="a5V">经曰。<a id="a-5W"></a>普遍真如智　修习证圆满。</p>
  <p id="a5X">论曰。<a id="a-5Y"></a>有义此显平等性智。<a id="a-5Z"></a>谓初地中初现观时。<a id="a-5a"></a>得此平等无分别智。<a id="a-5b"></a>观真如等一切平等。<a id="a-5c"></a>于后诸地渐次修习转胜转净。<a id="a-5d"></a>乃至佛地证得圆满。<a id="a-5e"></a>究竟清净证法界等。<a id="a-5f"></a>一切理事皆悉平等。<a id="a-5g"></a>如是显示前五法中平等性智。<a id="a-5h"></a>有义此显六中因相。<a id="a-5i"></a>谓初地中无分别智。<a id="a-5j"></a>观初法界见道三心断见道断百一十二根本烦恼。<a id="a-5k"></a>及随烦恼。<a id="a-5l"></a>并灭见断不染无明分别法执最粗一分。<a id="a-5m"></a>显初法界智种增长。<a id="a-5n"></a>从此已后于一切地。<a id="a-5o"></a>修道位中无分别智。<a id="a-5p"></a>观余法界如如。<a id="a-5q"></a>于彼一切法门。<a id="a-5r"></a>闻思修等加行智等方便等位渐次修习。<a id="a-5s"></a>如是如是随其所应。<a id="a-5t"></a>渐伏修断十六烦恼。<a id="a-5u"></a>及随烦恼。<a id="a-5v"></a>并随所应渐灭修断不染无明俱生法执。<a id="a-5w"></a>所余诸分。<a id="a-5x"></a>显余法界智种增长。<a id="a-5y"></a>由此为因乃至佛地。<a id="a-5z"></a>证得法界四智圆满。</p>
  <p id="a60">经曰。<a id="a-61"></a>安立众生二　诸种无尽果。</p>
  <p id="a62">论曰。<a id="a-63"></a>有义此显妙观察智。<a id="a-64"></a>谓此妙智能为众生说妙法等。<a id="a-65"></a>安立众生利益安乐。<a id="a-66"></a>故名为二。<a id="a-67"></a>即此二种有多品类。<a id="a-68"></a>故名诸种。<a id="a-69"></a>如是二事穷生死际。<a id="a-6A"></a>常作不绝。<a id="a-6B"></a>故言无尽。<a id="a-6C"></a>此即名果。<a id="a-6D"></a>是智果故。<a id="a-6E"></a>如是显示前五法中妙观察智。<a id="a-6F"></a>有义此显六中果相。<a id="a-6G"></a>谓净法界及四妙智。<a id="a-6H"></a>皆能安立一切众生。<a id="a-6I"></a>利益安乐。<a id="a-6J"></a>令修善因。<a id="a-6K"></a>名为利益。<a id="a-6L"></a>令得乐果名为安乐。<a id="a-6M"></a>又令离恶名为利益。<a id="a-6N"></a>令其摄善名为安乐。<a id="a-6O"></a>又拔其苦名为利益。<a id="a-6P"></a>施与其乐名为安乐。<a id="a-6Q"></a>此世他世世出世等。<a id="a-6R"></a>应知亦尔。<a id="a-6S"></a>品类众多故名诸种。<a id="a-6T"></a>穷未来际故名无尽。<a id="a-6U"></a>如是二事诸种无尽。<a id="a-6V"></a>是净法界及四智果。<a id="a-6W"></a>由此起故。</p>
  <p id="a6X">经曰。<a id="a-6Y"></a>身语及心化　善巧方便业。</p>
  <p id="a6Z">论曰。<a id="a-6a"></a>有义此显成所作智。<a id="a-6b"></a>谓智能起身语心化。<a id="a-6c"></a>称顺机宜故名善巧。<a id="a-6d"></a>加行不绝故名方便。<a id="a-6e"></a>此即名业。<a id="a-6f"></a>或复此智善巧方便。<a id="a-6g"></a>能起身语心三化业。<a id="a-6h"></a>如是显示前五法中成所作智。<a id="a-6i"></a>有义此显六中业相。<a id="a-6j"></a>谓净法界及四妙智。<a id="a-6k"></a>能起身语心三化业。<a id="a-6l"></a>及与善巧并方便业。<a id="a-6m"></a>成所作智起身语心三种化业。<a id="a-6n"></a>妙观察智起善巧业。<a id="a-6o"></a>观机宜等极巧便故。<a id="a-6p"></a>其余二智及净法界起方便业。<a id="a-6q"></a>以能任运与一切业为方便故。<a id="a-6r"></a>身化三种。<a id="a-6s"></a>一自身相应。<a id="a-6t"></a>谓化自身为轮王等种种形类。<a id="a-6u"></a>及现种种诸本生事。<a id="a-6v"></a>二他身相应。<a id="a-6w"></a>谓化魔王为佛身等。<a id="a-6x"></a>变舍利子为天女等。<a id="a-6y"></a>寄他身上示现种种变化形类。<a id="a-6z"></a>三非身相应。<a id="a-70"></a>谓现大地为七宝等。<a id="a-71"></a>或现无量佛化身等。<a id="a-72"></a>或放光明照无边界。<a id="a-73"></a>如是等类。<a id="a-74"></a>离自他身别现化作。<a id="a-75"></a>情非情色种种形类。<a id="a-76"></a>动地放光风香等事。<a id="a-77"></a>皆为利乐诸有情故。<a id="a-78"></a>一切皆名佛化身业。<a id="a-79"></a>如是语化亦有三种。<a id="a-7A"></a>一自身相应。<a id="a-7B"></a>谓佛自身化现梵音。<a id="a-7C"></a>遍告无边诸世界等。<a id="a-7D"></a>种种语业。<a id="a-7E"></a>二他身相应。<a id="a-7F"></a>谓令声闻大弟子等。<a id="a-7G"></a>以佛梵音宣说大乘甚深法等。<a id="a-7H"></a>是故声闻诸菩萨等说。<a id="a-7I"></a>非已分甚深妙法。<a id="a-7J"></a>皆是如来变化所作。<a id="a-7K"></a>非彼自力。<a id="a-7L"></a>三非身相应。<a id="a-7M"></a>谓化山海草木等类。<a id="a-7N"></a>乃至虚空。<a id="a-7O"></a>亦出音声说大法等。<a id="a-7P"></a>如是皆名变化语业。<a id="a-7Q"></a>心化唯二。<a id="a-7R"></a>一自身相应。<a id="a-7S"></a>谓自心上化现种种。<a id="a-7T"></a>心及心法影像差别。<a id="a-7U"></a>二他身相应。<a id="a-7V"></a>谓令他心亦现种种。<a id="a-7W"></a>心及心法影像差别。<a id="a-7X"></a>此并相分似见分现。<a id="a-7Y"></a>有义定力能令自心解非分法。<a id="a-7Z"></a>名化自心。<a id="a-7a"></a>加被有情令愚昧者解深细法。<a id="a-7b"></a>令失念者得正忆念。<a id="a-7c"></a>名化他心。<a id="a-7d"></a>然心无化。<a id="a-7e"></a>无形质故。<a id="a-7f"></a>如论说言。<a id="a-7g"></a>心无形故不可变化。<a id="a-7h"></a>又说化身无心心法。<a id="a-7i"></a>此就二乘及诸异生定力而说。<a id="a-7j"></a>彼定力劣不能化现无形质法。<a id="a-7k"></a>诸佛菩萨不思议定。<a id="a-7l"></a>皆能化现。<a id="a-7m"></a>若不尔者。<a id="a-7n"></a>云何如来现贪嗔等。<a id="a-7o"></a>云何声闻及傍生等知如来心。<a id="a-7p"></a>云何经说化无量类皆令有心。<a id="a-7q"></a>云何上说诸化意业。<a id="a-7r"></a>云何经说有依他心。<a id="a-7s"></a>但诸化色同实色用。<a id="a-7t"></a>化根及心但有相现。<a id="a-7u"></a>不同实用。<a id="a-7v"></a>又就下类故作是说。<a id="a-7w"></a>若尔云何不化非情令心相现。<a id="a-7x"></a>非情已是心等相分。<a id="a-7y"></a>云何复令有心相现。<a id="a-7z"></a>若心相现则名有情。<a id="a-80"></a>非非情摄。<a id="a-81"></a>是故化心但说二种。<a id="a-82"></a>如前已说。<a id="a-83"></a>妙观察智能观自证陀罗尼门三摩地等。<a id="a-84"></a>能观有情根欲性等。<a id="a-85"></a>说妙法药名善巧业。<a id="a-86"></a>其余二智及净法界。<a id="a-87"></a>与诸功德为所依止。<a id="a-88"></a>能起种种利有情事。<a id="a-89"></a>名方便业。</p>
  <p id="a8A">经曰。<a id="a-8B"></a>定及总持门　无边二成就。</p>
  <p id="a8C">论曰。<a id="a-8D"></a>有义此显四智所摄眷属功德。<a id="a-8E"></a>有义此显六种相中相应之相。<a id="a-8F"></a>定门即是八万四千三摩地门。<a id="a-8G"></a>总持门者。<a id="a-8H"></a>八万四千陀罗尼门。<a id="a-8I"></a>如是二种通生一切有为功德。<a id="a-8J"></a>通显一切无为功德。<a id="a-8K"></a>通引一切神力作用利众生事。<a id="a-8L"></a>故名为门。<a id="a-8M"></a>无边二者。<a id="a-8N"></a>福德智慧二种庄严。<a id="a-8O"></a>于中差别有无量种。<a id="a-8P"></a>八万四千福德智慧。<a id="a-8Q"></a>或无量劫修所成故。<a id="a-8R"></a>说名无边。<a id="a-8S"></a>前五波罗蜜多。<a id="a-8T"></a>名为福德。<a id="a-8U"></a>后五波罗蜜多名为智慧。<a id="a-8V"></a>或随所应自性眷属一一具二。<a id="a-8W"></a>如是二门二种庄严。<a id="a-8X"></a>四智品中一一具足。<a id="a-8Y"></a>恒共相应。<a id="a-8Z"></a>亦复依止清净法界。<a id="a-8a"></a>与净法界不相舍离。<a id="a-8b"></a>故名成就。</p>
  <p id="a8c">经曰。<a id="a-8d"></a>自性法受用　变化差别转。</p>
  <p id="a8e">论曰。<a id="a-8f"></a>有义此显五法所成。<a id="a-8g"></a>三身差别。<a id="a-8h"></a>有义此显六种相中差别之相。<a id="a-8i"></a>虽诸如来所依清净法界体性无有差别。<a id="a-8j"></a>而有三身种种相异转变不同。<a id="a-8k"></a>故名差别。<a id="a-8l"></a>自性法者。<a id="a-8m"></a>即是如来初自性身体常不变。<a id="a-8n"></a>故名自性。<a id="a-8o"></a>力无畏等诸功德法所依止故。<a id="a-8p"></a>亦名法身。<a id="a-8q"></a>受用即是次受用身。<a id="a-8r"></a>能令自他受用种种大法乐故。<a id="a-8s"></a>变化即是后变化身。<a id="a-8t"></a>为欲利益安乐众生。<a id="a-8u"></a>示现种种变化事故。<a id="a-8v"></a>体义依义众德聚义。<a id="a-8w"></a>总名为身。<a id="a-8x"></a>如是略释三身名义。</p>
  <p id="a8y">又法身者。<a id="a-8z"></a>究竟转依真如为相。<a id="a-90"></a>一切佛法平等所依。<a id="a-91"></a>能起一切自在作用。<a id="a-92"></a>一切白法增上所显。<a id="a-93"></a>一切如来平等自性。<a id="a-94"></a>微妙难测。<a id="a-95"></a>灭诸分别绝诸戏论。<a id="a-96"></a>故契经言。<a id="a-97"></a>诸佛法身不应寻思。<a id="a-98"></a>非寻思境。<a id="a-99"></a>超过一切寻思戏论。<a id="a-9A"></a>受用身者。<a id="a-9B"></a>一切功德圆满为相。<a id="a-9C"></a>一切佛法共所集成。<a id="a-9D"></a>能起一切自在作用。<a id="a-9E"></a>一切白法增上所起。<a id="a-9F"></a>一切如来。<a id="a-9G"></a>各别自体微妙难测。<a id="a-9H"></a>居纯净土任运湛然。<a id="a-9I"></a>尽未来际自受法乐。<a id="a-9J"></a>现种种形说种种法。<a id="a-9K"></a>令大菩萨亦受法乐。<a id="a-9L"></a>变化身者。<a id="a-9M"></a>一切神变圆满为相。<a id="a-9N"></a>一切化用共所集成。<a id="a-9O"></a>示现一切自在作用。<a id="a-9P"></a>一切白法增上所引。<a id="a-9Q"></a>一切如来各别化用微妙难测。<a id="a-9R"></a>居净秽土。<a id="a-9S"></a>现种种形说种种法。<a id="a-9T"></a>成熟下位菩萨二乘及异生众。<a id="a-9U"></a>令入大地。<a id="a-9V"></a>出离三界脱诸恶趣。<a id="a-9W"></a>如是略释三身相用。</p>
  <p id="a9X">又前五法摄三身者。<a id="a-9Y"></a>有义前二摄自性身。<a id="a-9Z"></a>中间二种摄受用身。<a id="a-9a"></a>成所作智摄变化身。<a id="a-9b"></a>经说真如是法身故。<a id="a-9c"></a>论说转去阿赖耶识得自性身。<a id="a-9d"></a>大圆镜智转第八得。<a id="a-9e"></a>故知前二摄自性身。<a id="a-9f"></a>此经中说。<a id="a-9g"></a>成所作智起诸化业。<a id="a-9h"></a>庄严论说。<a id="a-9i"></a>成所作智。<a id="a-9j"></a>于一切界发起种种无量难思诸变化事。<a id="a-9k"></a>故知后一摄变化身。<a id="a-9l"></a>平等性智如余论说。<a id="a-9m"></a>能于净土随诸菩萨所乐。<a id="a-9n"></a>示现种种佛身。<a id="a-9o"></a>妙观察智亦如论说。<a id="a-9p"></a>于大集会能现一切自在作用说法断疑。<a id="a-9q"></a>又说转去诸转识故得受用身。<a id="a-9r"></a>故知中二摄受用身。<a id="a-9s"></a>又佛三身皆十义中智殊胜摄。<a id="a-9t"></a>故知三身皆得有智。<a id="a-9u"></a>有义初一摄自性身。<a id="a-9v"></a>四智自性相应共有。<a id="a-9w"></a>及为地上菩萨所现。<a id="a-9x"></a>一分细相摄受用身。<a id="a-9y"></a>若为地前诸菩萨等所现。<a id="a-9z"></a>一分粗相化用摄变化身。<a id="a-A0"></a>诸经皆说清净真如为法身故。<a id="a-A1"></a>赞佛论说。<a id="a-A2"></a>如来法身无生灭故。<a id="a-A3"></a>庄严论说。<a id="a-A4"></a>佛自性身本性常故。<a id="a-A5"></a>能断金刚般若论说。<a id="a-A6"></a>受持演说彼经功德。<a id="a-A7"></a>于佛法身为证得因。<a id="a-A8"></a>于余二身为生因故。<a id="a-A9"></a>诸经论说。<a id="a-AA"></a>究竟转依以为法身。<a id="a-AB"></a>转依即是清净真如。<a id="a-AC"></a>非对治道。<a id="a-AD"></a>故知法身唯净法界真如为性。<a id="a-AE"></a>庄严论说。<a id="a-AF"></a>大圆镜智是受用佛。<a id="a-AG"></a>摄大乘说。<a id="a-AH"></a>转诸转识得受用身。<a id="a-AI"></a>然说转去阿赖耶识得法身者。<a id="a-AJ"></a>此说转去第八识中二障种子。<a id="a-AK"></a>显得清净转依法身。<a id="a-AL"></a>非说镜智。<a id="a-AM"></a>以说镜智是受用故。<a id="a-AN"></a>又受用身略有二种。<a id="a-AO"></a>一自受用。<a id="a-AP"></a>三无数劫修所成故。<a id="a-AQ"></a>二他受用。<a id="a-AR"></a>为诸菩萨受法乐故。<a id="a-AS"></a>是故四智相应共有。<a id="a-AT"></a>及一分化为受用身。<a id="a-AU"></a>经论皆说。<a id="a-AV"></a>化身为化地前众生现种种相。<a id="a-AW"></a>既是地前众生境界。<a id="a-AX"></a>故知非是真实功德。<a id="a-AY"></a>但是化用。<a id="a-AZ"></a>经论唯说成所作智能起化业非即化身。<a id="a-Aa"></a>虽三种身智殊胜摄。<a id="a-Ab"></a>法身是智所依证故。<a id="a-Ac"></a>化身是智所起用故。<a id="a-Ad"></a>似智现故假说为智。<a id="a-Ae"></a>亦无有过。<a id="a-Af"></a>如是三身受用变化既有生灭。<a id="a-Ag"></a>云何经说诸佛身常。<a id="a-Ah"></a>由二所依法身常故。<a id="a-Ai"></a>又受用身及变化身虽有生灭。<a id="a-Aj"></a>以恒受用种种法乐无休废故。<a id="a-Ak"></a>于十方界数数现化无断绝故。<a id="a-Al"></a>如常受乐。<a id="a-Am"></a>如常施食。<a id="a-An"></a>故说名常。<a id="a-Ao"></a>庄严论说。<a id="a-Ap"></a>常有三种。<a id="a-Aq"></a>一本性常。<a id="a-Ar"></a>谓自性身。<a id="a-As"></a>此身本来性常住故。<a id="a-At"></a>二不断常。<a id="a-Au"></a>谓受用身。<a id="a-Av"></a>恒受法乐无间断故。<a id="a-Aw"></a>三相续常。<a id="a-Ax"></a>谓变化身。<a id="a-Ay"></a>没已复现化无尽故。<a id="a-Az"></a>如是法身虽离一切分别戏论。<a id="a-B0"></a>而无生灭故说名常。<a id="a-B1"></a>二身虽有念念生灭。<a id="a-B2"></a>而依常身无间断故。<a id="a-B3"></a>恒相续故说名为常。<a id="a-B4"></a>经说如来色受等法。<a id="a-B5"></a>一切常住。<a id="a-B6"></a>依此道理非无生灭。<a id="a-B7"></a>无漏种子修习增长所生起故。<a id="a-B8"></a>生者皆灭一向记故。<a id="a-B9"></a>色心皆见是无常故。<a id="a-BA"></a>常住色心曾不见故。</p>
  <p id="aBB">如是三身。<a id="a-BC"></a>云何形量。<a id="a-BD"></a>法身清净真如为体。<a id="a-BE"></a>真如即是诸法实性。<a id="a-BF"></a>法无边际。<a id="a-BG"></a>法身亦尔。<a id="a-BH"></a>遍一切法无处不有。<a id="a-BI"></a>犹如虚空。<a id="a-BJ"></a>不可说其形量大小就相而言。<a id="a-BK"></a>遍一切处。<a id="a-BL"></a>受用身者。<a id="a-BM"></a>有色非色。<a id="a-BN"></a>非色诸法无形质故。<a id="a-BO"></a>亦不可说形量大小。<a id="a-BP"></a>若就依身及所知境。<a id="a-BQ"></a>亦得说言遍一切处。<a id="a-BR"></a>色有二种。<a id="a-BS"></a>一者实色。<a id="a-BT"></a>二者化色。<a id="a-BU"></a>言实色者。<a id="a-BV"></a>三无数劫修感色身相好等业。<a id="a-BW"></a>转五根等有漏色身。<a id="a-BX"></a>得佛无漏五根等色。<a id="a-BY"></a>无量相好庄严。<a id="a-BZ"></a>其身周遍法界称实净土。<a id="a-Ba"></a>于生死中业有分限。<a id="a-Bb"></a>阿赖耶识所变身形大小不定。<a id="a-Bc"></a>且如此界。<a id="a-Bd"></a>瞻部洲人善业最劣。<a id="a-Be"></a>所得色身极长四肘。<a id="a-Bf"></a>东胜身洲善业次胜。<a id="a-Bg"></a>身长八肘。<a id="a-Bh"></a>如是善业渐渐增胜。<a id="a-Bi"></a>所得色身形量渐大。<a id="a-Bj"></a>乃至色界色究竟天。<a id="a-Bk"></a>感色业中最殊胜故。<a id="a-Bl"></a>所得色身一万六千瑜膳那量。<a id="a-Bm"></a>十地菩萨无漏善根所资熏故。<a id="a-Bn"></a>身形转大。<a id="a-Bo"></a>如经广说。<a id="a-Bp"></a>金刚喻定现在前时。<a id="a-Bq"></a>灭一切障善根势力量无边故。<a id="a-Br"></a>所得色身充满法界遍实净土。<a id="a-Bs"></a>大圆镜智相应净识。<a id="a-Bt"></a>所变身土无限量故。<a id="a-Bu"></a>诸佛识变同处同时。<a id="a-Bv"></a>其相相似不相障碍。<a id="a-Bw"></a>尽未来际无间无断。<a id="a-Bx"></a>依此能令诸佛受用广大喜乐。<a id="a-By"></a>是故说名受用身土。<a id="a-Bz"></a>如是身土唯佛乃知。<a id="a-C0"></a>非诸菩萨五根所证。<a id="a-C1"></a>一一色根能证一切所受境界。<a id="a-C2"></a>无障碍故。<a id="a-C3"></a>是故诸佛无见顶相。<a id="a-C4"></a>无边法音。<a id="a-C5"></a>一切色根作用无限以遍满故。<a id="a-C6"></a>言化色者。<a id="a-C7"></a>由悲愿力。<a id="a-C8"></a>为入大地诸菩萨众。<a id="a-C9"></a>现种种身种种相好种。<a id="a-CA"></a>种言音依种种土。<a id="a-CB"></a>形量不定。<a id="a-CC"></a>变化身者。<a id="a-CD"></a>亦非愿力。<a id="a-CE"></a>为化地前诸有情故。<a id="a-CF"></a>现变化身。<a id="a-CG"></a>通色非色。<a id="a-CH"></a>非色即是变化意业。<a id="a-CI"></a>力无畏等诸功德相。<a id="a-CJ"></a>无形质故无有形量。<a id="a-CK"></a>色者变化身语业等。<a id="a-CL"></a>随时随处随众所宜。<a id="a-CM"></a>所现身形其量不定。<a id="a-CN"></a>如经广说。</p>
  <p id="aCO">如是三身。<a id="a-CP"></a>一切如来为有差别为无差别。<a id="a-CQ"></a>法身实性一切如来皆共有故。<a id="a-CR"></a>无有差别。<a id="a-CS"></a>就能证因有差别故。<a id="a-CT"></a>假说差别。<a id="a-CU"></a>其余二身各别因感。<a id="a-CV"></a>各别自性实有差别。<a id="a-CW"></a>但无别执。<a id="a-CX"></a>同处相似利乐意乐事业平等说无差别。<a id="a-CY"></a>是故说言。<a id="a-CZ"></a>一切诸佛由所依止意乐事业。<a id="a-Ca"></a>于三种身如其次第说无差别。<a id="a-Cb"></a>所依法界无差别故。<a id="a-Cc"></a>利乐意乐无差别故。<a id="a-Cd"></a>共作事业无差别故。</p>
  <p id="aCe">如是三身为有各别诸功德不。<a id="a-Cf"></a>如来法身清净真如转依为相真实善有本性清净。<a id="a-Cg"></a>远离一切杂染法故。<a id="a-Ch"></a>一切功德所依止故。<a id="a-Ci"></a>一切功德真实性故。<a id="a-Cj"></a>说名具足一切功德。<a id="a-Ck"></a>无有色心差别功德。<a id="a-Cl"></a>佛受用身具足一切色心等法真实功德。<a id="a-Cm"></a>及为他现化相功德。<a id="a-Cn"></a>佛变化身唯具一切现色心等化相功德。<a id="a-Co"></a>是故三身皆说具有过殑伽沙数量功德。</p>
  <p id="aCp">一切如来所化有情为共不共。<a id="a-Cq"></a>有义皆共。<a id="a-Cr"></a>以一一佛皆能化度一切有情。<a id="a-Cs"></a>福德智慧一切平等。<a id="a-Ct"></a>三无数劫勤修行愿。<a id="a-Cu"></a>同为拔济一切有情求菩提故。<a id="a-Cv"></a>如说一佛所化有情即一切佛。<a id="a-Cw"></a>有义不共。<a id="a-Cx"></a>以佛所化诸有情类本相属故。<a id="a-Cy"></a>是故如来底沙佛时。<a id="a-Cz"></a>曾与慈氏同为弟子。<a id="a-D0"></a>佛观释迦所化有情善根先熟。<a id="a-D1"></a>慈氏所化善根后熟。<a id="a-D2"></a>又观慈氏因行先满释迦后满。<a id="a-D3"></a>遂于一处入火光定。<a id="a-D4"></a>令释迦见。<a id="a-D5"></a>七日七夜不下一足。<a id="a-D6"></a>一颂赞叹。<a id="a-D7"></a>令超慈氏在前成佛。<a id="a-D8"></a>又佛将欲入涅槃时。<a id="a-D9"></a>作如是言。<a id="a-DA"></a>我所应度皆已度讫。<a id="a-DB"></a>又契经说。<a id="a-DC"></a>佛涅槃时观一所化。<a id="a-DD"></a>现在非想非非想处。<a id="a-DE"></a>当生此间应受佛化。<a id="a-DF"></a>留一化身潜住此界。<a id="a-DG"></a>先所受身现入涅槃。<a id="a-DH"></a>彼从非想非非想没来生此间。<a id="a-DI"></a>佛所留化为说妙法成阿罗汉。<a id="a-DJ"></a>尔时化身方没不现。<a id="a-DK"></a>又诸经中处处宣说。<a id="a-DL"></a>能化所化相属决定。<a id="a-DM"></a>是故诸佛所化不共。<a id="a-DN"></a>如实义者。<a id="a-DO"></a>有共不共。<a id="a-DP"></a>无始时来种性法尔更相系属。<a id="a-DQ"></a>或多属一。<a id="a-DR"></a>或一属多。<a id="a-DS"></a>菩萨因时成熟有情亦不决定。<a id="a-DT"></a>或共不共。<a id="a-DU"></a>故成佛已或共化度。<a id="a-DV"></a>或别化度。<a id="a-DW"></a>若所化生一向共者。<a id="a-DX"></a>何须多佛。<a id="a-DY"></a>一佛能化一切生故。<a id="a-DZ"></a>唯应一佛常住世间教化众生。<a id="a-Da"></a>余佛皆应入永寂灭。<a id="a-Db"></a>佛亦不应化余众生令趣大乘。<a id="a-Dc"></a>以无用故。<a id="a-Dd"></a>但应化彼令得三乘入永寂灭。<a id="a-De"></a>以易得故。<a id="a-Df"></a>谁有智者舍易就难然灯助日。<a id="a-Dg"></a>是故所化非一向共。<a id="a-Dh"></a>若所化生一向不共菩萨不应发弘誓愿。<a id="a-Di"></a>历事诸佛修学大乘苏达那等。<a id="a-Dj"></a>亦不应事多善知识诸佛。<a id="a-Dk"></a>不应以己所化付嘱后佛。<a id="a-Dl"></a>如是等事皆悉相违。<a id="a-Dm"></a>是故不应一向不共。<a id="a-Dn"></a>虽一一佛有化一切有情功能。<a id="a-Do"></a>然诸有情于无缘佛不肯受化。<a id="a-Dp"></a>亦不见闻。<a id="a-Dq"></a>虽一一佛尽未来际。<a id="a-Dr"></a>常住世间教化无量诸有情类。<a id="a-Ds"></a>而随所宜现种种化。<a id="a-Dt"></a>或现等觉或现涅槃。<a id="a-Du"></a>或名释迦或慈氏等。<a id="a-Dv"></a>随一化相所度有情言皆度讫。<a id="a-Dw"></a>生非想者。<a id="a-Dx"></a>宜见释迦化相得度。<a id="a-Dy"></a>故留化待亦不相违。<a id="a-Dz"></a>若诸如来同一所化。<a id="a-E0"></a>何佛现前而化彼耶。<a id="a-E1"></a>诸佛皆有悲愿力故。<a id="a-E2"></a>不可一化余皆止息。<a id="a-E3"></a>但有缘佛同处同时。<a id="a-E4"></a>后得智上各现一化。<a id="a-E5"></a>其状相似不相障碍。<a id="a-E6"></a>更相和杂为增上缘。<a id="a-E7"></a>令所化生识如是变。<a id="a-E8"></a>谓见一佛为现神通为说正法。<a id="a-E9"></a>如是等事不可思议。<a id="a-EA"></a>非唯识理不可解了。<a id="a-EB"></a>又自性身寂灭安乐。<a id="a-EC"></a>正属自利功德所摄。<a id="a-ED"></a>为增上缘益众生故。<a id="a-EE"></a>兼属利他。<a id="a-EF"></a>又与二身俱利功德为所依故。<a id="a-EG"></a>二利所摄。<a id="a-EH"></a>受用身者。<a id="a-EI"></a>具有二分。<a id="a-EJ"></a>一自受法乐分。<a id="a-EK"></a>谓三无数劫修自利行满足所证色等实身。<a id="a-EL"></a>令自受用微妙喜乐。<a id="a-EM"></a>二他受法乐分。<a id="a-EN"></a>谓三无数劫修利他行。<a id="a-EO"></a>满足所证色等化身。<a id="a-EP"></a>为入大地诸菩萨众。<a id="a-EQ"></a>现种种形说种种法。<a id="a-ER"></a>令诸菩萨受大法乐。<a id="a-ES"></a>由此二分。<a id="a-ET"></a>或说此身唯自利摄。<a id="a-EU"></a>或说此身唯利他摄。<a id="a-EV"></a>或说俱摄。<a id="a-EW"></a>皆不相违。<a id="a-EX"></a>变化身者。<a id="a-EY"></a>唯为利他现诸化相。<a id="a-EZ"></a>故利他摄。</p>
  <p id="aEa">如是三身有四分故。<a id="a-Eb"></a>得为四句。<a id="a-Ec"></a>一受用非变化。<a id="a-Ed"></a>谓自利分实受用身。<a id="a-Ee"></a>二变化非受用。<a id="a-Ef"></a>谓变化身为化地前杂类生故。<a id="a-Eg"></a>或粗或妙。<a id="a-Eh"></a>或令欢喜或令怖畏。<a id="a-Ei"></a>改转不定。<a id="a-Ej"></a>但名变化不名受用。<a id="a-Ek"></a>不必令受现法乐故。<a id="a-El"></a>三亦受用亦变化。<a id="a-Em"></a>谓为地上菩萨所现种种化身。<a id="a-En"></a>令诸菩萨受法乐故。<a id="a-Eo"></a>随时改转不决定故。<a id="a-Ep"></a>四非受用非变化谓自性身。<a id="a-Eq"></a>或处说佛有二种身。<a id="a-Er"></a>一者生身。<a id="a-Es"></a>二者法身。<a id="a-Et"></a>若自性身若实受用。<a id="a-Eu"></a>俱名法身。<a id="a-Ev"></a>诸功德法所依止故。<a id="a-Ew"></a>诸功德法所集成故。<a id="a-Ex"></a>若变化身若他受用。<a id="a-Ey"></a>俱名生身。<a id="a-Ez"></a>随众所宜数现生故。</p>
  <p id="aF0">又余经说。<a id="a-F1"></a>有十种佛。<a id="a-F2"></a>一现等觉佛。<a id="a-F3"></a>二弘誓愿佛。<a id="a-F4"></a>三业异熟佛。<a id="a-F5"></a>四住持佛。<a id="a-F6"></a>五变化佛。<a id="a-F7"></a>六法界佛。<a id="a-F8"></a>七心佛。<a id="a-F9"></a>八定佛。<a id="a-FA"></a>九本性佛。<a id="a-FB"></a>十随乐佛。<a id="a-FC"></a>前五世俗后五胜义。<a id="a-FD"></a>随其所应三身所摄。<a id="a-FE"></a>如是等类随相应知。</p>
  <p id="aFF">经曰。<a id="a-FG"></a>如是净法界　诸佛之所说。</p>
  <p id="aFH">论曰。<a id="a-FI"></a>如是如来清净法界诸佛同说。<a id="a-FJ"></a>具足佛地五种功德三身差别。<a id="a-FK"></a>或自性等六句义相。<a id="a-FL"></a>由此四颂略说佛地一切功德。<a id="a-FM"></a>及前广说。<a id="a-FN"></a>应知总名圣教所说。</p>
  <p id="aFO">经曰。<a id="a-FP"></a>时薄伽梵说是经已。<a id="a-FQ"></a>妙生菩萨摩诃萨等。<a id="a-FR"></a>诸大声闻世间天人阿素洛等。<a id="a-FS"></a>一切大众闻佛所说。<a id="a-FT"></a>皆大欢喜信受奉行。</p>
  <p id="aFU">论曰。<a id="a-FV"></a>此中显示闻法众会依教奉行。<a id="a-FW"></a>由佛净识悲愿所引。<a id="a-FX"></a>变似契经增上缘力。<a id="a-FY"></a>时众自心善根成熟。<a id="a-FZ"></a>似彼相现。<a id="a-Fa"></a>谓闻佛说皆生欢喜信受奉行。<a id="a-Fb"></a>诸声闻等或现化作或是真实。<a id="a-Fc"></a>受用变化二土同处。<a id="a-Fd"></a>听法徒众所闻虽同所见各异不相障碍。<a id="a-Fe"></a>上亦见下下不见上。<a id="a-Ff"></a>各各利益安乐事成。</p>
  <p id="aFg">佛地甚深诸句义　　我今随分已略释</p>
  <p id="aFh">功德普施诸群生　　愿速等成无上果</p>
  <p id="aFi">诸有书写所生福　　后后胜善等流果</p>
  <p id="aFj">愿此相续尽未来　　利益安乐诸含识</p>
 </body>
</html>