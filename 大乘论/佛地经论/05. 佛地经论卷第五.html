<!doctype html>
<html id="z3IBVVPzZ" data-ver="830">
 <head>
  <meta charset="utf-8">
  <meta author="亲光菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">佛地经论卷第五</h1>
  <p id="a2">经曰。<a id="a-3"></a>又如圆镜周莹其面。<a id="a-4"></a>于一切处为诸影像遍起依缘。<a id="a-5"></a>如是如来大圆镜。<a id="a-6"></a>智不断无量众行善莹。<a id="a-7"></a>为诸智影遍起依缘。<a id="a-8"></a>谓声闻乘诸智影像。<a id="a-9"></a>独一觉乘诸智影像。<a id="a-A"></a>无上大乘诸智影像。<a id="a-B"></a>为欲令诸声闻乘人。<a id="a-C"></a>依声闻乘而出离故。<a id="a-D"></a>独一觉人依独觉乘而出离故。<a id="a-E"></a>大乘之人依无上乘而出离故。</p>
  <p id="aF">论曰。<a id="a-G"></a>云何一智于一切时。<a id="a-H"></a>能生三乘一切智等诸法影像。<a id="a-I"></a>释此难言。<a id="a-J"></a>又如圆镜周莹面等。<a id="a-K"></a>如世圆镜为遍于中现其面等一切影像。<a id="a-L"></a>种种加行周莹其面前后两边。<a id="a-M"></a>于一切处普能为缘现一切影。<a id="a-N"></a>镜智亦尔。<a id="a-O"></a>一切如来为菩萨时。<a id="a-P"></a>虽有种性而为障覆。<a id="a-Q"></a>未能现起为遍于中生起三乘一切智等诸法影故。<a id="a-R"></a>精勤修习不断无量众行善莹。<a id="a-S"></a>金刚喻定现在前时。<a id="a-T"></a>离一切障清净圆满。<a id="a-U"></a>遍能生起三乘智等。<a id="a-V"></a>一切影像不断。<a id="a-W"></a>就方无分限故。<a id="a-X"></a>无量就时无量时故。<a id="a-Y"></a>此言因位遍一切处。<a id="a-Z"></a>于无量时勤修众行。<a id="a-a"></a>除障善莹大圆镜智。<a id="a-b"></a>能生三乘智等影像。<a id="a-c"></a>又即镜智遍处。<a id="a-d"></a>恒时离诸垢秽。<a id="a-e"></a>种种行德圆满。<a id="a-f"></a>庄严极圆净故。<a id="a-g"></a>一切处时能起诸影。<a id="a-h"></a>如说殊胜金刚喻定断一切障。<a id="a-i"></a>证得如来大圆镜智。<a id="a-j"></a>种种功德圆满庄严于一切处。<a id="a-k"></a>及无量时能起三乘一切影像。<a id="a-l"></a>此中意说。<a id="a-m"></a>各别善根成熟差别。<a id="a-n"></a>胜道生时。<a id="a-o"></a>大圆镜智或近或远。<a id="a-p"></a>随其所应为作强缘。<a id="a-q"></a>决定种性各依自乘。<a id="a-r"></a>而得出离。<a id="a-s"></a>不定种性或依大乘。<a id="a-t"></a>或依余乘而得出离。<a id="a-u"></a>言出离者。<a id="a-v"></a>即是涅槃。<a id="a-w"></a>诸三乘人用自种性以为因缘。<a id="a-x"></a>如来镜智为增上缘。<a id="a-y"></a>精勤方便修集资粮引生圣道。<a id="a-z"></a>除烦恼障及所知障。<a id="a-10"></a>随其所应各证涅槃。<a id="a-11"></a>决定种性声闻独觉住无学位。<a id="a-12"></a>乐寂灭故。<a id="a-13"></a>发业润生诸烦恼障永灭除故。<a id="a-14"></a>先业烦恼所感身心任运灭已。<a id="a-15"></a>更不受生无所依故。<a id="a-16"></a>一切有漏无漏有为诸行种子。<a id="a-17"></a>皆随断灭。<a id="a-18"></a>唯有转依无戏论相。<a id="a-19"></a>离垢真如清净法界解脱身在。<a id="a-1A"></a>名无余依般涅槃界。<a id="a-1B"></a>常住安乐究竟寂灭。<a id="a-1C"></a>不堕众数不可思议。<a id="a-1D"></a>同诸如来。<a id="a-1E"></a>但无有为无漏功德所庄严故无有更起利益安乐有情事故。<a id="a-1F"></a>不同如来。<a id="a-1G"></a>不定种性声闻独觉住无学位。<a id="a-1H"></a>虽无烦恼乐菩提故。<a id="a-1I"></a>由定愿力留身相续修大乘行。<a id="a-1J"></a>乃至获得金刚喻定。<a id="a-1K"></a>一切障灭证佛三身。<a id="a-1L"></a>虽有有为无漏功德。<a id="a-1M"></a>而无有漏身心在故。<a id="a-1N"></a>证无余依大涅槃界。<a id="a-1O"></a>依谓三界有漏身心。<a id="a-1P"></a>若诸菩萨断二障尽得佛果时。<a id="a-1Q"></a>即得说名证无余依大涅槃界。<a id="a-1R"></a>是故二乘先入有余依涅槃界。<a id="a-1S"></a>后入无余依涅槃界。<a id="a-1T"></a>菩萨初证如来地时。<a id="a-1U"></a>顿证二种大涅槃界。<a id="a-1V"></a>一切有漏身心尽故。<a id="a-1W"></a>名无余依。<a id="a-1X"></a>犹有变化似有漏相身心在故。<a id="a-1Y"></a>名有余依。<a id="a-1Z"></a>悲智无断所证得故。<a id="a-1a"></a>亦名无住大涅槃界。<a id="a-1b"></a>涅槃即是真如体上障永灭义。<a id="a-1c"></a>由无漏慧简择谛理。<a id="a-1d"></a>断诸杂染而证得故。<a id="a-1e"></a>亦名择灭。<a id="a-1f"></a>如是择灭于真如上假施设有。<a id="a-1g"></a>无别实物至究竟位说名涅槃。<a id="a-1h"></a>无所趣故。<a id="a-1i"></a>无臭秽故。<a id="a-1j"></a>离编织故。<a id="a-1k"></a>离稠林故。<a id="a-1l"></a>名为涅槃。<a id="a-1m"></a>声闻独觉有所知障习气未灭。<a id="a-1n"></a>云何证得究竟涅槃。<a id="a-1o"></a>所知障习是无知故。<a id="a-1p"></a>非染污故。<a id="a-1q"></a>障菩提果不障涅槃。<a id="a-1r"></a>非烦恼故。<a id="a-1s"></a>不能润生。<a id="a-1t"></a>若无愿力。<a id="a-1u"></a>回心趣大至无学位。<a id="a-1v"></a>尽其寿量必永寂灭。</p>
  <p id="a1w">经曰。<a id="a-1x"></a>如圆镜中大影可得。<a id="a-1y"></a>所谓大地大山大树大宫舍影。<a id="a-1z"></a>而是圆镜不等彼量。<a id="a-20"></a>如是如来圆镜智上。<a id="a-21"></a>从极喜地乃至佛地智影可得。<a id="a-22"></a>及与一切世出世法智影可得。<a id="a-23"></a>而圆镜智非彼分量。</p>
  <p id="a24">论曰。<a id="a-25"></a>若圆镜智能起智影。<a id="a-26"></a>应同彼量差别可得。<a id="a-27"></a>释此难言。<a id="a-28"></a>如圆镜中大影可得。<a id="a-29"></a>谓大地等如世圆镜。<a id="a-2A"></a>虽能为缘起地等影。<a id="a-2B"></a>而是圆镜不等彼量。<a id="a-2C"></a>一小镜中众多山等大影可得。<a id="a-2D"></a>一大镜中众多石等小影可得。<a id="a-2E"></a>虽有形碍而不同影大小数量。<a id="a-2F"></a>镜智亦尔。<a id="a-2G"></a>虽起诸地世出世间诸智影像无形碍故。<a id="a-2H"></a>而不同彼一切智影大小数量。<a id="a-2I"></a>由是因缘诸佛镜智名大智藏。<a id="a-2J"></a>世出世间智根本故。<a id="a-2K"></a>如说世尊成大智藏镜智。<a id="a-2L"></a>能生一切智故。<a id="a-2M"></a>应知此中以智名说一切功德。<a id="a-2N"></a>由是镜智相应净识。<a id="a-2O"></a>具足一切自利利他功德种子。<a id="a-2P"></a>能为因缘生自身中智等影像。<a id="a-2Q"></a>为增上缘生他身中智等影像。<a id="a-2R"></a>由此镜智。<a id="a-2S"></a>能变现身生智说法。<a id="a-2T"></a>展转生他智等影故。<a id="a-2U"></a>或悲愿力熏修所成。<a id="a-2V"></a>任运为他智等善法增上缘故。<a id="a-2W"></a>令他身中智等善法易得生长。<a id="a-2X"></a>是故经言。<a id="a-2Y"></a>一切众生所有善法。<a id="a-2Z"></a>及殊胜果。<a id="a-2a"></a>皆是如来慈悲愿力增上所起。</p>
  <p id="a2b">经曰。<a id="a-2c"></a>又如圆镜非处障质影像起缘。<a id="a-2d"></a>如是如来大圆镜智非恶友摄闻不正法。<a id="a-2e"></a>障碍众生智影起缘。<a id="a-2f"></a>彼非器故。</p>
  <p id="a2g">论曰。<a id="a-2h"></a>若圆镜智为令三乘得出离故。<a id="a-2i"></a>生诸智影。<a id="a-2j"></a>又悲愿力熏修所成为增上缘。<a id="a-2k"></a>生世出世诸智影者。<a id="a-2l"></a>云何世间诸外道等正智不生。<a id="a-2m"></a>能生因缘常和合故。<a id="a-2n"></a>诸外道等应无颠倒。<a id="a-2o"></a>释此难言。<a id="a-2p"></a>又如圆镜非处障质影像缘等。<a id="a-2q"></a>如世圆镜虽能为缘现诸影像。<a id="a-2r"></a>而非处在壁障等质影像起缘。<a id="a-2s"></a>如来镜智亦复如是。<a id="a-2t"></a>虽能为缘生智影像。<a id="a-2u"></a>而非处在恶知识摄爱。<a id="a-2v"></a>乐听闻邪法障者。<a id="a-2w"></a>智影生缘以彼非是可加被器闻正法器。<a id="a-2x"></a>是故外道圣道不生常怀颠倒。<a id="a-2y"></a>善法种子被损伏故。<a id="a-2z"></a>恶法种子遇生缘故。<a id="a-30"></a>一切众生无始时来。<a id="a-31"></a>习善时少造恶时多。<a id="a-32"></a>是故善法虽遇强缘亦难生长。<a id="a-33"></a>恶法虽遇少小外缘则便炽盛。</p>
  <p id="a34">经曰。<a id="a-35"></a>又如圆镜非处闇质影像起缘。<a id="a-36"></a>如是如来大圆镜智。<a id="a-37"></a>非处乐恶愚昧众生智影起缘。<a id="a-38"></a>彼非器故。</p>
  <p id="a39">论曰。<a id="a-3A"></a>如外缘障智影不生。<a id="a-3B"></a>如是内缘宿习乐恶无明闇障智影不起。<a id="a-3C"></a>诸乐恶者。<a id="a-3D"></a>虽贪嗔等一切烦恼悉皆炽盛。<a id="a-3E"></a>而痴偏重。<a id="a-3F"></a>以不了知善恶因果胜劣事故。<a id="a-3G"></a>世间现有诸佛正法。<a id="a-3H"></a>利益安乐一切众生。<a id="a-3I"></a>三宝良田生长一切世出世间无量福聚。<a id="a-3J"></a>不欲听受不乐归依。<a id="a-3K"></a>而反听受无利无乐外道邪法。<a id="a-3L"></a>归依生长能感众苦。<a id="a-3M"></a>无量恶业种种邪神。<a id="a-3N"></a>岂非无明痴闇障力。<a id="a-3O"></a>是故障善无明最重。<a id="a-3P"></a>当勤修习智慧光明。<a id="a-3Q"></a>无明重者非善器故。</p>
  <p id="a3R">经曰。<a id="a-3S"></a>又如圆镜非处远质影像起缘。<a id="a-3T"></a>如是如来大圆镜智。<a id="a-3U"></a>非处不净感匮法业。<a id="a-3V"></a>不信众生智影起缘。<a id="a-3W"></a>彼非器故。</p>
  <p id="a3X">论曰。<a id="a-3Y"></a>如是内外二缘障力智影不生。<a id="a-3Z"></a>一由先世感匮法业。<a id="a-3a"></a>令于多时不闻正法。<a id="a-3b"></a>谓于前生诽毁正法。<a id="a-3c"></a>由此业障经无量劫不闻佛法。<a id="a-3d"></a>即此不闻诸佛正法。<a id="a-3e"></a>是彼业果障。<a id="a-3f"></a>彼智影令不得生不闻正法。<a id="a-3g"></a>其体是无云何得名谤正法。<a id="a-3h"></a>果云何。<a id="a-3i"></a>能障可生智影。<a id="a-3j"></a>不即说彼不闻正法为果为障。<a id="a-3k"></a>然说由彼感匮法业所得。<a id="a-3l"></a>不能听受正法。<a id="a-3m"></a>不具根等愚钝身心为果为障。<a id="a-3n"></a>二由不信。<a id="a-3o"></a>谓无种性无涅槃法。<a id="a-3p"></a>不乐涅槃。<a id="a-3q"></a>无有出世圣道种子。<a id="a-3r"></a>于证真如有毕竟障。<a id="a-3s"></a>闻出世法都不信受。<a id="a-3t"></a>毕竟不得三乘涅槃。<a id="a-3u"></a>如是一切身心相续不清净故。<a id="a-3v"></a>非圣法器。<a id="a-3w"></a>暂时毕竟不生出世功德智影。<a id="a-3x"></a>如浊秽水不能发生月等影像。<a id="a-3y"></a>镜智亦尔。<a id="a-3z"></a>于彼不能生智影像。</p>
  <p id="a40">如是略说大圆镜智有九种相胜。<a id="a-41"></a>所余智谓训词相。<a id="a-42"></a>无分别相。<a id="a-43"></a>障清净相。<a id="a-44"></a>依止因缘生智影相。<a id="a-45"></a>无有我所无摄受相。<a id="a-46"></a>不忘一切所知境相。<a id="a-47"></a>遍处恒时生智影相。<a id="a-48"></a>能生一切智根本相。<a id="a-49"></a>于非法器不能生相。<a id="a-4A"></a>此有三种非圣法器。<a id="a-4B"></a>一者亲近不善知识闻不正法。<a id="a-4C"></a>暂时有障非圣法器。<a id="a-4D"></a>二者烦恼痴障所障非圣法器。<a id="a-4E"></a>三者极重业障所障。<a id="a-4F"></a>及无出世圣道种子。<a id="a-4G"></a>久时毕竟非圣法器。<a id="a-4H"></a>如是三种总名第九于非法器不能生相。</p>
  <p id="a4I">经曰。<a id="a-4J"></a>复次妙生平等性智者。<a id="a-4K"></a>由十种相圆满成就。</p>
  <p id="a4L">论曰。<a id="a-4M"></a>平等性智由十种相圆满成就。<a id="a-4N"></a>应知即是十地修果。<a id="a-4O"></a>一一地中略说。<a id="a-4P"></a>各证一平等性。<a id="a-4Q"></a>修习圆满成就佛地平等性智。<a id="a-4R"></a>是故说言。<a id="a-4S"></a>平等性智由十种相圆满成就。<a id="a-4T"></a>若广说者。<a id="a-4U"></a>一一地中各证无量平等法性。<a id="a-4V"></a>修习圆满成就佛地平等性智。</p>
  <p id="a4W">经曰。<a id="a-4X"></a>证得诸相增上喜爱平等法性圆满成故。</p>
  <p id="a4Y">论曰。<a id="a-4Z"></a>诸相者。<a id="a-4a"></a>谓诸大士相及诸随好相差别故。<a id="a-4b"></a>皆名为相。<a id="a-4c"></a>如是诸相远离遍计所执自性。<a id="a-4d"></a>说名平等故。<a id="a-4e"></a>契经言。<a id="a-4f"></a>诸大士相如来即说以为非相。<a id="a-4g"></a>是故说名诸大士相。<a id="a-4h"></a>增上者。<a id="a-4i"></a>谓富贵自在。<a id="a-4j"></a>色等诸蕴各别。<a id="a-4k"></a>皆非富贵自在。<a id="a-4l"></a>和合亦非富贵自在。<a id="a-4m"></a>即别性故。<a id="a-4n"></a>诸法合时不舍自性。<a id="a-4o"></a>离此无实补特伽罗。<a id="a-4p"></a>是故一切富贵自在。<a id="a-4q"></a>远离遍计所执自性。<a id="a-4r"></a>说名平等故。<a id="a-4s"></a>契经言。<a id="a-4t"></a>世尊我今解了。<a id="a-4u"></a>一切以无我故无贫无富。<a id="a-4v"></a>喜爱者。<a id="a-4w"></a>谓所有喜爱由遍计力。<a id="a-4x"></a>于顺彼法发生欢喜。<a id="a-4y"></a>于违彼法发生忧戚。<a id="a-4z"></a>遍计所执诸法无故。<a id="a-50"></a>于彼一切遍计所执喜爱亦无。<a id="a-51"></a>说名平等达解。<a id="a-52"></a>如是所说诸相增上喜爱平等法性故。<a id="a-53"></a>名证得初地。<a id="a-54"></a>菩萨最初证得。<a id="a-55"></a>后后地中渐渐方便修令增长。<a id="a-56"></a>最后佛地圆满成就。<a id="a-57"></a>从此已后更无增长。<a id="a-58"></a>由此证得圆满成故。<a id="a-59"></a>平等性智圆满成就应知。<a id="a-5A"></a>此中圆满成故。<a id="a-5B"></a>于第三处说第五转。<a id="a-5C"></a>一切应说由圆满成。<a id="a-5D"></a>义类相似言词便故作如是说。</p>
  <p id="a5E">经曰。<a id="a-5F"></a>证得一切领受缘起平等法性圆满成故。</p>
  <p id="a5G">论曰。<a id="a-5H"></a>缘起有二。<a id="a-5I"></a>谓内及外。<a id="a-5J"></a>内缘起者。<a id="a-5K"></a>谓无明等十二有支。<a id="a-5L"></a>外缘起者。<a id="a-5M"></a>谓种芽等一切外物。<a id="a-5N"></a>内者应以杂染清净二分行相顺逆观察。<a id="a-5O"></a>外者应以此有故彼有此生故彼生行相观察。<a id="a-5P"></a>谓种等有故种等生故。<a id="a-5Q"></a>芽等得有芽等得生。<a id="a-5R"></a>此二缘起一切皆由因有故果有。<a id="a-5S"></a>因生故果生。<a id="a-5T"></a>无作用义是缘起义。<a id="a-5U"></a>空无我义。<a id="a-5V"></a>无补特伽罗义是缘起义。<a id="a-5W"></a>如是等义缘起自相。<a id="a-5X"></a>是所领受故名领受。<a id="a-5Y"></a>或假有情能领受故。<a id="a-5Z"></a>名为领受。<a id="a-5a"></a>缘起诸法是所领受。<a id="a-5b"></a>如是一切领受缘起。<a id="a-5c"></a>无作用故。<a id="a-5d"></a>空无我故。<a id="a-5e"></a>无补特伽罗故。<a id="a-5f"></a>远离遍计所执自性。<a id="a-5g"></a>说名平等达解。<a id="a-5h"></a>如是所说一切领受缘起平等法性故名证得。<a id="a-5i"></a>由此证得如前修习圆满成故。<a id="a-5j"></a>平等性智圆满成就。<a id="a-5k"></a>如是缘起平等法性。<a id="a-5l"></a>即一切法平等法性。<a id="a-5m"></a>如说梵志一切法性即是缘生缘起法性。<a id="a-5n"></a>悟解此故名为菩提。<a id="a-5o"></a>如佛所见。<a id="a-5p"></a>一切法性如此即是缘起法性。<a id="a-5q"></a>又契经言。<a id="a-5r"></a>不见少法离缘起性。<a id="a-5s"></a>此中缘起平等法性名缘起性。<a id="a-5t"></a>依此密意说如是言。<a id="a-5u"></a>若见缘起即见法性。<a id="a-5v"></a>若见法性即见诸佛。<a id="a-5w"></a>缘起实性即胜义法胜义佛故。<a id="a-5x"></a>平等法性于一切处。<a id="a-5y"></a>皆无差别故作是说。</p>
  <p id="a5z">经曰。<a id="a-60"></a>证得远离异相非相平等法性圆满成故。</p>
  <p id="a61">论曰。<a id="a-62"></a>色等诸法变坏等相不相似故。<a id="a-63"></a>名为异相。<a id="a-64"></a>远离如是各别异相。<a id="a-65"></a>即是共相。<a id="a-66"></a>如是共相以何为相。<a id="a-67"></a>非相为相。<a id="a-68"></a>如契经言。<a id="a-69"></a>一切法性唯有一相。<a id="a-6A"></a>所谓非相。<a id="a-6B"></a>非相即是平等法性。<a id="a-6C"></a>达解如是遍计所执。<a id="a-6D"></a>一切法性毕竟永无平等法性故名证得。<a id="a-6E"></a>由此证得如前修习圆满成故。<a id="a-6F"></a>平等性智圆满成就。<a id="a-6G"></a>复有义者。<a id="a-6H"></a>远离异相即无有相。<a id="a-6I"></a>远离非相即无无相。<a id="a-6J"></a>无有无无名平等性。<a id="a-6K"></a>余如前说。</p>
  <p id="a6L">经曰。<a id="a-6M"></a>弘济大慈平等法性圆满成故。</p>
  <p id="a6N">论曰。<a id="a-6O"></a>慈有三种。<a id="a-6P"></a>一有情缘。<a id="a-6Q"></a>二者法缘。<a id="a-6R"></a>三者无缘。<a id="a-6S"></a>初发心位诸菩萨等。<a id="a-6T"></a>多分修习有情缘慈。<a id="a-6U"></a>多是有漏。<a id="a-6V"></a>以世俗有为境界故。<a id="a-6W"></a>修正行位诸菩萨等。<a id="a-6X"></a>多分修习法缘之慈。<a id="a-6Y"></a>亦多有漏。<a id="a-6Z"></a>大乘教法为境界故。<a id="a-6a"></a>得无生忍诸菩萨等。<a id="a-6b"></a>多分修习无缘之慈。<a id="a-6c"></a>虽有所缘缘法界故。<a id="a-6d"></a>譬如眼等异熟诸法无有分别。<a id="a-6e"></a>不作加行任运转故。<a id="a-6f"></a>说名无缘。<a id="a-6g"></a>平等性智相应大慈。<a id="a-6h"></a>或有义者。<a id="a-6i"></a>唯缘法界所缘分别永无有故。<a id="a-6j"></a>不缘有情及诸法故。<a id="a-6k"></a>名无缘慈。<a id="a-6l"></a>复有义者。<a id="a-6m"></a>亦缘诸法。<a id="a-6n"></a>如实义者。<a id="a-6o"></a>亦缘有情但无分别。<a id="a-6p"></a>平等行相了知一切假立。<a id="a-6q"></a>有情性平等故。<a id="a-6r"></a>缘生等法性平等故。<a id="a-6s"></a>无我真如性平等故。<a id="a-6t"></a>名平等智。<a id="a-6u"></a>此智相应就所缘境得具三慈。<a id="a-6v"></a>但无分别平等行故。<a id="a-6w"></a>说名无缘。<a id="a-6x"></a>如来地中平等性智相应大慈。<a id="a-6y"></a>众相成满恒常现行。<a id="a-6z"></a>如来既有无缘大慈。<a id="a-70"></a>余二不说自然成就。<a id="a-71"></a>如来由此三种慈故。<a id="a-72"></a>平等救济一切有情。<a id="a-73"></a>非但于彼少分与乐。<a id="a-74"></a>普于一切有情诸法无我真如平等性转。<a id="a-75"></a>恒常现行救度一切故名大慈。<a id="a-76"></a>非如声闻及异生等。<a id="a-77"></a>暂时少分与乐行转。<a id="a-78"></a>不能救度一切有情。<a id="a-79"></a>以胜一切声闻等故。<a id="a-7A"></a>救度一切诸有情故。<a id="a-7B"></a>长时积集福慧资粮所成满故。<a id="a-7C"></a>说名弘济。<a id="a-7D"></a>如是所说弘济大慈遍一切处。<a id="a-7E"></a>无差别转故名平等。<a id="a-7F"></a>即此平等说名法性。<a id="a-7G"></a>或即所说弘济大慈平等法性为所缘故。<a id="a-7H"></a>就境说名平等法性。<a id="a-7I"></a>由此大慈如前修习圆满成故。<a id="a-7J"></a>平等性智圆满成就。</p>
  <p id="a7K">经曰。<a id="a-7L"></a>无待大悲平等法性圆满成故。</p>
  <p id="a7M">论曰。<a id="a-7N"></a>声闻等悲不能拔济一切有情。<a id="a-7O"></a>唯缘欲界少分行相暂时而转。<a id="a-7P"></a>如来大悲普能拔济一切有情。<a id="a-7Q"></a>通缘三界遍满行相恒时而转。<a id="a-7R"></a>言无待者。<a id="a-7S"></a>无所观待恒救不舍。<a id="a-7T"></a>谓无所待随其所应拔济三苦。<a id="a-7U"></a>所苦有情恒转不舍。<a id="a-7V"></a>犹如长者怜爱一子。<a id="a-7W"></a>于诸有情平等而转。<a id="a-7X"></a>以有情界无边际故。<a id="a-7Y"></a>成熟有情时无暂废。<a id="a-7Z"></a>成熟有情曾不过时。<a id="a-7a"></a>如来常与大悲相应。<a id="a-7b"></a>不可说言暂起暂转。<a id="a-7c"></a>如经言。<a id="a-7d"></a>善男子。<a id="a-7e"></a>不应说言诸佛世尊所有大悲。<a id="a-7f"></a>于诸有情暂起暂转。<a id="a-7g"></a>何以故恒常转故。<a id="a-7h"></a>诸佛世尊乃至大悲无根未立。<a id="a-7i"></a>终不证得无上菩提。<a id="a-7j"></a>如来证得大菩提已。<a id="a-7k"></a>恒作是念。<a id="a-7l"></a>我当安立一切有情诸善根本。<a id="a-7m"></a>若有未悟一切法者。<a id="a-7n"></a>我当开悟。<a id="a-7o"></a>如来如是于诸有情常起大悲。<a id="a-7p"></a>乃至广说。<a id="a-7q"></a>如契经说。<a id="a-7r"></a>如来昼夜恒于六时观察世间。<a id="a-7s"></a>云何今言大悲恒转。<a id="a-7t"></a>此说作用六时相续恒无间断故不相违。<a id="a-7u"></a>大慈大悲无嗔不害无痴善根。<a id="a-7v"></a>以为自性。<a id="a-7w"></a>与乐拔苦行相有异。<a id="a-7x"></a>俱有三种有情缘等。<a id="a-7y"></a>慈是无嗔悲是不害。<a id="a-7z"></a>慈缘无乐欲与其乐。<a id="a-80"></a>悲缘有苦欲拔其苦。<a id="a-81"></a>无待大悲无差别转故名平等。<a id="a-82"></a>此即法性或缘平等法性为境。<a id="a-83"></a>由此大悲如前修习圆满成故。<a id="a-84"></a>平等性智圆满成就。</p>
  <p id="a85">经曰。<a id="a-86"></a>随诸众生所乐。<a id="a-87"></a>示现平等法性圆满成故。</p>
  <p id="a88">论曰。<a id="a-89"></a>随诸有情乐见如来色身差别。<a id="a-8A"></a>如来示现如是色身。<a id="a-8B"></a>如来虽居无戏论位。<a id="a-8C"></a>由平等智增上力故。<a id="a-8D"></a>大圆镜智相应净识。<a id="a-8E"></a>现琉璃等微妙色身。<a id="a-8F"></a>令诸有情善根成熟。<a id="a-8G"></a>自心变似如是身根。<a id="a-8H"></a>谓自心外见如来身。<a id="a-8I"></a>如契经言。<a id="a-8J"></a>由诸如来慈善根力有所示现。<a id="a-8K"></a>令天人等自心变异见如来身。<a id="a-8L"></a>如金色等。<a id="a-8M"></a>又如经言。<a id="a-8N"></a>若所应化无量有情。<a id="a-8O"></a>宜见琉璃末尼宝色。<a id="a-8P"></a>如来即能无碍示现种种琉璃末尼宝色。<a id="a-8Q"></a>令彼自心亦如是变。<a id="a-8R"></a>乃至广说。<a id="a-8S"></a>如是示现一切如来形相平等。<a id="a-8T"></a>如是平等即是法性。<a id="a-8U"></a>是故说名平等法性。<a id="a-8V"></a>谓诸如来随同所化有情乐见。<a id="a-8W"></a>色身形相即各示现。<a id="a-8X"></a>同处同时同类形相。<a id="a-8Y"></a>令彼自心如是变现作利乐事。<a id="a-8Z"></a>如诸有情阿赖耶识共相种熟各各变现世界等相。<a id="a-8a"></a>同处相似不相妨碍。<a id="a-8b"></a>此亦如是。<a id="a-8c"></a>如色身相余事亦尔。<a id="a-8d"></a>由此示现如前修习圆满成故。<a id="a-8e"></a>平等性智圆满成就。</p>
  <p id="a8f">经曰。<a id="a-8g"></a>一切众生敬受所说。<a id="a-8h"></a>平等法性圆满成故。</p>
  <p id="a8i">论曰。<a id="a-8j"></a>若有如是种类语业。<a id="a-8k"></a>能令有情善根成熟。<a id="a-8l"></a>闻生欢喜得净信乐。<a id="a-8m"></a>如来便现如是语业令彼得闻。<a id="a-8n"></a>如来虽无戏论分别由悲愿力如是示现。<a id="a-8o"></a>所化有情自胜解力如是变异。<a id="a-8p"></a>谓自心外闻佛音声。<a id="a-8q"></a>如来所出一切语言称机宜故。<a id="a-8r"></a>诸人天等皆无违逆故名敬受。<a id="a-8s"></a>若不称机则不示现故。<a id="a-8t"></a>说诸佛语不唐捐。<a id="a-8u"></a>虽有众生不顺佛语。<a id="a-8v"></a>此是化作或当有益。<a id="a-8w"></a>后必信受。<a id="a-8x"></a>就总为语故。<a id="a-8y"></a>言一切敬受所说。<a id="a-8z"></a>如是语言由前道理诸佛同现故名平等。<a id="a-90"></a>如是平等即名法性。<a id="a-91"></a>由此示现如前修习圆满成故。<a id="a-92"></a>平等性智圆满成就。</p>
  <p id="a93">经曰。<a id="a-94"></a>世间寂静皆同一味。<a id="a-95"></a>平等法性圆满成故。</p>
  <p id="a96">论曰。<a id="a-97"></a>有漏五蕴说名世间。<a id="a-98"></a>念念对治二种坏故。<a id="a-99"></a>即彼息灭名为寂静。<a id="a-9A"></a>由此于此而寂静故。<a id="a-9B"></a>即是圣道及以涅槃依他起性。<a id="a-9C"></a>世间寂静同归真如。<a id="a-9D"></a>圆成实性故名一味。<a id="a-9E"></a>又世间者。<a id="a-9F"></a>遍计所执此本性无说名寂静。<a id="a-9G"></a>如是寂静所显真如无差别故。<a id="a-9H"></a>名为一味。<a id="a-9I"></a>此即名为平等法性。<a id="a-9J"></a>由此一味如前修习圆满成故。<a id="a-9K"></a>平等性智圆满成就。</p>
  <p id="a9L">经曰。<a id="a-9M"></a>世间诸法苦乐一味。<a id="a-9N"></a>平等法性圆满成故。</p>
  <p id="a9O">论曰。<a id="a-9P"></a>世间诸法略有八种。<a id="a-9Q"></a>一利二衰。<a id="a-9R"></a>三毁四誉。<a id="a-9S"></a>五称六讥。<a id="a-9T"></a>七苦八乐。<a id="a-9U"></a>得可意事名利。<a id="a-9V"></a>失可意事名衰。<a id="a-9W"></a>不现诽拨名毁。<a id="a-9X"></a>不现赞美名誉。<a id="a-9Y"></a>现前赞美名称。<a id="a-9Z"></a>现前诽拨名讥。<a id="a-9a"></a>逼恼身心名苦。<a id="a-9b"></a>适悦身心名乐。<a id="a-9c"></a>如是八种总有二品。<a id="a-9d"></a>四违名苦。<a id="a-9e"></a>四顺名乐。<a id="a-9f"></a>生欣戚故。<a id="a-9g"></a>或复此中略说。<a id="a-9h"></a>最后苦乐一对。<a id="a-9i"></a>圣者居中恒常一味。<a id="a-9j"></a>得利不高。<a id="a-9k"></a>遇衰不下。<a id="a-9l"></a>如是乃至乐而无爱苦而无恚。<a id="a-9m"></a>如契经言。<a id="a-9n"></a>圣处世间平等一味犹如虚空。<a id="a-9o"></a>凡愚在世计有差别。<a id="a-9p"></a>由彼远离遍计所执。<a id="a-9q"></a>世间八法于一切处皆同一味。<a id="a-9r"></a>即此说名平等法性。<a id="a-9s"></a>由此一味如前修习圆满成故。<a id="a-9t"></a>平等性智圆满成就。</p>
  <p id="a9u">经曰。<a id="a-9v"></a>修殖无量功德。<a id="a-9w"></a>究竟平等法性圆满成故。</p>
  <p id="a9x">论曰。<a id="a-9y"></a>功德即是菩提分等诸功德法。<a id="a-9z"></a>熏种长养成熟解脱说名修殖。<a id="a-A0"></a>平等性智虽无分别。<a id="a-A1"></a>由佛菩萨智增上力如如意珠。<a id="a-A2"></a>令异身中功德生长成熟解脱。<a id="a-A3"></a>言究竟者。<a id="a-A4"></a>能得三乘般涅槃故。<a id="a-A5"></a>既令解脱。<a id="a-A6"></a>令得世乐不说。<a id="a-A7"></a>自成如是智名平等法性。<a id="a-A8"></a>远离遍计所执性故。<a id="a-A9"></a>或诸菩萨修殖无量菩提分等殊胜功德。<a id="a-AA"></a>乃至究竟。<a id="a-AB"></a>即此名为平等法性。<a id="a-AC"></a>由此功德如前修习圆满成故。<a id="a-AD"></a>平等性智圆满成就。</p>
  <p id="aAE">经曰。<a id="a-AF"></a>复次妙生妙观察智者。</p>
  <p id="aAG">论曰。<a id="a-AH"></a>依十种因。<a id="a-AI"></a>应知。<a id="a-AJ"></a>分别妙观察智十种因者。<a id="a-AK"></a>一建立因。<a id="a-AL"></a>二生起因。<a id="a-AM"></a>三欢喜因。<a id="a-AN"></a>四分别因。<a id="a-AO"></a>五受用因。<a id="a-AP"></a>六趣差别因。<a id="a-AQ"></a>七界差别因。<a id="a-AR"></a>八雨大法雨因。<a id="a-AS"></a>九降伏怨敌因。<a id="a-AT"></a>十断一切疑因。</p>
  <p id="aAU">经曰。<a id="a-AV"></a>譬如世界持众生界。<a id="a-AW"></a>如是如来妙观察智。<a id="a-AX"></a>任持一切陀罗尼门。<a id="a-AY"></a>三摩地门。<a id="a-AZ"></a>无碍辩说诸佛妙法。</p>
  <p id="aAa">论曰。<a id="a-Ab"></a>此中显示建立因相。<a id="a-Ac"></a>譬如世界持众生界者。<a id="a-Ad"></a>如诸有情自心所变。<a id="a-Ae"></a>下风轮等诸世界相。<a id="a-Af"></a>能持自心所变眼等诸有情界。<a id="a-Ag"></a>如是如来妙观察智。<a id="a-Ah"></a>能持一切陀罗尼门。<a id="a-Ai"></a>广说乃至诸佛妙法。<a id="a-Aj"></a>与彼相应及能引故。<a id="a-Ak"></a>陀罗尼者。<a id="a-Al"></a>增上念慧能总任持无量佛法。<a id="a-Am"></a>令不忘失。<a id="a-An"></a>于一法中持一切法。<a id="a-Ao"></a>于一文中持一切文。<a id="a-Ap"></a>于一义中持一切义。<a id="a-Aq"></a>摄藏无量诸功德故名无尽藏。<a id="a-Ar"></a>此陀罗尼略有四种。<a id="a-As"></a>一法陀罗尼。<a id="a-At"></a>二义陀罗尼。<a id="a-Au"></a>三咒陀罗尼。<a id="a-Av"></a>四能得菩萨忍陀罗尼。<a id="a-Aw"></a>如瑜伽论广说其相。<a id="a-Ax"></a>云何唯于一法等中。<a id="a-Ay"></a>普能任持一切法等。<a id="a-Az"></a>谓佛菩萨增上念慧不思议力。<a id="a-B0"></a>自心相分一法相中。<a id="a-B1"></a>现一切法文义亦尔。<a id="a-B2"></a>又能示现无量无尽功德法门。<a id="a-B3"></a>见分自体亦具无边胜功能故。<a id="a-B4"></a>任持一切令不忘失。<a id="a-B5"></a>如是念慧不思议力。<a id="a-B6"></a>名陀罗尼。<a id="a-B7"></a>三摩地者。<a id="a-B8"></a>谓增上定即健行等诸三摩地。<a id="a-B9"></a>能胜一切世出世间诸三摩地。<a id="a-BA"></a>余不能胜故名健行。<a id="a-BB"></a>又佛菩萨健士所行故。<a id="a-BC"></a>名健行。<a id="a-BD"></a>唯第十地菩萨及佛得此定故。<a id="a-BE"></a>余三摩地随经所说应释其名。<a id="a-BF"></a>即陀罗尼及三摩地。<a id="a-BG"></a>俱说名门。<a id="a-BH"></a>如空无愿无相三门。<a id="a-BI"></a>以能通生无量同类异类德故。<a id="a-BJ"></a>无碍辩说即四无碍。<a id="a-BK"></a>法义词辩。<a id="a-BL"></a>由此四种能为众生辩说妙法故名辩说。<a id="a-BM"></a>诸佛妙法即是如来力无畏等无量佛法一切之言一一应说。<a id="a-BN"></a>妙观察智转意识得作用宽广故。<a id="a-BO"></a>能任持一切功德。<a id="a-BP"></a>此智相应第六意识。<a id="a-BQ"></a>普与一切功德相应。<a id="a-BR"></a>及能引发诸功德故说能任持。</p>
  <p id="aBS">经曰。<a id="a-BT"></a>又如世界是诸众生。<a id="a-BU"></a>顿起一切种种无量相识因缘。<a id="a-BV"></a>如是如来妙观察智。<a id="a-BW"></a>能为顿起一切所知无碍妙智种种无量相识因缘。</p>
  <p id="aBX">论曰。<a id="a-BY"></a>此中显示生起因相。<a id="a-BZ"></a>妙观察智能作顿起一切所知相识因故。<a id="a-Ba"></a>世界即是诸器世间。<a id="a-Bb"></a>如器世间能为众生种种地上无量空中相识生因。<a id="a-Bc"></a>如是如来妙观察智。<a id="a-Bd"></a>一时顿于一切境界犹如虚空能了无碍。<a id="a-Be"></a>能为一切种种世间。<a id="a-Bf"></a>无量出世所缘境界相识生因。<a id="a-Bg"></a>此义意言。<a id="a-Bh"></a>一切如来妙观察智。<a id="a-Bi"></a>能顿了知一切境界。<a id="a-Bj"></a>似所知境有众多相。<a id="a-Bk"></a>如彩画色有种种相。<a id="a-Bl"></a>见分智体能为如是相识生因。<a id="a-Bm"></a>此能现彼说为生因。<a id="a-Bn"></a>非亲生因。<a id="a-Bo"></a>从种生故。<a id="a-Bp"></a>此即缘因说名因缘。<a id="a-Bq"></a>由见起相或体起用。<a id="a-Br"></a>虽无异体由不一故亦得为因。<a id="a-Bs"></a>如从相分生见分等。<a id="a-Bt"></a>此亦如是。</p>
  <p id="aBu">经曰。<a id="a-Bv"></a>又如世界种种可玩。<a id="a-Bw"></a>园林池等之所庄严甚可爱乐。<a id="a-Bx"></a>如是如来妙观察智种种可玩。<a id="a-By"></a>波罗蜜多菩提分法十力无畏不共佛法之所庄严。<a id="a-Bz"></a>甚可爱乐。</p>
  <p id="aC0">论曰。<a id="a-C1"></a>此中显示欢喜因相。<a id="a-C2"></a>如器世间种种可玩。<a id="a-C3"></a>园林池等绮饰间列威光炽盛。<a id="a-C4"></a>令诸有情欢喜爱乐。<a id="a-C5"></a>如是如来妙观察智种种可玩波罗蜜多菩提分等。<a id="a-C6"></a>绮饰间列威光炽盛。<a id="a-C7"></a>令诸菩萨欢喜爱乐。<a id="a-C8"></a>波罗蜜多略有六种。<a id="a-C9"></a>谓布施等或开为十。<a id="a-CA"></a>更足方便善巧等四。<a id="a-CB"></a>或复开为八万四千。<a id="a-CC"></a>如经广说。<a id="a-CD"></a>若别分别其数无量。<a id="a-CE"></a>菩提分法略三十七。<a id="a-CF"></a>广亦无量。<a id="a-CG"></a>言十力者。<a id="a-CH"></a>谓处非处智力等。<a id="a-CI"></a>如来身中慧根所摄。<a id="a-CJ"></a>及具知根。<a id="a-CK"></a>言无畏者。<a id="a-CL"></a>谓四无畏五根所摄。<a id="a-CM"></a>及具知根即信等五。<a id="a-CN"></a>不共佛法有十八种。<a id="a-CO"></a>如经广说。<a id="a-CP"></a>如是功德多分此智所摄。<a id="a-CQ"></a>相应及能引发。<a id="a-CR"></a>是故一切庄严此智。</p>
  <p id="aCS">经曰。<a id="a-CT"></a>又如世界洲渚日月四天王天三十三天。<a id="a-CU"></a>及夜摩天睹史多天乐变化天他化自在天梵身天等。<a id="a-CV"></a>妙饰间列。<a id="a-CW"></a>如是如来妙观察智。<a id="a-CX"></a>世及出世衰盛因果。<a id="a-CY"></a>声闻独觉菩萨圆证无余。<a id="a-CZ"></a>观察妙饰间列。</p>
  <p id="aCa">论曰。<a id="a-Cb"></a>此中显示分别因相。<a id="a-Cc"></a>如器世间无量洲等。<a id="a-Cd"></a>妙饰间列不相杂乱。<a id="a-Ce"></a>洲谓四大洲。<a id="a-Cf"></a>则赡部洲等。<a id="a-Cg"></a>渚谓八小渚。<a id="a-Ch"></a>则遮末啰等。<a id="a-Ci"></a>略举日月摄诸星宿。<a id="a-Cj"></a>四天王天。<a id="a-Ck"></a>谓妙高山第四层级四面各住。<a id="a-Cl"></a>三十三天。<a id="a-Cm"></a>谓此山顶四面各有八大天王帝释居中故有此数。<a id="a-Cn"></a>夜摩天者。<a id="a-Co"></a>谓此天中随时受乐故名时分。<a id="a-Cp"></a>睹史多天后身菩萨于中教化。<a id="a-Cq"></a>多修喜足故名喜足。<a id="a-Cr"></a>乐变化天。<a id="a-Cs"></a>乐自变化作诸乐具。<a id="a-Ct"></a>以自娱乐。<a id="a-Cu"></a>他化自在。<a id="a-Cv"></a>乐令他化作诸乐具。<a id="a-Cw"></a>显己自在。<a id="a-Cx"></a>梵身天者。<a id="a-Cy"></a>离欲寂静故。<a id="a-Cz"></a>名为梵。<a id="a-D0"></a>身者众也。<a id="a-D1"></a>等者等取此上诸天。<a id="a-D2"></a>如是如来妙观察智。<a id="a-D3"></a>普能观察世及出世衰盛因果。<a id="a-D4"></a>三乘圆证妙饰间列。<a id="a-D5"></a>不相杂乱。<a id="a-D6"></a>恶趣因果名世间衰。<a id="a-D7"></a>善趣因果名世间盛。<a id="a-D8"></a>又世间坏及世间成。<a id="a-D9"></a>如其次第名为衰盛。<a id="a-DA"></a>又损减名衰。<a id="a-DB"></a>增长名盛。<a id="a-DC"></a>二乘因果名出世衰。<a id="a-DD"></a>大乘因果名出世盛。<a id="a-DE"></a>又退名衰进名为盛。<a id="a-DF"></a>言圆证者。<a id="a-DG"></a>即是果位。<a id="a-DH"></a>前三乘名显其因位。<a id="a-DI"></a>又圆证者。<a id="a-DJ"></a>唯说佛果。<a id="a-DK"></a>妙观察智观此诸法法相异故。<a id="a-DL"></a>智如其境。<a id="a-DM"></a>行相不杂分明显现。<a id="a-DN"></a>是故说名妙饰间列。</p>
 </body>
</html>