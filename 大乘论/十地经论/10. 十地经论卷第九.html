<!doctype html>
<html id="z3IBVUwzR" data-ver="746">
 <head>
  <meta charset="utf-8">
  <meta author="天亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">十地经论卷第九</h1>
  <h2 id="a2">远行地第七</h2>
  <p id="a3">论曰。<a id="a-4"></a>第七地中。<a id="a-5"></a>有五种相差别。<a id="a-6"></a>一乐无作行对治差别。<a id="a-7"></a>二彼障对治差别。<a id="a-8"></a>三双行差别。<a id="a-9"></a>四前上地胜差别。<a id="a-A"></a>五彼果差别。<a id="a-B"></a>云何乐无作行对治。</p>
  <p id="aC">经曰。<a id="a-D"></a>尔时金刚藏菩萨言。<a id="a-E"></a>诸佛子。<a id="a-F"></a>若菩萨善具足六地行已欲入第七菩萨地者。<a id="a-G"></a>是菩萨当以十种方便智发起殊胜行入。<a id="a-H"></a>何等为十。<a id="a-I"></a>所谓善修空无相无愿而集大功德助道。<a id="a-J"></a>入诸法无我无寿命无众生而不舍起四无量。<a id="a-K"></a>起功德法。<a id="a-L"></a>作增上波罗蜜行而无法可取。<a id="a-M"></a>得远离三界而能应化起庄严三界行。<a id="a-N"></a>毕竟寂灭诸烦恼焰而能为一切众生起灭贪嗔痴烦恼焰行。<a id="a-O"></a>随顺幻梦影响化水中月镜中像自性不二而起作业无量差别心。<a id="a-P"></a>善知一切国土道如虚空而起庄严净佛国土行。<a id="a-Q"></a>知诸佛法身自性无身而起色身相好庄严行。<a id="a-R"></a>知诸佛音声无声本来寂灭不可说相而随一切众生。<a id="a-S"></a>起种种差别庄严音声行。<a id="a-T"></a>入诸佛。<a id="a-U"></a>于一念顷通达三世事而能分别种种相劫数修行。<a id="a-V"></a>随一切众生心差别观故。<a id="a-W"></a>诸佛子是菩萨如是十种方便智。<a id="a-X"></a>发起殊胜行。<a id="a-Y"></a>具足六地行已。<a id="a-Z"></a>得入第七菩萨地。<a id="a-a"></a>诸佛子。<a id="a-b"></a>是菩萨此十种方便智发起殊胜行现前行。<a id="a-c"></a>名入第七菩萨地。</p>
  <p id="ad">论曰。<a id="a-e"></a>乐无作行对治者。<a id="a-f"></a>方便智发起十种殊胜行。<a id="a-g"></a>如经诸佛子若菩萨善具足六地行已欲入第七菩萨地者是菩萨当以十种方便智发起殊胜行入。<a id="a-h"></a>彼菩萨无障碍智现前般若波罗蜜行现前时即于无作行中生乐心。<a id="a-i"></a>非起增上行。<a id="a-j"></a>彼乐对治此十种法差别示现。<a id="a-k"></a>方便智者。<a id="a-l"></a>不舍众生法无我智对治。<a id="a-m"></a>摄取增上行。<a id="a-n"></a>发起殊胜行。<a id="a-o"></a>此胜行于出世间及世间增上行更无胜者。<a id="a-p"></a>有四种功德故。<a id="a-q"></a>一财及身胜因事。<a id="a-r"></a>随所须意取得财及身胜因功德集故。<a id="a-s"></a>如经所谓善修空无相无愿而集大功德助道故。<a id="a-t"></a>二护恶行因事。<a id="a-u"></a>如是得胜无量修行。<a id="a-v"></a>于一切众生中。<a id="a-w"></a>不起妄行故。<a id="a-x"></a>如经入诸法无我无寿命无众生而不舍起四无量故。<a id="a-y"></a>三护善根因事。<a id="a-z"></a>得彼胜因增上故。<a id="a-10"></a>功德法增上行。<a id="a-11"></a>以波罗蜜行故。<a id="a-12"></a>如经起功德法作增上波罗蜜行而无法可取故。<a id="a-13"></a>四摄众生因事。<a id="a-14"></a>于中有七种门。<a id="a-15"></a>一愿力取生作上首。<a id="a-16"></a>教化余众生故。<a id="a-17"></a>上首者。<a id="a-18"></a>众生随逐故。<a id="a-19"></a>如经得设离三界而能应化起庄严三界行故。<a id="a-1A"></a>二说对治故。<a id="a-1B"></a>为灭烦恼染及随烦恼使常自寂灭故。<a id="a-1C"></a>如经毕竟寂灭诸烦恼焰而能为一切众生起灭贪嗔痴烦恼焰行故。<a id="a-1D"></a>三为灭诸障故。<a id="a-1E"></a>障有四种。<a id="a-1F"></a>如五地中说。<a id="a-1G"></a>如经随顺幻梦影响化水中月镜中像自性不二而起作业无量差别心故。<a id="a-1H"></a>四于大法众会集故。<a id="a-1I"></a>如经善知一切国土道如虚空而起庄严净佛国土行故。<a id="a-1J"></a>五见闻亲近供养修行生福德故。<a id="a-1K"></a>如经知诸佛法身自性无身而起色身相好庄严行故。<a id="a-1L"></a>六转法轮故。<a id="a-1M"></a>如经知诸佛音声无声本来寂灭不可说相。<a id="a-1N"></a>而随一切众生起种种差别庄严音声行故。<a id="a-1O"></a>七随所问善释故。<a id="a-1P"></a>如经入诸佛于一念顷通达三世事而能分别种种相劫数修行随一切众生心差别观故。<a id="a-1Q"></a>此十种发起殊胜行共对摄取对治摄取善修行空无相无愿等。<a id="a-1R"></a>入一切法无我无寿命无众生等。<a id="a-1S"></a>如是次第应知。<a id="a-1T"></a>此十种法现前得住第七地。<a id="a-1U"></a>如经诸佛子。<a id="a-1V"></a>是菩萨此十种方便智发起殊胜行现前行名入第七菩萨地故。<a id="a-1W"></a>如是乐无作行对治差别。<a id="a-1X"></a>七地已说。<a id="a-1Y"></a>次说彼障对治有二种相。<a id="a-1Z"></a>一修行无量种。<a id="a-1a"></a>二修行无功用行。</p>
  <p id="a1b">经曰。<a id="a-1c"></a>是菩萨住第七菩萨地中。<a id="a-1d"></a>入无量众生界。<a id="a-1e"></a>入诸佛无量教化众生业。<a id="a-1f"></a>入无量世界网。<a id="a-1g"></a>入诸佛无量清净国土。<a id="a-1h"></a>入无量诸法差别。<a id="a-1i"></a>入无量诸佛智得无上道。<a id="a-1j"></a>入无量劫数。<a id="a-1k"></a>入无量诸佛通达三世事。<a id="a-1l"></a>入无量众生信乐胜事差别入无量诸佛名色身种种示现。<a id="a-1m"></a>入无量众生心行根信种种差别。<a id="a-1n"></a>入无量诸佛音声语言令众生欢喜。<a id="a-1o"></a>入无量众生心心所行种种差别。<a id="a-1p"></a>入无量诸佛随智慧行。<a id="a-1q"></a>入乘无量声闻乘信解。<a id="a-1r"></a>入诸佛无量说道。<a id="a-1s"></a>令众生信解。<a id="a-1t"></a>入无量辟支佛乘集成。<a id="a-1u"></a>入诸佛无量深智慧门。<a id="a-1v"></a>入所说。<a id="a-1w"></a>入诸菩萨无量所行道。<a id="a-1x"></a>入诸佛无量所说大乘集成事。<a id="a-1y"></a>令菩萨得入。</p>
  <p id="a1z">论曰。<a id="a-20"></a>修行无量种者。<a id="a-21"></a>随所作利益何等众生。<a id="a-22"></a>众生住何处。<a id="a-23"></a>以何等智慧。<a id="a-24"></a>以何等心。<a id="a-25"></a>以何等行。<a id="a-26"></a>置何等乘。<a id="a-27"></a>以此差别。<a id="a-28"></a>有十种修行。<a id="a-29"></a>是中随所作利益何等众生者。<a id="a-2A"></a>于无量众生以无量业教化故。<a id="a-2B"></a>如经是菩萨住第七菩萨地中入无量众生界入诸佛无量教化众生业故。<a id="a-2C"></a>众生住何处者。<a id="a-2D"></a>于无量世界中。<a id="a-2E"></a>令依清净佛国土故。<a id="a-2F"></a>如经入无量世界网入诸佛无量清净国土故。<a id="a-2G"></a>以何等智慧者。<a id="a-2H"></a>无量种种法界智慧觉故。<a id="a-2I"></a>如经入无量诸法差别入无量诸佛智得无上道故。<a id="a-2J"></a>无量劫数通达三世。<a id="a-2K"></a>亦入智慧觉。<a id="a-2L"></a>如经入无量劫数入无量诸佛通达三世事故。<a id="a-2M"></a>以何等心者。<a id="a-2N"></a>有三种事。<a id="a-2O"></a>一有众生信种种天身心随同行。<a id="a-2P"></a>随彼信说故。<a id="a-2Q"></a>如经入无量众生信乐胜事差别入无量诸佛名色身种种示现故。<a id="a-2R"></a>二知过去心习软中利根如应说法。<a id="a-2S"></a>如经入无量众生心行根信种种差别入无量诸佛音声语言令众生欢喜故。<a id="a-2T"></a>三以何等行者。<a id="a-2U"></a>随众生心说对治故。<a id="a-2V"></a>如经入无量众生心心所行种种差别入无量诸佛随智慧行故。<a id="a-2W"></a>置何等乘者。<a id="a-2X"></a>于三乘中置声闻乘中者。<a id="a-2Y"></a>如经入乘无量声闻乘信解入诸佛无量说道令众生信解故。<a id="a-2Z"></a>置辟支佛乘中者。<a id="a-2a"></a>如经入无量辟支佛乘集成。<a id="a-2b"></a>入诸佛无量深智慧门入所说故。<a id="a-2c"></a>置大乘中者。<a id="a-2d"></a>如经入诸菩萨无量所行道。<a id="a-2e"></a>入诸佛无量所说大乘集成事令菩萨得入故。<a id="a-2f"></a>如是彼障对治无量种差别修行十种已说。<a id="a-2g"></a>次说修行无功用行。</p>
  <p id="a2h">经曰。<a id="a-2i"></a>是菩萨作如是念。<a id="a-2j"></a>是诸佛世尊。<a id="a-2k"></a>有无量无边境界。<a id="a-2l"></a>是境界不可以若千百亿劫千亿劫百千亿劫。<a id="a-2m"></a>乃至复过此数无量百千万亿那由他劫不可算数。<a id="a-2n"></a>如是诸佛境界我皆应集。<a id="a-2o"></a>自然不以分别得成。<a id="a-2p"></a>以不分别不取相故成。<a id="a-2q"></a>是菩萨如是善观智通。<a id="a-2r"></a>日夜常修方便智。<a id="a-2s"></a>熏发起殊胜行。<a id="a-2t"></a>善住坚固以不动法故。</p>
  <p id="a2u">论曰。<a id="a-2v"></a>是中自然者。<a id="a-2w"></a>自性胜无分别故。<a id="a-2x"></a>如经自然不以分别得成以不分别不取相故成。<a id="a-2y"></a>此句示现是菩萨如是善观智通日夜常修方便智熏发起殊胜行善住坚固以不动法故者。<a id="a-2z"></a>彼障对治故。<a id="a-30"></a>如是彼障对治差别此地已说。<a id="a-31"></a>次说双行分有四种相。<a id="a-32"></a>一二行双无间二信胜。<a id="a-33"></a>三能作大义。<a id="a-34"></a>四菩提分差别。</p>
  <p id="a35">经曰。<a id="a-36"></a>是菩萨起于道时。<a id="a-37"></a>一念心不舍。<a id="a-38"></a>是菩萨修行智慧。<a id="a-39"></a>来时亦起去时亦起。<a id="a-3A"></a>住时亦起坐时亦起卧时亦起。<a id="a-3B"></a>乃至睡梦皆能起道。<a id="a-3C"></a>离诸阴盖住诸威仪。<a id="a-3D"></a>常不离如是相念。<a id="a-3E"></a>是菩萨于念念中。<a id="a-3F"></a>具足菩萨十波罗蜜。<a id="a-3G"></a>何以故。<a id="a-3H"></a>如是菩萨起一切心。<a id="a-3I"></a>于念念中以大悲为首。<a id="a-3J"></a>修习一切佛法。<a id="a-3K"></a>皆回向如来智故。<a id="a-3L"></a>是菩萨求佛道时。<a id="a-3M"></a>所修善根。<a id="a-3N"></a>舍与一切众生是檀波罗蜜。<a id="a-3O"></a>能灭一切烦恼热是尸波罗蜜慈悲为首。<a id="a-3P"></a>能忍一切众生是羼提波罗蜜。<a id="a-3Q"></a>求转胜善根心无厌足是毗梨耶波罗蜜。<a id="a-3R"></a>所修诸行心不驰散常向一切智智是禅波罗蜜。<a id="a-3S"></a>现忍诸法自性不生是般若波罗蜜。<a id="a-3T"></a>能起无量智门是方便波罗蜜。<a id="a-3U"></a>期上上胜智是愿波罗蜜。<a id="a-3V"></a>一切外道邪论及诸魔众不能沮坏菩萨道是力波罗蜜。<a id="a-3W"></a>如实观知一切法相是智波罗蜜。<a id="a-3X"></a>如是诸佛子。<a id="a-3Y"></a>是菩萨住此菩萨远行地中。<a id="a-3Z"></a>念念具足十波罗蜜。<a id="a-3a"></a>亦具足四摄法。<a id="a-3b"></a>亦具足四家三十七助菩提分法三解脱门。<a id="a-3c"></a>略说乃至一切助菩提分法。<a id="a-3d"></a>于念念中皆悉具足。</p>
  <p id="a3e">论曰。<a id="a-3f"></a>是中一念中。<a id="a-3g"></a>奢摩他毗婆舍那二行双现前故。<a id="a-3h"></a>住诸威仪者。<a id="a-3i"></a>一切行中彼修行时无间不断不息行故。<a id="a-3j"></a>如经是菩萨起于道时一念心不舍。<a id="a-3k"></a>乃至住诸威仪故。<a id="a-3l"></a>远离一切烦恼盖故。<a id="a-3m"></a>信胜者。<a id="a-3n"></a>彼无量智中殊异义庄严相现前专念故。<a id="a-3o"></a>如经常不离如是相念故。<a id="a-3p"></a>能作大义者。<a id="a-3q"></a>念念具足十波罗蜜大义故。<a id="a-3r"></a>如经是菩萨于念念中具足菩萨十波罗蜜乃至智波罗蜜故。<a id="a-3s"></a>是中方便波罗蜜者。<a id="a-3t"></a>起无量智事。<a id="a-3u"></a>以是智故。<a id="a-3v"></a>起布施等无量行愿力摄故。<a id="a-3w"></a>愿波罗蜜者。<a id="a-3x"></a>起上上智。<a id="a-3y"></a>以是智故起布施等上上行生摄取胜故。<a id="a-3z"></a>力波罗蜜者。<a id="a-40"></a>一切异论及诸魔众不能坏行。<a id="a-41"></a>以是行故远离布施等障故。<a id="a-42"></a>智波罗蜜者。<a id="a-43"></a>如实观知一切法相。<a id="a-44"></a>以是智故布施等一切种差别知为化众生故。<a id="a-45"></a>菩提分差别者。<a id="a-46"></a>有四种相。<a id="a-47"></a>一依大乘行波罗蜜故。<a id="a-48"></a>如经如是诸佛子是菩萨住此菩萨远行地中。<a id="a-49"></a>念念具足十波罗蜜故。<a id="a-4A"></a>二依教化众生。<a id="a-4B"></a>行四摄法故。<a id="a-4C"></a>如经亦具足四摄法故。<a id="a-4D"></a>三依烦恼障增上净故。<a id="a-4E"></a>家菩提分解脱门者。<a id="a-4F"></a>何处住。<a id="a-4G"></a>以何等门修行得清净。<a id="a-4H"></a>如经亦具足四家三十七助菩提分法三解脱门故。<a id="a-4I"></a>家者般若家谛家舍烦恼家苦清净家故四依智障清净。<a id="a-4J"></a>如经略说一切助菩提分法于念念中皆悉具足故。<a id="a-4K"></a>如是双行差别已说。<a id="a-4L"></a>次说前上地胜差别。<a id="a-4M"></a>下地增上方便行满足故。<a id="a-4N"></a>七地中说。</p>
  <p id="a4O">经曰。<a id="a-4P"></a>尔时解脱月菩萨。<a id="a-4Q"></a>问金刚藏菩萨言。<a id="a-4R"></a>佛子。<a id="a-4S"></a>菩萨但于第七菩萨地中具足一切助菩提分法。<a id="a-4T"></a>为当一切菩萨诸地中亦皆具足。<a id="a-4U"></a>金刚藏菩萨言。<a id="a-4V"></a>佛子。<a id="a-4W"></a>菩萨于十菩萨地中悉具足一切助菩提分法。<a id="a-4X"></a>但第七地胜故得名。<a id="a-4Y"></a>何以故。<a id="a-4Z"></a>佛子。<a id="a-4a"></a>是菩萨此菩萨地中方便行具足得入智慧神通行故。<a id="a-4b"></a>佛子。<a id="a-4c"></a>菩萨于初地中发愿。<a id="a-4d"></a>观一切佛法故。<a id="a-4e"></a>具足助菩提分法。<a id="a-4f"></a>第二地中除心恶垢故。<a id="a-4g"></a>具足助菩提分法。<a id="a-4h"></a>第三地中愿转增长得法明故。<a id="a-4i"></a>具足助菩提分法。<a id="a-4j"></a>第四地中入道故。<a id="a-4k"></a>具足助菩提分法。<a id="a-4l"></a>第五地中随顺行世间法故。<a id="a-4m"></a>具足助菩提分法。<a id="a-4n"></a>第六地中。<a id="a-4o"></a>入甚深法门故。<a id="a-4p"></a>具足助菩提分法。<a id="a-4q"></a>此第七菩萨地中。<a id="a-4r"></a>起一切佛法故。<a id="a-4s"></a>具足一切助菩提分法。</p>
  <p id="a4t">论曰。<a id="a-4u"></a>云何下地增上方便行满足。<a id="a-4v"></a>以满足故。<a id="a-4w"></a>入大智通行。<a id="a-4x"></a>如经金刚藏菩萨言。<a id="a-4y"></a>佛子。<a id="a-4z"></a>菩萨于十菩萨地中悉具足一切菩提分法。<a id="a-50"></a>但第七地胜故得名。<a id="a-51"></a>何以故。<a id="a-52"></a>佛子。<a id="a-53"></a>是菩萨此菩萨地中方便行具足得入智慧神通行故。<a id="a-54"></a>是中通者五神通。<a id="a-55"></a>智者如前说。<a id="a-56"></a>云何此地中方便行满足。<a id="a-57"></a>彼余世间出世间行中更起殊胜行。<a id="a-58"></a>是故此七地中起一切佛法故。<a id="a-59"></a>能具足助菩提分法。<a id="a-5A"></a>如经佛子。<a id="a-5B"></a>菩萨于初地中发愿观一切佛法故具足助菩提分法。<a id="a-5C"></a>乃至此第七菩萨地中起一切佛法故。<a id="a-5D"></a>具足一切助菩提分法故。<a id="a-5E"></a>如是前上地胜差别下地增上方便行满足已说。<a id="a-5F"></a>云何上地增上修行智慧方便菩提分。<a id="a-5G"></a>功用行满足故。</p>
  <p id="a5H">经曰。<a id="a-5I"></a>何以故。<a id="a-5J"></a>佛子。<a id="a-5K"></a>菩萨从初地来乃至七地。<a id="a-5L"></a>得诸智慧所行道。<a id="a-5M"></a>以是力故。<a id="a-5N"></a>从第八菩萨地乃至第十地。<a id="a-5O"></a>无功用行自然满足。<a id="a-5P"></a>佛子。<a id="a-5Q"></a>譬如二世界。<a id="a-5R"></a>一染净世界。<a id="a-5S"></a>二纯净世界。<a id="a-5T"></a>是二中间难可得过。<a id="a-5U"></a>欲过此界当以大神通力。<a id="a-5V"></a>佛子。<a id="a-5W"></a>菩萨如是行于染净菩萨道难可得过。<a id="a-5X"></a>当以大愿力大方便智力大神通力故乃可得过。<a id="a-5Y"></a>解脱月菩萨言。<a id="a-5Z"></a>佛子。<a id="a-5a"></a>七菩萨地为是染行为是净行。<a id="a-5b"></a>金刚藏菩萨言。<a id="a-5c"></a>佛子。<a id="a-5d"></a>从初地来菩萨所行皆离烦恼染业。<a id="a-5e"></a>何以。<a id="a-5f"></a>故回向阿耨多罗三藐三菩提故。<a id="a-5g"></a>随道所行如分平等故。<a id="a-5h"></a>不名为过七地烦恼行。<a id="a-5i"></a>佛子。<a id="a-5j"></a>譬如转轮圣王乘上宝象游四天下。<a id="a-5k"></a>知有贫穷困苦染过之人。<a id="a-5l"></a>而不为彼过所染。<a id="a-5m"></a>然王未免人身。<a id="a-5n"></a>若舍人身生于梵世住梵天宫。<a id="a-5o"></a>见行千世界。<a id="a-5p"></a>示梵王光明威力。<a id="a-5q"></a>尔时不名为人。<a id="a-5r"></a>佛子。<a id="a-5s"></a>菩萨亦如是。<a id="a-5t"></a>从初地来乘诸波罗蜜乘行一切世间。<a id="a-5u"></a>亦知世间烦恼染过。<a id="a-5v"></a>而不为烦恼过之所染。<a id="a-5w"></a>以乘正道故。<a id="a-5x"></a>而不名为过七地烦恼染。<a id="a-5y"></a>若菩萨舍一切功用行。<a id="a-5z"></a>从七地入第八地。<a id="a-60"></a>尔时名为乘菩萨清净乘行一切世间。<a id="a-61"></a>如实知一切烦恼染过。<a id="a-62"></a>而不为烦恼过之所染。<a id="a-63"></a>以得过故。<a id="a-64"></a>佛子。<a id="a-65"></a>菩萨住是第七菩萨地。<a id="a-66"></a>过多贪欲等诸烦恼众。<a id="a-67"></a>是菩萨住此菩萨远行地中。<a id="a-68"></a>不名有烦恼者。<a id="a-69"></a>不名无烦恼者。<a id="a-6A"></a>何以故。<a id="a-6B"></a>一切烦恼不行故。<a id="a-6C"></a>不名有烦恼者。<a id="a-6D"></a>贪求如来智慧未满足故。<a id="a-6E"></a>不名无烦恼者。</p>
  <p id="a6F">论曰。<a id="a-6G"></a>云何上地增上智慧方便行菩提分。<a id="a-6H"></a>功用满足故。<a id="a-6I"></a>如经。<a id="a-6J"></a>何以故。<a id="a-6K"></a>佛子。<a id="a-6L"></a>菩萨从初地来乃至七地得诸智慧所行道乃至当以大愿力大方便智力大神通力乃可得过故。<a id="a-6M"></a>从初地来远离一切烦恼示现如是。<a id="a-6N"></a>此地名为染净。<a id="a-6O"></a>非染行如分行平等道故。<a id="a-6P"></a>彼菩萨此地中。<a id="a-6Q"></a>随力分舍功用道如转轮王譬。<a id="a-6R"></a>第八地中。<a id="a-6S"></a>自然得报行过烦恼染过。<a id="a-6T"></a>示现如生梵世舍转轮王人身。<a id="a-6U"></a>如经诸佛子。<a id="a-6V"></a>譬如转轮圣王乃至不为烦恼过之所染。<a id="a-6W"></a>以得过故。<a id="a-6X"></a>佛子。<a id="a-6Y"></a>菩萨住是第七菩萨地过多贪欲等诸烦恼众者。<a id="a-6Z"></a>未至报地故。<a id="a-6a"></a>是故此地不名离烦恼行。<a id="a-6b"></a>有功用故。<a id="a-6c"></a>菩萨住此远行地中。<a id="a-6d"></a>不名有烦恼者。<a id="a-6e"></a>乃至未满足故。<a id="a-6f"></a>不名无烦恼者。<a id="a-6g"></a>如是前上地胜差别分已说。<a id="a-6h"></a>次说双行果差别。<a id="a-6i"></a>此有四种相。<a id="a-6j"></a>一业清净。<a id="a-6k"></a>二得胜三昧。<a id="a-6l"></a>三过地。<a id="a-6m"></a>四得胜行。<a id="a-6n"></a>云何业清净。</p>
  <p id="a6o">经曰。<a id="a-6p"></a>是菩萨住此第七菩萨远行地中。<a id="a-6q"></a>毕竟成就深净身业。<a id="a-6r"></a>毕竟成就深净口业。<a id="a-6s"></a>毕竟成就深净意业。<a id="a-6t"></a>是菩萨所有不善业道。<a id="a-6u"></a>诸佛所呵皆已舍离。<a id="a-6v"></a>所有善业道诸佛所叹是则常行。<a id="a-6w"></a>世间所有经书技术。<a id="a-6x"></a>如五地中说自然而行。<a id="a-6y"></a>是菩萨于三千大千世界中得为大师。<a id="a-6z"></a>唯余诸佛及八地菩萨无有众生。<a id="a-70"></a>深心妙行能与等者。<a id="a-71"></a>是菩萨所有禅定三昧三摩跋提神通解脱一切现前。<a id="a-72"></a>修行门中非善成就报力。<a id="a-73"></a>如第八菩萨地。<a id="a-74"></a>是菩萨住此第七菩萨远行地。<a id="a-75"></a>于念念中具足修集方便智力及一切助菩提分法。<a id="a-76"></a>得转胜具足。</p>
  <p id="a77">论曰。<a id="a-78"></a>业清净者有四种相。<a id="a-79"></a>一戒净胜。<a id="a-7A"></a>如经是菩萨住此第七菩萨远行地中毕竟成就深净身业乃至是则常行故。<a id="a-7B"></a>二世间智清净胜。<a id="a-7C"></a>如经世间所有经书技术乃至自然而行故。<a id="a-7D"></a>三得自身胜心行二平等无与等者。<a id="a-7E"></a>如经是菩萨于三千大千世界中乃至深心妙行无与等者故。<a id="a-7F"></a>四得胜力禅等现前胜。<a id="a-7G"></a>如经是菩萨所有禅定三昧乃至得转胜具足故。<a id="a-7H"></a>是中依禅起三昧三摩跋提神通解脱。<a id="a-7I"></a>为教化众生故。<a id="a-7J"></a>寂灭乐行故。<a id="a-7K"></a>灭定三摩拔提。<a id="a-7L"></a>如是次第如是双行果。<a id="a-7M"></a>业清净四种相已说。<a id="a-7N"></a>次说得胜三昧。</p>
  <p id="a7O">经曰。<a id="a-7P"></a>是菩萨住此第七菩萨远行地中。<a id="a-7Q"></a>入名善择智菩萨三昧善思义三昧益意三昧分别义藏三昧择一切义三昧善住坚根三昧智神通门三昧法界业三昧如来利益三昧入名种种义藏世间涅槃门菩萨三昧。<a id="a-7R"></a>菩萨如是大智通门。<a id="a-7S"></a>满足上首十三昧。<a id="a-7T"></a>能入百千菩萨三昧门。<a id="a-7U"></a>净治此地。</p>
  <p id="a7V">论曰。<a id="a-7W"></a>得胜三昧者有十种相。<a id="a-7X"></a>一依未观义。<a id="a-7Y"></a>二依已观义如经是菩萨住此第七菩萨远行地中入名善择智菩萨三昧故。<a id="a-7Z"></a>善思义三昧故。<a id="a-7a"></a>三依一句无量义胜。<a id="a-7b"></a>四依一义说无量名如经益意三昧故。<a id="a-7c"></a>分别义藏三昧故。<a id="a-7d"></a>五依通一切五明处智。<a id="a-7e"></a>如经择一切义三昧故。<a id="a-7f"></a>六依烦恼障净。<a id="a-7g"></a>真如观坚根故。<a id="a-7h"></a>如经善住坚根三昧故。<a id="a-7i"></a>七依智障净。<a id="a-7j"></a>有四种障净故。<a id="a-7k"></a>一胜功德障此对治。<a id="a-7l"></a>如经智神通门三昧故。<a id="a-7m"></a>二无障碍智障此对治。<a id="a-7n"></a>如经法界业三昧故。<a id="a-7o"></a>三于深上佛法性弱障此对治。<a id="a-7p"></a>如经如来利益三昧故。<a id="a-7q"></a>四不住行障此对治。<a id="a-7r"></a>如经入名种种义藏世间涅槃门菩萨三昧故。<a id="a-7s"></a>种种义藏者种种善根故。<a id="a-7t"></a>如是大智通门满足上首十三昧。<a id="a-7u"></a>能入百千万菩萨三昧门。<a id="a-7v"></a>净治此地故。<a id="a-7w"></a>已说得胜三昧。<a id="a-7x"></a>次说过地。</p>
  <p id="a7y">经曰。<a id="a-7z"></a>是菩萨得是三昧智慧方便善清净故。<a id="a-80"></a>得大悲力故。<a id="a-81"></a>过声闻辟支佛地。<a id="a-82"></a>现前思量趣智慧地。</p>
  <p id="a83">论曰。<a id="a-84"></a>过声闻辟支佛地者。<a id="a-85"></a>有二种相。<a id="a-86"></a>一修行方便智力。<a id="a-87"></a>二大悲力故。<a id="a-88"></a>现前者。<a id="a-89"></a>能入法流水。<a id="a-8A"></a>思量智慧地者。<a id="a-8B"></a>八地智慧应知。<a id="a-8C"></a>但观奢摩他毗婆舍那道。<a id="a-8D"></a>彼处成就故。<a id="a-8E"></a>复次过者业胜故示现。</p>
  <p id="a8F">经曰。<a id="a-8G"></a>是菩萨住此第七菩萨远行地中。<a id="a-8H"></a>无量身业无相行。<a id="a-8I"></a>无量口业无相行。<a id="a-8J"></a>无量意业无相行。<a id="a-8K"></a>是菩萨善清净行故。<a id="a-8L"></a>得无生法忍光明。<a id="a-8M"></a>解脱月菩萨言。<a id="a-8N"></a>佛子。<a id="a-8O"></a>菩萨住菩萨初地。<a id="a-8P"></a>有无量身业无量口业无量意业。<a id="a-8Q"></a>已过一切声闻辟支佛行成。<a id="a-8R"></a>金刚藏菩萨言。<a id="a-8S"></a>佛子。<a id="a-8T"></a>观大法故过。<a id="a-8U"></a>非是自智行力。<a id="a-8V"></a>此第七菩萨地。<a id="a-8W"></a>得自智行力观故。<a id="a-8X"></a>一切声闻辟支佛所不能坏。<a id="a-8Y"></a>佛子。<a id="a-8Z"></a>譬如王子生在王家。<a id="a-8a"></a>具足王相胜一切臣众。<a id="a-8b"></a>以豪尊力故。<a id="a-8c"></a>非自智行力故。<a id="a-8d"></a>若身长大自具智力所作事成。<a id="a-8e"></a>过一切臣众。<a id="a-8f"></a>如是佛子。<a id="a-8g"></a>菩萨初发心时。<a id="a-8h"></a>已胜一切声闻辟支佛。<a id="a-8i"></a>以深心大故。<a id="a-8j"></a>今住此第七菩萨地中。<a id="a-8k"></a>自智行住故。<a id="a-8l"></a>过一切声闻辟支佛事。</p>
  <p id="a8m">论曰。<a id="a-8n"></a>无量三业无相行者。<a id="a-8o"></a>入定远离相是。<a id="a-8p"></a>无量声闻缘觉。<a id="a-8q"></a>亦有净业远离相非无量相。<a id="a-8r"></a>不能利益一切众生故。<a id="a-8s"></a>复次此无量胜余下地事故。<a id="a-8t"></a>善清净行者。<a id="a-8u"></a>修方便行满足故。<a id="a-8v"></a>无生法忍光明者。<a id="a-8w"></a>相现前故。<a id="a-8x"></a>王子喻者。<a id="a-8y"></a>此地中胜过示现。<a id="a-8z"></a>修方便行满足故。<a id="a-90"></a>自智行住者。<a id="a-91"></a>方便行尽念观住故。<a id="a-92"></a>如经佛子。<a id="a-93"></a>譬如王子生在王家乃至自智行住故过一切声闻辟支佛事故。<a id="a-94"></a>无量身等胜业已说。<a id="a-95"></a>非但多无量神力。<a id="a-96"></a>亦无量示胜义故。</p>
  <p id="a97">经曰。<a id="a-98"></a>诸佛子。<a id="a-99"></a>是菩萨住此第七菩萨远行地。<a id="a-9A"></a>得甚深远离无行。<a id="a-9B"></a>身口意业转求胜行而不舍离。</p>
  <p id="a9C">论曰。<a id="a-9D"></a>甚深者远入故。<a id="a-9E"></a>远离者彼障灭故。<a id="a-9F"></a>无行者。<a id="a-9G"></a>彼余出世间世间地不能行故。<a id="a-9H"></a>身口意业转求胜行而不舍离者。<a id="a-9I"></a>声闻辟支佛虽离彼相业不如是。<a id="a-9J"></a>得少为足不求上行故。<a id="a-9K"></a>如是双行果过。<a id="a-9L"></a>二乘地已说。<a id="a-9M"></a>云何得胜行。</p>
  <p id="a9N">经曰。<a id="a-9O"></a>解脱月菩萨言。<a id="a-9P"></a>佛子。<a id="a-9Q"></a>菩萨从何地来能入寂灭定。<a id="a-9R"></a>金刚藏菩萨言。<a id="a-9S"></a>佛子。<a id="a-9T"></a>菩萨从第六地来能入寂灭定今住第七菩萨地。<a id="a-9U"></a>于念念中能入寂灭定而不证寂灭定。<a id="a-9V"></a>是菩萨毕竟成就不可思议身口意业。<a id="a-9W"></a>佛子。<a id="a-9X"></a>是诸菩萨行实际行而不证寂灭定。<a id="a-9Y"></a>佛子。<a id="a-9Z"></a>譬如有人乘大船舫入于大海。<a id="a-9a"></a>善知行船善知水相。<a id="a-9b"></a>不为大海水难所害。<a id="a-9c"></a>如是佛子。<a id="a-9d"></a>菩萨住此第七菩萨地中。<a id="a-9e"></a>乘诸波罗蜜船行实际行。<a id="a-9f"></a>而不证寂灭定。</p>
  <p id="a9g">论曰。<a id="a-9h"></a>行实际行而不证寂灭定。<a id="a-9i"></a>以不舍有故。<a id="a-9j"></a>如经金刚藏菩萨言。<a id="a-9k"></a>佛子。<a id="a-9l"></a>菩萨摩诃萨从第六地来能入寂灭定乃至而不证寂灭定故。<a id="a-9m"></a>如是三摩跋提胜行已说。<a id="a-9n"></a>次说发起胜行。</p>
  <p id="a9o">经曰。<a id="a-9p"></a>菩萨如是通达三昧智力修行。<a id="a-9q"></a>起大方便智力故。<a id="a-9r"></a>现身世间门深心涅槃。<a id="a-9s"></a>虽眷属围绕而心常远离。<a id="a-9t"></a>以愿力受生三界而不为世间所染。<a id="a-9u"></a>心常寂灭以方便力而还炽然虽然不烧。<a id="a-9v"></a>随顺佛智转声闻辟支佛地。<a id="a-9w"></a>通达诸佛境界藏现魔境界。<a id="a-9x"></a>过四魔道现行魔境界。<a id="a-9y"></a>现诸外道行而深心不舍佛济。<a id="a-9z"></a>通达一切世间事心常在出世间道法。<a id="a-A0"></a>所有庄严之事。<a id="a-A1"></a>胜诸天龙夜叉乾闼婆阿修罗迦楼罗紧那罗摩睺罗伽人非人四天王释提桓因梵天王而不舍乐法念。</p>
  <p id="aA2">论曰。<a id="a-A3"></a>发起殊胜行者。<a id="a-A4"></a>有八种行共对治摄。<a id="a-A5"></a>一起功德行随顺世间门。<a id="a-A6"></a>如经菩萨如是通达三昧智力修行起大方便智力故现身世间门深心涅槃故。<a id="a-A7"></a>二上首摄余行。<a id="a-A8"></a>如经虽眷属围绕而心常远离故。<a id="a-A9"></a>三愿取有行。<a id="a-AA"></a>如经以愿力受生三界而不为世间所染故。<a id="a-AB"></a>四家不断行。<a id="a-AC"></a>远离贪欲随烦恼使而示贪欲行事。<a id="a-AD"></a>如经心常寂灭以方便力而还炽然虽然不烧故。<a id="a-AE"></a>五入行。<a id="a-AF"></a>如经随顺佛智转声闻辟支佛地故。<a id="a-AG"></a>六资生行。<a id="a-AH"></a>饮食睡梦等魔境界故。<a id="a-AI"></a>如经通达诸佛境界藏现魔境界故。<a id="a-AJ"></a>七退行。<a id="a-AK"></a>示老病死此三魔境界故。<a id="a-AL"></a>如经过四魔道现行魔境界故。<a id="a-AM"></a>八转行。<a id="a-AN"></a>有三种转。<a id="a-AO"></a>一见贪转。<a id="a-AP"></a>如经现诸外道行而深心不舍佛济故。<a id="a-AQ"></a>二障碍转。<a id="a-AR"></a>如经通达一切世间事而心常在出世间道法故。<a id="a-AS"></a>三贪转。<a id="a-AT"></a>天龙等尊重心摄取转彼贪心故。<a id="a-AU"></a>如经所有庄严之事胜诸天龙乃至而不舍乐法念故。</p>
  <p id="aAV">经曰。<a id="a-AW"></a>菩萨成就如是智慧。<a id="a-AX"></a>住此菩萨远行地已多见诸佛。<a id="a-AY"></a>以大神通力大愿力故。<a id="a-AZ"></a>见多百佛多千佛多百千佛多百千那由他佛多亿佛多百亿佛多千亿佛多百千亿佛多百千亿那由他佛。<a id="a-Aa"></a>以大神通力大愿力故。<a id="a-Ab"></a>是菩萨见诸佛时。<a id="a-Ac"></a>以上心深心供养恭敬尊重赞叹。<a id="a-Ad"></a>衣服饮食卧具汤药一切供具悉以奉施。<a id="a-Ae"></a>以诸菩萨上妙乐具供养众僧以此善根皆愿回向阿耨多罗三藐三菩提。<a id="a-Af"></a>于诸佛所生上恭敬。<a id="a-Ag"></a>专心听法闻已受持。<a id="a-Ah"></a>闻受持已得如实三昧智慧光明随顺修行行已忆持守护诸佛正法。<a id="a-Ai"></a>一切声闻辟支佛智慧问难所不能坏。<a id="a-Aj"></a>是菩萨复能利益众生故法忍转净。<a id="a-Ak"></a>是菩萨住此菩萨远行地中。<a id="a-Al"></a>于无量劫彼诸善根转胜明净调柔成就。<a id="a-Am"></a>复转尽成就。<a id="a-An"></a>无量百劫无量千劫。<a id="a-Ao"></a>无量百千劫。<a id="a-Ap"></a>无量百千那由他劫。<a id="a-Aq"></a>无量亿劫无量百亿劫。<a id="a-Ar"></a>无量千亿劫无量百千亿劫。<a id="a-As"></a>无量百千亿那由他劫。<a id="a-At"></a>彼诸善根转胜明净调柔成就。<a id="a-Au"></a>复转尽成就。<a id="a-Av"></a>佛子。<a id="a-Aw"></a>譬如本真金。<a id="a-Ax"></a>以一切众宝具足庄严。<a id="a-Ay"></a>光色转胜明净。<a id="a-Az"></a>余庄严具所不能及。<a id="a-B0"></a>如是佛子。<a id="a-B1"></a>菩萨住此第七菩萨远行地中。<a id="a-B2"></a>彼诸善根从方便智起转胜明净。<a id="a-B3"></a>一切声闻辟支佛所不能坏。<a id="a-B4"></a>佛子。<a id="a-B5"></a>譬如日光。<a id="a-B6"></a>一切星宿月光所不能坏。<a id="a-B7"></a>阎浮提内所有泥水悉能干竭。<a id="a-B8"></a>如是佛子。<a id="a-B9"></a>菩萨住此第七菩萨远行地中。<a id="a-BA"></a>彼诸善根一切声闻辟支佛所不能坏。<a id="a-BB"></a>又能干竭一切众生烦恼淤泥。<a id="a-BC"></a>是菩萨十波罗蜜中。<a id="a-BD"></a>方便波罗蜜增上。<a id="a-BE"></a>余波罗蜜非不修习随力随分。<a id="a-BF"></a>诸佛子。<a id="a-BG"></a>是名略说菩萨第七菩萨远行地。<a id="a-BH"></a>若菩萨住此地中多作他化自在天王所作自在善令众生发生正智。<a id="a-BI"></a>亦令众生渡烦恼海。<a id="a-BJ"></a>所作善业布施爱语利益同事是诸福德。<a id="a-BK"></a>皆不离念佛念法念僧念菩萨念菩萨行念波罗蜜念十地念不坏力念无畏念不共佛法。<a id="a-BL"></a>乃至不离念一切种一切智智。<a id="a-BM"></a>常生是心。<a id="a-BN"></a>我当于一切众生中为首为胜为大为妙为微妙为上为无上为导为将为师为尊乃至为一切智智依止者。<a id="a-BO"></a>复从是念发精进行。<a id="a-BP"></a>以精进力故。<a id="a-BQ"></a>于一念间得百千亿那由他三昧。<a id="a-BR"></a>见百千亿那由他佛。<a id="a-BS"></a>知百千亿那由他佛神力。<a id="a-BT"></a>能动百千亿那由他佛世界。<a id="a-BU"></a>能入百千亿那由他佛世界。<a id="a-BV"></a>能照百千亿那由他佛世界。<a id="a-BW"></a>能化百千亿那由他佛世界众生。<a id="a-BX"></a>能住寿百千亿那由他劫。<a id="a-BY"></a>能知过去未来世各百千亿那由他劫事。<a id="a-BZ"></a>能善入百千亿那由他法门。<a id="a-Ba"></a>能变身为百千亿那由他。<a id="a-Bb"></a>于一一身能示百千亿那由他菩萨以为眷属。<a id="a-Bc"></a>若以愿力自在胜上菩萨愿力。<a id="a-Bd"></a>过于此数示种种神通。<a id="a-Be"></a>或身或光明或神通或眼或境界或音声或行或庄严或加或信或业。<a id="a-Bf"></a>是诸神通乃至无量百千万亿那由他劫。<a id="a-Bg"></a>不可数知。</p>
  <p id="aBh">论曰。<a id="a-Bi"></a>守护诸佛正法者。<a id="a-Bj"></a>于三千大千世界中得为大师故。<a id="a-Bk"></a>修方便行满足故。<a id="a-Bl"></a>彼守护上首故。<a id="a-Bm"></a>利益众生故法忍转显。<a id="a-Bn"></a>此地释名应知。<a id="a-Bo"></a>如经是菩萨复能利益众生故法忍转净故。<a id="a-Bp"></a>修行功用尽至故。<a id="a-Bq"></a>名为远行地。<a id="a-Br"></a>一切众宝具足庄严。<a id="a-Bs"></a>真金喻者。<a id="a-Bt"></a>示现一切菩提分法方便行。<a id="a-Bu"></a>功用满足故。<a id="a-Bv"></a>此地中诸善根转胜明净示现。<a id="a-Bw"></a>如经譬如本真金乃至一切声闻辟支佛所不能坏故。<a id="a-Bx"></a>日光喻者。<a id="a-By"></a>如前地说。<a id="a-Bz"></a>此地胜故。<a id="a-C0"></a>如经佛子譬如日光乃至又能干竭一切众生烦恼淤泥故。<a id="a-C1"></a>余如前说。</p>
 </body>
</html>