<!doctype html>
<html id="z3IBVUAzJ" data-ver="1290">
 <head>
  <meta charset="utf-8">
  <meta author="天亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">十地经论卷第一</h1>
  <h2 id="a2">初欢喜地第一之一</h2>
  <p id="a3">说此法门者　　及诸劝请法</p>
  <p id="a4">分别义藏人　　受持流通等</p>
  <p id="a5">法门等最胜　　顶礼解妙义</p>
  <p id="a6">欲令法久住　　自利利他故</p>
  <p id="a7">十地法门。<a id="a-8"></a>初地所摄八分。<a id="a-9"></a>一序分。<a id="a-A"></a>二三昧分。<a id="a-B"></a>三加分。<a id="a-C"></a>四起分。<a id="a-D"></a>五本分。<a id="a-E"></a>六请分。<a id="a-F"></a>七说分。<a id="a-G"></a>八校量胜分。</p>
  <p id="aH">经曰。<a id="a-I"></a>如是我闻。<a id="a-J"></a>一时婆伽婆。<a id="a-K"></a>成道未久第二七日。<a id="a-L"></a>在他化自在天中自在天王宫摩尼宝藏殿。<a id="a-M"></a>与大菩萨众俱。<a id="a-N"></a>一切不退转。<a id="a-O"></a>皆一生得阿耨多罗三藐三菩提。<a id="a-P"></a>从他方佛世界俱来集会。<a id="a-Q"></a>此诸菩萨一切菩萨智慧境界悉得自在。<a id="a-R"></a>一切如来智慧境界悉皆得入。<a id="a-S"></a>勤行不息善能教化一切世间。<a id="a-T"></a>随时普示一切神通等事。<a id="a-U"></a>于刹那中皆能成办具足。<a id="a-V"></a>不舍一切菩萨所起大愿。<a id="a-W"></a>于一切世一切劫一切国土常修一切诸菩萨行。<a id="a-X"></a>具足菩萨福德智慧。<a id="a-Y"></a>如意神足而无穷尽。<a id="a-Z"></a>能为一切而作饶益。<a id="a-a"></a>能到一切菩萨智慧方便彼岸。<a id="a-b"></a>能令众生背世间道向涅槃门。<a id="a-c"></a>不断一切菩萨所行。<a id="a-d"></a>善游一切菩萨禅定解脱三昧神通明慧。<a id="a-e"></a>诸所施为善能示现。<a id="a-f"></a>一切菩萨无作自在。<a id="a-g"></a>如意神足皆悉已得。<a id="a-h"></a>于一念顷能至十方诸佛大会。<a id="a-i"></a>劝发咨请受持一切诸佛法轮。<a id="a-j"></a>常以大心供养诸佛。<a id="a-k"></a>常能修习诸大菩萨所行事业。<a id="a-l"></a>其身普现无量世界。<a id="a-m"></a>其音遍闻无所不至。<a id="a-n"></a>其心通达明见三世。<a id="a-o"></a>一切菩萨所有功德具足修习。<a id="a-p"></a>如是诸菩萨摩诃萨功德无量无边。<a id="a-q"></a>于无数劫说不可尽。<a id="a-r"></a>其名曰金刚藏菩萨。<a id="a-s"></a>宝藏菩萨。<a id="a-t"></a>莲华藏菩萨。<a id="a-u"></a>胜藏菩萨。<a id="a-v"></a>莲华胜藏菩萨。<a id="a-w"></a>日藏菩萨。<a id="a-x"></a>月藏菩萨。<a id="a-y"></a>净月藏菩萨。<a id="a-z"></a>照一切世间庄严藏菩萨。<a id="a-10"></a>智慧普照明藏菩萨。<a id="a-11"></a>妙胜藏菩萨。<a id="a-12"></a>栴檀胜藏菩萨。<a id="a-13"></a>华胜藏菩萨。<a id="a-14"></a>俱素摩胜藏菩萨。<a id="a-15"></a>优钵罗华胜藏菩萨。<a id="a-16"></a>天胜藏菩萨。<a id="a-17"></a>福德胜藏菩萨。<a id="a-18"></a>无碍清净智藏菩萨。<a id="a-19"></a>功德藏菩萨。<a id="a-1A"></a>那罗延德藏菩萨。<a id="a-1B"></a>无垢藏菩萨。<a id="a-1C"></a>离垢藏菩萨。<a id="a-1D"></a>种种乐说庄严藏菩萨。<a id="a-1E"></a>大光明网照藏菩萨。<a id="a-1F"></a>净明胜照威德王藏菩萨。<a id="a-1G"></a>大金山净光明威德王藏菩萨。<a id="a-1H"></a>一切相庄严净胜藏菩萨。<a id="a-1I"></a>金刚焰胜胸相庄严藏菩萨。<a id="a-1J"></a>焰炽藏菩萨。<a id="a-1K"></a>宿王光照藏菩萨。<a id="a-1L"></a>虚空库无碍智藏菩萨。<a id="a-1M"></a>无碍妙音远藏菩萨。<a id="a-1N"></a>陀罗尼功德持一切世间愿藏菩萨。<a id="a-1O"></a>海庄严藏菩萨。<a id="a-1P"></a>须弥胜藏菩萨。<a id="a-1Q"></a>净一切功德藏菩萨。<a id="a-1R"></a>如来藏菩萨佛胜藏菩萨。<a id="a-1S"></a>解脱月菩萨。<a id="a-1T"></a>如是等菩萨摩诃萨无量无边阿僧祇。<a id="a-1U"></a>不可思议。<a id="a-1V"></a>不可称。<a id="a-1W"></a>不可量。<a id="a-1X"></a>无有分齐不可说。<a id="a-1Y"></a>不可说种种佛国土集。<a id="a-1Z"></a>金刚藏菩萨。<a id="a-1a"></a>而为上首。</p>
  <p id="a1b">论曰。<a id="a-1c"></a>时处等校量显示胜故。<a id="a-1d"></a>此法胜故。<a id="a-1e"></a>在于初时及胜处说。<a id="a-1f"></a>此处宫殿等胜是名处胜。<a id="a-1g"></a>何故不色界说。<a id="a-1h"></a>此处感果故。<a id="a-1i"></a>何故不初七日说。<a id="a-1j"></a>思惟行因缘行故。<a id="a-1k"></a>本为利他成道。<a id="a-1l"></a>何故七日思惟不说。<a id="a-1m"></a>显示自乐大法乐故。<a id="a-1n"></a>何故显己法乐。<a id="a-1o"></a>为令众生于如来所增长爱敬心故。<a id="a-1p"></a>复舍如是妙乐悲愍众生为说法故。<a id="a-1q"></a>何故唯行因缘行。<a id="a-1r"></a>是因缘行显示不共法故。<a id="a-1s"></a>何故菩萨说此法门。<a id="a-1t"></a>为令增长诸菩萨力故。<a id="a-1u"></a>何故唯金刚藏说。<a id="a-1v"></a>一切烦恼难坏。<a id="a-1w"></a>此法能破。<a id="a-1x"></a>善根坚实犹如金刚故。<a id="a-1y"></a>不异名说。<a id="a-1z"></a>何故名金刚藏。<a id="a-20"></a>藏即名坚。<a id="a-21"></a>其犹树藏。<a id="a-22"></a>又如怀孕在藏。<a id="a-23"></a>是故坚如金刚。<a id="a-24"></a>如金刚藏。<a id="a-25"></a>是诸善根。<a id="a-26"></a>一切余善根中。<a id="a-27"></a>其力最上犹如金刚。<a id="a-28"></a>亦能生成人天道行。<a id="a-29"></a>诸余善根所不能坏故。<a id="a-2A"></a>名金刚藏。<a id="a-2B"></a>已说序分。<a id="a-2C"></a>次说三昧分。</p>
  <p id="a2D">经曰。<a id="a-2E"></a>尔时金刚藏菩萨摩诃萨。<a id="a-2F"></a>承佛威神。<a id="a-2G"></a>入菩萨大乘光明三昧。</p>
  <p id="a2H">论曰。<a id="a-2I"></a>入三昧者。<a id="a-2J"></a>显示此法非思量境界故。<a id="a-2K"></a>已说三昧分。<a id="a-2L"></a>次说加分。</p>
  <p id="a2M">经曰。<a id="a-2N"></a>尔时金刚藏菩萨。<a id="a-2O"></a>入是菩萨大乘光明三昧。<a id="a-2P"></a>即时十方过十亿佛土微尘数等诸佛世界。<a id="a-2Q"></a>有十亿佛土微尘数诸佛。<a id="a-2R"></a>皆现其身。<a id="a-2S"></a>同名金刚藏。<a id="a-2T"></a>是诸佛如是赞言。<a id="a-2U"></a>善哉善哉。<a id="a-2V"></a>金刚藏乃能入是菩萨大乘光明三昧。<a id="a-2W"></a>复次善男子。<a id="a-2X"></a>如是十方十亿佛土微尘数等诸佛。<a id="a-2Y"></a>皆同一号。<a id="a-2Z"></a>加汝威神。<a id="a-2a"></a>此是卢舍那佛本愿力故加。</p>
  <p id="a2b">论曰。<a id="a-2c"></a>何故多佛加。<a id="a-2d"></a>显法及法师。<a id="a-2e"></a>增长恭敬心故。<a id="a-2f"></a>何故同号金刚藏。<a id="a-2g"></a>加本愿力故。<a id="a-2h"></a>何故如来作如是愿。<a id="a-2i"></a>显示多佛故。<a id="a-2j"></a>此三昧是法体。<a id="a-2k"></a>本行菩萨时皆名金刚藏。<a id="a-2l"></a>同说此法。<a id="a-2m"></a>今成正觉亦名金刚藏。<a id="a-2n"></a>故不异名加。<a id="a-2o"></a>又是菩萨闻诸如来同己名已增踊悦故。<a id="a-2p"></a>何故不言过无量世界。<a id="a-2q"></a>方便显多佛故。<a id="a-2r"></a>何故定言十亿佛土。<a id="a-2s"></a>为说十地故。<a id="a-2t"></a>此经如是多说十数。<a id="a-2u"></a>彼佛先作是愿。<a id="a-2v"></a>今复自加。<a id="a-2w"></a>后余佛加故言卢舍那佛本愿力故加。<a id="a-2x"></a>何故加。<a id="a-2y"></a>为说此法故加。<a id="a-2z"></a>复云何加。</p>
  <p id="a30">经曰。<a id="a-31"></a>又一切菩萨不可思议。<a id="a-32"></a>诸佛法明说令入智慧地故。<a id="a-33"></a>摄一切善根故。<a id="a-34"></a>善分别选择一切佛法故。<a id="a-35"></a>广知诸法故。<a id="a-36"></a>善决定说诸法故。<a id="a-37"></a>无分别智清净不杂故。<a id="a-38"></a>一切魔法不能染故。<a id="a-39"></a>出世间法善根清净故。<a id="a-3A"></a>得不可思议智境界故。<a id="a-3B"></a>乃至得一切智人智境界故。<a id="a-3C"></a>又得菩萨十地始终故。<a id="a-3D"></a>如实说菩萨十地差别方便故。<a id="a-3E"></a>念随顺一切佛法故。<a id="a-3F"></a>观达分别无漏法故。<a id="a-3G"></a>善择大智慧光明方便故。<a id="a-3H"></a>令入具足智门故。<a id="a-3I"></a>随所住处正说无畏辩才明故。<a id="a-3J"></a>得大无碍智地故。<a id="a-3K"></a>忆念不忘菩提心故。<a id="a-3L"></a>教化成就一切众生界故。<a id="a-3M"></a>得通达分别一切处法故。</p>
  <p id="a3N">论曰。<a id="a-3O"></a>此二十句。<a id="a-3P"></a>依一切菩萨自利利他故加。<a id="a-3Q"></a>如是初十句依自利行。<a id="a-3R"></a>后十句依利他行。<a id="a-3S"></a>是中一切菩萨者。<a id="a-3T"></a>谓住信行地。<a id="a-3U"></a>不可思议诸佛法者。<a id="a-3V"></a>是出世间道品。<a id="a-3W"></a>明者见智得证。<a id="a-3X"></a>说者于中分别。<a id="a-3Y"></a>入者信乐得证。<a id="a-3Z"></a>智慧地者谓十地智。<a id="a-3a"></a>如本分中说。<a id="a-3b"></a>此是根本入。<a id="a-3c"></a>如经又一切菩萨不可思议诸佛法明说令入智慧地故。<a id="a-3d"></a>此修多罗中说依根本入有九种入。<a id="a-3e"></a>一者摄入。<a id="a-3f"></a>闻慧中摄一切善根故。<a id="a-3g"></a>如经摄一切善根故。<a id="a-3h"></a>二者思议入。<a id="a-3i"></a>思慧于一切道品中智方便故。<a id="a-3j"></a>如经善分别选择一切佛法故。<a id="a-3k"></a>三者法相入。<a id="a-3l"></a>彼彼义中无量种种知故。<a id="a-3m"></a>如经广知诸法故。<a id="a-3n"></a>四者教化入。<a id="a-3o"></a>随所思义名字具足善说法故。<a id="a-3p"></a>如经善决定说诸法故。<a id="a-3q"></a>五者证入。<a id="a-3r"></a>于一切法平等智见道时中善清净故。<a id="a-3s"></a>如经无分别智清净不杂故。<a id="a-3t"></a>菩萨教化众生即是自成佛法。<a id="a-3u"></a>是故利他亦名自利。<a id="a-3v"></a>六者不放逸入。<a id="a-3w"></a>于修道时中远离一切烦恼障故。<a id="a-3x"></a>如经一切魔法不能染故。<a id="a-3y"></a>七者地地转入。<a id="a-3z"></a>出世间道品无贪等善根净故。<a id="a-40"></a>如经出世间法善根清净故。<a id="a-41"></a>复有善根能为出世间道品因故。<a id="a-42"></a>八者菩萨尽入。<a id="a-43"></a>于第十地中入一切如来秘密智故。<a id="a-44"></a>如经得不可思议智境界故。<a id="a-45"></a>九者佛尽入。<a id="a-46"></a>于一切智入智故。<a id="a-47"></a>如经乃至得一切智人智境界故。<a id="a-48"></a>是诸入为校量智义差别次第转胜。<a id="a-49"></a>非根本入。<a id="a-4A"></a>一切所说十句中。<a id="a-4B"></a>皆有六种差别相门。<a id="a-4C"></a>此言说解释应知除事。<a id="a-4D"></a>事者谓阴界入等。<a id="a-4E"></a>六种相者。<a id="a-4F"></a>谓总相别相。<a id="a-4G"></a>同相异相。<a id="a-4H"></a>成相坏相。<a id="a-4I"></a>总者是根本入。<a id="a-4J"></a>别相者余九入。<a id="a-4K"></a>别依止本满彼本故。<a id="a-4L"></a>同相者入故。<a id="a-4M"></a>异相者增相故。<a id="a-4N"></a>成相者略说故。<a id="a-4O"></a>坏相者广说故。<a id="a-4P"></a>如世界成坏。<a id="a-4Q"></a>余一切十句中随义类知。<a id="a-4R"></a>第二十句所谓得菩萨十地始终故。<a id="a-4S"></a>此根本始终。<a id="a-4T"></a>是中始者信欲亲近等。<a id="a-4U"></a>终者念持诸地。<a id="a-4V"></a>复有阿含及证。<a id="a-4W"></a>如是次第依初相。<a id="a-4X"></a>应知依根本始终。<a id="a-4Y"></a>有十种始终。<a id="a-4Z"></a>一者摄始终。<a id="a-4a"></a>思慧智随所闻义受持说故。<a id="a-4b"></a>如经如实说菩萨十地差别方便故。<a id="a-4c"></a>二者欲始终。<a id="a-4d"></a>令证一切佛法故。<a id="a-4e"></a>如经念随顺一切佛法故。<a id="a-4f"></a>三者行始终。<a id="a-4g"></a>观分时中无漏道品分别修相觉故。<a id="a-4h"></a>如经观达分别无漏法故。<a id="a-4i"></a>四者证始终。<a id="a-4j"></a>见道时中法无我智方便故。<a id="a-4k"></a>如经善择大智慧光明方便故。<a id="a-4l"></a>是中善择者。<a id="a-4m"></a>择中最胜。<a id="a-4n"></a>最胜者。<a id="a-4o"></a>法无我智故。<a id="a-4p"></a>大智慧者。<a id="a-4q"></a>过小乘故。<a id="a-4r"></a>光明者。<a id="a-4s"></a>对治无明故。<a id="a-4t"></a>此事中彼时中皆善知故。<a id="a-4u"></a>五者修道始终。<a id="a-4v"></a>出世间智智力得入法义故。<a id="a-4w"></a>如经令入具足智门故。<a id="a-4x"></a>此处菩萨于菩提有五种障。<a id="a-4y"></a>一者不能破诸邪论障。<a id="a-4z"></a>已说正义他言能坏。<a id="a-50"></a>复眷属离散。<a id="a-51"></a>二者不能答难障。<a id="a-52"></a>于他问中茫然无对。<a id="a-53"></a>设有言说人不信受。<a id="a-54"></a>三者乐着小乘障。<a id="a-55"></a>自不能得大菩提。<a id="a-56"></a>复舍利益众生。<a id="a-57"></a>四者化众生懈怠障。<a id="a-58"></a>于中舍利他行。<a id="a-59"></a>不助他善。<a id="a-5A"></a>复自善根不增长故。<a id="a-5B"></a>五者无方便智障。<a id="a-5C"></a>不能善化众生。<a id="a-5D"></a>复自菩提行不满足故。<a id="a-5E"></a>对治是障有五始终。<a id="a-5F"></a>一者能破邪论障始终。<a id="a-5G"></a>随彼所著显己正义。<a id="a-5H"></a>对治邪执无畏辩才性不闇故。<a id="a-5I"></a>如经随所住处正说无畏辩才明故。<a id="a-5J"></a>二者能善答难始终。<a id="a-5K"></a>证大无碍智地故。<a id="a-5L"></a>如经得大无碍智地故。<a id="a-5M"></a>三者乐着小乘对治始终。<a id="a-5N"></a>大菩提愿大菩提念不忘失故。<a id="a-5O"></a>如经忆念不忘菩提心故。<a id="a-5P"></a>四者化众生懈怠对治始终。<a id="a-5Q"></a>利益众生无疲倦故。<a id="a-5R"></a>如经教化成就一切众生界故。<a id="a-5S"></a>五者无方便智对治始终。<a id="a-5T"></a>于五明处通达分别故。<a id="a-5U"></a>如经通达分别一切处法故。<a id="a-5V"></a>已说何故加。<a id="a-5W"></a>复云何加。<a id="a-5X"></a>谓口意身加。<a id="a-5Y"></a>云何口加。</p>
  <p id="a5Z">经曰。<a id="a-5a"></a>复次善男子。<a id="a-5b"></a>汝当辩说此诸法门差别方便法故。<a id="a-5c"></a>承诸佛神力如来智明加故。<a id="a-5d"></a>自善根清净故。<a id="a-5e"></a>法界净故。<a id="a-5f"></a>饶益众生界故。<a id="a-5g"></a>法身智身故。<a id="a-5h"></a>正受一切佛位故。<a id="a-5i"></a>得一切世间最高大身故。<a id="a-5j"></a>过一切世间道故。<a id="a-5k"></a>出世间法道清净故。<a id="a-5l"></a>得一切智人智满足故。</p>
  <p id="a5m">论曰。<a id="a-5n"></a>此十句中。<a id="a-5o"></a>辩才者。<a id="a-5p"></a>随所得法义忆持不忘说故。<a id="a-5q"></a>诸法门者。<a id="a-5r"></a>谓十地法。<a id="a-5s"></a>差别者。<a id="a-5t"></a>种种名相故。<a id="a-5u"></a>此法善巧成。<a id="a-5v"></a>是故名方便。<a id="a-5w"></a>依根本辩才有二种辩才。<a id="a-5x"></a>一者他力辩才。<a id="a-5y"></a>二者自力辩才。<a id="a-5z"></a>他力辩才者。<a id="a-60"></a>承佛神力故。<a id="a-61"></a>云何承佛神力。<a id="a-62"></a>如来智力不闇加故。<a id="a-63"></a>如经承诸佛神力如来智明加故。<a id="a-64"></a>自力辩才者有四种。<a id="a-65"></a>一者有作善法净辩才。<a id="a-66"></a>如经自善根清净故。<a id="a-67"></a>二者无作法净辩才。<a id="a-68"></a>如经法界净故。<a id="a-69"></a>三者化众生净辩才。<a id="a-6A"></a>如经饶益众生界故。<a id="a-6B"></a>四者身净辩才。<a id="a-6C"></a>是身净中显三种尽。<a id="a-6D"></a>一者菩萨尽有二种利益。<a id="a-6E"></a>二者声闻辟支佛不同尽。<a id="a-6F"></a>三者佛尽。<a id="a-6G"></a>菩萨尽者。<a id="a-6H"></a>法身离心意识唯智依止。<a id="a-6I"></a>如经法身智身故。<a id="a-6J"></a>二种利益者。<a id="a-6K"></a>现报利益。<a id="a-6L"></a>受佛位故。<a id="a-6M"></a>后报利益。<a id="a-6N"></a>摩醯首罗智处生故。<a id="a-6O"></a>如经正受一切佛位故。<a id="a-6P"></a>得一切世间最高大身故。<a id="a-6Q"></a>二乘不同尽者。<a id="a-6R"></a>度五道复涅槃道净故。<a id="a-6S"></a>如经过一切世间道故。<a id="a-6T"></a>出世间法道清净故。<a id="a-6U"></a>佛尽者。<a id="a-6V"></a>入一切智智满足故。<a id="a-6W"></a>如经得一切智人智满足故。<a id="a-6X"></a>自力辩才校量转胜上上故。<a id="a-6Y"></a>已说口加。<a id="a-6Z"></a>云何意加。</p>
  <p id="a6a">经曰。<a id="a-6b"></a>尔时诸佛与金刚藏菩萨真实无畏身。<a id="a-6c"></a>与无障碍乐说辩才。<a id="a-6d"></a>与善净智差别入。<a id="a-6e"></a>与善忆念不忘加。<a id="a-6f"></a>与善决定意方便。<a id="a-6g"></a>与遍至一切智处。<a id="a-6h"></a>与诸佛不坏力。<a id="a-6i"></a>与如来无所畏不怯弱。<a id="a-6j"></a>与一切智人智无碍分别法正见。<a id="a-6k"></a>与一切如来善分别身口意庄严起故。</p>
  <p id="a6l">论曰。<a id="a-6m"></a>此十句意加。<a id="a-6n"></a>无畏身者有二种。<a id="a-6o"></a>一者与无上胜威德身。<a id="a-6p"></a>如王处众自在无畏。<a id="a-6q"></a>二者与辩才无畏身。<a id="a-6r"></a>前色身胜后名身胜。<a id="a-6s"></a>是名身有九种。<a id="a-6t"></a>一者不着辩才。<a id="a-6u"></a>说法不断无滞碍故。<a id="a-6v"></a>如经与无障碍乐说辩才故。<a id="a-6w"></a>二者堪辩才。<a id="a-6x"></a>善净堪智有四种。<a id="a-6y"></a>一者缘二者法三者作四者成。<a id="a-6z"></a>善知此义成不成相故。<a id="a-70"></a>如经与善净智差别入故。<a id="a-71"></a>三者任放辩才。<a id="a-72"></a>说不待次言辞不断处处随意不忘名义故。<a id="a-73"></a>如经与善忆念不忘加故。<a id="a-74"></a>是不忘加意力加故。<a id="a-75"></a>四者能说辩才。<a id="a-76"></a>随所应度种种譬喻能断疑故。<a id="a-77"></a>如经与善决定意方便故。<a id="a-78"></a>五者不杂辩才。<a id="a-79"></a>三种同相智常现前故。<a id="a-7A"></a>如经与遍至一切智处故。<a id="a-7B"></a>六者教出辩才。<a id="a-7C"></a>得佛十力不坏于可度者令断烦恼故。<a id="a-7D"></a>如经与诸佛不坏力故。<a id="a-7E"></a>七者不畏辩才。<a id="a-7F"></a>得佛决定无畏于他言说不怯弱故。<a id="a-7G"></a>如经与如来无所畏不怯弱故。<a id="a-7H"></a>八者无量辩才。<a id="a-7I"></a>于一切智随顺宣说修多罗等法六种正见故。<a id="a-7J"></a>如经与一切智人智无碍分别法正见故。<a id="a-7K"></a>九者同化辩才。<a id="a-7L"></a>得一切佛无畏身等三种教化。<a id="a-7M"></a>随所度者显示殊胜三业神化故。<a id="a-7N"></a>如经与一切如来善分别身口意庄严起故。<a id="a-7O"></a>又诸佛有力有慈悲。<a id="a-7P"></a>何故以十种无畏身唯加金刚藏而不加余者。</p>
  <p id="a7Q">经曰。<a id="a-7R"></a>何以故。<a id="a-7S"></a>以得菩萨大乘光明三昧法故。<a id="a-7T"></a>亦是菩萨本愿起故。<a id="a-7U"></a>善净深心故。<a id="a-7V"></a>善净智圆满故。<a id="a-7W"></a>善集助道法故。<a id="a-7X"></a>善修本业故。<a id="a-7Y"></a>念持无量法故。<a id="a-7Z"></a>信解清净光明法故。<a id="a-7a"></a>善得陀罗尼门不坏故。<a id="a-7b"></a>法界智印善印故。</p>
  <p id="a7c">论曰。<a id="a-7d"></a>以是菩萨得大乘光明三昧法余者不得故。<a id="a-7e"></a>得三昧法有二种。<a id="a-7f"></a>一者本愿成就现前故。<a id="a-7g"></a>如经亦是菩萨本愿起故。<a id="a-7h"></a>二者三昧身摄功德故。<a id="a-7i"></a>此三昧身摄功德有八种。<a id="a-7j"></a>依自利利他故。<a id="a-7k"></a>一者因净。<a id="a-7l"></a>深心趣菩萨地尽清净故。<a id="a-7m"></a>如经善净深心故。<a id="a-7n"></a>深心者信乐等。<a id="a-7o"></a>复是一切善法根本故。<a id="a-7p"></a>二者智净。<a id="a-7q"></a>趣菩萨地尽修道真如观智故。<a id="a-7r"></a>如经善净智圆满故。<a id="a-7s"></a>此真如观内智圆满普照法界。<a id="a-7t"></a>犹如日轮光遍世界故。<a id="a-7u"></a>三者身转净。<a id="a-7v"></a>生生转胜善行成满故。<a id="a-7w"></a>如经善集助道法故。<a id="a-7x"></a>四者心调伏净。<a id="a-7y"></a>善断烦恼习故。<a id="a-7z"></a>如经善修本业故。<a id="a-80"></a>五者闻摄净。<a id="a-81"></a>堪能受持一切如来所说秘密法故。<a id="a-82"></a>如经念持无量法故。<a id="a-83"></a>六者通净。<a id="a-84"></a>得胜通自在故。<a id="a-85"></a>如经信解清净光明法故。<a id="a-86"></a>以决定信力摄取通故。<a id="a-87"></a>七者辩才净。<a id="a-88"></a>善知陀罗尼门不相违故。<a id="a-89"></a>如经善得陀罗尼门不坏故。<a id="a-8A"></a>于中所有初章字者是陀罗尼门。<a id="a-8B"></a>一一字门摄持无量名句字身故。<a id="a-8C"></a>不坏者前后不相违故。<a id="a-8D"></a>八者离慢净。<a id="a-8E"></a>谓真实智教授不异故。<a id="a-8F"></a>如经法界智印善印故。<a id="a-8G"></a>于中三昧身摄功德有四种依自利因。<a id="a-8H"></a>善净深心故。<a id="a-8I"></a>善净智圆满故。<a id="a-8J"></a>善集助道法故。<a id="a-8K"></a>善修本业故。<a id="a-8L"></a>此修多罗中四句次第说。<a id="a-8M"></a>精进因。<a id="a-8N"></a>不忘因。<a id="a-8O"></a>势力因彼不染因。<a id="a-8P"></a>复依利他因有四种。<a id="a-8Q"></a>念持无量法故。<a id="a-8R"></a>断疑因。<a id="a-8S"></a>信解清净光明法故。<a id="a-8T"></a>敬重因。<a id="a-8U"></a>以神通力示现不思议处。<a id="a-8V"></a>令诸见者决定信入故。<a id="a-8W"></a>善得陀罗尼门不坏故。<a id="a-8X"></a>转法理因。<a id="a-8Y"></a>法若坏时假余尊法诵持故。<a id="a-8Z"></a>法界智印善印故。<a id="a-8a"></a>教授出离因。<a id="a-8b"></a>如是化者得自利不忘故。<a id="a-8c"></a>已说意加。<a id="a-8d"></a>云何身加。<a id="a-8e"></a>摩顶觉故。</p>
  <p id="a8f">经曰。<a id="a-8g"></a>尔时十方诸佛。<a id="a-8h"></a>不离本处以神通力皆申右手。<a id="a-8i"></a>善摩金刚藏菩萨摩诃萨顶。</p>
  <p id="a8j">论曰。<a id="a-8k"></a>不离本处而摩此者。<a id="a-8l"></a>显示殊胜神力。<a id="a-8m"></a>若来此处则非奇异。<a id="a-8n"></a>是如意通力非余通等。<a id="a-8o"></a>已说加分。<a id="a-8p"></a>云何起分。</p>
  <p id="a8q">经曰。<a id="a-8r"></a>诸佛摩金刚藏菩萨顶已。<a id="a-8s"></a>尔时金刚藏菩萨即从三昧起。</p>
  <p id="a8t">论曰。<a id="a-8u"></a>即从三昧起者。<a id="a-8v"></a>以三昧事讫故。<a id="a-8w"></a>又得胜力。<a id="a-8x"></a>说时复至定无言说故。<a id="a-8y"></a>已说起分。<a id="a-8z"></a>云何本分。</p>
  <p id="a90">经曰。<a id="a-91"></a>起三昧已告诸菩萨言。<a id="a-92"></a>诸佛子。<a id="a-93"></a>是诸菩萨愿善决定无杂不可见。<a id="a-94"></a>广大如法界。<a id="a-95"></a>究竟如虚空。<a id="a-96"></a>尽未来际覆护一切众生界。<a id="a-97"></a>佛子。<a id="a-98"></a>是诸菩萨乃能入过去诸佛智地。<a id="a-99"></a>乃能入未来诸佛智地。<a id="a-9A"></a>乃能入现在诸佛智地。<a id="a-9B"></a>诸佛子。<a id="a-9C"></a>此菩萨十地是过去未来现在诸佛已说今说当说。<a id="a-9D"></a>我因是事故如是说。<a id="a-9E"></a>何等为十。<a id="a-9F"></a>一名欢喜地。<a id="a-9G"></a>二名离垢地。<a id="a-9H"></a>三名明地。<a id="a-9I"></a>四名焰地。<a id="a-9J"></a>五名难胜地。<a id="a-9K"></a>六名现前地。<a id="a-9L"></a>七名远行地。<a id="a-9M"></a>八名不动地。<a id="a-9N"></a>九名善慧地。<a id="a-9O"></a>十名法云地。<a id="a-9P"></a>诸佛子。<a id="a-9Q"></a>此菩萨十地过去未来现在诸佛已说今说当说。<a id="a-9R"></a>佛子。<a id="a-9S"></a>我不见有诸佛世界是诸如来不叹说此菩萨十地者。<a id="a-9T"></a>何以故。<a id="a-9U"></a>此是菩萨摩诃萨增上胜妙法故。<a id="a-9V"></a>亦是菩萨光明法门。<a id="a-9W"></a>所谓分别十地事。<a id="a-9X"></a>诸佛子。<a id="a-9Y"></a>是事不可思议。<a id="a-9Z"></a>所谓菩萨摩诃萨诸地智慧。</p>
  <p id="a9a">论曰。<a id="a-9b"></a>何故不请而说。<a id="a-9c"></a>若不自说众则不知为说不说。<a id="a-9d"></a>又复不知欲说何法。<a id="a-9e"></a>愿善决定者。<a id="a-9f"></a>如初地中说发菩提心。<a id="a-9g"></a>即此本分中愿应知。<a id="a-9h"></a>善决定者。<a id="a-9i"></a>真实智摄故。<a id="a-9j"></a>善决定者。<a id="a-9k"></a>即是善决定。<a id="a-9l"></a>此已入初地。<a id="a-9m"></a>非信地所摄。<a id="a-9n"></a>此善决定有六种。<a id="a-9o"></a>一者观相善决定真如观一味相故。<a id="a-9p"></a>如经无杂故。<a id="a-9q"></a>二者真实善决定。<a id="a-9r"></a>非一切世间境界出世间故。<a id="a-9s"></a>如经不可见故。<a id="a-9t"></a>三者胜善决定。<a id="a-9u"></a>大法界故。<a id="a-9v"></a>一切佛根本故。<a id="a-9w"></a>如经广大如法界故。<a id="a-9x"></a>大胜高广一体异名法相义故。<a id="a-9y"></a>一切法法尔故。<a id="a-9z"></a>复法界大真如观。<a id="a-A0"></a>胜诸凡夫二乘智等净法法尔故。<a id="a-A1"></a>复法界大方便集地。<a id="a-A2"></a>谓说大乘法法尔故。<a id="a-A3"></a>复法界大白法界善法法尔故。<a id="a-A4"></a>四者因善决定有二种。<a id="a-A5"></a>一成无常爱果因善决定。<a id="a-A6"></a>是因如虚空。<a id="a-A7"></a>依是生诸色。<a id="a-A8"></a>色不尽故。<a id="a-A9"></a>如经究竟如虚空故。<a id="a-AA"></a>二常果因善决定。<a id="a-AB"></a>得涅槃道。<a id="a-AC"></a>如经尽未来际故。<a id="a-AD"></a>五者大善决定。<a id="a-AE"></a>随顺作利益他行。<a id="a-AF"></a>如经覆护一切众生界故。<a id="a-AG"></a>次前善决定。<a id="a-AH"></a>此愿世间涅槃中非一向住故。<a id="a-AI"></a>六者不怯弱善决定。<a id="a-AJ"></a>入一切诸佛智地不怯弱故。<a id="a-AK"></a>如经佛子是诸菩萨乃至入现在诸佛智地故。<a id="a-AL"></a>复此十地生成佛智住持故。<a id="a-AM"></a>如经诸佛子此菩萨十地是过去未来现在诸佛已说今说当说故。<a id="a-AN"></a>于中善决定者是总相。<a id="a-AO"></a>余者是别相。<a id="a-AP"></a>同相者善决定。<a id="a-AQ"></a>异相者别相故。<a id="a-AR"></a>成相者是略说。<a id="a-AS"></a>坏相者广说故。<a id="a-AT"></a>如世界成坏。<a id="a-AU"></a>何故定说菩萨十地。<a id="a-AV"></a>对治十种障故。<a id="a-AW"></a>何者一障。<a id="a-AX"></a>一者凡夫我相障。<a id="a-AY"></a>二者邪行于众生身等障。<a id="a-AZ"></a>三者闇相于闻思修等诸法忘障。<a id="a-Aa"></a>四者解法慢障。<a id="a-Ab"></a>五者身净我慢障。<a id="a-Ac"></a>六者微烦恼习障。<a id="a-Ad"></a>七者细相习障。<a id="a-Ae"></a>八者于无相有行障。<a id="a-Af"></a>九者不能善利益众生障。<a id="a-Ag"></a>十者于诸法中不得自在障。<a id="a-Ah"></a>何故十地初名欢喜。<a id="a-Ai"></a>乃至十名法云。<a id="a-Aj"></a>成就无上自利利他行。<a id="a-Ak"></a>初证圣处多生欢喜故名欢喜地。<a id="a-Al"></a>离能起误心犯戒烦恼垢等。<a id="a-Am"></a>清净戒具足故名离垢地。<a id="a-An"></a>随闻思修等照法显现故名明地。<a id="a-Ao"></a>不忘烦恼薪智火能烧故名焰地。<a id="a-Ap"></a>得出世间智方便善巧能度难度故名难胜地。<a id="a-Aq"></a>般若波罗蜜行有间大智现前故名现前地。<a id="a-Ar"></a>善修无相行功用究竟能过世间二乘出世间道故名远行地。<a id="a-As"></a>报行纯熟无相无间故名不动地。<a id="a-At"></a>无碍力说法成就利他行故名善慧地。<a id="a-Au"></a>得大法身具足自在故名法云地。<a id="a-Av"></a>如是受法王位。<a id="a-Aw"></a>犹如太子于诸王子而得自在。<a id="a-Ax"></a>是处有微智障故不自在。<a id="a-Ay"></a>对治此障故说佛地。<a id="a-Az"></a>又如怀孕在藏。<a id="a-B0"></a>菩萨十地亦复如是。<a id="a-B1"></a>以诸地有障故。<a id="a-B2"></a>如子生时。<a id="a-B3"></a>佛时亦尔。<a id="a-B4"></a>事究竟故。<a id="a-B5"></a>又如生时诸根觉了。<a id="a-B6"></a>佛亦如是。<a id="a-B7"></a>于一切境界智明了故。<a id="a-B8"></a>藏有十时。<a id="a-B9"></a>一者陀罗婆身时。<a id="a-BA"></a>二者捭罗婆身时。<a id="a-BB"></a>三者尸罗他身时。<a id="a-BC"></a>四者坚身时。<a id="a-BD"></a>五者形相似色身时。<a id="a-BE"></a>六者性相似身时。<a id="a-BF"></a>七者业动身时。<a id="a-BG"></a>八者满足身时。<a id="a-BH"></a>于中有三种根满足时。<a id="a-BI"></a>男女相别满足时。<a id="a-BJ"></a>广长诸相满足时。<a id="a-BK"></a>如是十时诸地相似故。<a id="a-BL"></a>佛子我不见有诸佛世界是诸如来不叹说此菩萨十地者。<a id="a-BM"></a>显此胜法为令时众增渴仰故。<a id="a-BN"></a>佛世界者。<a id="a-BO"></a>于中成佛。<a id="a-BP"></a>喻如稻田。<a id="a-BQ"></a>往作佛事者。<a id="a-BR"></a>亦名佛世界。<a id="a-BS"></a>叹说者。<a id="a-BT"></a>于中有二种。<a id="a-BU"></a>一者为说阿含义。<a id="a-BV"></a>二者为证入义。<a id="a-BW"></a>摩诃萨者。<a id="a-BX"></a>有三种大。<a id="a-BY"></a>一愿大。<a id="a-BZ"></a>二行大。<a id="a-Ba"></a>三利益众生大。<a id="a-Bb"></a>胜妙法者。<a id="a-Bc"></a>诸法门中最殊胜故。<a id="a-Bd"></a>光明者。<a id="a-Be"></a>此大乘法显照一切余法门故。<a id="a-Bf"></a>法门者。<a id="a-Bg"></a>名为法故。<a id="a-Bh"></a>分别十地事者。<a id="a-Bi"></a>显示世间智所知法故。<a id="a-Bj"></a>是事不可思议。<a id="a-Bk"></a>所谓菩萨摩诃萨诸地智慧者。<a id="a-Bl"></a>显示出世间智故。<a id="a-Bm"></a>此非世间分别地智能成菩萨清净道故。<a id="a-Bn"></a>已说本分。<a id="a-Bo"></a>云何请分。</p>
  <p id="aBp">经曰。<a id="a-Bq"></a>尔时金刚藏菩萨。<a id="a-Br"></a>说诸菩萨十地名已。<a id="a-Bs"></a>默然而住。<a id="a-Bt"></a>不复分别。<a id="a-Bu"></a>是时一切菩萨众闻说菩萨十地名已。<a id="a-Bv"></a>咸皆渴仰欲闻解说。<a id="a-Bw"></a>各作是念。<a id="a-Bx"></a>何因何缘。<a id="a-By"></a>是金刚藏菩萨说诸菩萨十地名已。<a id="a-Bz"></a>默然而住。<a id="a-C0"></a>不更解释。<a id="a-C1"></a>时大菩萨众中有菩萨名解脱月。<a id="a-C2"></a>知诸菩萨心深生疑已。<a id="a-C3"></a>即以偈颂问金刚藏菩萨曰。</p>
  <p id="aC4">何故净觉人　　念智功德具</p>
  <p id="aC5">说诸上妙地　　有力不解释</p>
  <p id="aC6">决定此一切　　菩萨大名称</p>
  <p id="aC7">何故说地名　　而不演其义</p>
  <p id="aC8">此众皆乐闻　　佛子智无畏</p>
  <p id="aC9">如是诸地义　　愿为分别说</p>
  <p id="aCA">此众皆清净　　离懈怠严净</p>
  <p id="aCB">安住坚固中　　功德智具足</p>
  <p id="aCC">迭共相瞻住　　一切咸恭敬</p>
  <p id="aCD">如蜂欲熟蜜　　如渴思甘露</p>
  <p id="aCE">论曰。<a id="a-CF"></a>何故默然住。<a id="a-CG"></a>欲令大众渴仰请说故。<a id="a-CH"></a>复增菩萨尊敬法故。<a id="a-CI"></a>何故解脱月菩萨初请。<a id="a-CJ"></a>彼众上首故。<a id="a-CK"></a>余问则乱众调伏故。<a id="a-CL"></a>何故偈颂请。<a id="a-CM"></a>少字摄多义故。<a id="a-CN"></a>诸赞叹者多以偈颂故。<a id="a-CO"></a>此五偈说何等义。<a id="a-CP"></a>显示说者听者无诸过故。<a id="a-CQ"></a>若有过者则不应说。<a id="a-CR"></a>是中显示说者净觉无过故。<a id="a-CS"></a>复显听者同法决定故。<a id="a-CT"></a>有乐闻故。<a id="a-CU"></a>复示余者净心故。<a id="a-CV"></a>又显此众皆堪闻法故。<a id="a-CW"></a>偈言迭共相瞻住故。<a id="a-CX"></a>云何叹说者。<a id="a-CY"></a>偈言。</p>
  <p id="aCZ">何故净觉人　　念智功德具</p>
  <p id="aCa">说诸上妙地　　有力不解释</p>
  <p id="aCb">何故唯叹净觉。<a id="a-Cc"></a>净觉是说因故。<a id="a-Cd"></a>觉名觉观。<a id="a-Ce"></a>是口言行有净说因何故不说。<a id="a-Cf"></a>叹净觉有二种。<a id="a-Cg"></a>一摄对治。<a id="a-Ch"></a>二离诸过。<a id="a-Ci"></a>是中念智具者。<a id="a-Cj"></a>摄对治故。<a id="a-Ck"></a>所治有二种。<a id="a-Cl"></a>一者杂觉。<a id="a-Cm"></a>二者杂觉因忆想分别故。<a id="a-Cn"></a>念者四念处。<a id="a-Co"></a>对治杂觉故。<a id="a-Cp"></a>智者真如无相智。<a id="a-Cq"></a>对治杂觉因忆想分别故。<a id="a-Cr"></a>余者显示离诸过。<a id="a-Cs"></a>是过有三种。<a id="a-Ct"></a>有三过者则不能说。<a id="a-Cu"></a>何者为三。<a id="a-Cv"></a>一悭嫉。<a id="a-Cw"></a>二说法懈怠。<a id="a-Cx"></a>三不乐说。<a id="a-Cy"></a>悭者其心吝法。<a id="a-Cz"></a>嫉者忌他胜智。<a id="a-D0"></a>功德具者。<a id="a-D1"></a>不嗔等功德具。<a id="a-D2"></a>示无初过故。<a id="a-D3"></a>说上地者。<a id="a-D4"></a>示无第二过故。<a id="a-D5"></a>有力者。<a id="a-D6"></a>示无第三过故。<a id="a-D7"></a>如是二种净觉叹说者已。<a id="a-D8"></a>次叹听者。<a id="a-D9"></a>偈言。</p>
  <p id="aDA">决定此一切　　菩萨大名称</p>
  <p id="aDB">何故说地名　　而不演其义</p>
  <p id="aDC">决定者。<a id="a-DD"></a>黠慧明了故。<a id="a-DE"></a>决定有三种。<a id="a-DF"></a>一上决定。<a id="a-DG"></a>愿大菩提故。<a id="a-DH"></a>二名闻决定。<a id="a-DI"></a>他善敬重故。<a id="a-DJ"></a>三摄受决定。<a id="a-DK"></a>彼说者善知故。<a id="a-DL"></a>偈言。<a id="a-DM"></a>菩萨故。<a id="a-DN"></a>大名称故。<a id="a-DO"></a>说地名故。<a id="a-DP"></a>如是次第应知。<a id="a-DQ"></a>虽有决定堪受法器。<a id="a-DR"></a>心不欲闻亦不得说。<a id="a-DS"></a>偈言。</p>
  <p id="aDT">此众皆乐闻　　佛子智无畏</p>
  <p id="aDU">如是诸地义　　愿为分别说</p>
  <p id="aDV">决定者。<a id="a-DW"></a>是中有阿含决定非证决定。<a id="a-DX"></a>有非现前决定无现前决定。<a id="a-DY"></a>如是决定法器不满足故不能听受。<a id="a-DZ"></a>示现此众具足决定故能听受偈言佛子智无畏故。<a id="a-Da"></a>智有二种。<a id="a-Db"></a>一证法故。<a id="a-Dc"></a>二现受故。<a id="a-Dd"></a>如是善知法器满足请金刚藏。<a id="a-De"></a>如是诸地义。<a id="a-Df"></a>愿为分别说。<a id="a-Dg"></a>已叹同法众决定乐闻功德。<a id="a-Dh"></a>次复叹异众。<a id="a-Di"></a>偈言。</p>
  <p id="aDj">此众皆清净　　离懈怠严净</p>
  <p id="aDk">安住坚固中　　功德智具足</p>
  <p id="aDl">清净者不浊故。<a id="a-Dm"></a>浊有六种。<a id="a-Dn"></a>离此诸浊故言清净。<a id="a-Do"></a>何者为六。<a id="a-Dp"></a>一不欲浊。<a id="a-Dq"></a>二威仪浊。<a id="a-Dr"></a>三盖浊。<a id="a-Ds"></a>四异想浊。<a id="a-Dt"></a>妒胜心破坏心故。<a id="a-Du"></a>五不足功德浊。<a id="a-Dv"></a>善根微少故。<a id="a-Dw"></a>是故于彼说中心不乐住。<a id="a-Dx"></a>六痴浊。<a id="a-Dy"></a>谓愚闇等故。<a id="a-Dz"></a>此对治有六种不浊。<a id="a-E0"></a>安住坚固者。<a id="a-E1"></a>于所说法修行坚固。<a id="a-E2"></a>如是次第相对。<a id="a-E3"></a>离懈怠者。<a id="a-E4"></a>对不欲浊。<a id="a-E5"></a>严者对威仪浊。<a id="a-E6"></a>净者对盖浊。<a id="a-E7"></a>坚固者对异想浊。<a id="a-E8"></a>功德具者对不足功德浊。<a id="a-E9"></a>智具者对痴浊。<a id="a-EA"></a>此六句示现是二偈显同生众净。<a id="a-EB"></a>次一偈显异生众净。<a id="a-EC"></a>后一偈显二众清净。<a id="a-ED"></a>偈言。</p>
  <p id="aEE">迭共相瞻住　　一切咸恭敬</p>
  <p id="aEF">如蜂欲熟蜜　　如渴思甘露</p>
  <p id="aEG">迭共相瞻者。<a id="a-EH"></a>示无杂染心故。<a id="a-EI"></a>咸恭敬者。<a id="a-EJ"></a>示敬重法。<a id="a-EK"></a>非妒心故。<a id="a-EL"></a>下半偈喻敬法转深。<a id="a-EM"></a>此偈迭共相瞻是总相。<a id="a-EN"></a>一切咸恭敬是别相。<a id="a-EO"></a>如是余偈初句总相。<a id="a-EP"></a>余句别相。<a id="a-EQ"></a>同异成坏如上所说。<a id="a-ER"></a>偈曰。</p>
  <p id="aES">大智无所畏　　金刚藏闻已</p>
  <p id="aET">欲令大众悦　　即时说颂曰</p>
  <p id="aEU">难第一希有　　菩萨所行示</p>
  <p id="aEV">地事分别上　　诸佛之根本</p>
  <p id="aEW">微难见离念　　非心地难得</p>
  <p id="aEX">境界智无漏　　若闻则迷闷</p>
  <p id="aEY">持心如金刚　　深信佛智慧</p>
  <p id="aEZ">心地无我智　　能闻智微细</p>
  <p id="aEa">如彩画虚空　　如虚空风相</p>
  <p id="aEb">智如是分别　　难见佛无漏</p>
  <p id="aEc">我念佛智慧　　第一世难知</p>
  <p id="aEd">难信希有法　　是故我默然</p>
  <p id="aEe">论曰。<a id="a-Ef"></a>此初偈中。<a id="a-Eg"></a>欲令大众悦是总正詶答相。<a id="a-Eh"></a>詶答有二种。<a id="a-Ei"></a>一堪詶答。<a id="a-Ej"></a>二不怯弱詶答。<a id="a-Ek"></a>偈言大智故。<a id="a-El"></a>无所畏故。<a id="a-Em"></a>离不堪答。<a id="a-En"></a>离不正答。<a id="a-Eo"></a>此二示现自他无过故。<a id="a-Ep"></a>何者是正答相。<a id="a-Eq"></a>此法难说复难闻故。<a id="a-Er"></a>云何难说。<a id="a-Es"></a>偈言。</p>
  <p id="aEt">难第一希有　　菩萨所行示</p>
  <p id="aEu">地事分别上　　诸佛之根本</p>
  <p id="aEv">难者难得故。<a id="a-Ew"></a>难有二种。<a id="a-Ex"></a>一最难。<a id="a-Ey"></a>二未曾有难。<a id="a-Ez"></a>偈言。<a id="a-F0"></a>第一故希有故。<a id="a-F1"></a>此二示现所说难。<a id="a-F2"></a>何者是难。<a id="a-F3"></a>偈言菩萨所行示地事分别上。<a id="a-F4"></a>菩萨行者。<a id="a-F5"></a>是出世间智。<a id="a-F6"></a>示者。<a id="a-F7"></a>显示故。<a id="a-F8"></a>地事者。<a id="a-F9"></a>谓诸地菩萨行事。<a id="a-FA"></a>分别上者。<a id="a-FB"></a>说胜故。<a id="a-FC"></a>何者菩萨行。<a id="a-FD"></a>偈言。<a id="a-FE"></a>诸佛之根本。<a id="a-FF"></a>佛者觉佛智故。<a id="a-FG"></a>已说难说复说所以难。<a id="a-FH"></a>何者是难。<a id="a-FI"></a>彼菩萨行事义住不可如是说。<a id="a-FJ"></a>云何彼义住。<a id="a-FK"></a>偈言。</p>
  <p id="aFL">微难见离念　　非心地难得</p>
  <p id="aFM">境界智无漏　　若闻则迷闷</p>
  <p id="aFN">此偈中。<a id="a-FO"></a>难得者是总。<a id="a-FP"></a>余者是别。<a id="a-FQ"></a>难得者难证故。<a id="a-FR"></a>是难得有四种。<a id="a-FS"></a>一微难得。<a id="a-FT"></a>二难见难得。<a id="a-FU"></a>三离念难得。<a id="a-FV"></a>四非心地难得。<a id="a-FW"></a>微难得者。<a id="a-FX"></a>非闻慧境界故。<a id="a-FY"></a>粗事不须思惟。<a id="a-FZ"></a>难见难得者。<a id="a-Fa"></a>非思慧境界故。<a id="a-Fb"></a>离念难得者。<a id="a-Fc"></a>非世间修慧境界故。<a id="a-Fd"></a>示现三界心心数法分别。<a id="a-Fe"></a>世间修道智非境界故。<a id="a-Ff"></a>非心地难得者。<a id="a-Fg"></a>示现报生善得修道智非境界故。<a id="a-Fh"></a>此示现心境界者是心地此谁境界。<a id="a-Fi"></a>偈言智境界。<a id="a-Fj"></a>何者是智见实义故。<a id="a-Fk"></a>何故非余境界。<a id="a-Fl"></a>无漏故。<a id="a-Fm"></a>无漏者。<a id="a-Fn"></a>出世间义。<a id="a-Fo"></a>是义非世间智境界。<a id="a-Fp"></a>如是甚深义。<a id="a-Fq"></a>如是可解。<a id="a-Fr"></a>如是不可说。<a id="a-Fs"></a>若闻则迷闷者。<a id="a-Ft"></a>云何迷闷。<a id="a-Fu"></a>随闻取着故。<a id="a-Fv"></a>闻者即闻非是不闻。<a id="a-Fw"></a>已辩难说。<a id="a-Fx"></a>复显难闻。<a id="a-Fy"></a>偈言。</p>
  <p id="aFz">持心如金刚　　深信佛智慧</p>
  <p id="aG0">心地无我智　　能闻智微细</p>
  <p id="aG1">如金刚者。<a id="a-G2"></a>坚如金刚。<a id="a-G3"></a>坚有二种。<a id="a-G4"></a>一决定信坚。<a id="a-G5"></a>二证得坚。<a id="a-G6"></a>此三句示现坚者是总。<a id="a-G7"></a>余者是别。<a id="a-G8"></a>云何深信佛智慧。<a id="a-G9"></a>唯佛所知。<a id="a-GA"></a>非我境界。<a id="a-GB"></a>佛菩提无边。<a id="a-GC"></a>佛化众生所说法门种种信故。<a id="a-GD"></a>何者是心地。<a id="a-GE"></a>云何无我智。<a id="a-GF"></a>心地者。<a id="a-GG"></a>随心所受三界中报。<a id="a-GH"></a>又随心所行一切境界亦名心地。<a id="a-GI"></a>无我智者有二种。<a id="a-GJ"></a>我空法空。<a id="a-GK"></a>如实知故。<a id="a-GL"></a>能闻智微细者。<a id="a-GM"></a>难知。<a id="a-GN"></a>如是微细如前所说。<a id="a-GO"></a>复以譬喻显微细义。<a id="a-GP"></a>偈言。</p>
  <p id="aGQ">如彩画虚空　　如虚空风相</p>
  <p id="aGR">智如是分别　　难见佛无漏</p>
  <p id="aGS">此偈示现如空中画色如壁。<a id="a-GT"></a>是中不住故不可见。<a id="a-GU"></a>如空中风如树叶。<a id="a-GV"></a>是中不住故不可见。<a id="a-GW"></a>此动作者。<a id="a-GX"></a>非不空中有是二事。<a id="a-GY"></a>如是虚空处事不可说处。<a id="a-GZ"></a>是画风如说。<a id="a-Ga"></a>以非自性不可得见。<a id="a-Gb"></a>是不住故。<a id="a-Gc"></a>以其客故。<a id="a-Gd"></a>非不于中有此言说。<a id="a-Ge"></a>如是佛智言说显示地校量胜分别难见。<a id="a-Gf"></a>画者。<a id="a-Gg"></a>喻名字句身。<a id="a-Gh"></a>何以故。<a id="a-Gi"></a>依相说故。<a id="a-Gj"></a>风者以喻音声。<a id="a-Gk"></a>说者以此二事说。<a id="a-Gl"></a>听者以此二事闻。<a id="a-Gm"></a>若如是可说。<a id="a-Gn"></a>如是可闻。<a id="a-Go"></a>如是难见。<a id="a-Gp"></a>何故不说。</p>
  <p id="aGq">我念佛智慧　　第一世难知</p>
  <p id="aGr">难信希有法　　是故我默然</p>
  <p id="aGs">难知者难证故。<a id="a-Gt"></a>难信者难生决定心故。<a id="a-Gu"></a>此偈示现有证有信可说可闻。<a id="a-Gv"></a>世间难得证信故。<a id="a-Gw"></a>我不说。</p>
  <p id="aGx">经曰。<a id="a-Gy"></a>尔时解脱月菩萨闻说此已。<a id="a-Gz"></a>请金刚藏菩萨言。<a id="a-H0"></a>佛子。<a id="a-H1"></a>是大菩萨善净众集。<a id="a-H2"></a>善清净深心。<a id="a-H3"></a>善清净诸念。<a id="a-H4"></a>善集诸行多亲近诸佛。<a id="a-H5"></a>善集助道法。<a id="a-H6"></a>具足无量功德。<a id="a-H7"></a>离痴疑悔无有染污。<a id="a-H8"></a>善住深心信于佛法中不随他教。<a id="a-H9"></a>善哉佛子。<a id="a-HA"></a>敷演此义。<a id="a-HB"></a>是诸菩萨于是深法皆能证知。</p>
  <p id="aHC">论曰。<a id="a-HD"></a>圣者解脱月何故复叹此众。<a id="a-HE"></a>上言世间证信者难得。<a id="a-HF"></a>示现此众有堪能故。<a id="a-HG"></a>善净深心者是总。<a id="a-HH"></a>此善净深心有二种。<a id="a-HI"></a>一阿含净。<a id="a-HJ"></a>二证净。<a id="a-HK"></a>是阿含净有五种。<a id="a-HL"></a>一者欲净。<a id="a-HM"></a>随所念阿含得方便念觉净。<a id="a-HN"></a>如经善清净诸念故。<a id="a-HO"></a>二者求净。<a id="a-HP"></a>得随顺身口敬行。<a id="a-HQ"></a>如经善集诸行故。<a id="a-HR"></a>三者受持净。<a id="a-HS"></a>于无量世多闻忆持不谬故。<a id="a-HT"></a>如经多亲近诸佛故。<a id="a-HU"></a>四者生得净。<a id="a-HV"></a>愿得上上生胜念胜。<a id="a-HW"></a>如经善集助道法故。<a id="a-HX"></a>五者行净。<a id="a-HY"></a>求善证法习少欲头陀等成就多功德。<a id="a-HZ"></a>如经具足无量功德故。<a id="a-Ha"></a>证净者有四种。<a id="a-Hb"></a>一者得净。<a id="a-Hc"></a>现智善决定故。<a id="a-Hd"></a>如经离痴疑悔故。<a id="a-He"></a>二者不行净。<a id="a-Hf"></a>修道中一切烦恼不行故。<a id="a-Hg"></a>如经无有染污故。<a id="a-Hh"></a>三者无厌足净。<a id="a-Hi"></a>不乐小乘得上胜悕望心。<a id="a-Hj"></a>如经善住深心信故。<a id="a-Hk"></a>深心者悕欲故。<a id="a-Hl"></a>信者决定故。<a id="a-Hm"></a>复念持彼功德故。<a id="a-Hn"></a>四者不随他教净。<a id="a-Ho"></a>趣尽道中自正行故。<a id="a-Hp"></a>如经于佛法中不随他教故。</p>
  <p id="aHq">经曰。<a id="a-Hr"></a>尔时金刚藏菩萨言。<a id="a-Hs"></a>佛子。<a id="a-Ht"></a>虽此菩萨众善清净深心善清净诸念善集诸行多亲近诸佛善集助道法具足无量功德离痴疑悔无有染污善住深心信于佛法中不随他教。<a id="a-Hu"></a>其余乐小法者。<a id="a-Hv"></a>闻是甚深难思议事多生疑惑。<a id="a-Hw"></a>是人长夜受诸无利衰恼。<a id="a-Hx"></a>我愍此等。<a id="a-Hy"></a>是故默然。</p>
  <p id="aHz">论曰。<a id="a-I0"></a>是圣者金刚藏领彼解脱月菩萨所叹众清净功德已。<a id="a-I1"></a>于所说法中不见法器闻增疑惑。<a id="a-I2"></a>是故不说。<a id="a-I3"></a>于一法中有二种过。<a id="a-I4"></a>疑者正行相违犹豫义故。<a id="a-I5"></a>惑者心迷义故。<a id="a-I6"></a>能坏善法远离善法故。<a id="a-I7"></a>如是显示不受行因受行退因。</p>
  <p id="aI8">经曰。<a id="a-I9"></a>尔时解脱月菩萨请金刚藏菩萨言。<a id="a-IA"></a>善哉佛子。<a id="a-IB"></a>重请此事。<a id="a-IC"></a>愿承佛神力。<a id="a-ID"></a>善分别此不可思议法佛所护念事。<a id="a-IE"></a>令人易信解。<a id="a-IF"></a>所以者何。<a id="a-IG"></a>善说十地义。<a id="a-IH"></a>十方诸佛法应护念。<a id="a-II"></a>一切菩萨护是智地勤行方便。<a id="a-IJ"></a>何以故。<a id="a-IK"></a>此是菩萨最初所行成就一切诸佛法故。<a id="a-IL"></a>佛子。<a id="a-IM"></a>譬如一切书字数说。<a id="a-IN"></a>皆初章所摄。<a id="a-IO"></a>初章为本。<a id="a-IP"></a>无有书字数说不入初章者。<a id="a-IQ"></a>如是佛子。<a id="a-IR"></a>十地者。<a id="a-IS"></a>是一切佛法之根本。<a id="a-IT"></a>菩萨具足行是十地。<a id="a-IU"></a>能得一切智慧。<a id="a-IV"></a>是故佛子。<a id="a-IW"></a>愿说此义。<a id="a-IX"></a>诸佛护念加以神力。<a id="a-IY"></a>令人信受不可破坏。</p>
  <p id="aIZ">论曰。<a id="a-Ia"></a>圣者解脱月何故复重请。<a id="a-Ib"></a>示彼疑惑此不可避。<a id="a-Ic"></a>若不说者有多过咎。<a id="a-Id"></a>不得成就一切佛法故。<a id="a-Ie"></a>以是义故重请金刚藏菩萨。<a id="a-If"></a>若诸佛有力能令生信。<a id="a-Ig"></a>何故众生于彼法中犹起谤意。<a id="a-Ih"></a>有二种定。<a id="a-Ii"></a>一感报定。<a id="a-Ij"></a>二作业定。<a id="a-Ik"></a>此二种定。<a id="a-Il"></a>诸佛威力所不能转。<a id="a-Im"></a>最初所行者。<a id="a-In"></a>依阿含行故。<a id="a-Io"></a>成就一切佛法者。<a id="a-Ip"></a>谓是证智。<a id="a-Iq"></a>书者是字相。<a id="a-Ir"></a>如嘶字师子形相等。<a id="a-Is"></a>字者恶阿等音。<a id="a-It"></a>数者名句。<a id="a-Iu"></a>此二是数义。<a id="a-Iv"></a>说者是语。<a id="a-Iw"></a>一切书字数说等。<a id="a-Ix"></a>皆初章为本。</p>
  <p id="aIy">经曰。<a id="a-Iz"></a>尔时诸菩萨众。<a id="a-J0"></a>一时同声以偈颂请金刚藏菩萨言。</p>
  <p id="aJ1">上妙无垢智　　堪无量义辩</p>
  <p id="aJ2">演说美妙言　　真实义相应</p>
  <p id="aJ3">念坚清净慧　　为十力净心</p>
  <p id="aJ4">无碍分别义　　说此十地法</p>
  <p id="aJ5">定戒深正意　　离我慢妄见</p>
  <p id="aJ6">此众无疑心　　唯愿闻善说</p>
  <p id="aJ7">如渴思冷水　　如饥思美食</p>
  <p id="aJ8">如病思良药　　如众蜂依蜜</p>
  <p id="aJ9">我等亦如是　　愿闻甘露法</p>
  <p id="aJA">善哉清净智　　说胜地无垢</p>
  <p id="aJB">具十力无碍　　尽说善逝道</p>
  <p id="aJC">论曰。<a id="a-JD"></a>初偈叹证力辩才成就。<a id="a-JE"></a>第二偈上句叹阿含力辩才成就。<a id="a-JF"></a>以证力阿含力故能有所说。<a id="a-JG"></a>是故赞叹。<a id="a-JH"></a>上者是总。<a id="a-JI"></a>又复上者显证力辩才胜故。<a id="a-JJ"></a>叹辩才有三种。<a id="a-JK"></a>一真实智二体性三者果。<a id="a-JL"></a>真实智者是无漏智。<a id="a-JM"></a>胜声闻缘觉智等。<a id="a-JN"></a>偈言妙无垢智故。<a id="a-JO"></a>体性者成就无量义辩才。<a id="a-JP"></a>偈言堪无量义辩故。<a id="a-JQ"></a>果者字义成就。<a id="a-JR"></a>复是滑利胜上字义成就。<a id="a-JS"></a>偈言演说美妙言真实义相应故。<a id="a-JT"></a>第二偈上句叹阿含力。<a id="a-JU"></a>偈言。</p>
  <p id="aJV">念坚清净慧　　为十力净心</p>
  <p id="aJW">无碍分别义　　说此十地法</p>
  <p id="aJX">念坚者受持显说故。<a id="a-JY"></a>是菩萨于阿含中净慧无疑故。<a id="a-JZ"></a>如是叹证力阿含力已。<a id="a-Ja"></a>次令听者入证入阿含。<a id="a-Jb"></a>是故请说。<a id="a-Jc"></a>云何入证。<a id="a-Jd"></a>已入地者令得佛力故。<a id="a-Je"></a>未入地者令得入地故。<a id="a-Jf"></a>偈言为十力故为净心故。<a id="a-Jg"></a>云何为入阿含。<a id="a-Jh"></a>无碍分别义令受持十地法故。<a id="a-Ji"></a>如是叹说者成就证力阿含力已。<a id="a-Jj"></a>次复叹听众堪受阿含及证力故。<a id="a-Jk"></a>偈言。</p>
  <p id="aJl">定戒深正意　　离我慢妄见</p>
  <p id="aJm">是众无疑心　　唯愿闻善说</p>
  <p id="aJn">此偈中唯愿者是总。<a id="a-Jo"></a>唯愿有二种。<a id="a-Jp"></a>一求阿含。<a id="a-Jq"></a>二求正证。<a id="a-Jr"></a>有二种妄想不堪闻阿含。<a id="a-Js"></a>一我二慢。<a id="a-Jt"></a>以我慢故于法法师不生恭敬。<a id="a-Ju"></a>复有二种妄想不堪得证。<a id="a-Jv"></a>一见二疑。<a id="a-Jw"></a>见者颠倒见故。<a id="a-Jx"></a>疑者于不思议处不生信故。<a id="a-Jy"></a>妄者谓妄想见中同使故。<a id="a-Jz"></a>有二种对治堪闻阿含。<a id="a-K0"></a>一定二戒。<a id="a-K1"></a>定者心调伏故。<a id="a-K2"></a>戒者善住威仪故。<a id="a-K3"></a>次有二种对治堪能得证。<a id="a-K4"></a>一正见二正意。<a id="a-K5"></a>正见者善思义故。<a id="a-K6"></a>正意者得欢喜故。<a id="a-K7"></a>深者细意善思惟故。<a id="a-K8"></a>复以诸喻显示大众求法转深。<a id="a-K9"></a>偈言。</p>
  <p id="aKA">如渴思冷水　　如饥思美食</p>
  <p id="aKB">如病思良药　　如众蜂依蜜</p>
  <p id="aKC">我等亦如是　　愿闻甘露法</p>
  <p id="aKD">此四喻者喻四种义门。<a id="a-KE"></a>示现正受彼所说义。<a id="a-KF"></a>何等为四。<a id="a-KG"></a>一受持。<a id="a-KH"></a>二助力。<a id="a-KI"></a>三远离。<a id="a-KJ"></a>四安乐行。<a id="a-KK"></a>此义云何。<a id="a-KL"></a>如水不嚼随得而饮。<a id="a-KM"></a>如是闻慧初闻即受随闻受持。<a id="a-KN"></a>如食咀嚼身力助成。<a id="a-KO"></a>如是思慧嚼所闻法智力助成。<a id="a-KP"></a>如服良药药行除病。<a id="a-KQ"></a>如是具闻思慧随顺正义如法修行。<a id="a-KR"></a>远离一切烦恼习患。<a id="a-KS"></a>如蜜众蜂所依乐行住处。<a id="a-KT"></a>如是闻思修慧果圣所依处。<a id="a-KU"></a>现法爱味受乐行故。<a id="a-KV"></a>如是赞叹说者听者请说已。<a id="a-KW"></a>次叹所说法利益咸皆共请。<a id="a-KX"></a>偈言。</p>
  <p id="aKY">善哉清净智　　说胜地无垢</p>
  <p id="aKZ">具十力无碍　　尽说善逝道</p>
  <p id="aKa">善哉者所说法中善具足故。<a id="a-Kb"></a>善哉有三种。<a id="a-Kc"></a>一所依二体性三果。<a id="a-Kd"></a>所依者谓净慧。<a id="a-Ke"></a>体性者谓说诸地未曾说法。<a id="a-Kf"></a>胜地者地挍量胜。<a id="a-Kg"></a>无垢者说不违义。<a id="a-Kh"></a>违义说者有三种垢。<a id="a-Ki"></a>一者倒说。<a id="a-Kj"></a>二谤如来。<a id="a-Kk"></a>三诳闻者。<a id="a-Kl"></a>果者谓具十力无障碍佛菩提故。<a id="a-Km"></a>如是请已犹故不说。<a id="a-Kn"></a>何故不说请不满故。</p>
 </body>
</html>