<!doctype html>
<html id="z3IBVUozP" data-ver="761">
 <head>
  <meta charset="utf-8">
  <meta author="天亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">十地经论卷第七</h1>
  <h2 id="a2">难胜地第五</h2>
  <p id="a3">论曰。<a id="a-4"></a>第五地中分别有三。<a id="a-5"></a>一胜慢对治。<a id="a-6"></a>二不住道行胜。<a id="a-7"></a>三彼果胜。<a id="a-8"></a>云何胜慢对治。</p>
  <p id="a9">经曰。<a id="a-A"></a>尔时金刚藏菩萨言。<a id="a-B"></a>诸佛子。<a id="a-C"></a>若菩萨得第四菩萨地善满诸行已。<a id="a-D"></a>欲入第五菩萨地。<a id="a-E"></a>当以十平等深净心得入第五地。<a id="a-F"></a>何等为十。<a id="a-G"></a>一过去佛法平等深净心故。<a id="a-H"></a>二未来佛法平等深净心故。<a id="a-I"></a>三现在佛法平等深净心故。<a id="a-J"></a>四戒净平等深净心故。<a id="a-K"></a>五心净平等深净心故。<a id="a-L"></a>六除见疑悔净平等深净心故。<a id="a-M"></a>七道非道智净平等深净心故。<a id="a-N"></a>八行断智净平等深净心故。<a id="a-O"></a>九思量一切菩提分法上上净平等深净心故。<a id="a-P"></a>十化度一切众生净平等深净心故。<a id="a-Q"></a>诸佛子。<a id="a-R"></a>菩萨以是十种平等深净心。<a id="a-S"></a>得入第五菩萨地。</p>
  <p id="aT">论曰。<a id="a-U"></a>胜慢对治者。<a id="a-V"></a>谓十平等深净心。<a id="a-W"></a>同念不退转心故。<a id="a-X"></a>前已说解法慢对治。<a id="a-Y"></a>今此地中说身净分别慢对治。<a id="a-Z"></a>是中平等深净心者。<a id="a-a"></a>于平等中心得清净。<a id="a-b"></a>此深净心分别有十种。<a id="a-c"></a>十种深净心者。<a id="a-d"></a>是诸佛法及随顺诸佛法。<a id="a-e"></a>彼分别应知。<a id="a-f"></a>何者是诸佛法。<a id="a-g"></a>谓三世力等。<a id="a-h"></a>如经过去佛法平等深净心故。<a id="a-i"></a>未来佛法平等深净心故。<a id="a-j"></a>现在佛法平等深净心故。<a id="a-k"></a>如是三世佛法力等已说。<a id="a-l"></a>次说随顺诸佛法。<a id="a-m"></a>彼诸佛法云何得成。<a id="a-n"></a>因戒定智及化众生故。<a id="a-o"></a>是中依戒净。<a id="a-p"></a>如经戒净平等深净心故。<a id="a-q"></a>依定净。<a id="a-r"></a>如经心净平等深净心故。<a id="a-s"></a>依智净。<a id="a-t"></a>如经除见疑悔净平等深净心故。<a id="a-u"></a>道非道智净平等深净心故。<a id="a-v"></a>行断智净平等深净心故。<a id="a-w"></a>思量一切菩提分法上上净平等深净心故。<a id="a-x"></a>是中行断智者。<a id="a-y"></a>思量一切菩提分法上上转胜故。<a id="a-z"></a>依教化众生。<a id="a-10"></a>如经化度一切众生净平等深净心故。</p>
  <p id="a11">经曰。<a id="a-12"></a>诸佛子。<a id="a-13"></a>是菩萨住第五菩萨地已。<a id="a-14"></a>善修行菩提分法故。<a id="a-15"></a>善深净心故。<a id="a-16"></a>转求上胜行故。<a id="a-17"></a>随顺如道行故。<a id="a-18"></a>得大愿力故。<a id="a-19"></a>以慈悲心不舍一切众生故。<a id="a-1A"></a>修习功德智慧行故。<a id="a-1B"></a>不休息诸行故。<a id="a-1C"></a>起方便善巧故。<a id="a-1D"></a>照见上上地故。<a id="a-1E"></a>正受如来加故。<a id="a-1F"></a>得念意去智力故。<a id="a-1G"></a>成就不退转心故。</p>
  <p id="a1H">论曰。<a id="a-1I"></a>是中善修行菩提分法。<a id="a-1J"></a>乃至随顺如道行者。<a id="a-1K"></a>皆是正修诸行。<a id="a-1L"></a>善修行菩提分法者。<a id="a-1M"></a>第四菩萨地中修菩提分法善清净深心故。<a id="a-1N"></a>彼深净心等悕求胜行。<a id="a-1O"></a>如是不住道行胜破彼慢故。<a id="a-1P"></a>随顺如道行者。<a id="a-1Q"></a>彼平等中深净心不退转心现成就故。<a id="a-1R"></a>随彼平等清净法住。<a id="a-1S"></a>如是菩萨深心安住名为随顺如道行故。<a id="a-1T"></a>是中随顺如道行有八种。<a id="a-1U"></a>一修习菩提心。<a id="a-1V"></a>如经得大愿力故。<a id="a-1W"></a>二不疲惓。<a id="a-1X"></a>如经以慈悲心不舍一切众生故。<a id="a-1Y"></a>三得善根力。<a id="a-1Z"></a>如经修习功德智慧行故。<a id="a-1a"></a>四不舍众行。<a id="a-1b"></a>如经不休息诸行故。<a id="a-1c"></a>五正修行。<a id="a-1d"></a>如经起方便善巧故。<a id="a-1e"></a>六无厌足。<a id="a-1f"></a>如经照见上上地故。<a id="a-1g"></a>七得他胜力。<a id="a-1h"></a>如经正受如来加故。<a id="a-1i"></a>八自身得胜力故。<a id="a-1j"></a>胜念等三慧故。<a id="a-1k"></a>如经得念意去智力故。<a id="a-1l"></a>成就不退转心故。<a id="a-1m"></a>去者修慧观。<a id="a-1n"></a>无障碍义故。<a id="a-1o"></a>云何不住道行胜。<a id="a-1p"></a>不住道行胜有二种观。<a id="a-1q"></a>一所知法中智清净胜。<a id="a-1r"></a>二利益众生勤方便胜。<a id="a-1s"></a>以是二法故。<a id="a-1t"></a>不住世间不住涅槃。<a id="a-1u"></a>云何所知法中智清净胜。</p>
  <p id="a1v">经曰。<a id="a-1w"></a>是菩萨如实知。<a id="a-1x"></a>是苦圣谛是苦集谛是苦灭谛。<a id="a-1y"></a>如实知是至灭苦道圣谛。<a id="a-1z"></a>是菩萨善知世谛。<a id="a-20"></a>善知第一义谛。<a id="a-21"></a>善知相谛。<a id="a-22"></a>善知差别谛。<a id="a-23"></a>善知说成谛。<a id="a-24"></a>善知事谛。<a id="a-25"></a>善知生谛。<a id="a-26"></a>善知尽无生智谛。<a id="a-27"></a>善知令入道智谛。<a id="a-28"></a>善知一切菩萨地次第成就谛。<a id="a-29"></a>及善知集如来智谛。<a id="a-2A"></a>是菩萨随众生意令欢喜故。<a id="a-2B"></a>善知世谛。<a id="a-2C"></a>通达一切法一相故。<a id="a-2D"></a>善知第一义谛。<a id="a-2E"></a>觉法自相同相故。<a id="a-2F"></a>善知相谛。<a id="a-2G"></a>觉法差别故。<a id="a-2H"></a>善知差别谛。<a id="a-2I"></a>觉分别阴界入故。<a id="a-2J"></a>善知说成谛。<a id="a-2K"></a>觉身心苦恼故。<a id="a-2L"></a>善知事谛。<a id="a-2M"></a>觉诸道生相续故。<a id="a-2N"></a>善知生谛。<a id="a-2O"></a>毕竟灭一切热恼故。<a id="a-2P"></a>善知尽无生智谛。<a id="a-2Q"></a>起不二行故。<a id="a-2R"></a>善知令入道智谛。<a id="a-2S"></a>正觉一切法相故。<a id="a-2T"></a>善知一切菩萨地次第成就谛。<a id="a-2U"></a>及善知集如来智谛。<a id="a-2V"></a>以信解力故。<a id="a-2W"></a>知非得一切究竟智知。</p>
  <p id="a2X">论曰。<a id="a-2Y"></a>彼所知法中智清净胜有二种。<a id="a-2Z"></a>一实法分别如实知四谛。<a id="a-2a"></a>如经是菩萨如实知苦圣谛乃至如实知至灭苦道圣谛故。<a id="a-2b"></a>二化众生方便差别十谛差别方便智。<a id="a-2c"></a>如经是菩萨善知世谛乃至及善知集如来智谛故。<a id="a-2d"></a>是中实法分别者。<a id="a-2e"></a>有佛无佛苦集二谛果因差别体是妄想染故。<a id="a-2f"></a>灭道二谛果因差别体是净法故。<a id="a-2g"></a>化众生方便差别者。<a id="a-2h"></a>所化众生差别故。<a id="a-2i"></a>方便差别应知。<a id="a-2j"></a>所化众生有七种。<a id="a-2k"></a>小乘可化有六种。<a id="a-2l"></a>一为根未熟众生故。<a id="a-2m"></a>知世谛方便。<a id="a-2n"></a>二为根熟众生故。<a id="a-2o"></a>知第一义谛方便。<a id="a-2p"></a>三为疑惑深法众生故。<a id="a-2q"></a>知相谛方便。<a id="a-2r"></a>四为谬解迷惑深法众生故。<a id="a-2s"></a>知差别谛方便。<a id="a-2t"></a>五为离正念众生故。<a id="a-2u"></a>知说成谛方便。<a id="a-2v"></a>六为正见众生义故。<a id="a-2w"></a>知事谛方便。<a id="a-2x"></a>知生谛方便。<a id="a-2y"></a>知尽无生智谛方便。<a id="a-2z"></a>知令入道智谛方便。<a id="a-30"></a>事谛等四谛苦谛等所摄。<a id="a-31"></a>七为大乘可化众生故。<a id="a-32"></a>善知一切菩萨地次第成就谛方便及善知集如来智谛方便。<a id="a-33"></a>如经是菩萨随众生意令欢喜故。<a id="a-34"></a>善知世谛乃至非得一切究竟智知故。<a id="a-35"></a>是中菩萨地次第者。<a id="a-36"></a>地地中间如自地次第入。<a id="a-37"></a>应知一切生处身心受苦恼故。<a id="a-38"></a>知事谛苦者。<a id="a-39"></a>所有受者皆是苦事故。<a id="a-3A"></a>起不二行者一行故。<a id="a-3B"></a>正觉一切相者。<a id="a-3C"></a>五明论处善巧知故。<a id="a-3D"></a>信解力故。<a id="a-3E"></a>知者镜像观智力。<a id="a-3F"></a>非成就观智力故。<a id="a-3G"></a>如是所知法中智清净胜已说。<a id="a-3H"></a>云何利益众生勤方便胜。<a id="a-3I"></a>以知一切有为法虚妄相故。<a id="a-3J"></a>起怜愍众生念。</p>
  <p id="a3K">经曰。<a id="a-3L"></a>是菩萨如是善起诸谛智已。<a id="a-3M"></a>如实知一切有为行。<a id="a-3N"></a>皆是虚妄诳诈诳惑凡夫。<a id="a-3O"></a>菩萨尔时复于众生中大悲转胜而现在前。<a id="a-3P"></a>及生大慈光明。</p>
  <p id="a3Q">论曰。<a id="a-3R"></a>是菩萨如是善起诸谛智已。<a id="a-3S"></a>乃至及生大慈光明者。<a id="a-3T"></a>是中妄想常等不相似无故虚。<a id="a-3U"></a>常作我想慢事故。<a id="a-3V"></a>妄世法尽坏故。<a id="a-3W"></a>诳世法牵取愚痴凡夫故。<a id="a-3X"></a>诈常等相无非有似有故。<a id="a-3Y"></a>虚事中意正取我想慢事正取故。<a id="a-3Z"></a>妄事是患世法利尽故。<a id="a-3a"></a>诳事牵心世法愚痴凡夫牵取故。<a id="a-3b"></a>诈事相现故言诳惑凡夫。<a id="a-3c"></a>此诸句义应知。<a id="a-3d"></a>凡夫者。<a id="a-3e"></a>依止彼正取我慢身。<a id="a-3f"></a>大悲大慈者怜愍彼众生。<a id="a-3g"></a>胜利益示现胜彼前地悲故。<a id="a-3h"></a>言大悲不住道行胜故。<a id="a-3i"></a>救众生方便智成就故。<a id="a-3j"></a>言大慈光明。</p>
  <p id="a3k">经曰。<a id="a-3l"></a>是菩萨得如是智慧力。<a id="a-3m"></a>不舍一切众生。<a id="a-3n"></a>常求佛智慧。<a id="a-3o"></a>如实观一切有为行。<a id="a-3p"></a>先际后际。<a id="a-3q"></a>知诸众生从先际无明有爱故生。<a id="a-3r"></a>流转世间归五阴家。<a id="a-3s"></a>不能动发增长苦阴聚。<a id="a-3t"></a>是中无我无寿命无众生离我我所。<a id="a-3u"></a>皆如实知。<a id="a-3v"></a>后际亦如是。<a id="a-3w"></a>此无所有虚妄贪着分段。<a id="a-3x"></a>尽出有无。<a id="a-3y"></a>皆如实知。</p>
  <p id="a3z">论曰。<a id="a-40"></a>是菩萨得如是智慧力者如前说。<a id="a-41"></a>不舍一切众生者。<a id="a-42"></a>大悲大慈光明亦如前说求佛智慧者。<a id="a-43"></a>救一切众生义故。<a id="a-44"></a>如实观一切有为行。<a id="a-45"></a>先际后际者。<a id="a-46"></a>随彼大悲观示二种相。<a id="a-47"></a>一如实观苦因缘集故。<a id="a-48"></a>如经知诸众生从先际无明有爱故生。<a id="a-49"></a>乃至有无皆如实知故。<a id="a-4A"></a>是中从先际无明有爱故生者。<a id="a-4B"></a>此显凡夫生非菩萨生。<a id="a-4C"></a>菩萨以善巧方便生。<a id="a-4D"></a>何故不言余因缘分。<a id="a-4E"></a>无明有爱是有分根本故。<a id="a-4F"></a>彼生者。<a id="a-4G"></a>说有三种众生欲求众生。<a id="a-4H"></a>妄梵行求众生有求众生。<a id="a-4I"></a>乃至依有顶五阴苦聚。<a id="a-4J"></a>是无我事是中自身无我。<a id="a-4K"></a>及彼无我事第一义故无。<a id="a-4L"></a>然后无我依命根力住。<a id="a-4M"></a>数数受生。<a id="a-4N"></a>众生身心相续。<a id="a-4O"></a>非常非断故。<a id="a-4P"></a>说有命有众生。<a id="a-4Q"></a>破彼慢取意故。<a id="a-4R"></a>说无命无众生。<a id="a-4S"></a>远离能取所取我慢意故。<a id="a-4T"></a>说离我我所前际。<a id="a-4U"></a>以何因随所有众生随所有苦行。<a id="a-4V"></a>彼正观已。<a id="a-4W"></a>后际亦如是。<a id="a-4X"></a>随彼苦因。<a id="a-4Y"></a>无明爱事尽者名灭。<a id="a-4Z"></a>胜世间灭故。<a id="a-4a"></a>出者名道。<a id="a-4b"></a>无亦如实知。<a id="a-4c"></a>有亦如实知。<a id="a-4d"></a>是名一种大悲正观因缘集念如实苦故。<a id="a-4e"></a>次说第二种大悲正观深重苦无量世随逐及种种苦事。</p>
  <p id="a4f">经曰。<a id="a-4g"></a>菩萨尔时作如是念。<a id="a-4h"></a>此诸凡夫甚为可怪。<a id="a-4i"></a>愚痴无智有无量无边阿僧祇身。<a id="a-4j"></a>已灭今灭当灭。<a id="a-4k"></a>如是尽灭已。<a id="a-4l"></a>不能于身生厌离想。<a id="a-4m"></a>转更增长机关苦身。<a id="a-4n"></a>常随世间漂流不能得返。<a id="a-4o"></a>归五阴舍不能舍离。<a id="a-4p"></a>不畏四大毒蛇。<a id="a-4q"></a>不能拔出我慢见箭。<a id="a-4r"></a>不能灭除贪恚痴火。<a id="a-4s"></a>不能破坏无明黑暗。<a id="a-4t"></a>不能干竭爱着大河。<a id="a-4u"></a>不求十力大圣导师。<a id="a-4v"></a>常入魔意稠林。<a id="a-4w"></a>于生死海中。<a id="a-4x"></a>常为诸恶觉观所转。</p>
  <p id="a4y">论曰。<a id="a-4z"></a>大悲正观深重苦者。<a id="a-50"></a>无量世随逐种种苦故。<a id="a-51"></a>有无量无边阿僧祇身灭者。<a id="a-52"></a>无量世随逐故。<a id="a-53"></a>云何种种苦观。<a id="a-54"></a>生苦故。<a id="a-55"></a>彼集故。<a id="a-56"></a>离彼灭道故。<a id="a-57"></a>如是观老病死苦故。<a id="a-58"></a>彼集故。<a id="a-59"></a>离彼灭道故。<a id="a-5A"></a>是中此身依因缘有机关苦身者。<a id="a-5B"></a>生苦示现。<a id="a-5C"></a>常随世间漂流不能得返者。<a id="a-5D"></a>集爱示现。<a id="a-5E"></a>归五阴舍不能舍离者。<a id="a-5F"></a>离彼灭道示现。<a id="a-5G"></a>不畏四大毒蛇者。<a id="a-5H"></a>谓病苦彼增损生故。<a id="a-5I"></a>妄梵行求众生欲求众生受欲者。<a id="a-5J"></a>行恶行者。<a id="a-5K"></a>有求众生者。<a id="a-5L"></a>不能拔出我慢见箭示现。<a id="a-5M"></a>不能灭除贪恚痴火。<a id="a-5N"></a>不能破坏无明黑暗。<a id="a-5O"></a>不能干竭爱着大河。<a id="a-5P"></a>如是次第彼集示现趣无畏处。<a id="a-5Q"></a>不求十力大圣导师。<a id="a-5R"></a>远离彼灭示现。<a id="a-5S"></a>常入魔意稠林。<a id="a-5T"></a>随顺怨道。<a id="a-5U"></a>远离彼道示现。<a id="a-5V"></a>于生死海中常为诸恶觉观所转者。<a id="a-5W"></a>一切三界心心数相虚妄分别应知。<a id="a-5X"></a>次说上大慈光明观行。</p>
  <p id="a5Y">经曰。<a id="a-5Z"></a>我见彼诸众生受如是苦恼。<a id="a-5a"></a>孤独无救。<a id="a-5b"></a>无有依者。<a id="a-5c"></a>无有舍者。<a id="a-5d"></a>无有洲者。<a id="a-5e"></a>无究竟者。<a id="a-5f"></a>盲无目者。<a id="a-5g"></a>无明翳藏所缠。<a id="a-5h"></a>愚痴所覆。<a id="a-5i"></a>为此众生发如是心。<a id="a-5j"></a>唯我一人独无等侣。<a id="a-5k"></a>修集功德智慧助道。<a id="a-5l"></a>以是功德智慧助道资粮令一切众生得住毕竟清净。<a id="a-5m"></a>乃至使得佛十力无障碍智尽。</p>
  <p id="a5n">论曰。<a id="a-5o"></a>彼受如是苦恼者。<a id="a-5p"></a>如前所说。<a id="a-5q"></a>孤独者。<a id="a-5r"></a>于彼苦中无救拔故。<a id="a-5s"></a>复次孤独者。<a id="a-5t"></a>于已受苦未受苦中故。<a id="a-5u"></a>言无救无依者。<a id="a-5v"></a>离善知识故。<a id="a-5w"></a>言无有舍者。<a id="a-5x"></a>离闻正法故。<a id="a-5y"></a>言无有洲者。<a id="a-5z"></a>离寂静思惟故。<a id="a-60"></a>言无究竟者。<a id="a-61"></a>离于正见故。<a id="a-62"></a>言盲无目者。<a id="a-63"></a>彼障诸旧烦恼及客尘烦恼常起。<a id="a-64"></a>邪念不闻正法等故。<a id="a-65"></a>言无明翳藏所缠愚痴所覆。<a id="a-66"></a>唯我一人独无等侣者。<a id="a-67"></a>显示勇猛胜事。<a id="a-68"></a>修集功德智慧助道者。<a id="a-69"></a>显示修行增长。<a id="a-6A"></a>依彼教化众生作人天因乃至涅槃因故。<a id="a-6B"></a>毕竟清净者。<a id="a-6C"></a>胜世间清净故。<a id="a-6D"></a>得佛十力者。<a id="a-6E"></a>降伏诸魔怨故。<a id="a-6F"></a>无障碍智尽者。<a id="a-6G"></a>胜声闻辟支佛净智故。</p>
  <p id="a6H">经曰。<a id="a-6I"></a>菩萨如是善观起智慧力。<a id="a-6J"></a>所修诸善。<a id="a-6K"></a>发愿为救一切众生故。<a id="a-6L"></a>为一切众生作利益故。<a id="a-6M"></a>为一切众生得安乐故。<a id="a-6N"></a>愍念一切众生故为令一切众生无苦恼故。<a id="a-6O"></a>为令一切众生得解脱故。<a id="a-6P"></a>为摄一切众生故。<a id="a-6Q"></a>为一切众生心清净故。<a id="a-6R"></a>为调伏一切众生故。<a id="a-6S"></a>发愿为一切众生令入大涅槃故。</p>
  <p id="a6T">论曰。<a id="a-6U"></a>是中善观起智慧力者。<a id="a-6V"></a>以正观智调伏众生故。<a id="a-6W"></a>皆为救度一切众生者。<a id="a-6X"></a>拔一切苦恼故。<a id="a-6Y"></a>救度有九种。<a id="a-6Z"></a>一住不善众生令住善法。<a id="a-6a"></a>如经为一切众生作利益故。<a id="a-6b"></a>二住善法众生令得乐果。<a id="a-6c"></a>如经为一切众生得安乐故。<a id="a-6d"></a>三住贫乏众生与一切资生之具。<a id="a-6e"></a>如经愍念一切众生故。<a id="a-6f"></a>四住病苦及诸外缘所恼众生皆令除断。<a id="a-6g"></a>如经为令一切众生无苦恼故。<a id="a-6h"></a>五世间系闭众生令得出离。<a id="a-6i"></a>如经为令一切众生得解脱故。<a id="a-6j"></a>有四种相令诸外道信解正法。<a id="a-6k"></a>如经为摄一切众生故。<a id="a-6l"></a>疑惑众生善决定断疑。<a id="a-6m"></a>如经为一切众生心清净故。<a id="a-6n"></a>已住决定众生劝修三学。<a id="a-6o"></a>如经为调伏一切众生故。<a id="a-6p"></a>已住三学众生令得涅槃。<a id="a-6q"></a>如经发愿为一切众生令入大涅槃故。<a id="a-6r"></a>此九种救苦中。<a id="a-6s"></a>初二句为救未来。<a id="a-6t"></a>余句为救现在亦救未来。<a id="a-6u"></a>是名不住道修行胜。<a id="a-6v"></a>次说不住道修行胜果。<a id="a-6w"></a>有四种相。<a id="a-6x"></a>一摄功德胜。<a id="a-6y"></a>二修行胜。<a id="a-6z"></a>三教化众生胜。<a id="a-70"></a>四起随顺世间智胜。<a id="a-71"></a>云何摄功德胜。<a id="a-72"></a>摄闻戒智胜故。</p>
  <p id="a73">经曰。<a id="a-74"></a>是菩萨住此第五菩萨难胜地已。<a id="a-75"></a>名为念者。<a id="a-76"></a>不忘诸法故。<a id="a-77"></a>名为意者。<a id="a-78"></a>善决定智慧故。<a id="a-79"></a>名为去者。<a id="a-7A"></a>知经书意次第故。<a id="a-7B"></a>名为有惭愧者。<a id="a-7C"></a>自护护彼故。<a id="a-7D"></a>名为坚心者。<a id="a-7E"></a>不舍持戒行故。<a id="a-7F"></a>名为觉者。<a id="a-7G"></a>善思惟是处非处故。<a id="a-7H"></a>名为随智者。<a id="a-7I"></a>不随他故。<a id="a-7J"></a>名为随慧者。<a id="a-7K"></a>善分别诸法章句是义非义故。<a id="a-7L"></a>名为得神通者。<a id="a-7M"></a>善修禅定故。<a id="a-7N"></a>名为善方便者。<a id="a-7O"></a>随世间法行故。</p>
  <p id="a7P">论曰。<a id="a-7Q"></a>摄闻胜者。<a id="a-7R"></a>摄闻思修慧胜故。<a id="a-7S"></a>云何慧胜。<a id="a-7T"></a>如经名为念者不忘诸法故。<a id="a-7U"></a>名为意者善决定智慧故。<a id="a-7V"></a>名为去者知经书意次第故。<a id="a-7W"></a>是中念者闻慧胜故。<a id="a-7X"></a>意者思慧胜故。<a id="a-7Y"></a>去者修慧胜故。<a id="a-7Z"></a>此诸句次第复有异释。<a id="a-7a"></a>闻持胜故名为念者。<a id="a-7b"></a>法智甚深胜故名为意者。<a id="a-7c"></a>意甚深智胜故名为去者。<a id="a-7d"></a>此略说成就二种善巧法善巧义善巧故。<a id="a-7e"></a>戒摄胜者有二种。<a id="a-7f"></a>忍辱柔和胜。<a id="a-7g"></a>及戒无缺胜。<a id="a-7h"></a>如经名为有惭愧者自护护彼故。<a id="a-7i"></a>名为坚心者不舍持戒行故。<a id="a-7j"></a>摄智胜者有五种。<a id="a-7k"></a>一者因缘集智无因颠倒因邪见对治。<a id="a-7l"></a>如经名为觉者善思惟是处非处故。<a id="a-7m"></a>二者证智魔事对治。<a id="a-7n"></a>如经名为随智者不随他故。<a id="a-7o"></a>三者知妄说智异说对治。<a id="a-7p"></a>善知是句义非句义杂句义。<a id="a-7q"></a>如经名为随慧者善分别诸法章句是义非义故。<a id="a-7r"></a>四者神力智邪归依行对治。<a id="a-7s"></a>如经名为得神通者善修禅定故。<a id="a-7t"></a>五者化众生智方便摄取故。<a id="a-7u"></a>如经名为善方便者。<a id="a-7v"></a>随世间法行故。<a id="a-7w"></a>是名摄功德胜。<a id="a-7x"></a>云何修行胜。</p>
  <p id="a7y">经曰。<a id="a-7z"></a>名为无厌足者。<a id="a-80"></a>善集功德行助道故。<a id="a-81"></a>名为不休息精进者。<a id="a-82"></a>常求智慧行助道故。<a id="a-83"></a>名为无疲惓者。<a id="a-84"></a>集大慈悲行助道故。<a id="a-85"></a>名为常念佛法者。<a id="a-86"></a>求佛十力四无所畏十八不共佛法故。<a id="a-87"></a>名为善念修行者。<a id="a-88"></a>起庄严佛国故。<a id="a-89"></a>名为具足修行种种善业者。<a id="a-8A"></a>集三十二相八十种好故。<a id="a-8B"></a>名为常行精进者。<a id="a-8C"></a>求庄严佛身口意故。<a id="a-8D"></a>名为乐大恭敬法者。<a id="a-8E"></a>亲近供养一切菩萨及法师故。<a id="a-8F"></a>名为善起愿自在者。<a id="a-8G"></a>大方便善入世间故。<a id="a-8H"></a>名为日夜远离余心者。<a id="a-8I"></a>常乐教化一切众生故。</p>
  <p id="a8J">论曰。<a id="a-8K"></a>是中修行胜有十种。<a id="a-8L"></a>一增长因行。<a id="a-8M"></a>如经名为无厌足者善集功德行助道故。<a id="a-8N"></a>二依止因行。<a id="a-8O"></a>如经名为不休息精进者。<a id="a-8P"></a>常求智慧行助道故。<a id="a-8Q"></a>三化众生不疲惓行。<a id="a-8R"></a>如经名为无疲惓者集大慈悲行助道故。<a id="a-8S"></a>四起佛法行。<a id="a-8T"></a>如经名为常念佛法者求佛十力四无所畏十八不共佛法故。<a id="a-8U"></a>五起净佛国土行。<a id="a-8V"></a>如经名为善念修行者起庄严佛国故。<a id="a-8W"></a>云何庄严。<a id="a-8X"></a>无烦恼染得坚固智慧。<a id="a-8Y"></a>众生住在其中及佛法庄严故。<a id="a-8Z"></a>六依佛法身起行。<a id="a-8a"></a>如经名为具足修行种种善业者集三十二相八十种好故。<a id="a-8b"></a>七依佛所作起行。<a id="a-8c"></a>如经名为常行精进者求庄严佛身口意故。<a id="a-8d"></a>八敬重法行。<a id="a-8e"></a>如经名为乐大恭敬法者亲近供养一切菩萨及法师故。<a id="a-8f"></a>九愿取有行。<a id="a-8g"></a>如经名为善起愿自在者大方便善入世间故。<a id="a-8h"></a>十离小乘心行。<a id="a-8i"></a>如经名为日夜远离余心者常乐教化一切众生故。<a id="a-8j"></a>是名修行胜。<a id="a-8k"></a>云何教化众生胜。</p>
  <p id="a8l">经曰。<a id="a-8m"></a>是菩萨成就如是行时。<a id="a-8n"></a>以布施教化众生。<a id="a-8o"></a>又以爱语利益同事教化众生。<a id="a-8p"></a>又以色身示现教化众生。<a id="a-8q"></a>又以说法教化众生。<a id="a-8r"></a>又广示菩萨行神通事教化众生。<a id="a-8s"></a>又说诸佛大事教化众生。<a id="a-8t"></a>又示世间过恶教化众生。<a id="a-8u"></a>又说诸佛智慧利益教化众生。<a id="a-8v"></a>又现大神通庄严相。<a id="a-8w"></a>亦说种种行教化众生。<a id="a-8x"></a>是菩萨如是教化众生。<a id="a-8y"></a>方便成就。<a id="a-8z"></a>身心常趣佛智而不退失。<a id="a-90"></a>诸善根行常勤修行转胜道故。</p>
  <p id="a91">论曰。<a id="a-92"></a>是中教化众生胜者。<a id="a-93"></a>以四摄法教化。<a id="a-94"></a>如经是菩萨成就如是行。<a id="a-95"></a>时以布施教化众生。<a id="a-96"></a>又以爱语利益同事教化众生故。<a id="a-97"></a>为同事随顺众生应化自众。<a id="a-98"></a>如经又以色身示现教化众生故。<a id="a-99"></a>为疑惑众生可说法成就。<a id="a-9A"></a>如经又以说法教化众生故。<a id="a-9B"></a>为于菩提无方便众生。<a id="a-9C"></a>如经又广示菩萨行神通事教化众生故。<a id="a-9D"></a>为于大乘疲惓众生。<a id="a-9E"></a>如经又说诸佛大事教化众生故。<a id="a-9F"></a>为乐世间众生。<a id="a-9G"></a>如经又示世间过恶教化众生故。<a id="a-9H"></a>为不信大乘众生。<a id="a-9I"></a>如经又说诸佛智慧利益教化众生故。<a id="a-9J"></a>为无智众生现神通庄严。<a id="a-9K"></a>示种种行。<a id="a-9L"></a>以一身示无量身如是事令生决定信。<a id="a-9M"></a>如经又现大神通庄严相。<a id="a-9N"></a>亦说种种行教化众生故。<a id="a-9O"></a>是菩萨如是教化众生方便成就者如前说。<a id="a-9P"></a>身心常趣佛智者。<a id="a-9Q"></a>为教化众生求胜力故。<a id="a-9R"></a>而不退失诸善根行者。<a id="a-9S"></a>随所得功德智慧皆不退失故。<a id="a-9T"></a>常勤修行转胜道者。<a id="a-9U"></a>彼所修诸行欲令增胜故。<a id="a-9V"></a>是名教化众生胜。<a id="a-9W"></a>云何起随顺世间智胜染障对治。</p>
  <p id="a9X">经曰。<a id="a-9Y"></a>是菩萨为利益众生故。<a id="a-9Z"></a>善知世间所有书论印算数石性等论。<a id="a-9a"></a>治诸病方。<a id="a-9b"></a>所谓治干枯病。<a id="a-9c"></a>治颠狂病。<a id="a-9d"></a>治鬼着病。<a id="a-9e"></a>治蛊毒病等。<a id="a-9f"></a>损害众生者皆悉能治。<a id="a-9g"></a>谓咒药等。<a id="a-9h"></a>作论经书伎乐戏笑欢娱等事。<a id="a-9i"></a>国土城邑聚落室宅。<a id="a-9j"></a>河泉池流园观花果。<a id="a-9k"></a>药草林树等。<a id="a-9l"></a>金银琉璃摩尼真珠珊瑚琥珀车磲马瑙诸宝性等。<a id="a-9m"></a>日月星宿地动梦想吉凶入等遍身诸相。<a id="a-9n"></a>持戒行处禅定神通四无量心四无色定。<a id="a-9o"></a>凡诸不恼众生事。<a id="a-9p"></a>能利益安乐众生事。<a id="a-9q"></a>怜愍众生故出渐令信入无上佛法故。</p>
  <p id="a9r">论曰。<a id="a-9s"></a>随顺世间智者。<a id="a-9t"></a>染障对治。<a id="a-9u"></a>如经是菩萨为利益众生故。<a id="a-9v"></a>善知世间所有一切书论等。<a id="a-9w"></a>是中书等有四种障对治。<a id="a-9x"></a>四种障者。<a id="a-9y"></a>一所用事中忘障。<a id="a-9z"></a>取与寄付闻法思义。<a id="a-A0"></a>作不作事。<a id="a-A1"></a>已作未作事。<a id="a-A2"></a>应作不应作事。<a id="a-A3"></a>此对治故书。<a id="a-A4"></a>二邪见软智障。<a id="a-A5"></a>以因论声论对治此二故论。<a id="a-A6"></a>三所取物不守护障。<a id="a-A7"></a>此对治故印。<a id="a-A8"></a>四取与生疑障。<a id="a-A9"></a>此对治故算数。<a id="a-AA"></a>数者一一为二。<a id="a-AB"></a>二二为四。<a id="a-AC"></a>如是等。<a id="a-AD"></a>算者一纵十横。<a id="a-AE"></a>如是等。<a id="a-AF"></a>石性等论者。<a id="a-AG"></a>贫事障对治故。<a id="a-AH"></a>治诸病方者。<a id="a-AI"></a>四大不调众生毒相病障对治故。<a id="a-AJ"></a>干枯颠狂病者。<a id="a-AK"></a>四大不调相故。<a id="a-AL"></a>鬼着病等。<a id="a-AM"></a>是众生相。<a id="a-AN"></a>蛊毒病者。<a id="a-AO"></a>亦四大不调。<a id="a-AP"></a>亦众生相病因及死因。<a id="a-AQ"></a>此对治谓咒药等。<a id="a-AR"></a>日月星宿地动梦想吉凶入等。<a id="a-AS"></a>遍身诸相者。<a id="a-AT"></a>是中唯有日月等相见故。<a id="a-AU"></a>日等曜等摄故。<a id="a-AV"></a>入者入八业果故。<a id="a-AW"></a>遍身诸相者。<a id="a-AX"></a>爱不爱果行故。<a id="a-AY"></a>持戒行处等者。<a id="a-AZ"></a>是中持戒行处。<a id="a-Aa"></a>禅定神通四无量心四无色定等。<a id="a-Ab"></a>如是次第破戒染。<a id="a-Ac"></a>贪欲染。<a id="a-Ad"></a>邪归依染。<a id="a-Ae"></a>妄行功德染。<a id="a-Af"></a>妄修解脱染。<a id="a-Ag"></a>如是次第说。<a id="a-Ah"></a>如经石性等论乃至咒药等故。<a id="a-Ai"></a>作论经书伎乐戏笑欢娱等者。<a id="a-Aj"></a>忧恼障对治故。<a id="a-Ak"></a>国土城邑乃至药草林树等者。<a id="a-Al"></a>此不喜乐障对治故。<a id="a-Am"></a>金银琉璃乃至诸宝性等者。<a id="a-An"></a>系闭等障此对治故。<a id="a-Ao"></a>日月星宿乃至遍身诸相等者。<a id="a-Ap"></a>所得报分过作恶因障此对治故。<a id="a-Aq"></a>持戒行处乃至无色定者五种染对治。<a id="a-Ar"></a>何者五种染。<a id="a-As"></a>破戒染乃至妄修解脱染故。<a id="a-At"></a>此起世间智具四种相。<a id="a-Au"></a>一异障中无障故。<a id="a-Av"></a>如经凡诸不恼众生事者。<a id="a-Aw"></a>二与无过乐。<a id="a-Ax"></a>如经能利益安乐众生事故。<a id="a-Ay"></a>三发起清净。<a id="a-Az"></a>如经怜愍众生故出。<a id="a-B0"></a>四所用清净。<a id="a-B1"></a>如经渐令信入无上佛法故。</p>
  <p id="aB2">经曰。<a id="a-B3"></a>诸佛子。<a id="a-B4"></a>是菩萨住此菩萨难胜地已多见诸佛。<a id="a-B5"></a>以大神通力大愿力故。<a id="a-B6"></a>见多百佛多千佛多百千佛多百千那由他佛多亿佛多百亿佛多千亿佛多百千亿佛多百千万亿那由他佛。<a id="a-B7"></a>以大神通力大愿力故。<a id="a-B8"></a>是菩萨见诸佛时。<a id="a-B9"></a>以上心深心供养恭敬尊重赞叹。<a id="a-BA"></a>衣服饮食卧具汤药一切供具悉以奉施。<a id="a-BB"></a>以诸菩萨上妙乐具供养众僧。<a id="a-BC"></a>以此善根皆愿回向阿耨多罗三藐三菩提。<a id="a-BD"></a>于诸佛所生上恭敬专心听法。<a id="a-BE"></a>闻已受持随力修行。<a id="a-BF"></a>于佛法中出家。<a id="a-BG"></a>得出家已于诸佛所听受经法而为法师说法利益。<a id="a-BH"></a>得转胜多闻陀罗尼成就法师。<a id="a-BI"></a>是菩萨尔时住此菩萨难胜地中。<a id="a-BJ"></a>无量百劫彼诸善根转胜明净。<a id="a-BK"></a>无量千劫无量百千劫无量百千那由他劫无量亿劫。<a id="a-BL"></a>无量百亿劫无量千亿劫无量百千亿劫无量百千万亿那由他劫。<a id="a-BM"></a>彼诸善根转胜明静。<a id="a-BN"></a>是菩萨成就如是教化众生法。<a id="a-BO"></a>诸佛子。<a id="a-BP"></a>譬如本真金以车磲摩莹光色转胜明净诸佛子。<a id="a-BQ"></a>菩萨住此菩萨难胜地中。<a id="a-BR"></a>彼诸善根以方便智思量力故转胜明净。<a id="a-BS"></a>彼智慧善根成就不退思量转胜。<a id="a-BT"></a>下地善根所不能及。<a id="a-BU"></a>诸佛子。<a id="a-BV"></a>譬如日月星宿诸天宫殿光轮圆满成就不坏风不能动。<a id="a-BW"></a>如是诸佛子。<a id="a-BX"></a>菩萨住此菩萨难胜地中。<a id="a-BY"></a>彼诸善根以方便智思量力故成就不退。<a id="a-BZ"></a>一切声闻辟支佛世间善根所不能及。<a id="a-Ba"></a>是菩萨十波罗蜜中禅波罗蜜增上。<a id="a-Bb"></a>余波罗蜜非不修习随力随分。<a id="a-Bc"></a>诸佛子。<a id="a-Bd"></a>是名略说菩萨第五菩萨难胜地。<a id="a-Be"></a>若菩萨住此地中。<a id="a-Bf"></a>多作兜率陀天王。<a id="a-Bg"></a>所作自在摧伏一切外道邪见。<a id="a-Bh"></a>能令众生住实谛中。<a id="a-Bi"></a>所作善业布施爱语利益同事。<a id="a-Bj"></a>是诸福德皆不离念佛念法念僧念菩萨念菩萨行念波罗蜜念十地念不坏力念无畏念不共佛法。<a id="a-Bk"></a>乃至不离念一切种一切智智。<a id="a-Bl"></a>常生是心。<a id="a-Bm"></a>我当于一切众生中为首为胜为大为妙为微妙为上为无上为导为将为师为尊。<a id="a-Bn"></a>乃至为一切智依止者。<a id="a-Bo"></a>复从是念发精进行。<a id="a-Bp"></a>以精进力故。<a id="a-Bq"></a>于一念间得千亿三昧。<a id="a-Br"></a>见千亿佛。<a id="a-Bs"></a>知千亿佛神力。<a id="a-Bt"></a>能动千亿佛世界。<a id="a-Bu"></a>能入千亿佛世界。<a id="a-Bv"></a>能照千亿佛世界。<a id="a-Bw"></a>能化千亿佛世界众生。<a id="a-Bx"></a>能住寿千亿劫。<a id="a-By"></a>能知过去未来世各千亿劫事。<a id="a-Bz"></a>能善入千亿法门。<a id="a-C0"></a>能变身为千亿。<a id="a-C1"></a>于一一身能示千亿菩萨以为眷属。<a id="a-C2"></a>若以愿力自在胜上菩萨愿力过于此数示种种神通。<a id="a-C3"></a>或身或光明或神通或眼或境界或音声或行或庄严或加或信或业。<a id="a-C4"></a>是诸神通乃至无量百千万亿那由他劫。<a id="a-C5"></a>不可数知。</p>
  <p id="aC6">论曰。<a id="a-C7"></a>得转胜多闻陀罗尼成就法师者。<a id="a-C8"></a>非得义陀罗尼以平等清净心甚难得故。<a id="a-C9"></a>又乐出世间智现世间智最难故。<a id="a-CA"></a>得闻持陀罗尼。<a id="a-CB"></a>此地智光明真如事示现。<a id="a-CC"></a>如经诸佛子譬如本真金乃至下地善根所不能及故。<a id="a-CD"></a>日月光轮者。<a id="a-CE"></a>依阿含增长智慧光明胜于前地智故。<a id="a-CF"></a>如经诸佛子譬如日月星宿。<a id="a-CG"></a>乃至世间善根所不能及故。</p>
 </body>
</html>