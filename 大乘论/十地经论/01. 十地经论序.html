<!doctype html>
<html id="z3IBVU8zI" data-ver="120">
 <head>
  <meta charset="utf-8">
  <meta author="天亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">十地经论序</h1>
  <p id="a2">侍中崔光撰</p>
  <p id="a3">十地经者。<a id="a-4"></a>盖是神觉之玄苑。<a id="a-5"></a>灵慧之妙宅。<a id="a-6"></a>亿善之基舆。<a id="a-7"></a>万度之纲统。<a id="a-8"></a>理包群藏之秘。<a id="a-9"></a>义冠众典之奥。<a id="a-A"></a>积渐心行。<a id="a-B"></a>穷忍学之源。<a id="a-C"></a>崇广住德。<a id="a-D"></a>极道慧之府。<a id="a-E"></a>所以厚集肇虑。<a id="a-F"></a>朗成圆种。<a id="a-G"></a>离怖首念。<a id="a-H"></a>赫为雷威。<a id="a-I"></a>其为教也。<a id="a-J"></a>微密精远。<a id="a-K"></a>究净照之宗。<a id="a-L"></a>融冶莹练。<a id="a-M"></a>尽性灵之妙。<a id="a-N"></a>自寂场启旭。<a id="a-O"></a>固林辍晖。<a id="a-P"></a>虽复圣训充感。<a id="a-Q"></a>金言满世。<a id="a-R"></a>而渊猷冲赜。<a id="a-S"></a>莫不网罗于其中矣。<a id="a-T"></a>至于光宣真轨。<a id="a-U"></a>融畅玄门。<a id="a-V"></a>始自信仁。<a id="a-W"></a>终泯空寂。<a id="a-X"></a>因果既周。<a id="a-Y"></a>化业弥显。<a id="a-Z"></a>默耀大方。<a id="a-a"></a>影焕八极。<a id="a-b"></a>岂直日月丽天。<a id="a-c"></a>洞烛千象。<a id="a-d"></a>溟壑带地。<a id="a-e"></a>混纳百川而已哉。<a id="a-f"></a>既理富瀛岳。<a id="a-g"></a>局言靡测。<a id="a-h"></a>廓明洪旨。<a id="a-i"></a>寔系渊儒。<a id="a-j"></a>北天竺大士。<a id="a-k"></a>婆薮槃豆。<a id="a-l"></a>魏云天亲。<a id="a-m"></a>挺高悟于像运。<a id="a-n"></a>拔英规于季俗。<a id="a-o"></a>故能徽踪马鸣。<a id="a-p"></a>继迹龙树。<a id="a-q"></a>每恨此经文约而义丰。<a id="a-r"></a>言迩而旨远。<a id="a-s"></a>乃超然遐慨。<a id="a-t"></a>邈尔悠想。<a id="a-u"></a>慕释迦之余范。<a id="a-v"></a>追刚藏之遗轨。<a id="a-w"></a>诚复岁踰五百。<a id="a-x"></a>处非六天。<a id="a-y"></a>人梵乖辽。<a id="a-z"></a>正像差迥。<a id="a-10"></a>而妙契寰中。<a id="a-11"></a>神协靡外。<a id="a-12"></a>通法贯玄。<a id="a-13"></a>莫愧往烈。<a id="a-14"></a>遂乃准傍大宗。<a id="a-15"></a>爰制兹论。<a id="a-16"></a>发趣精微。<a id="a-17"></a>根由睿哲。<a id="a-18"></a>旨奥音殊。<a id="a-19"></a>宣译俟贤固以义嘱中兴。<a id="a-1A"></a>时凭圣代。<a id="a-1B"></a>大魏皇帝。<a id="a-1C"></a>俊神天凝。<a id="a-1D"></a>玄情汉远。<a id="a-1E"></a>扬治风于宇县之外。<a id="a-1F"></a>敷道化于千载之下。<a id="a-1G"></a>每以佛经为游心之场。<a id="a-1H"></a>释典为栖照之囿。<a id="a-1I"></a>搜隐访缺。<a id="a-1J"></a>务乎昭扬。<a id="a-1K"></a>有教必申。<a id="a-1L"></a>无籍不备。<a id="a-1M"></a>以永平元年岁次玄枵四月上日。<a id="a-1N"></a>命三藏法师北天竺菩提留支。<a id="a-1O"></a>魏云道希。<a id="a-1P"></a>中天竺勒那摩提。<a id="a-1Q"></a>魏云宝意。<a id="a-1R"></a>及传译沙门。<a id="a-1S"></a>北天竺伏陀扇多。<a id="a-1T"></a>并义学缁儒一十余人。<a id="a-1U"></a>在太极紫庭。<a id="a-1V"></a>译出斯论十有余卷。<a id="a-1W"></a>斯二三藏并以迈俗之量。<a id="a-1X"></a>高步道门。<a id="a-1Y"></a>群藏渊部。<a id="a-1Z"></a>罔不研揽。<a id="a-1a"></a>善会地情。<a id="a-1b"></a>妙尽论旨。<a id="a-1c"></a>皆手执梵文。<a id="a-1d"></a>口自敷唱。<a id="a-1e"></a>片辞只说。<a id="a-1f"></a>辩诣蔑遗。<a id="a-1g"></a>于时皇上。<a id="a-1h"></a>亲纡玄藻。<a id="a-1i"></a>飞翰轮首。<a id="a-1j"></a>臣僚僧徒毗赞下风。<a id="a-1k"></a>四年首夏。<a id="a-1l"></a>翻译周讫。<a id="a-1m"></a>洋洋斖斖。<a id="a-1n"></a>莫得其门。<a id="a-1o"></a>义富趣玄。<a id="a-1p"></a>孰云窥测。<a id="a-1q"></a>刚藏妙说。<a id="a-1r"></a>更兴于像世。<a id="a-1s"></a>天亲玄旨。<a id="a-1t"></a>再光于季运。<a id="a-1u"></a>忝厕末筵。<a id="a-1v"></a>敢窃只记。</p>
 </body>
</html>