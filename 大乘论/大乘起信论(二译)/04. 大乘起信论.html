<!doctype html>
<html id="z3IBVZP11B" data-ver="2034">
 <head>
  <meta charset="utf-8">
  <meta author="马鸣菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大乘起信论</h1>
  <h2 id="a2">马鸣菩萨造梁天竺三藏法师真谛译</h2>
  <p id="a3">归命尽十方，<a id="a-4"></a>最胜业遍知，<a id="a-5"></a>色无碍自在，<a id="a-6"></a>救世大悲者。</p>
  <p id="a7">及彼身体相，<a id="a-8"></a>法性真如海，<a id="a-9"></a>无量功德藏，<a id="a-A"></a>如实修行等。</p>
  <p id="aB">为欲令众生，<a id="a-C"></a>除疑舍邪执，<a id="a-D"></a>起大乘正信，<a id="a-E"></a>佛种不断故。</p>
  <p id="aF"></p>
  <p id="aG">初说因缘分。</p>
  <p id="aH">问曰：<a id="a-I"></a>有何因缘而造此论？</p>
  <p id="aJ">答曰：<a id="a-K"></a>是因缘有八种。<a id="a-L"></a>云何为八？<a id="a-M"></a>一者、<a id="a-N"></a>因缘总相，<a id="a-O"></a>所谓为令众生离一切苦得究竟乐，<a id="a-P"></a>非求世间名利恭敬故；<a id="a-Q"></a>二者、<a id="a-R"></a>为欲解释如来根本之义，<a id="a-S"></a>令诸众生正解不谬故；<a id="a-T"></a>三者、<a id="a-U"></a>为令善根成熟众生，<a id="a-V"></a>于摩诃衍法堪任不退信故；<a id="a-W"></a>四者、<a id="a-X"></a>为令善根微少众生，<a id="a-Y"></a>修习信心故；<a id="a-Z"></a>五者、<a id="a-a"></a>为示方便，<a id="a-b"></a>消恶业障，<a id="a-c"></a>善护其心，<a id="a-d"></a>远离痴慢，<a id="a-e"></a>出邪网故；<a id="a-f"></a>六者、<a id="a-g"></a>为示修习止观，<a id="a-h"></a>对治凡夫、<a id="a-i"></a>二乘心过故；<a id="a-j"></a>七者、<a id="a-k"></a>为示专念方便，<a id="a-l"></a>生于佛前，<a id="a-m"></a>必定不退信心故；<a id="a-n"></a>八者、<a id="a-o"></a>为示利益，<a id="a-p"></a>劝修行故。<a id="a-q"></a>有如是等因缘，<a id="a-r"></a>所以造论。</p>
  <p id="as">问曰：<a id="a-t"></a>修多罗中具有此法，<a id="a-u"></a>何须重说？</p>
  <p id="av">答曰：<a id="a-w"></a>修多罗中虽有此法，<a id="a-x"></a>以众生根行不等，<a id="a-y"></a>受解缘别。<a id="a-z"></a>所谓如来在世，<a id="a-10"></a>众生利根，<a id="a-11"></a>能说之人色心业胜，<a id="a-12"></a>圆音一演，<a id="a-13"></a>异类等解，<a id="a-14"></a>则不须论。<a id="a-15"></a>若如来灭后，<a id="a-16"></a>或有众生能以自力广闻而取解者；<a id="a-17"></a>或有众生亦以自力少闻而多解者；<a id="a-18"></a>或有众生无自心力，<a id="a-19"></a>因于广论而得解者；<a id="a-1A"></a>亦有众生，<a id="a-1B"></a>复以广论文多为烦，<a id="a-1C"></a>心乐总持少文而摄多义能取解者。<a id="a-1D"></a>如是此论，<a id="a-1E"></a>为欲总摄如来广大深法无边义故，<a id="a-1F"></a>应说此论。</p>
  <p id="a1G">已说因缘分。</p>
  <p id="a1H">次说立义分。</p>
  <p id="a1I">摩诃衍者，<a id="a-1J"></a>总说有二种。<a id="a-1K"></a>云何为二？<a id="a-1L"></a>一者、<a id="a-1M"></a>法，<a id="a-1N"></a>二者、<a id="a-1O"></a>义。</p>
  <p id="a1P">所言法者，<a id="a-1Q"></a>谓众生心。<a id="a-1R"></a>是心则摄一切世间法、<a id="a-1S"></a>出世间法，<a id="a-1T"></a>依于此心显示摩诃衍义。<a id="a-1U"></a>何以故？<a id="a-1V"></a>是心真如相，<a id="a-1W"></a>即示摩诃衍体故；<a id="a-1X"></a>是心生灭因缘相，<a id="a-1Y"></a>能示摩诃衍自体、<a id="a-1Z"></a>相、<a id="a-1a"></a>用故。</p>
  <p id="a1b">所言义者，<a id="a-1c"></a>则有三种。<a id="a-1d"></a>云何为三？<a id="a-1e"></a>一者、<a id="a-1f"></a>体大，<a id="a-1g"></a>谓一切法真如平等不增减故；<a id="a-1h"></a>二者、<a id="a-1i"></a>相大，<a id="a-1j"></a>谓如来藏具足无量性功德故；<a id="a-1k"></a>三者、<a id="a-1l"></a>用大，<a id="a-1m"></a>能生一切世间、<a id="a-1n"></a>出世间善因果故，<a id="a-1o"></a>一切诸佛本所乘故，<a id="a-1p"></a>一切菩萨皆乘此法到如来地故。</p>
  <p id="a1q">已说立义分。</p>
  <p id="a1r">次说解释分。</p>
  <p id="a1s">解释分有三种。<a id="a-1t"></a>云何为三？<a id="a-1u"></a>一者、<a id="a-1v"></a>显示正义，<a id="a-1w"></a>二者、<a id="a-1x"></a>对治邪执，<a id="a-1y"></a>三者、<a id="a-1z"></a>分别发趣道相。</p>
  <p id="a20">显示正义者，<a id="a-21"></a>依一心法有二种门。<a id="a-22"></a>云何为二？<a id="a-23"></a>一者、<a id="a-24"></a>心真如门，<a id="a-25"></a>二者、<a id="a-26"></a>心生灭门。<a id="a-27"></a>是二种门皆各总摄一切法。<a id="a-28"></a>此义云何？<a id="a-29"></a>以是二门不相离故。</p>
  <p id="a2A">心真如者，<a id="a-2B"></a>即是一法界大总相法门体，<a id="a-2C"></a>所谓心性不生不灭。<a id="a-2D"></a>一切诸法，<a id="a-2E"></a>唯依妄念而有差别；<a id="a-2F"></a>若离心念，<a id="a-2G"></a>则无一切境界之相。<a id="a-2H"></a>是故一切法从本已来，<a id="a-2I"></a>离言说相，<a id="a-2J"></a>离名字相，<a id="a-2K"></a>离心缘相，<a id="a-2L"></a>毕竟平等，<a id="a-2M"></a>无有变异，<a id="a-2N"></a>不可破坏，<a id="a-2O"></a>唯是一心，<a id="a-2P"></a>故名真如。<a id="a-2Q"></a>以一切言说，<a id="a-2R"></a>假名无实，<a id="a-2S"></a>但随妄念，<a id="a-2T"></a>不可得故。<a id="a-2U"></a>言真如者，<a id="a-2V"></a>亦无有相，<a id="a-2W"></a>谓言说之极，<a id="a-2X"></a>因言遣言。<a id="a-2Y"></a>此真如体无有可遣，<a id="a-2Z"></a>以一切法悉皆真故；<a id="a-2a"></a>亦无可立，<a id="a-2b"></a>以一切法皆同如故。<a id="a-2c"></a>当知一切法不可说、<a id="a-2d"></a>不可念故，<a id="a-2e"></a>名为真如。</p>
  <p id="a2f">问曰：<a id="a-2g"></a>若如是义者，<a id="a-2h"></a>诸众生等，<a id="a-2i"></a>云何随顺而能得入？</p>
  <p id="a2j">答曰：<a id="a-2k"></a>若知一切法，<a id="a-2l"></a>虽说无有能说可说，<a id="a-2m"></a>虽念亦无能念可念，<a id="a-2n"></a>是名随顺。<a id="a-2o"></a>若离于念，<a id="a-2p"></a>名为得入。</p>
  <p id="a2q">复次，<a id="a-2r"></a>此真如者，<a id="a-2s"></a>依言说分别，<a id="a-2t"></a>有二种义。<a id="a-2u"></a>云何为二？<a id="a-2v"></a>一者、<a id="a-2w"></a>如实空，<a id="a-2x"></a>以能究竟显实故；<a id="a-2y"></a>二者、<a id="a-2z"></a>如实不空，<a id="a-30"></a>以有自体具足无漏性功德故。</p>
  <p id="a31">所言空者，<a id="a-32"></a>从本已来，<a id="a-33"></a>一切染法不相应故。<a id="a-34"></a>谓离一切法差别之相，<a id="a-35"></a>以无虚妄心念故。<a id="a-36"></a>当知真如自性，<a id="a-37"></a>非有相，<a id="a-38"></a>非无相，<a id="a-39"></a>非非有相，<a id="a-3A"></a>非非无相，<a id="a-3B"></a>非有无俱相；<a id="a-3C"></a>非一相，<a id="a-3D"></a>非异相，<a id="a-3E"></a>非非一相，<a id="a-3F"></a>非非异相，<a id="a-3G"></a>非一异俱相。<a id="a-3H"></a>乃至总说，<a id="a-3I"></a>依一切众生以有妄心，<a id="a-3J"></a>念念分别，<a id="a-3K"></a>皆不相应，<a id="a-3L"></a>故说为空。<a id="a-3M"></a>若离妄心，<a id="a-3N"></a>实无可空故。</p>
  <p id="a3O">所言不空者，<a id="a-3P"></a>已显法体空无妄故，<a id="a-3Q"></a>即是真心；<a id="a-3R"></a>常恒不变，<a id="a-3S"></a>净法满足，<a id="a-3T"></a>则故名不空。<a id="a-3U"></a>亦无有相可取，<a id="a-3V"></a>以离念境界，<a id="a-3W"></a>唯证相应故。</p>
  <p id="a3X">心生灭者，<a id="a-3Y"></a>依如来藏故有生灭心。<a id="a-3Z"></a>所谓不生不灭与生灭和合，<a id="a-3a"></a>非一非异，<a id="a-3b"></a>名为阿黎耶识。<a id="a-3c"></a>此识有二种义，<a id="a-3d"></a>能摄一切法，<a id="a-3e"></a>生一切法。<a id="a-3f"></a>云何为二？<a id="a-3g"></a>一者、<a id="a-3h"></a>觉义，<a id="a-3i"></a>二者、<a id="a-3j"></a>不觉义。</p>
  <p id="a3k">所言觉义者，<a id="a-3l"></a>谓心体离念。<a id="a-3m"></a>离念相者，<a id="a-3n"></a>等虚空界，<a id="a-3o"></a>无所不遍，<a id="a-3p"></a>法界一相，<a id="a-3q"></a>即是如来平等法身。<a id="a-3r"></a>依此法身，<a id="a-3s"></a>说名本觉。<a id="a-3t"></a>何以故？<a id="a-3u"></a>本觉义者，<a id="a-3v"></a>对始觉义说。<a id="a-3w"></a>以始觉者，<a id="a-3x"></a>即同本觉。<a id="a-3y"></a>始觉义者，<a id="a-3z"></a>依本觉故而有不觉，<a id="a-40"></a>依不觉故说有始觉。<a id="a-41"></a>又以觉心源故，<a id="a-42"></a>名究竟觉；<a id="a-43"></a>不觉心源故，<a id="a-44"></a>非究竟觉。</p>
  <p id="a45">此义云何？<a id="a-46"></a>如凡夫人，<a id="a-47"></a>觉知前念起恶故，<a id="a-48"></a>能止后念令其不起；<a id="a-49"></a>虽复名觉，<a id="a-4A"></a>即是不觉故。<a id="a-4B"></a>如二乘观智、<a id="a-4C"></a>初发意菩萨等，<a id="a-4D"></a>觉于念异，<a id="a-4E"></a>念无异相；<a id="a-4F"></a>以舍粗分别执著相故，<a id="a-4G"></a>名相似觉。<a id="a-4H"></a>如法身菩萨等，<a id="a-4I"></a>觉于念住，<a id="a-4J"></a>念无住相；<a id="a-4K"></a>以离分别粗念相故，<a id="a-4L"></a>名随分觉。<a id="a-4M"></a>如菩萨地尽，<a id="a-4N"></a>满足方便，<a id="a-4O"></a>一念相应觉心初起，<a id="a-4P"></a>心无初相；<a id="a-4Q"></a>以远离微细念故，<a id="a-4R"></a>得见心性，<a id="a-4S"></a>心性即常住，<a id="a-4T"></a>名究竟觉。</p>
  <p id="a4U">是故修多罗说：<a id="a-4V"></a>若有众生，<a id="a-4W"></a>能观无念者，<a id="a-4X"></a>则为向佛智故。<a id="a-4Y"></a>又心起者，<a id="a-4Z"></a>无有初相可知，<a id="a-4a"></a>而言知初相者，<a id="a-4b"></a>即谓无念。<a id="a-4c"></a>是故一切众生不名为觉，<a id="a-4d"></a>以从本来念念相续，<a id="a-4e"></a>未曾离念，<a id="a-4f"></a>故说无始无明。<a id="a-4g"></a>若得无念者，<a id="a-4h"></a>则知心相生、<a id="a-4i"></a>住、<a id="a-4j"></a>异、<a id="a-4k"></a>灭，<a id="a-4l"></a>以无念等故，<a id="a-4m"></a>而实无有始觉之异。<a id="a-4n"></a>以四相俱时而有，<a id="a-4o"></a>皆无自立，<a id="a-4p"></a>本来平等，<a id="a-4q"></a>同一觉故。</p>
  <p id="a4r">复次，<a id="a-4s"></a>本觉随染分别，<a id="a-4t"></a>生二种相，<a id="a-4u"></a>与彼本觉不相舍离。<a id="a-4v"></a>云何为二？<a id="a-4w"></a>一者、<a id="a-4x"></a>智净相，<a id="a-4y"></a>二者、<a id="a-4z"></a>不思议业相。</p>
  <p id="a50">智净相者，<a id="a-51"></a>谓依法力熏习，<a id="a-52"></a>如实修行，<a id="a-53"></a>满足方便故。<a id="a-54"></a>破和合识相，<a id="a-55"></a>灭相续心相，<a id="a-56"></a>显现法身，<a id="a-57"></a>智淳净故。<a id="a-58"></a>此义云何？<a id="a-59"></a>以一切心识之相皆是无明，<a id="a-5A"></a>无明之相，<a id="a-5B"></a>不离觉性，<a id="a-5C"></a>非可坏、<a id="a-5D"></a>非不可坏。<a id="a-5E"></a>如大海水因风波动，<a id="a-5F"></a>水相、<a id="a-5G"></a>风相不相舍离，<a id="a-5H"></a>而水非动性；<a id="a-5I"></a>若风止灭，<a id="a-5J"></a>动相则灭，<a id="a-5K"></a>湿性不坏故。<a id="a-5L"></a>如是众生自性清净心，<a id="a-5M"></a>因无明风动，<a id="a-5N"></a>心与无明俱无形相，<a id="a-5O"></a>不相舍离；<a id="a-5P"></a>而心非动性，<a id="a-5Q"></a>若无明灭，<a id="a-5R"></a>相续则灭，<a id="a-5S"></a>智性不坏故。</p>
  <p id="a5T">不思议业相者，<a id="a-5U"></a>以依智净相，<a id="a-5V"></a>能作一切胜妙境界。<a id="a-5W"></a>所谓无量功德之相，<a id="a-5X"></a>常无断绝，<a id="a-5Y"></a>随众生根，<a id="a-5Z"></a>自然相应，<a id="a-5a"></a>种种而现，<a id="a-5b"></a>得利益故。</p>
  <p id="a5c">复次，<a id="a-5d"></a>觉体相者，<a id="a-5e"></a>有四种大义，<a id="a-5f"></a>与虚空等，<a id="a-5g"></a>犹如净镜。<a id="a-5h"></a>云何为四？<a id="a-5i"></a>一者、<a id="a-5j"></a>如实空镜，<a id="a-5k"></a>远离一切心境界相，<a id="a-5l"></a>无法可现，<a id="a-5m"></a>非觉照义故。<a id="a-5n"></a>二者、<a id="a-5o"></a>因熏习镜，<a id="a-5p"></a>谓如实不空，<a id="a-5q"></a>一切世间境界悉于中现，<a id="a-5r"></a>不出不入，<a id="a-5s"></a>不失不坏，<a id="a-5t"></a>常住一心，<a id="a-5u"></a>以一切法即真实性故。<a id="a-5v"></a>又一切染法所不能染，<a id="a-5w"></a>智体不动，<a id="a-5x"></a>具足无漏，<a id="a-5y"></a>熏众生故。<a id="a-5z"></a>三者、<a id="a-60"></a>法出离镜，<a id="a-61"></a>谓不空法，<a id="a-62"></a>出烦恼碍、<a id="a-63"></a>智碍，<a id="a-64"></a>离和合相，<a id="a-65"></a>淳净明故。<a id="a-66"></a>四者、<a id="a-67"></a>缘熏习镜，<a id="a-68"></a>谓依法出离故，<a id="a-69"></a>遍照众生之心，<a id="a-6A"></a>令修善根，<a id="a-6B"></a>随念示现故。</p>
  <p id="a6C">所言不觉义者，<a id="a-6D"></a>谓不如实知真如法一故，<a id="a-6E"></a>不觉心起而有其念。<a id="a-6F"></a>念无自相，<a id="a-6G"></a>不离本觉。<a id="a-6H"></a>犹如迷人，<a id="a-6I"></a>依方故迷；<a id="a-6J"></a>若离于方，<a id="a-6K"></a>则无有迷。<a id="a-6L"></a>众生亦尔，<a id="a-6M"></a>依觉故迷；<a id="a-6N"></a>若离觉性，<a id="a-6O"></a>则无不觉。<a id="a-6P"></a>以有不觉妄想心故，<a id="a-6Q"></a>能知名义，<a id="a-6R"></a>为说真觉；<a id="a-6S"></a>若离不觉之心，<a id="a-6T"></a>则无真觉自相可说。</p>
  <p id="a6U">复次，<a id="a-6V"></a>依不觉故生三种相，<a id="a-6W"></a>与彼不觉相应不离。<a id="a-6X"></a>云何为三？<a id="a-6Y"></a>一者、<a id="a-6Z"></a>无明业相，<a id="a-6a"></a>以依不觉故，<a id="a-6b"></a>心动说名为业；<a id="a-6c"></a>觉则不动，<a id="a-6d"></a>动则有苦，<a id="a-6e"></a>果不离因故。<a id="a-6f"></a>二者、<a id="a-6g"></a>能见相，<a id="a-6h"></a>以依动故能见，<a id="a-6i"></a>不动则无见。<a id="a-6j"></a>三者、<a id="a-6k"></a>境界相，<a id="a-6l"></a>以依能见故，<a id="a-6m"></a>境界妄现，<a id="a-6n"></a>离见则无境界。</p>
  <p id="a6o">以有境界缘故，<a id="a-6p"></a>复生六种相。<a id="a-6q"></a>云何为六？<a id="a-6r"></a>一者、<a id="a-6s"></a>智相，<a id="a-6t"></a>依于境界，<a id="a-6u"></a>心起分别爱与不爱故。<a id="a-6v"></a>二者、<a id="a-6w"></a>相续相，<a id="a-6x"></a>依于智故，<a id="a-6y"></a>生其苦乐，<a id="a-6z"></a>觉心起念，<a id="a-70"></a>相应不断故。<a id="a-71"></a>三者、<a id="a-72"></a>执取相，<a id="a-73"></a>依于相续缘念境界，<a id="a-74"></a>住持苦乐，<a id="a-75"></a>心起著故。<a id="a-76"></a>四者、<a id="a-77"></a>计名字相，<a id="a-78"></a>依于妄执分别假名言相故。<a id="a-79"></a>五者、<a id="a-7A"></a>起业相，<a id="a-7B"></a>依于名字，<a id="a-7C"></a>寻名取著，<a id="a-7D"></a>造种种业故。<a id="a-7E"></a>六者、<a id="a-7F"></a>业系苦相，<a id="a-7G"></a>以依业受果，<a id="a-7H"></a>不自在故。<a id="a-7I"></a>当知无明能生一切染法，<a id="a-7J"></a>以一切染法皆是不觉相故。</p>
  <p id="a7K">复次，<a id="a-7L"></a>觉与不觉有二种相。<a id="a-7M"></a>云何为二？<a id="a-7N"></a>一者、<a id="a-7O"></a>同相，<a id="a-7P"></a>二者、<a id="a-7Q"></a>异相。</p>
  <p id="a7R">言同相者，<a id="a-7S"></a>譬如种种瓦器，<a id="a-7T"></a>皆同微尘性相；<a id="a-7U"></a>如是无漏无明种种业幻，<a id="a-7V"></a>皆同真如性相。<a id="a-7W"></a>是故修多罗中，<a id="a-7X"></a>依于此真如义故说：<a id="a-7Y"></a>一切众生本来常住入于涅槃。<a id="a-7Z"></a>菩提之法，<a id="a-7a"></a>非可修相，<a id="a-7b"></a>非可作相，<a id="a-7c"></a>毕竟无得，<a id="a-7d"></a>亦无色相可见。<a id="a-7e"></a>而有见色相者，<a id="a-7f"></a>唯是随染业幻所作，<a id="a-7g"></a>非是智色不空之性，<a id="a-7h"></a>以智相无可见故。</p>
  <p id="a7i">言异相者，<a id="a-7j"></a>如种种瓦器，<a id="a-7k"></a>各各不同；<a id="a-7l"></a>如是无漏无明，<a id="a-7m"></a>随染幻差别，<a id="a-7n"></a>性染幻差别故。</p>
  <p id="a7o">复次，<a id="a-7p"></a>生灭因缘者，<a id="a-7q"></a>所谓众生依心、<a id="a-7r"></a>意、<a id="a-7s"></a>意识转故。<a id="a-7t"></a>此义云何？<a id="a-7u"></a>以依阿黎耶识，<a id="a-7v"></a>说有无明，<a id="a-7w"></a>不觉而起，<a id="a-7x"></a>能见、<a id="a-7y"></a>能现、<a id="a-7z"></a>能取境界，<a id="a-80"></a>起念相续，<a id="a-81"></a>故说为意。<a id="a-82"></a>此意复有五种名。<a id="a-83"></a>云何为五？<a id="a-84"></a>一者、<a id="a-85"></a>名为业识，<a id="a-86"></a>谓无明力不觉心动故。<a id="a-87"></a>二者、<a id="a-88"></a>名为转识，<a id="a-89"></a>依于动心能见相故。<a id="a-8A"></a>三者、<a id="a-8B"></a>名为现识，<a id="a-8C"></a>所谓能现一切境界。<a id="a-8D"></a>犹如明镜现于色像，<a id="a-8E"></a>现识亦尔，<a id="a-8F"></a>随其五尘对至即现，<a id="a-8G"></a>无有前后，<a id="a-8H"></a>以一切时任运而起常在前故。<a id="a-8I"></a>四者、<a id="a-8J"></a>名为智识，<a id="a-8K"></a>谓分别染净法故。<a id="a-8L"></a>五者、<a id="a-8M"></a>名为相续识，<a id="a-8N"></a>以念相应不断故，<a id="a-8O"></a>住持过去无量世等善恶之业令不失故，<a id="a-8P"></a>复能成熟现在、<a id="a-8Q"></a>未来苦乐等报无差违故，<a id="a-8R"></a>能令现在、<a id="a-8S"></a>已经之事忽然而念，<a id="a-8T"></a>未来之事不觉妄虑。</p>
  <p id="a8U">是故三界虚伪，<a id="a-8V"></a>唯心所作，<a id="a-8W"></a>离心则无六尘境界。<a id="a-8X"></a>此义云何？<a id="a-8Y"></a>以一切法皆从心起，<a id="a-8Z"></a>妄念而生。<a id="a-8a"></a>一切分别即分别自心，<a id="a-8b"></a>心不见心，<a id="a-8c"></a>无相可得。<a id="a-8d"></a>当知世间一切境界，<a id="a-8e"></a>皆依众生无明妄心而得住持。<a id="a-8f"></a>是故一切法，<a id="a-8g"></a>如镜中像，<a id="a-8h"></a>无体可得；<a id="a-8i"></a>唯心虚妄，<a id="a-8j"></a>以心生则种种法生，<a id="a-8k"></a>心灭则种种法灭故。</p>
  <p id="a8l">复次，<a id="a-8m"></a>言意识者，<a id="a-8n"></a>即此相续识。<a id="a-8o"></a>依诸凡夫取著转深，<a id="a-8p"></a>计我、<a id="a-8q"></a>我所，<a id="a-8r"></a>种种妄执，<a id="a-8s"></a>随事攀缘，<a id="a-8t"></a>分别六尘，<a id="a-8u"></a>名为意识。<a id="a-8v"></a>亦名分离识，<a id="a-8w"></a>又复说名分别事识，<a id="a-8x"></a>此识依见、<a id="a-8y"></a>爱烦恼增长义故。</p>
  <p id="a8z">依无明熏习所起识者，<a id="a-90"></a>非凡夫能知，<a id="a-91"></a>亦非二乘智慧所觉。<a id="a-92"></a>谓依菩萨，<a id="a-93"></a>从初正信发心观察；<a id="a-94"></a>若证法身，<a id="a-95"></a>得少分知；<a id="a-96"></a>乃至菩萨究竟地不能尽知，<a id="a-97"></a>唯佛穷了。<a id="a-98"></a>何以故？<a id="a-99"></a>是心从本已来，<a id="a-9A"></a>自性清净而有无明，<a id="a-9B"></a>为无明所染有其染心，<a id="a-9C"></a>虽有染心而常恒不变，<a id="a-9D"></a>是故此义唯佛能知。<a id="a-9E"></a>所谓心性常无念故，<a id="a-9F"></a>名为不变。<a id="a-9G"></a>以不达一法界故，<a id="a-9H"></a>心不相应，<a id="a-9I"></a>忽然念起，<a id="a-9J"></a>名为无明。</p>
  <p id="a9K">染心者有六种。<a id="a-9L"></a>云何为六？<a id="a-9M"></a>一者、<a id="a-9N"></a>执相应染，<a id="a-9O"></a>依二乘解脱，<a id="a-9P"></a>及信相应地远离故；<a id="a-9Q"></a>二者、<a id="a-9R"></a>不断相应染，<a id="a-9S"></a>依信相应地修学方便，<a id="a-9T"></a>渐渐能舍，<a id="a-9U"></a>得净心地究竟离故；<a id="a-9V"></a>三者、<a id="a-9W"></a>分别智相应染，<a id="a-9X"></a>依具戒地渐离，<a id="a-9Y"></a>乃至无相方便地究竟离故；<a id="a-9Z"></a>四者、<a id="a-9a"></a>现色不相应染，<a id="a-9b"></a>依色自在地能离故；<a id="a-9c"></a>五者、<a id="a-9d"></a>能见心不相应染，<a id="a-9e"></a>依心自在地能离故；<a id="a-9f"></a>六者、<a id="a-9g"></a>根本业不相应染，<a id="a-9h"></a>依菩萨尽地，<a id="a-9i"></a>得入如来地能离故。</p>
  <p id="a9j">不了一法界义者，<a id="a-9k"></a>从信相应地观察学断，<a id="a-9l"></a>入净心地随分得离，<a id="a-9m"></a>乃至如来地能究竟离故。<a id="a-9n"></a>言相应义者，<a id="a-9o"></a>谓心念法异，<a id="a-9p"></a>依染净差别，<a id="a-9q"></a>而知相缘相同故。<a id="a-9r"></a>不相应义者，<a id="a-9s"></a>谓即心不觉，<a id="a-9t"></a>常无别异，<a id="a-9u"></a>不同知相缘相故。<a id="a-9v"></a>又染心义者，<a id="a-9w"></a>名为烦恼碍，<a id="a-9x"></a>能障真如根本智故。<a id="a-9y"></a>无明义者，<a id="a-9z"></a>名为智碍，<a id="a-A0"></a>能障世间自然业智故。<a id="a-A1"></a>此义云何？<a id="a-A2"></a>以依染心，<a id="a-A3"></a>能见、<a id="a-A4"></a>能现，<a id="a-A5"></a>妄取境界，<a id="a-A6"></a>违平等性故。<a id="a-A7"></a>以一切法常静，<a id="a-A8"></a>无有起相；<a id="a-A9"></a>无明不觉，<a id="a-AA"></a>妄与法违，<a id="a-AB"></a>故不能得随顺世间一切境界种种知故。</p>
  <p id="aAC">复次，<a id="a-AD"></a>分别生灭相者，<a id="a-AE"></a>有二种。<a id="a-AF"></a>云何为二？<a id="a-AG"></a>一者、<a id="a-AH"></a>粗，<a id="a-AI"></a>与心相应故；<a id="a-AJ"></a>二者、<a id="a-AK"></a>细，<a id="a-AL"></a>与心不相应故。<a id="a-AM"></a>又粗中之粗，<a id="a-AN"></a>凡夫境界；<a id="a-AO"></a>粗中之细及细中之粗，<a id="a-AP"></a>菩萨境界；<a id="a-AQ"></a>细中之细，<a id="a-AR"></a>是佛境界。<a id="a-AS"></a>此二种生灭，<a id="a-AT"></a>依于无明熏习而有，<a id="a-AU"></a>所谓依因依缘：<a id="a-AV"></a>依因者，<a id="a-AW"></a>不觉义故；<a id="a-AX"></a>依缘者，<a id="a-AY"></a>妄作境界义故。<a id="a-AZ"></a>若因灭，<a id="a-Aa"></a>则缘灭。<a id="a-Ab"></a>因灭故，<a id="a-Ac"></a>不相应心灭；<a id="a-Ad"></a>缘灭故，<a id="a-Ae"></a>相应心灭。</p>
  <p id="aAf">问曰：<a id="a-Ag"></a>若心灭者，<a id="a-Ah"></a>云何相续？<a id="a-Ai"></a>若相续者，<a id="a-Aj"></a>云何说究竟灭？</p>
  <p id="aAk">答曰：<a id="a-Al"></a>所言灭者，<a id="a-Am"></a>唯心相灭，<a id="a-An"></a>非心体灭。<a id="a-Ao"></a>如风依水而有动相，<a id="a-Ap"></a>若水灭者，<a id="a-Aq"></a>则风相断绝，<a id="a-Ar"></a>无所依止；<a id="a-As"></a>以水不灭，<a id="a-At"></a>风相相续。<a id="a-Au"></a>唯风灭故，<a id="a-Av"></a>动相随灭，<a id="a-Aw"></a>非是水灭。<a id="a-Ax"></a>无明亦尔，<a id="a-Ay"></a>依心体而动，<a id="a-Az"></a>若心体灭者，<a id="a-B0"></a>则众生断绝，<a id="a-B1"></a>无所依止；<a id="a-B2"></a>以体不灭，<a id="a-B3"></a>心得相续。<a id="a-B4"></a>唯痴灭故，<a id="a-B5"></a>心相随灭，<a id="a-B6"></a>非心智灭。</p>
  <p id="aB7">复次，<a id="a-B8"></a>有四种法，<a id="a-B9"></a>熏习义故，<a id="a-BA"></a>染法、<a id="a-BB"></a>净法起不断绝。<a id="a-BC"></a>云何为四？<a id="a-BD"></a>一者、<a id="a-BE"></a>净法，<a id="a-BF"></a>名为真如；<a id="a-BG"></a>二者、<a id="a-BH"></a>一切染因，<a id="a-BI"></a>名为无明；<a id="a-BJ"></a>三者、<a id="a-BK"></a>妄心，<a id="a-BL"></a>名为业识；<a id="a-BM"></a>四者、<a id="a-BN"></a>妄境界，<a id="a-BO"></a>所谓六尘。</p>
  <p id="aBP">熏习义者，<a id="a-BQ"></a>如世间衣服，<a id="a-BR"></a>实无于香，<a id="a-BS"></a>若人以香而熏习故，<a id="a-BT"></a>则有香气。<a id="a-BU"></a>此亦如是，<a id="a-BV"></a>真如净法，<a id="a-BW"></a>实无于染，<a id="a-BX"></a>但以无明而熏习故，<a id="a-BY"></a>则有染相。<a id="a-BZ"></a>无明染法，<a id="a-Ba"></a>实无净业，<a id="a-Bb"></a>但以真如而熏习故，<a id="a-Bc"></a>则有净用。</p>
  <p id="aBd">云何熏习起染法不断？<a id="a-Be"></a>所谓以依真如法故，<a id="a-Bf"></a>有于无明。<a id="a-Bg"></a>以有无明染法因故，<a id="a-Bh"></a>即熏习真如；<a id="a-Bi"></a>以熏习故，<a id="a-Bj"></a>则有妄心。<a id="a-Bk"></a>以有妄心，<a id="a-Bl"></a>即熏习无明；<a id="a-Bm"></a>不了真如法故，<a id="a-Bn"></a>不觉念起，<a id="a-Bo"></a>现妄境界。<a id="a-Bp"></a>以有妄境界染法缘故，<a id="a-Bq"></a>即熏习妄心，<a id="a-Br"></a>令其念著，<a id="a-Bs"></a>造种种业，<a id="a-Bt"></a>受于一切身心等苦。</p>
  <p id="aBu">此妄境界熏习义则有二种。<a id="a-Bv"></a>云何为二？<a id="a-Bw"></a>一者、<a id="a-Bx"></a>增长念熏习，<a id="a-By"></a>二者、<a id="a-Bz"></a>增长取熏习。</p>
  <p id="aC0">妄心熏习义有二种。<a id="a-C1"></a>云何为二？<a id="a-C2"></a>一者、<a id="a-C3"></a>业识根本熏习，<a id="a-C4"></a>能受阿罗汉、<a id="a-C5"></a>辟支佛、<a id="a-C6"></a>一切菩萨生灭苦故；<a id="a-C7"></a>二者、<a id="a-C8"></a>增长分别事识熏习，<a id="a-C9"></a>能受凡夫业系苦故。</p>
  <p id="aCA">无明熏习义有二种。<a id="a-CB"></a>云何为二？<a id="a-CC"></a>一者、<a id="a-CD"></a>根本熏习，<a id="a-CE"></a>以能成就业识义故；<a id="a-CF"></a>二者、<a id="a-CG"></a>所起见爱熏习，<a id="a-CH"></a>以能成就分别事识义故。</p>
  <p id="aCI">云何熏习起净法不断？<a id="a-CJ"></a>所谓以有真如法故，<a id="a-CK"></a>能熏习无明；<a id="a-CL"></a>以熏习因缘力故，<a id="a-CM"></a>则令妄心厌生死苦，<a id="a-CN"></a>乐求涅槃。<a id="a-CO"></a>以此妄心有厌求因缘故，<a id="a-CP"></a>即熏习真如，<a id="a-CQ"></a>自信己性，<a id="a-CR"></a>知心妄动，<a id="a-CS"></a>无前境界，<a id="a-CT"></a>修远离法。<a id="a-CU"></a>以如实知无前境界故，<a id="a-CV"></a>种种方便，<a id="a-CW"></a>起随顺行，<a id="a-CX"></a>不取不念。<a id="a-CY"></a>乃至久远熏习力故，<a id="a-CZ"></a>无明则灭；<a id="a-Ca"></a>以无明灭故，<a id="a-Cb"></a>心无有起；<a id="a-Cc"></a>以无起故，<a id="a-Cd"></a>境界随灭。<a id="a-Ce"></a>以因缘俱灭故，<a id="a-Cf"></a>心相皆尽，<a id="a-Cg"></a>名得涅槃，<a id="a-Ch"></a>成自然业。</p>
  <p id="aCi">妄心熏习义有二种。<a id="a-Cj"></a>云何为二？<a id="a-Ck"></a>一者、<a id="a-Cl"></a>分别事识熏习，<a id="a-Cm"></a>依诸凡夫、<a id="a-Cn"></a>二乘人等厌生死苦，<a id="a-Co"></a>随力所能，<a id="a-Cp"></a>以渐趣向无上道故；<a id="a-Cq"></a>二者、<a id="a-Cr"></a>意熏习，<a id="a-Cs"></a>谓诸菩萨发心勇猛，<a id="a-Ct"></a>速趣涅槃故。</p>
  <p id="aCu">真如熏习义有二种。<a id="a-Cv"></a>云何为二？<a id="a-Cw"></a>一者、<a id="a-Cx"></a>自体相熏习，<a id="a-Cy"></a>二者、<a id="a-Cz"></a>用熏习。</p>
  <p id="aD0">自体相熏习者，<a id="a-D1"></a>从无始世来，<a id="a-D2"></a>具无漏法，<a id="a-D3"></a>备有不思议业，<a id="a-D4"></a>作境界之性，<a id="a-D5"></a>依此二义，<a id="a-D6"></a>恒常熏习。<a id="a-D7"></a>以有力故，<a id="a-D8"></a>能令众生厌生死苦，<a id="a-D9"></a>乐求涅槃，<a id="a-DA"></a>自信己身有真如法，<a id="a-DB"></a>发心修行。</p>
  <p id="aDC">问曰：<a id="a-DD"></a>若如是义者，<a id="a-DE"></a>一切众生悉有真如，<a id="a-DF"></a>等皆熏习，<a id="a-DG"></a>云何有信、<a id="a-DH"></a>无信，<a id="a-DI"></a>无量前后差别？<a id="a-DJ"></a>皆应一时自知有真如法，<a id="a-DK"></a>勤修方便，<a id="a-DL"></a>等入涅槃。</p>
  <p id="aDM">答曰：<a id="a-DN"></a>真如本一，<a id="a-DO"></a>而有无量无边无明，<a id="a-DP"></a>从本已来，<a id="a-DQ"></a>自性差别，<a id="a-DR"></a>厚薄不同故。<a id="a-DS"></a>有过恒河沙等上烦恼，<a id="a-DT"></a>依无明起差别；<a id="a-DU"></a>我见、<a id="a-DV"></a>爱染烦恼，<a id="a-DW"></a>依无明起差别。<a id="a-DX"></a>如是一切烦恼，<a id="a-DY"></a>依于无明所起，<a id="a-DZ"></a>前后无量差别，<a id="a-Da"></a>唯如来能知故。<a id="a-Db"></a>又诸佛法有因有缘，<a id="a-Dc"></a>因缘具足，<a id="a-Dd"></a>乃得成办。<a id="a-De"></a>如木中火性，<a id="a-Df"></a>是火正因；<a id="a-Dg"></a>若无人知，<a id="a-Dh"></a>不假方便，<a id="a-Di"></a>能自烧木，<a id="a-Dj"></a>无有是处。<a id="a-Dk"></a>众生亦尔，<a id="a-Dl"></a>虽有正因熏习之力，<a id="a-Dm"></a>若不遇诸佛菩萨善知识等以之为缘，<a id="a-Dn"></a>能自断烦恼入涅槃者，<a id="a-Do"></a>则无是处。<a id="a-Dp"></a>若虽有外缘之力，<a id="a-Dq"></a>而内净法未有熏习力者，<a id="a-Dr"></a>亦不能究竟厌生死苦、<a id="a-Ds"></a>乐求涅槃。<a id="a-Dt"></a>若因缘具足者，<a id="a-Du"></a>所谓自有熏习之力，<a id="a-Dv"></a>又为诸佛菩萨等慈悲愿护故，<a id="a-Dw"></a>能起厌苦之心，<a id="a-Dx"></a>信有涅槃，<a id="a-Dy"></a>修习善根；<a id="a-Dz"></a>以修善根成熟，<a id="a-E0"></a>则值诸佛菩萨示教利喜，<a id="a-E1"></a>乃能进趣向涅槃道。</p>
  <p id="aE2">用熏习者，<a id="a-E3"></a>即是众生外缘之力。<a id="a-E4"></a>如是外缘有无量义，<a id="a-E5"></a>略说二种。<a id="a-E6"></a>云何为二？<a id="a-E7"></a>一者、<a id="a-E8"></a>差别缘，<a id="a-E9"></a>二者、<a id="a-EA"></a>平等缘。</p>
  <p id="aEB">差别缘者，<a id="a-EC"></a>此人依于诸佛菩萨等，<a id="a-ED"></a>从初发意始求道时，<a id="a-EE"></a>乃至得佛，<a id="a-EF"></a>于中若见若念，<a id="a-EG"></a>或为眷属父母诸亲，<a id="a-EH"></a>或为给使，<a id="a-EI"></a>或为知友，<a id="a-EJ"></a>或为怨家，<a id="a-EK"></a>或起四摄，<a id="a-EL"></a>乃至一切所作无量行缘；<a id="a-EM"></a>以起大悲熏习之力，<a id="a-EN"></a>能令众生增长善根，<a id="a-EO"></a>若见若闻得利益故。<a id="a-EP"></a>此缘有二种。<a id="a-EQ"></a>云何为二？<a id="a-ER"></a>一者、<a id="a-ES"></a>近缘，<a id="a-ET"></a>速得度故；<a id="a-EU"></a>二者、<a id="a-EV"></a>远缘，<a id="a-EW"></a>久远得度故。<a id="a-EX"></a>是近远二缘，<a id="a-EY"></a>分别复有二种。<a id="a-EZ"></a>云何为二？<a id="a-Ea"></a>一者、<a id="a-Eb"></a>增长行缘，<a id="a-Ec"></a>二者、<a id="a-Ed"></a>受道缘。</p>
  <p id="aEe">平等缘者，<a id="a-Ef"></a>一切诸佛菩萨，<a id="a-Eg"></a>皆愿度脱一切众生，<a id="a-Eh"></a>自然熏习，<a id="a-Ei"></a>恒常不舍。<a id="a-Ej"></a>以同体智力故，<a id="a-Ek"></a>随应见闻而现作业，<a id="a-El"></a>所谓众生依于三昧，<a id="a-Em"></a>乃得平等见诸佛故。</p>
  <p id="aEn">此体、<a id="a-Eo"></a>用熏习，<a id="a-Ep"></a>分别复有二种。<a id="a-Eq"></a>云何为二？<a id="a-Er"></a>一者、<a id="a-Es"></a>未相应，<a id="a-Et"></a>谓凡夫、<a id="a-Eu"></a>二乘、<a id="a-Ev"></a>初发意菩萨等，<a id="a-Ew"></a>以意、<a id="a-Ex"></a>意识熏习，<a id="a-Ey"></a>依信力故而能修行。<a id="a-Ez"></a>未得无分别心，<a id="a-F0"></a>与体相应故；<a id="a-F1"></a>未得自在业修行，<a id="a-F2"></a>与用相应故。<a id="a-F3"></a>二者、<a id="a-F4"></a>已相应，<a id="a-F5"></a>谓法身菩萨得无分别心，<a id="a-F6"></a>与诸佛智用相应。<a id="a-F7"></a>唯依法力自然修行，<a id="a-F8"></a>熏习真如，<a id="a-F9"></a>灭无明故。</p>
  <p id="aFA">复次，<a id="a-FB"></a>染法从无始已来，<a id="a-FC"></a>熏习不断，<a id="a-FD"></a>乃至得佛，<a id="a-FE"></a>后则有断。<a id="a-FF"></a>净法熏习，<a id="a-FG"></a>则无有断，<a id="a-FH"></a>尽于未来。<a id="a-FI"></a>此义云何？<a id="a-FJ"></a>以真如法常熏习故，<a id="a-FK"></a>妄心则灭，<a id="a-FL"></a>法身显现，<a id="a-FM"></a>起用熏习，<a id="a-FN"></a>故无有断。</p>
  <p id="aFO">复次，<a id="a-FP"></a>真如自体相者，<a id="a-FQ"></a>一切凡夫、<a id="a-FR"></a>声闻、<a id="a-FS"></a>缘觉、<a id="a-FT"></a>菩萨、<a id="a-FU"></a>诸佛，<a id="a-FV"></a>无有差别增减，<a id="a-FW"></a>非前际生，<a id="a-FX"></a>非后际灭，<a id="a-FY"></a>毕竟常恒；<a id="a-FZ"></a>从本已来，<a id="a-Fa"></a>性自满足一切功德。<a id="a-Fb"></a>所谓自体有大智慧光明义故，<a id="a-Fc"></a>遍照法界义故，<a id="a-Fd"></a>真实识知义故，<a id="a-Fe"></a>自性清净心义故，<a id="a-Ff"></a>常乐我净义故，<a id="a-Fg"></a>清凉不变自在义故，<a id="a-Fh"></a>具足如是过于恒沙不离、<a id="a-Fi"></a>不断、<a id="a-Fj"></a>不异、<a id="a-Fk"></a>不思议佛法，<a id="a-Fl"></a>乃至满足无有所少义故，<a id="a-Fm"></a>名为如来藏，<a id="a-Fn"></a>亦名如来法身。</p>
  <p id="aFo">问曰：<a id="a-Fp"></a>上说真如其体平等，<a id="a-Fq"></a>离一切相，<a id="a-Fr"></a>云何复说体有如是种种功德？</p>
  <p id="aFs">答曰：<a id="a-Ft"></a>虽实有此诸功德义，<a id="a-Fu"></a>而无差别之相，<a id="a-Fv"></a>等同一味，<a id="a-Fw"></a>唯一真如。<a id="a-Fx"></a>此义云何？<a id="a-Fy"></a>以无分别，<a id="a-Fz"></a>离分别相，<a id="a-G0"></a>是故无二。</p>
  <p id="aG1">复以何义得说差别？<a id="a-G2"></a>以依业识生灭相示。<a id="a-G3"></a>此云何示？<a id="a-G4"></a>以一切法本来唯心，<a id="a-G5"></a>实无于念，<a id="a-G6"></a>而有妄心，<a id="a-G7"></a>不觉起念，<a id="a-G8"></a>见诸境界，<a id="a-G9"></a>故说无明；<a id="a-GA"></a>心性不起，<a id="a-GB"></a>即是大智慧光明义故。<a id="a-GC"></a>若心起见，<a id="a-GD"></a>则有不见之相；<a id="a-GE"></a>心性离见，<a id="a-GF"></a>即是遍照法界义故。<a id="a-GG"></a>若心有动，<a id="a-GH"></a>非真识知，<a id="a-GI"></a>无有自性，<a id="a-GJ"></a>非常、<a id="a-GK"></a>非乐、<a id="a-GL"></a>非我、<a id="a-GM"></a>非净，<a id="a-GN"></a>热恼衰变，<a id="a-GO"></a>则不自在，<a id="a-GP"></a>乃至具有过恒沙等妄染之义；<a id="a-GQ"></a>对此义故，<a id="a-GR"></a>心性无动，<a id="a-GS"></a>则有过恒沙等诸净功德相义示现。<a id="a-GT"></a>若心有起，<a id="a-GU"></a>更见前法可念者，<a id="a-GV"></a>则有所少；<a id="a-GW"></a>如是净法无量功德，<a id="a-GX"></a>即是一心，<a id="a-GY"></a>更无所念，<a id="a-GZ"></a>是故满足，<a id="a-Ga"></a>名为法身、<a id="a-Gb"></a>如来之藏。</p>
  <p id="aGc">复次，<a id="a-Gd"></a>真如用者，<a id="a-Ge"></a>所谓诸佛如来，<a id="a-Gf"></a>本在因地，<a id="a-Gg"></a>发大慈悲，<a id="a-Gh"></a>修诸波罗密摄化众生，<a id="a-Gi"></a>立大誓愿，<a id="a-Gj"></a>尽欲度脱等众生界，<a id="a-Gk"></a>亦不限劫数，<a id="a-Gl"></a>尽于未来。<a id="a-Gm"></a>以取一切众生如己身故，<a id="a-Gn"></a>而亦不取众生相。<a id="a-Go"></a>此以何义？<a id="a-Gp"></a>谓如实知一切众生及与己身，<a id="a-Gq"></a>真如平等无别异故。<a id="a-Gr"></a>以有如是大方便智，<a id="a-Gs"></a>除灭无明，<a id="a-Gt"></a>见本法身，<a id="a-Gu"></a>自然而有不思议业种种之用；<a id="a-Gv"></a>即与真如等，<a id="a-Gw"></a>遍一切处，<a id="a-Gx"></a>又亦无有用相可得。<a id="a-Gy"></a>何以故？<a id="a-Gz"></a>谓诸佛如来，<a id="a-H0"></a>唯是法身、<a id="a-H1"></a>智相之身。<a id="a-H2"></a>第一义谛，<a id="a-H3"></a>无有世谛境界，<a id="a-H4"></a>离于施作；<a id="a-H5"></a>但随众生见闻得益，<a id="a-H6"></a>故说为用。</p>
  <p id="aH7">此用有二种。<a id="a-H8"></a>云何为二？<a id="a-H9"></a>一者、<a id="a-HA"></a>依分别事识，<a id="a-HB"></a>凡夫、<a id="a-HC"></a>二乘心所见者，<a id="a-HD"></a>名为应身。<a id="a-HE"></a>以不知转识现故，<a id="a-HF"></a>见从外来，<a id="a-HG"></a>取色分齐，<a id="a-HH"></a>不能尽知故。<a id="a-HI"></a>二者、<a id="a-HJ"></a>依于业识，<a id="a-HK"></a>谓诸菩萨从初发意，<a id="a-HL"></a>乃至菩萨究竟地心所见者，<a id="a-HM"></a>名为报身。<a id="a-HN"></a>身有无量色，<a id="a-HO"></a>色有无量相，<a id="a-HP"></a>相有无量好，<a id="a-HQ"></a>所住依果亦有无量种种庄严，<a id="a-HR"></a>随所示现，<a id="a-HS"></a>即无有边，<a id="a-HT"></a>不可穷尽，<a id="a-HU"></a>离分齐相；<a id="a-HV"></a>随其所应，<a id="a-HW"></a>常能住持，<a id="a-HX"></a>不毁不失。<a id="a-HY"></a>如是功德，<a id="a-HZ"></a>皆因诸波罗密等无漏行熏，<a id="a-Ha"></a>及不思议熏之所成就，<a id="a-Hb"></a>具足无量乐相，<a id="a-Hc"></a>故说为报身。</p>
  <p id="aHd">又为凡夫所见者，<a id="a-He"></a>是其粗色；<a id="a-Hf"></a>随于六道各见不同，<a id="a-Hg"></a>种种异类，<a id="a-Hh"></a>非受乐相，<a id="a-Hi"></a>故说为应身。<a id="a-Hj"></a>复次，<a id="a-Hk"></a>初发意菩萨所见者，<a id="a-Hl"></a>以深信真如法故，<a id="a-Hm"></a>少分而见；<a id="a-Hn"></a>知彼色相庄严等事，<a id="a-Ho"></a>无来无去，<a id="a-Hp"></a>离于分齐，<a id="a-Hq"></a>唯依心现，<a id="a-Hr"></a>不离真如。<a id="a-Hs"></a>然此菩萨犹自分别，<a id="a-Ht"></a>以未入法身位故。<a id="a-Hu"></a>若得净心，<a id="a-Hv"></a>所见微妙，<a id="a-Hw"></a>其用转胜，<a id="a-Hx"></a>乃至菩萨地尽，<a id="a-Hy"></a>见之究竟。<a id="a-Hz"></a>若离业识，<a id="a-I0"></a>则无见相，<a id="a-I1"></a>以诸佛法身，<a id="a-I2"></a>无有彼此色相迭相见故。</p>
  <p id="aI3">问曰：<a id="a-I4"></a>若诸佛法身离于色相者，<a id="a-I5"></a>云何能现色相？</p>
  <p id="aI6">答曰：<a id="a-I7"></a>即此法身是色体故，<a id="a-I8"></a>能现于色，<a id="a-I9"></a>所谓从本已来，<a id="a-IA"></a>色心不二。<a id="a-IB"></a>以色性即智故，<a id="a-IC"></a>色体无形，<a id="a-ID"></a>说名智身。<a id="a-IE"></a>以智性即色故，<a id="a-IF"></a>说名法身，<a id="a-IG"></a>遍一切处。<a id="a-IH"></a>所现之色无有分齐，<a id="a-II"></a>随心能示十方世界。<a id="a-IJ"></a>无量菩萨，<a id="a-IK"></a>无量报身，<a id="a-IL"></a>无量庄严，<a id="a-IM"></a>各各差别，<a id="a-IN"></a>皆无分齐，<a id="a-IO"></a>而不相妨。<a id="a-IP"></a>此非心识分别能知，<a id="a-IQ"></a>以真如自在用义故。</p>
  <p id="aIR">复次，<a id="a-IS"></a>显示从生灭门即入真如门。<a id="a-IT"></a>所谓推求五阴，<a id="a-IU"></a>色之与心，<a id="a-IV"></a>六尘境界，<a id="a-IW"></a>毕竟无念。<a id="a-IX"></a>以心无形相，<a id="a-IY"></a>十方求之终不可得。<a id="a-IZ"></a>如人迷故，<a id="a-Ia"></a>谓东为西，<a id="a-Ib"></a>方实不转；<a id="a-Ic"></a>众生亦尔，<a id="a-Id"></a>无明迷故，<a id="a-Ie"></a>谓心为念，<a id="a-If"></a>心实不动。<a id="a-Ig"></a>若能观察知心无念，<a id="a-Ih"></a>即得随顺入真如门故。</p>
  <p id="aIi">对治邪执者，<a id="a-Ij"></a>一切邪执皆依我见；<a id="a-Ik"></a>若离于我，<a id="a-Il"></a>则无邪执。<a id="a-Im"></a>是我见有二种。<a id="a-In"></a>云何为二？<a id="a-Io"></a>一者、<a id="a-Ip"></a>人我见，<a id="a-Iq"></a>二者、<a id="a-Ir"></a>法我见。</p>
  <p id="aIs">人我见者，<a id="a-It"></a>依诸凡夫说有五种。<a id="a-Iu"></a>云何为五？</p>
  <p id="aIv">一者、<a id="a-Iw"></a>闻修多罗说：<a id="a-Ix"></a>“如来法身，<a id="a-Iy"></a>毕竟寂寞，<a id="a-Iz"></a>犹如虚空。<a id="a-J0"></a>”以不知为破著故，<a id="a-J1"></a>即谓虚空是如来性。<a id="a-J2"></a>云何对治？<a id="a-J3"></a>明虚空相是其妄法，<a id="a-J4"></a>体无不实。<a id="a-J5"></a>以对色故有，<a id="a-J6"></a>是可见相，<a id="a-J7"></a>令心生灭。<a id="a-J8"></a>以一切色法，<a id="a-J9"></a>本来是心，<a id="a-JA"></a>实无外色。<a id="a-JB"></a>若无外色者，<a id="a-JC"></a>则无虚空之相。<a id="a-JD"></a>所谓一切境界，<a id="a-JE"></a>唯心妄起故有；<a id="a-JF"></a>若心离于妄动，<a id="a-JG"></a>则一切境界灭，<a id="a-JH"></a>唯一真心无所不遍。<a id="a-JI"></a>此谓如来广大性智究竟之义，<a id="a-JJ"></a>非如虚空相故。</p>
  <p id="aJK">二者、<a id="a-JL"></a>闻修多罗说：<a id="a-JM"></a>“世间诸法毕竟体空，<a id="a-JN"></a>乃至涅槃真如之法亦毕竟空。<a id="a-JO"></a>从本已来自空，<a id="a-JP"></a>离一切相。<a id="a-JQ"></a>”以不知为破著故，<a id="a-JR"></a>即谓真如涅槃之性唯是其空。<a id="a-JS"></a>云何对治？<a id="a-JT"></a>明真如法身自体不空，<a id="a-JU"></a>具足无量性功德故。</p>
  <p id="aJV">三者、<a id="a-JW"></a>闻修多罗说：<a id="a-JX"></a>“如来之藏无有增减，<a id="a-JY"></a>体备一切功德之法。<a id="a-JZ"></a>”以不解故，<a id="a-Ja"></a>即谓如来之藏，<a id="a-Jb"></a>有色、<a id="a-Jc"></a>心法自相差别。<a id="a-Jd"></a>云何对治？<a id="a-Je"></a>以唯依真如义说故，<a id="a-Jf"></a>因生灭染义示现说差别故。</p>
  <p id="aJg">四者、<a id="a-Jh"></a>闻修多罗说：<a id="a-Ji"></a>“一切世间生死染法，<a id="a-Jj"></a>皆依如来藏而有，<a id="a-Jk"></a>一切诸法不离真如。<a id="a-Jl"></a>”以不解故，<a id="a-Jm"></a>谓如来藏自体具有一切世间生死等法。<a id="a-Jn"></a>云何对治？<a id="a-Jo"></a>以如来藏从本已来，<a id="a-Jp"></a>唯有过于恒沙等诸净功德，<a id="a-Jq"></a>不离、<a id="a-Jr"></a>不断、<a id="a-Js"></a>不异真如义故。<a id="a-Jt"></a>以过恒沙等烦恼染法，<a id="a-Ju"></a>唯是妄有，<a id="a-Jv"></a>性自本无，<a id="a-Jw"></a>从无始世来未曾与如来藏相应故。<a id="a-Jx"></a>若如来藏体有妄法，<a id="a-Jy"></a>而使证会永息妄者，<a id="a-Jz"></a>则无是处故。</p>
  <p id="aK0">五者、<a id="a-K1"></a>闻修多罗说：<a id="a-K2"></a>‘依如来藏故有生死，<a id="a-K3"></a>依如来藏故得涅槃。<a id="a-K4"></a>’以不解故，<a id="a-K5"></a>谓众生有始。<a id="a-K6"></a>以见始故，<a id="a-K7"></a>复谓如来所得涅槃有其终尽，<a id="a-K8"></a>还作众生。<a id="a-K9"></a>云何对治？<a id="a-KA"></a>以如来藏无前际故，<a id="a-KB"></a>无明之相亦无有始。<a id="a-KC"></a>若说三界外更有众生始起者，<a id="a-KD"></a>即是外道经说。<a id="a-KE"></a>又如来藏无有后际，<a id="a-KF"></a>诸佛所得涅槃与之相应，<a id="a-KG"></a>则无后际故。</p>
  <p id="aKH">法我见者，<a id="a-KI"></a>依二乘钝根故，<a id="a-KJ"></a>如来但为说人无我。<a id="a-KK"></a>以说不究竟，<a id="a-KL"></a>见有五阴生灭之法，<a id="a-KM"></a>怖畏生死，<a id="a-KN"></a>妄取涅槃。<a id="a-KO"></a>云何对治？<a id="a-KP"></a>以五阴法自性不生，<a id="a-KQ"></a>则无有灭，<a id="a-KR"></a>本来涅槃故。</p>
  <p id="aKS">复次，<a id="a-KT"></a>究竟离妄执者，<a id="a-KU"></a>当知染法、<a id="a-KV"></a>净法皆悉相待，<a id="a-KW"></a>无有自相可说。<a id="a-KX"></a>是故一切法从本已来，<a id="a-KY"></a>非色非心，<a id="a-KZ"></a>非智非识，<a id="a-Ka"></a>非有非无，<a id="a-Kb"></a>毕竟不可说相。<a id="a-Kc"></a>而有言说者，<a id="a-Kd"></a>当知如来善巧方便，<a id="a-Ke"></a>假以言说引导众生。<a id="a-Kf"></a>其旨趣者，<a id="a-Kg"></a>皆为离念，<a id="a-Kh"></a>归于真如。<a id="a-Ki"></a>以念一切法令心生灭，<a id="a-Kj"></a>不入实智故。</p>
  <p id="aKk">分别发趣道相者，<a id="a-Kl"></a>谓一切诸佛所证之道，<a id="a-Km"></a>一切菩萨发心修行趋向义故。<a id="a-Kn"></a>略说发心有三种，<a id="a-Ko"></a>云何为三？<a id="a-Kp"></a>一者、<a id="a-Kq"></a>信成就发心，<a id="a-Kr"></a>二者、<a id="a-Ks"></a>解行发心，<a id="a-Kt"></a>三者、<a id="a-Ku"></a>证发心。</p>
  <p id="aKv">信成就发心者，<a id="a-Kw"></a>依何等人，<a id="a-Kx"></a>修何等行，<a id="a-Ky"></a>得信成就，<a id="a-Kz"></a>堪能发心？<a id="a-L0"></a>所谓依不定聚众生，<a id="a-L1"></a>有熏习善根力故，<a id="a-L2"></a>信业果报，<a id="a-L3"></a>能起十善，<a id="a-L4"></a>厌生死苦，<a id="a-L5"></a>欲求无上菩提，<a id="a-L6"></a>得值诸佛亲承供养，<a id="a-L7"></a>修行信心。<a id="a-L8"></a>经一万劫，<a id="a-L9"></a>信心成就故，<a id="a-LA"></a>诸佛菩萨教令发心。<a id="a-LB"></a>或以大悲故，<a id="a-LC"></a>能自发心；<a id="a-LD"></a>或因正法欲灭，<a id="a-LE"></a>以护法因缘，<a id="a-LF"></a>能自发心。<a id="a-LG"></a>如是信心成就得发心者，<a id="a-LH"></a>入正定聚，<a id="a-LI"></a>毕竟不退，<a id="a-LJ"></a>名住如来种中，<a id="a-LK"></a>正因相应。<a id="a-LL"></a>若有众生善根微少，<a id="a-LM"></a>久远已来烦恼深厚，<a id="a-LN"></a>虽值于佛亦得供养，<a id="a-LO"></a>然起人天种子，<a id="a-LP"></a>或起二乘种子。<a id="a-LQ"></a>设有求大乘者，<a id="a-LR"></a>根则不定，<a id="a-LS"></a>若进若退。<a id="a-LT"></a>或有供养诸佛未经一万劫，<a id="a-LU"></a>于中遇缘亦有发心，<a id="a-LV"></a>所谓见佛色相而发其心，<a id="a-LW"></a>或因供养众僧而发其心，<a id="a-LX"></a>或因二乘之人教令发心，<a id="a-LY"></a>或学他发心。<a id="a-LZ"></a>如是等发心悉皆不定，<a id="a-La"></a>遇恶因缘，<a id="a-Lb"></a>或便退失堕二乘地。</p>
  <p id="aLc">复次，<a id="a-Ld"></a>信成就发心者，<a id="a-Le"></a>发何等心？<a id="a-Lf"></a>略说有三种。<a id="a-Lg"></a>云何为三？<a id="a-Lh"></a>一者、<a id="a-Li"></a>直心，<a id="a-Lj"></a>正念真如法故；<a id="a-Lk"></a>二者、<a id="a-Ll"></a>深心，<a id="a-Lm"></a>乐集一切诸善行故；<a id="a-Ln"></a>三者、<a id="a-Lo"></a>大悲心，<a id="a-Lp"></a>欲拔一切众生苦故。</p>
  <p id="aLq">问曰：<a id="a-Lr"></a>上说法界一相，<a id="a-Ls"></a>佛体无二。<a id="a-Lt"></a>何故不唯念真如，<a id="a-Lu"></a>复假求学诸善之行？</p>
  <p id="aLv">答曰：<a id="a-Lw"></a>譬如大摩尼宝，<a id="a-Lx"></a>体性明净，<a id="a-Ly"></a>而有矿秽之垢；<a id="a-Lz"></a>若人虽念宝性，<a id="a-M0"></a>不以方便种种磨治，<a id="a-M1"></a>终无得净。<a id="a-M2"></a>如是众生真如之法体性空净，<a id="a-M3"></a>而有无量烦恼染垢；<a id="a-M4"></a>若人虽念真如，<a id="a-M5"></a>不以方便种种熏修，<a id="a-M6"></a>亦无得净。<a id="a-M7"></a>以垢无量遍一切法故，<a id="a-M8"></a>修一切善行以为对治。<a id="a-M9"></a>若人修行一切善法，<a id="a-MA"></a>自然归顺真如法故。</p>
  <p id="aMB">略说方便有四种。<a id="a-MC"></a>云何为四？</p>
  <p id="aMD">一者、<a id="a-ME"></a>行根本方便。<a id="a-MF"></a>谓观一切法自性无生，<a id="a-MG"></a>离于妄见，<a id="a-MH"></a>不住生死；<a id="a-MI"></a>观一切法因缘和合，<a id="a-MJ"></a>业果不失，<a id="a-MK"></a>起于大悲，<a id="a-ML"></a>修诸福德，<a id="a-MM"></a>摄化众生，<a id="a-MN"></a>不住涅槃。<a id="a-MO"></a>以随顺法性无住故。</p>
  <p id="aMP">二者、<a id="a-MQ"></a>能止方便。<a id="a-MR"></a>谓惭愧悔过，<a id="a-MS"></a>能止一切恶法不令增长。<a id="a-MT"></a>以随顺法性离诸过故。</p>
  <p id="aMU">三者、<a id="a-MV"></a>发起善根增长方便。<a id="a-MW"></a>谓勤供养、<a id="a-MX"></a>礼拜三宝，<a id="a-MY"></a>赞叹随喜、<a id="a-MZ"></a>劝请诸佛。<a id="a-Ma"></a>以爱敬三宝淳厚心故，<a id="a-Mb"></a>信得增长，<a id="a-Mc"></a>乃能志求无上之道。<a id="a-Md"></a>又因佛、<a id="a-Me"></a>法、<a id="a-Mf"></a>僧力所护故，<a id="a-Mg"></a>能消业障，<a id="a-Mh"></a>善根不退。<a id="a-Mi"></a>以随顺法性离痴障故。</p>
  <p id="aMj">四者、<a id="a-Mk"></a>大愿平等方便。<a id="a-Ml"></a>所谓发愿尽于未来，<a id="a-Mm"></a>化度一切众生使无有余，<a id="a-Mn"></a>皆令究竟无余涅槃。<a id="a-Mo"></a>以随顺法性无断绝故。<a id="a-Mp"></a>法性广大，<a id="a-Mq"></a>遍一切众生，<a id="a-Mr"></a>平等无二，<a id="a-Ms"></a>不念彼此，<a id="a-Mt"></a>究竟寂灭故。</p>
  <p id="aMu">菩萨发是心故，<a id="a-Mv"></a>则得少分见于法身。<a id="a-Mw"></a>以见法身故，<a id="a-Mx"></a>随其愿力能现八种利益众生，<a id="a-My"></a>所谓从兜率天退，<a id="a-Mz"></a>入胎，<a id="a-N0"></a>住胎，<a id="a-N1"></a>出胎，<a id="a-N2"></a>出家，<a id="a-N3"></a>成道，<a id="a-N4"></a>转法轮，<a id="a-N5"></a>入于涅槃。<a id="a-N6"></a>然是菩萨未名法身，<a id="a-N7"></a>以其过去无量世来有漏之业未能决断，<a id="a-N8"></a>随其所生与微苦相应，<a id="a-N9"></a>亦非业系，<a id="a-NA"></a>以有大愿自在力故。<a id="a-NB"></a>如修多罗中，<a id="a-NC"></a>或说有退堕恶趣者，<a id="a-ND"></a>非其实退，<a id="a-NE"></a>但为初学菩萨未入正位而懈怠者恐怖，<a id="a-NF"></a>令彼勇猛故。<a id="a-NG"></a>又是菩萨一发心后，<a id="a-NH"></a>远离怯弱，<a id="a-NI"></a>毕竟不畏堕二乘地。<a id="a-NJ"></a>若闻无量无边阿僧祇劫，<a id="a-NK"></a>勤苦难行证得涅槃，<a id="a-NL"></a>亦不怯弱，<a id="a-NM"></a>以信知一切法从本已来自涅槃故。</p>
  <p id="aNN">解行发心者，<a id="a-NO"></a>当知转胜。<a id="a-NP"></a>以是菩萨从初正信已来，<a id="a-NQ"></a>于第一阿僧祇劫将欲满故，<a id="a-NR"></a>于真如法中深解现前，<a id="a-NS"></a>所修离相。<a id="a-NT"></a>以知法性体无悭贪故，<a id="a-NU"></a>随顺修行檀波罗密；<a id="a-NV"></a>以知法性无染，<a id="a-NW"></a>离五欲过故，<a id="a-NX"></a>随顺修行尸波罗密；<a id="a-NY"></a>以知法性无苦，<a id="a-NZ"></a>离瞋恼故，<a id="a-Na"></a>随顺修行羼提波罗密；<a id="a-Nb"></a>以知法性无身心相，<a id="a-Nc"></a>离懈怠故，<a id="a-Nd"></a>随顺修行毗黎耶波罗密；<a id="a-Ne"></a>以知法性常定，<a id="a-Nf"></a>体无乱故，<a id="a-Ng"></a>随顺修行禅波罗密；<a id="a-Nh"></a>以知法性体明，<a id="a-Ni"></a>离无明故，<a id="a-Nj"></a>随顺修行般若波罗密。</p>
  <p id="aNk">证发心者，<a id="a-Nl"></a>从净心地乃至菩萨究竟地，<a id="a-Nm"></a>证何境界？<a id="a-Nn"></a>所谓真如。<a id="a-No"></a>以依转识，<a id="a-Np"></a>说为境界；<a id="a-Nq"></a>而此证者，<a id="a-Nr"></a>无有境界，<a id="a-Ns"></a>唯真如智，<a id="a-Nt"></a>名为法身。<a id="a-Nu"></a>是菩萨于一念顷，<a id="a-Nv"></a>能至十方无余世界，<a id="a-Nw"></a>供养诸佛，<a id="a-Nx"></a>请转法轮，<a id="a-Ny"></a>唯为开导利益众生，<a id="a-Nz"></a>不依文字。<a id="a-O0"></a>或示超地，<a id="a-O1"></a>速成正觉，<a id="a-O2"></a>以为怯弱众生故。<a id="a-O3"></a>或说我于无量阿僧祇劫当成佛道，<a id="a-O4"></a>以为懈慢众生故。<a id="a-O5"></a>能示如是无数方便，<a id="a-O6"></a>不可思议。<a id="a-O7"></a>而实菩萨种性根等，<a id="a-O8"></a>发心则等，<a id="a-O9"></a>所证亦等，<a id="a-OA"></a>无有超过之法，<a id="a-OB"></a>以一切菩萨皆经三阿僧祇劫故。<a id="a-OC"></a>但随众生世界不同，<a id="a-OD"></a>所见所闻根欲性异，<a id="a-OE"></a>故示所行亦有差别。</p>
  <p id="aOF">又是菩萨发心相者，<a id="a-OG"></a>有三种心微细之相。<a id="a-OH"></a>云何为三？<a id="a-OI"></a>一者、<a id="a-OJ"></a>真心，<a id="a-OK"></a>无分别故；<a id="a-OL"></a>二者、<a id="a-OM"></a>方便心，<a id="a-ON"></a>自然遍行利益众生故；<a id="a-OO"></a>三者、<a id="a-OP"></a>业识心，<a id="a-OQ"></a>微细起灭故。<a id="a-OR"></a>又是菩萨功德成满，<a id="a-OS"></a>于色究竟处，<a id="a-OT"></a>示一切世间最高大身。<a id="a-OU"></a>谓以一念相应慧，<a id="a-OV"></a>无明顿尽，<a id="a-OW"></a>名一切种智，<a id="a-OX"></a>自然而有不思议业，<a id="a-OY"></a>能现十方利益众生。</p>
  <p id="aOZ">问曰：<a id="a-Oa"></a>虚空无边故，<a id="a-Ob"></a>世界无边；<a id="a-Oc"></a>世界无边故，<a id="a-Od"></a>众生无边；<a id="a-Oe"></a>众生无边故，<a id="a-Of"></a>心行差别亦复无边。<a id="a-Og"></a>如是境界不可分齐，<a id="a-Oh"></a>难知难解。<a id="a-Oi"></a>若无明断，<a id="a-Oj"></a>无有心想，<a id="a-Ok"></a>云何能了名一切种智？</p>
  <p id="aOl">答曰：<a id="a-Om"></a>一切境界，<a id="a-On"></a>本来一心，<a id="a-Oo"></a>离于想念。<a id="a-Op"></a>以众生妄见境界，<a id="a-Oq"></a>故心有分齐；<a id="a-Or"></a>以妄起想念，<a id="a-Os"></a>不称法性，<a id="a-Ot"></a>故不能决了。<a id="a-Ou"></a>诸佛如来离于见相，<a id="a-Ov"></a>无所不遍，<a id="a-Ow"></a>心真实故，<a id="a-Ox"></a>即是诸法之性，<a id="a-Oy"></a>自体显照一切妄法，<a id="a-Oz"></a>有大智用无量方便，<a id="a-P0"></a>随诸众生性所应得解，<a id="a-P1"></a>皆能开示种种法义，<a id="a-P2"></a>是故得名一切种智。</p>
  <p id="aP3">又问曰：<a id="a-P4"></a>若诸佛有自然业，<a id="a-P5"></a>能现一切处利益众生者，<a id="a-P6"></a>一切众生若见其身，<a id="a-P7"></a>若睹神变，<a id="a-P8"></a>若闻其说，<a id="a-P9"></a>无不得利。<a id="a-PA"></a>云何世间多不能见？</p>
  <p id="aPB">答曰：<a id="a-PC"></a>诸佛如来，<a id="a-PD"></a>法身平等，<a id="a-PE"></a>遍一切处，<a id="a-PF"></a>无有作意故，<a id="a-PG"></a>而说自然；<a id="a-PH"></a>但依众生心现。<a id="a-PI"></a>众生心者，<a id="a-PJ"></a>犹如于镜，<a id="a-PK"></a>镜若有垢，<a id="a-PL"></a>色像不现。<a id="a-PM"></a>如是众生心若有垢，<a id="a-PN"></a>法身不现故。</p>
  <p id="aPO">已说解释分。</p>
  <p id="aPP">次说修行信心分。</p>
  <p id="aPQ">是中依未入正聚定众生，<a id="a-PR"></a>故说修行信心。<a id="a-PS"></a>何等信心？<a id="a-PT"></a>云何修行？<a id="a-PU"></a>略说信心有四种。<a id="a-PV"></a>云何为四？<a id="a-PW"></a>一者、<a id="a-PX"></a>信根本，<a id="a-PY"></a>所谓乐念真如法故；<a id="a-PZ"></a>二者、<a id="a-Pa"></a>信佛有无量功德，<a id="a-Pb"></a>常念亲近、<a id="a-Pc"></a>供养、<a id="a-Pd"></a>恭敬，<a id="a-Pe"></a>发起善根，<a id="a-Pf"></a>愿求一切智故；<a id="a-Pg"></a>三者、<a id="a-Ph"></a>信法有大利益，<a id="a-Pi"></a>常念修行诸波罗蜜故；<a id="a-Pj"></a>四者、<a id="a-Pk"></a>信僧能正修行自利利他，<a id="a-Pl"></a>常乐亲近诸菩萨众，<a id="a-Pm"></a>求学如实行故。</p>
  <p id="aPn">修行有五门，<a id="a-Po"></a>能成此信。<a id="a-Pp"></a>云何为五？<a id="a-Pq"></a>一者、<a id="a-Pr"></a>施门，<a id="a-Ps"></a>二者、<a id="a-Pt"></a>戒门，<a id="a-Pu"></a>三者、<a id="a-Pv"></a>忍门，<a id="a-Pw"></a>四者、<a id="a-Px"></a>进门，<a id="a-Py"></a>五者、<a id="a-Pz"></a>止观门。</p>
  <p id="aQ0">云何修行施门？<a id="a-Q1"></a>若见一切来求索者，<a id="a-Q2"></a>所有财物随力施与，<a id="a-Q3"></a>以自舍悭贪，<a id="a-Q4"></a>令彼欢喜。<a id="a-Q5"></a>若见厄难，<a id="a-Q6"></a>恐怖危逼，<a id="a-Q7"></a>随己堪任，<a id="a-Q8"></a>施与无畏。<a id="a-Q9"></a>若有众生来求法者，<a id="a-QA"></a>随己能解，<a id="a-QB"></a>方便为说。<a id="a-QC"></a>不应贪求名利恭敬，<a id="a-QD"></a>唯念自利利他，<a id="a-QE"></a>回向菩提故。</p>
  <p id="aQF">云何修行戒门？<a id="a-QG"></a>所谓不杀、<a id="a-QH"></a>不盗、<a id="a-QI"></a>不淫、<a id="a-QJ"></a>不两舌、<a id="a-QK"></a>不恶口、<a id="a-QL"></a>不妄言、<a id="a-QM"></a>不绮语，<a id="a-QN"></a>远离贪、<a id="a-QO"></a>嫉、<a id="a-QP"></a>欺诈、<a id="a-QQ"></a>谄曲、<a id="a-QR"></a>瞋恚、<a id="a-QS"></a>邪见。<a id="a-QT"></a>若出家者，<a id="a-QU"></a>为折伏烦恼故，<a id="a-QV"></a>亦应远离愦闹，<a id="a-QW"></a>常处寂静，<a id="a-QX"></a>修习少欲、<a id="a-QY"></a>知足、<a id="a-QZ"></a>头陀等行；<a id="a-Qa"></a>乃至小罪，<a id="a-Qb"></a>心生怖畏，<a id="a-Qc"></a>惭愧改悔；<a id="a-Qd"></a>不得轻于如来所制禁戒，<a id="a-Qe"></a>当护讥嫌，<a id="a-Qf"></a>不令众生妄起过罪故。</p>
  <p id="aQg">云何修行忍门？<a id="a-Qh"></a>所谓应忍他人之恼，<a id="a-Qi"></a>心不怀报，<a id="a-Qj"></a>亦当忍于利、<a id="a-Qk"></a>衰、<a id="a-Ql"></a>毁、<a id="a-Qm"></a>誉、<a id="a-Qn"></a>称、<a id="a-Qo"></a>讥、<a id="a-Qp"></a>苦、<a id="a-Qq"></a>乐等法故。</p>
  <p id="aQr">云何修行进门？<a id="a-Qs"></a>所谓于诸善事，<a id="a-Qt"></a>心不懈退，<a id="a-Qu"></a>立志坚强，<a id="a-Qv"></a>远离怯弱。<a id="a-Qw"></a>当念过去久远已来，<a id="a-Qx"></a>虚受一切身心大苦，<a id="a-Qy"></a>无有利益。<a id="a-Qz"></a>是故应勤修诸功德，<a id="a-R0"></a>自利利他，<a id="a-R1"></a>速离众苦。<a id="a-R2"></a>复次，<a id="a-R3"></a>若人虽修行信心，<a id="a-R4"></a>以从先世已来多有重罪恶业障故，<a id="a-R5"></a>为邪魔诸鬼之所恼乱，<a id="a-R6"></a>或为世间事务种种牵缠，<a id="a-R7"></a>或为病苦所恼，<a id="a-R8"></a>有如是等众多障碍。<a id="a-R9"></a>是故应当勇猛精勤，<a id="a-RA"></a>昼夜六时，<a id="a-RB"></a>礼拜诸佛，<a id="a-RC"></a>诚心忏悔，<a id="a-RD"></a>劝请随喜，<a id="a-RE"></a>回向菩提，<a id="a-RF"></a>常不休废，<a id="a-RG"></a>得免诸障，<a id="a-RH"></a>善根增长故。</p>
  <p id="aRI">云何修行止观门？<a id="a-RJ"></a>所言止者，<a id="a-RK"></a>谓止一切境界相，<a id="a-RL"></a>随顺奢摩他观义故。<a id="a-RM"></a>所言观者，<a id="a-RN"></a>谓分别因缘生灭相，<a id="a-RO"></a>随顺毗钵舍那观义故。<a id="a-RP"></a>云何随顺？<a id="a-RQ"></a>以此二义渐渐修习，<a id="a-RR"></a>不相舍离，<a id="a-RS"></a>双现前故。</p>
  <p id="aRT">若修止者，<a id="a-RU"></a>住于静处，<a id="a-RV"></a>端坐正意。<a id="a-RW"></a>不依气息，<a id="a-RX"></a>不依形色，<a id="a-RY"></a>不依于空，<a id="a-RZ"></a>不依地、<a id="a-Ra"></a>水、<a id="a-Rb"></a>火、<a id="a-Rc"></a>风，<a id="a-Rd"></a>乃至不依见、<a id="a-Re"></a>闻、<a id="a-Rf"></a>觉、<a id="a-Rg"></a>知。<a id="a-Rh"></a>一切诸想，<a id="a-Ri"></a>随念皆除，<a id="a-Rj"></a>亦遣除想。<a id="a-Rk"></a>以一切法本来无相，<a id="a-Rl"></a>念念不生，<a id="a-Rm"></a>念念不灭。<a id="a-Rn"></a>亦不得随心外念境界，<a id="a-Ro"></a>后以心除心。<a id="a-Rp"></a>心若驰散，<a id="a-Rq"></a>即当摄来住于正念。<a id="a-Rr"></a>是正念者，<a id="a-Rs"></a>当知唯心，<a id="a-Rt"></a>无外境界，<a id="a-Ru"></a>即复此心亦无自相，<a id="a-Rv"></a>念念不可得。<a id="a-Rw"></a>若从坐起，<a id="a-Rx"></a>去来进止，<a id="a-Ry"></a>有所施作，<a id="a-Rz"></a>于一切时常念方便，<a id="a-S0"></a>随顺观察。<a id="a-S1"></a>久习淳熟，<a id="a-S2"></a>其心得住；<a id="a-S3"></a>以心住故，<a id="a-S4"></a>渐渐猛利，<a id="a-S5"></a>随顺得入真如三昧，<a id="a-S6"></a>深伏烦恼，<a id="a-S7"></a>信心增长，<a id="a-S8"></a>速成不退。<a id="a-S9"></a>唯除疑惑、<a id="a-SA"></a>不信、<a id="a-SB"></a>诽谤、<a id="a-SC"></a>重罪业障、<a id="a-SD"></a>我慢、<a id="a-SE"></a>懈怠，<a id="a-SF"></a>如是等人所不能入。</p>
  <p id="aSG">复次，<a id="a-SH"></a>依是三昧故，<a id="a-SI"></a>则知法界一相。<a id="a-SJ"></a>谓一切诸佛法身与众生身，<a id="a-SK"></a>平等无二，<a id="a-SL"></a>即名一行三昧。<a id="a-SM"></a>当知真如是三昧根本，<a id="a-SN"></a>若人修行，<a id="a-SO"></a>渐渐能生无量三昧。</p>
  <p id="aSP">或有众生无善根力，<a id="a-SQ"></a>则为诸魔外道鬼神之所惑乱。<a id="a-SR"></a>若于坐中现形恐怖，<a id="a-SS"></a>或现端正男女等相，<a id="a-ST"></a>当念唯心，<a id="a-SU"></a>境界则灭，<a id="a-SV"></a>终不为恼。<a id="a-SW"></a>或现天像、<a id="a-SX"></a>菩萨像，<a id="a-SY"></a>亦作如来像，<a id="a-SZ"></a>相好具足。<a id="a-Sa"></a>或说陀罗尼，<a id="a-Sb"></a>或说布施、<a id="a-Sc"></a>持戒、<a id="a-Sd"></a>忍辱、<a id="a-Se"></a>精进、<a id="a-Sf"></a>禅定、<a id="a-Sg"></a>智慧，<a id="a-Sh"></a>或说平等、<a id="a-Si"></a>空无相无愿、<a id="a-Sj"></a>无怨无亲、<a id="a-Sk"></a>无因无果，<a id="a-Sl"></a>毕竟空寂，<a id="a-Sm"></a>是真涅槃。<a id="a-Sn"></a>或令人知宿命过去之事，<a id="a-So"></a>亦知未来之事，<a id="a-Sp"></a>得他心智，<a id="a-Sq"></a>辩才无碍，<a id="a-Sr"></a>能令众生贪著世间名利之事。<a id="a-Ss"></a>又令使人数瞋数喜，<a id="a-St"></a>性无常准。<a id="a-Su"></a>或多慈爱，<a id="a-Sv"></a>多睡多病，<a id="a-Sw"></a>其心懈怠。<a id="a-Sx"></a>或卒起精进，<a id="a-Sy"></a>后便休废，<a id="a-Sz"></a>生于不信，<a id="a-T0"></a>多疑多虑。<a id="a-T1"></a>或舍本胜行，<a id="a-T2"></a>更修杂业，<a id="a-T3"></a>若著世事种种牵缠。<a id="a-T4"></a>亦能使人得诸三昧少分相似，<a id="a-T5"></a>皆是外道所得，<a id="a-T6"></a>非真三昧。<a id="a-T7"></a>或复令人，<a id="a-T8"></a>若一日、<a id="a-T9"></a>若二日、<a id="a-TA"></a>若三日，<a id="a-TB"></a>乃至七日，<a id="a-TC"></a>住于定中，<a id="a-TD"></a>得自然香美饮食，<a id="a-TE"></a>身心适悦，<a id="a-TF"></a>不饥不渴，<a id="a-TG"></a>使人爱著。<a id="a-TH"></a>或亦令人食无分齐，<a id="a-TI"></a>乍多乍少，<a id="a-TJ"></a>颜色变异。<a id="a-TK"></a>以是义故，<a id="a-TL"></a>行者常应智慧观察，<a id="a-TM"></a>勿令此心堕于邪网。<a id="a-TN"></a>当勤正念，<a id="a-TO"></a>不取不著，<a id="a-TP"></a>则能远离是诸业障。<a id="a-TQ"></a>应知外道所有三昧，<a id="a-TR"></a>皆不离见、<a id="a-TS"></a>爱、<a id="a-TT"></a>我慢之心，<a id="a-TU"></a>贪著世间名利恭敬故。</p>
  <p id="aTV">真如三昧者，<a id="a-TW"></a>不住见相，<a id="a-TX"></a>不住得相，<a id="a-TY"></a>乃至出定，<a id="a-TZ"></a>亦无懈慢，<a id="a-Ta"></a>所有烦恼渐渐微薄。<a id="a-Tb"></a>若诸凡夫，<a id="a-Tc"></a>不习此三昧法，<a id="a-Td"></a>得入如来种性，<a id="a-Te"></a>无有是处。<a id="a-Tf"></a>以修世间诸禅三昧，<a id="a-Tg"></a>多起昧著，<a id="a-Th"></a>依于我见，<a id="a-Ti"></a>系属三界，<a id="a-Tj"></a>与外道共。<a id="a-Tk"></a>若离善知识所护，<a id="a-Tl"></a>则起外道见故。</p>
  <p id="aTm">复次，<a id="a-Tn"></a>精勤专心修学此三昧者，<a id="a-To"></a>现世当得十种利益。<a id="a-Tp"></a>云何为十？<a id="a-Tq"></a>一者、<a id="a-Tr"></a>常为十方诸佛菩萨之所护念；<a id="a-Ts"></a>二者、<a id="a-Tt"></a>不为诸魔恶鬼所能恐怖；<a id="a-Tu"></a>三者、<a id="a-Tv"></a>不为九十五种外道鬼神之所惑乱；<a id="a-Tw"></a>四者、<a id="a-Tx"></a>远离诽谤甚深之法，<a id="a-Ty"></a>重罪业障渐渐微薄；<a id="a-Tz"></a>五者、<a id="a-U0"></a>灭一切疑惑、<a id="a-U1"></a>诸恶觉观；<a id="a-U2"></a>六者、<a id="a-U3"></a>于如来境界，<a id="a-U4"></a>信得增长；<a id="a-U5"></a>七者、<a id="a-U6"></a>远离忧悔，<a id="a-U7"></a>于生死中勇猛不怯；<a id="a-U8"></a>八者、<a id="a-U9"></a>其心柔和，<a id="a-UA"></a>舍于憍慢，<a id="a-UB"></a>不为他人所恼；<a id="a-UC"></a>九者、<a id="a-UD"></a>虽未得定，<a id="a-UE"></a>于一切时、<a id="a-UF"></a>一切境界处，<a id="a-UG"></a>则能减损烦恼，<a id="a-UH"></a>不乐世间；<a id="a-UI"></a>十者、<a id="a-UJ"></a>若得三昧，<a id="a-UK"></a>不为外缘一切音声之所惊动。</p>
  <p id="aUL">复次，<a id="a-UM"></a>若人唯修于止，<a id="a-UN"></a>则心沉没，<a id="a-UO"></a>或起懈怠，<a id="a-UP"></a>不乐众善，<a id="a-UQ"></a>远离大悲，<a id="a-UR"></a>是故修观。<a id="a-US"></a>修习观者，<a id="a-UT"></a>当观一切世间有为之法，<a id="a-UU"></a>无得久停，<a id="a-UV"></a>须臾变坏；<a id="a-UW"></a>一切心行，<a id="a-UX"></a>念念生灭，<a id="a-UY"></a>以是故苦。<a id="a-UZ"></a>应观过去所念诸法，<a id="a-Ua"></a>恍惚如梦；<a id="a-Ub"></a>应观现在所念诸法，<a id="a-Uc"></a>犹如电光；<a id="a-Ud"></a>应观未来所念诸法，<a id="a-Ue"></a>犹如于云，<a id="a-Uf"></a>忽尔而起。<a id="a-Ug"></a>应观世间一切有身，<a id="a-Uh"></a>悉皆不净，<a id="a-Ui"></a>种种秽污，<a id="a-Uj"></a>无一可乐。<a id="a-Uk"></a>如是当念一切众生，<a id="a-Ul"></a>从无始世来，<a id="a-Um"></a>皆因无明所熏习故，<a id="a-Un"></a>令心生灭已，<a id="a-Uo"></a>受一切身心大苦。<a id="a-Up"></a>现在即有无量逼迫，<a id="a-Uq"></a>未来所苦亦无分齐，<a id="a-Ur"></a>难舍难离，<a id="a-Us"></a>而不觉知。<a id="a-Ut"></a>众生如是，<a id="a-Uu"></a>甚为可愍。<a id="a-Uv"></a>作此思维，<a id="a-Uw"></a>即应勇猛立大誓愿：<a id="a-Ux"></a>“愿令我心离分别故，<a id="a-Uy"></a>遍于十方修行一切诸善功德，<a id="a-Uz"></a>尽其未来，<a id="a-V0"></a>以无量方便救拔一切苦恼众生，<a id="a-V1"></a>令得涅槃第一义乐。<a id="a-V2"></a>”以起如是愿故，<a id="a-V3"></a>于一切时、<a id="a-V4"></a>一切处，<a id="a-V5"></a>所有众善，<a id="a-V6"></a>随己堪能，<a id="a-V7"></a>不舍修学，<a id="a-V8"></a>心无懈怠；<a id="a-V9"></a>唯除坐时，<a id="a-VA"></a>专念于止。<a id="a-VB"></a>若余一切，<a id="a-VC"></a>悉当观察应作、<a id="a-VD"></a>不应作。<a id="a-VE"></a>若行、<a id="a-VF"></a>若住、<a id="a-VG"></a>若卧、<a id="a-VH"></a>若起，<a id="a-VI"></a>皆应止、<a id="a-VJ"></a>观俱行。<a id="a-VK"></a>所谓虽念诸法自性不生，<a id="a-VL"></a>而复即念因缘和合善恶之业、<a id="a-VM"></a>苦乐等报，<a id="a-VN"></a>不失不坏；<a id="a-VO"></a>虽念因缘善恶业报，<a id="a-VP"></a>而亦即念性不可得。</p>
  <p id="aVQ">若修止者，<a id="a-VR"></a>对治凡夫住著世间，<a id="a-VS"></a>能舍二乘怯弱之见。<a id="a-VT"></a>若修观者，<a id="a-VU"></a>对治二乘不起大悲狭劣心过，<a id="a-VV"></a>远离凡夫不修善根。<a id="a-VW"></a>以此义故，<a id="a-VX"></a>是止、<a id="a-VY"></a>观二门，<a id="a-VZ"></a>共相助成，<a id="a-Va"></a>不相舍离。<a id="a-Vb"></a>若止、<a id="a-Vc"></a>观不具，<a id="a-Vd"></a>则无能入菩提之道。</p>
  <p id="aVe">复次，<a id="a-Vf"></a>众生初学是法，<a id="a-Vg"></a>欲求正信，<a id="a-Vh"></a>其心怯弱。<a id="a-Vi"></a>以住于此娑婆世界，<a id="a-Vj"></a>自畏不能常值诸佛亲承供养，<a id="a-Vk"></a>惧谓信心难可成就，<a id="a-Vl"></a>意欲退者，<a id="a-Vm"></a>当知如来有胜方便，<a id="a-Vn"></a>摄护信心。<a id="a-Vo"></a>谓以专意念佛因缘，<a id="a-Vp"></a>随愿得生他方佛土，<a id="a-Vq"></a>常见于佛，<a id="a-Vr"></a>永离恶道。<a id="a-Vs"></a>如修多罗说：<a id="a-Vt"></a>“若人专念西方极乐世界阿弥陀佛，<a id="a-Vu"></a>所修善根回向愿求生彼世界，<a id="a-Vv"></a>即得往生。<a id="a-Vw"></a>”常见佛故，<a id="a-Vx"></a>终无有退；<a id="a-Vy"></a>若观彼佛真如法身，<a id="a-Vz"></a>常勤修习，<a id="a-W0"></a>毕竟得生，<a id="a-W1"></a>住正定故。</p>
  <p id="aW2">已说修行信心分。</p>
  <p id="aW3">次说劝修利益分。</p>
  <p id="aW4">如是摩诃衍诸佛秘藏，<a id="a-W5"></a>我已总说。<a id="a-W6"></a>若有众生，<a id="a-W7"></a>欲于如来甚深境界得生正信，<a id="a-W8"></a>远离诽谤，<a id="a-W9"></a>入大乘道，<a id="a-WA"></a>当持此论思量修习，<a id="a-WB"></a>究竟能至无上之道。<a id="a-WC"></a>若人闻是法已，<a id="a-WD"></a>不生怯弱，<a id="a-WE"></a>当知此人定绍佛种，<a id="a-WF"></a>必为诸佛之所授记。<a id="a-WG"></a>假使有人能化三千大千世界满中众生令行十善，<a id="a-WH"></a>不如有人于一食顷正思此法，<a id="a-WI"></a>过前功德不可为喻。</p>
  <p id="aWJ">复次，<a id="a-WK"></a>若人受持此论，<a id="a-WL"></a>观察修行，<a id="a-WM"></a>若一日一夜，<a id="a-WN"></a>所有功德无量无边，<a id="a-WO"></a>不可得说。<a id="a-WP"></a>假令十方一切诸佛，<a id="a-WQ"></a>各于无量无边阿僧祇劫叹其功德，<a id="a-WR"></a>亦不能尽。<a id="a-WS"></a>何以故？<a id="a-WT"></a>谓法性功德无有尽故，<a id="a-WU"></a>此人功德亦复如是无有边际。<a id="a-WV"></a>其有众生，<a id="a-WW"></a>于此论中毁谤不信，<a id="a-WX"></a>所获罪报，<a id="a-WY"></a>经无量劫受大苦恼。<a id="a-WZ"></a>是故众生但应仰信，<a id="a-Wa"></a>不应诽谤，<a id="a-Wb"></a>以深自害，<a id="a-Wc"></a>亦害他人，<a id="a-Wd"></a>断绝一切三宝之种。<a id="a-We"></a>以一切如来皆依此法得涅槃故，<a id="a-Wf"></a>一切菩萨因之修行入佛智故。<a id="a-Wg"></a>当知过去菩萨已依此法得成净信，<a id="a-Wh"></a>现在菩萨今依此法得成净信，<a id="a-Wi"></a>未来菩萨当依此法得成净信，<a id="a-Wj"></a>是故众生应勤修学。</p>
  <p id="aWk">诸佛甚深广大义，<a id="a-Wl"></a>我今随顺总持说，<a id="a-Wm"></a>回此功德如法性，<a id="a-Wn"></a>普利一切众生界。</p>
 </body>
</html>