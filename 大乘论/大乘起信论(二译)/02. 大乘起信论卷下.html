<!doctype html>
<html id="z3IBVZK119" data-ver="847">
 <head>
  <meta charset="utf-8">
  <meta author="马鸣菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大乘起信论卷下</h1>
  <p id="a2"></p>
  <p id="a3">复次，<a id="a-4"></a>为令众生从心生灭门入真如门故，<a id="a-5"></a>令观色等相皆不成就。<a id="a-6"></a>云何不成就？<a id="a-7"></a>谓分析粗色渐至微尘，<a id="a-8"></a>复以方分析此微尘，<a id="a-9"></a>是故若粗若细一切诸色，<a id="a-A"></a>唯是妄心分别影像，<a id="a-B"></a>实无所有。<a id="a-C"></a>推求余蕴渐至刹那，<a id="a-D"></a>求此刹那相，<a id="a-E"></a>别非一无为之法亦复如是，<a id="a-F"></a>离于法界终不可得，<a id="a-G"></a>如是十方一切诸法应知悉然。<a id="a-H"></a>犹如迷人，<a id="a-I"></a>谓东为西，<a id="a-J"></a>方实不转；<a id="a-K"></a>众生亦尔，<a id="a-L"></a>无明迷故，<a id="a-M"></a>谓心为动而实不动。<a id="a-N"></a>若知动心即不生灭，<a id="a-O"></a>即得入于真如之门。</p>
  <p id="aP">对治邪执者，<a id="a-Q"></a>一切邪执莫不皆依我见而起；<a id="a-R"></a>若离我见，<a id="a-S"></a>则无邪执。<a id="a-T"></a>我见有二种：<a id="a-U"></a>一、<a id="a-V"></a>人我见，<a id="a-W"></a>二、<a id="a-X"></a>法我见。</p>
  <p id="aY">人我见者，<a id="a-Z"></a>依诸凡夫说有五种：</p>
  <p id="aa">一者、<a id="a-b"></a>如经中说：<a id="a-c"></a>“如来法身究竟寂灭，<a id="a-d"></a>犹如虚空。<a id="a-e"></a>”凡愚闻之不解其义，<a id="a-f"></a>则执如来性同于虚空，<a id="a-g"></a>常恒遍有。<a id="a-h"></a>为除彼执，<a id="a-i"></a>明虚空相唯是分别，<a id="a-j"></a>实不可得，<a id="a-k"></a>有见有对待于诸色，<a id="a-l"></a>以心分别说名虚空。<a id="a-m"></a>色既唯是妄心分别，<a id="a-n"></a>当知虚空亦无有体。<a id="a-o"></a>一切境相唯是妄心之所分别，<a id="a-p"></a>若离妄心，<a id="a-q"></a>即境界相灭，<a id="a-r"></a>唯真如心无所不遍。<a id="a-s"></a>此是如来自性如虚空义，<a id="a-t"></a>非谓如空是常、<a id="a-u"></a>是有。</p>
  <p id="av">二者、<a id="a-w"></a>如经中说：<a id="a-x"></a>“一切世法皆毕竟空，<a id="a-y"></a>乃至涅槃真如法亦毕竟空。<a id="a-z"></a>本性如是，<a id="a-10"></a>离一切相。<a id="a-11"></a>”凡愚闻之不解其义，<a id="a-12"></a>即执涅槃真如法唯空无物。<a id="a-13"></a>为除彼执，<a id="a-14"></a>明真如法身自体不空，<a id="a-15"></a>具足无量性功德故。</p>
  <p id="a16">三者、<a id="a-17"></a>如经中说：<a id="a-18"></a>“如来藏具足一切诸性功德，<a id="a-19"></a>不增不减。<a id="a-1A"></a>”凡愚闻已不解其义，<a id="a-1B"></a>则执如来藏，<a id="a-1C"></a>有色、<a id="a-1D"></a>心法自相差别。<a id="a-1E"></a>为除此执，<a id="a-1F"></a>明以真如本无染法差别，<a id="a-1G"></a>立有无边功德相非是染相。</p>
  <p id="a1H">四者、<a id="a-1I"></a>如经中说：<a id="a-1J"></a>“一切世间诸杂染法，<a id="a-1K"></a>皆依如来藏起，<a id="a-1L"></a>一切法不异真如。<a id="a-1M"></a>”凡愚闻之不解其义，<a id="a-1N"></a>则谓如来藏具有一切世间染法。<a id="a-1O"></a>为除此执，<a id="a-1P"></a>明如来藏从本具有过恒沙数清净功德，<a id="a-1Q"></a>不异真如。<a id="a-1R"></a>过恒沙数烦恼染法，<a id="a-1S"></a>唯是妄有，<a id="a-1T"></a>本无自性，<a id="a-1U"></a>从无始来未曾暂与如来藏相应。<a id="a-1V"></a>若如来藏染法相应，<a id="a-1W"></a>而令证会息妄染者，<a id="a-1X"></a>无有是处。</p>
  <p id="a1Y">五者、<a id="a-1Z"></a>如经中说：<a id="a-1a"></a>“依如来藏有生死，<a id="a-1b"></a>得涅槃。<a id="a-1c"></a>”凡愚闻之不知其义，<a id="a-1d"></a>则谓依如来藏生死有始；<a id="a-1e"></a>以见始故，<a id="a-1f"></a>复谓涅槃有其终尽。<a id="a-1g"></a>为除此执，<a id="a-1h"></a>明如来藏无有初际，<a id="a-1i"></a>无明依之生死无始。<a id="a-1j"></a>若言三界外更有众生始起者，<a id="a-1k"></a>是外道经中说，<a id="a-1l"></a>非是佛教。<a id="a-1m"></a>以如来藏无有后际，<a id="a-1n"></a>证此永断生死种子，<a id="a-1o"></a>得于涅槃亦无后际。<a id="a-1p"></a>依人我见四种见生，<a id="a-1q"></a>是故于此安立彼四。</p>
  <p id="a1r">法我见者，<a id="a-1s"></a>以二乘钝根，<a id="a-1t"></a>世尊但为说人无我，<a id="a-1u"></a>彼人便于五蕴生灭毕竟执著，<a id="a-1v"></a>怖畏生死，<a id="a-1w"></a>妄取涅槃。<a id="a-1x"></a>为除此执，<a id="a-1y"></a>明五蕴法本性不生，<a id="a-1z"></a>不生故亦无有灭，<a id="a-20"></a>不灭故本来涅槃。</p>
  <p id="a21">若究竟离分别执著，<a id="a-22"></a>则知一切染法、<a id="a-23"></a>净法皆相待立。<a id="a-24"></a>是故当知，<a id="a-25"></a>一切诸法从本已来，<a id="a-26"></a>非色非心，<a id="a-27"></a>非智非识，<a id="a-28"></a>非无非有，<a id="a-29"></a>毕竟皆是不可说相。<a id="a-2A"></a>而有言说示教之者，<a id="a-2B"></a>皆是如来善巧方便，<a id="a-2C"></a>假以言语引导众生，<a id="a-2D"></a>令舍文字入于真实。<a id="a-2E"></a>若随言执义增妄分别，<a id="a-2F"></a>不生实智，<a id="a-2G"></a>不得涅槃。</p>
  <p id="a2H">分别修行正道相者，<a id="a-2I"></a>谓一切如来得道正因，<a id="a-2J"></a>一切菩萨发心修习令现前故。<a id="a-2K"></a>略说发心有三种相：<a id="a-2L"></a>一、<a id="a-2M"></a>信成就发心，<a id="a-2N"></a>二、<a id="a-2O"></a>解行发心，<a id="a-2P"></a>三、<a id="a-2Q"></a>证发心。</p>
  <p id="a2R">信成就发心者，<a id="a-2S"></a>依何位，<a id="a-2T"></a>修何行，<a id="a-2U"></a>得信成就，<a id="a-2V"></a>堪能发心？<a id="a-2W"></a>当知是人依不定聚，<a id="a-2X"></a>以法熏习善根力故，<a id="a-2Y"></a>深信业果，<a id="a-2Z"></a>行十善道，<a id="a-2a"></a>厌生死苦，<a id="a-2b"></a>求无上觉，<a id="a-2c"></a>值遇诸佛及诸菩萨承事供养，<a id="a-2d"></a>修行诸行，<a id="a-2e"></a>经十千劫，<a id="a-2f"></a>信乃成就。<a id="a-2g"></a>从是已后，<a id="a-2h"></a>或以诸佛菩萨教力，<a id="a-2i"></a>或以大悲，<a id="a-2j"></a>或因正法将欲坏灭，<a id="a-2k"></a>以护法故而能发心。<a id="a-2l"></a>既发心已，<a id="a-2m"></a>入正定聚，<a id="a-2n"></a>毕竟不退，<a id="a-2o"></a>住佛种性，<a id="a-2p"></a>胜因相应。<a id="a-2q"></a>或有众生，<a id="a-2r"></a>久远已来善根微少，<a id="a-2s"></a>烦恼深厚覆其心故，<a id="a-2t"></a>虽值诸佛及诸菩萨承事供养，<a id="a-2u"></a>唯种人天受生种子，<a id="a-2v"></a>或种二乘菩提种子。<a id="a-2w"></a>或有虽求大菩提道，<a id="a-2x"></a>然根不定，<a id="a-2y"></a>或进或退。<a id="a-2z"></a>或有值佛及诸菩萨供养承事，<a id="a-30"></a>修行诸行，<a id="a-31"></a>未得满足十千大劫，<a id="a-32"></a>中间遇缘而发于心。<a id="a-33"></a>遇何等缘？<a id="a-34"></a>所谓或见佛形相，<a id="a-35"></a>或供养众僧，<a id="a-36"></a>或二乘所教，<a id="a-37"></a>或见他发心。<a id="a-38"></a>此等发心皆悉未定，<a id="a-39"></a>若遇恶缘，<a id="a-3A"></a>或时退堕二乘地故。</p>
  <p id="a3B">复次，<a id="a-3C"></a>信成就发心，<a id="a-3D"></a>略说有三：<a id="a-3E"></a>一、<a id="a-3F"></a>发正直心，<a id="a-3G"></a>如理正念真如法故；<a id="a-3H"></a>二、<a id="a-3I"></a>发深重心，<a id="a-3J"></a>乐集一切诸善行故；<a id="a-3K"></a>三、<a id="a-3L"></a>发大悲心，<a id="a-3M"></a>愿拔一切众生苦故。</p>
  <p id="a3N">问：<a id="a-3O"></a>一切众生，<a id="a-3P"></a>一切诸法，<a id="a-3Q"></a>皆同一法界，<a id="a-3R"></a>无有二相。<a id="a-3S"></a>据理但应正念真如，<a id="a-3T"></a>何假复修一切善行，<a id="a-3U"></a>救一切众生？</p>
  <p id="a3V">答：<a id="a-3W"></a>不然。<a id="a-3X"></a>如摩尼宝，<a id="a-3Y"></a>本性明洁，<a id="a-3Z"></a>在矿秽中；<a id="a-3a"></a>假使有人勤加忆念，<a id="a-3b"></a>而不作方便，<a id="a-3c"></a>不施功力，<a id="a-3d"></a>欲求清净终不可得。<a id="a-3e"></a>真如之法亦复如是，<a id="a-3f"></a>体虽明洁具足功德，<a id="a-3g"></a>而被无边客尘所染；<a id="a-3h"></a>假使有人勤加忆念，<a id="a-3i"></a>而不作方便，<a id="a-3j"></a>不修诸行，<a id="a-3k"></a>欲求清净终无得理。<a id="a-3l"></a>是故要当集一切善行，<a id="a-3m"></a>救一切众生，<a id="a-3n"></a>离彼无边客尘垢染，<a id="a-3o"></a>显现真法。</p>
  <p id="a3p">彼方便行略有四种：</p>
  <p id="a3q">一、<a id="a-3r"></a>行根本方便。<a id="a-3s"></a>谓观一切法本性无生，<a id="a-3t"></a>离于妄见，<a id="a-3u"></a>不住生死；<a id="a-3v"></a>又观一切法因缘和合，<a id="a-3w"></a>业果不失，<a id="a-3x"></a>起于大悲，<a id="a-3y"></a>修诸善行，<a id="a-3z"></a>摄化众生，<a id="a-40"></a>不住涅槃。<a id="a-41"></a>以真如离于生死涅槃相故。<a id="a-42"></a>此行随顺以为根本，<a id="a-43"></a>是名行根本方便。</p>
  <p id="a44">二、<a id="a-45"></a>能止息方便。<a id="a-46"></a>所谓惭愧及以悔过，<a id="a-47"></a>此能止息一切恶法令不增长。<a id="a-48"></a>以真如离一切过失相故。<a id="a-49"></a>随顺真如止息诸恶，<a id="a-4A"></a>是名能止息方便。</p>
  <p id="a4B">三、<a id="a-4C"></a>生长善根方便。<a id="a-4D"></a>谓于三宝所起爱敬心，<a id="a-4E"></a>尊重供养，<a id="a-4F"></a>顶礼称赞，<a id="a-4G"></a>随喜劝请，<a id="a-4H"></a>正信增长，<a id="a-4I"></a>乃至志求无上菩提。<a id="a-4J"></a>为佛、<a id="a-4K"></a>法、<a id="a-4L"></a>僧威力所护，<a id="a-4M"></a>业障清净，<a id="a-4N"></a>善根不退。<a id="a-4O"></a>以真如离一切障，<a id="a-4P"></a>具一切功德故。<a id="a-4Q"></a>随顺真如修行善业，<a id="a-4R"></a>是名生长善根方便。</p>
  <p id="a4S">四、<a id="a-4T"></a>大愿平等方便。<a id="a-4U"></a>谓发誓愿尽未来际，<a id="a-4V"></a>平等救拔一切众生，<a id="a-4W"></a>令其安住无余涅槃。<a id="a-4X"></a>以知一切法本性无二故，<a id="a-4Y"></a>彼此平等故，<a id="a-4Z"></a>究竟寂灭故。<a id="a-4a"></a>随顺真如此三种相发大誓愿，<a id="a-4b"></a>是名大愿平等方便。</p>
  <p id="a4c">菩萨如是发心之时，<a id="a-4d"></a>则得少分见佛法身，<a id="a-4e"></a>能随愿力现八种事，<a id="a-4f"></a>谓从兜率天宫来下，<a id="a-4g"></a>入胎，<a id="a-4h"></a>住胎，<a id="a-4i"></a>出胎，<a id="a-4j"></a>出家，<a id="a-4k"></a>成佛，<a id="a-4l"></a>转法轮，<a id="a-4m"></a>般涅槃。<a id="a-4n"></a>然犹未得名为法身，<a id="a-4o"></a>以其过去无量世来有漏之业未除断故，<a id="a-4p"></a>或由恶业受于微苦，<a id="a-4q"></a>愿力所持，<a id="a-4r"></a>非久被系。<a id="a-4s"></a>有经中说，<a id="a-4t"></a>信成就发心菩萨，<a id="a-4u"></a>或有退堕恶趣中者，<a id="a-4v"></a>此为初学心多懈怠不入正位，<a id="a-4w"></a>以此语之，<a id="a-4x"></a>令增勇猛，<a id="a-4y"></a>非如实说。<a id="a-4z"></a>又此菩萨一发心后，<a id="a-50"></a>自利利他，<a id="a-51"></a>修诸苦行，<a id="a-52"></a>心无怯弱，<a id="a-53"></a>尚不畏堕二乘之地，<a id="a-54"></a>况于恶道？<a id="a-55"></a>若闻无量阿僧祇劫，<a id="a-56"></a>勤修种种难行、<a id="a-57"></a>苦行，<a id="a-58"></a>方始得佛，<a id="a-59"></a>不惊不怖，<a id="a-5A"></a>何况有起二乘之心及堕恶趣？<a id="a-5B"></a>以决定信一切诸法从本已来性涅槃故。</p>
  <p id="a5C">解行发心者，<a id="a-5D"></a>当知转胜，<a id="a-5E"></a>初无数劫将欲满故，<a id="a-5F"></a>于真如中得深解故，<a id="a-5G"></a>修一切行皆无著故。<a id="a-5H"></a>此菩萨知法性离悭贪相是清净施度，<a id="a-5I"></a>随顺修行檀那波罗蜜；<a id="a-5J"></a>知法性离五欲境无破戒相是清净戒度，<a id="a-5K"></a>随顺修行尸罗波罗蜜；<a id="a-5L"></a>知法性无有苦恼离瞋害相是清净忍度，<a id="a-5M"></a>随顺修行羼提波罗蜜；<a id="a-5N"></a>知法性离身心相无有懈怠是清净进度，<a id="a-5O"></a>随顺修行毗梨耶波罗蜜；<a id="a-5P"></a>知法性无动无乱是清净禅度，<a id="a-5Q"></a>随顺修行禅那波罗蜜；<a id="a-5R"></a>知法性离诸痴闇是清净慧度，<a id="a-5S"></a>随顺修行般若波罗蜜。</p>
  <p id="a5T">证发心者，<a id="a-5U"></a>从净心地乃至菩萨究竟地，<a id="a-5V"></a>证何境界？<a id="a-5W"></a>所谓真如。<a id="a-5X"></a>以依转识，<a id="a-5Y"></a>说为境界；<a id="a-5Z"></a>而实证中，<a id="a-5a"></a>无境界相。<a id="a-5b"></a>此菩萨以无分别智，<a id="a-5c"></a>证离言说真如法身故，<a id="a-5d"></a>能于一念遍往十方一切世界，<a id="a-5e"></a>供养诸佛，<a id="a-5f"></a>请转法轮，<a id="a-5g"></a>唯为众生而作利益，<a id="a-5h"></a>不求听受美妙音词。<a id="a-5i"></a>或为怯弱众生故，<a id="a-5j"></a>示大精进，<a id="a-5k"></a>超无量劫速成正觉。<a id="a-5l"></a>或为懈怠众生故，<a id="a-5m"></a>经于无量阿僧祇劫，<a id="a-5n"></a>久修苦行方始成佛。<a id="a-5o"></a>如是示现无数方便，<a id="a-5p"></a>皆为饶益一切众生。<a id="a-5q"></a>而实菩萨种性、<a id="a-5r"></a>诸根、<a id="a-5s"></a>发心、<a id="a-5t"></a>作证，<a id="a-5u"></a>皆悉同等，<a id="a-5v"></a>无超过法，<a id="a-5w"></a>决定皆经三无数劫成正觉故。<a id="a-5x"></a>但随众生世界不同，<a id="a-5y"></a>所见所闻根欲性异，<a id="a-5z"></a>示所修行种种差别。</p>
  <p id="a60">此证发心中有三种心：<a id="a-61"></a>一、<a id="a-62"></a>真心，<a id="a-63"></a>无有分别故；<a id="a-64"></a>二、<a id="a-65"></a>方便心，<a id="a-66"></a>任运利他故；<a id="a-67"></a>三、<a id="a-68"></a>业识心，<a id="a-69"></a>微细起灭故。<a id="a-6A"></a>又此菩萨福德、<a id="a-6B"></a>智慧二种庄严悉圆满已，<a id="a-6C"></a>于色究竟，<a id="a-6D"></a>得一切世间最尊胜身。<a id="a-6E"></a>以一念相应慧，<a id="a-6F"></a>顿拔无明根，<a id="a-6G"></a>具一切种智，<a id="a-6H"></a>任运而有不思议业，<a id="a-6I"></a>于十方无量世界普化众生。</p>
  <p id="a6J">问：<a id="a-6K"></a>虚空无边故，<a id="a-6L"></a>世界无边；<a id="a-6M"></a>世界无边故，<a id="a-6N"></a>众生无边；<a id="a-6O"></a>众生无边故，<a id="a-6P"></a>心行差别亦复无边。<a id="a-6Q"></a>如是境界无有齐限，<a id="a-6R"></a>难知难解。<a id="a-6S"></a>若无明断，<a id="a-6T"></a>永无心相，<a id="a-6U"></a>云何能了一切种，<a id="a-6V"></a>成一切种智？</p>
  <p id="a6W">答：<a id="a-6X"></a>一切妄境从本已来，<a id="a-6Y"></a>理实唯一心为性。<a id="a-6Z"></a>一切众生执著妄境，<a id="a-6a"></a>不能得知一切诸法第一义性。<a id="a-6b"></a>诸佛如来无有执著，<a id="a-6c"></a>则能现见诸法实性，<a id="a-6d"></a>而有大智显照一切染净差别，<a id="a-6e"></a>以无量无边善巧方便，<a id="a-6f"></a>随其所应利乐众生。<a id="a-6g"></a>是故妄念心灭，<a id="a-6h"></a>了一切种，<a id="a-6i"></a>成一切种智。</p>
  <p id="a6j">问：<a id="a-6k"></a>若诸佛有无边方便，<a id="a-6l"></a>能于十方任运利益诸众生者，<a id="a-6m"></a>何故众生不常见佛，<a id="a-6n"></a>或睹神变，<a id="a-6o"></a>或闻说法？</p>
  <p id="a6p">答：<a id="a-6q"></a>如来实有如是方便，<a id="a-6r"></a>但要待众生其心清净，<a id="a-6s"></a>乃为现身。<a id="a-6t"></a>如镜有垢，<a id="a-6u"></a>色像不现，<a id="a-6v"></a>垢除则现。<a id="a-6w"></a>众生亦尔，<a id="a-6x"></a>心未离垢，<a id="a-6y"></a>法身不现，<a id="a-6z"></a>离垢则现。</p>
  <p id="a70">云何修习信分？<a id="a-71"></a>此依未入正定众生说。<a id="a-72"></a>何者为信心？<a id="a-73"></a>云何而修习？<a id="a-74"></a>信有四种：<a id="a-75"></a>一、<a id="a-76"></a>信根本，<a id="a-77"></a>谓乐念真如法故；<a id="a-78"></a>二、<a id="a-79"></a>信佛具足无边功德，<a id="a-7A"></a>谓常乐顶礼、<a id="a-7B"></a>恭敬、<a id="a-7C"></a>供养，<a id="a-7D"></a>听闻正法，<a id="a-7E"></a>如法修行，<a id="a-7F"></a>回向一切智故；<a id="a-7G"></a>三、<a id="a-7H"></a>信法有大利益，<a id="a-7I"></a>谓常乐修行诸波罗蜜故；<a id="a-7J"></a>四、<a id="a-7K"></a>信正行僧，<a id="a-7L"></a>谓常供养诸菩萨众，<a id="a-7M"></a>正修自利利他行故。</p>
  <p id="a7N">修五门行，<a id="a-7O"></a>能成此信，<a id="a-7P"></a>所谓施门、<a id="a-7Q"></a>戒门、<a id="a-7R"></a>忍门、<a id="a-7S"></a>精进门、<a id="a-7T"></a>止观门。</p>
  <p id="a7U">云何修施门？<a id="a-7V"></a>谓若见众生来从乞求，<a id="a-7W"></a>以己资财随力施与，<a id="a-7X"></a>舍自悭著，<a id="a-7Y"></a>令其欢喜。<a id="a-7Z"></a>若见众生危难逼迫，<a id="a-7a"></a>方便救济令无怖畏。<a id="a-7b"></a>若有众生而来求法，<a id="a-7c"></a>以己所解随宜为说。<a id="a-7d"></a>修行如是三种施时，<a id="a-7e"></a>不为名闻，<a id="a-7f"></a>不求利养，<a id="a-7g"></a>亦不贪著世间果报，<a id="a-7h"></a>但念自他利益安乐，<a id="a-7i"></a>回向阿耨多罗三藐三菩提。</p>
  <p id="a7j">云何修戒门？<a id="a-7k"></a>所谓在家菩萨，<a id="a-7l"></a>当离杀生、<a id="a-7m"></a>偷盗、<a id="a-7n"></a>邪淫、<a id="a-7o"></a>妄言、<a id="a-7p"></a>两舌、<a id="a-7q"></a>恶口、<a id="a-7r"></a>绮语、<a id="a-7s"></a>悭贪、<a id="a-7t"></a>瞋嫉、<a id="a-7u"></a>谄诳、<a id="a-7v"></a>邪见。<a id="a-7w"></a>若出家者，<a id="a-7x"></a>为欲折伏诸烦恼故，<a id="a-7y"></a>应离愦闹，<a id="a-7z"></a>常依寂静，<a id="a-80"></a>修习止足、<a id="a-81"></a>头陀等行；<a id="a-82"></a>乃至小罪，<a id="a-83"></a>心生大怖，<a id="a-84"></a>惭愧悔责；<a id="a-85"></a>护持如来所制禁戒，<a id="a-86"></a>不令见者有所讥嫌，<a id="a-87"></a>能使众生舍恶修善。</p>
  <p id="a88">云何修忍门？<a id="a-89"></a>所谓见恶不嫌，<a id="a-8A"></a>遭苦不动，<a id="a-8B"></a>常乐观察甚深句义。</p>
  <p id="a8C">云何修精进门？<a id="a-8D"></a>所谓修诸善行，<a id="a-8E"></a>心不懈退。<a id="a-8F"></a>当念过去无数劫来，<a id="a-8G"></a>为求世间贪欲境界，<a id="a-8H"></a>虚受一切身心大苦，<a id="a-8I"></a>毕竟无有少分滋味。<a id="a-8J"></a>为令未来远离此苦，<a id="a-8K"></a>应勤精进不生懈怠，<a id="a-8L"></a>大悲利益一切众生。<a id="a-8M"></a>其初学菩萨虽修行信心，<a id="a-8N"></a>以先世来多有重罪恶业障故，<a id="a-8O"></a>或为魔邪所恼，<a id="a-8P"></a>或为世务所缠，<a id="a-8Q"></a>或为种种病缘之所逼迫，<a id="a-8R"></a>如是等事为难非一，<a id="a-8S"></a>令其行人废修善品。<a id="a-8T"></a>是故宜应勇猛精进，<a id="a-8U"></a>昼夜六时，<a id="a-8V"></a>礼拜诸佛，<a id="a-8W"></a>供养赞叹，<a id="a-8X"></a>忏悔劝请，<a id="a-8Y"></a>随喜回向无上菩提，<a id="a-8Z"></a>发大誓愿无有休息，<a id="a-8a"></a>令恶障销灭，<a id="a-8b"></a>善根增长。</p>
  <p id="a8c">云何修止观门？<a id="a-8d"></a>谓息灭一切戏论境界是止义，<a id="a-8e"></a>明见因果生灭之相是观义。<a id="a-8f"></a>初各别修，<a id="a-8g"></a>渐次增长，<a id="a-8h"></a>至于成就，<a id="a-8i"></a>任运双行。</p>
  <p id="a8j">其修止者，<a id="a-8k"></a>住寂静处，<a id="a-8l"></a>结跏趺坐，<a id="a-8m"></a>端身正意。<a id="a-8n"></a>不依气息，<a id="a-8o"></a>不依形色，<a id="a-8p"></a>不依虚空，<a id="a-8q"></a>不依地、<a id="a-8r"></a>水、<a id="a-8s"></a>火、<a id="a-8t"></a>风，<a id="a-8u"></a>乃至不依见、<a id="a-8v"></a>闻、<a id="a-8w"></a>觉、<a id="a-8x"></a>知。<a id="a-8y"></a>一切分别想念皆除，<a id="a-8z"></a>亦遣除想。<a id="a-90"></a>以一切法不生不灭皆无相故，<a id="a-91"></a>前心依境次舍于境，<a id="a-92"></a>后念依心复舍于心，<a id="a-93"></a>以心驰外境摄住内心，<a id="a-94"></a>后复起心不取心相。<a id="a-95"></a>以离真如不可得故，<a id="a-96"></a>行住坐卧，<a id="a-97"></a>于一切时如是修行恒不断绝，<a id="a-98"></a>渐次得入真如三昧，<a id="a-99"></a>究竟折伏一切烦恼，<a id="a-9A"></a>信心增长，<a id="a-9B"></a>速成不退。<a id="a-9C"></a>若心怀疑惑，<a id="a-9D"></a>诽谤不信，<a id="a-9E"></a>业障所缠，<a id="a-9F"></a>我慢懈怠，<a id="a-9G"></a>如是等人所不能入。</p>
  <p id="a9H">复次，<a id="a-9I"></a>依此三昧证法界相，<a id="a-9J"></a>知一切如来法身与一切众生身平等无二，<a id="a-9K"></a>皆是一相，<a id="a-9L"></a>是故说名一相三昧。<a id="a-9M"></a>若修习此三昧，<a id="a-9N"></a>能生无量三昧，<a id="a-9O"></a>以真如是一切三昧根本处故。</p>
  <p id="a9P">或有众生善根微少，<a id="a-9Q"></a>为诸魔外道鬼神惑乱。<a id="a-9R"></a>或现恶形以怖其心；<a id="a-9S"></a>或示美色以迷其意；<a id="a-9T"></a>或现天形，<a id="a-9U"></a>或菩萨形，<a id="a-9V"></a>乃至佛形相好庄严；<a id="a-9W"></a>或说总持；<a id="a-9X"></a>或说诸度；<a id="a-9Y"></a>或复演说诸解脱门、<a id="a-9Z"></a>无怨无亲、<a id="a-9a"></a>无因无果，<a id="a-9b"></a>一切诸法毕竟空寂，<a id="a-9c"></a>本性涅槃；<a id="a-9d"></a>或复令知过去、<a id="a-9e"></a>未来及他心事，<a id="a-9f"></a>辩才演说无滞无断，<a id="a-9g"></a>使其贪著名誉利养；<a id="a-9h"></a>或数瞋数喜；<a id="a-9i"></a>或多悲多爱；<a id="a-9j"></a>或恒乐昏寐；<a id="a-9k"></a>或久不睡眠；<a id="a-9l"></a>或身婴疹疾；<a id="a-9m"></a>或性不勤策；<a id="a-9n"></a>或卒起精进，<a id="a-9o"></a>即便休废；<a id="a-9p"></a>或情多疑惑，<a id="a-9q"></a>不生信受；<a id="a-9r"></a>或舍本胜行，<a id="a-9s"></a>更修杂业，<a id="a-9t"></a>爱著世事，<a id="a-9u"></a>溺情从好；<a id="a-9v"></a>或令证得外道诸定，<a id="a-9w"></a>一日、<a id="a-9x"></a>二日乃至七日，<a id="a-9y"></a>住于定中得好饮食，<a id="a-9z"></a>身心适悦，<a id="a-A0"></a>不饥不渴；<a id="a-A1"></a>或复劝令受女等色；<a id="a-A2"></a>或令其饮食乍少乍多；<a id="a-A3"></a>或使其形容或好或丑。<a id="a-A4"></a>若为诸见烦恼所乱，<a id="a-A5"></a>即便退失往昔善根。<a id="a-A6"></a>是故宜应审谛观察，<a id="a-A7"></a>当作是念：<a id="a-A8"></a>“此皆以我善根微薄，<a id="a-A9"></a>业障厚重，<a id="a-AA"></a>为魔鬼等之所迷惑。<a id="a-AB"></a>”如是知已，<a id="a-AC"></a>念彼一切皆唯是心，<a id="a-AD"></a>如是思惟刹那即灭，<a id="a-AE"></a>远离诸相，<a id="a-AF"></a>入真三昧；<a id="a-AG"></a>心相既离，<a id="a-AH"></a>真相亦尽，<a id="a-AI"></a>从于定起诸见烦恼皆不现行，<a id="a-AJ"></a>以三昧力坏其种故，<a id="a-AK"></a>殊胜善品随顺相续，<a id="a-AL"></a>一切障难悉皆远离，<a id="a-AM"></a>起大精进恒无断绝。</p>
  <p id="aAN">若不修行此三昧者，<a id="a-AO"></a>无有得入如来种性。<a id="a-AP"></a>以余三昧皆是有相，<a id="a-AQ"></a>与外道共，<a id="a-AR"></a>不得值遇佛菩萨故。<a id="a-AS"></a>是故菩萨于此三昧当勤修习，<a id="a-AT"></a>令成就究竟。</p>
  <p id="aAU">修此三昧，<a id="a-AV"></a>现身即得十种利益：<a id="a-AW"></a>一者、<a id="a-AX"></a>常为十方诸佛菩萨之所护念；<a id="a-AY"></a>二者、<a id="a-AZ"></a>不为一切诸魔恶鬼之所恼乱；<a id="a-Aa"></a>三者、<a id="a-Ab"></a>不为一切邪道所惑；<a id="a-Ac"></a>四者、<a id="a-Ad"></a>令诽谤深法重罪业障皆悉微薄；<a id="a-Ae"></a>五者、<a id="a-Af"></a>灭一切疑、<a id="a-Ag"></a>诸恶觉观；<a id="a-Ah"></a>六者、<a id="a-Ai"></a>于如来境界，<a id="a-Aj"></a>信得增长；<a id="a-Ak"></a>七者、<a id="a-Al"></a>远离忧悔，<a id="a-Am"></a>于生死中勇猛不怯；<a id="a-An"></a>八者、<a id="a-Ao"></a>远离憍慢，<a id="a-Ap"></a>柔和忍辱，<a id="a-Aq"></a>常为一切世间所敬；<a id="a-Ar"></a>九者、<a id="a-As"></a>设不住定，<a id="a-At"></a>于一切时、<a id="a-Au"></a>一切境中，<a id="a-Av"></a>烦恼种薄，<a id="a-Aw"></a>终不现起；<a id="a-Ax"></a>十者、<a id="a-Ay"></a>若住于定，<a id="a-Az"></a>不为一切音声等缘之所动乱。</p>
  <p id="aB0">复次，<a id="a-B1"></a>若唯修止，<a id="a-B2"></a>心则沉没，<a id="a-B3"></a>或生懈怠，<a id="a-B4"></a>不乐众善，<a id="a-B5"></a>远离大悲，<a id="a-B6"></a>是故宜应兼修于观。<a id="a-B7"></a>云何修耶？<a id="a-B8"></a>谓当观世间一切诸法生灭不停，<a id="a-B9"></a>以无常故苦，<a id="a-BA"></a>苦故无我。<a id="a-BB"></a>应观过去法如梦，<a id="a-BC"></a>现在法如电，<a id="a-BD"></a>未来法如云，<a id="a-BE"></a>忽尔而起。<a id="a-BF"></a>应观有身悉皆不净，<a id="a-BG"></a>诸虫秽污烦恼和杂。<a id="a-BH"></a>观诸凡愚所见诸法，<a id="a-BI"></a>于无物中妄计为有。<a id="a-BJ"></a>观察一切从缘生法，<a id="a-BK"></a>皆如幻等，<a id="a-BL"></a>毕竟无实。<a id="a-BM"></a>观第一义谛非心所行，<a id="a-BN"></a>不可譬喻，<a id="a-BO"></a>不可言说。<a id="a-BP"></a>观一切众生从无始来，<a id="a-BQ"></a>皆因无明熏习力故，<a id="a-BR"></a>受于无量身心大苦；<a id="a-BS"></a>现在、<a id="a-BT"></a>未来亦复如是，<a id="a-BU"></a>无边无限，<a id="a-BV"></a>难出难度，<a id="a-BW"></a>常在其中不能觉察，<a id="a-BX"></a>甚为可愍。<a id="a-BY"></a>如是观已，<a id="a-BZ"></a>生决定智，<a id="a-Ba"></a>起广大悲，<a id="a-Bb"></a>发大勇猛，<a id="a-Bc"></a>立大誓愿：<a id="a-Bd"></a>“愿令我心离诸颠倒，<a id="a-Be"></a>断诸分别，<a id="a-Bf"></a>亲近一切诸佛菩萨，<a id="a-Bg"></a>顶礼供养，<a id="a-Bh"></a>恭敬赞叹，<a id="a-Bi"></a>听闻正法，<a id="a-Bj"></a>如说修行，<a id="a-Bk"></a>尽未来际无有休息，<a id="a-Bl"></a>以无量方便拔济一切苦海众生，<a id="a-Bm"></a>令住涅槃第一义乐。<a id="a-Bn"></a>”作是愿已，<a id="a-Bo"></a>于一切时，<a id="a-Bp"></a>随己堪能，<a id="a-Bq"></a>修行自利利他之行，<a id="a-Br"></a>行住坐卧常勤观察应作、<a id="a-Bs"></a>不应作，<a id="a-Bt"></a>是名修观。</p>
  <p id="aBu">复次，<a id="a-Bv"></a>若唯修观，<a id="a-Bw"></a>则心不止息，<a id="a-Bx"></a>多生疑惑，<a id="a-By"></a>不随顺第一义谛，<a id="a-Bz"></a>不出生无分别智，<a id="a-C0"></a>是故止、<a id="a-C1"></a>观应并修行。<a id="a-C2"></a>谓虽念一切法皆无自性，<a id="a-C3"></a>不生不灭，<a id="a-C4"></a>本来寂灭，<a id="a-C5"></a>自性涅槃，<a id="a-C6"></a>而亦即见因缘和合，<a id="a-C7"></a>善恶业报不失不坏；<a id="a-C8"></a>虽念因缘善恶业报，<a id="a-C9"></a>而亦即见一切诸法无生无性乃至涅槃。</p>
  <p id="aCA">修行止者，<a id="a-CB"></a>对治凡夫乐著生死，<a id="a-CC"></a>亦治二乘执著生死而生怖畏。<a id="a-CD"></a>修行观者，<a id="a-CE"></a>对治凡夫不修善根，<a id="a-CF"></a>亦治二乘不起大悲狭劣心过。<a id="a-CG"></a>是故止、<a id="a-CH"></a>观互相助成，<a id="a-CI"></a>不相舍离。<a id="a-CJ"></a>若止、<a id="a-CK"></a>观不具，<a id="a-CL"></a>必不能得无上菩提。</p>
  <p id="aCM">复次，<a id="a-CN"></a>初学菩萨住此娑婆世界，<a id="a-CO"></a>或值寒热、<a id="a-CP"></a>风雨不时、<a id="a-CQ"></a>饥馑等苦；<a id="a-CR"></a>或见不善可畏众生，<a id="a-CS"></a>三毒所缠，<a id="a-CT"></a>邪见颠倒，<a id="a-CU"></a>弃背善道，<a id="a-CV"></a>习行恶法。<a id="a-CW"></a>菩萨在中心生怯弱，<a id="a-CX"></a>恐不可值遇诸佛菩萨，<a id="a-CY"></a>恐不能成就清净信心，<a id="a-CZ"></a>生疑欲退者，<a id="a-Ca"></a>应作是念：<a id="a-Cb"></a>“十方所有诸佛菩萨，<a id="a-Cc"></a>皆得大神通无有障碍，<a id="a-Cd"></a>能以种种善巧方便，<a id="a-Ce"></a>救拔一切险厄众生。<a id="a-Cf"></a>”作是念已，<a id="a-Cg"></a>发大誓愿，<a id="a-Ch"></a>一心专念佛及菩萨。<a id="a-Ci"></a>以生如是决定心故，<a id="a-Cj"></a>于此命终必得往生余佛刹中，<a id="a-Ck"></a>见佛菩萨，<a id="a-Cl"></a>信心成就，<a id="a-Cm"></a>永离恶趣。<a id="a-Cn"></a>如经中说：<a id="a-Co"></a>“若善男子、<a id="a-Cp"></a>善女人，<a id="a-Cq"></a>专念西方极乐世界阿弥陀佛，<a id="a-Cr"></a>以诸善根回向愿生，<a id="a-Cs"></a>决定得生。<a id="a-Ct"></a>”常见彼佛，<a id="a-Cu"></a>信心增长，<a id="a-Cv"></a>永不退转；<a id="a-Cw"></a>于彼闻法，<a id="a-Cx"></a>观佛法身，<a id="a-Cy"></a>渐次修行得入正位。</p>
  <p id="aCz">云何利益分？<a id="a-D0"></a>如是大乘秘密句义，<a id="a-D1"></a>今已略说。</p>
  <p id="aD2">若有众生，<a id="a-D3"></a>欲于如来甚深境界广大法中，<a id="a-D4"></a>生净信觉解心，<a id="a-D5"></a>入大乘道无有障碍，<a id="a-D6"></a>于此略论当勤听受、<a id="a-D7"></a>思惟、<a id="a-D8"></a>修习，<a id="a-D9"></a>当知是人决定速成一切种智。<a id="a-DA"></a>若闻此法不生惊怖，<a id="a-DB"></a>当知此人定绍佛种，<a id="a-DC"></a>速得授记。<a id="a-DD"></a>假使有人化三千大千世界众生令住十善道，<a id="a-DE"></a>不如于须臾顷正思此法，<a id="a-DF"></a>过前功德无量无边。<a id="a-DG"></a>若一日一夜如说修行，<a id="a-DH"></a>所生功德无量无边，<a id="a-DI"></a>不可称说。<a id="a-DJ"></a>假令十方一切诸佛，<a id="a-DK"></a>各于无量阿僧祇劫，<a id="a-DL"></a>说不能尽。<a id="a-DM"></a>以真如功德无边际故，<a id="a-DN"></a>修行功德亦复无边。<a id="a-DO"></a>若于此法生诽谤者，<a id="a-DP"></a>获无量罪，<a id="a-DQ"></a>于阿僧祇劫受大苦恼。<a id="a-DR"></a>是故于此应决定信，<a id="a-DS"></a>勿生诽谤，<a id="a-DT"></a>自害害他断三宝种。<a id="a-DU"></a>一切诸佛依此修行成无上智，<a id="a-DV"></a>一切菩萨由此证得如来法身。<a id="a-DW"></a>过去菩萨依此得成大乘净信，<a id="a-DX"></a>现在今成，<a id="a-DY"></a>未来当成。<a id="a-DZ"></a>是故欲成自利利他殊胜行者，<a id="a-Da"></a>当于此论勤加修学。</p>
  <p id="aDb">我今已解释，<a id="a-Dc"></a> 甚深广大义，<a id="a-Dd"></a> 功德施群生，<a id="a-De"></a> 令见真如法。</p>
 </body>
</html>