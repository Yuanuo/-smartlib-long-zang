<!doctype html>
<html id="z3IBVYu10w" data-ver="1534">
 <head>
  <meta charset="utf-8">
  <meta author="坚意菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">入大乘论卷下</h1>
  <h2 id="a2">讥论空品第二</h2>
  <p id="a3">问曰。<a id="a-4"></a>汝先说调顺乘大苦乘。<a id="a-5"></a>得妙果报。<a id="a-6"></a>菩萨所得境界。<a id="a-7"></a>甚难了知。<a id="a-8"></a>答曰。<a id="a-9"></a>菩萨行处。<a id="a-A"></a>微妙甚难。<a id="a-B"></a>于三阿僧祇劫。<a id="a-C"></a>乃可成就。<a id="a-D"></a>无量百千万亿那由他劫。<a id="a-E"></a>在凡夫中。<a id="a-F"></a>无有出世之法。<a id="a-G"></a>如尊者提婆所说偈。</p>
  <p id="aH">无量亿劫中　　常在凡夫地</p>
  <p id="aI">汝今应当知　　未来亦如是</p>
  <p id="aJ">是故菩萨行处甚大。<a id="a-K"></a>亦复难得。<a id="a-L"></a>散乱众生。<a id="a-M"></a>得闻甚难。<a id="a-N"></a>能说亦难。<a id="a-O"></a>况复修行。<a id="a-P"></a>如尊者提婆所说偈。</p>
  <p id="aQ">生得值法难　　听说亦复难</p>
  <p id="aR">生死虽无际　　听法故有边</p>
  <p id="aS">问曰。<a id="a-T"></a>尊者先所说十地。<a id="a-U"></a>愿时为我分别演说。<a id="a-V"></a>何等为菩萨十地。<a id="a-W"></a>答曰。<a id="a-X"></a>初欢喜地。<a id="a-Y"></a>二离垢地。<a id="a-Z"></a>三名明地。<a id="a-a"></a>四名焰地。<a id="a-b"></a>五难胜地。<a id="a-c"></a>六现前地。<a id="a-d"></a>七深远地。<a id="a-e"></a>八不动地。<a id="a-f"></a>九善慧地。<a id="a-g"></a>十法云地。<a id="a-h"></a>云何名欢喜地。<a id="a-i"></a>出过凡夫。<a id="a-j"></a>得不思议出世间道。<a id="a-k"></a>心生欢喜故。<a id="a-l"></a>名欢喜地。<a id="a-m"></a>云何名为离垢地。<a id="a-n"></a>离破戒垢故。<a id="a-o"></a>名为离垢地。<a id="a-p"></a>云何名明地。<a id="a-q"></a>依十二门禅。<a id="a-r"></a>得明智慧故。<a id="a-s"></a>名为明地。<a id="a-t"></a>云何名焰地。<a id="a-u"></a>得增上觉意分别道品。<a id="a-v"></a>烧烦恼薪。<a id="a-w"></a>功德炽然。<a id="a-x"></a>故名焰地。<a id="a-y"></a>云何名难胜地。<a id="a-z"></a>修习十智。<a id="a-10"></a>虽伏烦恼。<a id="a-11"></a>未能胜故。<a id="a-12"></a>名为难胜地。<a id="a-13"></a>云何名现前地。<a id="a-14"></a>能逆顺观十二因缘。<a id="a-15"></a>得法现前故。<a id="a-16"></a>名为现前地。<a id="a-17"></a>云何名深远地。<a id="a-18"></a>爱佛功德智慧次第不间余心深入法相故。<a id="a-19"></a>名深远地。<a id="a-1A"></a>云何名不动地。<a id="a-1B"></a>离色等相坚固难动故。<a id="a-1C"></a>名为不动地。<a id="a-1D"></a>云何名善慧地。<a id="a-1E"></a>入四辩才。<a id="a-1F"></a>解一切音声。<a id="a-1G"></a>随其所问。<a id="a-1H"></a>于一刹那顷。<a id="a-1I"></a>悉皆能答故。<a id="a-1J"></a>名善慧地。<a id="a-1K"></a>云何名法云地。<a id="a-1L"></a>能受一切佛法。<a id="a-1M"></a>犹如大云。<a id="a-1N"></a>能注法雨故。<a id="a-1O"></a>名法云地。<a id="a-1P"></a>是名菩萨具足十地。<a id="a-1Q"></a>如是十地。<a id="a-1R"></a>是菩萨安住行处。<a id="a-1S"></a>亦能满足一切智慧。<a id="a-1T"></a>如十地经中之所广说。<a id="a-1U"></a>若能如是知菩萨十地者。<a id="a-1V"></a>是名善知安住行处。<a id="a-1W"></a>亦名善知菩萨广大功德处所。<a id="a-1X"></a>亦能善知如来无量功德广大处所。<a id="a-1Y"></a>若不能如是知者。<a id="a-1Z"></a>我今立决定誓。<a id="a-1a"></a>当知是人于菩萨法。<a id="a-1b"></a>及如来法。<a id="a-1c"></a>皆悉不了。<a id="a-1d"></a>菩萨摩诃萨。<a id="a-1e"></a>从初发意。<a id="a-1f"></a>乃至十地。<a id="a-1g"></a>常修四行。<a id="a-1h"></a>如宝顶经中说。<a id="a-1i"></a>善知无明行。<a id="a-1j"></a>诸波罗蜜行。<a id="a-1k"></a>分别道品行。<a id="a-1l"></a>成熟众生行。<a id="a-1m"></a>如是四行。<a id="a-1n"></a>总入二轮。<a id="a-1o"></a>所谓福轮。<a id="a-1p"></a>智轮。<a id="a-1q"></a>菩萨诸地。<a id="a-1r"></a>悉具二种智果福果。<a id="a-1s"></a>问曰。<a id="a-1t"></a>云何成就二果。<a id="a-1u"></a>答曰。<a id="a-1v"></a>初地福果。<a id="a-1w"></a>为阎浮提王。<a id="a-1x"></a>第二地福果。<a id="a-1y"></a>为转轮圣王。<a id="a-1z"></a>主四天下。<a id="a-20"></a>第三地福果。<a id="a-21"></a>为天帝释。<a id="a-22"></a>第四地福果。<a id="a-23"></a>为焰魔天王。<a id="a-24"></a>第五地福果。<a id="a-25"></a>为兜率陀天王。<a id="a-26"></a>第六地福果。<a id="a-27"></a>为化乐天王。<a id="a-28"></a>第七地福果。<a id="a-29"></a>为他化自在天王。<a id="a-2A"></a>第八地福果。<a id="a-2B"></a>为千世界梵。<a id="a-2C"></a>第九地福果。<a id="a-2D"></a>为二千世界梵。<a id="a-2E"></a>第十地福果。<a id="a-2F"></a>为三千大千世界净居天王。<a id="a-2G"></a>如花严经广说。<a id="a-2H"></a>如来出生果报。<a id="a-2I"></a>及摄受世界。<a id="a-2J"></a>是名菩萨福轮。<a id="a-2K"></a>云何名菩萨智轮。<a id="a-2L"></a>初地菩萨。<a id="a-2M"></a>于一刹那顷。<a id="a-2N"></a>得百三昧。<a id="a-2O"></a>见百诸佛神通。<a id="a-2P"></a>能过百佛国土。<a id="a-2Q"></a>能动百佛世界。<a id="a-2R"></a>光明遍照百佛世界。<a id="a-2S"></a>能成就百众生。<a id="a-2T"></a>能知过去百劫未来百劫。<a id="a-2U"></a>能入百法门。<a id="a-2V"></a>能现百身。<a id="a-2W"></a>复为一身。<a id="a-2X"></a>以百菩萨。<a id="a-2Y"></a>庄严眷属。<a id="a-2Z"></a>若以愿力。<a id="a-2a"></a>复过于此。<a id="a-2b"></a>百千万亿。<a id="a-2c"></a>无量无边。<a id="a-2d"></a>亦非算数譬喻所知。<a id="a-2e"></a>若身力。<a id="a-2f"></a>若光明力。<a id="a-2g"></a>若神通力。<a id="a-2h"></a>若眼力。<a id="a-2i"></a>若声力。<a id="a-2j"></a>若行力。<a id="a-2k"></a>若庄严力。<a id="a-2l"></a>若住持力。<a id="a-2m"></a>若解脱力。<a id="a-2n"></a>造众善业。<a id="a-2o"></a>是名初住。<a id="a-2p"></a>菩萨于刹那顷。<a id="a-2q"></a>成就如是无量功德。<a id="a-2r"></a>二住菩萨。<a id="a-2s"></a>得千三昧。<a id="a-2t"></a>如是广说。<a id="a-2u"></a>三住菩萨。<a id="a-2v"></a>得十万三昧。<a id="a-2w"></a>余亦如初住广说。<a id="a-2x"></a>四住菩萨。<a id="a-2y"></a>得亿三昧。<a id="a-2z"></a>余亦如初住广说。<a id="a-30"></a>五住菩萨。<a id="a-31"></a>得千亿三昧。<a id="a-32"></a>余亦如初住广说。<a id="a-33"></a>六住菩萨。<a id="a-34"></a>得万亿三昧。<a id="a-35"></a>余亦如初住广说。<a id="a-36"></a>七住菩萨。<a id="a-37"></a>得亿百千那由他三昧。<a id="a-38"></a>余亦如初住广说。<a id="a-39"></a>八住菩萨。<a id="a-3A"></a>得十三千大千世界微尘数三昧。<a id="a-3B"></a>余亦如初住广说。<a id="a-3C"></a>九住菩萨。<a id="a-3D"></a>得十佛世界百千阿僧祇微尘数三昧。<a id="a-3E"></a>诸余功德。<a id="a-3F"></a>如初住广说。<a id="a-3G"></a>十住菩萨。<a id="a-3H"></a>得十佛世界不可说不可说亿百千那由他微尘数三昧。<a id="a-3I"></a>诸余功德。<a id="a-3J"></a>如初住广说。<a id="a-3K"></a>于一刹那顷。<a id="a-3L"></a>乃至见十佛世界不可说不可说亿百千那由他微尘数诸佛。<a id="a-3M"></a>如初住菩萨。<a id="a-3N"></a>于一刹那顷。<a id="a-3O"></a>见百佛世界。<a id="a-3P"></a>乃至成就百众生。<a id="a-3Q"></a>十住菩萨亦复如是。<a id="a-3R"></a>问曰。<a id="a-3S"></a>如佛所说。<a id="a-3T"></a>一世界中无二佛出。<a id="a-3U"></a>云何菩萨见十佛世界不可说不可说亿百千那由他微尘数诸佛。<a id="a-3V"></a>答曰。<a id="a-3W"></a>诸佛说言一世界中无二佛者。<a id="a-3X"></a>为彼钝根小心众生。<a id="a-3Y"></a>不为利根大心者说。<a id="a-3Z"></a>如汝经中说。<a id="a-3a"></a>一世界无二转轮圣王。<a id="a-3b"></a>无二佛出。<a id="a-3c"></a>然诸四天下实有众多转轮圣王。<a id="a-3d"></a>诸佛出世亦复如是。<a id="a-3e"></a>问曰。<a id="a-3f"></a>释迦牟尼佛。<a id="a-3g"></a>亦能遍一切佛国。<a id="a-3h"></a>何必余佛。<a id="a-3i"></a>答曰。<a id="a-3j"></a>若如汝言。<a id="a-3k"></a>但一佛能遍满一切世界者。<a id="a-3l"></a>不应有过去大释迦牟尼佛。<a id="a-3m"></a>七佛出世。<a id="a-3n"></a>得成正觉。<a id="a-3o"></a>是以我言多佛无过。<a id="a-3p"></a>假使释迦牟尼佛神力能遍一切世界。<a id="a-3q"></a>今无量诸菩萨等广修万行。<a id="a-3r"></a>功德满足皆当成佛。<a id="a-3s"></a>无有一人独成正觉而障诸菩萨使不成佛。<a id="a-3t"></a>无有是处。<a id="a-3u"></a>如阿含枯树法轮及余诸经。<a id="a-3v"></a>说是经时。<a id="a-3w"></a>有六十比丘。<a id="a-3x"></a>漏尽意解。<a id="a-3y"></a>俱得阿罗汉果。<a id="a-3z"></a>菩萨亦尔。<a id="a-40"></a>功行齐等。<a id="a-41"></a>同时成佛。<a id="a-42"></a>当知十方有无量诸佛。<a id="a-43"></a>又金沙阿含二部经说。<a id="a-44"></a>有佛始成。<a id="a-45"></a>有佛现在。<a id="a-46"></a>有佛灭度。<a id="a-47"></a>复次说偈。</p>
  <p id="a48">过去无量佛　　未来亦复然</p>
  <p id="a49">及今成佛者　　皆灭于愁忧</p>
  <p id="a4A">一切尊重法　　今本皆修行</p>
  <p id="a4B">未来亦复然　　正觉法如是</p>
  <p id="a4C">昙无鞠多亦说是偈。</p>
  <p id="a4D">顶礼一切佛　　漏尽无有上</p>
  <p id="a4E">无量诸佛身　　正觉最胜尊</p>
  <p id="a4F">正觉所生处　　并及得菩提</p>
  <p id="a4G">能转正法轮　　入无漏涅槃</p>
  <p id="a4H">若住若经行　　如来之所坐</p>
  <p id="a4I">卧如师子王　　我今皆悉礼</p>
  <p id="a4J">上下诸世尊　　方面及四维</p>
  <p id="a4K">法身与舍利　　敬礼诸佛塔</p>
  <p id="a4L">东方及北方　　在世两足尊</p>
  <p id="a4M">厥名曰难胜　　彼佛所说偈</p>
  <p id="a4N">若以此偈诵　　常赞于世尊</p>
  <p id="a4O">生死百劫中　　终不堕恶道</p>
  <p id="a4P">如佛为尊者目连说言。<a id="a-4Q"></a>非汝退神足。<a id="a-4R"></a>但是舍利弗。<a id="a-4S"></a>以神通力。<a id="a-4T"></a>用其衣带。<a id="a-4U"></a>系难胜坐。<a id="a-4V"></a>如是等佛而汝经中。<a id="a-4W"></a>自作此说。<a id="a-4X"></a>况摩诃衍。<a id="a-4Y"></a>辩明诸佛无量无边。<a id="a-4Z"></a>等于法界。<a id="a-4a"></a>同虚空界。<a id="a-4b"></a>诸佛世界。<a id="a-4c"></a>悉有诸佛。<a id="a-4d"></a>初地菩萨。<a id="a-4e"></a>身行清净。<a id="a-4f"></a>虽有结使。<a id="a-4g"></a>而不能扰。<a id="a-4h"></a>七住菩萨不名断结。<a id="a-4i"></a>亦不名有结。<a id="a-4j"></a>云何名不有结不断结以不为结使所扰故。<a id="a-4k"></a>名为无结。<a id="a-4l"></a>爱佛功德故。<a id="a-4m"></a>名为有结。<a id="a-4n"></a>第二阿僧祇劫满足得于八地。<a id="a-4o"></a>一切行具足无有所作。<a id="a-4p"></a>一切结使尽故得成菩提。<a id="a-4q"></a>空静住处得灭尽定如阿罗汉。<a id="a-4r"></a>如是得无生法忍。<a id="a-4s"></a>若诸佛不劝请者。<a id="a-4t"></a>即于彼定。<a id="a-4u"></a>入无余涅槃。<a id="a-4v"></a>如经中说。<a id="a-4w"></a>得无生法忍。<a id="a-4x"></a>离烦恼障。<a id="a-4y"></a>如阿罗汉。<a id="a-4z"></a>得寂灭无余。<a id="a-50"></a>离于生死。<a id="a-51"></a>得十自在。<a id="a-52"></a>何等为十。<a id="a-53"></a>寿命自在。<a id="a-54"></a>得心自在。<a id="a-55"></a>众具自在。<a id="a-56"></a>作业自在。<a id="a-57"></a>生处自在。<a id="a-58"></a>解脱自在。<a id="a-59"></a>神通自在。<a id="a-5A"></a>愿自在。<a id="a-5B"></a>法自在。<a id="a-5C"></a>智自在。<a id="a-5D"></a>得如是自在。<a id="a-5E"></a>善修如意足故。<a id="a-5F"></a>降伏四魔。<a id="a-5G"></a>何等为四阴魔。<a id="a-5H"></a>烦恼魔。<a id="a-5I"></a>死魔。<a id="a-5J"></a>天魔。<a id="a-5K"></a>为众生故皆悉一味得无缘慈。<a id="a-5L"></a>犹如如意药树。<a id="a-5M"></a>随众生所愿。<a id="a-5N"></a>皆使成就。<a id="a-5O"></a>问曰。<a id="a-5P"></a>云何菩萨自身作业能令众生随愿令得。<a id="a-5Q"></a>答曰。<a id="a-5R"></a>菩萨以慈心为体。<a id="a-5S"></a>犹如见毒而能杀人众生见菩萨故便得利益。<a id="a-5T"></a>问曰。<a id="a-5U"></a>八住菩萨以尽结使。<a id="a-5V"></a>云何最后身菩萨生罗睺罗。<a id="a-5W"></a>答曰。<a id="a-5X"></a>诚如所言。<a id="a-5Y"></a>若最后身菩萨有实欲者。<a id="a-5Z"></a>乃至无佛可得。<a id="a-5a"></a>况罗睺罗。<a id="a-5b"></a>问曰。<a id="a-5c"></a>云何无佛。<a id="a-5d"></a>答曰。<a id="a-5e"></a>若毁戒无尸波罗蜜。<a id="a-5f"></a>若无尸波罗蜜。<a id="a-5g"></a>则无诸波罗蜜。<a id="a-5h"></a>如佛所说。<a id="a-5i"></a>若无戒则无施。<a id="a-5j"></a>无施则无忍。<a id="a-5k"></a>无忍则无精进。<a id="a-5l"></a>无精进则无禅定。<a id="a-5m"></a>无禅定则无智慧。<a id="a-5n"></a>无智慧则无一切诸功德。<a id="a-5o"></a>无一切诸功德。<a id="a-5p"></a>则无佛。<a id="a-5q"></a>无佛则无罗睺罗。<a id="a-5r"></a>汝何以疑生罗睺罗有结无结八住菩萨无诸烦恼。<a id="a-5s"></a>如阿罗汉以方便力故。<a id="a-5t"></a>现受五欲。<a id="a-5u"></a>作诸过恶。<a id="a-5v"></a>舍四天下转轮王位。<a id="a-5w"></a>令使众生得厌离心。<a id="a-5x"></a>犹如娑留枝比丘说佛本行偈。</p>
  <p id="a5y">一身为多身　　作已极为胜</p>
  <p id="a5z">非实亦非虚　　各各令喜悦</p>
  <p id="a60">放恣生欲意　　盛壮狂所乱</p>
  <p id="a61">现同行于欲　　引令到彼岸</p>
  <p id="a62">禅智能烧灭　　欲界诸结使</p>
  <p id="a63">欲结甚狂逸　　能示现其心</p>
  <p id="a64">菩萨观欲知如幻梦。<a id="a-65"></a>是故以此令转其意。<a id="a-66"></a>大悲菩萨作诸幻术。<a id="a-67"></a>而化其心。<a id="a-68"></a>问曰。<a id="a-69"></a>云何作此幻术诳惑众生。<a id="a-6A"></a>答曰。<a id="a-6B"></a>菩萨常以四摄法。<a id="a-6C"></a>方便教化一切众生。<a id="a-6D"></a>同事利益。<a id="a-6E"></a>为破结使故。<a id="a-6F"></a>如翅烧菩萨本事因缘。<a id="a-6G"></a>以欲狂心担负死尸走唤歌舞。<a id="a-6H"></a>菩萨方便亦现同彼。<a id="a-6I"></a>为除彼女炽欲忧患故现同事。<a id="a-6J"></a>不名妄语。<a id="a-6K"></a>一切菩萨方便同事。<a id="a-6L"></a>皆非妄语世间幻术。<a id="a-6M"></a>少有利益。<a id="a-6N"></a>菩萨得无量解脱如幻三昧门。<a id="a-6O"></a>诸有所为能大利益成就众生故无有过。<a id="a-6P"></a>问曰。<a id="a-6Q"></a>罗睺罗为是应化。<a id="a-6R"></a>为真实耶。<a id="a-6S"></a>答曰。<a id="a-6T"></a>二俱无过。<a id="a-6U"></a>菩萨身者。<a id="a-6V"></a>即是天身。<a id="a-6W"></a>如本起经说。<a id="a-6X"></a>佛告阿难。<a id="a-6Y"></a>如来为众生故。<a id="a-6Z"></a>出现于世。<a id="a-6a"></a>不以天身转于法轮。<a id="a-6b"></a>何以故。<a id="a-6c"></a>欲令众生不懈怠故。<a id="a-6d"></a>佛以天身得成正觉非我凡夫之所能成。<a id="a-6e"></a>以是故天中天为怜愍众生故。<a id="a-6f"></a>示现世间。<a id="a-6g"></a>有其父母妻子眷属。<a id="a-6h"></a>若是幻化现有罗睺罗此亦无过。<a id="a-6i"></a>若是实人。<a id="a-6j"></a>亦无有过。<a id="a-6k"></a>菩萨方便。<a id="a-6l"></a>得不思议解脱。<a id="a-6m"></a>住于大地。<a id="a-6n"></a>成就众生。<a id="a-6o"></a>互为化生父母兄弟妻子。</p>
  <p id="a6p">问曰。<a id="a-6q"></a>罗睺罗是菩萨耶。<a id="a-6r"></a>答曰。<a id="a-6s"></a>不但罗睺罗独是菩萨。<a id="a-6t"></a>住迦毗罗卫城诸释种童子。<a id="a-6u"></a>阿难难陀。<a id="a-6v"></a>提婆达多。<a id="a-6w"></a>阿[少/兔]楼驮等。<a id="a-6x"></a>皆是大力不退转菩萨。<a id="a-6y"></a>如婆罗楼志于本行经中所说偈。</p>
  <p id="a6z">或是大丈夫　　或是佛所化</p>
  <p id="a70">提婆达多者　　大仙之同伴</p>
  <p id="a71">或复为父子　　常作内眷属</p>
  <p id="a72">菩萨有大力　　权变能为此</p>
  <p id="a73">共佛及余人　　菩萨诸大仙</p>
  <p id="a74">阿难难陀等　　那律释摩南</p>
  <p id="a75">跋陀与桎沙　　忧波桎丽等</p>
  <p id="a76">作父子眷属　　咸皆共围绕</p>
  <p id="a77">问曰。<a id="a-78"></a>提婆达多。<a id="a-79"></a>于五百身中。<a id="a-7A"></a>常与菩萨。<a id="a-7B"></a>而作大怨。<a id="a-7C"></a>云何复言名菩萨耶。<a id="a-7D"></a>答曰。<a id="a-7E"></a>提婆达多。<a id="a-7F"></a>非佛怨耶。<a id="a-7G"></a>何以故。<a id="a-7H"></a>若提婆达多是佛怨者。<a id="a-7I"></a>菩萨修善。<a id="a-7J"></a>提婆达多恒造诸恶。<a id="a-7K"></a>云何世世得与菩萨共俱相值以是义故。<a id="a-7L"></a>提婆达多非菩萨怨。<a id="a-7M"></a>譬如二人各行。<a id="a-7N"></a>一人趣东。<a id="a-7O"></a>一人向西步步相远。<a id="a-7P"></a>而常违背。<a id="a-7Q"></a>云何为伴得相值耶。<a id="a-7R"></a>若提婆达多是菩萨怨者。<a id="a-7S"></a>如来世尊应有大过。<a id="a-7T"></a>问曰。<a id="a-7U"></a>有何过耶。<a id="a-7V"></a>答曰。<a id="a-7W"></a>若尔者佛非一切智。<a id="a-7X"></a>亦无神力。<a id="a-7Y"></a>是为愚痴。<a id="a-7Z"></a>则不能得拥护众生。<a id="a-7a"></a>非金刚身。<a id="a-7b"></a>如来便应有余业不能断尽。<a id="a-7c"></a>云何知佛非一切智。<a id="a-7d"></a>如来在耆阇崛山。<a id="a-7e"></a>为提婆达多推石所压。<a id="a-7f"></a>而不觉知。<a id="a-7g"></a>是故当知。<a id="a-7h"></a>如来非一切智。<a id="a-7i"></a>云何名为无有神力。<a id="a-7j"></a>提婆达多持杵打害。<a id="a-7k"></a>不能禁制。<a id="a-7l"></a>以是当知。<a id="a-7m"></a>无有神力。<a id="a-7n"></a>云何名为愚痴。<a id="a-7o"></a>现见害至。<a id="a-7p"></a>而不知避。<a id="a-7q"></a>是以当知。<a id="a-7r"></a>为愚痴也。<a id="a-7s"></a>云何名为不能拥护众生。<a id="a-7t"></a>提婆达多作五逆罪。<a id="a-7u"></a>而不救度。<a id="a-7v"></a>以是当知。<a id="a-7w"></a>不能拥护众生。<a id="a-7x"></a>云何名非金刚身。<a id="a-7y"></a>转轮圣王以少福报。<a id="a-7z"></a>而无怨害。<a id="a-80"></a>何况如来。<a id="a-81"></a>转法轮王为石所压身血流现。<a id="a-82"></a>当知如来非金刚身。<a id="a-83"></a>云何名有余作业不能断尽。<a id="a-84"></a>为他所打。<a id="a-85"></a>当知如来余业不尽。<a id="a-86"></a>若欲令佛无是过者。<a id="a-87"></a>如来便应悉灭怨敌。<a id="a-88"></a>但以善巧方便。<a id="a-89"></a>欲令众生起厌恶心。<a id="a-8A"></a>现作逆害。<a id="a-8B"></a>堕于地狱。<a id="a-8C"></a>欲示业报不可坏故。<a id="a-8D"></a>又复欲为堕地狱者。<a id="a-8E"></a>归依如来请佛救护。<a id="a-8F"></a>又为来世豪贵之人入佛法中。<a id="a-8G"></a>若有恃其势力。<a id="a-8H"></a>复以鞭杖加打于人。<a id="a-8I"></a>令此众生便作是念。<a id="a-8J"></a>如来之身。<a id="a-8K"></a>犹被毁害。<a id="a-8L"></a>况我凡夫薄福德者。<a id="a-8M"></a>汝言逆罪。<a id="a-8N"></a>但是菩萨善权方便。<a id="a-8O"></a>如是逆罪。<a id="a-8P"></a>名虽有五而实有二。<a id="a-8Q"></a>破僧害佛。<a id="a-8R"></a>如是等业。<a id="a-8S"></a>世间所无。<a id="a-8T"></a>提婆达多是大宾伽罗菩萨。<a id="a-8U"></a>为遮众生起逆罪故。<a id="a-8V"></a>现作二业。<a id="a-8W"></a>堕于地狱。<a id="a-8X"></a>菩萨摩诃萨。<a id="a-8Y"></a>随所应作。<a id="a-8Z"></a>以化众生。<a id="a-8a"></a>乃至现同魔业。<a id="a-8b"></a>令魔波旬以三玉女。<a id="a-8c"></a>显现如来无欲之相又雨刀剑。<a id="a-8d"></a>一切鉾槊显现如来无嗔恚相。<a id="a-8e"></a>亦无贪爱及愚痴相。<a id="a-8f"></a>问曰。<a id="a-8g"></a>天魔来意。<a id="a-8h"></a>欲坏如来正觉之心。<a id="a-8i"></a>汝云何言欲显如来无贪嗔耶。<a id="a-8j"></a>答曰。<a id="a-8k"></a>不为遮断。<a id="a-8l"></a>何以故。<a id="a-8m"></a>若如来出过魔界。<a id="a-8n"></a>犹为魔遮者。<a id="a-8o"></a>大梵天王亦出魔界。<a id="a-8p"></a>云何不遮菩提。<a id="a-8q"></a>是道之妙果。<a id="a-8r"></a>无能夺者。<a id="a-8s"></a>亦无与者。<a id="a-8t"></a>故不可坏。<a id="a-8u"></a>言魔扰乱。<a id="a-8v"></a>凡有二义。<a id="a-8w"></a>何等为二。<a id="a-8x"></a>一者实有恶业。<a id="a-8y"></a>为魔所扰。<a id="a-8z"></a>二者为进新学。<a id="a-90"></a>令心坚固。<a id="a-91"></a>为魔逼试。<a id="a-92"></a>实是菩萨。<a id="a-93"></a>真善知识。<a id="a-94"></a>现作魔来增益功德。<a id="a-95"></a>譬如道路。<a id="a-96"></a>以恐畏故。<a id="a-97"></a>疾度崄难。<a id="a-98"></a>犹如好牛。<a id="a-99"></a>以少鞭杖。<a id="a-9A"></a>则得调利。<a id="a-9B"></a>问曰。<a id="a-9C"></a>天魔亦有是菩萨耶。<a id="a-9D"></a>答曰。<a id="a-9E"></a>非但此世界魔是菩萨。<a id="a-9F"></a>十方世界魔王者。<a id="a-9G"></a>多是菩萨。<a id="a-9H"></a>如维摩诘经中所说。<a id="a-9I"></a>十方世界作魔王者。<a id="a-9J"></a>多是住不可思议解脱菩萨。<a id="a-9K"></a>能乞手足头目髓脑。<a id="a-9L"></a>如是言者。<a id="a-9M"></a>皆是住不可思议解脱菩萨。<a id="a-9N"></a>何以故。<a id="a-9O"></a>若非菩萨者。<a id="a-9P"></a>未堪斯事。<a id="a-9Q"></a>譬如香象蹴踏非驴所及。<a id="a-9R"></a>唯诸菩萨乃能行耳。<a id="a-9S"></a>如彼广说。<a id="a-9T"></a>以是义故当知。<a id="a-9U"></a>菩萨善知众生种种所行。<a id="a-9V"></a>为欲显其功德智慧方便力故。<a id="a-9W"></a>或现作杀杀者。<a id="a-9X"></a>作乞乞者。<a id="a-9Y"></a>问曰。<a id="a-9Z"></a>若罗睺罗实是菩萨者。<a id="a-9a"></a>云何复言声闻阿罗汉耶。<a id="a-9b"></a>答曰。<a id="a-9c"></a>菩萨亦名声闻。<a id="a-9d"></a>亦名阿罗汉。<a id="a-9e"></a>何以故。<a id="a-9f"></a>令一切众生。<a id="a-9g"></a>闻阿耨多罗三藐三菩提故名声闻。<a id="a-9h"></a>于一切天人阿修罗。<a id="a-9i"></a>应受供故。<a id="a-9j"></a>名为应供。<a id="a-9k"></a>菩萨摩诃萨。<a id="a-9l"></a>为化众生故。<a id="a-9m"></a>现作声闻阿罗汉。<a id="a-9n"></a>问曰。<a id="a-9o"></a>诸余声闻。<a id="a-9p"></a>亦是菩萨耶。<a id="a-9q"></a>答曰。<a id="a-9r"></a>诸余声闻。<a id="a-9s"></a>亦有是菩萨者。<a id="a-9t"></a>如法华经中。<a id="a-9u"></a>舍利弗等五百弟子。<a id="a-9v"></a>悉是菩萨。<a id="a-9w"></a>皆当作佛。<a id="a-9x"></a>一切声闻。<a id="a-9y"></a>皆是阿鞞跋致菩萨。<a id="a-9z"></a>如不退转法轮经中广说。<a id="a-A0"></a>以是故当知。<a id="a-A1"></a>菩萨皆现为声闻。<a id="a-A2"></a>问曰。<a id="a-A3"></a>一切声闻。<a id="a-A4"></a>皆成佛不。<a id="a-A5"></a>答曰。<a id="a-A6"></a>声闻成佛。<a id="a-A7"></a>此亦无过。<a id="a-A8"></a>问曰。<a id="a-A9"></a>云何无过。<a id="a-AA"></a>答曰。<a id="a-AB"></a>先断结障。<a id="a-AC"></a>后断智障。<a id="a-AD"></a>净治诸地。<a id="a-AE"></a>向一切智。<a id="a-AF"></a>是以无过。<a id="a-AG"></a>问曰。<a id="a-AH"></a>烧灭结使。<a id="a-AI"></a>如焦谷芽。<a id="a-AJ"></a>云何得佛。<a id="a-AK"></a>答曰。<a id="a-AL"></a>若如汝言。<a id="a-AM"></a>断灭结使。<a id="a-AN"></a>不得成佛者。<a id="a-AO"></a>汝及一切众生。<a id="a-AP"></a>皆具诸烦恼。<a id="a-AQ"></a>即应是佛。<a id="a-AR"></a>汝意若谓。<a id="a-AS"></a>具烦恼人。<a id="a-AT"></a>非是佛者。<a id="a-AU"></a>离烦恼者。<a id="a-AV"></a>应当得佛。<a id="a-AW"></a>汝言。<a id="a-AX"></a>烧烦恼结。<a id="a-AY"></a>如焦谷芽。<a id="a-AZ"></a>而不成佛。<a id="a-Aa"></a>亦无是处。<a id="a-Ab"></a>我不欲令具烦恼种。<a id="a-Ac"></a>生佛法芽。<a id="a-Ad"></a>汝痴无智。<a id="a-Ae"></a>颠倒解故。<a id="a-Af"></a>谓烦恼为佛法种。<a id="a-Ag"></a>阿罗汉初断烦恼。<a id="a-Ah"></a>后除智障。<a id="a-Ai"></a>修菩提道。<a id="a-Aj"></a>得成正觉。<a id="a-Ak"></a>阿罗汉中。<a id="a-Al"></a>有少断智障者。<a id="a-Am"></a>有不断者。<a id="a-An"></a>有得无诤三昧者。<a id="a-Ao"></a>有不得无诤三昧者。<a id="a-Ap"></a>有得五神通者。<a id="a-Aq"></a>有不得五神通者。<a id="a-Ar"></a>有得四辩者。<a id="a-As"></a>有不得四辩者。<a id="a-At"></a>有得禅出入自在者。<a id="a-Au"></a>有不得禅出入自在者。<a id="a-Av"></a>何以故。<a id="a-Aw"></a>不断一切智障故。<a id="a-Ax"></a>问曰。<a id="a-Ay"></a>云何名为智障。<a id="a-Az"></a>答曰。<a id="a-B0"></a>出世间无明。<a id="a-B1"></a>名为智障。<a id="a-B2"></a>犹如娑罗留枝本行中说偈。</p>
  <p id="aB3">无明有二种　　世间出世间</p>
  <p id="aB4">世间无明行　　贤圣已远离</p>
  <p id="aB5">愚痴无妙解　　不能如实知</p>
  <p id="aB6">依止此心识　　法界诸崄处</p>
  <p id="aB7">未能及本原　　云何决定出</p>
  <p id="aB8">法身证涅槃　　唯佛能了知</p>
  <p id="aB9">佛婆伽婆。<a id="a-BA"></a>乃能知其体性智慧。<a id="a-BB"></a>及大悲断结。<a id="a-BC"></a>是名声闻所断智障。<a id="a-BD"></a>声闻有二种。<a id="a-BE"></a>一者勤修禅定。<a id="a-BF"></a>是钝根人。<a id="a-BG"></a>二者回向菩提。<a id="a-BH"></a>能断智障。<a id="a-BI"></a>是利根人。<a id="a-BJ"></a>乐行禅者。<a id="a-BK"></a>如宝良经说。<a id="a-BL"></a>犹如水精终不能成摩尼宝珠。<a id="a-BM"></a>声闻修禅。<a id="a-BN"></a>亦复如是。<a id="a-BO"></a>终不能成菩提果也。<a id="a-BP"></a>此是诸佛境界。<a id="a-BQ"></a>非我所知。<a id="a-BR"></a>一乘多乘。<a id="a-BS"></a>今但略举其义。<a id="a-BT"></a>以明佛教。<a id="a-BU"></a>不相违背。<a id="a-BV"></a>我未能了。<a id="a-BW"></a>譬如长者远行疲极。<a id="a-BX"></a>现作化城。<a id="a-BY"></a>此经中说。<a id="a-BZ"></a>但有一乘。<a id="a-Ba"></a>实无有三。<a id="a-Bb"></a>佛亦自说。<a id="a-Bc"></a>唯有一乘。<a id="a-Bd"></a>更无二三。<a id="a-Be"></a>问曰。<a id="a-Bf"></a>如来以何行得断结使。<a id="a-Bg"></a>而成佛耶。<a id="a-Bh"></a>答曰。<a id="a-Bi"></a>经中说言。<a id="a-Bj"></a>佛告阿难。<a id="a-Bk"></a>能修四如意足者。<a id="a-Bl"></a>若住一劫。<a id="a-Bm"></a>若住多劫。<a id="a-Bn"></a>乃尽生死。<a id="a-Bo"></a>一切诸经皆同是说。<a id="a-Bp"></a>若汝言无烦恼者。<a id="a-Bq"></a>我亦如是。<a id="a-Br"></a>若有亲爱信归于我。<a id="a-Bs"></a>当为汝说。<a id="a-Bt"></a>问曰。<a id="a-Bu"></a>云何住寿。<a id="a-Bv"></a>答曰。<a id="a-Bw"></a>阿罗汉无烦恼。<a id="a-Bx"></a>与八住菩萨同。<a id="a-By"></a>善修如意足故。<a id="a-Bz"></a>能随意住世。<a id="a-C0"></a>乃至尽于生死。<a id="a-C1"></a>罗睺罗。<a id="a-C2"></a>宾头卢等。<a id="a-C3"></a>尽住于世。<a id="a-C4"></a>为以此身住世。<a id="a-C5"></a>为更有余身住。<a id="a-C6"></a>若以实身而住世者。<a id="a-C7"></a>则无其义。<a id="a-C8"></a>若变化身住寿多劫。<a id="a-C9"></a>斯有是处。<a id="a-CA"></a>亦如僧祇中说青眼如来等。<a id="a-CB"></a>为化菩萨故。<a id="a-CC"></a>在光音天。<a id="a-CD"></a>与诸声闻众无量百千亿那由他劫住。<a id="a-CE"></a>如彼天中声闻住寿多劫。<a id="a-CF"></a>当知此界亦有声闻。<a id="a-CG"></a>能如是住。<a id="a-CH"></a>声闻无结。<a id="a-CI"></a>能如是住者。<a id="a-CJ"></a>当知八地菩萨亦能如是。<a id="a-CK"></a>尽生死住。<a id="a-CL"></a>问曰。<a id="a-CM"></a>佛言。<a id="a-CN"></a>弥勒菩萨一生补处。<a id="a-CO"></a>以是因缘当知菩萨有生耶。<a id="a-CP"></a>云何得名无生乎。<a id="a-CQ"></a>答曰。<a id="a-CR"></a>言有生者。<a id="a-CS"></a>是戏论法。<a id="a-CT"></a>菩萨摩诃萨。<a id="a-CU"></a>以方便力。<a id="a-CV"></a>示现受生。<a id="a-CW"></a>非是真实。<a id="a-CX"></a>如维摩诘语弥勒菩萨言无生可得。<a id="a-CY"></a>云何如来授仁者记一生当得阿耨多罗三藐三菩提。<a id="a-CZ"></a>为过去生。<a id="a-Ca"></a>未来生。<a id="a-Cb"></a>现在生。<a id="a-Cc"></a>若以过去生。<a id="a-Cd"></a>过去生已灭。<a id="a-Ce"></a>未来生。<a id="a-Cf"></a>未来生未至。<a id="a-Cg"></a>现在生。<a id="a-Ch"></a>亦无住故。<a id="a-Ci"></a>如观过去未来现在生。<a id="a-Cj"></a>皆不可得。<a id="a-Ck"></a>是故我说八住菩萨。<a id="a-Cl"></a>于第二阿僧祇劫尽有作行。<a id="a-Cm"></a>住无作行。<a id="a-Cn"></a>如阿罗汉断结使。<a id="a-Co"></a>而说偈言。</p>
  <p id="aCp">从初发意来　　方便行诸地</p>
  <p id="aCq">得到第八地　　自在尽诸结</p>
  <p data-pb></p>
  <h2 id="aCr">顺修诸行品第三</h2>
  <p id="aCs">问曰。<a id="a-Ct"></a>如向所说。<a id="a-Cu"></a>八地菩萨善断烦恼一切结使。<a id="a-Cv"></a>云何成佛。<a id="a-Cw"></a>得一切智。<a id="a-Cx"></a>答曰。<a id="a-Cy"></a>菩萨摩诃萨。<a id="a-Cz"></a>除身诸恶。<a id="a-D0"></a>寂灭结使。<a id="a-D1"></a>离于生死游戏自在。<a id="a-D2"></a>金刚力士常随护助。<a id="a-D3"></a>获得清净金刚之身。<a id="a-D4"></a>如如来藏经中广说。<a id="a-D5"></a>得四辩智。<a id="a-D6"></a>净治第九地。<a id="a-D7"></a>于二千梵中。<a id="a-D8"></a>得自在力。<a id="a-D9"></a>能善说法。<a id="a-DA"></a>为大法师。<a id="a-DB"></a>能入如来秘密之藏。<a id="a-DC"></a>净治第十地。<a id="a-DD"></a>得无量无边禁咒方术。<a id="a-DE"></a>能令一切自在无碍。<a id="a-DF"></a>作摩醯首罗天子。<a id="a-DG"></a>亦为一切世间依止。<a id="a-DH"></a>问曰。<a id="a-DI"></a>所言摩醯首罗者。<a id="a-DJ"></a>为同世间摩醯更有异耶。<a id="a-DK"></a>答曰。<a id="a-DL"></a>是净居自在。<a id="a-DM"></a>非世间自在。<a id="a-DN"></a>汝言摩醯首罗者。<a id="a-DO"></a>名字虽同。<a id="a-DP"></a>而人非一。<a id="a-DQ"></a>有净居摩醯首罗。<a id="a-DR"></a>有毗舍阇摩醯首罗。<a id="a-DS"></a>其净居者。<a id="a-DT"></a>如是菩萨邻于佛地犹如罗縠障。<a id="a-DU"></a>于一刹那顷。<a id="a-DV"></a>十方世界微尘数法悉能了知。<a id="a-DW"></a>能以口吹十方世界皆大震动。<a id="a-DX"></a>又以一身遍一切佛国。<a id="a-DY"></a>亦如皇太子初受职时。<a id="a-DZ"></a>以己业力故。<a id="a-Da"></a>大宝莲华自然化出。<a id="a-Db"></a>受一切种智位。<a id="a-Dc"></a>坐宝莲华王座。<a id="a-Dd"></a>有无量菩萨。<a id="a-De"></a>亦坐莲花上而自围绕。<a id="a-Df"></a>坐宝莲花已。<a id="a-Dg"></a>十方世界诸佛放大光明照。<a id="a-Dh"></a>此菩萨受灌顶位。<a id="a-Di"></a>如转轮圣王长子受王位时。<a id="a-Dj"></a>受灌顶已。<a id="a-Dk"></a>即于彼座。<a id="a-Dl"></a>断除智境微细之障。<a id="a-Dm"></a>得首楞严三昧。<a id="a-Dn"></a>毗楞严三昧。<a id="a-Do"></a>法华三昧。<a id="a-Dp"></a>得一切实法决定三昧。<a id="a-Dq"></a>不可思议解脱三昧。<a id="a-Dr"></a>甚深无畏海水三昧。<a id="a-Ds"></a>微妙清净离垢三昧。<a id="a-Dt"></a>诸法平等无言说三昧。<a id="a-Du"></a>乃至金刚三昧。<a id="a-Dv"></a>得如是诸三昧已。<a id="a-Dw"></a>悉无障碍。<a id="a-Dx"></a>一切行满足。<a id="a-Dy"></a>觉一切智境。<a id="a-Dz"></a>成阿耨多罗三藐三菩提。<a id="a-E0"></a>成正觉已。<a id="a-E1"></a>得如来十力。<a id="a-E2"></a>得四辩智十八不共法。<a id="a-E3"></a>能遍至一切佛国。<a id="a-E4"></a>得一切诸佛不坏法身。<a id="a-E5"></a>遍满一切法界。<a id="a-E6"></a>一切身口意业相。<a id="a-E7"></a>皆悉除灭。<a id="a-E8"></a>得无为寂灭处。<a id="a-E9"></a>登如来地。<a id="a-EA"></a>有二因缘。<a id="a-EB"></a>一于一切世间显现色身。<a id="a-EC"></a>悉以本愿无作业力。<a id="a-ED"></a>二以众生分别想异。<a id="a-EE"></a>是故能作种种色像。<a id="a-EF"></a>皆悉应之。<a id="a-EG"></a>是名如来无碍法身。<a id="a-EH"></a>问曰。<a id="a-EI"></a>如经中说。<a id="a-EJ"></a>从初出家。<a id="a-EK"></a>能住佛法。<a id="a-EL"></a>名为法身。<a id="a-EM"></a>答曰。<a id="a-EN"></a>此事不然。<a id="a-EO"></a>汝若以是名为法身。<a id="a-EP"></a>唯法无佛。<a id="a-EQ"></a>则无三归。<a id="a-ER"></a>若欲令具三归依者。<a id="a-ES"></a>始从初地。<a id="a-ET"></a>乃至十地在净居天。<a id="a-EU"></a>成于正觉。<a id="a-EV"></a>自在应化名为法身。<a id="a-EW"></a>具足三宝。<a id="a-EX"></a>问曰。<a id="a-EY"></a>若以如是名法身者。<a id="a-EZ"></a>虚诳无实。<a id="a-Ea"></a>何以故。<a id="a-Eb"></a>如来具足功德舍兜率天。<a id="a-Ec"></a>降阎浮提生于王宫。<a id="a-Ed"></a>于后边身。<a id="a-Ee"></a>得成菩提。<a id="a-Ef"></a>云何而言于净居天。<a id="a-Eg"></a>得成佛道名为法身耶。<a id="a-Eh"></a>答曰。<a id="a-Ei"></a>非阎浮提成佛。<a id="a-Ej"></a>十地功德非欲界法。<a id="a-Ek"></a>况于阎浮提得成正觉。<a id="a-El"></a>我先不言。<a id="a-Em"></a>八住菩萨。<a id="a-En"></a>尽一切结漏。<a id="a-Eo"></a>能作千世界梵王。<a id="a-Ep"></a>九住菩萨。<a id="a-Eq"></a>作二千世界梵王。<a id="a-Er"></a>十住菩萨。<a id="a-Es"></a>作三千大千世界梵王。<a id="a-Et"></a>以誓愿力故。<a id="a-Eu"></a>生净居天。<a id="a-Ev"></a>斯有是处。<a id="a-Ew"></a>于阎浮提。<a id="a-Ex"></a>实身成佛者。<a id="a-Ey"></a>则非其义。<a id="a-Ez"></a>以是义故。<a id="a-F0"></a>当知净居天成佛。<a id="a-F1"></a>非阎浮提乎。<a id="a-F2"></a>问曰。<a id="a-F3"></a>假使生于阎浮提。<a id="a-F4"></a>得成佛者。<a id="a-F5"></a>亦能于三千大千世界。<a id="a-F6"></a>而得自在。<a id="a-F7"></a>答曰。<a id="a-F8"></a>此事不然。<a id="a-F9"></a>何以故。<a id="a-FA"></a>福德果报。<a id="a-FB"></a>决定有处。<a id="a-FC"></a>汝不知故。<a id="a-FD"></a>而作是说。<a id="a-FE"></a>若释迦牟尼佛生阎浮提。<a id="a-FF"></a>于三千大千世界。<a id="a-FG"></a>得自在者。<a id="a-FH"></a>于一切十方世界。<a id="a-FI"></a>亦应自在。<a id="a-FJ"></a>问曰。<a id="a-FK"></a>纵令十方皆使自在。<a id="a-FL"></a>复有何过。<a id="a-FM"></a>答曰。<a id="a-FN"></a>若尔者但是一佛世界。<a id="a-FO"></a>十方诸佛。<a id="a-FP"></a>则无依果。<a id="a-FQ"></a>复次如诸经说。<a id="a-FR"></a>皆谓释迦如来王领三千大千世界。<a id="a-FS"></a>不言乃至十方世界。<a id="a-FT"></a>若如汝语则无因果。<a id="a-FU"></a>如经中说。<a id="a-FV"></a>诸佛出世。<a id="a-FW"></a>国土众生。<a id="a-FX"></a>皆是依报。<a id="a-FY"></a>各有齐限。<a id="a-FZ"></a>是故当知。<a id="a-Fa"></a>在净居天。<a id="a-Fb"></a>成于正觉。<a id="a-Fc"></a>领三千大千世界。<a id="a-Fd"></a>非阎浮提。<a id="a-Fe"></a>问曰。<a id="a-Ff"></a>若佛非阎浮提成正觉者。<a id="a-Fg"></a>如来四塔。<a id="a-Fh"></a>则无利益。<a id="a-Fi"></a>答曰我先不已说耶。<a id="a-Fj"></a>若以结使因缘受身则无成道无尸波罗蜜。<a id="a-Fk"></a>若无尸波罗蜜。<a id="a-Fl"></a>则无诸波罗蜜。<a id="a-Fm"></a>若无诸波罗蜜。<a id="a-Fn"></a>则无佛。<a id="a-Fo"></a>若无佛。<a id="a-Fp"></a>则无四塔。<a id="a-Fq"></a>问曰汝之所说。<a id="a-Fr"></a>皆非义理。<a id="a-Fs"></a>何以故。<a id="a-Ft"></a>一切诸部论师皆说。<a id="a-Fu"></a>一切诸佛皆从阎浮提出。<a id="a-Fv"></a>而释迦如来生于林弥尼园。<a id="a-Fw"></a>在伽耶城。<a id="a-Fx"></a>坐于道场。<a id="a-Fy"></a>成等正觉。<a id="a-Fz"></a>于波罗奈。<a id="a-G0"></a>而转法轮。<a id="a-G1"></a>拘尸那城。<a id="a-G2"></a>入般涅槃。<a id="a-G3"></a>是故汝言非也。<a id="a-G4"></a>答曰。<a id="a-G5"></a>此事不然。<a id="a-G6"></a>何以故。<a id="a-G7"></a>我意不欲令诸如来。<a id="a-G8"></a>于此而出在首陀会天。<a id="a-G9"></a>而成正觉。<a id="a-GA"></a>若首陀会成正觉者。<a id="a-GB"></a>则无王宫生。<a id="a-GC"></a>亦无出家亦无成道。<a id="a-GD"></a>何以故。<a id="a-GE"></a>若尔如来便无亲族。<a id="a-GF"></a>亦无生处。<a id="a-GG"></a>亦无有灭。<a id="a-GH"></a>如法华经。<a id="a-GI"></a>智照经。<a id="a-GJ"></a>如来出生经。<a id="a-GK"></a>皆广说。<a id="a-GL"></a>如来不生不灭。<a id="a-GM"></a>迦葉亦自说言。<a id="a-GN"></a>我依一切种智出家。<a id="a-GO"></a>当知此义。<a id="a-GP"></a>即是示现如来不生于金棺内。<a id="a-GQ"></a>而出其脚。<a id="a-GR"></a>迦葉致礼。<a id="a-GS"></a>则明如来不灭。<a id="a-GT"></a>是故当知。<a id="a-GU"></a>如来法身不生不灭。<a id="a-GV"></a>问曰。<a id="a-GW"></a>如来都无少生灭耶。<a id="a-GX"></a>答曰。<a id="a-GY"></a>我今依理正说如来实无生灭非为虚妄。<a id="a-GZ"></a>如来但以方便示现生灭。<a id="a-Ga"></a>皆是不可思议。<a id="a-Gb"></a>为化众生故。<a id="a-Gc"></a>如佛于修赖经中说。<a id="a-Gd"></a>我于娑婆世界。<a id="a-Ge"></a>若以实身现者。<a id="a-Gf"></a>则无一人而受我化。<a id="a-Gg"></a>是故此处最为甚深。<a id="a-Gh"></a>亦是秘密。<a id="a-Gi"></a>亦名显现皆为下根众生智慧微浅。<a id="a-Gj"></a>不能得知甚深之法。<a id="a-Gk"></a>是故方便为现斯事。<a id="a-Gl"></a>以偈颂曰。</p>
  <p id="aGm">大乘甚深广　　显现易可说</p>
  <p id="aGn">钝智心狭劣　　闻则怀惊疑</p>
  <p id="aGo">真是佛子者　　能知其甚深</p>
  <p id="aGp">今乃真实说　　但为求佛者</p>
  <p id="aGq">成就于二乘　　人天诸利根</p>
  <p id="aGr">受福乘此乘　　是名大乘道</p>
  <p id="aGs">大乘能出生　　声闻缘觉道</p>
  <p id="aGt">若遮大乘者　　云何得诸果</p>
  <p id="aGu">犹如诸字本　　离本则无字</p>
  <p id="aGv">若离摩诃衍　　亦无一切乘</p>
  <p id="aGw">钝根少智者　　不信于大乘</p>
  <p id="aGx">以不能信故　　则无一切乘</p>
  <p id="aGy">自利而兼他　　是名无上乘</p>
  <p id="aGz">是故当亲近　　乃至成佛道</p>
  <p id="aH0">是义甚深。<a id="a-H1"></a>难可显现不应处处而为人说。<a id="a-H2"></a>问曰。<a id="a-H3"></a>虽不得一切处说。<a id="a-H4"></a>应为能解者说。<a id="a-H5"></a>若发大心增长智慧。<a id="a-H6"></a>应为是人具足分别如前所说。<a id="a-H7"></a>答曰。<a id="a-H8"></a>有四不思议。<a id="a-H9"></a>所谓佛不思议。<a id="a-HA"></a>禅定不思议。<a id="a-HB"></a>龙神不思议。<a id="a-HC"></a>业报不思议。<a id="a-HD"></a>佛不思议应显现法。<a id="a-HE"></a>唯有利根众生。<a id="a-HF"></a>从卢舍那佛以来。<a id="a-HG"></a>所说诸法悉能堪受。<a id="a-HH"></a>问曰。<a id="a-HI"></a>云何得从彼佛以为次第乃至今耶。<a id="a-HJ"></a>答曰。<a id="a-HK"></a>如来法身为化众生有四方便。<a id="a-HL"></a>何等为四。<a id="a-HM"></a>一者多檀多罗波罗比地。<a id="a-HN"></a>二者多檀多罗尼比致。<a id="a-HO"></a>三者阿亶多波罗比致。<a id="a-HP"></a>四者阿亶多罗比致(此四深妙秦言无以译之故存梵本耳)。<a id="a-HQ"></a>问曰。<a id="a-HR"></a>若如来法身常是寂灭无相无为。<a id="a-HS"></a>云何而得随顺有相。<a id="a-HT"></a>答曰。<a id="a-HU"></a>以本愿力故。<a id="a-HV"></a>如入灭尽定比丘。<a id="a-HW"></a>虽无心相。<a id="a-HX"></a>以先要心。<a id="a-HY"></a>若打揵捶。<a id="a-HZ"></a>声发至耳。<a id="a-Ha"></a>随其声发。<a id="a-Hb"></a>即得出定。<a id="a-Hc"></a>菩萨亦复如是。<a id="a-Hd"></a>发菩提心。<a id="a-He"></a>本誓愿力。<a id="a-Hf"></a>若使我得寂灭法身尔时心识虽复无相以无作力故。<a id="a-Hg"></a>教化众生。<a id="a-Hh"></a>是故如来无相法身。<a id="a-Hi"></a>便能普应。<a id="a-Hj"></a>随顺有相。<a id="a-Hk"></a>如三千大千世界百亿兜率天。<a id="a-Hl"></a>百亿炎摩天。<a id="a-Hm"></a>皆悉俱时示现色身。<a id="a-Hn"></a>现色身已。<a id="a-Ho"></a>或复舍寿。<a id="a-Hp"></a>或现入胎。<a id="a-Hq"></a>或现初生。<a id="a-Hr"></a>或作释梵四天王等。<a id="a-Hs"></a>接事左右。<a id="a-Ht"></a>或现行七步或现师子吼。<a id="a-Hu"></a>或复自言天上人间最尊最上。<a id="a-Hv"></a>最后边身断生老病死或现童子。<a id="a-Hw"></a>或现入宫。<a id="a-Hx"></a>或现出家。<a id="a-Hy"></a>或现苦行。<a id="a-Hz"></a>或现坐道场。<a id="a-I0"></a>或现降魔。<a id="a-I1"></a>或现初成佛。<a id="a-I2"></a>或现觉悟众生或现久成佛。<a id="a-I3"></a>或现释梵请转法轮。<a id="a-I4"></a>或现成熟不成熟众生。<a id="a-I5"></a>或现度脱已成熟者。<a id="a-I6"></a>或现当入涅槃。<a id="a-I7"></a>或现已入涅槃。<a id="a-I8"></a>或现阎浮提全身舍利分身舍利。<a id="a-I9"></a>或现兜率下来。<a id="a-IA"></a>乃至现度脱成熟众生。<a id="a-IB"></a>随应所见皆为现形。<a id="a-IC"></a>或复数数示现。<a id="a-ID"></a>或复暂时示现。<a id="a-IE"></a>如是说者。<a id="a-IF"></a>名真实义。<a id="a-IG"></a>终不三阿僧祇劫修行诸波罗蜜而成。<a id="a-IH"></a>四十五十年果便灭尽耶。<a id="a-II"></a>云何当说。<a id="a-IJ"></a>因如须弥只罗山等。<a id="a-IK"></a>果如芥子微尘分许。<a id="a-IL"></a>是故汝说即是颠倒。<a id="a-IM"></a>如我法中。<a id="a-IN"></a>乃可令使因如芥子。<a id="a-IO"></a>果如须弥只罗大山。<a id="a-IP"></a>此合斯义。<a id="a-IQ"></a>是故三阿僧祇因。<a id="a-IR"></a>得尽一切生死果报。<a id="a-IS"></a>应化众生法身常存。<a id="a-IT"></a>如法花寿量所明。<a id="a-IU"></a>亦如文殊师利授记品中说也。<a id="a-IV"></a>彼云何名为多但多罗尼比致。<a id="a-IW"></a>如佛所说。<a id="a-IX"></a>我作佛事已竟语诸比丘。<a id="a-IY"></a>我涅槃时到。<a id="a-IZ"></a>如是十方诸佛。<a id="a-Ia"></a>亦复如是。<a id="a-Ib"></a>为化众生故。<a id="a-Ic"></a>作如是语。<a id="a-Id"></a>其实不灭。<a id="a-Ie"></a>一切佛国。<a id="a-If"></a>神通变化。<a id="a-Ig"></a>皆与虚空法界齐等。<a id="a-Ih"></a>是故当知。<a id="a-Ii"></a>法身是常。<a id="a-Ij"></a>色身应化故无常。<a id="a-Ik"></a>若以色身观佛者。<a id="a-Il"></a>不名见如来。<a id="a-Im"></a>如佛说偈。</p>
  <p id="aIn">若以色见佛　　音声求如来</p>
  <p id="aIo">是人行邪道　　不名为见佛</p>
  <p id="aIp">以是义故。<a id="a-Iq"></a>以法身观佛。<a id="a-Ir"></a>名真见如来。<a id="a-Is"></a>如莲花比丘尼。<a id="a-It"></a>见佛色身。<a id="a-Iu"></a>便作是念。<a id="a-Iv"></a>我最先见佛。<a id="a-Iw"></a>佛言。<a id="a-Ix"></a>汝不先见我。<a id="a-Iy"></a>唯须菩提识于法身。<a id="a-Iz"></a>已先见我。<a id="a-J0"></a>是故当知。<a id="a-J1"></a>位阶十住。<a id="a-J2"></a>名见法身。<a id="a-J3"></a>若礼法身。<a id="a-J4"></a>即礼一切色身。<a id="a-J5"></a>如佛于法华经中说。<a id="a-J6"></a>若人称名供养观世音法身者。<a id="a-J7"></a>胜供养六十二亿诸佛色身。<a id="a-J8"></a>何以故。<a id="a-J9"></a>以其位阶十地。<a id="a-JA"></a>得佛法身。<a id="a-JB"></a>亦名菩萨。<a id="a-JC"></a>亦名为佛。<a id="a-JD"></a>以是故知。<a id="a-JE"></a>法身为本。<a id="a-JF"></a>无量色身。<a id="a-JG"></a>皆依法身。<a id="a-JH"></a>而现化出。<a id="a-JI"></a>是故佛便假说六十二亿恒河沙色身。<a id="a-JJ"></a>不如供养一法身乎。<a id="a-JK"></a>如佛于宝积经中所说。</p>
  <p id="aJL">如是迦葉。<a id="a-JM"></a>如世间人。<a id="a-JN"></a>月初出时。<a id="a-JO"></a>恭敬礼拜。<a id="a-JP"></a>至其盛满。<a id="a-JQ"></a>而不恭敬。<a id="a-JR"></a>何以故。<a id="a-JS"></a>从初以至满故。<a id="a-JT"></a>如是迦葉。<a id="a-JU"></a>若善男子。<a id="a-JV"></a>欲恭敬我者。<a id="a-JW"></a>先当敬礼菩萨。<a id="a-JX"></a>何以故。<a id="a-JY"></a>以佛从菩萨地得满足故。<a id="a-JZ"></a>乃至经历生死变化色像利益众生。<a id="a-Ja"></a>以是义故。<a id="a-Jb"></a>彼已得佛果。<a id="a-Jc"></a>是佛实说。<a id="a-Jd"></a>非虚妄也。<a id="a-Je"></a>问曰。<a id="a-Jf"></a>若未入菩萨地者。<a id="a-Jg"></a>受具戒比丘得为礼不。<a id="a-Jh"></a>答曰。<a id="a-Ji"></a>得礼。<a id="a-Jj"></a>以初发心菩萨胜于一切声闻辟支佛故。<a id="a-Jk"></a>如尊者罗睺所说偈。</p>
  <p id="aJl">若发深心　　必生菩提　　故为一切</p>
  <p id="aJm">之所恭敬</p>
  <p id="aJn">问曰。<a id="a-Jo"></a>云何受具足戒比丘。<a id="a-Jp"></a>而礼不具足戒未入正位菩萨耶。<a id="a-Jq"></a>答曰。<a id="a-Jr"></a>应礼菩萨。<a id="a-Js"></a>何以故。<a id="a-Jt"></a>声闻戒要须受得尽寿便舍。<a id="a-Ju"></a>菩萨发心成就自性第一义戒。<a id="a-Jv"></a>解脱戒。<a id="a-Jw"></a>是故声闻虽受具足戒。<a id="a-Jx"></a>犹应礼彼未入正位菩萨。<a id="a-Jy"></a>以菩萨体性不杀。<a id="a-Jz"></a>远离刀杖。<a id="a-K0"></a>乃至虫蚁尽无杀心。<a id="a-K1"></a>而有惭愧。<a id="a-K2"></a>如是广说。<a id="a-K3"></a>体性不盗。<a id="a-K4"></a>乃至体性不邪见。<a id="a-K5"></a>如波罗提木叉戒。<a id="a-K6"></a>命终时舍。<a id="a-K7"></a>罢道时舍。<a id="a-K8"></a>菩萨大士性戒成就。<a id="a-K9"></a>乃至道场。<a id="a-KA"></a>终不中舍。<a id="a-KB"></a>以是义故。<a id="a-KC"></a>虽受具戒。<a id="a-KD"></a>应为作礼。<a id="a-KE"></a>问曰。<a id="a-KF"></a>成就体性戒者。<a id="a-KG"></a>乃可供养。<a id="a-KH"></a>不应礼拜。<a id="a-KI"></a>答曰。<a id="a-KJ"></a>不然。<a id="a-KK"></a>以有戒功德故。<a id="a-KL"></a>亦应礼拜。<a id="a-KM"></a>岂但供养。<a id="a-KN"></a>汝言。<a id="a-KO"></a>不受戒菩萨。<a id="a-KP"></a>不应向礼。<a id="a-KQ"></a>我今复当为汝广说。<a id="a-KR"></a>不但以白四羯磨故。<a id="a-KS"></a>而受具足戒。<a id="a-KT"></a>如比尼毗婆沙中说有十种受具足戒。<a id="a-KU"></a>菩萨有种种受戒。<a id="a-KV"></a>何等为十。<a id="a-KW"></a>如佛自言善来比丘。<a id="a-KX"></a>自然已得受具足戒。<a id="a-KY"></a>如摩诃迦葉。<a id="a-KZ"></a>自誓因缘受具足戒。<a id="a-Ka"></a>如憍陈如。<a id="a-Kb"></a>见谛故受具足戒。<a id="a-Kc"></a>如波阇波提比丘尼。<a id="a-Kd"></a>以八法受具足戒。<a id="a-Ke"></a>如达摩提那比丘尼。<a id="a-Kf"></a>遣使受具足戒。<a id="a-Kg"></a>如须陀尼耶沙弥。<a id="a-Kh"></a>论义受具足戒。<a id="a-Ki"></a>如耶舍比丘等。<a id="a-Kj"></a>善来受具足戒。<a id="a-Kk"></a>如拔陀罗波楞伽。<a id="a-Kl"></a>三归受具足戒。<a id="a-Km"></a>如边地第五律师受具足戒。<a id="a-Kn"></a>中国白四羯磨受具足戒。<a id="a-Ko"></a>是以菩萨常受具足戒未曾舍离。<a id="a-Kp"></a>问曰。<a id="a-Kq"></a>若被法服菩萨得礼白衣菩萨不。<a id="a-Kr"></a>答曰。<a id="a-Ks"></a>菩萨方便具足五通。<a id="a-Kt"></a>随顺众生一切形相。<a id="a-Ku"></a>而同其服。<a id="a-Kv"></a>亦随一切众生。<a id="a-Kw"></a>入于诸趣。<a id="a-Kx"></a>同其状类。<a id="a-Ky"></a>大菩萨等。<a id="a-Kz"></a>随众生业报。<a id="a-L0"></a>变化受身如尊者拘摩罗陀所说偈言。</p>
  <p id="aL1">诸趣悉变化　　唯除净居天</p>
  <p id="aL2">随业种种转　　无处不受生</p>
  <p id="aL3">以是故知。<a id="a-L4"></a>诸菩萨常同利益。<a id="a-L5"></a>随其受生。<a id="a-L6"></a>而化导之。<a id="a-L7"></a>以方便力。<a id="a-L8"></a>但为众生。<a id="a-L9"></a>不随烦恼业报所系。<a id="a-LA"></a>如尊者提婆所说偈。</p>
  <p id="aLB">或现作师长　　或复为弟子</p>
  <p id="aLC">以种种方便　　为化诸凡愚</p>
  <p id="aLD">自在于诸趣　　常为众恭敬</p>
  <p id="aLE">若不恭敬者　　是大憍慢业</p>
  <p id="aLF">是以菩萨虽形服在俗。<a id="a-LG"></a>应得礼敬。<a id="a-LH"></a>犹如如来。<a id="a-LI"></a>为化众生。<a id="a-LJ"></a>作若干种形。<a id="a-LK"></a>亦如化弗迦沙王。<a id="a-LL"></a>作老比丘形。<a id="a-LM"></a>作瓦师形。<a id="a-LN"></a>作力士形。<a id="a-LO"></a>作琴瑟伎术师形。<a id="a-LP"></a>亦现种种在家人形。<a id="a-LQ"></a>虽为种种无量形状。<a id="a-LR"></a>一切皆应恭敬礼拜。<a id="a-LS"></a>是故虽同俗服。<a id="a-LT"></a>应加礼敬。<a id="a-LU"></a>如佛所说偈。</p>
  <p id="aLV">严饰诸行而寂灭　　调伏决定修梵行</p>
  <p id="aLW">于诸众生舍刀杖　　是名沙门婆罗门</p>
  <p id="aLX">是以于诸菩萨。<a id="a-LY"></a>不应取其形状相貌。<a id="a-LZ"></a>而生分别。<a id="a-La"></a>菩萨但为三界众生。<a id="a-Lb"></a>作大舍宅。<a id="a-Lc"></a>或化为佛。<a id="a-Ld"></a>或化为天人。<a id="a-Le"></a>乃至化为种种畜生。<a id="a-Lf"></a>一切皆应礼彼菩萨功德妙聚。<a id="a-Lg"></a>不应作心礼其状貌如彼世人。<a id="a-Lh"></a>致礼形像。<a id="a-Li"></a>远敬法身。<a id="a-Lj"></a>岂在金石泥团土木而尊事乎。<a id="a-Lk"></a>是故菩萨。<a id="a-Ll"></a>以诸方便。<a id="a-Lm"></a>作内外形。<a id="a-Ln"></a>利益众生。<a id="a-Lo"></a>礼无咎耶。<a id="a-Lp"></a>是以如来非是涅槃。<a id="a-Lq"></a>非不涅槃。<a id="a-Lr"></a>如罗睺罗所说偈。</p>
  <p id="aLs">生死苦长远　　应当入涅槃</p>
  <p id="aLt">以大慈悲力　　久住而不舍</p>
  <p id="aLu">是故当知。<a id="a-Lv"></a>随生死久远。<a id="a-Lw"></a>法身常住。<a id="a-Lx"></a>色身应现。<a id="a-Ly"></a>犹如灯灭是故菩萨法身。<a id="a-Lz"></a>胜于诸佛色身。<a id="a-M0"></a>诸佛色身。<a id="a-M1"></a>于欲界而成正觉。<a id="a-M2"></a>菩萨法身。<a id="a-M3"></a>住于净居。<a id="a-M4"></a>菩萨法身。<a id="a-M5"></a>住于诸佛一切种智。<a id="a-M6"></a>诸佛色身。<a id="a-M7"></a>为化众生。<a id="a-M8"></a>令诸释梵。<a id="a-M9"></a>四天王等。<a id="a-MA"></a>皆悉恭敬。<a id="a-MB"></a>是以佛说。<a id="a-MC"></a>供养六十二亿恒河沙诸佛色身。<a id="a-MD"></a>不如供养菩萨一法身也。<a id="a-ME"></a>如集一切福德三昧经中所说。<a id="a-MF"></a>喜乐正法。<a id="a-MG"></a>终不说佛入于涅槃。<a id="a-MH"></a>如法华经中说偈。</p>
  <p id="aMI">常在灵鹫山　　及余诸住处</p>
  <p id="aMJ">凡愚无智者　　虽在而不见</p>
  <p id="aMK">如入一切世界大庄严三昧经中说。<a id="a-ML"></a>告善男子。<a id="a-MM"></a>汝见如来法身不。<a id="a-MN"></a>白言。<a id="a-MO"></a>世尊。<a id="a-MP"></a>唯然已见。<a id="a-MQ"></a>于一毛孔。<a id="a-MR"></a>见亿百那由他诸佛世界。<a id="a-MS"></a>身口业等遍满一切诸佛世界。<a id="a-MT"></a>又如来密藏中说持速疾菩萨。<a id="a-MU"></a>观如来顶上。<a id="a-MV"></a>至无量诸佛世界。<a id="a-MW"></a>犹不能见。<a id="a-MX"></a>如目连寻如来说法音声。<a id="a-MY"></a>乃至野马世界。<a id="a-MZ"></a>犹不能尽于佛音声。<a id="a-Ma"></a>如首楞严经中所说。<a id="a-Mb"></a>如来处于宫中。<a id="a-Mc"></a>而现无量世界初生转法轮入涅槃。<a id="a-Md"></a>如密藏经中说。<a id="a-Me"></a>如来法身住于一切众生身中。<a id="a-Mf"></a>光影外现。<a id="a-Mg"></a>犹如净彩裹摩尼珠。<a id="a-Mh"></a>无所障蔽亦复如是。<a id="a-Mi"></a>是故当知。<a id="a-Mj"></a>如来法身遍在一切诸众生中。<a id="a-Mk"></a>如佛所说。<a id="a-Ml"></a>乃至枯树焦木亦悉皆入不应生害。<a id="a-Mm"></a>况复余类。<a id="a-Mn"></a>是故不应称量众生。<a id="a-Mo"></a>除诸如来。<a id="a-Mp"></a>无能知者。<a id="a-Mq"></a>如维摩诘所说。<a id="a-Mr"></a>一切佛土。<a id="a-Ms"></a>皆悉严净。<a id="a-Mt"></a>此娑婆世界亦是。<a id="a-Mu"></a>大心众生有如来藏故。<a id="a-Mv"></a>释迦如来以善方便。<a id="a-Mw"></a>令诸声闻大弟子等。<a id="a-Mx"></a>现五浊世。<a id="a-My"></a>诸外道等。<a id="a-Mz"></a>虽计一异如是人等。<a id="a-N0"></a>一切身中。<a id="a-N1"></a>亦有法身。<a id="a-N2"></a>悉从菩萨善方便生。<a id="a-N3"></a>皆为显发摩诃衍道。<a id="a-N4"></a>是故当知。<a id="a-N5"></a>菩萨于三千大千世界。<a id="a-N6"></a>教化众生故。<a id="a-N7"></a>种种不同。<a id="a-N8"></a>若利根众生。<a id="a-N9"></a>为赞大乘。<a id="a-NA"></a>而无讥嫌。<a id="a-NB"></a>令心易解。<a id="a-NC"></a>若钝根众生。<a id="a-ND"></a>入邪见林。<a id="a-NE"></a>着愚痴网。<a id="a-NF"></a>得见诸佛菩萨因缘故。<a id="a-NG"></a>灭诸邪见。<a id="a-NH"></a>乃入大乘。<a id="a-NI"></a>是故摩诃衍。<a id="a-NJ"></a>于诸乘中。<a id="a-NK"></a>最为根本。<a id="a-NL"></a>若有众生。<a id="a-NM"></a>受持信解此大乘者。<a id="a-NN"></a>当知是人业报烦恼皆悉消除如世尊为阿阇世王解诸疑悔经中所说光相。<a id="a-NO"></a>勿作是言。<a id="a-NP"></a>何以故。<a id="a-NQ"></a>汝于余佛世界。<a id="a-NR"></a>十劫修诸禅定。<a id="a-NS"></a>不如于此娑婆世界。<a id="a-NT"></a>能一食顷修行慈心。<a id="a-NU"></a>何以故。<a id="a-NV"></a>于余世界。<a id="a-NW"></a>断除烦恼。<a id="a-NX"></a>亦复不如于此娑婆世界。<a id="a-NY"></a>一食顷中修习善业。<a id="a-NZ"></a>如与文殊师利授记中说。<a id="a-Na"></a>及余诸经。<a id="a-Nb"></a>皆具分别。<a id="a-Nc"></a>若有众生诽谤正法。<a id="a-Nd"></a>如般若经及法花中广说。<a id="a-Ne"></a>其谤法过逆罪。<a id="a-Nf"></a>若能受持信解大乘。<a id="a-Ng"></a>乃至五无间等。<a id="a-Nh"></a>皆悉消尽。<a id="a-Ni"></a>如佛所说偈。</p>
  <p id="aNj">所作重恶业　　能深自悔责</p>
  <p id="aNk">敬信大乘法　　拔除诸罪根</p>
  <p id="aNl">佛说如是。<a id="a-Nm"></a>真实法相。<a id="a-Nn"></a>信心次第相续连注。<a id="a-No"></a>皆悉空寂。<a id="a-Np"></a>先所造恶。<a id="a-Nq"></a>即能消灭。<a id="a-Nr"></a>如世尊解除疑悔经中说也。<a id="a-Ns"></a>大王观察汝心。<a id="a-Nt"></a>以何心杀父。<a id="a-Nu"></a>为过去心未来心现在心耶。<a id="a-Nv"></a>若过去心。<a id="a-Nw"></a>过去心已灭。<a id="a-Nx"></a>若心已灭。<a id="a-Ny"></a>则无方所。<a id="a-Nz"></a>亦无住处。<a id="a-O0"></a>若未来心。<a id="a-O1"></a>未来心未至。<a id="a-O2"></a>若现在心。<a id="a-O3"></a>现在心不住。<a id="a-O4"></a>譬如幻化。<a id="a-O5"></a>非青黄赤白。<a id="a-O6"></a>紫颇梨色。<a id="a-O7"></a>体性纯净。<a id="a-O8"></a>乃至非相非可见。<a id="a-O9"></a>如是广说。<a id="a-OA"></a>即得胜趣。<a id="a-OB"></a>是故当知。<a id="a-OC"></a>摩诃衍者。<a id="a-OD"></a>是根本乘。<a id="a-OE"></a>如弥勒庄严经中说。<a id="a-OF"></a>发菩提心事。<a id="a-OG"></a>解菩提心。<a id="a-OH"></a>住菩提心。<a id="a-OI"></a>得大利益。<a id="a-OJ"></a>不堕恶趣。<a id="a-OK"></a>解菩提心。<a id="a-OL"></a>净菩提心。<a id="a-OM"></a>从地至地。<a id="a-ON"></a>渐渐增益。<a id="a-OO"></a>而得法身。<a id="a-OP"></a>能现神通。<a id="a-OQ"></a>如卢舍那佛所作变化。<a id="a-OR"></a>而说偈言。</p>
  <p id="aOS">若得无垢身　　色像则无量</p>
  <p id="aOT">或出于阎浮　　或处于兜率</p>
  <p id="aOU">从于定光佛　　乃尽生死际</p>
  <p id="aOV">知时与非时　　当知定光化</p>
  <p id="aOW">非是形色处　　亦复非无相</p>
  <p id="aOX">悉由于本行　　亦如水中月</p>
  <p id="aOY">身口意皆密　　悉是不共法</p>
  <p id="aOZ">一切诸世界　　色身现解脱</p>
  <p id="aOa">持世诸天人　　欲观见佛顶</p>
  <p id="aOb">无边不思议　　过于亿世界</p>
  <p id="aOc">目连诸弟子　　至心求佛声</p>
  <p id="aOd">亦过百千界　　寻声无边际</p>
  <p id="aOe">法身功德业　　一切无能知</p>
  <p id="aOf">不可以形类　　言辞巧宣说</p>
  <p id="aOg">见闻唯佛力　　非我之境界</p>
  <p id="aOh">念报佛恩者　　顶戴信奉行</p>
  <p id="aOi">今我所说法　　回施诸众生</p>
  <p id="aOj">悉灭烦恼结　　得证无上道</p>
 </body>
</html>