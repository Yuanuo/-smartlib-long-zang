<!doctype html>
<html id="z3IBVG7tf" data-ver="1429">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第二十八</h1>
  <h2 id="a2">释初品中六神通</h2>
  <p id="a3">【经】“菩萨摩诃萨欲住六神通，<a id="a-4"></a>当学般若波罗蜜！<a id="a-5"></a>”</p>
  <p id="a6">【论】问曰：<a id="a-7"></a>如赞菩萨品中言，<a id="a-8"></a>诸菩萨皆得五神通，<a id="a-9"></a>今何以言欲住六神通？</p>
  <p id="aA">答曰：<a id="a-B"></a>五通是菩萨所得，<a id="a-C"></a>今欲住六神通，<a id="a-D"></a>是佛所得。<a id="a-E"></a>若菩萨得六神通，<a id="a-F"></a>可如来难！</p>
  <p id="aG">问曰：<a id="a-H"></a>往生品中说：<a id="a-I"></a>菩萨住六神通，<a id="a-J"></a>至诸佛国，<a id="a-K"></a>云何言菩萨皆得五通？</p>
  <p id="aL">答曰：<a id="a-M"></a>第六漏尽神通有二种：<a id="a-N"></a>一者、<a id="a-O"></a>漏习俱尽，<a id="a-P"></a>二者、<a id="a-Q"></a>漏尽而习不尽。<a id="a-R"></a>习不尽故，<a id="a-S"></a>言皆得五通；<a id="a-T"></a>漏尽故，<a id="a-U"></a>言住六神通。</p>
  <p id="aV">问曰：<a id="a-W"></a>若菩萨漏尽，<a id="a-X"></a>云何复生？<a id="a-Y"></a>云何受生？<a id="a-Z"></a>一切受生，<a id="a-a"></a>皆由爱相续故有。<a id="a-b"></a>譬如米，<a id="a-c"></a>虽得良田时泽，<a id="a-d"></a>终不能生；<a id="a-e"></a>诸圣人爱糠已脱故，<a id="a-f"></a>虽有有漏业生因缘，<a id="a-g"></a>不应得生！</p>
  <p id="ah">答曰：<a id="a-i"></a>先已说，<a id="a-j"></a>菩萨入法位，<a id="a-k"></a>住阿鞞跋致地，<a id="a-l"></a>末后肉身尽，<a id="a-m"></a>得法性生身。<a id="a-n"></a>虽断诸烦恼，<a id="a-o"></a>有烦恼习因缘故，<a id="a-p"></a>受法性生身，<a id="a-q"></a>非三界生也。</p>
  <p id="ar">问曰：<a id="a-s"></a>阿罗汉烦恼已尽，<a id="a-t"></a>习亦未尽，<a id="a-u"></a>何以不生？</p>
  <p id="av">答曰：<a id="a-w"></a>阿罗汉无大慈悲，<a id="a-x"></a>无本誓愿度一切众生；<a id="a-y"></a>又以实际作证，<a id="a-z"></a>已离生死故。</p>
  <p id="a10">复次，<a id="a-11"></a>先已答有二种漏尽，<a id="a-12"></a>此中不说菩萨得漏尽通，<a id="a-13"></a>自言欲得六神通者，<a id="a-14"></a>当学般若波罗蜜。<a id="a-15"></a>六神通义，<a id="a-16"></a>如后品中佛所说。<a id="a-17"></a>上赞菩萨品，<a id="a-18"></a>亦已说菩萨五神通义。</p>
  <p id="a19">问曰：<a id="a-1A"></a>神通有何次第？</p>
  <p id="a1B">答曰：<a id="a-1C"></a>菩萨离五欲，<a id="a-1D"></a>得诸禅，<a id="a-1E"></a>有慈悲故，<a id="a-1F"></a>为众生取神通，<a id="a-1G"></a>现诸希有奇特之事，<a id="a-1H"></a>令众生心清净。<a id="a-1I"></a>何以故？<a id="a-1J"></a>若无希有事，<a id="a-1K"></a>不能令多众生得度。<a id="a-1L"></a>菩萨摩诃萨作是念已，<a id="a-1M"></a>系心身中虚空，<a id="a-1N"></a>灭粗重色相，<a id="a-1O"></a>常取空轻相，<a id="a-1P"></a>发大欲精进心，<a id="a-1Q"></a>智慧筹量心力能举身未？<a id="a-1R"></a>筹量已，<a id="a-1S"></a>自知心力大，<a id="a-1T"></a>能举其身。<a id="a-1U"></a>譬如学趠，<a id="a-1V"></a>常坏色粗重相，<a id="a-1W"></a>常修轻空相，<a id="a-1X"></a>是时便能飞。</p>
  <p id="a1Y">二者、<a id="a-1Z"></a>亦能变化诸物，<a id="a-1a"></a>令地作水、<a id="a-1b"></a>水作地、<a id="a-1c"></a>风作火、<a id="a-1d"></a>火作风，<a id="a-1e"></a>如是诸大，<a id="a-1f"></a>皆令转易。<a id="a-1g"></a>令金作瓦砾，<a id="a-1h"></a>瓦砾作金，<a id="a-1i"></a>如是诸物各能令化。<a id="a-1j"></a>变地为水相，<a id="a-1k"></a>常修念水令多，<a id="a-1l"></a>不复忆念地相，<a id="a-1m"></a>是时地相如念即作水，<a id="a-1n"></a>如是等诸物皆能变化。</p>
  <p id="a1o">问曰：<a id="a-1p"></a>若尔，<a id="a-1q"></a>与一切入有何等异？</p>
  <p id="a1r">答曰：<a id="a-1s"></a>一切入是神通初道；<a id="a-1t"></a>先已一切入、<a id="a-1u"></a>背舍、<a id="a-1v"></a>胜处，<a id="a-1w"></a>柔伏其心，<a id="a-1x"></a>然后易入神通。</p>
  <p id="a1y">复次，<a id="a-1z"></a>一切入中，<a id="a-20"></a>一身自见地变为水，<a id="a-21"></a>余人不见；<a id="a-22"></a>神通则不然，<a id="a-23"></a>自见实是水，<a id="a-24"></a>他人亦见实水。</p>
  <p id="a25">问曰：<a id="a-26"></a>一切入亦是大定，<a id="a-27"></a>何以不能令作实水，<a id="a-28"></a>己身、<a id="a-29"></a>他人皆见？</p>
  <p id="a2A">答曰：<a id="a-2B"></a>一切入观处广，<a id="a-2C"></a>但能令一切是水相，<a id="a-2D"></a>而不能令实是水；<a id="a-2E"></a>神通不能遍一切，<a id="a-2F"></a>而能令地转为水，<a id="a-2G"></a>便是实水。<a id="a-2H"></a>以是故，<a id="a-2I"></a>二定力各别。</p>
  <p id="a2J">问曰：<a id="a-2K"></a>二定变化事，<a id="a-2L"></a>为实为虚？<a id="a-2M"></a>若实，<a id="a-2N"></a>云何石作金、<a id="a-2O"></a>地作水？<a id="a-2P"></a>若虚，<a id="a-2Q"></a>云何圣人而行不实？</p>
  <p id="a2R">答曰：<a id="a-2S"></a>皆实，<a id="a-2T"></a>圣人无虚也，<a id="a-2U"></a>三毒已拔故。<a id="a-2V"></a>以一切法各各无定相故，<a id="a-2W"></a>可转地或作水相，<a id="a-2X"></a>如酥胶蜡是地类，<a id="a-2Y"></a>得火则消为水，<a id="a-2Z"></a>则成湿相；<a id="a-2a"></a>水寒则结成冰而为坚相；<a id="a-2b"></a>石汁作金，<a id="a-2c"></a>金败为铜，<a id="a-2d"></a>或还为石。<a id="a-2e"></a>众生亦如是，<a id="a-2f"></a>恶可为善，<a id="a-2g"></a>善可为恶。<a id="a-2h"></a>以是故，<a id="a-2i"></a>知一切法无定相故，<a id="a-2j"></a>用神通力变化，<a id="a-2k"></a>实而不诳。<a id="a-2l"></a>若本各各定相，<a id="a-2m"></a>则不可变。</p>
  <p id="a2n">三者、<a id="a-2o"></a>诸贤圣神通，<a id="a-2p"></a>于六尘中随意自在，<a id="a-2q"></a>见好能生厌想，<a id="a-2r"></a>见丑能生乐想，<a id="a-2s"></a>亦能离好丑想行舍心，<a id="a-2t"></a>是名三种神通。<a id="a-2u"></a>此自在神通，<a id="a-2v"></a>唯佛具足。<a id="a-2w"></a>菩萨得是神通，<a id="a-2x"></a>游诸佛国；<a id="a-2y"></a>于诸异国语言不同，<a id="a-2z"></a>及在远微细众生不闻故，<a id="a-30"></a>求天耳通。<a id="a-31"></a>常忆念种种多众大声，<a id="a-32"></a>取相修行，<a id="a-33"></a>常修习故，<a id="a-34"></a>耳得色界四大造清净色；<a id="a-35"></a>得已，<a id="a-36"></a>便得远闻，<a id="a-37"></a>于天人音声，<a id="a-38"></a>粗细远近，<a id="a-39"></a>通达无碍。</p>
  <p id="a3A">问曰：<a id="a-3B"></a>如禅经中说：<a id="a-3C"></a>先得天眼，<a id="a-3D"></a>见众生而不闻其声故，<a id="a-3E"></a>求天耳通。<a id="a-3F"></a>既得天眼、<a id="a-3G"></a>天耳，<a id="a-3H"></a>见知众生身形、<a id="a-3I"></a>音声，<a id="a-3J"></a>而不解语言种种忧、<a id="a-3K"></a>喜、<a id="a-3L"></a>苦、<a id="a-3M"></a>乐之辞故，<a id="a-3N"></a>求辞无碍智。<a id="a-3O"></a>但知其辞，<a id="a-3P"></a>而不知其心故，<a id="a-3Q"></a>求知他心智。<a id="a-3R"></a>知其心已，<a id="a-3S"></a>未知本所从来故，<a id="a-3T"></a>求宿命通。<a id="a-3U"></a>既知所来，<a id="a-3V"></a>欲治其心病故，<a id="a-3W"></a>求漏尽通。<a id="a-3X"></a>得具足五通已，<a id="a-3Y"></a>不能变化故，<a id="a-3Z"></a>所度未广，<a id="a-3a"></a>不能降化邪见、<a id="a-3b"></a>大福德人，<a id="a-3c"></a>是故求如意神通。<a id="a-3d"></a>应如是次第，<a id="a-3e"></a>何以故先求如意神通？</p>
  <p id="a3f">答曰：<a id="a-3g"></a>众生粗者多，<a id="a-3h"></a>细者少，<a id="a-3i"></a>是故先以如意神通；<a id="a-3j"></a>如意神通能兼粗细，<a id="a-3k"></a>度人多故，<a id="a-3l"></a>是以先说。</p>
  <p id="a3m">复次，<a id="a-3n"></a>诸神通得法异，<a id="a-3o"></a>数法异。<a id="a-3p"></a>得法者多先求天眼，<a id="a-3q"></a>以易得故。<a id="a-3r"></a>行者用日月、<a id="a-3s"></a>星宿、<a id="a-3t"></a>珠火，<a id="a-3u"></a>取是等光明相，<a id="a-3v"></a>常勤精进，<a id="a-3w"></a>善修习故，<a id="a-3x"></a>昼夜无异，<a id="a-3y"></a>若上若下，<a id="a-3z"></a>若前若后，<a id="a-40"></a>等一明彻，<a id="a-41"></a>无所挂碍，<a id="a-42"></a>是时初得天眼神通。<a id="a-43"></a>余次第得，<a id="a-44"></a>如先说。</p>
  <p id="a45">复次，<a id="a-46"></a>佛如所自得，<a id="a-47"></a>为人说次第。<a id="a-48"></a>佛初夜分得一通、<a id="a-49"></a>一明，<a id="a-4A"></a>所谓如意通、<a id="a-4B"></a>宿命明；<a id="a-4C"></a>中夜分得天耳通、<a id="a-4D"></a>天眼明；<a id="a-4E"></a>后夜分得知他心智通、<a id="a-4F"></a>漏尽明。<a id="a-4G"></a>求明用功重故，<a id="a-4H"></a>在后说。<a id="a-4I"></a>通明次第得，<a id="a-4J"></a>如四沙门果，<a id="a-4K"></a>大者在后。</p>
  <p id="a4L">问曰：<a id="a-4M"></a>若天眼易得故在前，<a id="a-4N"></a>菩萨何以不先得天眼？</p>
  <p id="a4O">答曰：<a id="a-4P"></a>菩萨于诸法皆易无难，<a id="a-4Q"></a>余人钝根故，<a id="a-4R"></a>有难有易。</p>
  <p id="a4S">复次，<a id="a-4T"></a>初夜时魔王来欲与佛战，<a id="a-4U"></a>菩萨以神通力种种变化，<a id="a-4V"></a>令魔兵器皆为缨络。<a id="a-4W"></a>降魔已，<a id="a-4X"></a>续念神通，<a id="a-4Y"></a>欲令具足，<a id="a-4Z"></a>生心即入，<a id="a-4a"></a>便得具足神通。<a id="a-4b"></a>降魔已，<a id="a-4c"></a>自念一身云何得大力？<a id="a-4d"></a>便求宿命明，<a id="a-4e"></a>自知世世积福德力故。<a id="a-4f"></a>中夜时魔即远去，<a id="a-4g"></a>寂寞无声，<a id="a-4h"></a>慈愍一切故，<a id="a-4i"></a>念魔众声，<a id="a-4j"></a>生天耳神通及天眼明。<a id="a-4k"></a>用是天耳，<a id="a-4l"></a>闻十方五道众生苦乐声。<a id="a-4m"></a>闻声已，<a id="a-4n"></a>欲见其形，<a id="a-4o"></a>而以障蔽不见故，<a id="a-4p"></a>求天眼。<a id="a-4q"></a>后夜时既见众生形，<a id="a-4r"></a>欲知其心故，<a id="a-4s"></a>求他心智。<a id="a-4t"></a>知众生心皆欲离苦求乐，<a id="a-4u"></a>是故菩萨求漏尽神通，<a id="a-4v"></a>于诸乐中漏尽最胜，<a id="a-4w"></a>令众生得之。</p>
  <p id="a4x">问曰：<a id="a-4y"></a>菩萨已得无生法忍，<a id="a-4z"></a>世世常得果报神通，<a id="a-50"></a>今何以自疑，<a id="a-51"></a>既见众生而不知其心？</p>
  <p id="a52">答曰：<a id="a-53"></a>有二种菩萨：<a id="a-54"></a>一者、<a id="a-55"></a>法性生身菩萨；<a id="a-56"></a>二者、<a id="a-57"></a>为度众生故方便受人法身，<a id="a-58"></a>生净饭王家，<a id="a-59"></a>出四城门，<a id="a-5A"></a>问老病死人，<a id="a-5B"></a>是菩萨坐树王下，<a id="a-5C"></a>具六神通。</p>
  <p id="a5D">复次，<a id="a-5E"></a>菩萨神通，<a id="a-5F"></a>先有而未具足，<a id="a-5G"></a>今于三夜所得，<a id="a-5H"></a>是佛神通。<a id="a-5I"></a>行人法故，<a id="a-5J"></a>自疑无咎。</p>
  <p id="a5K">问曰：<a id="a-5L"></a>六神通次第，<a id="a-5M"></a>当初天眼，<a id="a-5N"></a>后漏尽通，<a id="a-5O"></a>亦有不尔耶？</p>
  <p id="a5P">答曰：<a id="a-5Q"></a>多先天眼，<a id="a-5R"></a>后漏尽智；<a id="a-5S"></a>或时随所好修，<a id="a-5T"></a>或先天耳，<a id="a-5U"></a>或先神足。<a id="a-5V"></a>有人言：<a id="a-5W"></a>“初禅天耳易得，<a id="a-5X"></a>有觉观四心故；<a id="a-5Y"></a>二禅天眼易得，<a id="a-5Z"></a>眼识无故，<a id="a-5a"></a>心摄不散故；<a id="a-5b"></a>三禅如意通易得，<a id="a-5c"></a>身受快乐故；<a id="a-5d"></a>四禅诸通皆易得，<a id="a-5e"></a>一切安隐处故。<a id="a-5f"></a>”宿命等三神通义，<a id="a-5g"></a>如十力中说。</p>
  <p id="a5h">【经】“欲知一切众生意所趣向，<a id="a-5i"></a>当学般若波罗蜜！<a id="a-5j"></a>”</p>
  <p id="a5k">【论】问曰：<a id="a-5l"></a>六通中已说知他心通，<a id="a-5m"></a>今何以重说？</p>
  <p id="a5n">答曰：<a id="a-5o"></a>知他心通境界少，<a id="a-5p"></a>但知欲界、<a id="a-5q"></a>色界现在众生心心数法，<a id="a-5r"></a>不知过去、<a id="a-5s"></a>未来及无色界众生心心数法。<a id="a-5t"></a>凡夫通于上四禅地，<a id="a-5u"></a>随所得通处已下，<a id="a-5v"></a>遍知四天下众生心心数法。<a id="a-5w"></a>声闻通于上四禅地，<a id="a-5x"></a>随所得通处已下，<a id="a-5y"></a>遍知千世界众生心心数法。<a id="a-5z"></a>辟支佛通于上四禅地，<a id="a-60"></a>随所得通处已下，<a id="a-61"></a>遍知百千世界众生心心数法。<a id="a-62"></a>上地钝根者，<a id="a-63"></a>不能知下地利根者心心数法；<a id="a-64"></a>凡夫不知声闻心心数法，<a id="a-65"></a>声闻不知辟支佛心心数法，<a id="a-66"></a>辟支佛不知佛心心数法。<a id="a-67"></a>以是故说：<a id="a-68"></a>欲知一切众生心所趣向，<a id="a-69"></a>当学般若波罗蜜。</p>
  <p id="a6A">问曰：<a id="a-6B"></a>以何智能知一切众生心心数法？</p>
  <p id="a6C">答曰：<a id="a-6D"></a>诸佛有无碍解脱，<a id="a-6E"></a>入是解脱中，<a id="a-6F"></a>能知一切众生心心数法。<a id="a-6G"></a>诸大菩萨得相似无碍解脱，<a id="a-6H"></a>亦能知一切众生心心数法。<a id="a-6I"></a>新学菩萨欲得是大菩萨无碍解脱及佛无碍解脱；<a id="a-6J"></a>以此无碍解脱，<a id="a-6K"></a>知一切众生心心数法。<a id="a-6L"></a>大菩萨欲得佛无碍解脱。<a id="a-6M"></a>以是故，<a id="a-6N"></a>虽已说知他心通，<a id="a-6O"></a>更说欲知一切众生心所趣向，<a id="a-6P"></a>当学般若波罗蜜。</p>
  <p id="a6Q">问曰：<a id="a-6R"></a>心所趣向，<a id="a-6S"></a>心为去、<a id="a-6T"></a>为不去？<a id="a-6U"></a>若去，<a id="a-6V"></a>此则无心，<a id="a-6W"></a>犹若死人；<a id="a-6X"></a>若不去，<a id="a-6Y"></a>云何能知？<a id="a-6Z"></a>如佛言：<a id="a-6a"></a>“依意缘法意识生，<a id="a-6b"></a>意若不去，<a id="a-6c"></a>则无和合！<a id="a-6d"></a>”</p>
  <p id="a6e">答曰：<a id="a-6f"></a>心不去不住而能知，<a id="a-6g"></a>如般若波罗蜜中说：<a id="a-6h"></a>一切法无来无去相，<a id="a-6i"></a>云何言心有来去？<a id="a-6j"></a>又言：<a id="a-6k"></a>诸法生时无所从来，<a id="a-6l"></a>灭时无所去；<a id="a-6m"></a>若有来去，<a id="a-6n"></a>即堕常见。<a id="a-6o"></a>诸法无有定相，<a id="a-6p"></a>以是故但以内六情、<a id="a-6q"></a>外六尘和合生六识，<a id="a-6r"></a>及生六受、<a id="a-6s"></a>六想、<a id="a-6t"></a>六思。<a id="a-6u"></a>以是故，<a id="a-6v"></a>心如幻化，<a id="a-6w"></a>能知一切众生心心数法，<a id="a-6x"></a>无有知者，<a id="a-6y"></a>无有见者。<a id="a-6z"></a>如叹摩诃衍品中言：<a id="a-70"></a>若一切众生心心数法，<a id="a-71"></a>性实有不虚诳者，<a id="a-72"></a>佛不能知一切众生心心数法；<a id="a-73"></a>以一切众生心心数法性实虚诳，<a id="a-74"></a>无来无去故，<a id="a-75"></a>佛知一切众生心心数法。<a id="a-76"></a>譬如比丘贪求者不得供养，<a id="a-77"></a>无所贪求则无所乏短。<a id="a-78"></a>心亦如是，<a id="a-79"></a>若分别取相，<a id="a-7A"></a>则不得实法，<a id="a-7B"></a>不得实法故，<a id="a-7C"></a>不能通达知一切众生心心数法；<a id="a-7D"></a>若不取相无所分别，<a id="a-7E"></a>则得实法，<a id="a-7F"></a>得实法故，<a id="a-7G"></a>能通达知一切众生心心数法，<a id="a-7H"></a>无所挂碍。</p>
  <p id="a7I">问曰：<a id="a-7J"></a>一切众生诸心，<a id="a-7K"></a>可得悉知不？<a id="a-7L"></a>若悉知，<a id="a-7M"></a>则众生有边；<a id="a-7N"></a>若不知，<a id="a-7O"></a>何以故说欲知一切众生心所趣向？<a id="a-7P"></a>云何佛有一切种智？</p>
  <p id="a7Q">答曰：<a id="a-7R"></a>一切众生心心数法，<a id="a-7S"></a>可得悉知。<a id="a-7T"></a>何以故？<a id="a-7U"></a>如经中说：<a id="a-7V"></a>一切实语中，<a id="a-7W"></a>佛最第一。<a id="a-7X"></a>若不能悉知一切众生心，<a id="a-7Y"></a>得其边际者，<a id="a-7Z"></a>佛何以言悉知？<a id="a-7a"></a>亦不名一切智人！<a id="a-7b"></a>而佛语皆实，<a id="a-7c"></a>必应实有一切智人！</p>
  <p id="a7d">复次，<a id="a-7e"></a>众生虽无边，<a id="a-7f"></a>一切种智亦无边，<a id="a-7g"></a>譬如函大盖亦大。<a id="a-7h"></a>若智慧有边，<a id="a-7i"></a>众生无边者，<a id="a-7j"></a>应有是难！<a id="a-7k"></a>今智慧及众生俱无边故，<a id="a-7l"></a>汝难非也。</p>
  <p id="a7m">复次，<a id="a-7n"></a>若言有边、<a id="a-7o"></a>无边，<a id="a-7p"></a>此二于佛法中是置答。<a id="a-7q"></a>是十四事虚妄无实，<a id="a-7r"></a>无益故不应以为难！</p>
  <p id="a7s">问曰：<a id="a-7t"></a>若有边、<a id="a-7u"></a>无边二俱不实，<a id="a-7v"></a>而佛处处说无边。<a id="a-7w"></a>如众生有痴爱已来，<a id="a-7x"></a>无始无边；<a id="a-7y"></a>十方亦无边际！</p>
  <p id="a7z">答曰：<a id="a-80"></a>众生无边，<a id="a-81"></a>佛智慧无边，<a id="a-82"></a>是为实。<a id="a-83"></a>若人著无边，<a id="a-84"></a>取相戏论故，<a id="a-85"></a>佛说是邪见！<a id="a-86"></a>譬如世间常、<a id="a-87"></a>无常，<a id="a-88"></a>二俱颠倒，<a id="a-89"></a>入十四难中，<a id="a-8A"></a>而佛多以无常度众生，<a id="a-8B"></a>少用有常。<a id="a-8C"></a>若著无常取相戏论，<a id="a-8D"></a>佛说是邪见虚妄。<a id="a-8E"></a>若不著无常，<a id="a-8F"></a>知无常即是苦，<a id="a-8G"></a>苦即是无我，<a id="a-8H"></a>无我即是空；<a id="a-8I"></a>能如是依无常观入诸法空，<a id="a-8J"></a>便是实。<a id="a-8K"></a>以是故，<a id="a-8L"></a>知无常入真谛中是实。<a id="a-8M"></a>十四难中以著因缘故，<a id="a-8N"></a>说是邪见。<a id="a-8O"></a>是故说无常以明无边，<a id="a-8P"></a>无边故众生厌生死长久。<a id="a-8Q"></a>譬如波梨国，<a id="a-8R"></a>四十比丘俱行十二净行，<a id="a-8S"></a>来至佛所，<a id="a-8T"></a>佛为说厌行。<a id="a-8U"></a>佛问比丘：<a id="a-8V"></a>“五恒河伽、<a id="a-8W"></a>蓝牟佛、<a id="a-8X"></a>萨罗由、<a id="a-8Y"></a>阿脂罗婆提、<a id="a-8Z"></a>摩醯，<a id="a-8a"></a>从所来处，<a id="a-8b"></a>流入大海，<a id="a-8c"></a>其中间水为多少？<a id="a-8d"></a>”比丘言：<a id="a-8e"></a>“甚多！<a id="a-8f"></a>”佛言：<a id="a-8g"></a>“但一人一劫中，<a id="a-8h"></a>作畜生时，<a id="a-8i"></a>屠割剥刺；<a id="a-8j"></a>或时犯罪，<a id="a-8k"></a>截其手足，<a id="a-8l"></a>斩其身首；<a id="a-8m"></a>如是等血，<a id="a-8n"></a>多于此水！<a id="a-8o"></a>如是无边大劫中受身出血，<a id="a-8p"></a>不可胜数。<a id="a-8q"></a>啼哭流泪，<a id="a-8r"></a>及饮母乳，<a id="a-8s"></a>亦如是。<a id="a-8t"></a>计一劫中一人积骨，<a id="a-8u"></a>过于鞞浮罗大山（此山天竺人常见，<a id="a-8v"></a>以易信故说），<a id="a-8w"></a>如是无量劫中受生死苦！<a id="a-8x"></a>”诸比丘闻是已，<a id="a-8y"></a>厌患世间，<a id="a-8z"></a>即时得道。</p>
  <p id="a90">复次，<a id="a-91"></a>闻十方众生无边故，<a id="a-92"></a>心生欢喜，<a id="a-93"></a>受不杀戒，<a id="a-94"></a>得无边福德。<a id="a-95"></a>以是因缘故，<a id="a-96"></a>初发意菩萨，<a id="a-97"></a>一切世间众生皆应供养。<a id="a-98"></a>何以故？<a id="a-99"></a>为度无边世界众生故，<a id="a-9A"></a>功德亦无边。<a id="a-9B"></a>有如是等益，<a id="a-9C"></a>故说无边。<a id="a-9D"></a>以是故说：<a id="a-9E"></a>悉知一切众生心所趣向；<a id="a-9F"></a>如日照天下，<a id="a-9G"></a>一时俱至，<a id="a-9H"></a>无不遍明。</p>
  <p id="a9I">【经】“菩萨摩诃萨欲胜一切声闻、<a id="a-9J"></a>辟支佛智慧，<a id="a-9K"></a>当学般若波罗蜜！<a id="a-9L"></a>”</p>
  <p id="a9M">【论】问曰：<a id="a-9N"></a>何等是声闻、<a id="a-9O"></a>辟支佛智慧？</p>
  <p id="a9P">答曰：<a id="a-9Q"></a>以总相、<a id="a-9R"></a>别相观诸法实相，<a id="a-9S"></a>是声闻智慧。<a id="a-9T"></a>如经中说：<a id="a-9U"></a>初以分别诸法智慧，<a id="a-9V"></a>后用涅槃智慧。<a id="a-9W"></a>分别诸法智慧，<a id="a-9X"></a>是别相；<a id="a-9Y"></a>涅槃智慧，<a id="a-9Z"></a>是总相。</p>
  <p id="a9a">复次，<a id="a-9b"></a>知是法为解、<a id="a-9c"></a>是法为缚，<a id="a-9d"></a>是流转、<a id="a-9e"></a>是来还，<a id="a-9f"></a>是生、<a id="a-9g"></a>是灭，<a id="a-9h"></a>是味、<a id="a-9i"></a>是患，<a id="a-9j"></a>是逆、<a id="a-9k"></a>是顺，<a id="a-9l"></a>是此岸、<a id="a-9m"></a>是彼岸，<a id="a-9n"></a>是世间、<a id="a-9o"></a>是出世间。<a id="a-9p"></a>如是等，<a id="a-9q"></a>分别二门诸法，<a id="a-9r"></a>名为声闻智慧。</p>
  <p id="a9s">复次，<a id="a-9t"></a>三种智慧：<a id="a-9u"></a>知五受众如是集、<a id="a-9v"></a>如是散、<a id="a-9w"></a>如是出，<a id="a-9x"></a>是味、<a id="a-9y"></a>是患、<a id="a-9z"></a>是离，<a id="a-A0"></a>三解脱门相应智。<a id="a-A1"></a>如是等，<a id="a-A2"></a>分别三门诸法。</p>
  <p id="aA3">复次，<a id="a-A4"></a>四种智慧：<a id="a-A5"></a>四念处智，<a id="a-A6"></a>法智、<a id="a-A7"></a>比智、<a id="a-A8"></a>他心智、<a id="a-A9"></a>世智，<a id="a-AA"></a>苦智、<a id="a-AB"></a>集智、<a id="a-AC"></a>灭智、<a id="a-AD"></a>道智，<a id="a-AE"></a>不净智、<a id="a-AF"></a>无常智、<a id="a-AG"></a>苦智、<a id="a-AH"></a>无我智，<a id="a-AI"></a>无常智、<a id="a-AJ"></a>苦智、<a id="a-AK"></a>空智、<a id="a-AL"></a>无我智，<a id="a-AM"></a>法智、<a id="a-AN"></a>比智、<a id="a-AO"></a>尽智、<a id="a-AP"></a>无生智。<a id="a-AQ"></a>如是等，<a id="a-AR"></a>分别四门诸法。</p>
  <p id="aAS">复次，<a id="a-AT"></a>从苦法智忍慧，<a id="a-AU"></a>乃至空空三昧，<a id="a-AV"></a>无相无相三昧，<a id="a-AW"></a>无作无作三昧智；<a id="a-AX"></a>于其中间所有智慧，<a id="a-AY"></a>尽是声闻智慧。<a id="a-AZ"></a>略说：<a id="a-Aa"></a>厌世间，<a id="a-Ab"></a>念涅槃，<a id="a-Ac"></a>离三界，<a id="a-Ad"></a>断诸烦恼；<a id="a-Ae"></a>得最上法，<a id="a-Af"></a>所谓涅槃，<a id="a-Ag"></a>是名声闻智慧。</p>
  <p id="aAh">复次，<a id="a-Ai"></a>如般若波罗蜜义品中说：<a id="a-Aj"></a>智慧相，<a id="a-Ak"></a>是声闻智慧，<a id="a-Al"></a>是一智慧；<a id="a-Am"></a>但无方便，<a id="a-An"></a>无大誓庄严，<a id="a-Ao"></a>无大慈大悲，<a id="a-Ap"></a>不求一切佛法，<a id="a-Aq"></a>不求一切种智知一切法；<a id="a-Ar"></a>但厌老病死，<a id="a-As"></a>断诸爱系，<a id="a-At"></a>直趣涅槃为异。</p>
  <p id="aAu">问曰：<a id="a-Av"></a>声闻如是，<a id="a-Aw"></a>辟支佛智慧云何？</p>
  <p id="aAx">答曰：<a id="a-Ay"></a>声闻智慧，<a id="a-Az"></a>即是辟支佛智慧，<a id="a-B0"></a>但时节、<a id="a-B1"></a>利根、<a id="a-B2"></a>福德有差别：<a id="a-B3"></a>时名，<a id="a-B4"></a>佛不在世，<a id="a-B5"></a>亦无佛法，<a id="a-B6"></a>以少因缘，<a id="a-B7"></a>出家得道，<a id="a-B8"></a>名辟支佛；<a id="a-B9"></a>利根名异，<a id="a-BA"></a>法相是同，<a id="a-BB"></a>但智慧深入，<a id="a-BC"></a>得辟支佛道；<a id="a-BD"></a>福德名有相，<a id="a-BE"></a>或一相二相，<a id="a-BF"></a>乃至三十一相。<a id="a-BG"></a>若先佛法中得圣法，<a id="a-BH"></a>法灭后成阿罗汉，<a id="a-BI"></a>名为辟支佛，<a id="a-BJ"></a>身无有相。<a id="a-BK"></a>有辟支佛第一疾者，<a id="a-BL"></a>四世行；<a id="a-BM"></a>久者，<a id="a-BN"></a>乃至百劫行；<a id="a-BO"></a>如声闻疾者三世，<a id="a-BP"></a>久者六十劫；<a id="a-BQ"></a>此义，<a id="a-BR"></a>先已广说。</p>
  <p id="aBS">问曰：<a id="a-BT"></a>如佛说，<a id="a-BU"></a>有四种沙门果、<a id="a-BV"></a>四种圣人，<a id="a-BW"></a>须陀洹乃至阿罗汉；<a id="a-BX"></a>五种佛子，<a id="a-BY"></a>须陀洹乃至辟支佛；<a id="a-BZ"></a>三种菩提，<a id="a-Ba"></a>阿罗汉菩提，<a id="a-Bb"></a>辟支佛菩提，<a id="a-Bc"></a>佛菩提。<a id="a-Bd"></a>果中、<a id="a-Be"></a>圣中、<a id="a-Bf"></a>佛子中、<a id="a-Bg"></a>菩提中，<a id="a-Bh"></a>皆无菩萨，<a id="a-Bi"></a>云何言菩萨胜一切声闻、<a id="a-Bj"></a>辟支佛智慧？</p>
  <p id="aBk">答曰：<a id="a-Bl"></a>佛法有二种：<a id="a-Bm"></a>一者、<a id="a-Bn"></a>声闻、<a id="a-Bo"></a>辟支佛法，<a id="a-Bp"></a>二者、<a id="a-Bq"></a>摩诃衍法。<a id="a-Br"></a>声闻法小故，<a id="a-Bs"></a>但赞声闻事，<a id="a-Bt"></a>不说菩萨事。<a id="a-Bu"></a>摩诃衍广大故，<a id="a-Bv"></a>说诸菩萨摩诃萨事：<a id="a-Bw"></a>发心、<a id="a-Bx"></a>修行、<a id="a-By"></a>十地、<a id="a-Bz"></a>入位，<a id="a-C0"></a>净佛世界，<a id="a-C1"></a>成就众生，<a id="a-C2"></a>得佛道。<a id="a-C3"></a>此法中说菩萨次佛，<a id="a-C4"></a>应如供养佛；<a id="a-C5"></a>能如是观诸法相是为福田，<a id="a-C6"></a>能胜声闻、<a id="a-C7"></a>辟支佛。<a id="a-C8"></a>如是摩诃衍经中，<a id="a-C9"></a>处处赞菩萨摩诃萨智慧胜声闻、<a id="a-CA"></a>辟支佛。<a id="a-CB"></a>如宝顶经中说：<a id="a-CC"></a>转轮圣王少一不满千子，<a id="a-CD"></a>虽有大力，<a id="a-CE"></a>诸天世人所不贵重；<a id="a-CF"></a>有真转轮圣王种，<a id="a-CG"></a>处在胎中，<a id="a-CH"></a>初受七日，<a id="a-CI"></a>便为诸天所贵重。<a id="a-CJ"></a>所以者何？<a id="a-CK"></a>九百九十九人，<a id="a-CL"></a>不能嗣转轮圣王种，<a id="a-CM"></a>令世人得二世乐。<a id="a-CN"></a>是虽在胎，<a id="a-CO"></a>必能绍胄圣王，<a id="a-CP"></a>是故恭敬。<a id="a-CQ"></a>诸阿罗汉、<a id="a-CR"></a>辟支佛，<a id="a-CS"></a>虽得根、<a id="a-CT"></a>力、<a id="a-CU"></a>觉、<a id="a-CV"></a>道、<a id="a-CW"></a>六神通、<a id="a-CX"></a>诸禅、<a id="a-CY"></a>智慧力，<a id="a-CZ"></a>于实际得证，<a id="a-Ca"></a>为众生福田，<a id="a-Cb"></a>十方诸佛所不贵重。<a id="a-Cc"></a>菩萨虽在诸结使烦恼欲缚三毒胎中，<a id="a-Cd"></a>初发无上道意，<a id="a-Ce"></a>未能有所作，<a id="a-Cf"></a>而为诸佛所贵；<a id="a-Cg"></a>以其渐渐当行六波罗蜜，<a id="a-Ch"></a>得方便力，<a id="a-Ci"></a>入菩萨位，<a id="a-Cj"></a>乃至得一切种智，<a id="a-Ck"></a>度无量众生，<a id="a-Cl"></a>不断佛种、<a id="a-Cm"></a>法种、<a id="a-Cn"></a>僧种，<a id="a-Co"></a>不断天上世间净乐因缘故。<a id="a-Cp"></a>又如迦罗频伽鸟，<a id="a-Cq"></a>在[穀-禾+卵]中未出，<a id="a-Cr"></a>发声微妙，<a id="a-Cs"></a>胜于余鸟；<a id="a-Ct"></a>菩萨摩诃萨亦如是，<a id="a-Cu"></a>虽未出无明[穀-禾+卵]，<a id="a-Cv"></a>说法议论之音，<a id="a-Cw"></a>胜于声闻、<a id="a-Cx"></a>辟支佛及诸外道。<a id="a-Cy"></a>如明网经中说，<a id="a-Cz"></a>慧命舍利弗白佛言：<a id="a-D0"></a>“世尊，<a id="a-D1"></a>是诸菩萨所说，<a id="a-D2"></a>若能解者，<a id="a-D3"></a>大得功德。<a id="a-D4"></a>何以故？<a id="a-D5"></a>是诸菩萨乃至得闻其名字，<a id="a-D6"></a>得大利益，<a id="a-D7"></a>何况闻其所说！<a id="a-D8"></a>世尊，<a id="a-D9"></a>譬如人种树，<a id="a-DA"></a>不依于地而欲得其根、<a id="a-DB"></a>茎、<a id="a-DC"></a>枝、<a id="a-DD"></a>叶，<a id="a-DE"></a>成其果实，<a id="a-DF"></a>是难可得！<a id="a-DG"></a>诸菩萨行相亦如是，<a id="a-DH"></a>不住一切法而现住生死，<a id="a-DI"></a>在诸佛世界，<a id="a-DJ"></a>于中自恣乐说智慧法。<a id="a-DK"></a>谁有闻是大智慧游戏自恣乐说法，<a id="a-DL"></a>而不发阿耨多罗三藐三菩提意者？<a id="a-DM"></a>”尔时，<a id="a-DN"></a>会中有普华菩萨语舍利弗：<a id="a-DO"></a>“佛说耆年于诸弟子中智慧第一，<a id="a-DP"></a>今耆年于诸法法性不得耶？<a id="a-DQ"></a>何以不以大智慧自恣乐说法？<a id="a-DR"></a>”舍利弗言：<a id="a-DS"></a>“诸佛弟子，<a id="a-DT"></a>如其境界，<a id="a-DU"></a>则能有说。<a id="a-DV"></a>”普华菩萨复问：<a id="a-DW"></a>“法性有境界不？<a id="a-DX"></a>”舍利弗言：<a id="a-DY"></a>“无也！<a id="a-DZ"></a>”“若法性无境界，<a id="a-Da"></a>云何耆年言如其境界则能有说？<a id="a-Db"></a>”舍利弗言：<a id="a-Dc"></a>“随所得法说。<a id="a-Dd"></a>”普华又问：<a id="a-De"></a>“耆年以无量相法性为证耶？<a id="a-Df"></a>”舍利弗言：<a id="a-Dg"></a>“尔！<a id="a-Dh"></a>”普华言：<a id="a-Di"></a>“今云何言随所得而说？<a id="a-Dj"></a>如所得法性无量，<a id="a-Dk"></a>说亦应无量，<a id="a-Dl"></a>法性无量非量相！<a id="a-Dm"></a>”舍利弗语普华言：<a id="a-Dn"></a>“法性非得相！<a id="a-Do"></a>”普华言：<a id="a-Dp"></a>“若法性非得相，<a id="a-Dq"></a>汝离法性得解脱不？<a id="a-Dr"></a>”舍利弗言：<a id="a-Ds"></a>“不也！<a id="a-Dt"></a>何以故？<a id="a-Du"></a>法性不坏相故。<a id="a-Dv"></a>”普华言：<a id="a-Dw"></a>“汝所得圣智亦如法性耶？<a id="a-Dx"></a>”舍利弗言：<a id="a-Dy"></a>“我欲闻法，<a id="a-Dz"></a>非说时也。<a id="a-E0"></a>”普华言：<a id="a-E1"></a>“一切法定在法性中，<a id="a-E2"></a>有闻者、<a id="a-E3"></a>说者不？<a id="a-E4"></a>”舍利弗言：<a id="a-E5"></a>“无也。<a id="a-E6"></a>”普华言：<a id="a-E7"></a>“汝何以言，<a id="a-E8"></a>我欲闻法非说时？<a id="a-E9"></a>”舍利弗言：<a id="a-EA"></a>“佛说二人得福无量：<a id="a-EB"></a>一心说者，<a id="a-EC"></a>一心听者。<a id="a-ED"></a>”普华言：<a id="a-EE"></a>“汝入灭尽定中，<a id="a-EF"></a>能听法不？<a id="a-EG"></a>”舍利弗言：<a id="a-EH"></a>“善男子，<a id="a-EI"></a>灭尽定中，<a id="a-EJ"></a>无听法也。<a id="a-EK"></a>”普华言：<a id="a-EL"></a>“汝信受一切法常灭相不？<a id="a-EM"></a>”舍利弗言：<a id="a-EN"></a>“信是事。<a id="a-EO"></a>”普华言：<a id="a-EP"></a>“法性常灭，<a id="a-EQ"></a>无听法也。<a id="a-ER"></a>何以故？<a id="a-ES"></a>诸法常灭相故。<a id="a-ET"></a>”舍利弗言：<a id="a-EU"></a>“汝能不起于定而说法不？<a id="a-EV"></a>”普华言：<a id="a-EW"></a>“无有法非定相者。<a id="a-EX"></a>”舍利弗言：<a id="a-EY"></a>“若尔者，<a id="a-EZ"></a>今一切凡夫皆是禅定！<a id="a-Ea"></a>”普华言：<a id="a-Eb"></a>“尔！<a id="a-Ec"></a>一切凡夫皆是禅定。<a id="a-Ed"></a>”舍利弗言：<a id="a-Ee"></a>“以何等禅定故，<a id="a-Ef"></a>一切凡夫皆是？<a id="a-Eg"></a>”普华言：<a id="a-Eh"></a>“以不坏法性三昧故，<a id="a-Ei"></a>一切凡夫皆是禅定。<a id="a-Ej"></a>”舍利弗言：<a id="a-Ek"></a>“若尔者，<a id="a-El"></a>凡夫、<a id="a-Em"></a>圣人无有差别！<a id="a-En"></a>”普华言：<a id="a-Eo"></a>“我亦不欲令凡夫、<a id="a-Ep"></a>圣人有差别。<a id="a-Eq"></a>何以故？<a id="a-Er"></a>诸圣人无有灭法，<a id="a-Es"></a>凡夫人亦无生法，<a id="a-Et"></a>是二皆不出法性等相。<a id="a-Eu"></a>”舍利弗言：<a id="a-Ev"></a>“善男子，<a id="a-Ew"></a>何等是法性等相？<a id="a-Ex"></a>”答言：<a id="a-Ey"></a>“耆年得道时所知见者是。<a id="a-Ez"></a>”又问：<a id="a-F0"></a>“生圣法耶？<a id="a-F1"></a>”“不也。<a id="a-F2"></a>”“灭凡夫法耶？<a id="a-F3"></a>”“不也。<a id="a-F4"></a>”“得圣法耶？<a id="a-F5"></a>”“不也。<a id="a-F6"></a>”“见知凡夫人法耶？<a id="a-F7"></a>”“不也。<a id="a-F8"></a>”“耆年以何知见故得圣道？<a id="a-F9"></a>”舍利弗言：<a id="a-FA"></a>“凡夫人如，<a id="a-FB"></a>比丘得解脱如，<a id="a-FC"></a>比丘入无余涅槃如，<a id="a-FD"></a>是如一如如无别。<a id="a-FE"></a>”普华言：<a id="a-FF"></a>“舍利弗，<a id="a-FG"></a>是名法性相如，<a id="a-FH"></a>不坏如，<a id="a-FI"></a>用是如，<a id="a-FJ"></a>当知一切法皆如！<a id="a-FK"></a>”舍利弗白佛言：<a id="a-FL"></a>“世尊，<a id="a-FM"></a>譬如大火聚，<a id="a-FN"></a>无物不烧，<a id="a-FO"></a>是诸上人所说亦如是，<a id="a-FP"></a>一切法皆入法性！<a id="a-FQ"></a>”又如毗摩罗诘经中说，<a id="a-FR"></a>舍利弗等诸声闻皆自说言：<a id="a-FS"></a>“我不堪任诣彼问疾。<a id="a-FT"></a>”各各自说昔为毗摩罗诘所呵。<a id="a-FU"></a>如是等处处经中，<a id="a-FV"></a>说菩萨智慧胜于声闻、<a id="a-FW"></a>辟支佛。</p>
  <p id="aFX">问曰：<a id="a-FY"></a>何因缘故，<a id="a-FZ"></a>菩萨智慧胜声闻、<a id="a-Fa"></a>辟支佛？</p>
  <p id="aFb">答曰：<a id="a-Fc"></a>如一本生经中说：<a id="a-Fd"></a>菩萨智慧，<a id="a-Fe"></a>于无量阿僧祇劫已来，<a id="a-Ff"></a>合集众智；<a id="a-Fg"></a>于无量劫中无苦不行，<a id="a-Fh"></a>无难不为：<a id="a-Fi"></a>为求法故，<a id="a-Fj"></a>赴火投岩，<a id="a-Fk"></a>受剥皮苦，<a id="a-Fl"></a>出骨为笔，<a id="a-Fm"></a>以血为墨，<a id="a-Fn"></a>以皮为纸，<a id="a-Fo"></a>书写经法；<a id="a-Fp"></a>如是等为法故，<a id="a-Fq"></a>受无量苦。<a id="a-Fr"></a>以智慧故，<a id="a-Fs"></a>世世供养其师，<a id="a-Ft"></a>视之如佛；<a id="a-Fu"></a>一切所有经书，<a id="a-Fv"></a>悉皆诵读、<a id="a-Fw"></a>解说；<a id="a-Fx"></a>于无量阿僧祇劫，<a id="a-Fy"></a>常思惟筹量，<a id="a-Fz"></a>寻求诸法好丑、<a id="a-G0"></a>深浅、<a id="a-G1"></a>善不善、<a id="a-G2"></a>漏不漏、<a id="a-G3"></a>常不常、<a id="a-G4"></a>有无等，<a id="a-G5"></a>思惟分别问难。<a id="a-G6"></a>为智慧故，<a id="a-G7"></a>供养诸佛及菩萨、<a id="a-G8"></a>声闻，<a id="a-G9"></a>听法问难，<a id="a-GA"></a>信受、<a id="a-GB"></a>正忆念、<a id="a-GC"></a>如法行。<a id="a-GD"></a>如是智慧因缘具足故，<a id="a-GE"></a>云何不胜阿罗汉、<a id="a-GF"></a>辟支佛？</p>
  <p id="aGG">复次，<a id="a-GH"></a>菩萨智慧，<a id="a-GI"></a>五波罗蜜佐助庄严，<a id="a-GJ"></a>有方便力，<a id="a-GK"></a>于一切众生有慈悲心故，<a id="a-GL"></a>不为邪见所妨。<a id="a-GM"></a>住十地中故，<a id="a-GN"></a>智慧势力深大，<a id="a-GO"></a>大因故胜于声闻、<a id="a-GP"></a>辟支佛。<a id="a-GQ"></a>以大因故，<a id="a-GR"></a>小者自坏；<a id="a-GS"></a>阿罗汉、<a id="a-GT"></a>辟支佛无是事！<a id="a-GU"></a>以是故言：<a id="a-GV"></a>欲胜声闻、<a id="a-GW"></a>辟支佛智慧，<a id="a-GX"></a>当学般若波罗蜜。</p>
  <p id="aGY">【经】“欲得诸陀罗尼门、<a id="a-GZ"></a>诸三昧门，<a id="a-Ga"></a>当学般若波罗蜜！<a id="a-Gb"></a>”</p>
  <p id="aGc">【论】陀罗尼，<a id="a-Gd"></a>如赞菩萨品中说。<a id="a-Ge"></a>门者，<a id="a-Gf"></a>得陀罗尼方便诸法是，<a id="a-Gg"></a>如三三昧名解脱门。<a id="a-Gh"></a>何者是方便？<a id="a-Gi"></a>若人欲得所闻皆持，<a id="a-Gj"></a>应当一心忆念，<a id="a-Gk"></a>令念增长；<a id="a-Gl"></a>先当作意于相似事，<a id="a-Gm"></a>系心令知所不见事；<a id="a-Gn"></a>如周利槃陀迦系心拭革屣物中，<a id="a-Go"></a>令忆禅定，<a id="a-Gp"></a>除心垢法。<a id="a-Gq"></a>如是初学闻持陀邻尼，<a id="a-Gr"></a>三闻能得；<a id="a-Gs"></a>心根转利，<a id="a-Gt"></a>再闻能得；<a id="a-Gu"></a>成者一闻能得、<a id="a-Gv"></a>得而不忘，<a id="a-Gw"></a>是为闻持陀邻尼初方便。<a id="a-Gx"></a>或时菩萨入禅定中，<a id="a-Gy"></a>得不忘解脱；<a id="a-Gz"></a>不忘解脱力故，<a id="a-H0"></a>一切语言说法，<a id="a-H1"></a>乃至一句一字，<a id="a-H2"></a>皆能不忘，<a id="a-H3"></a>是为第二方便。<a id="a-H4"></a>或时神咒力故，<a id="a-H5"></a>得闻持陀邻尼。<a id="a-H6"></a>或时先世行业因缘，<a id="a-H7"></a>受生所闻，<a id="a-H8"></a>皆持不忘。<a id="a-H9"></a>如是等名闻持陀罗尼门。</p>
  <p id="aHA">复次，<a id="a-HB"></a>菩萨闻一切音声语言，<a id="a-HC"></a>分别本末，<a id="a-HD"></a>观其实相；<a id="a-HE"></a>知音声语言念念生灭，<a id="a-HF"></a>音声已灭，<a id="a-HG"></a>而众生忆念取相，<a id="a-HH"></a>念是已灭之语，<a id="a-HI"></a>作是念言，<a id="a-HJ"></a>是人骂我而生瞋恚；<a id="a-HK"></a>称赞亦如是。<a id="a-HL"></a>是菩萨能如是观众生，<a id="a-HM"></a>虽复百千劫骂詈，<a id="a-HN"></a>不生瞋心；<a id="a-HO"></a>若百千劫称赞，<a id="a-HP"></a>亦不欢喜。<a id="a-HQ"></a>知音声生灭如响相，<a id="a-HR"></a>又如鼓声，<a id="a-HS"></a>无有作者；<a id="a-HT"></a>若无作者，<a id="a-HU"></a>是无住处，<a id="a-HV"></a>毕竟空故，<a id="a-HW"></a>但诳愚夫之耳！<a id="a-HX"></a>是名入音声陀罗尼。</p>
  <p id="aHY">复次，<a id="a-HZ"></a>有陀罗尼，<a id="a-Ha"></a>以是四十二字，<a id="a-Hb"></a>摄一切语言名字。<a id="a-Hc"></a>何者是四十二字？<a id="a-Hd"></a>阿罗波遮那等；<a id="a-He"></a>阿提（此言初）阿耨波柰（此言不生）。<a id="a-Hf"></a>行陀罗尼菩萨闻是阿字，<a id="a-Hg"></a>即时入一切法初不生。<a id="a-Hh"></a>如是等字，<a id="a-Hi"></a>字随所闻，<a id="a-Hj"></a>皆入一切诸法实相中。<a id="a-Hk"></a>是名字入门陀罗尼，<a id="a-Hl"></a>如摩诃衍品中说诸字门。</p>
  <p id="aHm">复次，<a id="a-Hn"></a>菩萨得是一切三世无碍明等诸三昧，<a id="a-Ho"></a>于一一三昧中，<a id="a-Hp"></a>得无量阿僧祇陀罗尼。<a id="a-Hq"></a>如是等和合，<a id="a-Hr"></a>名为五百陀罗尼门，<a id="a-Hs"></a>是为菩萨善法功德藏。<a id="a-Ht"></a>如是名为陀罗尼门。<a id="a-Hu"></a>诸三昧门者，<a id="a-Hv"></a>三昧有二种：<a id="a-Hw"></a>声闻法中三昧，<a id="a-Hx"></a>摩诃衍法中三昧。<a id="a-Hy"></a>声闻法中三昧者，<a id="a-Hz"></a>所谓三三昧。</p>
  <p id="aI0">复次，<a id="a-I1"></a>三三昧：<a id="a-I2"></a>空空三昧，<a id="a-I3"></a>无相无相三昧，<a id="a-I4"></a>无作无作三昧。<a id="a-I5"></a>复有三三昧：<a id="a-I6"></a>有觉有观，<a id="a-I7"></a>无觉有观，<a id="a-I8"></a>无觉无观。<a id="a-I9"></a>复有五支三昧，<a id="a-IA"></a>五智三昧等，<a id="a-IB"></a>是名诸三昧。</p>
  <p id="aIC">复次，<a id="a-ID"></a>一切禅定亦名定，<a id="a-IE"></a>亦名三昧；<a id="a-IF"></a>四禅亦名禅，<a id="a-IG"></a>亦名定，<a id="a-IH"></a>亦名三昧；<a id="a-II"></a>除四禅，<a id="a-IJ"></a>诸余定亦名定，<a id="a-IK"></a>亦名三昧，<a id="a-IL"></a>不名为禅。<a id="a-IM"></a>十地中定，<a id="a-IN"></a>名为三昧。<a id="a-IO"></a>有人言：<a id="a-IP"></a>“欲界地亦有三昧。<a id="a-IQ"></a>何以故？<a id="a-IR"></a>欲界中有二十二道品故，<a id="a-IS"></a>知有三昧；<a id="a-IT"></a>若无三昧，<a id="a-IU"></a>不应得是深妙功德。<a id="a-IV"></a>”</p>
  <p id="aIW">复次，<a id="a-IX"></a>千问中亦有是问：<a id="a-IY"></a>四圣种几欲界系，<a id="a-IZ"></a>几色界系，<a id="a-Ia"></a>几无色界系，<a id="a-Ib"></a>几不系？</p>
  <p id="aIc">答曰：<a id="a-Id"></a>一切当分别：<a id="a-Ie"></a>四圣种，<a id="a-If"></a>或欲界系，<a id="a-Ig"></a>或色界系，<a id="a-Ih"></a>或无色界系，<a id="a-Ii"></a>或不系。<a id="a-Ij"></a>四念处、<a id="a-Ik"></a>四正勤、<a id="a-Il"></a>四如意足亦如是。<a id="a-Im"></a>以是义故，<a id="a-In"></a>当知欲界有三昧；<a id="a-Io"></a>若散乱心，<a id="a-Ip"></a>云何得此上妙法？<a id="a-Iq"></a>以是故，<a id="a-Ir"></a>是三昧在十一地中。<a id="a-Is"></a>如是等诸三昧，<a id="a-It"></a>阿毗昙中广分别。<a id="a-Iu"></a>摩诃衍三昧者，<a id="a-Iv"></a>从首楞严三昧，<a id="a-Iw"></a>乃至虚空际无所著解脱三昧。<a id="a-Ix"></a>又如见一切佛三昧，<a id="a-Iy"></a>乃至一切如来解脱，<a id="a-Iz"></a>修观师子颦呻等，<a id="a-J0"></a>无量阿僧祇菩萨三昧。<a id="a-J1"></a>如有三昧，<a id="a-J2"></a>名无量净，<a id="a-J3"></a>菩萨得是三昧者，<a id="a-J4"></a>能示现一切清净身。<a id="a-J5"></a>有三昧名威相，<a id="a-J6"></a>菩萨得是三昧，<a id="a-J7"></a>能夺日月威德。<a id="a-J8"></a>有三昧名焰山，<a id="a-J9"></a>菩萨得是三昧，<a id="a-JA"></a>夺诸释梵威德。<a id="a-JB"></a>有三昧，<a id="a-JC"></a>名出尘，<a id="a-JD"></a>菩萨得是三昧，<a id="a-JE"></a>灭一切大众三毒。<a id="a-JF"></a>有三昧名无碍光，<a id="a-JG"></a>菩萨得是三昧，<a id="a-JH"></a>能照一切佛国。<a id="a-JI"></a>有三昧名不忘一切法，<a id="a-JJ"></a>菩萨得是三昧，<a id="a-JK"></a>一切诸佛所说法皆能忆持，<a id="a-JL"></a>复为他人讲说佛语。<a id="a-JM"></a>有三昧名声如雷音，<a id="a-JN"></a>菩萨得是三昧，<a id="a-JO"></a>能以梵声满十方佛国。<a id="a-JP"></a>有三昧名能娱乐一切众生，<a id="a-JQ"></a>菩萨得是三昧，<a id="a-JR"></a>能令一切深心欢喜。<a id="a-JS"></a>有三昧名喜见无厌，<a id="a-JT"></a>菩萨得是三昧，<a id="a-JU"></a>一切众生见闻喜乐，<a id="a-JV"></a>无有厌足。<a id="a-JW"></a>有三昧名功德报不可思议一缘中乐，<a id="a-JX"></a>菩萨得是三昧，<a id="a-JY"></a>成就一切神通。<a id="a-JZ"></a>有三昧名知一切音声语言，<a id="a-Ja"></a>菩萨得是三昧，<a id="a-Jb"></a>能说一切音声语言，<a id="a-Jc"></a>于一字中说一切字，<a id="a-Jd"></a>于一切字中说一字。<a id="a-Je"></a>有三昧名集一切福德业果报生，<a id="a-Jf"></a>菩萨得是三昧，<a id="a-Jg"></a>常默然入禅定，<a id="a-Jh"></a>而能令一切众生闻佛法众，<a id="a-Ji"></a>闻声闻、<a id="a-Jj"></a>辟支佛、<a id="a-Jk"></a>六波罗蜜之声，<a id="a-Jl"></a>而是菩萨实无一言。<a id="a-Jm"></a>有三昧名出高一切陀罗尼王，<a id="a-Jn"></a>菩萨得是三昧，<a id="a-Jo"></a>得入无量无边诸陀罗尼。<a id="a-Jp"></a>有三昧名一切乐说，<a id="a-Jq"></a>菩萨得是三昧，<a id="a-Jr"></a>乐说一切字、<a id="a-Js"></a>一切音声、<a id="a-Jt"></a>语言、<a id="a-Ju"></a>譬喻、<a id="a-Jv"></a>因缘。<a id="a-Jw"></a>如是等无量力势三昧。</p>
  <p id="aJx">问曰：<a id="a-Jy"></a>是三昧即是三昧门不？</p>
  <p id="aJz">答曰：<a id="a-K0"></a>三昧即是三昧门。</p>
  <p id="aK1">问曰：<a id="a-K2"></a>若尔者，<a id="a-K3"></a>何以不但说三昧，<a id="a-K4"></a>而复说三昧门？</p>
  <p id="aK5">答曰：<a id="a-K6"></a>佛诸三昧无量无数，<a id="a-K7"></a>如虚空无边，<a id="a-K8"></a>菩萨云何尽得？<a id="a-K9"></a>菩萨闻是，<a id="a-KA"></a>心则退没。<a id="a-KB"></a>以是故佛说三昧门，<a id="a-KC"></a>入一门中，<a id="a-KD"></a>摄无量三昧。<a id="a-KE"></a>如牵衣一角，<a id="a-KF"></a>举衣皆得；<a id="a-KG"></a>亦如得蜜蜂王，<a id="a-KH"></a>余蜂尽摄。</p>
  <p id="aKI">复次，<a id="a-KJ"></a>展转为门：<a id="a-KK"></a>如持戒清净，<a id="a-KL"></a>一心精进，<a id="a-KM"></a>初夜后夜，<a id="a-KN"></a>勤修思惟，<a id="a-KO"></a>离五欲乐，<a id="a-KP"></a>系心一处，<a id="a-KQ"></a>行是方便，<a id="a-KR"></a>得是三昧，<a id="a-KS"></a>是名三昧门。</p>
  <p id="aKT">复次，<a id="a-KU"></a>欲界系三昧，<a id="a-KV"></a>未到地三昧门；<a id="a-KW"></a>未到地三昧，<a id="a-KX"></a>是初禅门；<a id="a-KY"></a>初禅及二禅边地三昧，<a id="a-KZ"></a>是二禅三昧门；<a id="a-Ka"></a>乃至非有想非无想处三昧，<a id="a-Kb"></a>亦如是。<a id="a-Kc"></a>暖法定是顶法三昧门，<a id="a-Kd"></a>顶法是忍法三昧门，<a id="a-Ke"></a>忍法是世间第一法三昧门，<a id="a-Kf"></a>世间第一法是苦法忍三昧门，<a id="a-Kg"></a>苦法忍乃至金刚三昧门。<a id="a-Kh"></a>略说一切三昧有三相：<a id="a-Ki"></a>入、<a id="a-Kj"></a>住、<a id="a-Kk"></a>出相。<a id="a-Kl"></a>是出相、<a id="a-Km"></a>入相，<a id="a-Kn"></a>名为门；<a id="a-Ko"></a>住相，<a id="a-Kp"></a>是三昧体。<a id="a-Kq"></a>如是等法，<a id="a-Kr"></a>是声闻法中三昧门。<a id="a-Ks"></a>摩诃衍法中三昧门，<a id="a-Kt"></a>如禅波罗蜜义中诸三昧，<a id="a-Ku"></a>分别广说。</p>
  <p id="aKv">复次，<a id="a-Kw"></a>尸罗波罗蜜是三昧门。<a id="a-Kx"></a>何以故？<a id="a-Ky"></a>三支是佛道，<a id="a-Kz"></a>所谓戒支、<a id="a-L0"></a>定支、<a id="a-L1"></a>慧支。<a id="a-L2"></a>清净戒支是定支门，<a id="a-L3"></a>能生是定；<a id="a-L4"></a>定支能生慧支；<a id="a-L5"></a>是三支能断烦恼，<a id="a-L6"></a>能与涅槃。<a id="a-L7"></a>以是故，<a id="a-L8"></a>尸罗波罗蜜及智慧，<a id="a-L9"></a>三昧近门；<a id="a-LA"></a>余三波罗蜜，<a id="a-LB"></a>虽是门义，<a id="a-LC"></a>名远门。<a id="a-LD"></a>如布施因缘得福德，<a id="a-LE"></a>福德故所愿皆得，<a id="a-LF"></a>如所愿故心柔软；<a id="a-LG"></a>慈悲心故知畏罪念众生，<a id="a-LH"></a>观世间空无常故，<a id="a-LI"></a>摄心行忍辱，<a id="a-LJ"></a>忍辱亦是三昧门。<a id="a-LK"></a>精进者，<a id="a-LL"></a>于五欲中制心除五盖，<a id="a-LM"></a>摄心不乱，<a id="a-LN"></a>心去则摄，<a id="a-LO"></a>不令驰散，<a id="a-LP"></a>是三昧门。</p>
  <p id="aLQ">复次，<a id="a-LR"></a>初地，<a id="a-LS"></a>二地三昧门；<a id="a-LT"></a>如是展转乃至九地是十地三昧门，<a id="a-LU"></a>十地是无量诸佛三昧门。<a id="a-LV"></a>如是等名为诸三昧门。</p>
  <p id="aLW">问曰：<a id="a-LX"></a>陀罗尼门、<a id="a-LY"></a>三昧门，<a id="a-LZ"></a>为同、<a id="a-La"></a>为异？<a id="a-Lb"></a>若同，<a id="a-Lc"></a>何以重说？<a id="a-Ld"></a>若异，<a id="a-Le"></a>有何义？</p>
  <p id="aLf">答曰：<a id="a-Lg"></a>先以说三昧门、<a id="a-Lh"></a>陀罗尼门异，<a id="a-Li"></a>今当更说：<a id="a-Lj"></a>三昧但是心相应法也，<a id="a-Lk"></a>陀罗尼亦是心相应，<a id="a-Ll"></a>亦是心不相应。</p>
  <p id="aLm">问曰：<a id="a-Ln"></a>云何知陀罗尼是心不相应？</p>
  <p id="aLo">答曰：<a id="a-Lp"></a>如人得闻持陀罗尼，<a id="a-Lq"></a>虽心瞋恚亦不失，<a id="a-Lr"></a>常随人行，<a id="a-Ls"></a>如影随形。<a id="a-Lt"></a>是三昧修行习久，<a id="a-Lu"></a>后能成陀罗尼；<a id="a-Lv"></a>如众生久习欲，<a id="a-Lw"></a>便成其性。<a id="a-Lx"></a>是诸三昧，<a id="a-Ly"></a>共诸法实相智慧，<a id="a-Lz"></a>能生陀罗尼。<a id="a-M0"></a>如坏瓶得火烧熟，<a id="a-M1"></a>能持水不失，<a id="a-M2"></a>亦能令人得渡河。<a id="a-M3"></a>禅定无智慧，<a id="a-M4"></a>亦如坏瓶；<a id="a-M5"></a>若得实相智慧，<a id="a-M6"></a>如坏瓶得火烧成熟，<a id="a-M7"></a>能持菩萨二世无量功德，<a id="a-M8"></a>菩萨亦因之而度得至佛。<a id="a-M9"></a>如是等三昧、<a id="a-MA"></a>陀罗尼种种差别。</p>
  <p id="aMB">问曰：<a id="a-MC"></a>声闻法中，<a id="a-MD"></a>何以无是陀罗尼名，<a id="a-ME"></a>但大乘中有？</p>
  <p id="aMF">答曰：<a id="a-MG"></a>小法中无大，<a id="a-MH"></a>汝不应问；<a id="a-MI"></a>大法中无小者，<a id="a-MJ"></a>则可问。<a id="a-MK"></a>如小家无金银，<a id="a-ML"></a>不应问也。</p>
  <p id="aMM">复次，<a id="a-MN"></a>声闻不大殷勤集诸功德，<a id="a-MO"></a>但以智慧求脱老病死苦；<a id="a-MP"></a>以是故，<a id="a-MQ"></a>声闻人不用陀罗尼持诸功德。<a id="a-MR"></a>譬如人渴，<a id="a-MS"></a>得一掬水则足，<a id="a-MT"></a>不须瓶器持水；<a id="a-MU"></a>若供大众人民，<a id="a-MV"></a>则须瓶瓮持水。<a id="a-MW"></a>菩萨为一切众生故，<a id="a-MX"></a>须陀罗尼持诸功德。</p>
  <p id="aMY">复次，<a id="a-MZ"></a>声闻法中，<a id="a-Ma"></a>多说诸法生灭无常相故。<a id="a-Mb"></a>诸论议师言：<a id="a-Mc"></a>“诸法无常。<a id="a-Md"></a>”若无常相，<a id="a-Me"></a>则不须陀罗尼。<a id="a-Mf"></a>何以故？<a id="a-Mg"></a>诸法无常相，<a id="a-Mh"></a>则无所持；<a id="a-Mi"></a>唯过去行业因缘不失。<a id="a-Mj"></a>如未来果报，<a id="a-Mk"></a>虽无必生；<a id="a-Ml"></a>过去行因缘亦如是。<a id="a-Mm"></a>摩诃衍法，<a id="a-Mn"></a>生灭相不实，<a id="a-Mo"></a>不生不灭相亦不实，<a id="a-Mp"></a>诸观诸相皆灭，<a id="a-Mq"></a>是为实。<a id="a-Mr"></a>若持过去法则无咎，<a id="a-Ms"></a>以持过去善法善根诸功德故，<a id="a-Mt"></a>须陀罗尼，<a id="a-Mu"></a>陀罗尼世世常随菩萨。<a id="a-Mv"></a>诸三昧不尔，<a id="a-Mw"></a>或时易身则失。<a id="a-Mx"></a>如是等种种分别陀罗尼、<a id="a-My"></a>诸三昧。<a id="a-Mz"></a>以是故言：<a id="a-N0"></a>欲得诸陀罗尼、<a id="a-N1"></a>诸三昧门，<a id="a-N2"></a>当学般若波罗蜜。</p>
 </body>
</html>