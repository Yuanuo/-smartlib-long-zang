<!doctype html>
<html id="z3IBVFwtc" data-ver="1574">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第二十五</h1>
  <h2 id="a2">释初品中四无畏四无碍智</h2>
  <p id="a3">四无所畏者，<a id="a-4"></a>佛作诚言：<a id="a-5"></a>“我是一切正智人。<a id="a-6"></a>若有沙门、<a id="a-7"></a>婆罗门，<a id="a-8"></a>若天、<a id="a-9"></a>若魔、<a id="a-A"></a>若梵，<a id="a-B"></a>若复余众，<a id="a-C"></a>如实言是法不知，<a id="a-D"></a>乃至不见是微畏相；<a id="a-E"></a>以是故我得安隐，<a id="a-F"></a>得无所畏，<a id="a-G"></a>安住圣主处，<a id="a-H"></a>如牛王，<a id="a-I"></a>在大众中师子吼，<a id="a-J"></a>能转梵轮；<a id="a-K"></a>诸沙门、<a id="a-L"></a>婆罗门，<a id="a-M"></a>若天、<a id="a-N"></a>若魔、<a id="a-O"></a>若梵，<a id="a-P"></a>若复余众，<a id="a-Q"></a>实不能转。<a id="a-R"></a>”一无畏也。<a id="a-S"></a>佛作诚言：<a id="a-T"></a>“我一切漏尽。<a id="a-U"></a>若有沙门、<a id="a-V"></a>婆罗门，<a id="a-W"></a>若天、<a id="a-X"></a>若魔、<a id="a-Y"></a>若梵，<a id="a-Z"></a>若复余众，<a id="a-a"></a>如实言是漏不尽，<a id="a-b"></a>乃至不见是微畏相；<a id="a-c"></a>以是故我得安隐，<a id="a-d"></a>得无所畏，<a id="a-e"></a>安住圣主处，<a id="a-f"></a>如牛王，<a id="a-g"></a>在大众中师子吼，<a id="a-h"></a>能转梵轮；<a id="a-i"></a>诸沙门、<a id="a-j"></a>婆罗门，<a id="a-k"></a>若天、<a id="a-l"></a>若魔、<a id="a-m"></a>若梵，<a id="a-n"></a>若复余众，<a id="a-o"></a>实不能转。<a id="a-p"></a>”二无畏也。<a id="a-q"></a>佛作诚言：<a id="a-r"></a>“我说障法。<a id="a-s"></a>若有沙门、<a id="a-t"></a>婆罗门，<a id="a-u"></a>若天、<a id="a-v"></a>若魔、<a id="a-w"></a>若梵，<a id="a-x"></a>若复余众，<a id="a-y"></a>如实言受是障法，<a id="a-z"></a>不障道，<a id="a-10"></a>乃至不见是微畏相；<a id="a-11"></a>以是故，<a id="a-12"></a>我得安隐，<a id="a-13"></a>得无所畏，<a id="a-14"></a>安住圣主处，<a id="a-15"></a>如牛王，<a id="a-16"></a>在大众中师子吼，<a id="a-17"></a>能转梵轮；<a id="a-18"></a>诸沙门、<a id="a-19"></a>婆罗门，<a id="a-1A"></a>若天、<a id="a-1B"></a>若魔、<a id="a-1C"></a>若梵，<a id="a-1D"></a>若复余众，<a id="a-1E"></a>实不能转。<a id="a-1F"></a>”三无畏也。<a id="a-1G"></a>佛作诚言：<a id="a-1H"></a>“我所说圣道，<a id="a-1I"></a>能出世间，<a id="a-1J"></a>行是道，<a id="a-1K"></a>能尽诸苦。<a id="a-1L"></a>若有沙门、<a id="a-1M"></a>婆罗门，<a id="a-1N"></a>若天、<a id="a-1O"></a>若魔、<a id="a-1P"></a>若梵，<a id="a-1Q"></a>若复余众，<a id="a-1R"></a>如实言行是道，<a id="a-1S"></a>不能出世间，<a id="a-1T"></a>不能尽苦，<a id="a-1U"></a>乃至不见是微畏相；<a id="a-1V"></a>以是故我得安隐，<a id="a-1W"></a>得无所畏，<a id="a-1X"></a>安住圣主处，<a id="a-1Y"></a>如牛王，<a id="a-1Z"></a>在大众中师子吼，<a id="a-1a"></a>能转梵轮；<a id="a-1b"></a>诸沙门、<a id="a-1c"></a>婆罗门，<a id="a-1d"></a>若天、<a id="a-1e"></a>若魔、<a id="a-1f"></a>若梵，<a id="a-1g"></a>若复余众，<a id="a-1h"></a>实不能转。<a id="a-1i"></a>”四无畏也。</p>
  <p id="a1j">问曰：<a id="a-1k"></a>以何事故，<a id="a-1l"></a>说四无所畏？</p>
  <p id="a1m">答曰：<a id="a-1n"></a>有人言：<a id="a-1o"></a>“佛自称一切智、<a id="a-1p"></a>一切见。<a id="a-1q"></a>世间一切经书、<a id="a-1r"></a>技术、<a id="a-1s"></a>智巧、<a id="a-1t"></a>方便，<a id="a-1u"></a>甚多无量，<a id="a-1v"></a>若一切众生共知一切事犹尚难，<a id="a-1w"></a>况佛一人而有一切智？<a id="a-1x"></a>或有是事，<a id="a-1y"></a>有是事难，<a id="a-1z"></a>佛将无有畏？<a id="a-20"></a>”欲断是疑妄，<a id="a-21"></a>断是难故，<a id="a-22"></a>佛说四无所畏。</p>
  <p id="a23">复次，<a id="a-24"></a>若佛未出世，<a id="a-25"></a>外道等种种因缘，<a id="a-26"></a>欺诳求道、<a id="a-27"></a>求福人。<a id="a-28"></a>或食种种果，<a id="a-29"></a>或食种种菜，<a id="a-2A"></a>或食种种草根，<a id="a-2B"></a>或食牛屎，<a id="a-2C"></a>或食稊稗，<a id="a-2D"></a>或日一食，<a id="a-2E"></a>或二日、<a id="a-2F"></a>或十日、<a id="a-2G"></a>一月、<a id="a-2H"></a>二月一食，<a id="a-2I"></a>或觐风、<a id="a-2J"></a>饮水，<a id="a-2K"></a>或食水衣，<a id="a-2L"></a>如是等种种食；<a id="a-2M"></a>或衣树皮、<a id="a-2N"></a>树叶、<a id="a-2O"></a>草衣、<a id="a-2P"></a>鹿皮，<a id="a-2Q"></a>或衣板木；<a id="a-2R"></a>或在地卧，<a id="a-2S"></a>或卧杵上、<a id="a-2T"></a>杖上、<a id="a-2U"></a>灰上、<a id="a-2V"></a>棘上；<a id="a-2W"></a>或寒时入水，<a id="a-2X"></a>或热时五热自炙；<a id="a-2Y"></a>或入水死，<a id="a-2Z"></a>入火死，<a id="a-2a"></a>投岩死，<a id="a-2b"></a>断食死。<a id="a-2c"></a>如是等种种苦行法中，<a id="a-2d"></a>求天上，<a id="a-2e"></a>求涅槃。<a id="a-2f"></a>亦教弟子令不舍是法，<a id="a-2g"></a>如是引致少智众生以得供养。<a id="a-2h"></a>譬如萤火虫，<a id="a-2i"></a>日未出时，<a id="a-2j"></a>少多能照；<a id="a-2k"></a>若日出时，<a id="a-2l"></a>千光明照，<a id="a-2m"></a>月及众星皆无有明，<a id="a-2n"></a>岂况萤火？<a id="a-2o"></a>若佛未出世，<a id="a-2p"></a>诸外道辈小明照世得供养；<a id="a-2q"></a>佛出世时，<a id="a-2r"></a>以大智光明，<a id="a-2s"></a>灭诸外道及其弟子，<a id="a-2t"></a>皆不复得供养。<a id="a-2u"></a>以失供养利故，<a id="a-2v"></a>便妄语谤佛及佛弟子。<a id="a-2w"></a>如孙陀利经中说，<a id="a-2x"></a>自杀孙陀利而谤佛，<a id="a-2y"></a>语众人言：<a id="a-2z"></a>“世间弊人尚不为是，<a id="a-30"></a>是人世间礼法尚不能知，<a id="a-31"></a>何况涅槃？<a id="a-32"></a>”佛欲灭如是等诽谤故，<a id="a-33"></a>自说实功德四无所畏，<a id="a-34"></a>言我独是一切智人，<a id="a-35"></a>无有能如实言佛不能知，<a id="a-36"></a>我不畏是事。<a id="a-37"></a>我独一切诸漏及习尽，<a id="a-38"></a>无有能如实言佛漏未尽，<a id="a-39"></a>我不畏是事。<a id="a-3A"></a>我说遮涅槃道法，<a id="a-3B"></a>无有能如实言是法不能遮涅槃，<a id="a-3C"></a>佛不畏是事。<a id="a-3D"></a>佛说苦尽道达到涅槃，<a id="a-3E"></a>无有能如实言是道不能到涅槃，<a id="a-3F"></a>佛不畏是事。<a id="a-3G"></a>略说是四无所畏体：<a id="a-3H"></a>一者、<a id="a-3I"></a>正知一切法，<a id="a-3J"></a>二者、<a id="a-3K"></a>尽一切漏及习，<a id="a-3L"></a>三者、<a id="a-3M"></a>说一切障道法，<a id="a-3N"></a>四者、<a id="a-3O"></a>说尽苦道。<a id="a-3P"></a>是四法中，<a id="a-3Q"></a>若有如实言不能尽遍知，<a id="a-3R"></a>佛不畏是事。<a id="a-3S"></a>何以故？<a id="a-3T"></a>正遍知了了故。<a id="a-3U"></a>初二无畏，<a id="a-3V"></a>为自功德具足故；<a id="a-3W"></a>后二无畏，<a id="a-3X"></a>为具足利益众生故。</p>
  <p id="a3Y">复次，<a id="a-3Z"></a>初第一、<a id="a-3a"></a>第三无畏中说智；<a id="a-3b"></a>第二、<a id="a-3c"></a>第四无畏中说断；<a id="a-3d"></a>智、<a id="a-3e"></a>断具足故，<a id="a-3f"></a>所为事毕。</p>
  <p id="a3g">问曰：<a id="a-3h"></a>十力皆名智，<a id="a-3i"></a>四无所畏亦是智，<a id="a-3j"></a>有何等异？</p>
  <p id="a3k">答曰：<a id="a-3l"></a>广说佛诸功德是力，<a id="a-3m"></a>略说是无畏。</p>
  <p id="a3n">复次，<a id="a-3o"></a>能有所作是力，<a id="a-3p"></a>无所疑难是无畏；<a id="a-3q"></a>智慧集故名力，<a id="a-3r"></a>散诸无明故是无畏；<a id="a-3s"></a>集诸善法故名力，<a id="a-3t"></a>灭诸不善法故名无畏；<a id="a-3u"></a>自有智慧故名力，<a id="a-3v"></a>无能坏者故名无畏；<a id="a-3w"></a>智慧猛健是力，<a id="a-3x"></a>堪受问难是无畏；<a id="a-3y"></a>集诸智慧是名力，<a id="a-3z"></a>智慧外用是无畏。<a id="a-40"></a>譬如转轮圣王七宝成就是力，<a id="a-41"></a>得是七宝已，<a id="a-42"></a>周四天下无不降伏，<a id="a-43"></a>是名无畏。<a id="a-44"></a>又如良医，<a id="a-45"></a>善知药方是名力；<a id="a-46"></a>合和诸药与人，<a id="a-47"></a>是名无畏。<a id="a-48"></a>自利益是名力，<a id="a-49"></a>利益他是无畏；<a id="a-4A"></a>自除烦恼是名力，<a id="a-4B"></a>除他烦恼是无畏；<a id="a-4C"></a>无能沮坏是名力，<a id="a-4D"></a>不难不退是无畏；<a id="a-4E"></a>自成己善是名力，<a id="a-4F"></a>能成他善是无畏；<a id="a-4G"></a>巧便智是名力，<a id="a-4H"></a>用巧智是无畏；<a id="a-4I"></a>一切智、<a id="a-4J"></a>一切种智是名力，<a id="a-4K"></a>一切智、<a id="a-4L"></a>一切种智显发是无畏；<a id="a-4M"></a>十八不共法是名力，<a id="a-4N"></a>十八不共法显发于外是无畏；<a id="a-4O"></a>遍通达法性是名力，<a id="a-4P"></a>若有种种问难，<a id="a-4Q"></a>不复思惟，<a id="a-4R"></a>即时能答，<a id="a-4S"></a>是无畏；<a id="a-4T"></a>得佛眼是名力，<a id="a-4U"></a>佛眼见已，<a id="a-4V"></a>可度者为说法，<a id="a-4W"></a>是无畏；<a id="a-4X"></a>得三无碍智是名力，<a id="a-4Y"></a>得应辩无碍是无畏；<a id="a-4Z"></a>义无碍智是名力，<a id="a-4a"></a>乐说无碍智是无畏；<a id="a-4b"></a>一切智自在是名力，<a id="a-4c"></a>种种譬喻、<a id="a-4d"></a>种种因缘、<a id="a-4e"></a>庄严语言说法，<a id="a-4f"></a>是无畏；<a id="a-4g"></a>破魔众是名力，<a id="a-4h"></a>破诸外道论议师是无畏。<a id="a-4i"></a>如是等种种因缘，<a id="a-4j"></a>分别力、<a id="a-4k"></a>无畏。</p>
  <p id="a4l">问曰：<a id="a-4m"></a>何等名无所畏？</p>
  <p id="a4n">答曰：<a id="a-4o"></a>得无所疑，<a id="a-4p"></a>无所忌难，<a id="a-4q"></a>智慧不却不没，<a id="a-4r"></a>衣毛不竖，<a id="a-4s"></a>在在法中如说即作，<a id="a-4t"></a>是无畏。</p>
  <p id="a4u">问曰：<a id="a-4v"></a>云何当知佛无所畏？</p>
  <p id="a4w">答曰：<a id="a-4x"></a>若有所畏，<a id="a-4y"></a>不能将御大众，<a id="a-4z"></a>能摄、<a id="a-50"></a>能舍，<a id="a-51"></a>能苦切治，<a id="a-52"></a>或软语教。<a id="a-53"></a>如佛一时能驱遣舍利弗、<a id="a-54"></a>目连等，<a id="a-55"></a>还复怜愍心受。<a id="a-56"></a>若有所忌难者，<a id="a-57"></a>诸论议师辈，<a id="a-58"></a>住憍慢山顶，<a id="a-59"></a>以外智慧心狂醉，<a id="a-5A"></a>皆言天下唯有我一人，<a id="a-5B"></a>更无余人；<a id="a-5C"></a>自于经书决定知故，<a id="a-5D"></a>破他经书、<a id="a-5E"></a>论议；<a id="a-5F"></a>以恶口呰毁，<a id="a-5G"></a>如狂象无所护惜。<a id="a-5H"></a>如是狂人，<a id="a-5I"></a>庵跋吒、<a id="a-5J"></a>长爪、<a id="a-5K"></a>萨遮只、<a id="a-5L"></a>尼揵、<a id="a-5M"></a>蜫卢坻等诸大论议师皆降伏；<a id="a-5N"></a>若有所畏，<a id="a-5O"></a>则不能尔。<a id="a-5P"></a>及憍陈如等五出家人，<a id="a-5Q"></a>优楼频螺迦葉等千结发仙人，<a id="a-5R"></a>舍利弗、<a id="a-5S"></a>目揵连、<a id="a-5T"></a>摩诃迦葉等，<a id="a-5U"></a>于佛法中出家，<a id="a-5V"></a>及百千释子；<a id="a-5W"></a>并诸阎浮提大王，<a id="a-5X"></a>波斯匿大王、<a id="a-5Y"></a>频婆娑罗王、<a id="a-5Z"></a>旃陀波殊提王、<a id="a-5a"></a>优填王、<a id="a-5b"></a>弗迦罗婆利王、<a id="a-5c"></a>梵摩达王等，<a id="a-5d"></a>皆为弟子；<a id="a-5e"></a>诸在家婆罗门，<a id="a-5f"></a>皆度一切世间智慧，<a id="a-5g"></a>为大国王所师仰，<a id="a-5h"></a>梵摩喻、<a id="a-5i"></a>弗迦罗婆利、<a id="a-5j"></a>鸠罗檀陀等，<a id="a-5k"></a>皆为弟子，<a id="a-5l"></a>有得初道，<a id="a-5m"></a>有得第二、<a id="a-5n"></a>第三、<a id="a-5o"></a>第四道；<a id="a-5p"></a>诸大鬼神，<a id="a-5q"></a>阿罗婆迦、<a id="a-5r"></a>鞞沙迦等；<a id="a-5s"></a>诸大龙王，<a id="a-5t"></a>阿波罗罗、<a id="a-5u"></a>咿罗钵多罗等；<a id="a-5v"></a>鸯群黎摩罗诸恶人等，<a id="a-5w"></a>皆降化归伏。<a id="a-5x"></a>若有所畏，<a id="a-5y"></a>不能独在树下师子座处坐。<a id="a-5z"></a>欲得阿耨多罗三藐三菩提时，<a id="a-60"></a>魔王军众，<a id="a-61"></a>化作师子、<a id="a-62"></a>虎狼，<a id="a-63"></a>熊罴之首，<a id="a-64"></a>或一眼、<a id="a-65"></a>或多眼，<a id="a-66"></a>或一耳、<a id="a-67"></a>或多耳，<a id="a-68"></a>担山吐火，<a id="a-69"></a>四边围绕。<a id="a-6A"></a>佛以手指按地，<a id="a-6B"></a>眴息之顷，<a id="a-6C"></a>即皆消灭。<a id="a-6D"></a>诸天、<a id="a-6E"></a>阿修罗、<a id="a-6F"></a>鞞摩质帝隶、<a id="a-6G"></a>释提婆那民、<a id="a-6H"></a>梵天王等，<a id="a-6I"></a>引导其心皆为弟子。<a id="a-6J"></a>若有所畏，<a id="a-6K"></a>不能在此大众中说法；<a id="a-6L"></a>以无所畏故，<a id="a-6M"></a>能为如是诸天鬼神大众中说法，<a id="a-6N"></a>故名无所畏。</p>
  <p id="a6O">复次，<a id="a-6P"></a>佛于一切众生，<a id="a-6Q"></a>最尊最上，<a id="a-6R"></a>尽到一切法彼岸，<a id="a-6S"></a>得大名闻故，<a id="a-6T"></a>自说无所畏。</p>
  <p id="a6U">复次，<a id="a-6V"></a>且置是佛功德；<a id="a-6W"></a>佛一切世间功德亦无能及者，<a id="a-6X"></a>所畏法一切已拔根本故。<a id="a-6Y"></a>所畏法者，<a id="a-6Z"></a>弊家生、<a id="a-6a"></a>弊生处、<a id="a-6b"></a>恶色、<a id="a-6c"></a>无威仪、<a id="a-6d"></a>粗恶语等。<a id="a-6e"></a>弊家生者，<a id="a-6f"></a>如首陀罗，<a id="a-6g"></a>所谓担死人、<a id="a-6h"></a>除粪、<a id="a-6i"></a>养鸡猪、<a id="a-6j"></a>捕猎、<a id="a-6k"></a>屠杀、<a id="a-6l"></a>沽酒、<a id="a-6m"></a>兵伍等卑贱小家；<a id="a-6n"></a>若在大众中，<a id="a-6o"></a>则多怖畏。<a id="a-6p"></a>佛从本已来，<a id="a-6q"></a>常生转轮圣王种中，<a id="a-6r"></a>所谓顶生王、<a id="a-6s"></a>快见王、<a id="a-6t"></a>娑竭王、<a id="a-6u"></a>摩诃提婆王，<a id="a-6v"></a>如是等名曰种王家中生，<a id="a-6w"></a>亦以是故无所畏。<a id="a-6x"></a>弊生处者，<a id="a-6y"></a>安陀罗、<a id="a-6z"></a>舍婆罗（裸国也）、<a id="a-70"></a>兜呿罗（小月氏）、<a id="a-71"></a>修利、<a id="a-72"></a>安息、<a id="a-73"></a>大秦国等；<a id="a-74"></a>在此边国中生，<a id="a-75"></a>若在大众中，<a id="a-76"></a>则多怖畏。<a id="a-77"></a>佛在迦毗罗婆中国生故无所畏。<a id="a-78"></a>恶色者，<a id="a-79"></a>有人身色枯干羸瘦，<a id="a-7A"></a>人不喜见；<a id="a-7B"></a>若在大众，<a id="a-7C"></a>则亦有畏。<a id="a-7D"></a>佛金色光润，<a id="a-7E"></a>如火照赤金山，<a id="a-7F"></a>有如是好色故无所畏。<a id="a-7G"></a>无威仪者，<a id="a-7H"></a>进止行步坐起，<a id="a-7I"></a>无有人仪，<a id="a-7J"></a>则有怖畏；<a id="a-7K"></a>佛无是事。<a id="a-7L"></a>粗恶语者，<a id="a-7M"></a>有人恶音声，<a id="a-7N"></a>謇吃重语，<a id="a-7O"></a>无有次第，<a id="a-7P"></a>人所不喜，<a id="a-7Q"></a>则多怖畏；<a id="a-7R"></a>佛无是畏。<a id="a-7S"></a>所以者何？<a id="a-7T"></a>佛语真实柔软，<a id="a-7U"></a>次第易了，<a id="a-7V"></a>不疾不迟，<a id="a-7W"></a>不少不多，<a id="a-7X"></a>不没不垢，<a id="a-7Y"></a>不调戏，<a id="a-7Z"></a>胜迦陵毗伽鸟音，<a id="a-7a"></a>辞义分明，<a id="a-7b"></a>不中伤物。<a id="a-7c"></a>离欲故无染，<a id="a-7d"></a>灭瞋故无碍，<a id="a-7e"></a>除愚故易解，<a id="a-7f"></a>法喜增长故可爱，<a id="a-7g"></a>遮罪故安隐，<a id="a-7h"></a>随他心、<a id="a-7i"></a>随解脱、<a id="a-7j"></a>义深语妙、<a id="a-7k"></a>有因缘故言有理，<a id="a-7l"></a>譬喻故善显示，<a id="a-7m"></a>事讫故善会事，<a id="a-7n"></a>观种种众生心故杂说，<a id="a-7o"></a>久久皆入涅槃故一味。<a id="a-7p"></a>如是等种种无量庄严语故，<a id="a-7q"></a>佛于语中无所畏。<a id="a-7r"></a>佛但以如是等世间法，<a id="a-7s"></a>尚无所畏，<a id="a-7t"></a>何况出世间法！<a id="a-7u"></a>以是说佛有四无所畏。</p>
  <p id="a7v">问曰：<a id="a-7w"></a>佛十力中有无所畏不？<a id="a-7x"></a>若有无所畏，<a id="a-7y"></a>不应但言四；<a id="a-7z"></a>若有所畏，<a id="a-80"></a>云何言无畏成就？</p>
  <p id="a81">答曰：<a id="a-82"></a>一智在十处，<a id="a-83"></a>名为佛成就十力，<a id="a-84"></a>如一人知十事，<a id="a-85"></a>随事受名。<a id="a-86"></a>是十力四处出用，<a id="a-87"></a>是无所畏：<a id="a-88"></a>是处不是处力、<a id="a-89"></a>漏尽力，<a id="a-8A"></a>即是初、<a id="a-8B"></a>二无畏；<a id="a-8C"></a>八力虽广说，<a id="a-8D"></a>是第三、<a id="a-8E"></a>第四无畏。<a id="a-8F"></a>以是故，<a id="a-8G"></a>十力中有无畏，<a id="a-8H"></a>别说亦无失。</p>
  <p id="a8I">正遍知者，<a id="a-8J"></a>知一切法不颠倒，<a id="a-8K"></a>正不邪，<a id="a-8L"></a>如余过去诸佛，<a id="a-8M"></a>是名三藐三佛陀。<a id="a-8N"></a>如佛告阿难：<a id="a-8O"></a>一切世间天及人所不能知，<a id="a-8P"></a>佛能遍知故，<a id="a-8Q"></a>名三藐三佛陀。<a id="a-8R"></a>若有人言是法不知，<a id="a-8S"></a>问曰：<a id="a-8T"></a>是何人？<a id="a-8U"></a>答曰：<a id="a-8V"></a>是中佛说，<a id="a-8W"></a>若沙门、<a id="a-8X"></a>婆罗门，<a id="a-8Y"></a>若天、<a id="a-8Z"></a>若魔、<a id="a-8a"></a>若梵，<a id="a-8b"></a>乃至欲与佛论者。<a id="a-8c"></a>论何等法？<a id="a-8d"></a>有人言：<a id="a-8e"></a>“佛所不说外诸经书，<a id="a-8f"></a>弊迦兰那、<a id="a-8g"></a>僧佉、<a id="a-8h"></a>韦陀等十八种大经书。<a id="a-8i"></a>”有人言：<a id="a-8j"></a>“须弥山斤两，<a id="a-8k"></a>大地深浅，<a id="a-8l"></a>一切草木头数。<a id="a-8m"></a>”有人言：<a id="a-8n"></a>“是常无常、<a id="a-8o"></a>有边无边十四难，<a id="a-8p"></a>佛不能答。<a id="a-8q"></a>”有人言：<a id="a-8r"></a>“是法色法无色法、<a id="a-8s"></a>可见不可见、<a id="a-8t"></a>有对无对、<a id="a-8u"></a>有漏无漏、<a id="a-8v"></a>有为无为等，<a id="a-8w"></a>佛但知一种道事因缘，<a id="a-8x"></a>是异法种种因缘，<a id="a-8y"></a>佛或不悉知。<a id="a-8z"></a>”沙门者，<a id="a-90"></a>说出家人；<a id="a-91"></a>婆罗门者，<a id="a-92"></a>说在家有智人；<a id="a-93"></a>天者，<a id="a-94"></a>说地天、<a id="a-95"></a>虚空天；<a id="a-96"></a>魔者，<a id="a-97"></a>说六欲天；<a id="a-98"></a>梵者，<a id="a-99"></a>说梵天王为首，<a id="a-9A"></a>及一切色界；<a id="a-9B"></a>余者，<a id="a-9C"></a>除此更有余人。</p>
  <p id="a9D">如实者，<a id="a-9E"></a>若以现事，<a id="a-9F"></a>若以因缘难。</p>
  <p id="a9G">乃至不见是微畏相者：<a id="a-9H"></a>相名因缘，<a id="a-9I"></a>我不见小小因缘，<a id="a-9J"></a>如法能来破我者；<a id="a-9K"></a>以不见故，<a id="a-9L"></a>至诚言安立阿黎沙（此言圣主）住处。<a id="a-9M"></a>佛至诚言我一切漏尽，<a id="a-9N"></a>若有人言是漏不尽者，<a id="a-9O"></a>无有畏也。<a id="a-9P"></a>何等是漏？<a id="a-9Q"></a>漏名三漏：<a id="a-9R"></a>欲漏，<a id="a-9S"></a>有漏，<a id="a-9T"></a>无明漏。</p>
  <p id="a9U">复次，<a id="a-9V"></a>漏名六情中出，<a id="a-9W"></a>垢心相应心数法。</p>
  <p id="a9X">复次，<a id="a-9Y"></a>如一切漏障经中，<a id="a-9Z"></a>分别说七漏。</p>
  <p id="a9a">障道法，<a id="a-9b"></a>名诸有漏业，<a id="a-9c"></a>及一切烦恼，<a id="a-9d"></a>恶道报障；<a id="a-9e"></a>为世间故布施、<a id="a-9f"></a>持戒，<a id="a-9g"></a>修十善道，<a id="a-9h"></a>受诸味禅；<a id="a-9i"></a>略说若能障涅槃，<a id="a-9j"></a>若善、<a id="a-9k"></a>若不善、<a id="a-9l"></a>若无记，<a id="a-9m"></a>是名障道法。<a id="a-9n"></a>有人言：<a id="a-9o"></a>“道名二法，<a id="a-9p"></a>圣定、<a id="a-9q"></a>圣慧。<a id="a-9r"></a>是二事等，<a id="a-9s"></a>达到涅槃。<a id="a-9t"></a>”有人言三圣道，<a id="a-9u"></a>无漏戒、<a id="a-9v"></a>定、<a id="a-9w"></a>慧；<a id="a-9x"></a>有人言四法，<a id="a-9y"></a>所谓四圣谛；<a id="a-9z"></a>有人言，<a id="a-A0"></a>出世间五根；<a id="a-A1"></a>有言六出性，<a id="a-A2"></a>有言七觉意，<a id="a-A3"></a>有言八圣道，<a id="a-A4"></a>达到涅槃。<a id="a-A5"></a>论议师等言：<a id="a-A6"></a>“一切无漏道，<a id="a-A7"></a>达到涅槃。<a id="a-A8"></a>是中若有沙门、<a id="a-A9"></a>婆罗门等来，<a id="a-AA"></a>如实言是事不尔，<a id="a-AB"></a>乃至不见微畏相；<a id="a-AC"></a>以不见故，<a id="a-AD"></a>至诚言安立阿黎沙住处。<a id="a-AE"></a>”</p>
  <p id="aAF">问曰：<a id="a-AG"></a>何以故佛至诚言安立阿黎沙住处？</p>
  <p id="aAH">答曰：<a id="a-AI"></a>自功德具足，<a id="a-AJ"></a>亦令众生得安乐利益。<a id="a-AK"></a>若佛自得安乐住处，<a id="a-AL"></a>不能利益众生，<a id="a-AM"></a>不名阿黎沙住处；<a id="a-AN"></a>若但利益众生，<a id="a-AO"></a>不自具足功德，<a id="a-AP"></a>亦不名阿黎沙住处；<a id="a-AQ"></a>若自有功德，<a id="a-AR"></a>亦利益众生，<a id="a-AS"></a>以是故至诚言我安立阿黎沙住处。</p>
  <p id="aAT">复次，<a id="a-AU"></a>佛自灭恶，<a id="a-AV"></a>亦灭众生恶；<a id="a-AW"></a>灭二恶故，<a id="a-AX"></a>第一清净；<a id="a-AY"></a>妙说法故，<a id="a-AZ"></a>安立阿黎沙住处。</p>
  <p id="aAa">复次，<a id="a-Ab"></a>四圣谛，<a id="a-Ac"></a>三转十二行，<a id="a-Ad"></a>能转能分别显示敷演故，<a id="a-Ae"></a>至诚言我安立阿黎沙住处。</p>
  <p id="aAf">复次，<a id="a-Ag"></a>一切疑悔、<a id="a-Ah"></a>邪见能除却故，<a id="a-Ai"></a>一切甚深问难悉能解释故，<a id="a-Aj"></a>名安立阿黎沙住处（阿黎沙：<a id="a-Ak"></a>第一、<a id="a-Al"></a>最上、<a id="a-Am"></a>极高、<a id="a-An"></a>不退、<a id="a-Ao"></a>不却、<a id="a-Ap"></a>不没，<a id="a-Aq"></a>具足功德，<a id="a-Ar"></a>无所减少，<a id="a-As"></a>是名阿黎沙住处）。<a id="a-At"></a>如是等因缘功德力故，<a id="a-Au"></a>至诚言我安立阿黎沙住处。</p>
  <p id="aAv">众中师子吼者，<a id="a-Aw"></a>众名八众：<a id="a-Ax"></a>沙门众，<a id="a-Ay"></a>婆罗门众，<a id="a-Az"></a>刹利众，<a id="a-B0"></a>天众，<a id="a-B1"></a>四天王众，<a id="a-B2"></a>三十三天众，<a id="a-B3"></a>魔众，<a id="a-B4"></a>梵众。<a id="a-B5"></a>众生于此八众，<a id="a-B6"></a>希望智慧，<a id="a-B7"></a>是故经中但说是八众；<a id="a-B8"></a>此中佛师子吼，<a id="a-B9"></a>亦在一切众中。<a id="a-BA"></a>以是故，<a id="a-BB"></a>此经中言若复余众。<a id="a-BC"></a>何以故？<a id="a-BD"></a>闻佛声音者，<a id="a-BE"></a>尽皆是众。</p>
  <p id="aBF">复次，<a id="a-BG"></a>有人言：<a id="a-BH"></a>“佛独屏处说法，<a id="a-BI"></a>以是故说在众中作是至诚言，<a id="a-BJ"></a>我有十力、<a id="a-BK"></a>四无所畏。<a id="a-BL"></a>”是名众中师子吼。</p>
  <p id="aBM">复次，<a id="a-BN"></a>佛示我是至诚言：<a id="a-BO"></a>“我为一切世间师子，<a id="a-BP"></a>一切智人；<a id="a-BQ"></a>诸有疑不信者悉来，<a id="a-BR"></a>我当解释。<a id="a-BS"></a>”以是故，<a id="a-BT"></a>言众中师子吼。<a id="a-BU"></a>师子吼者，<a id="a-BV"></a>如师子王，<a id="a-BW"></a>清净种中生，<a id="a-BX"></a>深山大谷中住，<a id="a-BY"></a>方颊大骨，<a id="a-BZ"></a>身肉肥满，<a id="a-Ba"></a>头大眼长，<a id="a-Bb"></a>光泽明净，<a id="a-Bc"></a>眉高而广，<a id="a-Bd"></a>牙利白净，<a id="a-Be"></a>口鼻方大，<a id="a-Bf"></a>厚实坚满，<a id="a-Bg"></a>齿密齐利，<a id="a-Bh"></a>吐赤白舌，<a id="a-Bi"></a>双耳高上，<a id="a-Bj"></a>髦发光润，<a id="a-Bk"></a>上身广大，<a id="a-Bl"></a>肤肉坚著，<a id="a-Bm"></a>修脊细腰，<a id="a-Bn"></a>其腹不现，<a id="a-Bo"></a>长尾利爪，<a id="a-Bp"></a>其足安立，<a id="a-Bq"></a>巨身大力。<a id="a-Br"></a>从住处出，<a id="a-Bs"></a>偃脊颦呻，<a id="a-Bt"></a>以口扣地，<a id="a-Bu"></a>现大威势；<a id="a-Bv"></a>食不过时，<a id="a-Bw"></a>显晨朝相；<a id="a-Bx"></a>表师子王力，<a id="a-By"></a>以威獐鹿、<a id="a-Bz"></a>熊罴，<a id="a-C0"></a>虎豹，<a id="a-C1"></a>野猪之属。<a id="a-C2"></a>觉诸久睡，<a id="a-C3"></a>降伏高强有力势者，<a id="a-C4"></a>自开行路而大哮吼。<a id="a-C5"></a>如是吼时，<a id="a-C6"></a>其有闻者，<a id="a-C7"></a>或喜或怖；<a id="a-C8"></a>穴处者隐缩，<a id="a-C9"></a>水居者深入，<a id="a-CA"></a>山藏者潜伏，<a id="a-CB"></a>厩象振锁狂逸而去，<a id="a-CC"></a>鸟飞空中高翔远逝。<a id="a-CD"></a>佛师子亦如是，<a id="a-CE"></a>从六波罗蜜，<a id="a-CF"></a>古四圣种大姓中生，<a id="a-CG"></a>寂灭大山深浚禅定谷中住，<a id="a-CH"></a>得一切种智头，<a id="a-CI"></a>集诸善根颊，<a id="a-CJ"></a>无漏正见修目光泽，<a id="a-CK"></a>定慧等行高广眉，<a id="a-CL"></a>四无所畏牙白利，<a id="a-CM"></a>无碍解脱具足口，<a id="a-CN"></a>四正勤坚满颐，<a id="a-CO"></a>三十七品齿密齐利，<a id="a-CP"></a>修不净观吐赤白舌，<a id="a-CQ"></a>念慧耳高上，<a id="a-CR"></a>十八不共法髦发光润鲜白，<a id="a-CS"></a>三解脱门上身肉坚著，<a id="a-CT"></a>三示现修脊，<a id="a-CU"></a>明行具足腹不现，<a id="a-CV"></a>忍辱腰纤细，<a id="a-CW"></a>远离行尾长，<a id="a-CX"></a>四如意足安立，<a id="a-CY"></a>无学五根爪利，<a id="a-CZ"></a>十种力势无量，<a id="a-Ca"></a>无漏法众具足身，<a id="a-Cb"></a>诸佛三昧王等住处出，<a id="a-Cc"></a>四无碍智颦呻诸法地中，<a id="a-Cd"></a>著无碍解脱口。<a id="a-Ce"></a>依是十力广大力，<a id="a-Cf"></a>度众生时不过，<a id="a-Cg"></a>示一切世间天及人晨朝相；<a id="a-Ch"></a>显诸法王德，<a id="a-Ci"></a>威诸外道论议师党邪见之属；<a id="a-Cj"></a>觉诸众生四谛中睡，<a id="a-Ck"></a>降伏吾我著五众者憍慢力，<a id="a-Cl"></a>开异学论议诸邪见道。<a id="a-Cm"></a>行邪者怖畏，<a id="a-Cn"></a>信正者欢喜，<a id="a-Co"></a>钝者令利；<a id="a-Cp"></a>安慰弟子，<a id="a-Cq"></a>破坏外道；<a id="a-Cr"></a>长寿诸天久受天乐，<a id="a-Cs"></a>则知无常。<a id="a-Ct"></a>如是众生闻四谛师子吼，<a id="a-Cu"></a>皆生厌心，<a id="a-Cv"></a>厌心故得离，<a id="a-Cw"></a>得离故入涅槃，<a id="a-Cx"></a>是名众中如师子吼。</p>
  <p id="aCy">复次，<a id="a-Cz"></a>佛师子吼及师子吼有差别：<a id="a-D0"></a>师子吼者，<a id="a-D1"></a>众兽惊怖，<a id="a-D2"></a>若死若近死；<a id="a-D3"></a>若佛师子吼，<a id="a-D4"></a>得免死畏。<a id="a-D5"></a>师子吼怖，<a id="a-D6"></a>世世死苦；<a id="a-D7"></a>佛师子吼但今世死，<a id="a-D8"></a>更无后苦。<a id="a-D9"></a>师子吼者其声粗恶，<a id="a-DA"></a>物不喜闻，<a id="a-DB"></a>生死怖畏；<a id="a-DC"></a>佛师子吼其声柔软，<a id="a-DD"></a>闻者无厌，<a id="a-DE"></a>心皆深乐，<a id="a-DF"></a>普遍远闻，<a id="a-DG"></a>能与二种乐，<a id="a-DH"></a>生天乐、<a id="a-DI"></a>涅槃乐。<a id="a-DJ"></a>是为差别。</p>
  <p id="aDK">问曰：<a id="a-DL"></a>佛师子吼亦令闻者生怖，<a id="a-DM"></a>与师子吼有何等异？</p>
  <p id="aDN">答曰：<a id="a-DO"></a>闻佛师子吼，<a id="a-DP"></a>当时小怖，<a id="a-DQ"></a>后大利益。<a id="a-DR"></a>著吾我心者，<a id="a-DS"></a>渴爱世间乐人，<a id="a-DT"></a>常颠倒所缚，<a id="a-DU"></a>邪见心者生怖畏。<a id="a-DV"></a>如经中言：<a id="a-DW"></a>佛说四谛，<a id="a-DX"></a>乃至上诸天悉皆怖畏作是念：<a id="a-DY"></a>“我等无常相、<a id="a-DZ"></a>苦相、<a id="a-Da"></a>无我相、<a id="a-Db"></a>空相。<a id="a-Dc"></a>何以故？<a id="a-Dd"></a>为颠倒心故，<a id="a-De"></a>著常乐相。<a id="a-Df"></a>”是为差别。</p>
  <p id="aDg">复次，<a id="a-Dh"></a>闻师子吼者，<a id="a-Di"></a>除离欲人，<a id="a-Dj"></a>余者皆怖畏；<a id="a-Dk"></a>佛师子吼，<a id="a-Dl"></a>求涅槃离欲人、<a id="a-Dm"></a>不离欲人皆怖。<a id="a-Dn"></a>师子吼者，<a id="a-Do"></a>善人、<a id="a-Dp"></a>不善人皆怖；<a id="a-Dq"></a>佛师子吼者，<a id="a-Dr"></a>但善人怖。</p>
  <p id="aDs">复次，<a id="a-Dt"></a>师子吼一切时怖；<a id="a-Du"></a>佛师子吼虽小怖畏众生，<a id="a-Dv"></a>示世间恶罪，<a id="a-Dw"></a>令不乐世间生，<a id="a-Dx"></a>观涅槃功德利益，<a id="a-Dy"></a>能除世间种种怖畏，<a id="a-Dz"></a>闭恶趣，<a id="a-E0"></a>开善道，<a id="a-E1"></a>能令人到涅槃城。</p>
  <p id="aE2">复次，<a id="a-E3"></a>二十事故，<a id="a-E4"></a>佛语名师子吼，<a id="a-E5"></a>所谓依止十力故，<a id="a-E6"></a>不缩故，<a id="a-E7"></a>不畏故，<a id="a-E8"></a>梵音故，<a id="a-E9"></a>未曾有故，<a id="a-EA"></a>能引大众故，<a id="a-EB"></a>恶魔惊怖故，<a id="a-EC"></a>扰乱魔民故，<a id="a-ED"></a>诸天欢喜故，<a id="a-EE"></a>得出魔网故，<a id="a-EF"></a>断魔缚故，<a id="a-EG"></a>破魔钩故，<a id="a-EH"></a>过魔界故，<a id="a-EI"></a>自法增长故，<a id="a-EJ"></a>减损他法故，<a id="a-EK"></a>果报不诳故，<a id="a-EL"></a>说法不空故，<a id="a-EM"></a>凡夫人入圣道故，<a id="a-EN"></a>入圣道者得具足漏尽故，<a id="a-EO"></a>随所应得三乘故。<a id="a-EP"></a>以是故，<a id="a-EQ"></a>佛语名师子吼。<a id="a-ER"></a>是名师子吼总相、<a id="a-ES"></a>别相义。</p>
  <p id="aET">转梵轮者，<a id="a-EU"></a>清净故名梵；<a id="a-EV"></a>佛智慧及智慧相应法，<a id="a-EW"></a>是名轮；<a id="a-EX"></a>佛之所说，<a id="a-EY"></a>受者随法行，<a id="a-EZ"></a>是名转。<a id="a-Ea"></a>是轮以具足四念处为毂，<a id="a-Eb"></a>五根、<a id="a-Ec"></a>五力为辐，<a id="a-Ed"></a>四如意足为坚牢辋，<a id="a-Ee"></a>四正勤为密合辋，<a id="a-Ef"></a>三解脱为榍，<a id="a-Eg"></a>禅定、<a id="a-Eh"></a>智慧为调适，<a id="a-Ei"></a>无漏戒为涂轮香，<a id="a-Ej"></a>七觉意为杂华缨络，<a id="a-Ek"></a>正见为随右转，<a id="a-El"></a>信心清净为可爱喜，<a id="a-Em"></a>正精进为疾去，<a id="a-En"></a>无畏师子吼为妙声。<a id="a-Eo"></a>能怖魔轮，<a id="a-Ep"></a>破十二因缘节解轮，<a id="a-Eq"></a>坏生死轮，<a id="a-Er"></a>离烦恼轮，<a id="a-Es"></a>断业轮，<a id="a-Et"></a>障世间轮，<a id="a-Eu"></a>破苦轮；<a id="a-Ev"></a>能令行者欢喜，<a id="a-Ew"></a>天人敬慕。<a id="a-Ex"></a>是轮无能转者，<a id="a-Ey"></a>是轮持佛法，<a id="a-Ez"></a>以是故名转梵轮。</p>
  <p id="aF0">复次，<a id="a-F1"></a>佛转法轮，<a id="a-F2"></a>如转轮圣王转宝轮。</p>
  <p id="aF3">问曰：<a id="a-F4"></a>佛与转轮圣王有何相似？</p>
  <p id="aF5">答曰：<a id="a-F6"></a>如王清净不杂种中生，<a id="a-F7"></a>随姓家业成就，<a id="a-F8"></a>众相庄严身；<a id="a-F9"></a>王德具足，<a id="a-FA"></a>能转宝轮，<a id="a-FB"></a>香汤灌顶，<a id="a-FC"></a>受王位于四天下之首；<a id="a-FD"></a>坏除一切贼法，<a id="a-FE"></a>令无敢违；<a id="a-FF"></a>宝藏丰溢；<a id="a-FG"></a>军容七宝以为校饰；<a id="a-FH"></a>以四摄法摄取众生；<a id="a-FI"></a>善用王法，<a id="a-FJ"></a>委任贵姓主兵大臣以治国政；<a id="a-FK"></a>妙上珍宝乐以布施；<a id="a-FL"></a>有所知念，<a id="a-FM"></a>终始无异。<a id="a-FN"></a>佛法王亦如是，<a id="a-FO"></a>释迦牟尼、<a id="a-FP"></a>燃灯、<a id="a-FQ"></a>宝华等佛，<a id="a-FR"></a>诸佛清净姓中生，<a id="a-FS"></a>先佛威仪行业，<a id="a-FT"></a>具足三十二相以自庄严；<a id="a-FU"></a>圣主威德备具，<a id="a-FV"></a>转真法轮，<a id="a-FW"></a>智慧甘露味灌智首，<a id="a-FX"></a>于三界中尊；<a id="a-FY"></a>破坏一切烦恼贼，<a id="a-FZ"></a>学无学众欢喜，<a id="a-Fa"></a>所结禁戒无敢违者。<a id="a-Fb"></a>无量法宝藏具足，<a id="a-Fc"></a>七觉分宝庄严，<a id="a-Fd"></a>八万四千法聚军，<a id="a-Fe"></a>出世间四摄法以摄众生，<a id="a-Ff"></a>知方便说四圣谛法为法王仪；<a id="a-Fg"></a>舍利弗、<a id="a-Fh"></a>弥勒等大将，<a id="a-Fi"></a>善治佛国法，<a id="a-Fj"></a>诸无漏根、<a id="a-Fk"></a>力、<a id="a-Fl"></a>觉，<a id="a-Fm"></a>种种妙宝乐以布施；<a id="a-Fn"></a>深求一切众生善事为所念坚固，<a id="a-Fo"></a>是为相似。</p>
  <p id="aFp">复次，<a id="a-Fq"></a>佛于转轮圣王有殊胜：<a id="a-Fr"></a>转轮圣王不离诸烦恼，<a id="a-Fs"></a>佛已永离诸烦恼；<a id="a-Ft"></a>转轮圣王没在老死埿，<a id="a-Fu"></a>佛已出离；<a id="a-Fv"></a>转轮圣王为恩爱仆，<a id="a-Fw"></a>佛已过出；<a id="a-Fx"></a>转轮圣王行生死险道中，<a id="a-Fy"></a>佛已过度；<a id="a-Fz"></a>转轮圣王在愚痴闇中，<a id="a-G0"></a>佛住第一光明中；<a id="a-G1"></a>转轮圣王极自在四天下，<a id="a-G2"></a>佛自在无量无边世界；<a id="a-G3"></a>转轮圣王财宝自在，<a id="a-G4"></a>佛心宝自在；<a id="a-G5"></a>转轮圣王渴乐天乐，<a id="a-G6"></a>佛乃至有顶乐已离；<a id="a-G7"></a>转轮圣王从他求乐，<a id="a-G8"></a>佛自心生乐。<a id="a-G9"></a>以是故，<a id="a-GA"></a>佛于转轮圣王为最殊胜。</p>
  <p id="aGB">复次，<a id="a-GC"></a>转轮圣王手转宝轮，<a id="a-GD"></a>空中无碍；<a id="a-GE"></a>佛转法轮，<a id="a-GF"></a>一切世间天及人中无碍无遮。<a id="a-GG"></a>其见宝轮者，<a id="a-GH"></a>众毒皆灭；<a id="a-GI"></a>遇佛法轮，<a id="a-GJ"></a>一切烦恼毒皆灭。<a id="a-GK"></a>见宝轮者，<a id="a-GL"></a>诸灾恶害皆灭；<a id="a-GM"></a>遇佛法轮，<a id="a-GN"></a>一切邪见、<a id="a-GO"></a>疑、<a id="a-GP"></a>悔、<a id="a-GQ"></a>灾害皆悉消灭。<a id="a-GR"></a>王以是轮治四天下，<a id="a-GS"></a>佛以法轮治一切世间天及人，<a id="a-GT"></a>令得法自在。<a id="a-GU"></a>是为相似。</p>
  <p id="aGV">复次，<a id="a-GW"></a>法轮于宝轮大有殊胜：<a id="a-GX"></a>宝轮欺诳，<a id="a-GY"></a>法轮坚实；<a id="a-GZ"></a>宝轮长三毒火，<a id="a-Ga"></a>法轮灭三毒火；<a id="a-Gb"></a>宝轮有漏，<a id="a-Gc"></a>法轮无漏；<a id="a-Gd"></a>宝轮乐五欲乐，<a id="a-Ge"></a>法轮乐法乐；<a id="a-Gf"></a>宝轮结使处，<a id="a-Gg"></a>法轮非结使处；<a id="a-Gh"></a>宝轮有量处行，<a id="a-Gi"></a>法轮无量国行；<a id="a-Gj"></a>宝轮以一心清净布施故世世可得，<a id="a-Gk"></a>法轮无量阿僧祇劫集一切善业因缘及智慧故得；<a id="a-Gl"></a>宝轮王死后更不转，<a id="a-Gm"></a>佛灭度法轮犹转；<a id="a-Gn"></a>宝轮在一人，<a id="a-Go"></a>法轮在一切可度者。</p>
  <p id="aGp">复次，<a id="a-Gq"></a>梵名广，<a id="a-Gr"></a>佛转法轮十方无不遍故名广。</p>
  <p id="aGs">复次，<a id="a-Gt"></a>四梵行心说故名梵轮。</p>
  <p id="aGu">复次，<a id="a-Gv"></a>佛初得道时，<a id="a-Gw"></a>梵天王请转法轮，<a id="a-Gx"></a>故名梵轮。</p>
  <p id="aGy">复次，<a id="a-Gz"></a>佛在波罗柰转法轮，<a id="a-H0"></a>阿若憍陈如得道，<a id="a-H1"></a>声彻梵天，<a id="a-H2"></a>故名梵轮。</p>
  <p id="aH3">复次，<a id="a-H4"></a>有人贵梵天，<a id="a-H5"></a>欲令欢喜，<a id="a-H6"></a>故名梵轮。<a id="a-H7"></a>以是故名梵轮。</p>
  <p id="aH8">问曰：<a id="a-H9"></a>佛或时名法轮，<a id="a-HA"></a>或时名梵轮，<a id="a-HB"></a>有何等异？</p>
  <p id="aHC">答曰：<a id="a-HD"></a>说梵轮、<a id="a-HE"></a>法轮无异。</p>
  <p id="aHF">复次，<a id="a-HG"></a>有人言说梵轮者现四无量心，<a id="a-HH"></a>说法轮者示四谛法。</p>
  <p id="aHI">复次，<a id="a-HJ"></a>梵轮因四无量心得道，<a id="a-HK"></a>是名梵轮；<a id="a-HL"></a>依余法得道，<a id="a-HM"></a>是名法轮。<a id="a-HN"></a>梵轮示四禅，<a id="a-HO"></a>法轮示三十七品；<a id="a-HP"></a>梵轮示修禅定圣道，<a id="a-HQ"></a>法轮示修智慧圣道。<a id="a-HR"></a>如是等，<a id="a-HS"></a>分别梵轮、<a id="a-HT"></a>法轮差别。</p>
  <p id="aHU">问曰：<a id="a-HV"></a>何法是无畏性？</p>
  <p id="aHW">答曰：<a id="a-HX"></a>佛初得道时，<a id="a-HY"></a>得一切佛法，<a id="a-HZ"></a>十力、<a id="a-Ha"></a>四无所畏等，<a id="a-Hb"></a>此中未来世得四无所畏智相应法，<a id="a-Hc"></a>名无所畏。<a id="a-Hd"></a>如布施时，<a id="a-He"></a>心中思相应舍法生；<a id="a-Hf"></a>又如四无量心相应名慈法。</p>
  <p id="aHg">问曰：<a id="a-Hh"></a>是四无畏中有何次第？</p>
  <p id="aHi">答曰：<a id="a-Hj"></a>初无畏中，<a id="a-Hk"></a>示人知一切法，<a id="a-Hl"></a>知一切法故我漏尽，<a id="a-Hm"></a>漏尽故知障漏尽法，<a id="a-Hn"></a>断是障法故说道。</p>
  <p id="aHo">复次，<a id="a-Hp"></a>初无畏如示药师一切药草，<a id="a-Hq"></a>第二示一切病灭，<a id="a-Hr"></a>第三知禁忌，<a id="a-Hs"></a>第四示所应食。</p>
  <p id="aHt">复次，<a id="a-Hu"></a>初无畏中说一切种智，<a id="a-Hv"></a>第二无畏中说无一切烦恼习，<a id="a-Hw"></a>第三无畏中说法无谬失，<a id="a-Hx"></a>第四无畏中所说事办得至涅槃。</p>
  <p id="aHy">问曰：<a id="a-Hz"></a>如般若波罗蜜中，<a id="a-I0"></a>品品说五众，<a id="a-I1"></a>乃至十力、<a id="a-I2"></a>四无所畏、<a id="a-I3"></a>十八不共法皆空，<a id="a-I4"></a>今云何分别说其相？</p>
  <p id="aI5">答曰：<a id="a-I6"></a>佛法中不可得空，<a id="a-I7"></a>于诸法无所碍。<a id="a-I8"></a>因是不可得空，<a id="a-I9"></a>说一切佛法、<a id="a-IA"></a>十二部经。<a id="a-IB"></a>譬如虚空无所有，<a id="a-IC"></a>而一切物皆依以长成。</p>
  <p id="aID">复次，<a id="a-IE"></a>是十力、<a id="a-IF"></a>四无所畏，<a id="a-IG"></a>不以取相著心分别故，<a id="a-IH"></a>但为度众生，<a id="a-II"></a>知众生从是因缘得解脱。<a id="a-IJ"></a>譬如药草，<a id="a-IK"></a>但为差病，<a id="a-IL"></a>不为求药草相。<a id="a-IM"></a>如中论中说：</p>
  <p id="aIN">“若信诸法空，<a id="a-IO"></a>是则顺于理；<a id="a-IP"></a>若不信法空，<a id="a-IQ"></a>一切皆违失。</p>
  <p id="aIR">若以无是空，<a id="a-IS"></a>无所应造作，<a id="a-IT"></a>未作已有业，<a id="a-IU"></a>不作有作者。</p>
  <p id="aIV">如是诸法相，<a id="a-IW"></a>谁能思量者？<a id="a-IX"></a>唯有净直心，<a id="a-IY"></a>所说无依止，</p>
  <p id="aIZ">离于有无见，<a id="a-Ia"></a>心自然内灭。<a id="a-Ib"></a>”</p>
  <p id="aIc">问曰：<a id="a-Id"></a>声闻法说十力、<a id="a-Ie"></a>四无所畏如是，<a id="a-If"></a>摩诃衍分别十力、<a id="a-Ig"></a>四无所畏复云何？</p>
  <p id="aIh">答曰：<a id="a-Ii"></a>是十力、<a id="a-Ij"></a>四无所畏中，<a id="a-Ik"></a>尽知遍知，<a id="a-Il"></a>是摩诃衍中说十力、<a id="a-Im"></a>四无所畏。</p>
  <p id="aIn">问曰：<a id="a-Io"></a>声闻法中亦说尽知遍知，<a id="a-Ip"></a>云何言摩诃衍中说尽知遍知？</p>
  <p id="aIq">答曰：<a id="a-Ir"></a>诸论议师说佛尽知遍知，<a id="a-Is"></a>非佛自说；<a id="a-It"></a>今说摩诃衍中十力、<a id="a-Iu"></a>四无所畏故，<a id="a-Iv"></a>佛自说我尽知遍知。</p>
  <p id="aIw">复次，<a id="a-Ix"></a>为声闻人说十力、<a id="a-Iy"></a>四无所畏，<a id="a-Iz"></a>合说四谛、<a id="a-J0"></a>十二因缘等诸声闻法，<a id="a-J1"></a>皆为到涅槃；<a id="a-J2"></a>今说摩诃衍中十力、<a id="a-J3"></a>四无所畏，<a id="a-J4"></a>合大悲、<a id="a-J5"></a>诸法实相不生不灭说。</p>
  <p id="aJ6">问曰：<a id="a-J7"></a>佛有十力、<a id="a-J8"></a>四无所畏，<a id="a-J9"></a>菩萨有不？</p>
  <p id="aJA">答曰：<a id="a-JB"></a>有。<a id="a-JC"></a>何者是？<a id="a-JD"></a>一者、<a id="a-JE"></a>发一切智心，<a id="a-JF"></a>坚深牢固力；<a id="a-JG"></a>二者、<a id="a-JH"></a>具足大慈故，<a id="a-JI"></a>不舍一切众生力；<a id="a-JJ"></a>三者、<a id="a-JK"></a>不须一切供养恭敬利故，<a id="a-JL"></a>具足大悲力；<a id="a-JM"></a>四者、<a id="a-JN"></a>信一切佛法，<a id="a-JO"></a>具足生一切佛法及心不厌故，<a id="a-JP"></a>大精进力；<a id="a-JQ"></a>五者、<a id="a-JR"></a>一心慧行威仪不坏故，<a id="a-JS"></a>禅定力；<a id="a-JT"></a>六者、<a id="a-JU"></a>除二边故，<a id="a-JV"></a>随十二因缘行故，<a id="a-JW"></a>断一切邪见故，<a id="a-JX"></a>灭一切忆想分别戏论故，<a id="a-JY"></a>具足智慧力；<a id="a-JZ"></a>七者、<a id="a-Ja"></a>成就一切众生故，<a id="a-Jb"></a>受无量生死故，<a id="a-Jc"></a>集诸善根无厌足故，<a id="a-Jd"></a>知一切世间如梦故，<a id="a-Je"></a>不厌生死力；<a id="a-Jf"></a>八者、<a id="a-Jg"></a>观诸法实相故，<a id="a-Jh"></a>知无吾我、<a id="a-Ji"></a>无众生故，<a id="a-Jj"></a>信解诸法不出不生故，<a id="a-Jk"></a>无生法忍力；<a id="a-Jl"></a>九者、<a id="a-Jm"></a>入空、<a id="a-Jn"></a>无相、<a id="a-Jo"></a>无作解脱门观故，<a id="a-Jp"></a>知见声闻、<a id="a-Jq"></a>辟支佛解脱故，<a id="a-Jr"></a>得解脱力；<a id="a-Js"></a>十者、<a id="a-Jt"></a>深法自在故，<a id="a-Ju"></a>知一切众生心行所趣故，<a id="a-Jv"></a>具足无碍智力。<a id="a-Jw"></a>是为菩萨十力。</p>
  <p id="aJx">何等为菩萨四无所畏？<a id="a-Jy"></a>一者、<a id="a-Jz"></a>一切闻持故，<a id="a-K0"></a>诸陀罗尼得故，<a id="a-K1"></a>忆念不忘故，<a id="a-K2"></a>在众说法无所畏；<a id="a-K3"></a>二者、<a id="a-K4"></a>一切法中得解脱故，<a id="a-K5"></a>一切法药分别知用故，<a id="a-K6"></a>知一切众生根故，<a id="a-K7"></a>在大众中随应说法无所畏；<a id="a-K8"></a>三者、<a id="a-K9"></a>菩萨常离一切众畏，<a id="a-KA"></a>不作是念：<a id="a-KB"></a>“十方有来难我者，<a id="a-KC"></a>我不能答。<a id="a-KD"></a>”不见是相，<a id="a-KE"></a>在大众中说法无所畏；<a id="a-KF"></a>四者、<a id="a-KG"></a>恣一切人来问难者，<a id="a-KH"></a>一一皆答，<a id="a-KI"></a>能断疑惑，<a id="a-KJ"></a>在大众中说法无所畏。<a id="a-KK"></a>是为菩萨四无所畏。</p>
  <p id="aKL">四无碍智者：<a id="a-KM"></a>义无碍智、<a id="a-KN"></a>法无碍智、<a id="a-KO"></a>辞无碍智、<a id="a-KP"></a>乐说无碍智。<a id="a-KQ"></a>义无碍智者，<a id="a-KR"></a>用名字言语所说事，<a id="a-KS"></a>各各诸法相，<a id="a-KT"></a>所谓坚相地，<a id="a-KU"></a>此中地坚相是义，<a id="a-KV"></a>地名字是法，<a id="a-KW"></a>以言语说地是辞，<a id="a-KX"></a>于三种智中乐说自在，<a id="a-KY"></a>是乐说；<a id="a-KZ"></a>于此四事中通达无滞，<a id="a-Ka"></a>是名无碍智。<a id="a-Kb"></a>湿相水，<a id="a-Kc"></a>热相火，<a id="a-Kd"></a>动相风，<a id="a-Ke"></a>心思相，<a id="a-Kf"></a>五众无常相，<a id="a-Kg"></a>五受众无常、<a id="a-Kh"></a>苦、<a id="a-Ki"></a>空相，<a id="a-Kj"></a>一切法无我相；<a id="a-Kk"></a>如是等总相、<a id="a-Kl"></a>别相，<a id="a-Km"></a>分别诸法亦如是，<a id="a-Kn"></a>是名义无碍智。<a id="a-Ko"></a>法无碍智者，<a id="a-Kp"></a>知是义名字，<a id="a-Kq"></a>坚相名为地，<a id="a-Kr"></a>如是等一切名字分别中无滞，<a id="a-Ks"></a>是名为法无碍智。<a id="a-Kt"></a>所以者何？<a id="a-Ku"></a>离名字，<a id="a-Kv"></a>义不可得，<a id="a-Kw"></a>知义必由于名，<a id="a-Kx"></a>以是故次义有法。</p>
  <p id="aKy">问曰：<a id="a-Kz"></a>义之与名为合耶？<a id="a-L0"></a>为离耶？<a id="a-L1"></a>若合名，<a id="a-L2"></a>说火时应烧口；<a id="a-L3"></a>若离，<a id="a-L4"></a>说火时水应来！</p>
  <p id="aL5">答曰：<a id="a-L6"></a>亦不合，<a id="a-L7"></a>亦不离，<a id="a-L8"></a>古人假为立名以名诸法，<a id="a-L9"></a>后人因是名字识是事，<a id="a-LA"></a>如是各各有名字，<a id="a-LB"></a>是为法。<a id="a-LC"></a>是名字及义，<a id="a-LD"></a>云何令众生得解？<a id="a-LE"></a>当以言辞分别庄严，<a id="a-LF"></a>能令人解，<a id="a-LG"></a>通达无滞，<a id="a-LH"></a>是名辞无碍智。<a id="a-LI"></a>说有道理，<a id="a-LJ"></a>开演无尽，<a id="a-LK"></a>亦于诸禅定中得自在无滞，<a id="a-LL"></a>是名乐说无碍智。<a id="a-LM"></a>第一、<a id="a-LN"></a>第四无碍智，<a id="a-LO"></a>在九地中；<a id="a-LP"></a>第二、<a id="a-LQ"></a>第三无碍智，<a id="a-LR"></a>欲界及梵天上。<a id="a-LS"></a>第二、<a id="a-LT"></a>第三无碍，<a id="a-LU"></a>世智；<a id="a-LV"></a>第一、<a id="a-LW"></a>十智，<a id="a-LX"></a>第四、<a id="a-LY"></a>九智。<a id="a-LZ"></a>是无碍三种，<a id="a-La"></a>上、<a id="a-Lb"></a>中、<a id="a-Lc"></a>下：<a id="a-Ld"></a>上诸佛，<a id="a-Le"></a>中大菩萨，<a id="a-Lf"></a>下大阿罗汉。</p>
  <p id="aLg">问曰：<a id="a-Lh"></a>力、<a id="a-Li"></a>无所畏、<a id="a-Lj"></a>无碍，<a id="a-Lk"></a>皆是智慧。<a id="a-Ll"></a>内有力，<a id="a-Lm"></a>外无所畏则具足，<a id="a-Ln"></a>何以复说无碍？</p>
  <p id="aLo">答曰：<a id="a-Lp"></a>力、<a id="a-Lq"></a>无畏已分别。<a id="a-Lr"></a>有人虽无所畏，<a id="a-Ls"></a>在大众中说法而有碍，<a id="a-Lt"></a>以是故，<a id="a-Lu"></a>说四无碍智。<a id="a-Lv"></a>得是无碍智庄严四无所畏，<a id="a-Lw"></a>四无所畏庄严十力。</p>
  <p id="aLx">复次，<a id="a-Ly"></a>说无所畏，<a id="a-Lz"></a>或有疑者言：<a id="a-M0"></a>云何一人于大众中得无所畏？<a id="a-M1"></a>佛以前有十力，<a id="a-M2"></a>后有四无碍智，<a id="a-M3"></a>是故在大众中说法无所畏。<a id="a-M4"></a>如是等，<a id="a-M5"></a>分别四无碍智。</p>
  <p id="aM6">问曰：<a id="a-M7"></a>摩诃衍中有菩萨无碍智不？</p>
  <p id="aM8">答曰：<a id="a-M9"></a>有。<a id="a-MA"></a>何者是？<a id="a-MB"></a>义无碍智者，<a id="a-MC"></a>义名诸法实相，<a id="a-MD"></a>不可言说。<a id="a-ME"></a>义、<a id="a-MF"></a>名字、<a id="a-MG"></a>语言不别异，<a id="a-MH"></a>前、<a id="a-MI"></a>后、<a id="a-MJ"></a>中亦如是，<a id="a-MK"></a>是名义。<a id="a-ML"></a>不应离名字、<a id="a-MM"></a>语言别有义，<a id="a-MN"></a>三事等故名为义。</p>
  <p id="aMO">复次，<a id="a-MP"></a>一切诸法义了了知，<a id="a-MQ"></a>通达无滞，<a id="a-MR"></a>是名义无碍智。<a id="a-MS"></a>法无碍智者，<a id="a-MT"></a>法名一切义名字，<a id="a-MU"></a>为知义故。</p>
  <p id="aMV">复次，<a id="a-MW"></a>菩萨入是法无碍智中，<a id="a-MX"></a>常信法，<a id="a-MY"></a>不信人；<a id="a-MZ"></a>常依法，<a id="a-Ma"></a>不依非法。<a id="a-Mb"></a>依法者，<a id="a-Mc"></a>无非法事。<a id="a-Md"></a>何以故？<a id="a-Me"></a>是人一切诸名字及语言，<a id="a-Mf"></a>知自相离故。</p>
  <p id="aMg">复次，<a id="a-Mh"></a>以是法无碍智分别三乘，<a id="a-Mi"></a>虽分别三乘而不坏法性。<a id="a-Mj"></a>所以者何？<a id="a-Mk"></a>法性一相，<a id="a-Ml"></a>所谓无相。<a id="a-Mm"></a>是菩萨用是语言说法，<a id="a-Mn"></a>知语言空如响相，<a id="a-Mo"></a>所说法示众生，<a id="a-Mp"></a>令信知同法性。<a id="a-Mq"></a>所说名字、<a id="a-Mr"></a>言语通达无滞，<a id="a-Ms"></a>是名法无碍智。<a id="a-Mt"></a>辞无碍智者，<a id="a-Mu"></a>以语言说名字义，<a id="a-Mv"></a>种种庄严语言，<a id="a-Mw"></a>随其所应，<a id="a-Mx"></a>能令得解。<a id="a-My"></a>所谓天语，<a id="a-Mz"></a>龙、<a id="a-N0"></a>夜叉、<a id="a-N1"></a>揵闼婆、<a id="a-N2"></a>阿修罗、<a id="a-N3"></a>迦楼罗、<a id="a-N4"></a>摩睺罗伽等非人语，<a id="a-N5"></a>释、<a id="a-N6"></a>梵、<a id="a-N7"></a>四天王等世主语，<a id="a-N8"></a>人语，<a id="a-N9"></a>一语、<a id="a-NA"></a>二语、<a id="a-NB"></a>多语，<a id="a-NC"></a>略语、<a id="a-ND"></a>广语，<a id="a-NE"></a>女语、<a id="a-NF"></a>男语，<a id="a-NG"></a>过去、<a id="a-NH"></a>未来、<a id="a-NI"></a>现在语。<a id="a-NJ"></a>如是等语言，<a id="a-NK"></a>能令各各得解，<a id="a-NL"></a>自语、<a id="a-NM"></a>他语，<a id="a-NN"></a>无所毁誉。<a id="a-NO"></a>所以者何？<a id="a-NP"></a>是一切法不在语中，<a id="a-NQ"></a>语是非实义；<a id="a-NR"></a>若语是实义，<a id="a-NS"></a>不可以善语说不善。<a id="a-NT"></a>但为入涅槃故说令解，<a id="a-NU"></a>莫著语言！</p>
  <p id="aNV">复次，<a id="a-NW"></a>用是语言，<a id="a-NX"></a>能令众生随法义行。<a id="a-NY"></a>所以者何？<a id="a-NZ"></a>言语皆入诸法实相中，<a id="a-Na"></a>是名辞无碍智。<a id="a-Nb"></a>乐说无碍智者，<a id="a-Nc"></a>菩萨于一字中能说一切字，<a id="a-Nd"></a>一语中能说一切语，<a id="a-Ne"></a>一法中能说一切法；<a id="a-Nf"></a>于是中所说皆是法，<a id="a-Ng"></a>皆是实，<a id="a-Nh"></a>皆是真，<a id="a-Ni"></a>皆随可度者而有所益。<a id="a-Nj"></a>所谓乐修妒路者为说修妒路，<a id="a-Nk"></a>乐祇夜者为说祇夜，<a id="a-Nl"></a>乐弊迦兰陀者为说弊迦兰陀，<a id="a-Nm"></a>乐伽陀、<a id="a-Nn"></a>优陀那、<a id="a-No"></a>尼陀那、<a id="a-Np"></a>阿波陀那、<a id="a-Nq"></a>一筑多、<a id="a-Nr"></a>阇陀、<a id="a-Ns"></a>为头离、<a id="a-Nt"></a>頞浮陀达摩、<a id="a-Nu"></a>优波提舍，<a id="a-Nv"></a>皆为说是经。<a id="a-Nw"></a>随一切众生根乐说：<a id="a-Nx"></a>若好信者为说信根，<a id="a-Ny"></a>好精进者为说精进根，<a id="a-Nz"></a>好勤念者为说念根，<a id="a-O0"></a>好摄心者为说定根，<a id="a-O1"></a>好智慧者为说慧根。<a id="a-O2"></a>如五根等，<a id="a-O3"></a>一切善根亦如是。</p>
  <p id="aO4">复次，<a id="a-O5"></a>二万一千淫欲人根，<a id="a-O6"></a>为是根故，<a id="a-O7"></a>佛说八万四千治法根，<a id="a-O8"></a>随是诸根，<a id="a-O9"></a>乐说治法次第。<a id="a-OA"></a>菩萨乐说二万一千瞋恚人根，<a id="a-OB"></a>为是根故，<a id="a-OC"></a>佛说八万四千治法根，<a id="a-OD"></a>随是诸根，<a id="a-OE"></a>乐说治法次第。<a id="a-OF"></a>菩萨乐说二万一千愚痴人根，<a id="a-OG"></a>为是根故，<a id="a-OH"></a>佛说八万四千治法根，<a id="a-OI"></a>随是诸根，<a id="a-OJ"></a>乐说治法次第。<a id="a-OK"></a>菩萨乐说二万一千等分人根，<a id="a-OL"></a>为是根故，<a id="a-OM"></a>佛说八万四千治法根，<a id="a-ON"></a>随是诸根，<a id="a-OO"></a>乐说治法次第。<a id="a-OP"></a>菩萨乐说，<a id="a-OQ"></a>是名乐说无碍智。</p>
  <p id="aOR">复次，<a id="a-OS"></a>菩萨用是无碍智，<a id="a-OT"></a>若一劫、<a id="a-OU"></a>若半劫，<a id="a-OV"></a>各各庄严说法，<a id="a-OW"></a>亦不坏诸法相。<a id="a-OX"></a>是菩萨或隐身不现，<a id="a-OY"></a>而为众生用一切毛孔说法，<a id="a-OZ"></a>随其所应，<a id="a-Oa"></a>不失本行。<a id="a-Ob"></a>是菩萨智慧无量，<a id="a-Oc"></a>一切论议师不能穷尽，<a id="a-Od"></a>亦不能坏。<a id="a-Oe"></a>是菩萨得是无碍智，<a id="a-Of"></a>转身受生时，<a id="a-Og"></a>一切五通仙人所有经书咒术、<a id="a-Oh"></a>智慧技能，<a id="a-Oi"></a>自然悉知。<a id="a-Oj"></a>所谓四韦陀、<a id="a-Ok"></a>六鸯伽咒术，<a id="a-Ol"></a>知日月五星经、<a id="a-Om"></a>原梦经、<a id="a-On"></a>地动、<a id="a-Oo"></a>鬼语、<a id="a-Op"></a>鸟语、<a id="a-Oq"></a>手语、<a id="a-Or"></a>四足兽、<a id="a-Os"></a>鬼著人语，<a id="a-Ot"></a>国王占相丰俭，<a id="a-Ou"></a>日月五星斗相，<a id="a-Ov"></a>医药、<a id="a-Ow"></a>章算、<a id="a-Ox"></a>数卜、<a id="a-Oy"></a>歌舞、<a id="a-Oz"></a>妓乐。<a id="a-P0"></a>如是等工巧技术诸经尽知。<a id="a-P1"></a>明达过一切人及诸外道，<a id="a-P2"></a>亦不自高，<a id="a-P3"></a>亦不恼他，<a id="a-P4"></a>知是俗事，<a id="a-P5"></a>不为涅槃。<a id="a-P6"></a>是菩萨成就四无碍智故，<a id="a-P7"></a>色力光明殊于诸梵，<a id="a-P8"></a>诸梵恭敬爱乐尊重，<a id="a-P9"></a>心无所著；<a id="a-PA"></a>为如是等一切诸天所尊重恭敬，<a id="a-PB"></a>亦无所著，<a id="a-PC"></a>但生无常、<a id="a-PD"></a>苦、<a id="a-PE"></a>空、<a id="a-PF"></a>无我心。<a id="a-PG"></a>亦以神通发起诸天，<a id="a-PH"></a>令心渴仰而为说法，<a id="a-PI"></a>无尽无坏，<a id="a-PJ"></a>断除疑悔，<a id="a-PK"></a>令住阿耨多罗三藐三菩提。<a id="a-PL"></a>是名摩诃衍中菩萨四无碍智力，<a id="a-PM"></a>能度众生。<a id="a-PN"></a>是名四无碍智义。</p>
 </body>
</html>