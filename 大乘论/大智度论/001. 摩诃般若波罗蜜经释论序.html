<!doctype html>
<html id="z3IBVFEtD" data-ver="167">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">摩诃般若波罗蜜经释论序</h1>
  <h2 id="a2">长安释僧叡述</h2>
  <p id="a3">夫万有本于生生，<a id="a-4"></a>而生生者无生；<a id="a-5"></a>变化兆于物始，<a id="a-6"></a>而始始者无始。<a id="a-7"></a>然则无生无始，<a id="a-8"></a>物之性也：<a id="a-9"></a>生始不动于性，<a id="a-A"></a>而万有陈于外；<a id="a-B"></a>悔吝生于内者，<a id="a-C"></a>其唯邪思乎？<a id="a-D"></a>正觉有以见邪思之自起，<a id="a-E"></a>故阿含为之作；<a id="a-F"></a>知滞有之由惑，<a id="a-G"></a>故般若为之照。<a id="a-H"></a>然而照本希夷，<a id="a-I"></a>津涯浩汗；<a id="a-J"></a>理超文表，<a id="a-K"></a>趣绝思境。<a id="a-L"></a>以言求之，<a id="a-M"></a>则乖其深；<a id="a-N"></a>以智测之，<a id="a-O"></a>则失其旨！<a id="a-P"></a>二乘所以颠沛于三藏，<a id="a-Q"></a>杂学所以曝鳞于龙门者，<a id="a-R"></a>不其然乎？</p>
  <p id="aS">是以马鸣起于正法之余，<a id="a-T"></a>龙树生于像法之末。<a id="a-U"></a>正余易宏，<a id="a-V"></a>故直振其遗风，<a id="a-W"></a>莹拂而已；<a id="a-X"></a>像末多端，<a id="a-Y"></a>故乃寄迹凡夫，<a id="a-Z"></a>示悟物以渐。<a id="a-a"></a>又假照龙宫，<a id="a-b"></a>以朗搜玄之慧；<a id="a-c"></a>托闻幽秘，<a id="a-d"></a>以穷微言之妙。<a id="a-e"></a>尔乃宪章智典，<a id="a-f"></a>作兹释论。<a id="a-g"></a>其开夷路也，<a id="a-h"></a>则令大乘之驾，<a id="a-i"></a>方轨而直入；<a id="a-j"></a>其辩实相也，<a id="a-k"></a>则使妄见之惑，<a id="a-l"></a>不远而自复。<a id="a-m"></a>其为论也，<a id="a-n"></a>初辞拟之，<a id="a-o"></a>必标众异以尽美；<a id="a-p"></a>卒成之终，<a id="a-q"></a>则举无执以尽善。<a id="a-r"></a>释所不尽，<a id="a-s"></a>则立论以明之；<a id="a-t"></a>论其未辩，<a id="a-u"></a>则寄折中以定之。<a id="a-v"></a>使灵篇无难喻之章，<a id="a-w"></a>千载悟作者之旨，<a id="a-x"></a>信若人之功矣！</p>
  <p id="ay">有鸠摩罗耆婆法师者，<a id="a-z"></a>少播聪慧之闻，<a id="a-10"></a>长集奇拔之誉；<a id="a-11"></a>才举则亢标万里，<a id="a-12"></a>言发则英辩荣枯；<a id="a-13"></a>常杖兹论焉渊镜，<a id="a-14"></a>凭高志以明宗。<a id="a-15"></a>以秦弘始三年，<a id="a-16"></a>岁次星纪，<a id="a-17"></a>十二月二十日，<a id="a-18"></a>自姑臧至长安。<a id="a-19"></a>秦王虚襟，<a id="a-1A"></a>既已蕴在昔见之心，<a id="a-1B"></a>岂徒则悦而已！<a id="a-1C"></a>晤言相对，<a id="a-1D"></a>则淹留终日；<a id="a-1E"></a>研微造尽，<a id="a-1F"></a>则穷年忘倦。<a id="a-1G"></a>又以晤言之功虽深，<a id="a-1H"></a>而恨独得之心不旷；<a id="a-1I"></a>造尽之要虽玄，<a id="a-1J"></a>而惜津梁之势未普。<a id="a-1K"></a>遂以莫逆之怀，<a id="a-1L"></a>相与宏兼忘之慧。<a id="a-1M"></a>乃集京师义业沙门，<a id="a-1N"></a>命公卿赏契之士，<a id="a-1O"></a>五百余人，<a id="a-1P"></a>集于渭滨逍遥园堂。<a id="a-1Q"></a>銮舆伫驾于洪涘，<a id="a-1R"></a>禁御息警于林间。<a id="a-1S"></a>躬览玄章，<a id="a-1T"></a>考正名于梵本；<a id="a-1U"></a>咨通津要，<a id="a-1V"></a>坦夷路于来践。<a id="a-1W"></a>经本既定，<a id="a-1X"></a>乃出此释论。</p>
  <p id="a1Y">论之略本，<a id="a-1Z"></a>有十万偈，<a id="a-1a"></a>偈有三十二字，<a id="a-1b"></a>并三百二十万言。<a id="a-1c"></a>梵夏既乖，<a id="a-1d"></a>又有烦简之异；<a id="a-1e"></a>三分除二，<a id="a-1f"></a>得此百卷；<a id="a-1g"></a>于大智三十万言，<a id="a-1h"></a>玄章婉旨，<a id="a-1i"></a>朗然可见。<a id="a-1j"></a>归途直达，<a id="a-1k"></a>无复惑趣之疑，<a id="a-1l"></a>以文求之，<a id="a-1m"></a>无间然矣。<a id="a-1n"></a>故天竺传云：<a id="a-1o"></a>像正之末，<a id="a-1p"></a>微马鸣、<a id="a-1q"></a>龙树，<a id="a-1r"></a>道学之门，<a id="a-1s"></a>其沦胥溺丧矣！<a id="a-1t"></a>其故何耶？<a id="a-1u"></a>寔由二末契微，<a id="a-1v"></a>邪法用盛；<a id="a-1w"></a>虚言与实教并兴，<a id="a-1x"></a>险径与夷路争辙。<a id="a-1y"></a>始进者化之而流离，<a id="a-1z"></a>向道者惑之而播越，<a id="a-20"></a>非二匠其孰与正之！<a id="a-21"></a>是以天竺诸国，<a id="a-22"></a>为之立庙，<a id="a-23"></a>宗之若佛。<a id="a-24"></a>又称而咏之曰：<a id="a-25"></a>“智慧日已颓，<a id="a-26"></a>斯人令再曜；<a id="a-27"></a>世昏寝已久，<a id="a-28"></a>斯人悟令觉！<a id="a-29"></a>”若然者，<a id="a-2A"></a>真可谓功格十地，<a id="a-2B"></a>道侔补处者矣。<a id="a-2C"></a>传而称之，<a id="a-2D"></a>不亦宜乎？<a id="a-2E"></a>幸哉！<a id="a-2F"></a>此中鄙之外，<a id="a-2G"></a>忽得全有此论；<a id="a-2H"></a>梵文委曲，<a id="a-2I"></a>皆如初品。</p>
  <p id="a2J">法师以秦人好简，<a id="a-2K"></a>故裁而略之；<a id="a-2L"></a>若备译其文，<a id="a-2M"></a>将近千有余卷。<a id="a-2N"></a>法师于秦语大格，<a id="a-2O"></a>唯译一往；<a id="a-2P"></a>方言殊好，<a id="a-2Q"></a>犹隔而未通。<a id="a-2R"></a>苟言不相喻，<a id="a-2S"></a>则情无由比；<a id="a-2T"></a>不比之情，<a id="a-2U"></a>则不可以托悟怀于文表；<a id="a-2V"></a>不喻之言，<a id="a-2W"></a>亦何得委殊于一致？<a id="a-2X"></a>理固然矣！<a id="a-2Y"></a>进欲停笔争是，<a id="a-2Z"></a>则交竞终日，<a id="a-2a"></a>卒无所成；<a id="a-2b"></a>退欲简而便之，<a id="a-2c"></a>则负伤于穿凿之讥。<a id="a-2d"></a>以二三唯案译而书，<a id="a-2e"></a>都不备饰；<a id="a-2f"></a>幸冀明悟之贤，<a id="a-2g"></a>略其文而挹其玄也。</p>
 </body>
</html>