<!doctype html>
<html id="z3IBVFytd" data-ver="2524">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第二十六</h1>
  <h2 id="a2">释初品中十八不共法</h2>
  <p id="a3">十八不共法：<a id="a-4"></a>一者、<a id="a-5"></a>诸佛身无失，<a id="a-6"></a>二者、<a id="a-7"></a>口无失，<a id="a-8"></a>三者、<a id="a-9"></a>念无失，<a id="a-A"></a>四者、<a id="a-B"></a>无异想，<a id="a-C"></a>五者、<a id="a-D"></a>无不定心，<a id="a-E"></a>六者、<a id="a-F"></a>无不知已舍，<a id="a-G"></a>七者、<a id="a-H"></a>欲无减，<a id="a-I"></a>八者、<a id="a-J"></a>精进无减，<a id="a-K"></a>九者、<a id="a-L"></a>念无减，<a id="a-M"></a>十者、<a id="a-N"></a>慧无减，<a id="a-O"></a>十一者、<a id="a-P"></a>解脱无减，<a id="a-Q"></a>十二者、<a id="a-R"></a>解脱知见无减，<a id="a-S"></a>十三者、<a id="a-T"></a>一切身业随智慧行，<a id="a-U"></a>十四者、<a id="a-V"></a>一切口业随智慧行，<a id="a-W"></a>十五者、<a id="a-X"></a>一切意业随智慧行，<a id="a-Y"></a>十六者、<a id="a-Z"></a>智慧知过去世无碍，<a id="a-a"></a>十七者、<a id="a-b"></a>智慧知未来世无碍，<a id="a-c"></a>十八者、<a id="a-d"></a>智慧知现在世无碍。</p>
  <p id="ae">问曰：<a id="a-f"></a>是三十六法，<a id="a-g"></a>皆是佛法，<a id="a-h"></a>何以故独以十八为不共？</p>
  <p id="ai">答曰：<a id="a-j"></a>前十八中，<a id="a-k"></a>声闻、<a id="a-l"></a>辟支佛有分，<a id="a-m"></a>于后十八中无分。<a id="a-n"></a>如舍利弗能分别诸法，<a id="a-o"></a>畅演一句，<a id="a-p"></a>通达无碍，<a id="a-q"></a>佛赞言善通法性；<a id="a-r"></a>阿泥卢豆天眼第一，<a id="a-s"></a>如是等诸声闻皆有分。<a id="a-t"></a>于四无所畏有分者，<a id="a-u"></a>如佛说弟子中能师子吼，<a id="a-v"></a>第一宾徒罗叵罗埵逝；<a id="a-w"></a>舍利弗亦自誓言：<a id="a-x"></a>“我七日七夜，<a id="a-y"></a>能演畅一义，<a id="a-z"></a>令无穷尽。<a id="a-10"></a>”四分别慧，<a id="a-11"></a>诸阿罗汉：<a id="a-12"></a>舍利弗、<a id="a-13"></a>目揵连、<a id="a-14"></a>富楼那、<a id="a-15"></a>阿难、<a id="a-16"></a>迦旃延等，<a id="a-17"></a>亦知是义、<a id="a-18"></a>名字、<a id="a-19"></a>语言、<a id="a-1A"></a>乐说。<a id="a-1B"></a>以是故，<a id="a-1C"></a>前十八不名不共。</p>
  <p id="a1D">问曰：<a id="a-1E"></a>何以故佛无身失，<a id="a-1F"></a>无口失？</p>
  <p id="a1G">答曰：<a id="a-1H"></a>佛于无量阿僧祇劫来，<a id="a-1I"></a>持戒清净故，<a id="a-1J"></a>身、<a id="a-1K"></a>口业无失；<a id="a-1L"></a>余诸阿罗汉如舍利弗等，<a id="a-1M"></a>极多六十劫，<a id="a-1N"></a>不久习戒故有失。<a id="a-1O"></a>佛无量阿僧祇劫，<a id="a-1P"></a>集诸清净戒成就故，<a id="a-1Q"></a>常行甚深禅定故，<a id="a-1R"></a>得一切微妙智慧故，<a id="a-1S"></a>善修大悲心故，<a id="a-1T"></a>无有失。</p>
  <p id="a1U">复次，<a id="a-1V"></a>佛拔诸罪根因缘故，<a id="a-1W"></a>无有失。<a id="a-1X"></a>罪根本因缘有四种：<a id="a-1Y"></a>一者、<a id="a-1Z"></a>贪欲因缘，<a id="a-1a"></a>二者、<a id="a-1b"></a>瞋恚因缘，<a id="a-1c"></a>三者、<a id="a-1d"></a>怖畏因缘，<a id="a-1e"></a>四者、<a id="a-1f"></a>愚痴因缘。<a id="a-1g"></a>是罪根因缘及习皆已拔。<a id="a-1h"></a>阿罗汉、<a id="a-1i"></a>辟支佛虽拔罪因缘，<a id="a-1j"></a>习不尽故，<a id="a-1k"></a>或时有失。<a id="a-1l"></a>佛于一切法中，<a id="a-1m"></a>遍满智慧常成就故。<a id="a-1n"></a>若不知，<a id="a-1o"></a>故有失。<a id="a-1p"></a>如舍利弗与五百比丘游行至一空寺宿，<a id="a-1q"></a>是时说戒日，<a id="a-1r"></a>不知内界、<a id="a-1s"></a>外界事，<a id="a-1t"></a>白佛。<a id="a-1u"></a>佛言：<a id="a-1v"></a>“住处乃至一宿，<a id="a-1w"></a>弃舍则无界。<a id="a-1x"></a>”又异时，<a id="a-1y"></a>舍利弗、<a id="a-1z"></a>目揵连，<a id="a-20"></a>将五百比丘还时，<a id="a-21"></a>高声大声故，<a id="a-22"></a>佛驱遣令出，<a id="a-23"></a>是为口失。<a id="a-24"></a>又如舍利弗不知等食法，<a id="a-25"></a>佛言：<a id="a-26"></a>“食不净食！<a id="a-27"></a>”如是等身、<a id="a-28"></a>口有失。<a id="a-29"></a>佛诸烦恼习尽故，<a id="a-2A"></a>无如是失。</p>
  <p id="a2B">复次，<a id="a-2C"></a>佛一切身、<a id="a-2D"></a>口业，<a id="a-2E"></a>随智慧行故，<a id="a-2F"></a>身无失，<a id="a-2G"></a>口无失。<a id="a-2H"></a>如是等种种因缘故，<a id="a-2I"></a>身无失，<a id="a-2J"></a>口无失。</p>
  <p id="a2K">念无失者，<a id="a-2L"></a>四念处心长夜善修故；<a id="a-2M"></a>善修甚深禅定，<a id="a-2N"></a>心不散乱故；<a id="a-2O"></a>善断欲爱及法爱，<a id="a-2P"></a>诸法中心不著故；<a id="a-2Q"></a>得第一心安隐处故。<a id="a-2R"></a>若心懅惚惚，<a id="a-2S"></a>念有忘失；<a id="a-2T"></a>佛心无得失，<a id="a-2U"></a>以是故无失。</p>
  <p id="a2V">复次，<a id="a-2W"></a>佛宿命通、<a id="a-2X"></a>明、<a id="a-2Y"></a>力，<a id="a-2Z"></a>三种庄严念故，<a id="a-2a"></a>念则成就无失，<a id="a-2b"></a>念多在过去用故。</p>
  <p id="a2c">复次，<a id="a-2d"></a>念根力无边无尽故，<a id="a-2e"></a>念无失。</p>
  <p id="a2f">复次，<a id="a-2g"></a>佛一切意业随智慧行故，<a id="a-2h"></a>念无失；<a id="a-2i"></a>一一念随意行故。<a id="a-2j"></a>如是等名为念无失。<a id="a-2k"></a>如天问经中说：</p>
  <p id="a2l">“何人无过失？<a id="a-2m"></a>何人不失念？<a id="a-2n"></a>何人常一心？<a id="a-2o"></a>应作者能作。</p>
  <p id="a2p">正知一切法，<a id="a-2q"></a>一切障得脱，<a id="a-2r"></a>诸功德成就，<a id="a-2s"></a>唯有佛一人！<a id="a-2t"></a>”</p>
  <p id="a2u">无异想者，<a id="a-2v"></a>佛于一切众生无分别，<a id="a-2w"></a>无远近异想；<a id="a-2x"></a>是贵可为说，<a id="a-2y"></a>是贱不可为说。<a id="a-2z"></a>如日出普照万物，<a id="a-30"></a>佛大悲光明，<a id="a-31"></a>一切怜愍等度：<a id="a-32"></a>恭敬者、<a id="a-33"></a>不恭敬者，<a id="a-34"></a>怨、<a id="a-35"></a>亲、<a id="a-36"></a>贵、<a id="a-37"></a>贱，<a id="a-38"></a>一切悉等。<a id="a-39"></a>如客除粪人，<a id="a-3A"></a>名尼陀，<a id="a-3B"></a>佛化度之，<a id="a-3C"></a>得大阿罗汉。<a id="a-3D"></a>亦如德护居士，<a id="a-3E"></a>火坑毒饭，<a id="a-3F"></a>欲以害佛，<a id="a-3G"></a>即以其日除其三毒，<a id="a-3H"></a>灭邪见火。<a id="a-3I"></a>如是等无有异想。</p>
  <p id="a3J">复次，<a id="a-3K"></a>佛于舍利弗、<a id="a-3L"></a>弥勒菩萨等，<a id="a-3M"></a>顺佛法行亦不爱；<a id="a-3N"></a>提婆达多、<a id="a-3O"></a>富罗那外道、<a id="a-3P"></a>六师邪见等亦不憎。<a id="a-3Q"></a>是为佛于无量阿僧祇劫熏修心故，<a id="a-3R"></a>是众生中宝，<a id="a-3S"></a>如真金不可令异。</p>
  <p id="a3T">复次，<a id="a-3U"></a>佛以佛眼一日一夜各三时，<a id="a-3V"></a>观一切众生谁可度者，<a id="a-3W"></a>无令失时；<a id="a-3X"></a>等观众生故，<a id="a-3Y"></a>无有异想。</p>
  <p id="a3Z">复次，<a id="a-3a"></a>佛种种因缘赞善法，<a id="a-3b"></a>种种因缘呵不善法；<a id="a-3c"></a>亦于善于恶心无增减，<a id="a-3d"></a>但为度众生故有是分别，<a id="a-3e"></a>是为无有异想。</p>
  <p id="a3f">复次，<a id="a-3g"></a>如一切不行经中说；<a id="a-3h"></a>佛观一切众生如己身，<a id="a-3i"></a>所作已办，<a id="a-3j"></a>无始、<a id="a-3k"></a>无中、<a id="a-3l"></a>无终，<a id="a-3m"></a>是名无异想。</p>
  <p id="a3n">复次，<a id="a-3o"></a>佛观一切众生及诸法，<a id="a-3p"></a>从本已来至不生不灭，<a id="a-3q"></a>常清净如涅槃，<a id="a-3r"></a>是名无异想。</p>
  <p id="a3s">复次，<a id="a-3t"></a>不二入法门是诸法实相门；<a id="a-3u"></a>异相即是二法，<a id="a-3v"></a>二法即是邪道。<a id="a-3w"></a>佛是无诳法人，<a id="a-3x"></a>不应行诳法，<a id="a-3y"></a>常行不二入法门；<a id="a-3z"></a>诳法即是异相，<a id="a-40"></a>如是等名无异想。</p>
  <p id="a41">无不定心者，<a id="a-42"></a>定名一心不乱，<a id="a-43"></a>乱心中不能得见实事。<a id="a-44"></a>如水波荡不得见面，<a id="a-45"></a>如风中灯不得好照，<a id="a-46"></a>以是故，<a id="a-47"></a>说佛无不定心。</p>
  <p id="a48">问曰：<a id="a-49"></a>定名从未到地，<a id="a-4A"></a>乃至灭尽定；<a id="a-4B"></a>入此定中，<a id="a-4C"></a>不能起身业、<a id="a-4D"></a>口业。<a id="a-4E"></a>佛若常定无不定心者，<a id="a-4F"></a>云何得游行诸国，<a id="a-4G"></a>具四威仪，<a id="a-4H"></a>为大众种种因缘譬喻说法？<a id="a-4I"></a>如是事，<a id="a-4J"></a>欲界系心及梵世不入定，<a id="a-4K"></a>可有是事！</p>
  <p id="a4L">答曰：<a id="a-4M"></a>无不定心者，<a id="a-4N"></a>有种种义。<a id="a-4O"></a>定名常摄心善法中住，<a id="a-4P"></a>佛于诸法实相中定，<a id="a-4Q"></a>不退不失，<a id="a-4R"></a>是名无不定心。</p>
  <p id="a4S">复次，<a id="a-4T"></a>欲界中有定，<a id="a-4U"></a>入是定中可说法；<a id="a-4V"></a>以是故，<a id="a-4W"></a>阿毗昙中说欲界系四圣种、<a id="a-4X"></a>四念处、<a id="a-4Y"></a>四正勤、<a id="a-4Z"></a>四如意足、<a id="a-4a"></a>五根、<a id="a-4b"></a>五力、<a id="a-4c"></a>无诤三昧、<a id="a-4d"></a>愿智、<a id="a-4e"></a>四无碍智，<a id="a-4f"></a>有如是等妙功德；<a id="a-4g"></a>佛入欲界中定故，<a id="a-4h"></a>名无不定心。<a id="a-4i"></a>诸声闻、<a id="a-4j"></a>辟支佛从定起，<a id="a-4k"></a>若入无记心，<a id="a-4l"></a>若入善心，<a id="a-4m"></a>或退入垢心；<a id="a-4n"></a>佛从定起，<a id="a-4o"></a>入欲界定，<a id="a-4p"></a>初无散乱心时，<a id="a-4q"></a>以是故名无不定心。</p>
  <p id="a4r">复次，<a id="a-4s"></a>如声闻法，<a id="a-4t"></a>化人说法，<a id="a-4u"></a>化主不说；<a id="a-4v"></a>化主说，<a id="a-4w"></a>化人不说。<a id="a-4x"></a>佛则不尔，<a id="a-4y"></a>化主、<a id="a-4z"></a>化人俱能说法。<a id="a-50"></a>定心亦应异：<a id="a-51"></a>声闻入定则无说；<a id="a-52"></a>佛在定亦能说法，<a id="a-53"></a>亦能游行。<a id="a-54"></a>如密迹经心密中说：<a id="a-55"></a>诸佛心常在定中，<a id="a-56"></a>心亦应说法。</p>
  <p id="a57">复次，<a id="a-58"></a>散乱心法，<a id="a-59"></a>诸结使、<a id="a-5A"></a>疑、<a id="a-5B"></a>悔等，<a id="a-5C"></a>佛皆无。<a id="a-5D"></a>阿罗汉虽无四谛中疑，<a id="a-5E"></a>一切法中处处有疑；<a id="a-5F"></a>佛于一切法中常定无疑，<a id="a-5G"></a>无不定智慧故。</p>
  <p id="a5H">复次，<a id="a-5I"></a>声闻有诸烦恼习气故，<a id="a-5J"></a>有退法故散乱；<a id="a-5K"></a>佛于一切智处中，<a id="a-5L"></a>智满故无乱。<a id="a-5M"></a>如瓶中水满，<a id="a-5N"></a>则无声无动。</p>
  <p id="a5O">复次，<a id="a-5P"></a>唯佛一人名不诳法，<a id="a-5Q"></a>三坚固人中最上，<a id="a-5R"></a>苦乐心不异。<a id="a-5S"></a>一相异相，<a id="a-5T"></a>生灭相，<a id="a-5U"></a>断常相，<a id="a-5V"></a>来去相；<a id="a-5W"></a>如是等诸法相，<a id="a-5X"></a>皆是诳法，<a id="a-5Y"></a>虚妄和合作法故。<a id="a-5Z"></a>佛安立于诸法实相中故，<a id="a-5a"></a>心无不定，<a id="a-5b"></a>无不定故心不异。</p>
  <p id="a5c">复次，<a id="a-5d"></a>五种不可思议法中，<a id="a-5e"></a>佛最不可思议。<a id="a-5f"></a>是十八不共法，<a id="a-5g"></a>是佛甚深藏，<a id="a-5h"></a>谁能思议者？<a id="a-5i"></a>以是故，<a id="a-5j"></a>佛无不定心，<a id="a-5k"></a>事必当尔。<a id="a-5l"></a>佛虽常入定，<a id="a-5m"></a>无觉观粗心，<a id="a-5n"></a>有不可思议智慧故，<a id="a-5o"></a>亦能说法。<a id="a-5p"></a>譬如天乐，<a id="a-5q"></a>随天所好，<a id="a-5r"></a>种种声应，<a id="a-5s"></a>是亦无心，<a id="a-5t"></a>亦无识法，<a id="a-5u"></a>以诸天福德因缘故有是。<a id="a-5v"></a>如天乐，<a id="a-5w"></a>无心无识而能应物，<a id="a-5x"></a>何况佛有心而不说法？<a id="a-5y"></a>以是故，<a id="a-5z"></a>说佛无不定心。</p>
  <p id="a60">无不知已舍者，<a id="a-61"></a>众生有三种受：<a id="a-62"></a>苦受、<a id="a-63"></a>乐受、<a id="a-64"></a>不苦不乐受。<a id="a-65"></a>苦受生瞋，<a id="a-66"></a>乐受生爱，<a id="a-67"></a>不苦不乐受生愚痴。<a id="a-68"></a>是三种受；<a id="a-69"></a>苦受生苦，<a id="a-6A"></a>住苦灭乐；<a id="a-6B"></a>乐受生乐，<a id="a-6C"></a>住乐灭苦；<a id="a-6D"></a>不苦不乐受，<a id="a-6E"></a>不知为苦，<a id="a-6F"></a>不知为乐。<a id="a-6G"></a>余人钝根故，<a id="a-6H"></a>多觉苦受、<a id="a-6I"></a>乐受，<a id="a-6J"></a>于不苦不乐受中，<a id="a-6K"></a>不觉不知而有舍心，<a id="a-6L"></a>是为痴使所使。<a id="a-6M"></a>佛于不苦不乐受中知觉生时、<a id="a-6N"></a>觉住时、<a id="a-6O"></a>觉灭时，<a id="a-6P"></a>以是故，<a id="a-6Q"></a>言佛无不知已舍心。</p>
  <p id="a6R">问曰：<a id="a-6S"></a>此中何等为舍？<a id="a-6T"></a>不苦不乐即是舍耶？<a id="a-6U"></a>为七觉中舍，<a id="a-6V"></a>四无量心中舍名为舍？</p>
  <p id="a6W">答曰：<a id="a-6X"></a>不苦不乐即是舍，<a id="a-6Y"></a>二处舍亦是舍。<a id="a-6Z"></a>何以故？<a id="a-6a"></a>余人于不苦不乐受中，<a id="a-6b"></a>不觉念念中生时、<a id="a-6c"></a>住时、<a id="a-6d"></a>灭时，<a id="a-6e"></a>久远乃觉，<a id="a-6f"></a>佛念念中尽皆了知。<a id="a-6g"></a>七觉中舍，<a id="a-6h"></a>若心正等不没不掉，<a id="a-6i"></a>是时应舍；<a id="a-6j"></a>若没时行精进想，<a id="a-6k"></a>若掉时行摄心想。<a id="a-6l"></a>诸声闻、<a id="a-6m"></a>辟支佛，<a id="a-6n"></a>或时错摄心，<a id="a-6o"></a>掉心未平等便舍；<a id="a-6p"></a>佛于念念心中，<a id="a-6q"></a>粗细深浅无不悉知，<a id="a-6r"></a>知已而舍。</p>
  <p id="a6s">问曰：<a id="a-6t"></a>若尔者，<a id="a-6u"></a>佛何以为难陀说，<a id="a-6v"></a>告诸比丘：<a id="a-6w"></a>难陀于诸受生时觉，<a id="a-6x"></a>住时觉，<a id="a-6y"></a>灭时觉，<a id="a-6z"></a>诸想诸觉亦如是？</p>
  <p id="a70">答曰：<a id="a-71"></a>觉有二种：<a id="a-72"></a>一者、<a id="a-73"></a>觉心中苦受生知苦受生，<a id="a-74"></a>苦受住知苦受住，<a id="a-75"></a>苦受灭知苦受灭；<a id="a-76"></a>乐受生知乐受生，<a id="a-77"></a>乐受住知乐受住，<a id="a-78"></a>乐受灭知乐受灭；<a id="a-79"></a>不苦不乐亦如是。<a id="a-7A"></a>但能知是总相，<a id="a-7B"></a>不能别相知。<a id="a-7C"></a>二者、<a id="a-7D"></a>念念中苦、<a id="a-7E"></a>乐、<a id="a-7F"></a>不苦不乐受中，<a id="a-7G"></a>悉觉悉知；<a id="a-7H"></a>念念中心数法，<a id="a-7I"></a>无不知而过，<a id="a-7J"></a>以是故，<a id="a-7K"></a>说佛无不知已舍。</p>
  <p id="a7L">复次，<a id="a-7M"></a>佛或时舍众生，<a id="a-7N"></a>入甚深禅定一月二月。<a id="a-7O"></a>有人疑佛为度众生故出世，<a id="a-7P"></a>何以故常入定？<a id="a-7Q"></a>佛言：<a id="a-7R"></a>我种种因缘知故舍，<a id="a-7S"></a>非是无知已舍。</p>
  <p id="a7T">问曰：<a id="a-7U"></a>何等是知已舍因缘？</p>
  <p id="a7V">答曰：<a id="a-7W"></a>于大众中疲厌故小息。</p>
  <p id="a7X">复次，<a id="a-7Y"></a>佛世世常爱远离行；<a id="a-7Z"></a>若菩萨在母胎，<a id="a-7a"></a>母亦乐远离行，<a id="a-7b"></a>去城四十里，<a id="a-7c"></a>岚鞞尼林中生；<a id="a-7d"></a>得道时，<a id="a-7e"></a>沤楼频螺林中，<a id="a-7f"></a>独在树下成佛；<a id="a-7g"></a>初转法轮时，<a id="a-7h"></a>亦在仙人住处鹿林中；<a id="a-7i"></a>入涅槃时，<a id="a-7j"></a>在娑罗林双树下。<a id="a-7k"></a>长夜乐行远离，<a id="a-7l"></a>以是故佛入禅定。</p>
  <p id="a7m">复次，<a id="a-7n"></a>佛常舍心成就，<a id="a-7o"></a>故入禅定。</p>
  <p id="a7p">复次，<a id="a-7q"></a>佛远离愦闹及杂语处，<a id="a-7r"></a>亦自观诸佛功德藏，<a id="a-7s"></a>亦受第一清净乐，<a id="a-7t"></a>故入禅定。</p>
  <p id="a7u">复次，<a id="a-7v"></a>佛说法已，<a id="a-7w"></a>常教诸比丘当坐禅，<a id="a-7x"></a>无令后悔。<a id="a-7y"></a>口之所说，<a id="a-7z"></a>身亦自行，<a id="a-80"></a>故入禅定。</p>
  <p id="a81">复次，<a id="a-82"></a>厌恶供养故，<a id="a-83"></a>知众生应得度者，<a id="a-84"></a>入禅定作化人往度。</p>
  <p id="a85">复次，<a id="a-86"></a>有众生定少慧多者，<a id="a-87"></a>身示行禅以教化之。</p>
  <p id="a88">复次，<a id="a-89"></a>有人常见佛生厌想故，<a id="a-8A"></a>小远离令其饥虚故。</p>
  <p id="a8B">复次，<a id="a-8C"></a>佛欲为诸天说法，<a id="a-8D"></a>故在闲静处。</p>
  <p id="a8E">复次，<a id="a-8F"></a>佛为后世作法故坐禅。<a id="a-8G"></a>又佛自转法轮已，<a id="a-8H"></a>以事付弟子故，<a id="a-8I"></a>入禅定。</p>
  <p id="a8J">复次，<a id="a-8K"></a>现二种道摄众生故：<a id="a-8L"></a>一者、<a id="a-8M"></a>禅定，<a id="a-8N"></a>二者、<a id="a-8O"></a>智慧。<a id="a-8P"></a>佛在大众说法，<a id="a-8Q"></a>为现智慧；<a id="a-8R"></a>静处摄心，<a id="a-8S"></a>为现禅定。</p>
  <p id="a8T">复次，<a id="a-8U"></a>众生于六尘中三种行：<a id="a-8V"></a>见好色生喜乐，<a id="a-8W"></a>见恶色生忧苦，<a id="a-8X"></a>见不苦不乐色生舍心，<a id="a-8Y"></a>乃至法亦如是。<a id="a-8Z"></a>佛于六尘中自在：<a id="a-8a"></a>于喜乐、<a id="a-8b"></a>忧苦处能生舍心，<a id="a-8c"></a>如圣如意中说。<a id="a-8d"></a>如是等种种因缘故入禅定，<a id="a-8e"></a>非不知已舍。</p>
  <p id="a8f">欲无减者，<a id="a-8g"></a>佛知善法恩故，<a id="a-8h"></a>常欲集诸善法故，<a id="a-8i"></a>欲无减。<a id="a-8j"></a>修习诸善法，<a id="a-8k"></a>心无厌足故，<a id="a-8l"></a>欲无减。<a id="a-8m"></a>譬如一长老比丘目闇，<a id="a-8n"></a>自缝僧伽梨，<a id="a-8o"></a>针衽脱，<a id="a-8p"></a>语诸人言：<a id="a-8q"></a>“谁乐欲福德者？<a id="a-8r"></a>为我衽针！<a id="a-8s"></a>”尔时，<a id="a-8t"></a>佛现其前语言：<a id="a-8u"></a>“我是乐欲福德无厌足人，<a id="a-8v"></a>持汝针来！<a id="a-8w"></a>”是比丘斐亹见佛光明，<a id="a-8x"></a>又识佛音声，<a id="a-8y"></a>白佛言：<a id="a-8z"></a>“佛无量功德海，<a id="a-90"></a>皆尽其边底，<a id="a-91"></a>云何无厌足？<a id="a-92"></a>”佛告比丘：<a id="a-93"></a>“功德果报甚深，<a id="a-94"></a>无有如我知恩分者！<a id="a-95"></a>我虽复尽其边底，<a id="a-96"></a>我本以欲心无厌足故得佛，<a id="a-97"></a>是故今犹不息；<a id="a-98"></a>虽更无功德可得，<a id="a-99"></a>我欲心亦不休！<a id="a-9A"></a>”诸天世人惊悟，<a id="a-9B"></a>佛于功德尚无厌足，<a id="a-9C"></a>何况余人！<a id="a-9D"></a>佛为比丘说法，<a id="a-9E"></a>是时肉眼即明，<a id="a-9F"></a>慧眼成就。</p>
  <p id="a9G">问曰：<a id="a-9H"></a>如佛相，<a id="a-9I"></a>断一切善法中欲，<a id="a-9J"></a>今云何言欲无减？</p>
  <p id="a9K">答曰：<a id="a-9L"></a>言断一切善法中欲者，<a id="a-9M"></a>是未得欲得，<a id="a-9N"></a>得已欲增，<a id="a-9O"></a>佛无如是欲；<a id="a-9P"></a>佛一切功德具足，<a id="a-9Q"></a>无不得者，<a id="a-9R"></a>亦无增益。<a id="a-9S"></a>今言欲者，<a id="a-9T"></a>如先说：<a id="a-9U"></a>佛虽具得一切功德，<a id="a-9V"></a>欲心犹不息。<a id="a-9W"></a>譬如马宝，<a id="a-9X"></a>虽到至处，<a id="a-9Y"></a>去心不息，<a id="a-9Z"></a>至死不已；<a id="a-9a"></a>佛宝亦如是。<a id="a-9b"></a>又如劫尽大火，<a id="a-9c"></a>烧三千大千世界悉尽，<a id="a-9d"></a>火势故不息；<a id="a-9e"></a>佛智慧火亦如是，<a id="a-9f"></a>烧一切烦恼照诸法已，<a id="a-9g"></a>智慧相应欲亦不尽。</p>
  <p id="a9h">复次，<a id="a-9i"></a>佛虽一切善法功德满足，<a id="a-9j"></a>众生未尽故，<a id="a-9k"></a>欲度不息。</p>
  <p id="a9l">问曰：<a id="a-9m"></a>若佛欲度众生未息，<a id="a-9n"></a>何以入涅槃？</p>
  <p id="a9o">答曰：<a id="a-9p"></a>度众生有二种：<a id="a-9q"></a>或有现前得度，<a id="a-9r"></a>或有灭后得度。<a id="a-9s"></a>如法华经中说：<a id="a-9t"></a>药师为诸子合药，<a id="a-9u"></a>与之而舍，<a id="a-9v"></a>是故入涅槃。</p>
  <p id="a9w">复次，<a id="a-9x"></a>有众生钝根德薄故，<a id="a-9y"></a>不能成大事，<a id="a-9z"></a>但可种福德因缘，<a id="a-A0"></a>是故入涅槃。</p>
  <p id="aA1">问曰：<a id="a-A2"></a>佛灭度后，<a id="a-A3"></a>亦有得阿罗汉者，<a id="a-A4"></a>何以言但可种福德因缘？</p>
  <p id="aA5">答曰：<a id="a-A6"></a>虽有得阿罗汉者，<a id="a-A7"></a>少不足言！<a id="a-A8"></a>如佛一说法时，<a id="a-A9"></a>十方无量阿僧祇众生得道，<a id="a-AA"></a>佛灭后不尔。<a id="a-AB"></a>譬如大国征伐，<a id="a-AC"></a>虽少有所得，<a id="a-AD"></a>不名为得。<a id="a-AE"></a>以是故，<a id="a-AF"></a>虽众生未尽而入涅槃。</p>
  <p id="aAG">复次，<a id="a-AH"></a>摩诃衍首楞严经中说：<a id="a-AI"></a>佛于庄严世界，<a id="a-AJ"></a>寿七百阿僧祇劫，<a id="a-AK"></a>度脱众生。<a id="a-AL"></a>以是故，<a id="a-AM"></a>说佛欲无减。</p>
  <p id="aAN">精进无减者，<a id="a-AO"></a>如欲中说欲义，<a id="a-AP"></a>即是精进。</p>
  <p id="aAQ">问曰：<a id="a-AR"></a>若尔者，<a id="a-AS"></a>无有十八不共法。</p>
  <p id="aAT">复次，<a id="a-AU"></a>欲、<a id="a-AV"></a>精进心数法中各别，<a id="a-AW"></a>云何言欲即是精进？</p>
  <p id="aAX">答曰：<a id="a-AY"></a>欲为初行，<a id="a-AZ"></a>欲增长名精进。<a id="a-Aa"></a>如佛说：<a id="a-Ab"></a>“一切法欲为根本。<a id="a-Ac"></a>”欲如人渴欲得饮，<a id="a-Ad"></a>精进如因缘方便求饮；<a id="a-Ae"></a>欲为心欲得，<a id="a-Af"></a>精进为成其事；<a id="a-Ag"></a>欲属意业，<a id="a-Ah"></a>精进属三业；<a id="a-Ai"></a>欲为内，<a id="a-Aj"></a>精进为外，<a id="a-Ak"></a>如是等差别。<a id="a-Al"></a>复以是精进诸佛所乐，<a id="a-Am"></a>如释迦牟尼佛精进力故，<a id="a-An"></a>超越九劫，<a id="a-Ao"></a>疾得阿耨多罗三藐三菩提。</p>
  <p id="aAp">复次，<a id="a-Aq"></a>如说：<a id="a-Ar"></a>一时，<a id="a-As"></a>佛告阿难：<a id="a-At"></a>“汝为诸比丘说法，<a id="a-Au"></a>我背痛小息。<a id="a-Av"></a>”尔时，<a id="a-Aw"></a>世尊四亵郁多罗僧敷下，<a id="a-Ax"></a>以僧伽梨枕头而卧。<a id="a-Ay"></a>是时阿难说七觉义，<a id="a-Az"></a>至精进觉，<a id="a-B0"></a>佛惊起坐，<a id="a-B1"></a>告阿难：<a id="a-B2"></a>“汝赞精进义！<a id="a-B3"></a>”阿难言：<a id="a-B4"></a>“赞！<a id="a-B5"></a>”如是至三。<a id="a-B6"></a>佛言：<a id="a-B7"></a>“善哉！<a id="a-B8"></a>善哉！<a id="a-B9"></a>善修精进，<a id="a-BA"></a>乃至得阿耨多罗三藐三菩提，<a id="a-BB"></a>何况余道！<a id="a-BC"></a>”以是义故，<a id="a-BD"></a>佛精进无减。<a id="a-BE"></a>病时犹尚不息，<a id="a-BF"></a>何况不病！</p>
  <p id="aBG">复次，<a id="a-BH"></a>佛为度众生故，<a id="a-BI"></a>舍甚深禅定乐，<a id="a-BJ"></a>种种身、<a id="a-BK"></a>种种语言、<a id="a-BL"></a>种种方便力度脱众生。<a id="a-BM"></a>或时过恶险道；<a id="a-BN"></a>或时食恶食；<a id="a-BO"></a>或时受寒热；<a id="a-BP"></a>或时值诸邪难问，<a id="a-BQ"></a>恶口骂詈，<a id="a-BR"></a>忍受不厌。<a id="a-BS"></a>佛世尊虽于诸法中自在，<a id="a-BT"></a>而行是事，<a id="a-BU"></a>不生懈怠。<a id="a-BV"></a>如佛度众生已，<a id="a-BW"></a>于萨罗林中双树下卧。<a id="a-BX"></a>梵志须跋陀语阿难：<a id="a-BY"></a>“我闻一切智人，<a id="a-BZ"></a>今夜当灭度，<a id="a-Ba"></a>我欲见佛！<a id="a-Bb"></a>”阿难止之言：<a id="a-Bc"></a>“佛为众人广说法，<a id="a-Bd"></a>疲极！<a id="a-Be"></a>”佛遥闻之，<a id="a-Bf"></a>告阿难：<a id="a-Bg"></a>“听须跋陀入，<a id="a-Bh"></a>是我末后弟子！<a id="a-Bi"></a>”须跋陀得入，<a id="a-Bj"></a>问佛所疑，<a id="a-Bk"></a>佛随意说法，<a id="a-Bl"></a>断疑得道，<a id="a-Bm"></a>先佛入无余涅槃。<a id="a-Bn"></a>诸比丘白佛言：<a id="a-Bo"></a>“世尊，<a id="a-Bp"></a>甚为希有！<a id="a-Bq"></a>乃至末后怜愍外道梵志，<a id="a-Br"></a>而共语言。<a id="a-Bs"></a>”佛言：<a id="a-Bt"></a>“我非但今世末后度，<a id="a-Bu"></a>先世未得道时亦末后度。<a id="a-Bv"></a>乃往过去无量阿僧祇劫，<a id="a-Bw"></a>有大林树，<a id="a-Bx"></a>多诸禽兽，<a id="a-By"></a>野火来烧，<a id="a-Bz"></a>三边俱起，<a id="a-C0"></a>唯有一边而隔一水，<a id="a-C1"></a>众兽穷逼，<a id="a-C2"></a>逃命无地。<a id="a-C3"></a>我尔时为大身多力鹿，<a id="a-C4"></a>以前脚跨一岸，<a id="a-C5"></a>以后脚踞一岸，<a id="a-C6"></a>令众兽蹈脊上而渡；<a id="a-C7"></a>皮肉尽坏，<a id="a-C8"></a>以慈愍力，<a id="a-C9"></a>忍之至死。<a id="a-CA"></a>最后一兔来，<a id="a-CB"></a>气力已竭，<a id="a-CC"></a>自强努力，<a id="a-CD"></a>忍令得过；<a id="a-CE"></a>过已脊折，<a id="a-CF"></a>堕水而死！<a id="a-CG"></a>如是久有，<a id="a-CH"></a>非但今也。<a id="a-CI"></a>前得度者，<a id="a-CJ"></a>今诸弟子；<a id="a-CK"></a>最后一兔，<a id="a-CL"></a>须跋陀是。<a id="a-CM"></a>”佛世世乐行精进，<a id="a-CN"></a>今犹不息，<a id="a-CO"></a>是故言精进无减。</p>
  <p id="aCP">念无减者，<a id="a-CQ"></a>于三世诸佛法，<a id="a-CR"></a>一切智慧相应故，<a id="a-CS"></a>念满足无减。</p>
  <p id="aCT">问曰：<a id="a-CU"></a>先已说念无失，<a id="a-CV"></a>今复说念无减；<a id="a-CW"></a>念无失、<a id="a-CX"></a>念无减，<a id="a-CY"></a>为一、<a id="a-CZ"></a>为异？<a id="a-Ca"></a>若一，<a id="a-Cb"></a>今何以重说？<a id="a-Cc"></a>若异，<a id="a-Cd"></a>有何差别？</p>
  <p id="aCe">答曰：<a id="a-Cf"></a>失念名误错，<a id="a-Cg"></a>减名不及。<a id="a-Ch"></a>失念，<a id="a-Ci"></a>名威仪俯仰、<a id="a-Cj"></a>去来法中失念；<a id="a-Ck"></a>无减，<a id="a-Cl"></a>名住禅定神通，<a id="a-Cm"></a>念过去、<a id="a-Cn"></a>现世通达无碍。</p>
  <p id="aCo">问曰：<a id="a-Cp"></a>何以故念无减独是佛法？</p>
  <p id="aCq">答曰：<a id="a-Cr"></a>声闻、<a id="a-Cs"></a>辟支佛，<a id="a-Ct"></a>善修四念处故念牢固；<a id="a-Cu"></a>念虽牢固，<a id="a-Cv"></a>犹亦减少，<a id="a-Cw"></a>碍不通达。<a id="a-Cx"></a>如宿命智力中说：<a id="a-Cy"></a>声闻、<a id="a-Cz"></a>辟支佛，<a id="a-D0"></a>念宿命极多八万劫，<a id="a-D1"></a>于广有减；<a id="a-D2"></a>亦于见谛道中，<a id="a-D3"></a>不能念念分别。<a id="a-D4"></a>佛于念念中皆分别三相，<a id="a-D5"></a>佛心无有一法过而不念者，<a id="a-D6"></a>以是故，<a id="a-D7"></a>独佛有念无减。</p>
  <p id="aD8">复次，<a id="a-D9"></a>宿命智力随念知，<a id="a-DA"></a>佛于是中有力，<a id="a-DB"></a>声闻、<a id="a-DC"></a>辟支佛尚无是念力，<a id="a-DD"></a>何况余人？</p>
  <p id="aDE">复次，<a id="a-DF"></a>佛以一切智无碍解脱守护念，<a id="a-DG"></a>是故无减。<a id="a-DH"></a>如是等因缘故，<a id="a-DI"></a>佛念无减。</p>
  <p id="aDJ">慧无减者，<a id="a-DK"></a>佛得一切智慧故，<a id="a-DL"></a>慧无减。<a id="a-DM"></a>三世智慧无碍故，<a id="a-DN"></a>慧无减。</p>
  <p id="aDO">复次，<a id="a-DP"></a>十力、<a id="a-DQ"></a>四无所畏、<a id="a-DR"></a>四无碍智成就故，<a id="a-DS"></a>慧无减。</p>
  <p id="aDT">复次，<a id="a-DU"></a>譬如酥油丰饶，<a id="a-DV"></a>灯炷清净，<a id="a-DW"></a>光明亦盛；<a id="a-DX"></a>佛亦如是，<a id="a-DY"></a>三昧王等诸三昧禅定油，<a id="a-DZ"></a>念无减清净炷，<a id="a-Da"></a>是因缘故，<a id="a-Db"></a>慧光明无量无减。</p>
  <p id="aDc">复次，<a id="a-Dd"></a>从初发心无量阿僧祇劫，<a id="a-De"></a>集一切智慧故，<a id="a-Df"></a>深心为法故，<a id="a-Dg"></a>头目髓脑，<a id="a-Dh"></a>悉舍内外所有而布施；<a id="a-Di"></a>入火投山，<a id="a-Dj"></a>剥皮钉身，<a id="a-Dk"></a>如是等无苦不受故，<a id="a-Dl"></a>一心为集智慧故，<a id="a-Dm"></a>慧无减。</p>
  <p id="aDn">复次，<a id="a-Do"></a>佛智慧以一切功德，<a id="a-Dp"></a>持戒、<a id="a-Dq"></a>禅定等助成故，<a id="a-Dr"></a>慧无减。</p>
  <p id="aDs">复次，<a id="a-Dt"></a>世世求一切经书，<a id="a-Du"></a>世俗法、<a id="a-Dv"></a>佛法，<a id="a-Dw"></a>粗细，<a id="a-Dx"></a>善不善，<a id="a-Dy"></a>悉皆学知故，<a id="a-Dz"></a>慧无减。</p>
  <p id="aE0">复次，<a id="a-E1"></a>从十方无量诸佛所，<a id="a-E2"></a>闻法读诵，<a id="a-E3"></a>思惟修习，<a id="a-E4"></a>问难故，<a id="a-E5"></a>慧无减。</p>
  <p id="aE6">复次，<a id="a-E7"></a>为一切众生故，<a id="a-E8"></a>为增益一切善法故，<a id="a-E9"></a>破一切处无明故，<a id="a-EA"></a>慧无减。</p>
  <p id="aEB">复次，<a id="a-EC"></a>是智慧实知诸法相不生不灭，<a id="a-ED"></a>不净不垢，<a id="a-EE"></a>无作无行；<a id="a-EF"></a>不分别是智非智，<a id="a-EG"></a>知诸法一等，<a id="a-EH"></a>清净如虚空，<a id="a-EI"></a>无染无著；<a id="a-EJ"></a>不以二法故得不二入法相，<a id="a-EK"></a>不二入法相无量无边，<a id="a-EL"></a>以是故慧无减。<a id="a-EM"></a>如是等种种因缘，<a id="a-EN"></a>慧无减。</p>
  <p id="aEO">解脱无减者，<a id="a-EP"></a>解脱有二种：<a id="a-EQ"></a>有为解脱、<a id="a-ER"></a>无为解脱。<a id="a-ES"></a>有为解脱，<a id="a-ET"></a>名无漏智慧相应解脱；<a id="a-EU"></a>无为解脱，<a id="a-EV"></a>名一切烦恼习都尽无余。<a id="a-EW"></a>佛于二解脱无减。<a id="a-EX"></a>何以故？<a id="a-EY"></a>声闻、<a id="a-EZ"></a>辟支佛智慧不大利故，<a id="a-Ea"></a>烦恼不悉尽故，<a id="a-Eb"></a>智慧有减；<a id="a-Ec"></a>佛智慧第一利故，<a id="a-Ed"></a>烦恼习永尽无余故，<a id="a-Ee"></a>解脱无减。</p>
  <p id="aEf">复次，<a id="a-Eg"></a>如漏尽力中说，<a id="a-Eh"></a>佛与声闻解脱有差别。<a id="a-Ei"></a>佛得漏尽力故，<a id="a-Ej"></a>解脱无减；<a id="a-Ek"></a>二乘无力故有减。</p>
  <p id="aEl">解脱知见无减者，<a id="a-Em"></a>佛于诸解脱中，<a id="a-En"></a>智慧无量无边清净故，<a id="a-Eo"></a>名解脱知见无减。</p>
  <p id="aEp">问曰：<a id="a-Eq"></a>佛一切法中无减，<a id="a-Er"></a>何以故但六事中无减？</p>
  <p id="aEs">答曰：<a id="a-Et"></a>一切自利他利中，<a id="a-Eu"></a>四事能具足：<a id="a-Ev"></a>欲，<a id="a-Ew"></a>求一切善法之根本；<a id="a-Ex"></a>精进，<a id="a-Ey"></a>能行；<a id="a-Ez"></a>念，<a id="a-F0"></a>能守护，<a id="a-F1"></a>如守门人，<a id="a-F2"></a>善者听入，<a id="a-F3"></a>恶者遮；<a id="a-F4"></a>慧，<a id="a-F5"></a>照一切法门，<a id="a-F6"></a>断一切烦恼。<a id="a-F7"></a>用是四法，<a id="a-F8"></a>事得成办。<a id="a-F9"></a>是四法果报有二种：<a id="a-FA"></a>一者、<a id="a-FB"></a>解脱，<a id="a-FC"></a>二者、<a id="a-FD"></a>解脱知见。<a id="a-FE"></a>解脱义如先说。<a id="a-FF"></a>解脱知见者，<a id="a-FG"></a>用是解脱知见，<a id="a-FH"></a>知是二种解脱相：<a id="a-FI"></a>有为、<a id="a-FJ"></a>无为解脱。<a id="a-FK"></a>知诸解脱相，<a id="a-FL"></a>所谓时解脱、<a id="a-FM"></a>不时解脱，<a id="a-FN"></a>慧解脱、<a id="a-FO"></a>俱解脱，<a id="a-FP"></a>坏解脱、<a id="a-FQ"></a>不坏解脱，<a id="a-FR"></a>八解脱、<a id="a-FS"></a>不可思议解脱、<a id="a-FT"></a>无碍解脱等。<a id="a-FU"></a>分别诸解脱相，<a id="a-FV"></a>牢固不牢固，<a id="a-FW"></a>是名解脱知见无减。<a id="a-FX"></a>如念佛中，<a id="a-FY"></a>佛成就五无学众解脱知见众，<a id="a-FZ"></a>此中应广说。</p>
  <p id="aFa">问曰：<a id="a-Fb"></a>解脱知见者，<a id="a-Fc"></a>但言知，<a id="a-Fd"></a>何以复言见？</p>
  <p id="aFe">答曰：<a id="a-Ff"></a>言知、<a id="a-Fg"></a>言见，<a id="a-Fh"></a>事得牢固；<a id="a-Fi"></a>譬如绳二，<a id="a-Fj"></a>合为一则牢固。</p>
  <p id="aFk">复次，<a id="a-Fl"></a>若但说知，<a id="a-Fm"></a>则不摄一切慧。<a id="a-Fn"></a>如阿毗昙所说，<a id="a-Fo"></a>慧有三种：<a id="a-Fp"></a>有知非见，<a id="a-Fq"></a>有见非知，<a id="a-Fr"></a>有亦知亦见。<a id="a-Fs"></a>有知非见者，<a id="a-Ft"></a>尽智、<a id="a-Fu"></a>无生智、<a id="a-Fv"></a>五识相应智；<a id="a-Fw"></a>有见非知者，<a id="a-Fx"></a>八忍、<a id="a-Fy"></a>世间正见、<a id="a-Fz"></a>五邪见；<a id="a-G0"></a>有亦知亦见者，<a id="a-G1"></a>余残诸慧。<a id="a-G2"></a>若说知则不摄见，<a id="a-G3"></a>若说见则不摄知，<a id="a-G4"></a>是故说知、<a id="a-G5"></a>见则具足。</p>
  <p id="aG6">复次，<a id="a-G7"></a>如从人诵读，<a id="a-G8"></a>分别筹量是名知；<a id="a-G9"></a>自身得证是名见。<a id="a-GA"></a>譬如耳闻其事，<a id="a-GB"></a>犹尚有疑，<a id="a-GC"></a>是名知；<a id="a-GD"></a>亲自目睹，<a id="a-GE"></a>了了无疑，<a id="a-GF"></a>是名见。<a id="a-GG"></a>解脱中知、<a id="a-GH"></a>见亦如是差别。</p>
  <p id="aGI">复次，<a id="a-GJ"></a>有人言：<a id="a-GK"></a>“阿罗汉自于解脱中疑，<a id="a-GL"></a>不能自了是阿罗汉、<a id="a-GM"></a>非阿罗汉。<a id="a-GN"></a>”以是故，<a id="a-GO"></a>佛为破如是邪见故，<a id="a-GP"></a>说诸圣人于解脱中亦知亦见。<a id="a-GQ"></a>诸阿罗汉虽得解脱知见，<a id="a-GR"></a>解脱知见有减，<a id="a-GS"></a>不得一切智故，<a id="a-GT"></a>上上智慧根不成就故；<a id="a-GU"></a>诸法念念生灭时，<a id="a-GV"></a>不知别相分别故。<a id="a-GW"></a>佛上上智慧根成就，<a id="a-GX"></a>知诸法念念别相生灭故，<a id="a-GY"></a>解脱知见无减。</p>
  <p id="aGZ">复次，<a id="a-Ga"></a>法眼清净，<a id="a-Gb"></a>具足成就故，<a id="a-Gc"></a>如法眼义中说。<a id="a-Gd"></a>知是众生空解脱门入涅槃，<a id="a-Ge"></a>是众生无相解脱门入涅槃，<a id="a-Gf"></a>是众生无作解脱门入涅槃；<a id="a-Gg"></a>知是众生观五众门、<a id="a-Gh"></a>十二入、<a id="a-Gi"></a>十八界，<a id="a-Gj"></a>如是种种法门得解脱。<a id="a-Gk"></a>佛于解脱知见，<a id="a-Gl"></a>尽知遍知，<a id="a-Gm"></a>是故说佛解脱知见无减。</p>
  <p id="aGn">一切身业、<a id="a-Go"></a>一切口业、<a id="a-Gp"></a>一切意业随智慧行者，<a id="a-Gq"></a>佛一切身、<a id="a-Gr"></a>口、<a id="a-Gs"></a>意业，<a id="a-Gt"></a>先知然后随知行。<a id="a-Gu"></a>诸佛身、<a id="a-Gv"></a>口、<a id="a-Gw"></a>意业，<a id="a-Gx"></a>一切行无不利益众生，<a id="a-Gy"></a>故名先知然后随智慧行。<a id="a-Gz"></a>如经中说：<a id="a-H0"></a>诸佛乃至出息入息，<a id="a-H1"></a>利益众生，<a id="a-H2"></a>何况身、<a id="a-H3"></a>口、<a id="a-H4"></a>意业，<a id="a-H5"></a>故作而不利益？<a id="a-H6"></a>诸怨恶众生，<a id="a-H7"></a>闻佛出入息气香，<a id="a-H8"></a>皆得信心清净，<a id="a-H9"></a>爱乐于佛；<a id="a-HA"></a>诸天闻佛气息香，<a id="a-HB"></a>亦皆舍五欲发心修善。<a id="a-HC"></a>以是故，<a id="a-HD"></a>言身、<a id="a-HE"></a>口、<a id="a-HF"></a>意业随智慧行。<a id="a-HG"></a>声闻、<a id="a-HH"></a>辟支佛无是事心故，<a id="a-HI"></a>作善，<a id="a-HJ"></a>然后身、<a id="a-HK"></a>口、<a id="a-HL"></a>业善；<a id="a-HM"></a>意业或时无记，<a id="a-HN"></a>不随智慧而自生，<a id="a-HO"></a>何况余人！<a id="a-HP"></a>如憍梵波提比丘，<a id="a-HQ"></a>虽得阿罗汉，<a id="a-HR"></a>自食吐而更食，<a id="a-HS"></a>是业不随智慧。<a id="a-HT"></a>又如摩头波斯吒比丘阿罗汉，<a id="a-HU"></a>跳上梁棚，<a id="a-HV"></a>或壁上树上。<a id="a-HW"></a>又如毕陵伽婆蹉，<a id="a-HX"></a>骂恒神言：<a id="a-HY"></a>“小婢！<a id="a-HZ"></a>”如是等身、<a id="a-Ha"></a>口业，<a id="a-Hb"></a>先无智慧，<a id="a-Hc"></a>亦不随智慧行，<a id="a-Hd"></a>佛无是事。</p>
  <p id="aHe">问曰：<a id="a-Hf"></a>若尔者，<a id="a-Hg"></a>佛或时身、<a id="a-Hh"></a>口业，<a id="a-Hi"></a>亦似不随智慧行。<a id="a-Hj"></a>何以故？<a id="a-Hk"></a>入外道众中说法，<a id="a-Hl"></a>都无信受者。<a id="a-Hm"></a>又复一时在大众中说法，<a id="a-Hn"></a>现胸臆示尼揵子。<a id="a-Ho"></a>又复为人疑不见二相故，<a id="a-Hp"></a>在大众中现舌相、<a id="a-Hq"></a>阴藏相。<a id="a-Hr"></a>又复骂诸弟子：<a id="a-Hs"></a>“汝狂愚人！<a id="a-Ht"></a>”骂提婆达：<a id="a-Hu"></a>“汝是狂人、<a id="a-Hv"></a>死人、<a id="a-Hw"></a>嗽唾人！<a id="a-Hx"></a>”佛结戒，<a id="a-Hy"></a>八种钵不应畜，<a id="a-Hz"></a>听比丘用二种钵：<a id="a-I0"></a>若瓦、<a id="a-I1"></a>若铁，<a id="a-I2"></a>而自用石钵。<a id="a-I3"></a>有时外道难问，<a id="a-I4"></a>佛默然不答。<a id="a-I5"></a>又佛处处说有我，<a id="a-I6"></a>处处说无我；<a id="a-I7"></a>处处说诸法有，<a id="a-I8"></a>处处说诸法无。<a id="a-I9"></a>如是等身、<a id="a-IA"></a>口业，<a id="a-IB"></a>似不随智慧行；<a id="a-IC"></a>身、<a id="a-ID"></a>口业不离意业，<a id="a-IE"></a>意业亦应有不随智慧行，<a id="a-IF"></a>云何言常随智慧行？</p>
  <p id="aIG">答曰：<a id="a-IH"></a>是事不然！<a id="a-II"></a>于是诸事，<a id="a-IJ"></a>皆先有智慧，<a id="a-IK"></a>然后诸业随智慧行。<a id="a-IL"></a>何以故？<a id="a-IM"></a>佛入外道众中，<a id="a-IN"></a>虽知今世不信不受，<a id="a-IO"></a>以种后世大因缘故。<a id="a-IP"></a>又复为止外道谤，<a id="a-IQ"></a>言佛自高憍，<a id="a-IR"></a>以是故，<a id="a-IS"></a>自往入其众中。<a id="a-IT"></a>又外道言：<a id="a-IU"></a>“佛自言有大悲普济一切，<a id="a-IV"></a>而但自为四众说法，<a id="a-IW"></a>我等亦是出家求道，<a id="a-IX"></a>而不为说！<a id="a-IY"></a>”又如此经，<a id="a-IZ"></a>佛往外道众中说法，<a id="a-Ia"></a>不言不信受。<a id="a-Ib"></a>佛遥见外道大会，<a id="a-Ic"></a>高声论义，<a id="a-Id"></a>欲至余处，<a id="a-Ie"></a>回往趣之。<a id="a-If"></a>论议师辈遥见佛来，<a id="a-Ig"></a>自语其众：<a id="a-Ih"></a>“汝等皆默！<a id="a-Ii"></a>佛是乐寂静人，<a id="a-Ij"></a>见汝等静默，<a id="a-Ik"></a>或能来此中。<a id="a-Il"></a>”众即默然。<a id="a-Im"></a>佛入其众，<a id="a-In"></a>说婆罗门三谛，<a id="a-Io"></a>外道众皆默然。<a id="a-Ip"></a>佛作是念：<a id="a-Iq"></a>“狂人辈皆为恶魔所覆，<a id="a-Ir"></a>是法微妙，<a id="a-Is"></a>乃至无有一人试作弟子者！<a id="a-It"></a>”作是念已，<a id="a-Iu"></a>从座而去。<a id="a-Iv"></a>是人魔蔽得离，<a id="a-Iw"></a>便自念：<a id="a-Ix"></a>“我等得闻妙法，<a id="a-Iy"></a>云何不以自利？<a id="a-Iz"></a>”即皆往诣佛所，<a id="a-J0"></a>为佛弟子，<a id="a-J1"></a>得道离苦。</p>
  <p id="aJ2">复次，<a id="a-J3"></a>外道弟子难其师故，<a id="a-J4"></a>不敢到佛所，<a id="a-J5"></a>是故佛自入其众中；<a id="a-J6"></a>众得闻法，<a id="a-J7"></a>信受坚固，<a id="a-J8"></a>不复难师，<a id="a-J9"></a>得为弟子，<a id="a-JA"></a>或得道迹。<a id="a-JB"></a>如是等，<a id="a-JC"></a>有种种智慧因缘，<a id="a-JD"></a>是故往入外道众。</p>
  <p id="aJE">复次，<a id="a-JF"></a>萨遮只尼揵子，<a id="a-JG"></a>铜鍱鍱腹，<a id="a-JH"></a>自誓言：<a id="a-JI"></a>“无有人得我难而不流汗破坏者！<a id="a-JJ"></a>大象乃至树木瓦石，<a id="a-JK"></a>闻我难声，<a id="a-JL"></a>亦皆流汗！<a id="a-JM"></a>”作是誓已，<a id="a-JN"></a>来至佛所，<a id="a-JO"></a>与佛论议。<a id="a-JP"></a>佛质问之，<a id="a-JQ"></a>皆不能得答，<a id="a-JR"></a>汗流淹地，<a id="a-JS"></a>举体如渍。<a id="a-JT"></a>佛告尼揵：<a id="a-JU"></a>“汝先誓言，<a id="a-JV"></a>无有闻我难者而不流汗！<a id="a-JW"></a>汝今汗流淹地。<a id="a-JX"></a>汝试观佛，<a id="a-JY"></a>见有汗相不？<a id="a-JZ"></a>”佛时脱郁多罗僧示之言：<a id="a-Ja"></a>“汗在何处？<a id="a-Jb"></a>”</p>
  <p id="aJc">复次，<a id="a-Jd"></a>有人言：<a id="a-Je"></a>“或有头汗、<a id="a-Jf"></a>身不汗者，<a id="a-Jg"></a>佛头虽不汗，<a id="a-Jh"></a>身必有汗。<a id="a-Ji"></a>”以是故，<a id="a-Jj"></a>佛脱郁多罗僧示其身；<a id="a-Jk"></a>因是外道大得信向，<a id="a-Jl"></a>皆入佛法中；<a id="a-Jm"></a>是智慧因缘，<a id="a-Jn"></a>身业随行。<a id="a-Jo"></a>佛现舌相、<a id="a-Jp"></a>阴藏相者，<a id="a-Jq"></a>有人疑佛身二相；<a id="a-Jr"></a>而是人应得道，<a id="a-Js"></a>疑故不得，<a id="a-Jt"></a>以是故现二相。<a id="a-Ju"></a>出舌覆面，<a id="a-Jv"></a>舌虽大，<a id="a-Jw"></a>还入口中而亦无妨，<a id="a-Jx"></a>见者疑断。<a id="a-Jy"></a>有人见出舌相，<a id="a-Jz"></a>若生轻慢心，<a id="a-K0"></a>出舌如小儿相；<a id="a-K1"></a>见还入口，<a id="a-K2"></a>说法无妨，<a id="a-K3"></a>便起恭敬，<a id="a-K4"></a>叹未曾有！<a id="a-K5"></a>有人疑佛阴藏不现，<a id="a-K6"></a>尔时世尊化作宝象、<a id="a-K7"></a>宝马，<a id="a-K8"></a>指示之言：<a id="a-K9"></a>“阴藏相不现，<a id="a-KA"></a>正如是。<a id="a-KB"></a>”有人言：<a id="a-KC"></a>“佛出阴藏相，<a id="a-KD"></a>但示一人，<a id="a-KE"></a>断其疑故。<a id="a-KF"></a>”论议师辈言：<a id="a-KG"></a>“佛大慈悲心，<a id="a-KH"></a>若有人见佛阴藏相，<a id="a-KI"></a>能集善根，<a id="a-KJ"></a>发阿耨多罗三藐三菩提心，<a id="a-KK"></a>及能大欢喜信敬心生者，<a id="a-KL"></a>皆令得见，<a id="a-KM"></a>断其疑心，<a id="a-KN"></a>除是皆不得见！<a id="a-KO"></a>”佛以大悲为度众生故，<a id="a-KP"></a>从三种覆出，<a id="a-KQ"></a>暂现如电光。<a id="a-KR"></a>是众生见已，<a id="a-KS"></a>信佛有大悲心，<a id="a-KT"></a>实于戒法不取不著。<a id="a-KU"></a>如是等因缘故现二相，<a id="a-KV"></a>非戏非无羞。</p>
  <p id="aKW">佛苦切语诸比丘“汝狂愚人”者，<a id="a-KX"></a>苦切语有二种：<a id="a-KY"></a>一者、<a id="a-KZ"></a>垢心瞋骂；<a id="a-Ka"></a>二者、<a id="a-Kb"></a>怜愍众生，<a id="a-Kc"></a>欲教化故。<a id="a-Kd"></a>离欲人无有垢心瞋骂，<a id="a-Ke"></a>何况佛！<a id="a-Kf"></a>佛怜愍教化故，<a id="a-Kg"></a>有苦切语。<a id="a-Kh"></a>有众生软语善教，<a id="a-Ki"></a>不入道检，<a id="a-Kj"></a>要须苦切粗教，<a id="a-Kk"></a>乃得入法。<a id="a-Kl"></a>如良马见鞭影便去，<a id="a-Km"></a>钝驴得痛手乃行。<a id="a-Kn"></a>亦如有疮，<a id="a-Ko"></a>得软药唾咒便差；<a id="a-Kp"></a>有疮刀破出其恶肉，<a id="a-Kq"></a>涂以恶药乃愈者。</p>
  <p id="aKr">复次，<a id="a-Ks"></a>苦切语有五种：<a id="a-Kt"></a>一者、<a id="a-Ku"></a>但绮语；<a id="a-Kv"></a>二者、<a id="a-Kw"></a>恶口亦绮语；<a id="a-Kx"></a>三者、<a id="a-Ky"></a>恶口亦绮语、<a id="a-Kz"></a>妄语；<a id="a-L0"></a>四者、<a id="a-L1"></a>恶口亦绮语、<a id="a-L2"></a>妄语、<a id="a-L3"></a>两舌；<a id="a-L4"></a>五者、<a id="a-L5"></a>无烦恼心苦切语。<a id="a-L6"></a>为教弟子分别善不善法故，<a id="a-L7"></a>拔众生于苦难地故。<a id="a-L8"></a>具四种恶语者，<a id="a-L9"></a>其罪重，<a id="a-LA"></a>三、<a id="a-LB"></a>二、<a id="a-LC"></a>一，<a id="a-LD"></a>转转轻微。<a id="a-LE"></a>佛弟子白衣得初道、<a id="a-LF"></a>若二道，<a id="a-LG"></a>使令奴婢故有恶口，<a id="a-LH"></a>非不善道。<a id="a-LI"></a>摄律仪有二种：<a id="a-LJ"></a>若绮语，<a id="a-LK"></a>若恶口、<a id="a-LL"></a>绮语。<a id="a-LM"></a>阿那含、<a id="a-LN"></a>阿罗汉无烦恼起恶口，<a id="a-LO"></a>但以净心须恶言教化故恶口、<a id="a-LP"></a>绮语。<a id="a-LQ"></a>阿那含、<a id="a-LR"></a>阿罗汉尚无烦恼所起恶口，<a id="a-LS"></a>何况佛！</p>
  <p id="aLT">复次，<a id="a-LU"></a>佛若有苦切语，<a id="a-LV"></a>不应疑，<a id="a-LW"></a>不应难，<a id="a-LX"></a>谓佛恶心起苦切语。<a id="a-LY"></a>所以者何？<a id="a-LZ"></a>佛恶心久已灭，<a id="a-La"></a>但以深心念众生；<a id="a-Lb"></a>如慈父教子，<a id="a-Lc"></a>虽有苦言，<a id="a-Ld"></a>为成就子故，<a id="a-Le"></a>非是恶心。<a id="a-Lf"></a>佛为菩萨时，<a id="a-Lg"></a>三毒未尽，<a id="a-Lh"></a>作仙人名羼提，<a id="a-Li"></a>被恶王截其耳、<a id="a-Lj"></a>鼻、<a id="a-Lk"></a>手、<a id="a-Ll"></a>足，<a id="a-Lm"></a>而不生恶心，<a id="a-Ln"></a>不出恶言。<a id="a-Lo"></a>尔时未得道，<a id="a-Lp"></a>尚无恶心，<a id="a-Lq"></a>何况得阿耨多罗三藐三菩提，<a id="a-Lr"></a>三毒已尽，<a id="a-Ls"></a>于一切众生大慈悲具足，<a id="a-Lt"></a>云何疑佛有恶心苦切语？</p>
  <p id="aLu">复次，<a id="a-Lv"></a>佛若言狂愚人，<a id="a-Lw"></a>是软语、<a id="a-Lx"></a>实语。<a id="a-Ly"></a>所以者何？<a id="a-Lz"></a>三毒发故，<a id="a-M0"></a>名为狂愚。<a id="a-M1"></a>亦以善事利益而不肯受，<a id="a-M2"></a>不解佛心，<a id="a-M3"></a>不受佛语，<a id="a-M4"></a>是为狂愚。</p>
  <p id="aM5">复次，<a id="a-M6"></a>佛内常行无我智慧，<a id="a-M7"></a>外常观诸法空，<a id="a-M8"></a>如是者云何有恶口？<a id="a-M9"></a>是众生不解佛心故，<a id="a-MA"></a>求佛语短；<a id="a-MB"></a>若众生解佛以深心怜愍者，<a id="a-MC"></a>假令教入大火，<a id="a-MD"></a>即时欢喜而入，<a id="a-ME"></a>如人热闷时入清凉池，<a id="a-MF"></a>何况但语而不受？<a id="a-MG"></a>众生为恶魔覆故不知，<a id="a-MH"></a>佛以深心念之，<a id="a-MI"></a>是故不受佛语；<a id="a-MJ"></a>以是故，<a id="a-MK"></a>言“汝是狂愚人”。</p>
  <p id="aML">复次，<a id="a-MM"></a>有人得苦切语，<a id="a-MN"></a>便欢喜言：<a id="a-MO"></a>“亲爱我故如是言。<a id="a-MP"></a>”以是故，<a id="a-MQ"></a>佛言狂愚人。<a id="a-MR"></a>佛语提婆达：<a id="a-MS"></a>“汝狂人、<a id="a-MT"></a>死人、<a id="a-MU"></a>嗽唾人。<a id="a-MV"></a>”狂人者，<a id="a-MW"></a>以提婆达罪重，<a id="a-MX"></a>当入阿鼻地狱，<a id="a-MY"></a>故三种苦切语。<a id="a-MZ"></a>死人者，<a id="a-Ma"></a>似人而不能集诸善法故，<a id="a-Mb"></a>亦以提婆达剃头法服，<a id="a-Mc"></a>似如圣人，<a id="a-Md"></a>内无慧命，<a id="a-Me"></a>故名死人。<a id="a-Mf"></a>如死人种种庄严，<a id="a-Mg"></a>转转烂坏，<a id="a-Mh"></a>终不可令活。<a id="a-Mi"></a>提婆达亦如是，<a id="a-Mj"></a>佛日日种种教化，<a id="a-Mk"></a>恶心转剧，<a id="a-Ml"></a>恶不善法日日转增，<a id="a-Mm"></a>乃至作三逆罪，<a id="a-Mn"></a>如是故，<a id="a-Mo"></a>名为死人。<a id="a-Mp"></a>嗽唾人者，<a id="a-Mq"></a>提婆达贪利养故，<a id="a-Mr"></a>化作天身小儿，<a id="a-Ms"></a>在阿阇世王抱中，<a id="a-Mt"></a>王呜其口与唾令嗽，<a id="a-Mu"></a>以是故，<a id="a-Mv"></a>名嗽唾人。</p>
  <p id="aMw">问曰：<a id="a-Mx"></a>提婆达得禅定，<a id="a-My"></a>已离欲，<a id="a-Mz"></a>云何复嗽他唾？</p>
  <p id="aN0">答曰：<a id="a-N1"></a>是人恶心亦深，<a id="a-N2"></a>其根亦利；<a id="a-N3"></a>离欲故能变化，<a id="a-N4"></a>嗽唾时便失，<a id="a-N5"></a>利根故求时便得，<a id="a-N6"></a>以是故，<a id="a-N7"></a>名嗽唾人。<a id="a-N8"></a>狂义如先说。</p>
  <p id="aN9">复次，<a id="a-NA"></a>以提婆达白佛：<a id="a-NB"></a>“佛已老矣，<a id="a-NC"></a>常乐闲静，<a id="a-ND"></a>可入林中以禅自娱，<a id="a-NE"></a>僧可付我！<a id="a-NF"></a>”佛言：<a id="a-NG"></a>“舍利弗、<a id="a-NH"></a>目揵连等有大智慧，<a id="a-NI"></a>善软清净人，<a id="a-NJ"></a>尚不令僧属，<a id="a-NK"></a>何况汝狂人、<a id="a-NL"></a>死人、<a id="a-NM"></a>嗽唾人？<a id="a-NN"></a>”如是等因缘故，<a id="a-NO"></a>佛于诸法虽无所著，<a id="a-NP"></a>而为教化故，<a id="a-NQ"></a>现苦切语。<a id="a-NR"></a>佛不听比丘用八种钵者，<a id="a-NS"></a>金银等宝钵，<a id="a-NT"></a>以宝物人贪故，<a id="a-NU"></a>难得故；<a id="a-NV"></a>贪著故，<a id="a-NW"></a>不听畜此宝物，<a id="a-NX"></a>乃至不得手举；<a id="a-NY"></a>名宝亦不得畜，<a id="a-NZ"></a>若作净施得用，<a id="a-Na"></a>价不贵故。<a id="a-Nb"></a>木钵受垢腻，<a id="a-Nc"></a>不净故不听畜。<a id="a-Nd"></a>三种钵无如是事。</p>
  <p id="aNe">问曰：<a id="a-Nf"></a>瓦、<a id="a-Ng"></a>铁钵皆亦受垢腻，<a id="a-Nh"></a>与木钵无异，<a id="a-Ni"></a>何以听畜？</p>
  <p id="aNj">答曰：<a id="a-Nk"></a>瓦、<a id="a-Nl"></a>铁钵不熏亦不听，<a id="a-Nm"></a>以熏不受垢腻故。<a id="a-Nn"></a>石有粗细，<a id="a-No"></a>细者不受垢腻故，<a id="a-Np"></a>世尊自畜；<a id="a-Nq"></a>所以不听比丘畜者，<a id="a-Nr"></a>以其重故。；<a id="a-Ns"></a>佛乳哺力，<a id="a-Nt"></a>胜一万白香象，<a id="a-Nu"></a>是故不以为重；<a id="a-Nv"></a>慈愍诸比丘故不听。</p>
  <p id="aNw">问曰：<a id="a-Nx"></a>侍者罗陀、<a id="a-Ny"></a>弥善迦、<a id="a-Nz"></a>须那刹罗多、<a id="a-O0"></a>那伽娑婆罗、<a id="a-O1"></a>阿难等，<a id="a-O2"></a>常侍从世尊，<a id="a-O3"></a>执持应器，<a id="a-O4"></a>何以不怜愍？</p>
  <p id="aO5">答曰：<a id="a-O6"></a>侍者虽执持佛钵，<a id="a-O7"></a>以佛威德力故，<a id="a-O8"></a>又恭敬尊重佛故，<a id="a-O9"></a>不觉为重；<a id="a-OA"></a>又阿难身力亦大故。</p>
  <p id="aOB">复次，<a id="a-OC"></a>以细石钵难得故，<a id="a-OD"></a>粗者受垢腻故，<a id="a-OE"></a>不听用。<a id="a-OF"></a>佛钵四天王四山头自然生故，<a id="a-OG"></a>余人无此自然钵；<a id="a-OH"></a>若求作甚难，<a id="a-OI"></a>多所妨废，<a id="a-OJ"></a>是故不听。<a id="a-OK"></a>又欲令佛与弟子异故，<a id="a-OL"></a>佛用石钵。<a id="a-OM"></a>又如国王，<a id="a-ON"></a>人所尊重，<a id="a-OO"></a>食器亦异。<a id="a-OP"></a>有人见佛钵异，<a id="a-OQ"></a>倍加尊重供养，<a id="a-OR"></a>信心清净。</p>
  <p id="aOS">问曰：<a id="a-OT"></a>若钵应异，<a id="a-OU"></a>衣何以同？</p>
  <p id="aOV">答曰：<a id="a-OW"></a>佛衣亦异。<a id="a-OX"></a>佛初成道时，<a id="a-OY"></a>知迦葉衣，<a id="a-OZ"></a>应佛所著，<a id="a-Oa"></a>迦葉衣价值十万两金；<a id="a-Ob"></a>次后耆域、<a id="a-Oc"></a>上佛染摩根羯簸衣，<a id="a-Od"></a>价亦值十万两金；<a id="a-Oe"></a>佛敕阿难持此衣去割截作僧伽梨，<a id="a-Of"></a>作已佛受著，<a id="a-Og"></a>是为异。</p>
  <p id="aOh">问曰：<a id="a-Oi"></a>佛因是告诸比丘：<a id="a-Oj"></a>“从今日，<a id="a-Ok"></a>若有比丘一心求涅槃背舍世间者，<a id="a-Ol"></a>若欲著，<a id="a-Om"></a>听著价值十万两金衣，<a id="a-On"></a>亦听食百味。<a id="a-Oo"></a>”食衣异而后听，<a id="a-Op"></a>钵独不听？</p>
  <p id="aOq">答曰：<a id="a-Or"></a>我先已说石钵因缘，<a id="a-Os"></a>今当更说。<a id="a-Ot"></a>佛钵不从人受。<a id="a-Ou"></a>佛初得道，<a id="a-Ov"></a>欲食时须器，<a id="a-Ow"></a>四天王知佛心念，<a id="a-Ox"></a>持四钵上佛；<a id="a-Oy"></a>三世佛法，<a id="a-Oz"></a>皆应四天王上钵。<a id="a-P0"></a>尔时未有众僧，<a id="a-P1"></a>云何言听？<a id="a-P2"></a>后若听，<a id="a-P3"></a>无人与石钵；<a id="a-P4"></a>又阎浮提不好石钵，<a id="a-P5"></a>故无人与。</p>
  <p id="aP6">复次，<a id="a-P7"></a>佛说比丘常应覆功德，<a id="a-P8"></a>若受石钵，<a id="a-P9"></a>人谓从天龙边得；<a id="a-PA"></a>若令人作，<a id="a-PB"></a>其工既难，<a id="a-PC"></a>又恐人言：<a id="a-PD"></a>“此比丘欲与佛齐功。<a id="a-PE"></a>”所以不听。<a id="a-PF"></a>衣者，<a id="a-PG"></a>若有人言：<a id="a-PH"></a>“佛在僧中，<a id="a-PI"></a>受檀越好衣独著而不听比丘。<a id="a-PJ"></a>是故佛听著。<a id="a-PK"></a>”比丘亦自无著者，<a id="a-PL"></a>以施者难有，<a id="a-PM"></a>著者难得故。<a id="a-PN"></a>若不清净比丘，<a id="a-PO"></a>人所不与；<a id="a-PP"></a>清净比丘，<a id="a-PQ"></a>少欲知足故不著。<a id="a-PR"></a>佛断人疑，<a id="a-PS"></a>故听著衣；<a id="a-PT"></a>钵中无望，<a id="a-PU"></a>是故不听。</p>
  <p id="aPV">问曰：<a id="a-PW"></a>如经中说：<a id="a-PX"></a>佛金刚身，<a id="a-PY"></a>不恃仰食，<a id="a-PZ"></a>何以畜钵？</p>
  <p id="aPa">答曰：<a id="a-Pb"></a>佛法有二道：<a id="a-Pc"></a>一者、<a id="a-Pd"></a>声闻道，<a id="a-Pe"></a>二者、<a id="a-Pf"></a>佛道。<a id="a-Pg"></a>声闻法中，<a id="a-Ph"></a>佛随人法有所食啖；<a id="a-Pi"></a>摩诃衍法中，<a id="a-Pj"></a>方便为人故，<a id="a-Pk"></a>现有所啖，<a id="a-Pl"></a>其实不食。</p>
  <p id="aPm">问曰：<a id="a-Pn"></a>云何是方便？</p>
  <p id="aPo">答曰：<a id="a-Pp"></a>佛欲度人，<a id="a-Pq"></a>示行人法。<a id="a-Pr"></a>若不尔者，<a id="a-Ps"></a>人以佛非人，<a id="a-Pt"></a>“我等云何能行其法？<a id="a-Pu"></a>”</p>
  <p id="aPv">复次，<a id="a-Pw"></a>有人因布施得度，<a id="a-Px"></a>为是人故，<a id="a-Py"></a>佛受其食，<a id="a-Pz"></a>便作是念：<a id="a-Q0"></a>“我食得助益佛身。<a id="a-Q1"></a>”心大欢喜，<a id="a-Q2"></a>以欢喜故，<a id="a-Q3"></a>信受佛语。<a id="a-Q4"></a>如大国王，<a id="a-Q5"></a>臣下请食，<a id="a-Q6"></a>王虽不须，<a id="a-Q7"></a>为摄彼人故，<a id="a-Q8"></a>多少为食，<a id="a-Q9"></a>令其欢喜。<a id="a-QA"></a>如是等因缘，<a id="a-QB"></a>佛现受食。</p>
  <p id="aQC">问曰：<a id="a-QD"></a>若佛不食，<a id="a-QE"></a>所受者在何处？</p>
  <p id="aQF">答曰：<a id="a-QG"></a>佛事不可思议，<a id="a-QH"></a>不应致问！</p>
  <p id="aQI">复次，<a id="a-QJ"></a>有人得佛食而度者，<a id="a-QK"></a>有闻声、<a id="a-QL"></a>见色、<a id="a-QM"></a>触身、<a id="a-QN"></a>闻香而得度。<a id="a-QO"></a>须食得度者，<a id="a-QP"></a>佛以食与之。<a id="a-QQ"></a>如密迹金刚经说：<a id="a-QR"></a>佛以食著口中，<a id="a-QS"></a>有天求佛道者，<a id="a-QT"></a>持至十方施之。</p>
  <p id="aQU">问曰：<a id="a-QV"></a>若尔者，<a id="a-QW"></a>念僧中说，<a id="a-QX"></a>佛食无有众生能食者，<a id="a-QY"></a>此义云何？</p>
  <p id="aQZ">答曰：<a id="a-Qa"></a>佛不与者，<a id="a-Qb"></a>无有能食；<a id="a-Qc"></a>今佛施之，<a id="a-Qd"></a>是故得食。<a id="a-Qe"></a>何以知之？<a id="a-Qf"></a>佛食马麦时，<a id="a-Qg"></a>以食与阿难；<a id="a-Qh"></a>有沙门二十亿，<a id="a-Qi"></a>以好羹上佛，<a id="a-Qj"></a>佛以残羹与频婆娑罗王；<a id="a-Qk"></a>以是故，<a id="a-Ql"></a>知佛受已，<a id="a-Qm"></a>与则得食，<a id="a-Qn"></a>不与则不能消。</p>
  <p id="aQo">复次，<a id="a-Qp"></a>为佛设食，<a id="a-Qq"></a>佛未食者，<a id="a-Qr"></a>人不能消；<a id="a-Qs"></a>已食残者，<a id="a-Qt"></a>佛与能消。<a id="a-Qu"></a>以是故，<a id="a-Qv"></a>虽实不食，<a id="a-Qw"></a>为度人故，<a id="a-Qx"></a>现受食、<a id="a-Qy"></a>畜钵。</p>
  <p id="aQz">佛不答十四难者，<a id="a-R0"></a>佛有四种答：<a id="a-R1"></a>一者、<a id="a-R2"></a>定答，<a id="a-R3"></a>二者、<a id="a-R4"></a>分别义答，<a id="a-R5"></a>三者、<a id="a-R6"></a>反问答，<a id="a-R7"></a>四者、<a id="a-R8"></a>置答。<a id="a-R9"></a>此十四难，<a id="a-RA"></a>法应置答。<a id="a-RB"></a>又复若有所利益事则答；<a id="a-RC"></a>外道所问，<a id="a-RD"></a>不为涅槃，<a id="a-RE"></a>增长疑惑，<a id="a-RF"></a>故以置答。<a id="a-RG"></a>知必有所益者，<a id="a-RH"></a>分别为答，<a id="a-RI"></a>必无所益，<a id="a-RJ"></a>置而不答；<a id="a-RK"></a>以是因缘故，<a id="a-RL"></a>知佛是一切智人。</p>
  <p id="aRM">复次，<a id="a-RN"></a>若佛说三种法：<a id="a-RO"></a>有为法、<a id="a-RP"></a>无为法、<a id="a-RQ"></a>不可说法，<a id="a-RR"></a>则为已说一切法竟。</p>
  <p id="aRS">复次，<a id="a-RT"></a>是诸外道，<a id="a-RU"></a>依止常见，<a id="a-RV"></a>依止灭见，<a id="a-RW"></a>故问以常、<a id="a-RX"></a>灭；<a id="a-RY"></a>实相无故，<a id="a-RZ"></a>佛不答。<a id="a-Ra"></a>如外道所见常相、<a id="a-Rb"></a>无常相，<a id="a-Rc"></a>无是事。<a id="a-Rd"></a>何以故？<a id="a-Re"></a>外道取相，<a id="a-Rf"></a>著是常、<a id="a-Rg"></a>灭故；<a id="a-Rh"></a>佛虽说常、<a id="a-Ri"></a>无常相，<a id="a-Rj"></a>但为治用故。</p>
  <p id="aRk">复次，<a id="a-Rl"></a>若人说无者为有，<a id="a-Rm"></a>有者为无，<a id="a-Rn"></a>如是人则是过罪，<a id="a-Ro"></a>佛不答则无咎。<a id="a-Rp"></a>如日照天下，<a id="a-Rq"></a>不能令高者下，<a id="a-Rr"></a>下者高，<a id="a-Rs"></a>但以显现而已；<a id="a-Rt"></a>佛亦如是，<a id="a-Ru"></a>于诸法无所作，<a id="a-Rv"></a>诸法有者说有，<a id="a-Rw"></a>无者说无。<a id="a-Rx"></a>如说：<a id="a-Ry"></a>生因缘老死，<a id="a-Rz"></a>乃至无明因缘诸行，<a id="a-S0"></a>有佛无佛，<a id="a-S1"></a>是因缘法相续常在世间；<a id="a-S2"></a>诸佛出世，<a id="a-S3"></a>为众生显示此法。</p>
  <p id="aS4">复次，<a id="a-S5"></a>若答常、<a id="a-S6"></a>灭，<a id="a-S7"></a>则为有咎。<a id="a-S8"></a>如问石女、<a id="a-S9"></a>黄门儿，<a id="a-SA"></a>修短、<a id="a-SB"></a>黑白、<a id="a-SC"></a>何类，<a id="a-SD"></a>此问则不应答。<a id="a-SE"></a>十四难亦如是，<a id="a-SF"></a>但以常、<a id="a-SG"></a>灭为本故问，<a id="a-SH"></a>无常、<a id="a-SI"></a>灭故佛不答。<a id="a-SJ"></a>如是等种种因缘故，<a id="a-SK"></a>佛不答十四难，<a id="a-SL"></a>无咎。<a id="a-SM"></a>佛处处说有我，<a id="a-SN"></a>处处说无我者，<a id="a-SO"></a>若人解佛法义知假名者，<a id="a-SP"></a>说言有我；<a id="a-SQ"></a>若人不解佛法义，<a id="a-SR"></a>不知假名者，<a id="a-SS"></a>说无我。</p>
  <p id="aST">复次，<a id="a-SU"></a>佛为众生欲堕断灭见者，<a id="a-SV"></a>说言：<a id="a-SW"></a>“有我受后世罪福。<a id="a-SX"></a>”若人欲堕常见者，<a id="a-SY"></a>为说言：<a id="a-SZ"></a>“无我、<a id="a-Sa"></a>无作者、<a id="a-Sb"></a>受者。<a id="a-Sc"></a>离是五众假名，<a id="a-Sd"></a>更无一法自在者。<a id="a-Se"></a>”</p>
  <p id="aSf">问曰：<a id="a-Sg"></a>若尔者，<a id="a-Sh"></a>何等为实？</p>
  <p id="aSi">答曰：<a id="a-Sj"></a>无我，<a id="a-Sk"></a>是实。<a id="a-Sl"></a>如法印中说：<a id="a-Sm"></a>一切作法无常，<a id="a-Sn"></a>一切法无我，<a id="a-So"></a>寂灭是安隐涅槃。<a id="a-Sp"></a>法印名为诸法实相。<a id="a-Sq"></a>若人善根未熟，<a id="a-Sr"></a>智慧不利，<a id="a-Ss"></a>佛不为说是深无我法；<a id="a-St"></a>若为说，<a id="a-Su"></a>众生即堕断灭见中。</p>
  <p id="aSv">问曰：<a id="a-Sw"></a>若尔者，<a id="a-Sx"></a>如迦葉问中，<a id="a-Sy"></a>佛说：<a id="a-Sz"></a>“我是一边，<a id="a-T0"></a>无我是一边，<a id="a-T1"></a>离此二边，<a id="a-T2"></a>名为中道。<a id="a-T3"></a>”今云何言无我是实，<a id="a-T4"></a>有我为方便说？</p>
  <p id="aT5">答曰：<a id="a-T6"></a>说无我有二种：<a id="a-T7"></a>一者、<a id="a-T8"></a>取无我相，<a id="a-T9"></a>著无我；<a id="a-TA"></a>二者、<a id="a-TB"></a>破我不取无我，<a id="a-TC"></a>亦不著无我，<a id="a-TD"></a>自然舍离。<a id="a-TE"></a>如先说无我，<a id="a-TF"></a>则是边；<a id="a-TG"></a>后说无我，<a id="a-TH"></a>是中道。</p>
  <p id="aTI">复次，<a id="a-TJ"></a>佛说有我、<a id="a-TK"></a>无我有二因缘：<a id="a-TL"></a>一者、<a id="a-TM"></a>用世俗说故有我，<a id="a-TN"></a>二者、<a id="a-TO"></a>用第一实相说故无我。<a id="a-TP"></a>如是等说有我、<a id="a-TQ"></a>无我无咎！</p>
  <p id="aTR">佛处处说诸法有，<a id="a-TS"></a>处处说诸法无者，<a id="a-TT"></a>问曰：<a id="a-TU"></a>不应别说有、<a id="a-TV"></a>无。<a id="a-TW"></a>有，<a id="a-TX"></a>即是有我；<a id="a-TY"></a>无，<a id="a-TZ"></a>即是无我。<a id="a-Ta"></a>何以更说？</p>
  <p id="aTb">答曰：<a id="a-Tc"></a>不然！<a id="a-Td"></a>佛法有二种空：<a id="a-Te"></a>一者、<a id="a-Tf"></a>众生空，<a id="a-Tg"></a>二者、<a id="a-Th"></a>法空。<a id="a-Ti"></a>说无我，<a id="a-Tj"></a>示众生空；<a id="a-Tk"></a>说无有我所法，<a id="a-Tl"></a>示法空。<a id="a-Tm"></a>说有我，<a id="a-Tn"></a>示知假名相，<a id="a-To"></a>不著我者说有我；<a id="a-Tp"></a>于五众中著我相者，<a id="a-Tq"></a>为破是著我，<a id="a-Tr"></a>故说但有五众，<a id="a-Ts"></a>无常、<a id="a-Tt"></a>苦、<a id="a-Tu"></a>空、<a id="a-Tv"></a>无我，<a id="a-Tw"></a>寂灭涅槃是名有。</p>
  <p id="aTx">复次，<a id="a-Ty"></a>有二种断见：<a id="a-Tz"></a>一者、<a id="a-U0"></a>无后世受罪福苦乐者，<a id="a-U1"></a>为说有我，<a id="a-U2"></a>从今世至后世受罪福果报；<a id="a-U3"></a>二者、<a id="a-U4"></a>一切法皆空无，<a id="a-U5"></a>著是邪见，<a id="a-U6"></a>为是众生故，<a id="a-U7"></a>说有一切法，<a id="a-U8"></a>所谓有为、<a id="a-U9"></a>无为法。</p>
  <p id="aUA">复次，<a id="a-UB"></a>不大利根众生，<a id="a-UC"></a>为说无我；<a id="a-UD"></a>利根深智众生，<a id="a-UE"></a>说诸法本末空。<a id="a-UF"></a>何以故？<a id="a-UG"></a>若无我则舍诸法，<a id="a-UH"></a>如说偈：</p>
  <p id="aUI">若了知无我，<a id="a-UJ"></a>有如是人者，<a id="a-UK"></a>闻有法不喜，<a id="a-UL"></a>无法亦不忧！</p>
  <p id="aUM">说我者，<a id="a-UN"></a>一切法所依止处；<a id="a-UO"></a>若说无我者，<a id="a-UP"></a>一切法无所依止。</p>
  <p id="aUQ">复次，<a id="a-UR"></a>佛法二种说：<a id="a-US"></a>若了了说，<a id="a-UT"></a>则言一切诸法空；<a id="a-UU"></a>若方便说，<a id="a-UV"></a>则言无我。<a id="a-UW"></a>是二种说法，<a id="a-UX"></a>皆入般若波罗蜜相中。<a id="a-UY"></a>以是故，<a id="a-UZ"></a>佛经中说，<a id="a-Ua"></a>趣涅槃道，<a id="a-Ub"></a>皆同一向，<a id="a-Uc"></a>无有异道。</p>
  <p id="aUd">复次，<a id="a-Ue"></a>有我有法，<a id="a-Uf"></a>多为在家者说，<a id="a-Ug"></a>有父母、<a id="a-Uh"></a>罪福、<a id="a-Ui"></a>大小业报。<a id="a-Uj"></a>所以者何？<a id="a-Uk"></a>在家人多不求涅槃故，<a id="a-Ul"></a>著于后果报。<a id="a-Um"></a>为出家人，<a id="a-Un"></a>多说无我无法。<a id="a-Uo"></a>所以者何？<a id="a-Up"></a>出家人多向涅槃故。<a id="a-Uq"></a>求涅槃者，<a id="a-Ur"></a>不受一切法故，<a id="a-Us"></a>自然灭是涅槃。</p>
  <p id="aUt">复次，<a id="a-Uu"></a>有人信等诸根未成就故，<a id="a-Uv"></a>先求有所得，<a id="a-Uw"></a>然后能舍；<a id="a-Ux"></a>为是人故，<a id="a-Uy"></a>佛说诸善法，<a id="a-Uz"></a>舍诸恶法。<a id="a-V0"></a>有人信等诸根成就故，<a id="a-V1"></a>于诸法不求有所得，<a id="a-V2"></a>但求远离生死道；<a id="a-V3"></a>为是人故，<a id="a-V4"></a>佛说诸法空无所有。<a id="a-V5"></a>此二皆实，<a id="a-V6"></a>如无名指，<a id="a-V7"></a>亦长亦短，<a id="a-V8"></a>观中指则短，<a id="a-V9"></a>观小指则长，<a id="a-VA"></a>长短皆实。<a id="a-VB"></a>有说、<a id="a-VC"></a>无说亦如是；<a id="a-VD"></a>说有，<a id="a-VE"></a>或时是世俗，<a id="a-VF"></a>或时是第一义；<a id="a-VG"></a>说无，<a id="a-VH"></a>或时是世俗，<a id="a-VI"></a>或时是第一义。<a id="a-VJ"></a>佛说是有我、<a id="a-VK"></a>无我，<a id="a-VL"></a>皆是实。</p>
  <p id="aVM">问曰：<a id="a-VN"></a>若是二事皆实，<a id="a-VO"></a>佛何以故多赞叹空而毁訾有？</p>
  <p id="aVP">答曰：<a id="a-VQ"></a>空无所有，<a id="a-VR"></a>是十方诸佛、<a id="a-VS"></a>一切贤圣法藏，<a id="a-VT"></a>如般若波罗蜜嘱累品中说。<a id="a-VU"></a>般若波罗蜜，<a id="a-VV"></a>是三世十方诸佛法藏；<a id="a-VW"></a>般若波罗蜜，<a id="a-VX"></a>即是无所有空。<a id="a-VY"></a>佛或说有法，<a id="a-VZ"></a>为教化众生故，<a id="a-Va"></a>久后皆当入无所有法藏中。</p>
  <p id="aVb">问曰：<a id="a-Vc"></a>若尔者，<a id="a-Vd"></a>云何般若波罗蜜言：<a id="a-Ve"></a>若观五众空无所有，<a id="a-Vf"></a>非是道？</p>
  <p id="aVg">答曰：<a id="a-Vh"></a>是般若波罗蜜中，<a id="a-Vi"></a>说有无皆无。<a id="a-Vj"></a>如长爪梵志经中，<a id="a-Vk"></a>说三种邪见：<a id="a-Vl"></a>一者、<a id="a-Vm"></a>一切有，<a id="a-Vn"></a>二者、<a id="a-Vo"></a>一切无，<a id="a-Vp"></a>三者、<a id="a-Vq"></a>半有半无。<a id="a-Vr"></a>佛告长爪梵志：<a id="a-Vs"></a>“是一切有见，<a id="a-Vt"></a>为欲染，<a id="a-Vu"></a>为瞋恚、<a id="a-Vv"></a>愚痴所缚。<a id="a-Vw"></a>一切无见，<a id="a-Vx"></a>为不染、<a id="a-Vy"></a>不瞋、<a id="a-Vz"></a>不痴、<a id="a-W0"></a>不著、<a id="a-W1"></a>不缚。<a id="a-W2"></a>半有半无，<a id="a-W3"></a>有者同上有缚，<a id="a-W4"></a>无者同上无缚。<a id="a-W5"></a>”于三种见中，<a id="a-W6"></a>圣弟子作是念：<a id="a-W7"></a>“若我受一切有见，<a id="a-W8"></a>则与二人共诤，<a id="a-W9"></a>所谓一切无者，<a id="a-WA"></a>半有半无者。<a id="a-WB"></a>若我受一切无见，<a id="a-WC"></a>亦与二人共诤，<a id="a-WD"></a>所谓一切有者、<a id="a-WE"></a>半有半无者诤。<a id="a-WF"></a>若我受半有半无者，<a id="a-WG"></a>亦与二人共诤，<a id="a-WH"></a>所谓一切无者、<a id="a-WI"></a>一切有者。<a id="a-WJ"></a>”斗诤故相谤，<a id="a-WK"></a>相谤故致恼，<a id="a-WL"></a>见是诤谤恼故，<a id="a-WM"></a>舍是无见，<a id="a-WN"></a>余见亦不受，<a id="a-WO"></a>不受故即入道。<a id="a-WP"></a>若不著一切诸法空，<a id="a-WQ"></a>心不起诤，<a id="a-WR"></a>但除结使，<a id="a-WS"></a>是名为实智。<a id="a-WT"></a>若取诸法空相起诤，<a id="a-WU"></a>不灭诸结使，<a id="a-WV"></a>依止是智慧，<a id="a-WW"></a>是为非实智。<a id="a-WX"></a>如佛所说，<a id="a-WY"></a>为度众生故有所说，<a id="a-WZ"></a>无不是实；<a id="a-Wa"></a>但众生于中有著不著故，<a id="a-Wb"></a>有实不实。<a id="a-Wc"></a>如是种种因缘故，<a id="a-Wd"></a>佛身、<a id="a-We"></a>口、<a id="a-Wf"></a>意业无有过失。<a id="a-Wg"></a>是故说佛身、<a id="a-Wh"></a>口、<a id="a-Wi"></a>意先知，<a id="a-Wj"></a>然后随智慧行。</p>
  <p id="aWk">问曰：<a id="a-Wl"></a>初说身无失，<a id="a-Wm"></a>口无失，<a id="a-Wn"></a>念无失；<a id="a-Wo"></a>今复说身、<a id="a-Wp"></a>口、<a id="a-Wq"></a>意业随智慧行，<a id="a-Wr"></a>义有何差别？</p>
  <p id="aWs">答曰：<a id="a-Wt"></a>先三种无失，<a id="a-Wu"></a>不说因缘；<a id="a-Wv"></a>今说因缘，<a id="a-Ww"></a>随智慧行故不失。<a id="a-Wx"></a>若先不筹量，<a id="a-Wy"></a>而起身、<a id="a-Wz"></a>口、<a id="a-X0"></a>意业，<a id="a-X1"></a>则有失；<a id="a-X2"></a>佛先以智慧起身、<a id="a-X3"></a>口、<a id="a-X4"></a>意业，<a id="a-X5"></a>故无失。</p>
  <p id="aX6">复次，<a id="a-X7"></a>佛成就三种净业，<a id="a-X8"></a>三种寂净业，<a id="a-X9"></a>三不护业。<a id="a-XA"></a>有人疑言：<a id="a-XB"></a>“佛何因缘成就如是业？<a id="a-XC"></a>”以是故佛言：<a id="a-XD"></a>“我一切身、<a id="a-XE"></a>口、<a id="a-XF"></a>意业，<a id="a-XG"></a>先以智慧，<a id="a-XH"></a>然后随智慧行。<a id="a-XI"></a>”佛以智慧知过去、<a id="a-XJ"></a>未来、<a id="a-XK"></a>现在世，<a id="a-XL"></a>通达无碍者，<a id="a-XM"></a>此三种智慧，<a id="a-XN"></a>于三世通达无碍故，<a id="a-XO"></a>三业随智慧行。</p>
  <p id="aXP">问曰：<a id="a-XQ"></a>过去诸法已灭已尽，<a id="a-XR"></a>无所复有；<a id="a-XS"></a>未来世诸法，<a id="a-XT"></a>今不来不生，<a id="a-XU"></a>未和合；<a id="a-XV"></a>现在乃至一念中无住时，<a id="a-XW"></a>云何能知三世通达无碍？</p>
  <p id="aXX">答曰：<a id="a-XY"></a>佛说过去、<a id="a-XZ"></a>未来、<a id="a-Xa"></a>现在，<a id="a-Xb"></a>通达无碍，<a id="a-Xc"></a>此言岂虚？</p>
  <p id="aXd">复次，<a id="a-Xe"></a>若无过去、<a id="a-Xf"></a>未来，<a id="a-Xg"></a>但有现在一念顷，<a id="a-Xh"></a>佛亦不得成就无量功德。<a id="a-Xi"></a>如十种智是十力，<a id="a-Xj"></a>是时亦不得一心有十智。<a id="a-Xk"></a>若尔者，<a id="a-Xl"></a>佛亦不得具足十力。<a id="a-Xm"></a>以是因缘故，<a id="a-Xn"></a>知有过去、<a id="a-Xo"></a>未来。</p>
  <p id="aXp">问曰：<a id="a-Xq"></a>若过去、<a id="a-Xr"></a>未来、<a id="a-Xs"></a>现在皆有者，<a id="a-Xt"></a>何等是无？<a id="a-Xu"></a>佛说四谛，<a id="a-Xv"></a>苦谛、<a id="a-Xw"></a>观无常等相，<a id="a-Xx"></a>无常名生灭、<a id="a-Xy"></a>败坏、<a id="a-Xz"></a>不可得；<a id="a-Y0"></a>若过去法今实有，<a id="a-Y1"></a>不名为无常、<a id="a-Y2"></a>败坏、<a id="a-Y3"></a>不可得。</p>
  <p id="aY4">复次，<a id="a-Y5"></a>若过去、<a id="a-Y6"></a>未来、<a id="a-Y7"></a>现在皆有者，<a id="a-Y8"></a>便堕常。<a id="a-Y9"></a>何以故？<a id="a-YA"></a>是法在未来世中定有，<a id="a-YB"></a>转来现在，<a id="a-YC"></a>从现在转入过去；<a id="a-YD"></a>如人从一房入一房，<a id="a-YE"></a>不名失人。</p>
  <p id="aYF">答曰：<a id="a-YG"></a>若不失，<a id="a-YH"></a>有何咎？</p>
  <p id="aYI">问曰：<a id="a-YJ"></a>若无无常，<a id="a-YK"></a>无罪无福，<a id="a-YL"></a>无生无死，<a id="a-YM"></a>无缚无解。<a id="a-YN"></a>罪名杀等十不善道，<a id="a-YO"></a>若无无常，<a id="a-YP"></a>无杀等罪。<a id="a-YQ"></a>如分别邪见中说：<a id="a-YR"></a>刀在身七分中过，<a id="a-YS"></a>无所恼害。<a id="a-YT"></a>福名不杀等十善道；<a id="a-YU"></a>无常名分别生死；<a id="a-YV"></a>若无无常，<a id="a-YW"></a>亦无邪见，<a id="a-YX"></a>亦无缚亦无解。<a id="a-YY"></a>如是等无量过咎！</p>
  <p id="aYZ">答曰：<a id="a-Ya"></a>诸法三世各各有相，<a id="a-Yb"></a>过去法有过去相，<a id="a-Yc"></a>未来法有未来相，<a id="a-Yd"></a>现在法有现在相。<a id="a-Ye"></a>若过去、<a id="a-Yf"></a>未来有现在相者，<a id="a-Yg"></a>应有是难，<a id="a-Yh"></a>而今过去、<a id="a-Yi"></a>未来、<a id="a-Yj"></a>现在各自有相。</p>
  <p id="aYk">复次，<a id="a-Yl"></a>若实无过去、<a id="a-Ym"></a>未来，<a id="a-Yn"></a>亦无出家律仪。<a id="a-Yo"></a>所以者何？<a id="a-Yp"></a>若现在恶心中住，<a id="a-Yq"></a>过去复无戒，<a id="a-Yr"></a>是为非比丘。<a id="a-Ys"></a>又贤圣人心在世俗中，<a id="a-Yt"></a>是时应当是凡夫！<a id="a-Yu"></a>无过去、<a id="a-Yv"></a>未来、<a id="a-Yw"></a>现在道故。<a id="a-Yx"></a>如是亦无五逆等诸罪，<a id="a-Yy"></a>是凡夫无过去等罪。<a id="a-Yz"></a>所以者何？<a id="a-Z0"></a>是五逆罪业已过去；<a id="a-Z1"></a>及死时入地狱，<a id="a-Z2"></a>是五逆罪未来无业故无报；<a id="a-Z3"></a>现在身不为逆罪。<a id="a-Z4"></a>若无过去，<a id="a-Z5"></a>则无逆罪；<a id="a-Z6"></a>若无逆罪，<a id="a-Z7"></a>何有余罪？<a id="a-Z8"></a>福亦如是。<a id="a-Z9"></a>若无罪福，<a id="a-ZA"></a>是为邪见，<a id="a-ZB"></a>与禽兽无异！</p>
  <p id="aZC">复次，<a id="a-ZD"></a>我不说过去、<a id="a-ZE"></a>未来如现在相有；<a id="a-ZF"></a>我说过去虽灭，<a id="a-ZG"></a>可生忆想，<a id="a-ZH"></a>能生心心数法。<a id="a-ZI"></a>如昨日火灭，<a id="a-ZJ"></a>今日可生忆想念，<a id="a-ZK"></a>不可以忆想念故火便有。<a id="a-ZL"></a>若见积薪，<a id="a-ZM"></a>知当燃火，<a id="a-ZN"></a>亦生心想念；<a id="a-ZO"></a>明日火如过去火，<a id="a-ZP"></a>不可以今心念火火便有；<a id="a-ZQ"></a>未来世事亦如是。<a id="a-ZR"></a>现在心，<a id="a-ZS"></a>虽一念时不住，<a id="a-ZT"></a>相续生故，<a id="a-ZU"></a>能知诸法。<a id="a-ZV"></a>内以现在意为因，<a id="a-ZW"></a>外以诸法为缘，<a id="a-ZX"></a>是因缘中生意识，<a id="a-ZY"></a>用意识自在知过去、<a id="a-ZZ"></a>未来、<a id="a-Za"></a>现在法；<a id="a-Zb"></a>但不自知现在心心数法，<a id="a-Zc"></a>余者悉知。</p>
  <p id="aZd">问曰：<a id="a-Ze"></a>般若波罗蜜如相品中，<a id="a-Zf"></a>三世一相，<a id="a-Zg"></a>所谓无相，<a id="a-Zh"></a>云何言佛智慧知三世通达无碍？</p>
  <p id="aZi">答曰：<a id="a-Zj"></a>诸佛有二种说法：<a id="a-Zk"></a>先分别诸法，<a id="a-Zl"></a>后说毕竟空。<a id="a-Zm"></a>若说三世诸法，<a id="a-Zn"></a>通达无碍，<a id="a-Zo"></a>是分别说；<a id="a-Zp"></a>若说三世一相无相，<a id="a-Zq"></a>是说毕竟空。</p>
  <p id="aZr">复次，<a id="a-Zs"></a>非一切智人，<a id="a-Zt"></a>于三世中智慧有碍；<a id="a-Zu"></a>乃至观世音、<a id="a-Zv"></a>文殊师利、<a id="a-Zw"></a>弥勒、<a id="a-Zx"></a>舍利弗等诸贤圣，<a id="a-Zy"></a>于三世中智慧皆有碍。<a id="a-Zz"></a>以是因缘故，<a id="a-a0"></a>说佛智慧于三世中通达无碍，<a id="a-a1"></a>不为空事故说。</p>
  <p id="aa2">复次，<a id="a-a3"></a>有人于三世中生邪见，<a id="a-a4"></a>谓过去法及众生有初、<a id="a-a5"></a>无初。<a id="a-a6"></a>若有初，<a id="a-a7"></a>则有新众生，<a id="a-a8"></a>诸法亦无因无缘而生。<a id="a-a9"></a>若无初亦无后，<a id="a-aA"></a>若无初、<a id="a-aB"></a>无后，<a id="a-aC"></a>中亦无。<a id="a-aD"></a>初名有中、<a id="a-aE"></a>有后，<a id="a-aF"></a>无前；<a id="a-aG"></a>后名有初、<a id="a-aH"></a>有中，<a id="a-aI"></a>无后；<a id="a-aJ"></a>中名有初、<a id="a-aK"></a>有后。<a id="a-aL"></a>若众生及诸法无初，<a id="a-aM"></a>亦无中、<a id="a-aN"></a>无后，<a id="a-aO"></a>若无三世，<a id="a-aP"></a>则都无所有。</p>
  <p id="aaQ">复次，<a id="a-aR"></a>若无初，<a id="a-aS"></a>云何有一切智人？<a id="a-aT"></a>破如是等邪见故，<a id="a-aU"></a>说三世诸法一相，<a id="a-aV"></a>所谓无相，<a id="a-aW"></a>不为破三世佛智慧。</p>
  <p id="aaX">问曰：<a id="a-aY"></a>无相是为有边！</p>
  <p id="aaZ">答曰：<a id="a-aa"></a>若无相即是无边，<a id="a-ab"></a>不可说、<a id="a-ac"></a>不可难法，<a id="a-ad"></a>云何言有边？<a id="a-ae"></a>若无相中取相，<a id="a-af"></a>非是无相。<a id="a-ag"></a>是无相名为不可得空：<a id="a-ah"></a>是中无相亦不可得，<a id="a-ai"></a>空亦不可得，<a id="a-aj"></a>是故名不可得空。</p>
  <p id="aak">复次，<a id="a-al"></a>佛有二种道：<a id="a-am"></a>一者、<a id="a-an"></a>福德道，<a id="a-ao"></a>有人闻佛十力、<a id="a-ap"></a>四无所畏、<a id="a-aq"></a>四无碍智、<a id="a-ar"></a>十八不共法等，<a id="a-as"></a>生恭敬信乐心；<a id="a-at"></a>二者、<a id="a-au"></a>智慧道，<a id="a-av"></a>有人闻说诸法因缘和合生故，<a id="a-aw"></a>无有自性，<a id="a-ax"></a>便舍离诸法，<a id="a-ay"></a>于空中心不著。<a id="a-az"></a>如月能润物，<a id="a-b0"></a>日能熟物，<a id="a-b1"></a>二事因缘故，<a id="a-b2"></a>万物成就；<a id="a-b3"></a>福德道智慧道亦如是。<a id="a-b4"></a>福德道，<a id="a-b5"></a>能生诸功德；<a id="a-b6"></a>智慧道，<a id="a-b7"></a>能于福德道中离诸邪见著。<a id="a-b8"></a>以是故，<a id="a-b9"></a>佛虽说诸法毕竟空，<a id="a-bA"></a>亦说三世通达无碍而无咎。<a id="a-bB"></a>如是等，<a id="a-bC"></a>略说佛十八不共法义。</p>
  <p id="abD">问曰：<a id="a-bE"></a>若尔者，<a id="a-bF"></a>迦旃延尼子何以言十力、<a id="a-bG"></a>四无所畏、<a id="a-bH"></a>大悲、<a id="a-bI"></a>三不共意止，<a id="a-bJ"></a>名为十八不共法？<a id="a-bK"></a>若前说十八不共法是真义者，<a id="a-bL"></a>迦旃延尼子何以故如是说？</p>
  <p id="abM">答曰：<a id="a-bN"></a>以是故，<a id="a-bO"></a>名迦旃延尼子。<a id="a-bP"></a>若释子，<a id="a-bQ"></a>则不作是说。<a id="a-bR"></a>释子说者，<a id="a-bS"></a>是真不共法。<a id="a-bT"></a>佛法无量，<a id="a-bU"></a>是三十六法，<a id="a-bV"></a>于佛法中如大海一滴，<a id="a-bW"></a>法亦不少，<a id="a-bX"></a>何以重数为十八？</p>
  <p id="abY">复次，<a id="a-bZ"></a>诸阿罗汉、<a id="a-ba"></a>辟支佛、<a id="a-bb"></a>菩萨，<a id="a-bc"></a>亦能知是处不是处，<a id="a-bd"></a>分别三世业果报，<a id="a-be"></a>及诸禅定，<a id="a-bf"></a>乃至漏尽智等，<a id="a-bg"></a>云何言不共法？</p>
  <p id="abh">问曰：<a id="a-bi"></a>声闻、<a id="a-bj"></a>辟支佛、<a id="a-bk"></a>菩萨，<a id="a-bl"></a>不能尽知遍知，<a id="a-bm"></a>但有通、<a id="a-bn"></a>明，<a id="a-bo"></a>无有力，<a id="a-bp"></a>独佛能尽遍知故言不共，<a id="a-bq"></a>如十力中说。</p>
  <p id="abr">答曰：<a id="a-bs"></a>佛说十力义，<a id="a-bt"></a>不言尽知遍知，<a id="a-bu"></a>直言知是处不是处；<a id="a-bv"></a>言尽知遍知者，<a id="a-bw"></a>是诸论议师说。</p>
  <p id="abx">问曰：<a id="a-by"></a>汝先自言摩诃衍经中说，<a id="a-bz"></a>佛为菩萨故，<a id="a-c0"></a>自说尽知遍知。</p>
  <p id="ac1">答曰：<a id="a-c2"></a>摩诃衍经中说，<a id="a-c3"></a>何益于汝？<a id="a-c4"></a>汝不信摩诃衍，<a id="a-c5"></a>不应以为证！<a id="a-c6"></a>汝自当说声闻法为证。</p>
  <p id="ac7">复次，<a id="a-c8"></a>十力，<a id="a-c9"></a>佛虽尽知遍知，<a id="a-cA"></a>而声闻、<a id="a-cB"></a>辟支佛有少分；<a id="a-cC"></a>十八不共法中，<a id="a-cD"></a>始终都无分。<a id="a-cE"></a>以是故，<a id="a-cF"></a>名真不共法。</p>
  <p id="acG">问曰：<a id="a-cH"></a>十八不共法，<a id="a-cI"></a>二乘亦应有分，<a id="a-cJ"></a>但佛身口念常无失，<a id="a-cK"></a>二乘身口念亦有无失，<a id="a-cL"></a>如是等皆应有分！</p>
  <p id="acM">答曰：<a id="a-cN"></a>不然！<a id="a-cO"></a>所以者何？<a id="a-cP"></a>常无失故，<a id="a-cQ"></a>名为不共；<a id="a-cR"></a>不以不失为不共。<a id="a-cS"></a>声闻、<a id="a-cT"></a>辟支佛，<a id="a-cU"></a>于常无失中无分。</p>
  <p id="acV">复次，<a id="a-cW"></a>诸阿罗汉说有力，<a id="a-cX"></a>无有处说有不共法；<a id="a-cY"></a>汝不信摩诃衍故，<a id="a-cZ"></a>不受真十八不共法，<a id="a-ca"></a>而更重数十力等，<a id="a-cb"></a>是事不可！<a id="a-cc"></a>如汝所信八十种好，<a id="a-cd"></a>而三藏中无，<a id="a-ce"></a>何以不更说？</p>
  <p id="acf">问曰：<a id="a-cg"></a>我等分别十八不共法，<a id="a-ch"></a>不重数也！<a id="a-ci"></a>何等十八？<a id="a-cj"></a>一者、<a id="a-ck"></a>知诸法实相故，<a id="a-cl"></a>名一切智；<a id="a-cm"></a>二者、<a id="a-cn"></a>佛诸功德相难解故，<a id="a-co"></a>功德无量；<a id="a-cp"></a>三者、<a id="a-cq"></a>深心爱念众生故，<a id="a-cr"></a>名大悲；<a id="a-cs"></a>四者、<a id="a-ct"></a>得无比智故，<a id="a-cu"></a>智慧中自在；<a id="a-cv"></a>五者、<a id="a-cw"></a>善解心相故，<a id="a-cx"></a>定中自在；<a id="a-cy"></a>六者、<a id="a-cz"></a>得度众生方便故，<a id="a-d0"></a>变化自在；<a id="a-d1"></a>七者、<a id="a-d2"></a>善知诸法因缘故，<a id="a-d3"></a>记莂无量；<a id="a-d4"></a>八者、<a id="a-d5"></a>说诸法实相故，<a id="a-d6"></a>记莂不虚；<a id="a-d7"></a>九者、<a id="a-d8"></a>分别筹量说故，<a id="a-d9"></a>言无失；<a id="a-dA"></a>十者、<a id="a-dB"></a>得十力成就，<a id="a-dC"></a>智慧无减；<a id="a-dD"></a>十一者、<a id="a-dE"></a>一切有为法中，<a id="a-dF"></a>但观法聚无我故，<a id="a-dG"></a>常放舍行；<a id="a-dH"></a>十二者、<a id="a-dI"></a>善知时不时，<a id="a-dJ"></a>安立于三乘，<a id="a-dK"></a>常观众生故；<a id="a-dL"></a>十三者、<a id="a-dM"></a>常一心故，<a id="a-dN"></a>不失念；<a id="a-dO"></a>十四者、<a id="a-dP"></a>无量阿僧祇劫深善心故，<a id="a-dQ"></a>无烦恼习；<a id="a-dR"></a>十五者、<a id="a-dS"></a>得真净智故，<a id="a-dT"></a>无有能如法出其失；<a id="a-dU"></a>十六者、<a id="a-dV"></a>世世敬重所尊故，<a id="a-dW"></a>无能见顶；<a id="a-dX"></a>十七者、<a id="a-dY"></a>修大慈悲心故，<a id="a-dZ"></a>安详下足，<a id="a-da"></a>足下柔软，<a id="a-db"></a>众生遇者即时得乐；<a id="a-dc"></a>十八者、<a id="a-dd"></a>得神通波罗蜜故，<a id="a-de"></a>转众生心令欢喜得度故，<a id="a-df"></a>如入城时现神变力。</p>
  <p id="adg">答曰：<a id="a-dh"></a>如是十八不共法，<a id="a-di"></a>非三藏中说，<a id="a-dj"></a>亦诸余经所不说。<a id="a-dk"></a>以有人求索是法故，<a id="a-dl"></a>诸声闻论议师辈，<a id="a-dm"></a>处处撰集，<a id="a-dn"></a>赞佛功德。<a id="a-do"></a>如：<a id="a-dp"></a>言无失，<a id="a-dq"></a>慧无减，<a id="a-dr"></a>念不失，<a id="a-ds"></a>皆于摩诃衍十八不共法中，<a id="a-dt"></a>取已作论议。<a id="a-du"></a>虽有无见顶，<a id="a-dv"></a>足下柔软，<a id="a-dw"></a>如是甚多，<a id="a-dx"></a>不应在十八不共法中；<a id="a-dy"></a>不共法皆以智慧为义。<a id="a-dz"></a>佛身力如十万白香象力，<a id="a-e0"></a>及神通力等皆不说。<a id="a-e1"></a>以是故，<a id="a-e2"></a>当知十八不共法中，<a id="a-e3"></a>但说智慧功德等，<a id="a-e4"></a>不说自然果报法。</p>
  <p id="ae5">复次，<a id="a-e6"></a>是十八不共法，<a id="a-e7"></a>阿毗昙分别五众摄：<a id="a-e8"></a>身口无失，<a id="a-e9"></a>身口随智慧行，<a id="a-eA"></a>是色众摄；<a id="a-eB"></a>无异想，<a id="a-eC"></a>是想众摄；<a id="a-eD"></a>无不定心，<a id="a-eE"></a>是识众摄；<a id="a-eF"></a>余者行众摄。<a id="a-eG"></a>皆在四禅中，<a id="a-eH"></a>佛四禅中得道得涅槃故。<a id="a-eI"></a>有人言：<a id="a-eJ"></a>“四色不共法，<a id="a-eK"></a>色界、<a id="a-eL"></a>欲界中摄；<a id="a-eM"></a>余九地中摄。<a id="a-eN"></a>皆是善，<a id="a-eO"></a>皆是无漏法。<a id="a-eP"></a>”四色法二缘生：<a id="a-eQ"></a>因缘、<a id="a-eR"></a>增上缘；<a id="a-eS"></a>余残四缘生。<a id="a-eT"></a>四无缘，<a id="a-eU"></a>十四有缘。<a id="a-eV"></a>四随心行，<a id="a-eW"></a>不与心相应；<a id="a-eX"></a>十三与心相应，<a id="a-eY"></a>亦随心行；<a id="a-eZ"></a>一不与心相应，<a id="a-ea"></a>亦不随心行。<a id="a-eb"></a>如是等种种，<a id="a-ec"></a>阿毗昙分别说。<a id="a-ed"></a>初如是分别，<a id="a-ee"></a>入般若波罗蜜诸法实相中，<a id="a-ef"></a>尽皆一相，<a id="a-eg"></a>所谓无相。<a id="a-eh"></a>入佛心皆一切灭相。</p>
 </body>
</html>