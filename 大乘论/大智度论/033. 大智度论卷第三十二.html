<!doctype html>
<html id="z3IBVGHtj" data-ver="1715">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第三十二</h1>
  <h2 id="a2">释初品中四缘义</h2>
  <p id="a3">【经】“菩萨摩诃萨欲知诸法因缘、<a id="a-4"></a>次第缘、<a id="a-5"></a>缘缘、<a id="a-6"></a>增上缘，<a id="a-7"></a>当学般若波罗蜜！<a id="a-8"></a>”</p>
  <p id="a9">【论】一切有为法，<a id="a-A"></a>皆从四缘生，<a id="a-B"></a>所谓因缘、<a id="a-C"></a>次第缘、<a id="a-D"></a>缘缘、<a id="a-E"></a>增上缘。<a id="a-F"></a>因缘者，<a id="a-G"></a>相应因、<a id="a-H"></a>共生因、<a id="a-I"></a>自种因、<a id="a-J"></a>遍因、<a id="a-K"></a>报因，<a id="a-L"></a>是五因名为因缘。</p>
  <p id="aM">复次，<a id="a-N"></a>一切有为法，<a id="a-O"></a>亦名因缘。<a id="a-P"></a>次第缘者，<a id="a-Q"></a>除阿罗汉过去、<a id="a-R"></a>现在末后心心数法，<a id="a-S"></a>诸余过去、<a id="a-T"></a>现在心心数法，<a id="a-U"></a>能与次第，<a id="a-V"></a>是名次第缘。<a id="a-W"></a>缘缘、<a id="a-X"></a>增上缘者，<a id="a-Y"></a>一切法。</p>
  <p id="aZ">复次，<a id="a-a"></a>菩萨欲知四缘自相、<a id="a-b"></a>共相，<a id="a-c"></a>当学般若波罗蜜。</p>
  <p id="ad">问曰：<a id="a-e"></a>如般若波罗蜜中，<a id="a-f"></a>四缘皆不可得。<a id="a-g"></a>所以者何？<a id="a-h"></a>若因中先有果，<a id="a-i"></a>是事不然；<a id="a-j"></a>因中先无，<a id="a-k"></a>亦不然。<a id="a-l"></a>若先有，<a id="a-m"></a>则无因；<a id="a-n"></a>若先无，<a id="a-o"></a>以何为因？<a id="a-p"></a>若先无而有者，<a id="a-q"></a>亦可从无因而生。</p>
  <p id="ar">复次，<a id="a-s"></a>见果从因生，<a id="a-t"></a>故名之为因；<a id="a-u"></a>若先无果，<a id="a-v"></a>云何名因？</p>
  <p id="aw">复次，<a id="a-x"></a>若果从因生，<a id="a-y"></a>果则属因，<a id="a-z"></a>因不自在，<a id="a-10"></a>更属余因；<a id="a-11"></a>若因不自在者，<a id="a-12"></a>云何言果但从此因生？<a id="a-13"></a>如是种种，<a id="a-14"></a>则知无因缘。<a id="a-15"></a>又过去心心数法都灭，<a id="a-16"></a>无所能作，<a id="a-17"></a>云何能为次第缘？<a id="a-18"></a>现在有心则无次第，<a id="a-19"></a>若与未来欲生心次第者，<a id="a-1A"></a>未来则未有，<a id="a-1B"></a>云何与次第？<a id="a-1C"></a>如是等则无次第缘。<a id="a-1D"></a>如一切法无相无缘，<a id="a-1E"></a>云何言缘缘？<a id="a-1F"></a>若一切法无所属，<a id="a-1G"></a>无所依，<a id="a-1H"></a>皆平等，<a id="a-1I"></a>云何言增上缘？<a id="a-1J"></a>如是四缘不可得，<a id="a-1K"></a>云何说欲知四缘，<a id="a-1L"></a>当学般若波罗蜜？</p>
  <p id="a1M">答曰：<a id="a-1N"></a>汝不知般若波罗蜜相，<a id="a-1O"></a>以是故说般若波罗蜜中，<a id="a-1P"></a>四缘皆不可得。<a id="a-1Q"></a>般若波罗蜜，<a id="a-1R"></a>于一切法无所舍、<a id="a-1S"></a>无所破，<a id="a-1T"></a>毕竟清净，<a id="a-1U"></a>无诸戏论。<a id="a-1V"></a>如佛说有四缘，<a id="a-1W"></a>但以少智之人，<a id="a-1X"></a>著于四缘而生邪论，<a id="a-1Y"></a>为破著故，<a id="a-1Z"></a>说言诸法实空，<a id="a-1a"></a>无所破。<a id="a-1b"></a>如心法从内外处因缘和合生，<a id="a-1c"></a>是心如幻、<a id="a-1d"></a>如梦，<a id="a-1e"></a>虚诳无有定性，<a id="a-1f"></a>心数法亦如是。<a id="a-1g"></a>是心共生心数法，<a id="a-1h"></a>所谓受、<a id="a-1i"></a>想、<a id="a-1j"></a>思等。<a id="a-1k"></a>是心数法，<a id="a-1l"></a>同相、<a id="a-1m"></a>同缘故，<a id="a-1n"></a>名为相应。<a id="a-1o"></a>心以心数法相应为因，<a id="a-1p"></a>心数法以心相应为因，<a id="a-1q"></a>是名相应因。<a id="a-1r"></a>相应因者，<a id="a-1s"></a>譬如亲友知识，<a id="a-1t"></a>和合成事。<a id="a-1u"></a>共生因者，<a id="a-1v"></a>一切有为法，<a id="a-1w"></a>各有共生因，<a id="a-1x"></a>以共生故更相佐助；<a id="a-1y"></a>譬如兄弟同生，<a id="a-1z"></a>故互相成济。<a id="a-20"></a>自种因者，<a id="a-21"></a>过去善种，<a id="a-22"></a>现在、<a id="a-23"></a>未来善法因；<a id="a-24"></a>过去、<a id="a-25"></a>现在善种，<a id="a-26"></a>未来善法因。<a id="a-27"></a>不善、<a id="a-28"></a>无记亦如是。<a id="a-29"></a>如是一切法，<a id="a-2A"></a>各有自种因。<a id="a-2B"></a>遍因者，<a id="a-2C"></a>苦谛、<a id="a-2D"></a>集谛所断结使一切垢法因，<a id="a-2E"></a>是名遍因。<a id="a-2F"></a>报因者，<a id="a-2G"></a>行业因缘故，<a id="a-2H"></a>得善恶果报，<a id="a-2I"></a>是为报因。<a id="a-2J"></a>是五因名为因缘。<a id="a-2K"></a>心心数法次第相续无间故，<a id="a-2L"></a>名为次第缘。<a id="a-2M"></a>心心数法，<a id="a-2N"></a>缘尘故生，<a id="a-2O"></a>是名缘缘。<a id="a-2P"></a>诸法生时，<a id="a-2Q"></a>不相障碍，<a id="a-2R"></a>是为无障。</p>
  <p id="a2S">复次，<a id="a-2T"></a>心心数法从四缘生；<a id="a-2U"></a>无想、<a id="a-2V"></a>灭尽定从三缘生，<a id="a-2W"></a>除缘缘；<a id="a-2X"></a>诸余心不相应诸行及色，<a id="a-2Y"></a>从二缘生，<a id="a-2Z"></a>除次第缘、<a id="a-2a"></a>缘缘。<a id="a-2b"></a>有为法性羸故，<a id="a-2c"></a>无有从一缘生。<a id="a-2d"></a>报生心心数法，<a id="a-2e"></a>从五因生；<a id="a-2f"></a>不隐没无记，<a id="a-2g"></a>非垢法故，<a id="a-2h"></a>除遍因。<a id="a-2i"></a>诸烦恼亦从五因生，<a id="a-2j"></a>除报因。<a id="a-2k"></a>何以故？<a id="a-2l"></a>诸烦恼是隐没，<a id="a-2m"></a>报是不隐没，<a id="a-2n"></a>故除报因。<a id="a-2o"></a>报生色及心不相应诸行，<a id="a-2p"></a>从四因生：<a id="a-2q"></a>非心心数法，<a id="a-2r"></a>故除相应因；<a id="a-2s"></a>不隐没无记法，<a id="a-2t"></a>故除遍因。<a id="a-2u"></a>染污色及心不相应诸行，<a id="a-2v"></a>亦从四因生：<a id="a-2w"></a>非心心数法，<a id="a-2x"></a>故除相应因；<a id="a-2y"></a>垢故除报因。<a id="a-2z"></a>诸余心心数法，<a id="a-30"></a>除初无漏心，<a id="a-31"></a>皆从四因生，<a id="a-32"></a>除报因、<a id="a-33"></a>遍因。<a id="a-34"></a>所以者何？<a id="a-35"></a>非无记故除报因，<a id="a-36"></a>非垢故除遍因。<a id="a-37"></a>诸余不相应法，<a id="a-38"></a>所谓色、<a id="a-39"></a>心不相应诸行，<a id="a-3A"></a>若有自种因，<a id="a-3B"></a>则从三因生，<a id="a-3C"></a>除相应因、<a id="a-3D"></a>报因、<a id="a-3E"></a>遍因；<a id="a-3F"></a>若无自种因，<a id="a-3G"></a>则从二因生，<a id="a-3H"></a>共生因、<a id="a-3I"></a>无障因。<a id="a-3J"></a>初无漏心心数法，<a id="a-3K"></a>从三因生，<a id="a-3L"></a>相应因、<a id="a-3M"></a>共生因、<a id="a-3N"></a>无障因。<a id="a-3O"></a>是初无漏心中色及心不相应诸行，<a id="a-3P"></a>从二因生，<a id="a-3Q"></a>共生因、<a id="a-3R"></a>无障因；<a id="a-3S"></a>无有法从一因生、<a id="a-3T"></a>若六因生。<a id="a-3U"></a>是名四缘。</p>
  <p id="a3V">菩萨行般若波罗蜜，<a id="a-3W"></a>如是观四缘，<a id="a-3X"></a>心无所著；<a id="a-3Y"></a>虽分别是法，<a id="a-3Z"></a>而知其空，<a id="a-3a"></a>皆如幻化；<a id="a-3b"></a>幻化中虽有种种别异，<a id="a-3c"></a>智者观之，<a id="a-3d"></a>知无有实，<a id="a-3e"></a>但诳于眼。<a id="a-3f"></a>为分别知凡夫人法，<a id="a-3g"></a>皆是颠倒虚诳而无有实，<a id="a-3h"></a>故有四缘。<a id="a-3i"></a>如是云何为实？<a id="a-3j"></a>贤圣法因，<a id="a-3k"></a>从凡夫法生故，<a id="a-3l"></a>亦是不实，<a id="a-3m"></a>如先十八空中说。<a id="a-3n"></a>菩萨于般若波罗蜜中，<a id="a-3o"></a>无有一法定性可取故，<a id="a-3p"></a>则不可破。<a id="a-3q"></a>以众生著因缘空法故，<a id="a-3r"></a>名为可破。<a id="a-3s"></a>譬如小儿见水中月，<a id="a-3t"></a>心生爱著，<a id="a-3u"></a>欲取而不能得，<a id="a-3v"></a>心怀忧恼！<a id="a-3w"></a>智者教言：<a id="a-3x"></a>“虽可眼见，<a id="a-3y"></a>不可手捉。<a id="a-3z"></a>”但破可取，<a id="a-40"></a>不破可见！<a id="a-41"></a>菩萨观知诸法从四缘生，<a id="a-42"></a>而不取四缘中定相。<a id="a-43"></a>四缘和合生，<a id="a-44"></a>如水中月，<a id="a-45"></a>虽为虚诳无所有，<a id="a-46"></a>要从水月因缘生，<a id="a-47"></a>不从余缘有。<a id="a-48"></a>诸法亦如是，<a id="a-49"></a>各自从因缘生，<a id="a-4A"></a>亦无定实，<a id="a-4B"></a>以是故说：<a id="a-4C"></a>菩萨欲如实知因缘、<a id="a-4D"></a>次第缘、<a id="a-4E"></a>缘缘、<a id="a-4F"></a>增上缘相，<a id="a-4G"></a>当学般若波罗蜜。</p>
  <p id="a4H">问曰：<a id="a-4I"></a>若欲广知四缘义，<a id="a-4J"></a>应学阿毗昙，<a id="a-4K"></a>云何此中欲知四缘义，<a id="a-4L"></a>当学般若波罗蜜？</p>
  <p id="a4M">答曰：<a id="a-4N"></a>阿毗昙四缘义，<a id="a-4O"></a>初学如得其实，<a id="a-4P"></a>求之转深，<a id="a-4Q"></a>入于邪见，<a id="a-4R"></a>如上破四缘义中说。</p>
  <p id="a4S">复次，<a id="a-4T"></a>诸法所因，<a id="a-4U"></a>因于四缘，<a id="a-4V"></a>四缘复何所因？<a id="a-4W"></a>若有因则无穷，<a id="a-4X"></a>若无穷则无始，<a id="a-4Y"></a>若无始则无因。<a id="a-4Z"></a>若然者，<a id="a-4a"></a>一切法皆应无因！<a id="a-4b"></a>若有始，<a id="a-4c"></a>始则无所因，<a id="a-4d"></a>若无所因而有，<a id="a-4e"></a>则不待因缘。<a id="a-4f"></a>若然者，<a id="a-4g"></a>一切诸法亦不待因缘而有！</p>
  <p id="a4h">复次，<a id="a-4i"></a>诸法从因缘生，<a id="a-4j"></a>有二种：<a id="a-4k"></a>若因缘中先有，<a id="a-4l"></a>则不待因缘而生，<a id="a-4m"></a>则非因缘；<a id="a-4n"></a>若因缘中先无，<a id="a-4o"></a>则无各各因缘。<a id="a-4p"></a>以戏论四缘故，<a id="a-4q"></a>有如是等过。<a id="a-4r"></a>如般若波罗蜜不可得空，<a id="a-4s"></a>无如是等失。<a id="a-4t"></a>如世间人，<a id="a-4u"></a>耳目所睹生老病死，<a id="a-4v"></a>是则为有；<a id="a-4w"></a>细求其相，<a id="a-4x"></a>则不可得。<a id="a-4y"></a>以是故，<a id="a-4z"></a>般若波罗蜜中，<a id="a-50"></a>但除邪见而不破四缘。<a id="a-51"></a>是故言：<a id="a-52"></a>欲知四缘相，<a id="a-53"></a>当学般若波罗蜜。</p>
  <p id="a54">【经】“欲知诸法如、<a id="a-55"></a>法性、<a id="a-56"></a>实际，<a id="a-57"></a>当学般若波罗蜜！<a id="a-58"></a>舍利弗，<a id="a-59"></a>菩萨摩诃萨应如是住般若波罗蜜！<a id="a-5A"></a>”</p>
  <p id="a5B">【论】诸法如，<a id="a-5C"></a>有二种：<a id="a-5D"></a>一者、<a id="a-5E"></a>各各相，<a id="a-5F"></a>二者、<a id="a-5G"></a>实相。<a id="a-5H"></a>各各相者，<a id="a-5I"></a>如地坚相、<a id="a-5J"></a>水湿相、<a id="a-5K"></a>火热相、<a id="a-5L"></a>风动相，<a id="a-5M"></a>如是等分别诸法，<a id="a-5N"></a>各自有相。<a id="a-5O"></a>实相者，<a id="a-5P"></a>于各各相中分别，<a id="a-5Q"></a>求实不可得，<a id="a-5R"></a>不可破，<a id="a-5S"></a>无诸过失。<a id="a-5T"></a>如自相空中说：<a id="a-5U"></a>地若实是坚相者，<a id="a-5V"></a>何以故胶、<a id="a-5W"></a>蜡等与火会时，<a id="a-5X"></a>舍其自性？<a id="a-5Y"></a>有神通人，<a id="a-5Z"></a>入地如水。<a id="a-5a"></a>又分散木石，<a id="a-5b"></a>则失坚相。<a id="a-5c"></a>又破地以为微尘，<a id="a-5d"></a>以方破尘，<a id="a-5e"></a>终归于空，<a id="a-5f"></a>亦失坚相。<a id="a-5g"></a>如是推求地相则不可得，<a id="a-5h"></a>若不可得，<a id="a-5i"></a>其实皆空，<a id="a-5j"></a>空则是地之实相。<a id="a-5k"></a>一切别相，<a id="a-5l"></a>皆亦如是。<a id="a-5m"></a>是名为如。</p>
  <p id="a5n">法性者，<a id="a-5o"></a>如前说各各法空，<a id="a-5p"></a>空有差品，<a id="a-5q"></a>是为如；<a id="a-5r"></a>同为一空，<a id="a-5s"></a>是为法性。<a id="a-5t"></a>是法性亦有二种：<a id="a-5u"></a>一者、<a id="a-5v"></a>用无著心分别诸法，<a id="a-5w"></a>各自有性；<a id="a-5x"></a>二者、<a id="a-5y"></a>名无量法，<a id="a-5z"></a>所谓诸法实相。<a id="a-60"></a>如持心经说：<a id="a-61"></a>法性无量，<a id="a-62"></a>声闻人虽得法性，<a id="a-63"></a>以智有量故，<a id="a-64"></a>不能无量说。<a id="a-65"></a>如人虽到大海，<a id="a-66"></a>以器小故，<a id="a-67"></a>不能取无量水，<a id="a-68"></a>是为法性。</p>
  <p id="a69">实际者，<a id="a-6A"></a>以法性为实证，<a id="a-6B"></a>故为际。<a id="a-6C"></a>又如阿罗汉，<a id="a-6D"></a>名为住于实际。</p>
  <p id="a6E">问曰：<a id="a-6F"></a>如、<a id="a-6G"></a>法性、<a id="a-6H"></a>实际，<a id="a-6I"></a>是三事为一、<a id="a-6J"></a>为异？<a id="a-6K"></a>若一，<a id="a-6L"></a>云何说三？<a id="a-6M"></a>若三，<a id="a-6N"></a>今应当分别说！</p>
  <p id="a6O">答曰：<a id="a-6P"></a>是三皆是诸法实相异名。<a id="a-6Q"></a>所以者何？<a id="a-6R"></a>凡夫无智，<a id="a-6S"></a>于一切法作邪观，<a id="a-6T"></a>所谓常、<a id="a-6U"></a>乐、<a id="a-6V"></a>净、<a id="a-6W"></a>实、<a id="a-6X"></a>我等。<a id="a-6Y"></a>佛弟子如法本相观，<a id="a-6Z"></a>是时不见常，<a id="a-6a"></a>是名无常；<a id="a-6b"></a>不见乐，<a id="a-6c"></a>是名苦；<a id="a-6d"></a>不见净，<a id="a-6e"></a>是名不净；<a id="a-6f"></a>不见实，<a id="a-6g"></a>是名空；<a id="a-6h"></a>不见我，<a id="a-6i"></a>是名无我。<a id="a-6j"></a>若不见常而见无常者，<a id="a-6k"></a>是则妄见，<a id="a-6l"></a>见苦、<a id="a-6m"></a>空、<a id="a-6n"></a>无我、<a id="a-6o"></a>不净亦如是，<a id="a-6p"></a>是名为如。<a id="a-6q"></a>如者，<a id="a-6r"></a>如本，<a id="a-6s"></a>无能败坏。<a id="a-6t"></a>以是故，<a id="a-6u"></a>佛说三法为法印，<a id="a-6v"></a>所谓一切有为法无常印、<a id="a-6w"></a>一切法无我印、<a id="a-6x"></a>涅槃寂灭印。</p>
  <p id="a6y">问曰：<a id="a-6z"></a>是三法印，<a id="a-70"></a>般若波罗蜜中，<a id="a-71"></a>悉皆破坏。<a id="a-72"></a>如佛告须菩提：<a id="a-73"></a>“若菩萨摩诃萨观色常，<a id="a-74"></a>不行般若波罗蜜；<a id="a-75"></a>观色无常，<a id="a-76"></a>不行般若波罗蜜。<a id="a-77"></a>苦、<a id="a-78"></a>乐，<a id="a-79"></a>我、<a id="a-7A"></a>无我，<a id="a-7B"></a>寂灭、<a id="a-7C"></a>非寂灭，<a id="a-7D"></a>亦如是。<a id="a-7E"></a>”如是云何名法印？</p>
  <p id="a7F">答曰：<a id="a-7G"></a>二经皆是佛说，<a id="a-7H"></a>如般若波罗蜜经中，<a id="a-7I"></a>了了说诸法实相。<a id="a-7J"></a>有人著常颠倒，<a id="a-7K"></a>故舍常见，<a id="a-7L"></a>不著无常相，<a id="a-7M"></a>是名法印；<a id="a-7N"></a>非谓舍常著无常者，<a id="a-7O"></a>以为法印。<a id="a-7P"></a>我乃至寂灭亦如是。<a id="a-7Q"></a>般若波罗蜜中，<a id="a-7R"></a>破著无常等见，<a id="a-7S"></a>非谓破不受不著。<a id="a-7T"></a>得是诸法如已，<a id="a-7U"></a>则入法性中，<a id="a-7V"></a>灭诸观，<a id="a-7W"></a>不生异信，<a id="a-7X"></a>性自尔故。<a id="a-7Y"></a>譬如小儿见水中月，<a id="a-7Z"></a>入水求之，<a id="a-7a"></a>不得便愁。<a id="a-7b"></a>智者语言：<a id="a-7c"></a>“性自尔，<a id="a-7d"></a>莫生忧恼！<a id="a-7e"></a>”善入法性，<a id="a-7f"></a>是为实际。</p>
  <p id="a7g">问曰：<a id="a-7h"></a>声闻法中，<a id="a-7i"></a>何以不说是如、<a id="a-7j"></a>法性、<a id="a-7k"></a>实际，<a id="a-7l"></a>而摩诃衍法中处处说？</p>
  <p id="a7m">答曰：<a id="a-7n"></a>声闻法中亦有说处，<a id="a-7o"></a>但少耳！<a id="a-7p"></a>如杂阿含中说，<a id="a-7q"></a>有一比丘问佛：<a id="a-7r"></a>“十二因缘法，<a id="a-7s"></a>为是佛作，<a id="a-7t"></a>为是余人作？<a id="a-7u"></a>”佛告比丘：<a id="a-7v"></a>“我不作十二因缘，<a id="a-7w"></a>亦非余人作。<a id="a-7x"></a>有佛无佛，<a id="a-7y"></a>诸法如、<a id="a-7z"></a>法相、<a id="a-80"></a>法位常有，<a id="a-81"></a>所谓是事有故是事有，<a id="a-82"></a>是事生故是事生。<a id="a-83"></a>如无明因缘故诸行，<a id="a-84"></a>诸行因缘故识，<a id="a-85"></a>乃至老死因缘故有忧悲苦恼。<a id="a-86"></a>是事无故是事无，<a id="a-87"></a>是事灭故是事灭。<a id="a-88"></a>如无明灭故诸行灭，<a id="a-89"></a>诸行灭故识灭，<a id="a-8A"></a>乃至老死灭故忧悲苦恼灭。<a id="a-8B"></a>如是生灭法，<a id="a-8C"></a>有佛无佛常尔。<a id="a-8D"></a>”是处说如。<a id="a-8E"></a>如杂阿含舍利弗师子吼经中说：<a id="a-8F"></a>佛问舍利弗一句义，<a id="a-8G"></a>三问三不能答。<a id="a-8H"></a>佛少开示舍利弗已，<a id="a-8I"></a>入于静室。<a id="a-8J"></a>舍利弗集诸比丘，<a id="a-8K"></a>语诸比丘言：<a id="a-8L"></a>“佛未示我事端，<a id="a-8M"></a>未即能答，<a id="a-8N"></a>今我于此法，<a id="a-8O"></a>七日七夜，<a id="a-8P"></a>演说其事而不穷尽。<a id="a-8Q"></a>”复有一比丘白佛：<a id="a-8R"></a>“佛入静室后，<a id="a-8S"></a>舍利弗作师子吼而自赞叹！<a id="a-8T"></a>”佛语比丘：<a id="a-8U"></a>“舍利弗语实不虚。<a id="a-8V"></a>所以者何？<a id="a-8W"></a>舍利弗善通达法性故。<a id="a-8X"></a>”声闻法中，<a id="a-8Y"></a>观诸法生灭相，<a id="a-8Z"></a>是为如；<a id="a-8a"></a>灭一切诸观，<a id="a-8b"></a>得诸法实相，<a id="a-8c"></a>是处说法性。</p>
  <p id="a8d">问曰：<a id="a-8e"></a>是处但说如、<a id="a-8f"></a>法性，<a id="a-8g"></a>何处复说实际？</p>
  <p id="a8h">答曰：<a id="a-8i"></a>此二事，<a id="a-8j"></a>有因缘起故说；<a id="a-8k"></a>实际无因缘，<a id="a-8l"></a>故不说实际。</p>
  <p id="a8m">问曰：<a id="a-8n"></a>实际即是涅槃，<a id="a-8o"></a>为涅槃故佛说十二部经，<a id="a-8p"></a>云何言无因缘？</p>
  <p id="a8q">答曰：<a id="a-8r"></a>涅槃种种名字说，<a id="a-8s"></a>或名为离，<a id="a-8t"></a>或名为妙，<a id="a-8u"></a>或名为出；<a id="a-8v"></a>如是等则为说实际，<a id="a-8w"></a>但不说名字，<a id="a-8x"></a>故言无因缘。</p>
  <p id="a8y">复次，<a id="a-8z"></a>诸法如者，<a id="a-90"></a>如诸法未生时，<a id="a-91"></a>生时亦如是；<a id="a-92"></a>生已过去，<a id="a-93"></a>现在亦如是。<a id="a-94"></a>诸法三世平等，<a id="a-95"></a>是名为如。</p>
  <p id="a96">问曰：<a id="a-97"></a>若未生法名为未有，<a id="a-98"></a>生法现在，<a id="a-99"></a>则有法可用；<a id="a-9A"></a>因现在法有事用相，<a id="a-9B"></a>故追忆过事，<a id="a-9C"></a>是名过去。<a id="a-9D"></a>三世各异，<a id="a-9E"></a>不应如实为一，<a id="a-9F"></a>云何言三世平等是名为如？</p>
  <p id="a9G">答曰：<a id="a-9H"></a>诸法实相中，<a id="a-9I"></a>三世等一无异。<a id="a-9J"></a>如般若波罗蜜如品中说：<a id="a-9K"></a>过去如，<a id="a-9L"></a>未来如，<a id="a-9M"></a>现在如，<a id="a-9N"></a>如来如，<a id="a-9O"></a>一如无有异。</p>
  <p id="a9P">复次，<a id="a-9Q"></a>先论议中已破生法。<a id="a-9R"></a>若无生者，<a id="a-9S"></a>未来、<a id="a-9T"></a>现在亦无生，<a id="a-9U"></a>云何不等？<a id="a-9V"></a>又复过去世无始，<a id="a-9W"></a>未来世无后，<a id="a-9X"></a>现在世无住，<a id="a-9Y"></a>以是故三世平等名为如。<a id="a-9Z"></a>行是如已，<a id="a-9a"></a>入无量法性中。<a id="a-9b"></a>法性者，<a id="a-9c"></a>法名涅槃，<a id="a-9d"></a>不可坏，<a id="a-9e"></a>不可戏论。<a id="a-9f"></a>法性名本分种，<a id="a-9g"></a>如黄石中有金性，<a id="a-9h"></a>白石中有银性；<a id="a-9i"></a>如是一切世间法中，<a id="a-9j"></a>皆有涅槃性。<a id="a-9k"></a>诸佛贤圣，<a id="a-9l"></a>以智慧、<a id="a-9m"></a>方便、<a id="a-9n"></a>持戒、<a id="a-9o"></a>禅定，<a id="a-9p"></a>教化引导，<a id="a-9q"></a>令得是涅槃法性。<a id="a-9r"></a>利根者即知是诸法皆是法性；<a id="a-9s"></a>譬如神通人，<a id="a-9t"></a>能变瓦石皆使为金。<a id="a-9u"></a>钝根者方便分别求之，<a id="a-9v"></a>乃得法性；<a id="a-9w"></a>譬如大冶锢石，<a id="a-9x"></a>然后得金。</p>
  <p id="a9y">复次，<a id="a-9z"></a>如水性下流，<a id="a-A0"></a>故会归于海，<a id="a-A1"></a>合为一味；<a id="a-A2"></a>诸法亦如是，<a id="a-A3"></a>一切总相、<a id="a-A4"></a>别相，<a id="a-A5"></a>皆归法性，<a id="a-A6"></a>同为一相，<a id="a-A7"></a>是名法性。<a id="a-A8"></a>如金刚在山顶，<a id="a-A9"></a>渐渐穿下至金刚地际，<a id="a-AA"></a>到自性乃止；<a id="a-AB"></a>诸法亦如是，<a id="a-AC"></a>智慧分别，<a id="a-AD"></a>推求已到如中，<a id="a-AE"></a>从如入自性，<a id="a-AF"></a>如本未生，<a id="a-AG"></a>灭诸戏论，<a id="a-AH"></a>是名为法性。<a id="a-AI"></a>又如犊子周慞鸣呼，<a id="a-AJ"></a>得母乃止；<a id="a-AK"></a>诸法亦如是，<a id="a-AL"></a>种种别异，<a id="a-AM"></a>取舍不同，<a id="a-AN"></a>得到自性乃止，<a id="a-AO"></a>无复过处，<a id="a-AP"></a>是名法性。<a id="a-AQ"></a>实际者，<a id="a-AR"></a>如先说：<a id="a-AS"></a>法性名为实，<a id="a-AT"></a>入处名为际。</p>
  <p id="aAU">复次，<a id="a-AV"></a>一一法有九种：<a id="a-AW"></a>一者、<a id="a-AX"></a>有体；<a id="a-AY"></a>二者、<a id="a-AZ"></a>各各有法，<a id="a-Aa"></a>如眼、<a id="a-Ab"></a>耳虽同四大造，<a id="a-Ac"></a>而眼独能见，<a id="a-Ad"></a>耳无见功，<a id="a-Ae"></a>又如火以热为法，<a id="a-Af"></a>而不能润；<a id="a-Ag"></a>三者、<a id="a-Ah"></a>诸法各有力，<a id="a-Ai"></a>如火以烧为力，<a id="a-Aj"></a>水以润为力；<a id="a-Ak"></a>四者、<a id="a-Al"></a>诸法各自有因；<a id="a-Am"></a>五者、<a id="a-An"></a>诸法各自有缘；<a id="a-Ao"></a>六者、<a id="a-Ap"></a>诸法各自有果；<a id="a-Aq"></a>七者、<a id="a-Ar"></a>诸法各自有性；<a id="a-As"></a>八者、<a id="a-At"></a>诸法各有限碍；<a id="a-Au"></a>九者、<a id="a-Av"></a>诸法各各有开通方便。<a id="a-Aw"></a>诸法生时，<a id="a-Ax"></a>体及余法，<a id="a-Ay"></a>凡有九事。<a id="a-Az"></a>知此法各各有体法具足，<a id="a-B0"></a>是名世间下如。<a id="a-B1"></a>知此九法终归变异尽灭，<a id="a-B2"></a>是名中如。<a id="a-B3"></a>譬如此身生，<a id="a-B4"></a>从不净出，<a id="a-B5"></a>虽复澡浴严饰，<a id="a-B6"></a>终归不净。<a id="a-B7"></a>是法非有非无、<a id="a-B8"></a>非生非灭，<a id="a-B9"></a>灭诸观法，<a id="a-BA"></a>究竟清净，<a id="a-BB"></a>是名上如。</p>
  <p id="aBC">复次，<a id="a-BD"></a>有人言：<a id="a-BE"></a>“是九事中有法者，<a id="a-BF"></a>是名如。<a id="a-BG"></a>”譬如地法坚重，<a id="a-BH"></a>水法冷湿，<a id="a-BI"></a>火法热照，<a id="a-BJ"></a>风法轻动，<a id="a-BK"></a>心法识解，<a id="a-BL"></a>如是等法名为如。<a id="a-BM"></a>如经中说：<a id="a-BN"></a>有佛无佛，<a id="a-BO"></a>如、<a id="a-BP"></a>法相、<a id="a-BQ"></a>法位，<a id="a-BR"></a>常住世间，<a id="a-BS"></a>所谓无明因缘诸行，<a id="a-BT"></a>常如本法。<a id="a-BU"></a>法性者，<a id="a-BV"></a>是九法中性。<a id="a-BW"></a>实际者，<a id="a-BX"></a>九法中得果证。</p>
  <p id="aBY">复次，<a id="a-BZ"></a>诸法实相，<a id="a-Ba"></a>常住不动。<a id="a-Bb"></a>众生以无明等诸烦恼故，<a id="a-Bc"></a>于实相中转异邪曲；<a id="a-Bd"></a>诸佛贤圣种种方便说法，<a id="a-Be"></a>破无明等诸烦恼，<a id="a-Bf"></a>令众生还得实性，<a id="a-Bg"></a>如本不异，<a id="a-Bh"></a>是名为如。<a id="a-Bi"></a>实性与无明合，<a id="a-Bj"></a>故变异则不清净；<a id="a-Bk"></a>若除却无明等，<a id="a-Bl"></a>得其真性，<a id="a-Bm"></a>是名法性清净。<a id="a-Bn"></a>实际名入法性中，<a id="a-Bo"></a>知法性无量无边，<a id="a-Bp"></a>最为微妙，<a id="a-Bq"></a>更无有法胜于法性、<a id="a-Br"></a>出法性者，<a id="a-Bs"></a>心则满足，<a id="a-Bt"></a>更不余求，<a id="a-Bu"></a>则便作证。<a id="a-Bv"></a>譬如行道，<a id="a-Bw"></a>日日发引而不止息，<a id="a-Bx"></a>到所至处，<a id="a-By"></a>无复去心；<a id="a-Bz"></a>行者住于实际，<a id="a-C0"></a>亦复如是。<a id="a-C1"></a>如罗汉、<a id="a-C2"></a>辟支佛住于实际，<a id="a-C3"></a>纵复恒沙诸佛为其说法，<a id="a-C4"></a>亦不能更有增进，<a id="a-C5"></a>又不复生三界。<a id="a-C6"></a>若菩萨入是法性中，<a id="a-C7"></a>玄知实际，<a id="a-C8"></a>若未具足六波罗蜜，<a id="a-C9"></a>教化众生，<a id="a-CA"></a>尔时若证，<a id="a-CB"></a>妨成佛道；<a id="a-CC"></a>是时菩萨以大悲精进力故，<a id="a-CD"></a>还修诸行。</p>
  <p id="aCE">复次，<a id="a-CF"></a>知诸法实相中无有常法，<a id="a-CG"></a>无有乐法，<a id="a-CH"></a>无有我法，<a id="a-CI"></a>无有实法，<a id="a-CJ"></a>亦舍是观法；<a id="a-CK"></a>如是等一切观法皆灭，<a id="a-CL"></a>是为诸法实如涅槃，<a id="a-CM"></a>不生不灭，<a id="a-CN"></a>如本未生。<a id="a-CO"></a>譬如水是冷相，<a id="a-CP"></a>假火故热，<a id="a-CQ"></a>若火灭热尽，<a id="a-CR"></a>还冷如本。<a id="a-CS"></a>用诸观法，<a id="a-CT"></a>如水得火，<a id="a-CU"></a>若灭诸观法，<a id="a-CV"></a>如火灭水冷，<a id="a-CW"></a>是名为如。<a id="a-CX"></a>如实常住。<a id="a-CY"></a>何以故？<a id="a-CZ"></a>诸法性自尔。<a id="a-Ca"></a>譬如一切色法皆有空分，<a id="a-Cb"></a>诸法中皆有涅槃性，<a id="a-Cc"></a>是名法性。<a id="a-Cd"></a>得涅槃种种方便法，<a id="a-Ce"></a>亦名为法性；<a id="a-Cf"></a>若得证时，<a id="a-Cg"></a>如、<a id="a-Ch"></a>法性则是实际。</p>
  <p id="aCi">复次，<a id="a-Cj"></a>法性者，<a id="a-Ck"></a>无量无边，<a id="a-Cl"></a>非心心数法所量，<a id="a-Cm"></a>是名法性。<a id="a-Cn"></a>妙极于此，<a id="a-Co"></a>是名真际。</p>
  <p id="aCp">【经】“复次，<a id="a-Cq"></a>舍利弗，<a id="a-Cr"></a>菩萨摩诃萨欲数知三千大千世界中大地诸山微尘，<a id="a-Cs"></a>当学般若波罗蜜！<a id="a-Ct"></a>菩萨摩诃萨，<a id="a-Cu"></a>析一毛为百分，<a id="a-Cv"></a>欲以一分毛，<a id="a-Cw"></a>尽举三千大千世界中大海江河池泉诸水，<a id="a-Cx"></a>而不扰水性，<a id="a-Cy"></a>当学般若波罗蜜！<a id="a-Cz"></a>三千大千世界中，<a id="a-D0"></a>诸火一时皆燃，<a id="a-D1"></a>譬如劫尽烧时；<a id="a-D2"></a>菩萨摩诃萨，<a id="a-D3"></a>欲一吹令灭，<a id="a-D4"></a>当学般若波罗蜜！<a id="a-D5"></a>三千大千世界中，<a id="a-D6"></a>诸大风起，<a id="a-D7"></a>欲吹破三千大千世界及诸须弥山，<a id="a-D8"></a>如摧腐草；<a id="a-D9"></a>菩萨摩诃萨，<a id="a-DA"></a>欲以一指障其风力令不起者，<a id="a-DB"></a>当学般若波罗蜜！<a id="a-DC"></a>”</p>
  <p id="aDD">【论】问曰：<a id="a-DE"></a>佛何以不赞叹诸菩萨六度等诸功德，<a id="a-DF"></a>而赞叹此大力？</p>
  <p id="aDG">答曰：<a id="a-DH"></a>众生有二种：<a id="a-DI"></a>一者、<a id="a-DJ"></a>乐善法，<a id="a-DK"></a>二者、<a id="a-DL"></a>乐善法果报。<a id="a-DM"></a>为乐善法者，<a id="a-DN"></a>赞叹诸功德；<a id="a-DO"></a>为乐善法果报者，<a id="a-DP"></a>赞叹大神力。</p>
  <p id="aDQ">复次，<a id="a-DR"></a>有人言：<a id="a-DS"></a>“四大之名，<a id="a-DT"></a>其实亦无边无尽，<a id="a-DU"></a>常在世故，<a id="a-DV"></a>无能悉动量其多少。<a id="a-DW"></a>人虽造作城郭台殿，<a id="a-DX"></a>所用甚少。<a id="a-DY"></a>地之广大，<a id="a-DZ"></a>载育万物，<a id="a-Da"></a>最为牢固。<a id="a-Db"></a>为是故佛说三千大千世界中地及须弥诸山微尘，<a id="a-Dc"></a>皆欲尽知其数，<a id="a-Dd"></a>及一一微尘中众生业因缘，<a id="a-De"></a>各各有分，<a id="a-Df"></a>欲知其多少，<a id="a-Dg"></a>当学般若波罗蜜。<a id="a-Dh"></a>”</p>
  <p id="aDi">问曰：<a id="a-Dj"></a>一石土之微尘，<a id="a-Dk"></a>尚难可数，<a id="a-Dl"></a>何况三千大千世界地及诸山微尘之数？<a id="a-Dm"></a>是不可信！</p>
  <p id="aDn">答曰：<a id="a-Do"></a>声闻、<a id="a-Dp"></a>辟支佛智慧，<a id="a-Dq"></a>尚不能知，<a id="a-Dr"></a>何况凡夫？<a id="a-Ds"></a>是事诸佛及大菩萨所知。<a id="a-Dt"></a>如法华经说：<a id="a-Du"></a>譬喻三千大千世界地及诸山，<a id="a-Dv"></a>末以为尘，<a id="a-Dw"></a>东方过千世界下一尘，<a id="a-Dx"></a>如是过千世界复下一尘，<a id="a-Dy"></a>如是尽三千世界诸尘。<a id="a-Dz"></a>佛告比丘：<a id="a-E0"></a>“是尘数世界，<a id="a-E1"></a>算数筹量可得知不？<a id="a-E2"></a>”诸比丘言：<a id="a-E3"></a>“不可得知！<a id="a-E4"></a>”佛言：<a id="a-E5"></a>“所可著微尘、<a id="a-E6"></a>不著微尘诸国，<a id="a-E7"></a>尽皆末以为尘，<a id="a-E8"></a>大通慧佛出世已来，<a id="a-E9"></a>劫数如是。<a id="a-EA"></a>”如是无量恒沙等世界微尘，<a id="a-EB"></a>佛大菩萨皆悉能知，<a id="a-EC"></a>何况一恒河等世界！</p>
  <p id="aED">复次，<a id="a-EE"></a>无量者，<a id="a-EF"></a>随人心说。<a id="a-EG"></a>如大海水名为无量，<a id="a-EH"></a>而深八万由旬，<a id="a-EI"></a>大身罗睺阿修罗王，<a id="a-EJ"></a>量其多少，<a id="a-EK"></a>尚不以为难。</p>
  <p id="aEL">问曰：<a id="a-EM"></a>云何行般若波罗蜜得是智慧？</p>
  <p id="aEN">答曰：<a id="a-EO"></a>有人行般若波罗蜜，<a id="a-EP"></a>灭诸烦恼及邪见戏论，<a id="a-EQ"></a>入菩萨甚深禅定，<a id="a-ER"></a>念智清净增广故，<a id="a-ES"></a>则能分别一切诸色微尘，<a id="a-ET"></a>知其量数。</p>
  <p id="aEU">复次，<a id="a-EV"></a>诸佛及大菩萨，<a id="a-EW"></a>得无碍解脱故，<a id="a-EX"></a>过于是事，<a id="a-EY"></a>尚不以为难，<a id="a-EZ"></a>何况于此！</p>
  <p id="aEa">复次，<a id="a-Eb"></a>有人谓地为牢坚，<a id="a-Ec"></a>心无形质，<a id="a-Ed"></a>皆是虚妄；<a id="a-Ee"></a>以是故，<a id="a-Ef"></a>佛说心力为大。<a id="a-Eg"></a>行般若波罗蜜故，<a id="a-Eh"></a>散此大地以为微尘。<a id="a-Ei"></a>以地有色、<a id="a-Ej"></a>香、<a id="a-Ek"></a>味、<a id="a-El"></a>触重故，<a id="a-Em"></a>自无所作；<a id="a-En"></a>水少香故，<a id="a-Eo"></a>动作胜地；<a id="a-Ep"></a>火少香、<a id="a-Eq"></a>味故，<a id="a-Er"></a>势胜于水；<a id="a-Es"></a>风少色、<a id="a-Et"></a>香、<a id="a-Eu"></a>味故，<a id="a-Ev"></a>动作胜火；<a id="a-Ew"></a>心无四事故，<a id="a-Ex"></a>所为力大。<a id="a-Ey"></a>又以心多烦恼结使系缚故，<a id="a-Ez"></a>令心力微少。<a id="a-F0"></a>有漏善心，<a id="a-F1"></a>虽无烦恼；<a id="a-F2"></a>以心取诸法相故，<a id="a-F3"></a>其力亦少。<a id="a-F4"></a>二乘无漏心，<a id="a-F5"></a>虽不取相，<a id="a-F6"></a>以智慧有量；<a id="a-F7"></a>及出无漏道时，<a id="a-F8"></a>六情随俗分别，<a id="a-F9"></a>取诸法相故，<a id="a-FA"></a>不尽心力。<a id="a-FB"></a>诸佛及大菩萨，<a id="a-FC"></a>智慧无量无边，<a id="a-FD"></a>常处禅定，<a id="a-FE"></a>于世间涅槃无所分别。<a id="a-FF"></a>诸法实相，<a id="a-FG"></a>其实不异，<a id="a-FH"></a>但智有优劣；<a id="a-FI"></a>行般若波罗蜜者，<a id="a-FJ"></a>毕竟清净，<a id="a-FK"></a>无所挂碍，<a id="a-FL"></a>一念中能数十方一切如恒河沙等三千大千世界大地诸山微尘，<a id="a-FM"></a>何况十方各一恒河沙世界！</p>
  <p id="aFN">复次，<a id="a-FO"></a>若离般若波罗蜜，<a id="a-FP"></a>虽得神通，<a id="a-FQ"></a>则不能如上所知。<a id="a-FR"></a>以是故说：<a id="a-FS"></a>欲得是大神力，<a id="a-FT"></a>当学般若波罗蜜。<a id="a-FU"></a>复有人言：<a id="a-FV"></a>“一切诸物中，<a id="a-FW"></a>水为最大。<a id="a-FX"></a>所以者何？<a id="a-FY"></a>大地上下四边，<a id="a-FZ"></a>无不有水。<a id="a-Fa"></a>若护世天主不节量天龙雨，<a id="a-Fb"></a>又无消水珠者，<a id="a-Fc"></a>则天地漂没。<a id="a-Fd"></a>又以水因缘故，<a id="a-Fe"></a>世间众生数、<a id="a-Ff"></a>非众生数皆得生长，<a id="a-Fg"></a>以是可知水为最大。<a id="a-Fh"></a>”是故佛说：<a id="a-Fi"></a>菩萨欲知水渧多少，<a id="a-Fj"></a>渧渧分散令无力者，<a id="a-Fk"></a>当学般若波罗蜜。</p>
  <p id="aFl">复有人言：<a id="a-Fm"></a>“火为最大。<a id="a-Fn"></a>所以者何？<a id="a-Fo"></a>除香、<a id="a-Fp"></a>味故。<a id="a-Fq"></a>又以水出处甚多，<a id="a-Fr"></a>而火能灭之；<a id="a-Fs"></a>大火之力，<a id="a-Ft"></a>能烧万物，<a id="a-Fu"></a>能照诸闇，<a id="a-Fv"></a>以是故知火为最大。<a id="a-Fw"></a>”是故佛说：<a id="a-Fx"></a>菩萨欲吹灭大火者，<a id="a-Fy"></a>当学般若波罗蜜。</p>
  <p id="aFz">问曰：<a id="a-G0"></a>火因于风，<a id="a-G1"></a>乃得燃炽，<a id="a-G2"></a>云何相灭？</p>
  <p id="aG3">答曰：<a id="a-G4"></a>虽复相因，<a id="a-G5"></a>过则相灭。</p>
  <p id="aG6">问曰：<a id="a-G7"></a>若尔者，<a id="a-G8"></a>火多无量，<a id="a-G9"></a>口风甚少，<a id="a-GA"></a>何能灭之？</p>
  <p id="aGB">答曰：<a id="a-GC"></a>菩萨行般若波罗蜜，<a id="a-GD"></a>因禅定得神通，<a id="a-GE"></a>能变身令大，<a id="a-GF"></a>口风亦大，<a id="a-GG"></a>故能灭之。<a id="a-GH"></a>又以神力，<a id="a-GI"></a>小风能灭；<a id="a-GJ"></a>譬如小金刚，<a id="a-GK"></a>能摧破大山。<a id="a-GL"></a>以是故，<a id="a-GM"></a>诸天世人见此神力，<a id="a-GN"></a>皆悉崇伏。</p>
  <p id="aGO">复次，<a id="a-GP"></a>菩萨以火为害处广，<a id="a-GQ"></a>怜愍众生故，<a id="a-GR"></a>以神力灭之。<a id="a-GS"></a>又以三千世界成立甚难，<a id="a-GT"></a>菩萨福德智慧故，<a id="a-GU"></a>力能制之。</p>
  <p id="aGV">复有人言：<a id="a-GW"></a>“于四大中风力最大，<a id="a-GX"></a>无色、<a id="a-GY"></a>香味故，<a id="a-GZ"></a>动相最大。<a id="a-Ga"></a>所以者何？<a id="a-Gb"></a>如虚空无边，<a id="a-Gc"></a>风亦无边，<a id="a-Gd"></a>一切生育成败，<a id="a-Ge"></a>皆由于风，<a id="a-Gf"></a>大风之势，<a id="a-Gg"></a>摧碎三千大千世界诸山。<a id="a-Gh"></a>”以是故佛说：<a id="a-Gi"></a>能以一指障其风力，<a id="a-Gj"></a>当学般若波罗蜜。<a id="a-Gk"></a>所以者何？<a id="a-Gl"></a>般若波罗蜜实相，<a id="a-Gm"></a>无量无边，<a id="a-Gn"></a>能令指力如是。</p>
  <p id="aGo">【经】“菩萨摩诃萨欲一结跏趺坐，<a id="a-Gp"></a>遍满三千大千世界中虚空者，<a id="a-Gq"></a>当学般若波罗蜜！<a id="a-Gr"></a>”</p>
  <p id="aGs">【论】问曰：<a id="a-Gt"></a>菩萨以何因缘故，<a id="a-Gu"></a>如是结跏趺坐？</p>
  <p id="aGv">答曰：<a id="a-Gw"></a>以梵天王主三千世界，<a id="a-Gx"></a>生邪见心，<a id="a-Gy"></a>自以为大；<a id="a-Gz"></a>见菩萨结跏趺坐遍满虚空，<a id="a-H0"></a>则憍慢心息。<a id="a-H1"></a>又于神通力中巧方便故，<a id="a-H2"></a>一能为多，<a id="a-H3"></a>多能为一；<a id="a-H4"></a>小能作大，<a id="a-H5"></a>大能作小。<a id="a-H6"></a>亦为欲现希有难事故，<a id="a-H7"></a>坐遍虚空；<a id="a-H8"></a>亦为遮诸鬼神龙王恼乱众生故，<a id="a-H9"></a>坐满虚空，<a id="a-HA"></a>令众生安隐。<a id="a-HB"></a>如难陀、<a id="a-HC"></a>婆难陀龙王兄弟，<a id="a-HD"></a>欲破舍婆提城，<a id="a-HE"></a>雨诸兵仗，<a id="a-HF"></a>毒蛇之属；<a id="a-HG"></a>是时目连端坐，<a id="a-HH"></a>遍满虚空，<a id="a-HI"></a>变诸害物，<a id="a-HJ"></a>皆成华香、<a id="a-HK"></a>缨络。<a id="a-HL"></a>以是故说：<a id="a-HM"></a>菩萨摩诃萨欲一结跏趺坐，<a id="a-HN"></a>遍满三千大千世界虚空，<a id="a-HO"></a>当学般若波罗蜜。</p>
  <p id="aHP">【经】“菩萨摩诃萨欲以一毛，<a id="a-HQ"></a>举三千大千世界中诸须弥山王，<a id="a-HR"></a>掷过他方无量阿僧祇诸佛世界，<a id="a-HS"></a>不扰众生者，<a id="a-HT"></a>当学般若波罗蜜！<a id="a-HU"></a>”</p>
  <p id="aHV">【论】问曰：<a id="a-HW"></a>菩萨何以故举须弥山及诸山，<a id="a-HX"></a>掷过他方无量世界？</p>
  <p id="aHY">答曰：<a id="a-HZ"></a>不必有举者，<a id="a-Ha"></a>此明菩萨力能举之耳！</p>
  <p id="aHb">复次，<a id="a-Hc"></a>诸菩萨为佛当说法故，<a id="a-Hd"></a>先庄严三千大千世界，<a id="a-He"></a>除诸山令地平整。<a id="a-Hf"></a>如法华经中说：<a id="a-Hg"></a>佛欲集诸化佛故，<a id="a-Hh"></a>先平治地。<a id="a-Hi"></a>亦欲现希有事，<a id="a-Hj"></a>令众生见故。<a id="a-Hk"></a>所以者何？<a id="a-Hl"></a>一须弥山，<a id="a-Hm"></a>高八万四千由旬，<a id="a-Hn"></a>若举此一山，<a id="a-Ho"></a>已为希有，<a id="a-Hp"></a>何况三千大千世界百亿须弥山！<a id="a-Hq"></a>若以一毛举三千大千世界百亿须弥山尚难，<a id="a-Hr"></a>何况以一毛头掷百亿须弥山过无量阿僧祇世界！<a id="a-Hs"></a>众生见菩萨希有事，<a id="a-Ht"></a>皆发阿耨多罗三藐三菩提心，<a id="a-Hu"></a>作是念言：<a id="a-Hv"></a>“是菩萨未成佛道，<a id="a-Hw"></a>神力乃尔，<a id="a-Hx"></a>何况成佛！<a id="a-Hy"></a>”以是故如是说。</p>
  <p id="aHz">【经】“欲以一食，<a id="a-I0"></a>供养十方各如恒河沙等诸佛及僧，<a id="a-I1"></a>当学般若波罗蜜！<a id="a-I2"></a>欲以一衣、<a id="a-I3"></a>华香、<a id="a-I4"></a>缨络、<a id="a-I5"></a>末香、<a id="a-I6"></a>涂香、<a id="a-I7"></a>烧香、<a id="a-I8"></a>灯烛、<a id="a-I9"></a>幢幡、<a id="a-IA"></a>华盖等，<a id="a-IB"></a>供养诸佛及僧，<a id="a-IC"></a>当学般若波罗蜜！<a id="a-ID"></a>”</p>
  <p id="aIE">【论】问曰：<a id="a-IF"></a>菩萨若以一食供养一佛及僧，<a id="a-IG"></a>尚是难事，<a id="a-IH"></a>何况十方如恒河沙等诸佛及僧！</p>
  <p id="aII">答曰：<a id="a-IJ"></a>供养功德，<a id="a-IK"></a>在心不在事也。<a id="a-IL"></a>若菩萨以一食大心，<a id="a-IM"></a>悉供养十方诸佛及僧，<a id="a-IN"></a>亦不以远近为碍；<a id="a-IO"></a>是故诸佛皆见皆受。</p>
  <p id="aIP">问曰：<a id="a-IQ"></a>诸佛有一切智故，<a id="a-IR"></a>皆见皆受；<a id="a-IS"></a>僧无一切智，<a id="a-IT"></a>云何得见？<a id="a-IU"></a>云何得受？</p>
  <p id="aIV">答曰：<a id="a-IW"></a>僧虽不见不知，<a id="a-IX"></a>而其供养，<a id="a-IY"></a>施者得福。<a id="a-IZ"></a>譬如有人，<a id="a-Ia"></a>遣使供养彼人，<a id="a-Ib"></a>彼人虽不得，<a id="a-Ic"></a>而此人已获施福。<a id="a-Id"></a>如慈三昧，<a id="a-Ie"></a>于众生虽无所施，<a id="a-If"></a>而行者功德无量。</p>
  <p id="aIg">复次，<a id="a-Ih"></a>诸菩萨无量无尽功德成就，<a id="a-Ii"></a>以一食供养十方诸佛及僧，<a id="a-Ij"></a>皆悉充足，<a id="a-Ik"></a>而亦不尽；<a id="a-Il"></a>譬如涌泉出而不竭。<a id="a-Im"></a>如文殊尸利，<a id="a-In"></a>以一钵欢喜丸，<a id="a-Io"></a>供养八万四千僧，<a id="a-Ip"></a>皆悉充足而亦不尽。</p>
  <p id="aIq">复次，<a id="a-Ir"></a>菩萨于此以一钵食，<a id="a-Is"></a>供养十方诸佛，<a id="a-It"></a>而十方佛前饮食之具，<a id="a-Iu"></a>具足而出。<a id="a-Iv"></a>譬如鬼神，<a id="a-Iw"></a>得人一口之食，<a id="a-Ix"></a>而千万倍出。</p>
  <p id="aIy">复次，<a id="a-Iz"></a>菩萨行般若波罗蜜，<a id="a-J0"></a>得无量禅定门，<a id="a-J1"></a>及得无量智慧方便门，<a id="a-J2"></a>以是故，<a id="a-J3"></a>无所不能。<a id="a-J4"></a>以般若波罗蜜无碍故，<a id="a-J5"></a>是菩萨心所作亦无碍。<a id="a-J6"></a>是菩萨能供养十方千万亿恒河沙等诸佛及僧，<a id="a-J7"></a>何况各如一恒河沙！<a id="a-J8"></a>衣服、<a id="a-J9"></a>华香、<a id="a-JA"></a>缨络、<a id="a-JB"></a>末香、<a id="a-JC"></a>涂香、<a id="a-JD"></a>烧香、<a id="a-JE"></a>灯烛、<a id="a-JF"></a>幢幡、<a id="a-JG"></a>华盖等亦如是。</p>
  <p id="aJH">【经】“复次，<a id="a-JI"></a>舍利弗，<a id="a-JJ"></a>菩萨摩诃萨欲使十方各如恒河沙等世界中众生，<a id="a-JK"></a>悉具于戒、<a id="a-JL"></a>三昧、<a id="a-JM"></a>智慧、<a id="a-JN"></a>解脱、<a id="a-JO"></a>解脱知见，<a id="a-JP"></a>令得须陀洹果、<a id="a-JQ"></a>斯陀含果、<a id="a-JR"></a>阿那含果、<a id="a-JS"></a>阿罗汉果，<a id="a-JT"></a>乃至令得无余涅槃，<a id="a-JU"></a>当学般若波罗蜜！<a id="a-JV"></a>”</p>
  <p id="aJW">【论】五众义，<a id="a-JX"></a>如先说。<a id="a-JY"></a>须陀洹果有二种：<a id="a-JZ"></a>一者、<a id="a-Ja"></a>佛说三结断，<a id="a-Jb"></a>得无为果。<a id="a-Jc"></a>又如阿毗昙说：<a id="a-Jd"></a>八十八结断，<a id="a-Je"></a>得无为须陀洹果。<a id="a-Jf"></a>二者、<a id="a-Jg"></a>信行、<a id="a-Jh"></a>法行人，<a id="a-Ji"></a>住道比智中，<a id="a-Jj"></a>得须陀洹果证者是。</p>
  <p id="aJk">复次，<a id="a-Jl"></a>须陀名流，<a id="a-Jm"></a>即是八圣道分；<a id="a-Jn"></a>般那名入，<a id="a-Jo"></a>入是八圣道分流入涅槃，<a id="a-Jp"></a>是名初观诸法实相，<a id="a-Jq"></a>得入无量法性分，<a id="a-Jr"></a>堕圣人数中。<a id="a-Js"></a>息忌名一，<a id="a-Jt"></a>伽弥名来，<a id="a-Ju"></a>是人从此死，<a id="a-Jv"></a>生天上，<a id="a-Jw"></a>天上一来，<a id="a-Jx"></a>得尽众苦。<a id="a-Jy"></a>阿那名不，<a id="a-Jz"></a>伽弥名来，<a id="a-K0"></a>是名不来相；<a id="a-K1"></a>是人欲界中死，<a id="a-K2"></a>生色界、<a id="a-K3"></a>无色界中，<a id="a-K4"></a>于彼漏尽不复来生。</p>
  <p id="aK5">问曰：<a id="a-K6"></a>今世灭阿那伽弥、<a id="a-K7"></a>中阴灭阿那伽弥，<a id="a-K8"></a>此亦不生色、<a id="a-K9"></a>无色界，<a id="a-KA"></a>何以名为阿那伽弥？</p>
  <p id="aKB">答曰：<a id="a-KC"></a>阿那伽弥，<a id="a-KD"></a>多生色、<a id="a-KE"></a>无色界中，<a id="a-KF"></a>现在灭者少，<a id="a-KG"></a>以少从多故。<a id="a-KH"></a>中间灭者，<a id="a-KI"></a>亦欲生色界，<a id="a-KJ"></a>见后身可患，<a id="a-KK"></a>即取涅槃，<a id="a-KL"></a>以是故因多得名。<a id="a-KM"></a>阿罗汉，<a id="a-KN"></a>尽一切烦恼故，<a id="a-KO"></a>应受一切天龙鬼神供养。<a id="a-KP"></a>是阿罗汉有九种：<a id="a-KQ"></a>退法、<a id="a-KR"></a>不退法、<a id="a-KS"></a>死法、<a id="a-KT"></a>护法、<a id="a-KU"></a>住法、<a id="a-KV"></a>胜进法、<a id="a-KW"></a>不坏法、<a id="a-KX"></a>慧解脱、<a id="a-KY"></a>共解脱。<a id="a-KZ"></a>九种义，<a id="a-Ka"></a>如先说。<a id="a-Kb"></a>及八背舍、<a id="a-Kc"></a>八胜处、<a id="a-Kd"></a>十一切处、<a id="a-Ke"></a>灭尽定、<a id="a-Kf"></a>无诤三昧、<a id="a-Kg"></a>愿智等，<a id="a-Kh"></a>阿罗汉诸妙功德，<a id="a-Ki"></a>及得无余涅槃。<a id="a-Kj"></a>无余涅槃，<a id="a-Kk"></a>名阿罗汉舍此五众，<a id="a-Kl"></a>更不复相续受后五众，<a id="a-Km"></a>身心苦皆悉永灭。<a id="a-Kn"></a>后三道果，<a id="a-Ko"></a>如初道说。</p>
  <p id="aKp">【经】“复次，<a id="a-Kq"></a>舍利弗，<a id="a-Kr"></a>菩萨摩诃萨行般若波罗蜜布施时，<a id="a-Ks"></a>应作是分别：<a id="a-Kt"></a>如是布施，<a id="a-Ku"></a>得大果报；<a id="a-Kv"></a>如是布施，<a id="a-Kw"></a>生刹利大姓、<a id="a-Kx"></a>婆罗门大姓、<a id="a-Ky"></a>居士大家；<a id="a-Kz"></a>如是布施，<a id="a-L0"></a>生四天王天处、<a id="a-L1"></a>三十三天、<a id="a-L2"></a>夜摩天、<a id="a-L3"></a>兜率陀天、<a id="a-L4"></a>化乐天、<a id="a-L5"></a>他化自在天；<a id="a-L6"></a>因是布施，<a id="a-L7"></a>得入初禅、<a id="a-L8"></a>二禅、<a id="a-L9"></a>三禅、<a id="a-LA"></a>四禅，<a id="a-LB"></a>无边空处、<a id="a-LC"></a>无边识处、<a id="a-LD"></a>无所有处、<a id="a-LE"></a>非有想非无想处；<a id="a-LF"></a>因是布施，<a id="a-LG"></a>能生八圣道分；<a id="a-LH"></a>因是布施，<a id="a-LI"></a>能得须陀洹道乃至佛道，<a id="a-LJ"></a>当学般若波罗蜜！<a id="a-LK"></a>”</p>
  <p id="aLL">【论】菩萨摩诃萨知诸法实相无取无舍，<a id="a-LM"></a>无所破坏，<a id="a-LN"></a>行不可得般若波罗蜜，<a id="a-LO"></a>以大悲心还修福行；<a id="a-LP"></a>福行初门，<a id="a-LQ"></a>先行布施。<a id="a-LR"></a>菩萨行般若波罗蜜，<a id="a-LS"></a>智慧明利，<a id="a-LT"></a>能分别施福；<a id="a-LU"></a>施物虽同，<a id="a-LV"></a>福德多少随心优劣。<a id="a-LW"></a>如舍利弗以一钵饭上佛，<a id="a-LX"></a>佛即回施狗，<a id="a-LY"></a>而问舍利弗：<a id="a-LZ"></a>“汝以饭施我，<a id="a-La"></a>我以饭施狗，<a id="a-Lb"></a>谁得福多？<a id="a-Lc"></a>”舍利弗言：<a id="a-Ld"></a>“如我解佛法义，<a id="a-Le"></a>佛施狗得福多。<a id="a-Lf"></a>”舍利弗者，<a id="a-Lg"></a>于一切人中智慧最上，<a id="a-Lh"></a>而佛福田最为第一，<a id="a-Li"></a>不如佛施狗恶田得福极多。<a id="a-Lj"></a>以是故，<a id="a-Lk"></a>知大福从心生，<a id="a-Ll"></a>不在田也。<a id="a-Lm"></a>如舍利弗千万亿倍，<a id="a-Ln"></a>不及佛心。</p>
  <p id="aLo">问曰：<a id="a-Lp"></a>如汝说福田妙故得福多，<a id="a-Lq"></a>而舍利弗施佛不得大福？</p>
  <p id="aLr">答曰：<a id="a-Ls"></a>良田虽复得福多，<a id="a-Lt"></a>而不如心。<a id="a-Lu"></a>所以者何？<a id="a-Lv"></a>心为内主，<a id="a-Lw"></a>田是外事故。<a id="a-Lx"></a>或时布施之福在于福田；<a id="a-Ly"></a>如亿耳阿罗汉，<a id="a-Lz"></a>昔以一华施于佛塔，<a id="a-M0"></a>九十一劫人天中受乐，<a id="a-M1"></a>余福德力得阿罗汉。<a id="a-M2"></a>又如阿输迦王小儿时，<a id="a-M3"></a>以土施佛，<a id="a-M4"></a>王阎浮提，<a id="a-M5"></a>起八万塔，<a id="a-M6"></a>最后得道。<a id="a-M7"></a>施物至贱，<a id="a-M8"></a>小儿心净，<a id="a-M9"></a>但以福田妙故，<a id="a-MA"></a>得大果报，<a id="a-MB"></a>当知大福从良田生。<a id="a-MC"></a>若大中之上，<a id="a-MD"></a>三事都具，<a id="a-ME"></a>心、<a id="a-MF"></a>物、<a id="a-MG"></a>福田，<a id="a-MH"></a>三事皆妙；<a id="a-MI"></a>如般若波罗蜜初品中说，<a id="a-MJ"></a>佛以好华散十方佛。</p>
  <p id="aMK">复次，<a id="a-ML"></a>又如以般若波罗蜜心布施，<a id="a-MM"></a>无所著故，<a id="a-MN"></a>得大果报。</p>
  <p id="aMO">复次，<a id="a-MP"></a>为涅槃故施，<a id="a-MQ"></a>亦得大报；<a id="a-MR"></a>以大悲心为度一切众生故布施，<a id="a-MS"></a>亦得大报。</p>
  <p id="aMT">复次，<a id="a-MU"></a>大果报者，<a id="a-MV"></a>如是中说，<a id="a-MW"></a>生刹利家，<a id="a-MX"></a>乃至得佛者是。</p>
  <p id="aMY">问曰：<a id="a-MZ"></a>云何布施得生刹利家乃至得佛？</p>
  <p id="aMa">答曰：<a id="a-Mb"></a>若有人布施及持戒故，<a id="a-Mc"></a>得人天中富贵。<a id="a-Md"></a>如有人至心布施、<a id="a-Me"></a>持戒故，<a id="a-Mf"></a>生刹利家；<a id="a-Mg"></a>刹利者，<a id="a-Mh"></a>王及大臣。<a id="a-Mi"></a>若著于智慧经书而不恼众生，<a id="a-Mj"></a>布施、<a id="a-Mk"></a>持戒故，<a id="a-Ml"></a>生婆罗门家。<a id="a-Mm"></a>若布施、<a id="a-Mn"></a>持戒减少，<a id="a-Mo"></a>而乐著世乐，<a id="a-Mp"></a>生居士大家；<a id="a-Mq"></a>居士者，<a id="a-Mr"></a>小人而巨富。<a id="a-Ms"></a>若布施、<a id="a-Mt"></a>持戒，<a id="a-Mu"></a>清净小胜，<a id="a-Mv"></a>厌患家业，<a id="a-Mw"></a>好乐听法，<a id="a-Mx"></a>供养善人，<a id="a-My"></a>生四天王处。<a id="a-Mz"></a>所以者何？<a id="a-N0"></a>在彼有所须欲，<a id="a-N1"></a>心生皆得；<a id="a-N2"></a>常见此间贤圣善人，<a id="a-N3"></a>心生供养，<a id="a-N4"></a>以近修福处故。<a id="a-N5"></a>若布施、<a id="a-N6"></a>持戒清净，<a id="a-N7"></a>供养父母及其所尊，<a id="a-N8"></a>心欲求胜，<a id="a-N9"></a>生三十三天。<a id="a-NA"></a>若布施、<a id="a-NB"></a>持戒清净，<a id="a-NC"></a>而好学问，<a id="a-ND"></a>心意柔和，<a id="a-NE"></a>生夜摩天。<a id="a-NF"></a>若布施、<a id="a-NG"></a>持戒清净，<a id="a-NH"></a>令二事转胜，<a id="a-NI"></a>好乐多闻，<a id="a-NJ"></a>分别好丑，<a id="a-NK"></a>爱乐涅槃，<a id="a-NL"></a>心著功德，<a id="a-NM"></a>生兜率天。<a id="a-NN"></a>若布施、<a id="a-NO"></a>深心持戒、<a id="a-NP"></a>多闻、<a id="a-NQ"></a>好乐学问，<a id="a-NR"></a>自力生活，<a id="a-NS"></a>生化乐天。<a id="a-NT"></a>若布施时，<a id="a-NU"></a>清净持戒转深，<a id="a-NV"></a>好乐多闻，<a id="a-NW"></a>自贵情多，<a id="a-NX"></a>不能自苦，<a id="a-NY"></a>从他求乐，<a id="a-NZ"></a>生他化自在天；<a id="a-Na"></a>他所思惟，<a id="a-Nb"></a>勤心方便，<a id="a-Nc"></a>化作女色五欲，<a id="a-Nd"></a>夺而自在，<a id="a-Ne"></a>譬如庶民，<a id="a-Nf"></a>苦身自业，<a id="a-Ng"></a>强力夺之。</p>
  <p id="aNh">复次，<a id="a-Ni"></a>布施时，<a id="a-Nj"></a>以愿因缘故生天上。<a id="a-Nk"></a>如经说：<a id="a-Nl"></a>有人少行布施、<a id="a-Nm"></a>持戒，<a id="a-Nn"></a>不知禅定，<a id="a-No"></a>是人闻有四天王天，<a id="a-Np"></a>心常志愿。<a id="a-Nq"></a>佛言：<a id="a-Nr"></a>“是人命终生四天上，<a id="a-Ns"></a>必有是处。<a id="a-Nt"></a>”乃至他化自在天亦如是。</p>
  <p id="aNu">复次，<a id="a-Nv"></a>有人布施、<a id="a-Nw"></a>持戒，<a id="a-Nx"></a>修布施时，<a id="a-Ny"></a>其心得乐，<a id="a-Nz"></a>若施多乐亦多；<a id="a-O0"></a>如是思惟，<a id="a-O1"></a>舍五欲，<a id="a-O2"></a>除五盖，<a id="a-O3"></a>入初禅，<a id="a-O4"></a>乃至非有想非无想天亦如是。<a id="a-O5"></a>四禅、<a id="a-O6"></a>四无色定义，<a id="a-O7"></a>如上说。</p>
  <p id="aO8">复次，<a id="a-O9"></a>有人布施佛及佛弟子，<a id="a-OA"></a>从其闻说道法；<a id="a-OB"></a>是人因此布施故，<a id="a-OC"></a>心得柔软，<a id="a-OD"></a>智慧明利，<a id="a-OE"></a>即生八圣道分，<a id="a-OF"></a>断三结，<a id="a-OG"></a>得须陀洹果，<a id="a-OH"></a>乃至佛道亦如是。<a id="a-OI"></a>因是布施闻其说法，<a id="a-OJ"></a>便发阿耨多罗三藐三菩提心。</p>
  <p id="aOK">复次，<a id="a-OL"></a>未离欲布施，<a id="a-OM"></a>生人中富贵，<a id="a-ON"></a>及六欲天中；<a id="a-OO"></a>若离欲心布施，<a id="a-OP"></a>生梵世天上乃至广果天；<a id="a-OQ"></a>若离色心布施，<a id="a-OR"></a>生无色天中；<a id="a-OS"></a>离三界布施为涅槃故，<a id="a-OT"></a>得声闻道；<a id="a-OU"></a>布施时恶厌愦闹，<a id="a-OV"></a>好乐闲静，<a id="a-OW"></a>喜深智慧，<a id="a-OX"></a>得辟支佛；<a id="a-OY"></a>布施时起大悲心，<a id="a-OZ"></a>欲度一切，<a id="a-Oa"></a>第一甚深毕竟清净智慧，<a id="a-Ob"></a>得成佛道。</p>
  <p id="aOc">【经】“复次，<a id="a-Od"></a>舍利弗，<a id="a-Oe"></a>菩萨摩诃萨行般若波罗蜜布施时，<a id="a-Of"></a>以慧方便力故，<a id="a-Og"></a>能具足檀波罗蜜、<a id="a-Oh"></a>尸罗波罗蜜、<a id="a-Oi"></a>羼提波罗蜜、<a id="a-Oj"></a>毗梨耶波罗蜜、<a id="a-Ok"></a>禅波罗蜜、<a id="a-Ol"></a>般若波罗蜜。<a id="a-Om"></a>”</p>
  <p id="aOn">舍利弗白佛言：<a id="a-Oo"></a>“世尊，<a id="a-Op"></a>菩萨摩诃萨云何布施时，<a id="a-Oq"></a>以慧方便力故，<a id="a-Or"></a>具足檀波罗蜜，<a id="a-Os"></a>乃至般若波罗蜜？<a id="a-Ot"></a>”</p>
  <p id="aOu">佛告舍利弗：<a id="a-Ov"></a>“施人、<a id="a-Ow"></a>受人、<a id="a-Ox"></a>财物不可得故，<a id="a-Oy"></a>能具足檀波罗蜜；<a id="a-Oz"></a>罪、<a id="a-P0"></a>不罪不可得故，<a id="a-P1"></a>具足尸罗波罗蜜；<a id="a-P2"></a>心不动故，<a id="a-P3"></a>具足羼提波罗蜜；<a id="a-P4"></a>身心精进不懈怠故，<a id="a-P5"></a>具足毗梨耶波罗蜜；<a id="a-P6"></a>不乱不味故，<a id="a-P7"></a>具足禅波罗蜜；<a id="a-P8"></a>知一切法不可得故，<a id="a-P9"></a>具足般若波罗蜜。<a id="a-PA"></a>”</p>
  <p id="aPB">【论】具足义，<a id="a-PC"></a>先已广说。<a id="a-PD"></a>慧方便，<a id="a-PE"></a>今此中说，<a id="a-PF"></a>所谓三事不可得者是。</p>
  <p id="aPG">问曰：<a id="a-PH"></a>慧方便者，<a id="a-PI"></a>能成就其事，<a id="a-PJ"></a>无所破坏，<a id="a-PK"></a>更无所作；<a id="a-PL"></a>今破此三事，<a id="a-PM"></a>应堕断灭，<a id="a-PN"></a>云何言慧方便？</p>
  <p id="aPO">答曰：<a id="a-PP"></a>有二种不可得：<a id="a-PQ"></a>一者、<a id="a-PR"></a>得不可得，<a id="a-PS"></a>二者、<a id="a-PT"></a>不得不可得。<a id="a-PU"></a>得不可得者，<a id="a-PV"></a>堕于断灭；<a id="a-PW"></a>若不得不可得者，<a id="a-PX"></a>是为慧方便，<a id="a-PY"></a>不堕断灭。<a id="a-PZ"></a>若无慧方便布施者，<a id="a-Pa"></a>取三事相；<a id="a-Pb"></a>若以三事空，<a id="a-Pc"></a>则取无相。<a id="a-Pd"></a>有慧方便者，<a id="a-Pe"></a>从本以来不见三事相，<a id="a-Pf"></a>以是故慧方便者，<a id="a-Pg"></a>不堕有无中。</p>
  <p id="aPh">复次，<a id="a-Pi"></a>布施时坏诸烦恼，<a id="a-Pj"></a>是名慧方便。</p>
  <p id="aPk">复次，<a id="a-Pl"></a>于一切众生，<a id="a-Pm"></a>起大悲心布施，<a id="a-Pn"></a>是名慧方便。</p>
  <p id="aPo">复次，<a id="a-Pp"></a>过去、<a id="a-Pq"></a>未来无量世所修福德布施，<a id="a-Pr"></a>回向阿耨多罗三藐三菩提，<a id="a-Ps"></a>亦名慧方便。</p>
  <p id="aPt">复次，<a id="a-Pu"></a>于一切十方三世诸佛及弟子所有功德，<a id="a-Pv"></a>忆念随喜布施，<a id="a-Pw"></a>回向阿耨多罗三藐三菩提，<a id="a-Px"></a>是名慧方便。<a id="a-Py"></a>如是等种种力，<a id="a-Pz"></a>是为慧方便义。<a id="a-Q0"></a>乃至般若波罗蜜慧方便，<a id="a-Q1"></a>亦如是。</p>
  <p id="aQ2">【经】“复次，<a id="a-Q3"></a>舍利弗，<a id="a-Q4"></a>菩萨摩诃萨欲得过去、<a id="a-Q5"></a>未来、<a id="a-Q6"></a>现在诸佛功德，<a id="a-Q7"></a>当学般若波罗蜜！<a id="a-Q8"></a>”</p>
  <p id="aQ9">【论】问曰：<a id="a-QA"></a>过去佛功德已灭，<a id="a-QB"></a>未来佛功德未有，<a id="a-QC"></a>现在佛功德不可得。<a id="a-QD"></a>又三世中佛功德，<a id="a-QE"></a>皆不可得，<a id="a-QF"></a>云何言欲得三世佛功德，<a id="a-QG"></a>当学般若波罗蜜？</p>
  <p id="aQH">答曰：<a id="a-QI"></a>不言欲得三世佛功德；<a id="a-QJ"></a>自欲得如三世佛功德无所减少耳！<a id="a-QK"></a>所以者何？<a id="a-QL"></a>一切佛功德皆等，<a id="a-QM"></a>无多无少。</p>
  <p id="aQN">问曰：<a id="a-QO"></a>若尔者，<a id="a-QP"></a>何以言阿弥陀佛寿命无量，<a id="a-QQ"></a>光明千万亿由旬，<a id="a-QR"></a>无量劫度众生？</p>
  <p id="aQS">答曰：<a id="a-QT"></a>诸佛世界种种，<a id="a-QU"></a>有净、<a id="a-QV"></a>不净，<a id="a-QW"></a>有杂。<a id="a-QX"></a>如三十三天品经说：<a id="a-QY"></a>佛在三十三天安居。<a id="a-QZ"></a>自恣时至，<a id="a-Qa"></a>四众久不见佛，<a id="a-Qb"></a>愁思不乐，<a id="a-Qc"></a>遣目连白佛言：<a id="a-Qd"></a>“世尊，<a id="a-Qe"></a>云何舍此众生住彼天上？<a id="a-Qf"></a>”时佛告目连：<a id="a-Qg"></a>“汝观三千世界！<a id="a-Qh"></a>”目连以佛力故观，<a id="a-Qi"></a>或见诸佛为大众说法，<a id="a-Qj"></a>或见坐禅，<a id="a-Qk"></a>或见乞食，<a id="a-Ql"></a>如是种种施作佛事。<a id="a-Qm"></a>目连即时五体投地，<a id="a-Qn"></a>是时须弥山王，<a id="a-Qo"></a>[山/叵]峨大动，<a id="a-Qp"></a>诸天皆大惊怖。<a id="a-Qq"></a>目连涕泣，<a id="a-Qr"></a>稽首白佛：<a id="a-Qs"></a>“佛有大悲，<a id="a-Qt"></a>不舍一切，<a id="a-Qu"></a>作如是种种化度众生！<a id="a-Qv"></a>”佛告目连：<a id="a-Qw"></a>“汝所见甚少！<a id="a-Qx"></a>过汝所见，<a id="a-Qy"></a>东方有国，<a id="a-Qz"></a>纯以黄金为地，<a id="a-R0"></a>彼佛弟子，<a id="a-R1"></a>皆是阿罗汉，<a id="a-R2"></a>六通无碍。<a id="a-R3"></a>复过是，<a id="a-R4"></a>东方有国纯以白银为地，<a id="a-R5"></a>彼佛弟子皆学辟支佛道。<a id="a-R6"></a>复过是，<a id="a-R7"></a>东方有国纯以七宝为地，<a id="a-R8"></a>其地常有无量光明，<a id="a-R9"></a>彼佛所化弟子纯诸菩萨，<a id="a-RA"></a>皆得陀罗尼、<a id="a-RB"></a>诸三昧门，<a id="a-RC"></a>住阿毗跋致地。<a id="a-RD"></a>目连，<a id="a-RE"></a>当知彼诸佛者，<a id="a-RF"></a>皆是我身。<a id="a-RG"></a>如是等东方恒河沙等无量世界，<a id="a-RH"></a>有庄严者、<a id="a-RI"></a>不庄严者，<a id="a-RJ"></a>皆是我身而作佛事。<a id="a-RK"></a>如东方，<a id="a-RL"></a>南西北方、<a id="a-RM"></a>四维、<a id="a-RN"></a>上、<a id="a-RO"></a>下，<a id="a-RP"></a>亦复如是。<a id="a-RQ"></a>”以是故，<a id="a-RR"></a>当知释迦文佛，<a id="a-RS"></a>更有清净世界如阿弥陀国；<a id="a-RT"></a>阿弥陀佛，<a id="a-RU"></a>亦有严净、<a id="a-RV"></a>不严净世界，<a id="a-RW"></a>如释迦文佛国。<a id="a-RX"></a>诸佛大悲，<a id="a-RY"></a>彻于骨髓，<a id="a-RZ"></a>不以世界好丑，<a id="a-Ra"></a>随应度者而教化之；<a id="a-Rb"></a>如慈母爱子，<a id="a-Rc"></a>子虽没在厕溷，<a id="a-Rd"></a>勤求拯拔，<a id="a-Re"></a>不以为恶。</p>
 </body>
</html>