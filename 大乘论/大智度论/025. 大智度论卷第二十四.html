<!doctype html>
<html id="z3IBVFvtb" data-ver="1681">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第二十四</h1>
  <h2 id="a2">释初品中十力</h2>
  <p id="a3">【经】“舍利弗，<a id="a-4"></a>菩萨摩诃萨欲遍知佛十力、<a id="a-5"></a>四无所畏、<a id="a-6"></a>四无碍智、<a id="a-7"></a>十八不共法、<a id="a-8"></a>大慈大悲，<a id="a-9"></a>当习行般若波罗蜜！<a id="a-A"></a>”</p>
  <p id="aB">【论】问曰：<a id="a-C"></a>是十力、<a id="a-D"></a>四无所畏等，<a id="a-E"></a>是佛无上法，<a id="a-F"></a>应当前说，<a id="a-G"></a>何以故先说九想、<a id="a-H"></a>八念等？</p>
  <p id="aI">答曰：<a id="a-J"></a>六波罗蜜是菩萨所应用，<a id="a-K"></a>先已说。<a id="a-L"></a>三十七品乃至三无漏根，<a id="a-M"></a>是声闻法。<a id="a-N"></a>菩萨行是六波罗蜜得力故，<a id="a-O"></a>欲过声闻、<a id="a-P"></a>辟支佛地，<a id="a-Q"></a>亦欲教化向声闻、<a id="a-R"></a>辟支佛人令入佛道；<a id="a-S"></a>是故呵是小乘法，<a id="a-T"></a>舍一切众生，<a id="a-U"></a>无所利益。<a id="a-V"></a>若诸声闻人言：<a id="a-W"></a>“汝是凡夫人，<a id="a-X"></a>未断结使，<a id="a-Y"></a>不能行是法，<a id="a-Z"></a>是故空呵！<a id="a-a"></a>”以是故佛言：<a id="a-b"></a>“菩萨应具足三十七品等诸声闻法，<a id="a-c"></a>不可得故。<a id="a-d"></a>虽行是诸法，<a id="a-e"></a>以不可得故，<a id="a-f"></a>为众生行邪行故，<a id="a-g"></a>行此正行，<a id="a-h"></a>常不舍。<a id="a-i"></a>是诸法不可得空，<a id="a-j"></a>亦不疾取涅槃证。<a id="a-k"></a>”若菩萨不解不行是小乘而但呵者，<a id="a-l"></a>谁当肯信？<a id="a-m"></a>譬如释迦牟尼佛，<a id="a-n"></a>若先不行六年苦行，<a id="a-o"></a>而呵言非道者，<a id="a-p"></a>无人信受！<a id="a-q"></a>以是故，<a id="a-r"></a>自行苦行，<a id="a-s"></a>过于余人，<a id="a-t"></a>成佛道时，<a id="a-u"></a>呵是苦行道，<a id="a-v"></a>人皆信受。<a id="a-w"></a>是故六波罗蜜后，<a id="a-x"></a>次第行声闻法。</p>
  <p id="ay">复次，<a id="a-z"></a>此非但是声闻法，<a id="a-10"></a>是法中和合，<a id="a-11"></a>不舍众生意，<a id="a-12"></a>具足一切佛法，<a id="a-13"></a>以不可得空智故，<a id="a-14"></a>名菩萨法。</p>
  <p id="a15">问曰：<a id="a-16"></a>若菩萨具足三十七品诸法者，<a id="a-17"></a>云何不入声闻法位？</p>
  <p id="a18">答曰：<a id="a-19"></a>具足者，<a id="a-1A"></a>具足观知而不取证，<a id="a-1B"></a>了了观知，<a id="a-1C"></a>故名具足。<a id="a-1D"></a>如佛说：</p>
  <p id="a1E"></p>
  <p id="a1F">“一切畏杖痛，<a id="a-1G"></a>莫不惜寿命；<a id="a-1H"></a>恕己可为喻，<a id="a-1I"></a>杖不加群生。<a id="a-1J"></a>”</p>
  <p id="a1K"></p>
  <p id="a1L">虽言一切畏杖痛，<a id="a-1M"></a>无色界众生无身；<a id="a-1N"></a>色界虽有身而无鞭杖；<a id="a-1O"></a>欲界中诸佛、<a id="a-1P"></a>转轮圣王、<a id="a-1Q"></a>夜摩天已上，<a id="a-1R"></a>皆不畏杖楚。<a id="a-1S"></a>为畏得杖处者，<a id="a-1T"></a>故言一切。<a id="a-1U"></a>具足亦如是，<a id="a-1V"></a>不为求证著法故言具足。</p>
  <p id="a1W">复次，<a id="a-1X"></a>我先说不舍众生，<a id="a-1Y"></a>以不可得空智和合故，<a id="a-1Z"></a>不堕声闻地。</p>
  <p id="a1a">问曰：<a id="a-1b"></a>从六波罗蜜至三无漏根，<a id="a-1c"></a>但言应具足。<a id="a-1d"></a>自此已后，<a id="a-1e"></a>何以故皆言欲得、<a id="a-1f"></a>欲知是事，<a id="a-1g"></a>当习行般若波罗蜜？</p>
  <p id="a1h">答曰：<a id="a-1i"></a>声闻法有量有限，<a id="a-1j"></a>故言应具足。<a id="a-1k"></a>自此已下，<a id="a-1l"></a>是诸佛法，<a id="a-1m"></a>甚深无量，<a id="a-1n"></a>菩萨未得，<a id="a-1o"></a>故言欲得是事，<a id="a-1p"></a>当学般若波罗蜜。</p>
  <p id="a1q">复次，<a id="a-1r"></a>声闻法易解易知，<a id="a-1s"></a>故言具足；<a id="a-1t"></a>菩萨法、<a id="a-1u"></a>佛法难解难知，<a id="a-1v"></a>故言当学。</p>
  <p id="a1w">复次，<a id="a-1x"></a>声闻法总相：<a id="a-1y"></a>但知苦，<a id="a-1z"></a>知苦因，<a id="a-20"></a>知苦尽，<a id="a-21"></a>知尽苦道。<a id="a-22"></a>譬如二种医：<a id="a-23"></a>一者、<a id="a-24"></a>但知病，<a id="a-25"></a>知病因，<a id="a-26"></a>知差病，<a id="a-27"></a>知差病药；<a id="a-28"></a>而不知一切病，<a id="a-29"></a>不知一切病因，<a id="a-2A"></a>不知一切病差，<a id="a-2B"></a>不知一切差病药。<a id="a-2C"></a>或复但知治人病，<a id="a-2D"></a>不知治畜生；<a id="a-2E"></a>或能治一国土，<a id="a-2F"></a>不能治余国土；<a id="a-2G"></a>有能治数十种病，<a id="a-2H"></a>不悉知四百四种病、<a id="a-2I"></a>病因、<a id="a-2J"></a>病差、<a id="a-2K"></a>差病药，<a id="a-2L"></a>亦如是。<a id="a-2M"></a>二者、<a id="a-2N"></a>于四种中悉皆遍知，<a id="a-2O"></a>遍知药，<a id="a-2P"></a>遍知病。<a id="a-2Q"></a>声闻人如小医，<a id="a-2R"></a>不能遍知；<a id="a-2S"></a>菩萨摩诃萨如大医，<a id="a-2T"></a>无病不知，<a id="a-2U"></a>无药不识。<a id="a-2V"></a>以是故，<a id="a-2W"></a>声闻法应具足，<a id="a-2X"></a>菩萨法当学。</p>
  <p id="a2Y">佛十力者，<a id="a-2Z"></a>是处不是处如实知，<a id="a-2a"></a>一力也。<a id="a-2b"></a>知众生过去、<a id="a-2c"></a>未来、<a id="a-2d"></a>现在诸业、<a id="a-2e"></a>诸受，<a id="a-2f"></a>知造业处，<a id="a-2g"></a>知因缘，<a id="a-2h"></a>知果报，<a id="a-2i"></a>二力也。<a id="a-2j"></a>知诸禅、<a id="a-2k"></a>解脱、<a id="a-2l"></a>三昧、<a id="a-2m"></a>定，<a id="a-2n"></a>垢、<a id="a-2o"></a>净分别相如实知，<a id="a-2p"></a>三力也。<a id="a-2q"></a>知他众生诸根上下相如实知，<a id="a-2r"></a>四力也。<a id="a-2s"></a>知他众生种种欲，<a id="a-2t"></a>五力也。<a id="a-2u"></a>知世间种种无数性，<a id="a-2v"></a>六力也。<a id="a-2w"></a>知一切道至处相，<a id="a-2x"></a>七力也。<a id="a-2y"></a>知种种宿命，<a id="a-2z"></a>共相共因缘，<a id="a-30"></a>一世二世乃至百千世劫；<a id="a-31"></a>初劫尽，<a id="a-32"></a>我在彼众生中，<a id="a-33"></a>如是姓名、<a id="a-34"></a>饮食、<a id="a-35"></a>苦乐、<a id="a-36"></a>寿命长短，<a id="a-37"></a>彼中死是间生，<a id="a-38"></a>是间死还生是间；<a id="a-39"></a>此间生名姓、<a id="a-3A"></a>饮食、<a id="a-3B"></a>苦乐、<a id="a-3C"></a>寿命长短亦如是，<a id="a-3D"></a>八力也。<a id="a-3E"></a>佛天眼净，<a id="a-3F"></a>过诸天人眼，<a id="a-3G"></a>见众生死时生时，<a id="a-3H"></a>端正丑陋，<a id="a-3I"></a>若大若小，<a id="a-3J"></a>若堕恶道，<a id="a-3K"></a>若堕善道，<a id="a-3L"></a>如是业因缘受报：<a id="a-3M"></a>是诸众生恶身业成就，<a id="a-3N"></a>恶口业成就，<a id="a-3O"></a>恶意业成就，<a id="a-3P"></a>谤毁圣人，<a id="a-3Q"></a>邪见、<a id="a-3R"></a>邪见业成就，<a id="a-3S"></a>是因缘故，<a id="a-3T"></a>身坏死时入恶道，<a id="a-3U"></a>生地狱中；<a id="a-3V"></a>是诸众生善身业成就，<a id="a-3W"></a>善口业成就，<a id="a-3X"></a>善意业成就，<a id="a-3Y"></a>不谤圣人，<a id="a-3Z"></a>正见、<a id="a-3a"></a>正见业成就，<a id="a-3b"></a>是因缘故，<a id="a-3c"></a>身坏死时入善道，<a id="a-3d"></a>生天上，<a id="a-3e"></a>九力也。<a id="a-3f"></a>佛诸漏尽故，<a id="a-3g"></a>无漏心解脱，<a id="a-3h"></a>无漏智慧解脱，<a id="a-3i"></a>现在法中自识知：<a id="a-3j"></a>我生已尽，<a id="a-3k"></a>持戒已立，<a id="a-3l"></a>不作后有尽，<a id="a-3m"></a>如实知，<a id="a-3n"></a>十力也。</p>
  <p id="a3o">问曰：<a id="a-3p"></a>是十力菩萨未得，<a id="a-3q"></a>声闻、<a id="a-3r"></a>辟支佛所不能得，<a id="a-3s"></a>今何以说？</p>
  <p id="a3t">答曰：<a id="a-3u"></a>声闻人虽不能得，<a id="a-3v"></a>若闻是十力功德，<a id="a-3w"></a>作是念：<a id="a-3x"></a>“佛有如是大功德！<a id="a-3y"></a>”自庆言：<a id="a-3z"></a>“我等善利，<a id="a-40"></a>蒙益不少，<a id="a-41"></a>得信心清净，<a id="a-42"></a>入尽苦道。<a id="a-43"></a>”诸菩萨者闻之，<a id="a-44"></a>勤修菩萨道，<a id="a-45"></a>当得如是十力等大功德果。</p>
  <p id="a46">复次，<a id="a-47"></a>有声闻人及菩萨，<a id="a-48"></a>修念佛三昧，<a id="a-49"></a>非但念佛身，<a id="a-4A"></a>当念佛种种功德法身。<a id="a-4B"></a>应作是念：<a id="a-4C"></a>“佛一切种，<a id="a-4D"></a>一切法能解故，<a id="a-4E"></a>名一切智人；<a id="a-4F"></a>一切法如实善分别说故，<a id="a-4G"></a>名一切见人；<a id="a-4H"></a>一切法现前知故，<a id="a-4I"></a>名一切知见无碍人；<a id="a-4J"></a>等心一切众生故，<a id="a-4K"></a>名大慈悲人；<a id="a-4L"></a>有大慈悲故，<a id="a-4M"></a>名为世救；<a id="a-4N"></a>如实道来故，<a id="a-4O"></a>名为如来；<a id="a-4P"></a>应受一切世间供养故，<a id="a-4Q"></a>名为应供人；<a id="a-4R"></a>成就不颠倒智慧故，<a id="a-4S"></a>名正遍知；<a id="a-4T"></a>戒、<a id="a-4U"></a>定、<a id="a-4V"></a>智慧成就故，<a id="a-4W"></a>名明行足；<a id="a-4X"></a>不复还故，<a id="a-4Y"></a>名善逝；<a id="a-4Z"></a>知世间总相别相故，<a id="a-4a"></a>名世间解；<a id="a-4b"></a>善说出世间安隐道故，<a id="a-4c"></a>名无上调御师；<a id="a-4d"></a>以三种教法度众生故，<a id="a-4e"></a>名天人师；<a id="a-4f"></a>一切世间烦恼睡，<a id="a-4g"></a>能自觉亦能觉人故，<a id="a-4h"></a>名为觉人；<a id="a-4i"></a>一切所愿具足故，<a id="a-4j"></a>名有德；<a id="a-4k"></a>十力成就故，<a id="a-4l"></a>名坚誓；<a id="a-4m"></a>得四无畏故，<a id="a-4n"></a>名人师子；<a id="a-4o"></a>得无量甚深智故，<a id="a-4p"></a>名大功德海；<a id="a-4q"></a>一切记说无碍故，<a id="a-4r"></a>名如风；<a id="a-4s"></a>一切好丑无憎爱故，<a id="a-4t"></a>名如地；<a id="a-4u"></a>烧一切结使薪故，<a id="a-4v"></a>名如火；<a id="a-4w"></a>善断一切烦恼习故，<a id="a-4x"></a>名具足解脱；<a id="a-4y"></a>最上住处故，<a id="a-4z"></a>名为世尊。<a id="a-50"></a>佛有如是等诸功德故，<a id="a-51"></a>应念佛。<a id="a-52"></a>”以是故，<a id="a-53"></a>菩萨摩诃萨欲得佛十力、<a id="a-54"></a>四无所畏、<a id="a-55"></a>十八不共法，<a id="a-56"></a>当学般若波罗蜜。</p>
  <p id="a57">复次，<a id="a-58"></a>佛在王舍城耆阇崛山中，<a id="a-59"></a>说是般若波罗蜜时，<a id="a-5A"></a>佛四部众及诸外道，<a id="a-5B"></a>在家、<a id="a-5C"></a>出家，<a id="a-5D"></a>诸天龙鬼神等，<a id="a-5E"></a>种种大众集会。<a id="a-5F"></a>佛入三昧王三昧，<a id="a-5G"></a>放大光明，<a id="a-5H"></a>遍照恒河沙等世界，<a id="a-5I"></a>地六种震动，<a id="a-5J"></a>说是般若波罗蜜六波罗蜜，<a id="a-5K"></a>乃至三无漏根。<a id="a-5L"></a>是中有众生，<a id="a-5M"></a>疑有何等力，<a id="a-5N"></a>有几种力故，<a id="a-5O"></a>能作如是不可思议感动利益？<a id="a-5P"></a>佛知众生心有如是疑故，<a id="a-5Q"></a>言我有诸法实相智力，<a id="a-5R"></a>是力有十种，<a id="a-5S"></a>用是十种智故，<a id="a-5T"></a>能作如是感动变化，<a id="a-5U"></a>亦能过是所作。<a id="a-5V"></a>以是故，<a id="a-5W"></a>言欲得十力，<a id="a-5X"></a>当学般若波罗蜜。</p>
  <p id="a5Y">复次，<a id="a-5Z"></a>佛弟子世世植善根，<a id="a-5a"></a>以少罪缘故堕外道。<a id="a-5b"></a>诸外道常言：<a id="a-5c"></a>“佛非实有功德力，<a id="a-5d"></a>是幻术力诳惑人心。<a id="a-5e"></a>”佛弟子堕外道者心疑：<a id="a-5f"></a>“若尔者，<a id="a-5g"></a>佛非大人。<a id="a-5h"></a>”欲灭是恶谤故，<a id="a-5i"></a>言我实有十力、<a id="a-5j"></a>四无所畏故度众生，<a id="a-5k"></a>非是幻诳也。</p>
  <p id="a5l">复次，<a id="a-5m"></a>诸菩萨修菩萨道苦行事，<a id="a-5n"></a>难办难成故欲懈息，<a id="a-5o"></a>是故佛言：<a id="a-5p"></a>“行是十力，<a id="a-5q"></a>当得无量果报。<a id="a-5r"></a>”譬如贾客主慰喻商人言：<a id="a-5s"></a>“汝等慎勿疲倦，<a id="a-5t"></a>精勤努力，<a id="a-5u"></a>得至宝山，<a id="a-5v"></a>当得七宝如意宝珠。<a id="a-5w"></a>”佛亦如是安慰诸菩萨言：<a id="a-5x"></a>“无得疲厌，<a id="a-5y"></a>当勤精进，<a id="a-5z"></a>修菩萨道；<a id="a-60"></a>行是十力，<a id="a-61"></a>当得无量果报。<a id="a-62"></a>”如是等种种利益因缘故，<a id="a-63"></a>说十力等。</p>
  <p id="a64">问曰：<a id="a-65"></a>佛有无量力，<a id="a-66"></a>何以故但说十力？</p>
  <p id="a67">答曰：<a id="a-68"></a>诸佛虽有无量力，<a id="a-69"></a>度人因缘故，<a id="a-6A"></a>说十力，<a id="a-6B"></a>足成办其事：<a id="a-6C"></a>以是处不是处智力，<a id="a-6D"></a>分别筹量众生，<a id="a-6E"></a>是可度、<a id="a-6F"></a>是不可度；<a id="a-6G"></a>以业报智力，<a id="a-6H"></a>分别筹量是人业障，<a id="a-6I"></a>是人报障，<a id="a-6J"></a>是人无障；<a id="a-6K"></a>以禅定解脱三昧智力，<a id="a-6L"></a>分别筹量是人著味，<a id="a-6M"></a>是人不著味；<a id="a-6N"></a>以上下根智力，<a id="a-6O"></a>分别筹量众生智力多少；<a id="a-6P"></a>以种种欲智力，<a id="a-6Q"></a>分别筹量众生所乐；<a id="a-6R"></a>以种种性智力，<a id="a-6S"></a>分别筹量众生深心所趣；<a id="a-6T"></a>以一切至处道智力，<a id="a-6U"></a>分别筹量众生解脱门；<a id="a-6V"></a>以宿命智力，<a id="a-6W"></a>分别筹量众生先所从来；<a id="a-6X"></a>以生死智力，<a id="a-6Y"></a>分别筹量众生生处好丑；<a id="a-6Z"></a>以漏尽智力，<a id="a-6a"></a>分别筹量众生得涅槃。<a id="a-6b"></a>佛用是十种力度脱众生，<a id="a-6c"></a>审谛不错，<a id="a-6d"></a>皆得具足。<a id="a-6e"></a>以是故，<a id="a-6f"></a>佛虽有无量力，<a id="a-6g"></a>但说此十力。</p>
  <p id="a6h">复次，<a id="a-6i"></a>是处不是处力，<a id="a-6j"></a>定知从是因缘出是果报，<a id="a-6k"></a>是中总摄九力；<a id="a-6l"></a>为欲度众生故，<a id="a-6m"></a>于初力中分别有九种。<a id="a-6n"></a>何以故？<a id="a-6o"></a>是世间众生，<a id="a-6p"></a>现前见榖从种出而不能知，<a id="a-6q"></a>何况心心数法因缘果报？<a id="a-6r"></a>佛于内外因缘果报了了遍知，<a id="a-6s"></a>故名为力。<a id="a-6t"></a>佛知是众生业烦恼因缘故缚，<a id="a-6u"></a>净禅定三昧解脱因缘故解；<a id="a-6v"></a>是一切众生三世三种诸业、<a id="a-6w"></a>诸烦恼，<a id="a-6x"></a>轻重深浅粗细，<a id="a-6y"></a>佛悉遍知故名力。<a id="a-6z"></a>一切众生诸禅定解脱三昧，<a id="a-70"></a>大小深浅解脱因缘，<a id="a-71"></a>佛悉遍知故名力。<a id="a-72"></a>众生钝根为后身故作罪福业因缘，<a id="a-73"></a>利根人为不生故集诸业，<a id="a-74"></a>佛悉知此上下根好丑相故名力。<a id="a-75"></a>知一切众生二种欲，<a id="a-76"></a>作上下根因缘，<a id="a-77"></a>二种欲善恶种种别异，<a id="a-78"></a>佛悉遍知故名力。<a id="a-79"></a>二种欲由二种性因缘故，<a id="a-7A"></a>遍知众生深心所趣故名力。<a id="a-7B"></a>一切众生种种性因缘故行二种道，<a id="a-7C"></a>所谓善道、<a id="a-7D"></a>恶道，<a id="a-7E"></a>种种门所至处，<a id="a-7F"></a>佛悉遍知故名力。<a id="a-7G"></a>过去、<a id="a-7H"></a>未来世中因缘果报，<a id="a-7I"></a>智慧无碍，<a id="a-7J"></a>是名宿命生死智力。<a id="a-7K"></a>知过去、<a id="a-7L"></a>未来因果已，<a id="a-7M"></a>悉知方便坏因缘果报相续，<a id="a-7N"></a>是名漏尽力。<a id="a-7O"></a>佛知三世中二种因缘，<a id="a-7P"></a>分别筹量众生根欲性，<a id="a-7Q"></a>为漏尽故说法，<a id="a-7R"></a>是漏尽力。</p>
  <p id="a7S">问曰：<a id="a-7T"></a>何等为是处不是处力？</p>
  <p id="a7U">答曰：<a id="a-7V"></a>佛知一切诸法因缘果报定相，<a id="a-7W"></a>从是因缘生如是果报，<a id="a-7X"></a>从是因缘不生如是果报。<a id="a-7Y"></a>所以者何？<a id="a-7Z"></a>如多性经中说是处不是处相：<a id="a-7a"></a>女身作转轮圣王无是处。<a id="a-7b"></a>何以故？<a id="a-7c"></a>一切女人皆属男子，<a id="a-7d"></a>不得自在故。<a id="a-7e"></a>女人尚不得转轮圣王，<a id="a-7f"></a>何况作佛？<a id="a-7g"></a>若女人得解脱涅槃，<a id="a-7h"></a>亦因男子得，<a id="a-7i"></a>无有自然得道。<a id="a-7j"></a>二转轮圣王一时出世无是处。<a id="a-7k"></a>何以故？<a id="a-7l"></a>无恶业成就故。<a id="a-7m"></a>二转轮圣王尚不同世，<a id="a-7n"></a>何况二佛？<a id="a-7o"></a>恶业得受乐报无是处，<a id="a-7p"></a>恶业尚不能得世间乐，<a id="a-7q"></a>何况出世乐？<a id="a-7r"></a>若恶行生天无是处，<a id="a-7s"></a>恶行尚不能得生天，<a id="a-7t"></a>何况涅槃？<a id="a-7u"></a>五盖覆心散乱，<a id="a-7v"></a>离修七觉而得涅槃无是处；<a id="a-7w"></a>五盖覆心离修七觉，<a id="a-7x"></a>尚不能得声闻道，<a id="a-7y"></a>何况佛道？<a id="a-7z"></a>心无覆盖，<a id="a-80"></a>佛道可得，<a id="a-81"></a>何况声闻道！<a id="a-82"></a>如是等是处不是处，<a id="a-83"></a>多性经中佛口自说。<a id="a-84"></a>诸论议师辈，<a id="a-85"></a>依是佛语，<a id="a-86"></a>更广说是处不是处：<a id="a-87"></a>若言佛有阙失罪过，<a id="a-88"></a>若诸贤圣求外道师，<a id="a-89"></a>若诸贤圣自言我是佛，<a id="a-8A"></a>若诸贤圣堕恶道，<a id="a-8B"></a>若见谛所断结更生，<a id="a-8C"></a>若诸贤圣覆藏罪，<a id="a-8D"></a>若须陀洹二十五有，<a id="a-8E"></a>皆无是处；<a id="a-8F"></a>如贤圣中分别广说。<a id="a-8G"></a>五逆人，<a id="a-8H"></a>五种黄门，<a id="a-8I"></a>堕四恶道众生，<a id="a-8J"></a>郁多罗越人，<a id="a-8K"></a>魔眷属，<a id="a-8L"></a>三障所遮，<a id="a-8M"></a>若言得道，<a id="a-8N"></a>皆无是处！<a id="a-8O"></a>轻说法者，<a id="a-8P"></a>轻法自轻，<a id="a-8Q"></a>破戒愚痴，<a id="a-8R"></a>若言得具足善法，<a id="a-8S"></a>无是处！<a id="a-8T"></a>自言我是佛，<a id="a-8U"></a>此身口恶不悔欲见佛；<a id="a-8V"></a>若破僧罪不悔欲见佛；<a id="a-8W"></a>邪定入正定，<a id="a-8X"></a>正定入邪定，<a id="a-8Y"></a>正定入不定；<a id="a-8Z"></a>除佛法别有真得道人，<a id="a-8a"></a>应得道身若死，<a id="a-8b"></a>皆无是处！<a id="a-8c"></a>除因缘生识，<a id="a-8d"></a>出名色更有法，<a id="a-8e"></a>无是处！<a id="a-8f"></a>佛遣使事未讫，<a id="a-8g"></a>若遮碍，<a id="a-8h"></a>无是处！<a id="a-8i"></a>入慈三昧，<a id="a-8j"></a>若他因缘死；<a id="a-8k"></a>入灭尽定，<a id="a-8l"></a>在见谛道中若死，<a id="a-8m"></a>皆无是处！<a id="a-8n"></a>若害佛及佛母，<a id="a-8o"></a>无是处！<a id="a-8p"></a>转轮圣王女宝、<a id="a-8q"></a>象马、<a id="a-8r"></a>主藏臣、<a id="a-8s"></a>主兵臣，<a id="a-8t"></a>若在胎中死，<a id="a-8u"></a>母子夭丧，<a id="a-8v"></a>皆无是处！<a id="a-8w"></a>郁多罗越人、<a id="a-8x"></a>女宝、<a id="a-8y"></a>佛母，<a id="a-8z"></a>命终次身入恶道，<a id="a-90"></a>皆无是处！<a id="a-91"></a>有为常，<a id="a-92"></a>涅槃无常，<a id="a-93"></a>凡夫人能断非有想非无想结使，<a id="a-94"></a>一切取相禅定中修圣道，<a id="a-95"></a>无漏道有漏因，<a id="a-96"></a>若地湿相、<a id="a-97"></a>水坚相、<a id="a-98"></a>火冷相、<a id="a-99"></a>风住相，<a id="a-9A"></a>皆无是处！<a id="a-9B"></a>无明不能生诸行，<a id="a-9C"></a>乃至生不能生老死，<a id="a-9D"></a>无有是处！<a id="a-9E"></a>二心一时生：<a id="a-9F"></a>五识众能分别取相，<a id="a-9G"></a>若著、<a id="a-9H"></a>若离；<a id="a-9I"></a>能起身业口业，<a id="a-9J"></a>若眠、<a id="a-9K"></a>若入禅定，<a id="a-9L"></a>无有是处！<a id="a-9M"></a>但五识相续生，<a id="a-9N"></a>不生意识；<a id="a-9O"></a>但五识众中著有相续；<a id="a-9P"></a>但五识众能缘名，<a id="a-9Q"></a>能缘相，<a id="a-9R"></a>能缘无色法，<a id="a-9S"></a>能缘过去、<a id="a-9T"></a>未来，<a id="a-9U"></a>能缘离三世法；<a id="a-9V"></a>但五识众中有憎触、<a id="a-9W"></a>明触，<a id="a-9X"></a>修禅定，<a id="a-9Y"></a>若受善律仪、<a id="a-9Z"></a>不善律仪，<a id="a-9a"></a>若忧喜；<a id="a-9b"></a>鼻识、<a id="a-9c"></a>舌识，<a id="a-9d"></a>有隐没无记；<a id="a-9e"></a>若有无觉无观；<a id="a-9f"></a>若增益诸根，<a id="a-9g"></a>皆无是处！<a id="a-9h"></a>凡夫人第六识离我受心行，<a id="a-9i"></a>无是处！<a id="a-9j"></a>如是等无量无是处，<a id="a-9k"></a>是处亦如是。<a id="a-9l"></a>佛知是处无是处，<a id="a-9m"></a>分别筹量可度者为说法，<a id="a-9n"></a>不可度者为作因缘。<a id="a-9o"></a>譬如良医，<a id="a-9p"></a>知病可治、<a id="a-9q"></a>不可治。<a id="a-9r"></a>声闻、<a id="a-9s"></a>辟支佛所知少，<a id="a-9t"></a>少故或不应度者欲度；<a id="a-9u"></a>如首罗应度而不度，<a id="a-9v"></a>如舍利弗所不度者是。<a id="a-9w"></a>佛无是事，<a id="a-9x"></a>无能坏，<a id="a-9y"></a>无能胜，<a id="a-9z"></a>悉遍知故，<a id="a-A0"></a>是初力。</p>
  <p id="aA1">业报智力者，<a id="a-A2"></a>身口所作业，<a id="a-A3"></a>及此生无作业，<a id="a-A4"></a>所受戒业，<a id="a-A5"></a>亦恶业，<a id="a-A6"></a>日夜随生业，<a id="a-A7"></a>用生罪福业，<a id="a-A8"></a>是业佛略说三处摄，<a id="a-A9"></a>是名一切业用。<a id="a-AA"></a>佛知一切众生有业过去，<a id="a-AB"></a>报亦过去；<a id="a-AC"></a>有业过去，<a id="a-AD"></a>报在现在；<a id="a-AE"></a>有业过去，<a id="a-AF"></a>报在未来；<a id="a-AG"></a>有业过去，<a id="a-AH"></a>报在过去、<a id="a-AI"></a>现在；<a id="a-AJ"></a>有业过去，<a id="a-AK"></a>报在过去、<a id="a-AL"></a>未来；<a id="a-AM"></a>有业过去，<a id="a-AN"></a>报在现在、<a id="a-AO"></a>未来；<a id="a-AP"></a>有业过去，<a id="a-AQ"></a>报在过去、<a id="a-AR"></a>未来、<a id="a-AS"></a>现在。<a id="a-AT"></a>现在业亦如是。</p>
  <p id="aAU">复次，<a id="a-AV"></a>善心中受善、<a id="a-AW"></a>不善、<a id="a-AX"></a>无记业报；<a id="a-AY"></a>不善心、<a id="a-AZ"></a>无记心，<a id="a-Aa"></a>亦如是。</p>
  <p id="aAb">复次，<a id="a-Ac"></a>乐业因缘故受乐报，<a id="a-Ad"></a>苦业因缘故受苦报，<a id="a-Ae"></a>不苦不乐业因缘故受不苦不乐报。<a id="a-Af"></a>现报业因缘故受现报，<a id="a-Ag"></a>生报业因缘故受生报，<a id="a-Ah"></a>后报业因缘故受后报；<a id="a-Ai"></a>不净业因缘故受恼报，<a id="a-Aj"></a>净业因缘故受无恼报，<a id="a-Ak"></a>杂业因缘故受杂报。</p>
  <p id="aAl">复次，<a id="a-Am"></a>二种业：<a id="a-An"></a>必受报业，<a id="a-Ao"></a>不必受报业。</p>
  <p id="aAp">必受报业，<a id="a-Aq"></a>不可得离。<a id="a-Ar"></a>或待时、<a id="a-As"></a>待人、<a id="a-At"></a>待处受报：<a id="a-Au"></a>如福人应共转轮圣王受福，<a id="a-Av"></a>待转轮圣王好世出，<a id="a-Aw"></a>是时乃受，<a id="a-Ax"></a>是为待时；<a id="a-Ay"></a>待人者，<a id="a-Az"></a>人即是转轮圣王；<a id="a-B0"></a>待处者，<a id="a-B1"></a>转轮王所出处。</p>
  <p id="aB2">复次，<a id="a-B3"></a>是必受报业，<a id="a-B4"></a>不待技能功勋、<a id="a-B5"></a>若丑若好，<a id="a-B6"></a>不求自来。<a id="a-B7"></a>如天上生人，<a id="a-B8"></a>福乐自至；<a id="a-B9"></a>地狱中人，<a id="a-BA"></a>罪苦自追。<a id="a-BB"></a>不待因缘，<a id="a-BC"></a>此业深重故。</p>
  <p id="aBD">复次，<a id="a-BE"></a>必受报业，<a id="a-BF"></a>如毗琉璃军杀七万二千诸得道人，<a id="a-BG"></a>及无量五戒优婆塞，<a id="a-BH"></a>如目连等大神通人所不能救。<a id="a-BI"></a>如薄拘罗，<a id="a-BJ"></a>后母投著火中、<a id="a-BK"></a>汤中、<a id="a-BL"></a>水中而不死。<a id="a-BM"></a>如佛游诸国，<a id="a-BN"></a>虽出家行乞，<a id="a-BO"></a>不须膳供，<a id="a-BP"></a>而五百乘车载王所食，<a id="a-BQ"></a>业中生粳米，<a id="a-BR"></a>随饭百味羹。<a id="a-BS"></a>如是等善恶业必受，<a id="a-BT"></a>余者不必受。<a id="a-BU"></a>欲界受三种业报处：<a id="a-BV"></a>乐受业、<a id="a-BW"></a>苦受业、<a id="a-BX"></a>不苦不乐受业。<a id="a-BY"></a>色界受二种业报处：<a id="a-BZ"></a>乐受业、<a id="a-Ba"></a>不苦不乐受业。<a id="a-Bb"></a>无色界受一种业报处：<a id="a-Bc"></a>不苦不乐受业。<a id="a-Bd"></a>或待事者，<a id="a-Be"></a>依是事得受业报。<a id="a-Bf"></a>如弗迦罗婆王池中，<a id="a-Bg"></a>生千叶金色莲华，<a id="a-Bh"></a>大如车轮，<a id="a-Bi"></a>因是大会快乐，<a id="a-Bj"></a>多人出家得道。<a id="a-Bk"></a>佛知一切众生造诸业处，<a id="a-Bl"></a>或欲界、<a id="a-Bm"></a>色界、<a id="a-Bn"></a>无色界，<a id="a-Bo"></a>欲界在何道中，<a id="a-Bp"></a>若天道在何天中，<a id="a-Bq"></a>若人中在何天下，<a id="a-Br"></a>若阎浮提在何国，<a id="a-Bs"></a>若是国在何城、<a id="a-Bt"></a>何聚落，<a id="a-Bu"></a>若是城在何里、<a id="a-Bv"></a>何巷、<a id="a-Bw"></a>何舍、<a id="a-Bx"></a>在何处。<a id="a-By"></a>知是业何时作，<a id="a-Bz"></a>过去一世、<a id="a-C0"></a>二世乃至百千万世，<a id="a-C1"></a>是业果报几已受，<a id="a-C2"></a>几未受，<a id="a-C3"></a>几必受，<a id="a-C4"></a>几不必受。<a id="a-C5"></a>知善不善所用事物，<a id="a-C6"></a>所谓刀杖、<a id="a-C7"></a>教敕杀等，<a id="a-C8"></a>自杀，<a id="a-C9"></a>遣人杀，<a id="a-CA"></a>诸余恶业亦如是；<a id="a-CB"></a>善业亦如是，<a id="a-CC"></a>知如布施、<a id="a-CD"></a>持戒修善，<a id="a-CE"></a>施中所施何等土地、<a id="a-CF"></a>房舍、<a id="a-CG"></a>衣服、<a id="a-CH"></a>饮食、<a id="a-CI"></a>医药、<a id="a-CJ"></a>卧具、<a id="a-CK"></a>七宝财物，<a id="a-CL"></a>戒中受戒、<a id="a-CM"></a>自然戒、<a id="a-CN"></a>心生戒、<a id="a-CO"></a>口言戒、<a id="a-CP"></a>一行戒、<a id="a-CQ"></a>少分戒、<a id="a-CR"></a>多分戒、<a id="a-CS"></a>满分戒、<a id="a-CT"></a>一日戒、<a id="a-CU"></a>七善道戒、<a id="a-CV"></a>十戒、<a id="a-CW"></a>具足戒、<a id="a-CX"></a>定共戒，<a id="a-CY"></a>善福中修初禅、<a id="a-CZ"></a>二三四禅、<a id="a-Ca"></a>慈心、<a id="a-Cb"></a>悲喜舍心，<a id="a-Cc"></a>如是等善业因缘。<a id="a-Cd"></a>若悭贪，<a id="a-Ce"></a>若瞋恚，<a id="a-Cf"></a>若怖畏，<a id="a-Cg"></a>若邪见，<a id="a-Ch"></a>若恶知识等，<a id="a-Ci"></a>种种恶业因缘。<a id="a-Cj"></a>福业因缘：<a id="a-Ck"></a>若信，<a id="a-Cl"></a>若怜愍，<a id="a-Cm"></a>若恭敬，<a id="a-Cn"></a>若禅定，<a id="a-Co"></a>若智慧，<a id="a-Cp"></a>若善知识等，<a id="a-Cq"></a>种种善业因缘。<a id="a-Cr"></a>是诸业自在，<a id="a-Cs"></a>一切天及人，<a id="a-Ct"></a>是诸业相无能转者，<a id="a-Cu"></a>于亿千万世常随逐众生不舍，<a id="a-Cv"></a>如债主随人，<a id="a-Cw"></a>得因缘具足，<a id="a-Cx"></a>便与果报。<a id="a-Cy"></a>如地中种子，<a id="a-Cz"></a>得因缘时节和合便生。<a id="a-D0"></a>是业能令众生六道中受生，<a id="a-D1"></a>驶疾于箭。<a id="a-D2"></a>一切众生皆有诸业报分，<a id="a-D3"></a>如父母遗财，<a id="a-D4"></a>诸子皆应得分。<a id="a-D5"></a>是业果报时到，<a id="a-D6"></a>不可遮止，<a id="a-D7"></a>如劫尽火；<a id="a-D8"></a>随众生应生处，<a id="a-D9"></a>处处安置，<a id="a-DA"></a>如大国王随其所应而与官职。<a id="a-DB"></a>人命终时，<a id="a-DC"></a>是业来荫覆其心，<a id="a-DD"></a>如大山映物。<a id="a-DE"></a>是业能与种种身，<a id="a-DF"></a>如工画师作种种像。<a id="a-DG"></a>若人以正行御业，<a id="a-DH"></a>善法将养，<a id="a-DI"></a>则与好报；<a id="a-DJ"></a>若以邪行御业，<a id="a-DK"></a>不善将养，<a id="a-DL"></a>则与恶报。<a id="a-DM"></a>如人事王，<a id="a-DN"></a>随事得报。<a id="a-DO"></a>如是等，<a id="a-DP"></a>分别诸业相果报。</p>
  <p id="aDQ">复次，<a id="a-DR"></a>如分别业经中，<a id="a-DS"></a>佛告阿难：<a id="a-DT"></a>“行恶人好处生，<a id="a-DU"></a>行善人恶处生。<a id="a-DV"></a>”阿难言：<a id="a-DW"></a>“是事云何？<a id="a-DX"></a>”佛言：<a id="a-DY"></a>“恶人今世罪业未熟，<a id="a-DZ"></a>宿世善业已熟，<a id="a-Da"></a>以是因缘故，<a id="a-Db"></a>今虽为恶而生好处。<a id="a-Dc"></a>或临死时，<a id="a-Dd"></a>善心心数法生，<a id="a-De"></a>是因缘故，<a id="a-Df"></a>亦生好处。<a id="a-Dg"></a>行善人生恶处者，<a id="a-Dh"></a>今世善未熟，<a id="a-Di"></a>过世恶已熟，<a id="a-Dj"></a>以是因缘故，<a id="a-Dk"></a>今虽为善而生恶处。<a id="a-Dl"></a>或临死时，<a id="a-Dm"></a>不善心心数法生，<a id="a-Dn"></a>是因缘故，<a id="a-Do"></a>亦生恶处。<a id="a-Dp"></a>”</p>
  <p id="aDq">问曰：<a id="a-Dr"></a>熟与不熟义可尔，<a id="a-Ds"></a>临死时少许时心，<a id="a-Dt"></a>云何能胜终身行力？</p>
  <p id="aDu">答曰：<a id="a-Dv"></a>是心虽时顷少，<a id="a-Dw"></a>而心力猛利，<a id="a-Dx"></a>如火如毒，<a id="a-Dy"></a>虽少能成大事。<a id="a-Dz"></a>是垂死时心，<a id="a-E0"></a>决定猛健故，<a id="a-E1"></a>胜百岁行力；<a id="a-E2"></a>是后心名为大心，<a id="a-E3"></a>以舍身及诸根事急故。<a id="a-E4"></a>如人入阵，<a id="a-E5"></a>不惜身命，<a id="a-E6"></a>名为健。<a id="a-E7"></a>如阿罗汉舍是身著故，<a id="a-E8"></a>得阿罗汉。<a id="a-E9"></a>如是等种种罪福业报、<a id="a-EA"></a>转报，<a id="a-EB"></a>亦应如是知。<a id="a-EC"></a>声闻人但知恶业罪报、<a id="a-ED"></a>善业福报，<a id="a-EE"></a>不能如是细分别；<a id="a-EF"></a>佛悉遍知是业及业报，<a id="a-EG"></a>智慧势力无碍无尽，<a id="a-EH"></a>无能坏，<a id="a-EI"></a>无能胜，<a id="a-EJ"></a>是名第二力。</p>
  <p id="aEK">禅定、<a id="a-EL"></a>解脱、<a id="a-EM"></a>三昧、<a id="a-EN"></a>净垢、<a id="a-EO"></a>分别智力者，<a id="a-EP"></a>禅名四禅，<a id="a-EQ"></a>佛知是禅佐助道法、<a id="a-ER"></a>名相、<a id="a-ES"></a>义分、<a id="a-ET"></a>次第熏修、<a id="a-EU"></a>有漏无漏、<a id="a-EV"></a>学无学、<a id="a-EW"></a>净垢、<a id="a-EX"></a>味不味、<a id="a-EY"></a>深浅分别等。<a id="a-EZ"></a>八解脱，<a id="a-Ea"></a>如禅中分别相。<a id="a-Eb"></a>说禅摄一切色界定，<a id="a-Ec"></a>说解脱摄一切定。<a id="a-Ed"></a>禅波罗蜜即是诸解脱。<a id="a-Ee"></a>禅定、<a id="a-Ef"></a>解脱、<a id="a-Eg"></a>三昧，<a id="a-Eh"></a>皆名为定，<a id="a-Ei"></a>定名为心不散乱。<a id="a-Ej"></a>垢名爱见慢等诸烦恼；<a id="a-Ek"></a>净名真禅定，<a id="a-El"></a>不杂爱见慢等烦恼如真金。<a id="a-Em"></a>分别名诸定中有一心行、<a id="a-En"></a>不一心行，<a id="a-Eo"></a>常行、<a id="a-Ep"></a>不常行，<a id="a-Eq"></a>难入、<a id="a-Er"></a>易入，<a id="a-Es"></a>难出、<a id="a-Et"></a>易出，<a id="a-Eu"></a>别取相、<a id="a-Ev"></a>总取相，<a id="a-Ew"></a>转治、<a id="a-Ex"></a>不转治。<a id="a-Ey"></a>转治，<a id="a-Ez"></a>如淫欲中慈心，<a id="a-F0"></a>瞋人不净观，<a id="a-F1"></a>愚痴思惟边无边，<a id="a-F2"></a>掉戏心中用智慧分别诸法，<a id="a-F3"></a>没心中欲摄心。<a id="a-F4"></a>若不尔者，<a id="a-F5"></a>名不转治。<a id="a-F6"></a>是定中应分别时及住处：<a id="a-F7"></a>若身瘦羸，<a id="a-F8"></a>是非行定时。<a id="a-F9"></a>如菩萨苦行时作是念：<a id="a-FA"></a>“我今不能生禅定；<a id="a-FB"></a>若多人处，<a id="a-FC"></a>亦非定处。<a id="a-FD"></a>”</p>
  <p id="aFE">复次，<a id="a-FF"></a>佛知是禅定为失故，<a id="a-FG"></a>是禅为住故，<a id="a-FH"></a>是禅为增益故，<a id="a-FI"></a>是禅为达到涅槃故。</p>
  <p id="aFJ">复次，<a id="a-FK"></a>佛知是人难入定、<a id="a-FL"></a>难出定，<a id="a-FM"></a>易入易出，<a id="a-FN"></a>易入难出，<a id="a-FO"></a>难入易出。<a id="a-FP"></a>佛知是人应得如是禅，<a id="a-FQ"></a>知是人失禅受五欲，<a id="a-FR"></a>知是人受五欲已还得禅，<a id="a-FS"></a>依是禅得阿罗汉。<a id="a-FT"></a>如是等一切诸禅定解脱，<a id="a-FU"></a>即是三昧。<a id="a-FV"></a>是禅定，<a id="a-FW"></a>佛以甚深智慧尽知，<a id="a-FX"></a>无能坏，<a id="a-FY"></a>无能胜，<a id="a-FZ"></a>是名第三力。</p>
  <p id="aFa">知众生上下根智力者，<a id="a-Fb"></a>佛知众生是利根、<a id="a-Fc"></a>钝根、<a id="a-Fd"></a>中根。<a id="a-Fe"></a>利智名为上，<a id="a-Ff"></a>钝智名为下，<a id="a-Fg"></a>佛用是上下根智力，<a id="a-Fh"></a>分别一切众生是利根、<a id="a-Fi"></a>是中根、<a id="a-Fj"></a>是钝根。<a id="a-Fk"></a>是人如是根，<a id="a-Fl"></a>今世但能得初果，<a id="a-Fm"></a>更不能得余；<a id="a-Fn"></a>是人但能得第二、<a id="a-Fo"></a>第三、<a id="a-Fp"></a>第四果。<a id="a-Fq"></a>是人但能得初禅，<a id="a-Fr"></a>是人但能得第二、<a id="a-Fs"></a>第三、<a id="a-Ft"></a>第四禅，<a id="a-Fu"></a>乃至灭尽定亦如是。<a id="a-Fv"></a>是人当作时解脱证，<a id="a-Fw"></a>是人当作不时解脱证。<a id="a-Fx"></a>是人能得于声闻中第一，<a id="a-Fy"></a>是人能得于辟支佛中第一，<a id="a-Fz"></a>是人具足六波罗蜜，<a id="a-G0"></a>能得阿耨多罗三藐三菩提。<a id="a-G1"></a>如是知已，<a id="a-G2"></a>或为略说得度，<a id="a-G3"></a>或为广说得度，<a id="a-G4"></a>或为略广说得度。<a id="a-G5"></a>或以软语教，<a id="a-G6"></a>或以苦语教，<a id="a-G7"></a>或以软苦语教。<a id="a-G8"></a>佛亦分别是人有余根，<a id="a-G9"></a>应令增生信根，<a id="a-GA"></a>是人应令生精进、<a id="a-GB"></a>念、<a id="a-GC"></a>定、<a id="a-GD"></a>慧根。<a id="a-GE"></a>是人用信根入正位，<a id="a-GF"></a>是人用慧根入正位。<a id="a-GG"></a>是人利根，<a id="a-GH"></a>为结使所遮，<a id="a-GI"></a>如鸯群梨摩罗等。<a id="a-GJ"></a>是人利根，<a id="a-GK"></a>不为结使所遮，<a id="a-GL"></a>如舍利弗、<a id="a-GM"></a>目连等。<a id="a-GN"></a>知根虽钝而无遮，<a id="a-GO"></a>如周利般陀伽。<a id="a-GP"></a>有根钝而遮者。<a id="a-GQ"></a>知是人见谛所断根钝，<a id="a-GR"></a>思惟所断根利；<a id="a-GS"></a>思惟所断钝，<a id="a-GT"></a>见谛所断利；<a id="a-GU"></a>是人一切根同钝同利；<a id="a-GV"></a>是人一切根不同钝不同利。<a id="a-GW"></a>是人先因力大，<a id="a-GX"></a>是人今缘力大。<a id="a-GY"></a>是人欲缚而得解，<a id="a-GZ"></a>是人欲解而得缚。<a id="a-Ga"></a>譬如鸯群梨摩罗，<a id="a-Gb"></a>欲杀母、<a id="a-Gc"></a>害佛而得解脱；<a id="a-Gd"></a>如一比丘得四禅，<a id="a-Ge"></a>增上慢故，<a id="a-Gf"></a>还入地狱。<a id="a-Gg"></a>知是人必堕恶道，<a id="a-Gh"></a>是人难出，<a id="a-Gi"></a>是人易出，<a id="a-Gj"></a>是人疾出，<a id="a-Gk"></a>是人久久乃出。<a id="a-Gl"></a>如是等一切众生上下根相，<a id="a-Gm"></a>皆悉遍知，<a id="a-Gn"></a>无能坏，<a id="a-Go"></a>无能胜，<a id="a-Gp"></a>是名第四力。</p>
  <p id="aGq">知众生种种欲智力者，<a id="a-Gr"></a>欲名信喜好乐。<a id="a-Gs"></a>好五欲，<a id="a-Gt"></a>如孙陀罗难陀等。<a id="a-Gu"></a>好名闻，<a id="a-Gv"></a>如提婆达等。<a id="a-Gw"></a>好世间财利，<a id="a-Gx"></a>如须弥刹多罗等。<a id="a-Gy"></a>好出家，<a id="a-Gz"></a>如耶舍等。<a id="a-H0"></a>好信，<a id="a-H1"></a>如跋迦利等。<a id="a-H2"></a>好持戒，<a id="a-H3"></a>如罗睺罗等。<a id="a-H4"></a>好施，<a id="a-H5"></a>如陀跋罗（佛姑甘露女所生也）。<a id="a-H6"></a>好头陀远离，<a id="a-H7"></a>如摩诃迦葉。<a id="a-H8"></a>好坐禅，<a id="a-H9"></a>如隶跋多等。<a id="a-HA"></a>好智慧，<a id="a-HB"></a>如舍利弗等。<a id="a-HC"></a>好多闻，<a id="a-HD"></a>如阿难等。<a id="a-HE"></a>好知毗尼，<a id="a-HF"></a>如优波离等。<a id="a-HG"></a>如是佛弟子，<a id="a-HH"></a>各各有所好。<a id="a-HI"></a>凡夫人亦各各有所喜，<a id="a-HJ"></a>或有喜淫欲，<a id="a-HK"></a>或有喜瞋恚。</p>
  <p id="aHL">复次，<a id="a-HM"></a>佛知是人多欲、<a id="a-HN"></a>多瞋、<a id="a-HO"></a>多痴。</p>
  <p id="aHP">问曰：<a id="a-HQ"></a>何等是多淫、<a id="a-HR"></a>多瞋、<a id="a-HS"></a>多痴相？</p>
  <p id="aHT">答曰：<a id="a-HU"></a>如禅经中说三毒相，<a id="a-HV"></a>是中应广说。<a id="a-HW"></a>知如是相已，<a id="a-HX"></a>多淫欲人不净法门治，<a id="a-HY"></a>多瞋人慈心法门治，<a id="a-HZ"></a>多愚痴人因缘法门治。<a id="a-Ha"></a>如是随所欲说法，<a id="a-Hb"></a>所谓善欲随心为说，<a id="a-Hc"></a>如船顺流；<a id="a-Hd"></a>恶欲以苦切语教，<a id="a-He"></a>如以榍出榍。<a id="a-Hf"></a>是欲智中，<a id="a-Hg"></a>佛悉遍知，<a id="a-Hh"></a>无能坏，<a id="a-Hi"></a>无能胜，<a id="a-Hj"></a>是名第五力。</p>
  <p id="aHk">性智力者，<a id="a-Hl"></a>佛知世间种种别异性。<a id="a-Hm"></a>性名积习，<a id="a-Hn"></a>相从性生，<a id="a-Ho"></a>欲随性作行；<a id="a-Hp"></a>或时从欲为性，<a id="a-Hq"></a>习欲成性。<a id="a-Hr"></a>性名染心为事，<a id="a-Hs"></a>欲名随缘起，<a id="a-Ht"></a>是为欲、<a id="a-Hu"></a>性分别。<a id="a-Hv"></a>世间种种别异者，<a id="a-Hw"></a>各各性，<a id="a-Hx"></a>多性，<a id="a-Hy"></a>无量不可数，<a id="a-Hz"></a>是名世间别异。<a id="a-I0"></a>有二种世间：<a id="a-I1"></a>世界世间、<a id="a-I2"></a>众生世间。<a id="a-I3"></a>此中但说众生世间。<a id="a-I4"></a>佛知众生如是性，<a id="a-I5"></a>如是欲，<a id="a-I6"></a>从是处来，<a id="a-I7"></a>成就善根、<a id="a-I8"></a>不善根，<a id="a-I9"></a>可度、<a id="a-IA"></a>不可度，<a id="a-IB"></a>定、<a id="a-IC"></a>不定，<a id="a-ID"></a>必、<a id="a-IE"></a>不必，<a id="a-IF"></a>行何行，<a id="a-IG"></a>生何处，<a id="a-IH"></a>在何地。</p>
  <p id="aII">复次，<a id="a-IJ"></a>佛知是众生种种性相，<a id="a-IK"></a>所谓随所趣向，<a id="a-IL"></a>如是偏多，<a id="a-IM"></a>如是贵，<a id="a-IN"></a>如是染心事，<a id="a-IO"></a>如是欲，<a id="a-IP"></a>如是业，<a id="a-IQ"></a>如是行，<a id="a-IR"></a>如是烦恼，<a id="a-IS"></a>如是礼法，<a id="a-IT"></a>如是定，<a id="a-IU"></a>如是威仪，<a id="a-IV"></a>如是知，<a id="a-IW"></a>如是见，<a id="a-IX"></a>如是忆想分别，<a id="a-IY"></a>尔所结使生，<a id="a-IZ"></a>尔所结使未生。<a id="a-Ia"></a>随所著生欲，<a id="a-Ib"></a>随欲染心，<a id="a-Ic"></a>随染心趣向，<a id="a-Id"></a>随趣向贵重，<a id="a-Ie"></a>随贵重常觉观，<a id="a-If"></a>随觉观为戏论，<a id="a-Ig"></a>随戏论常念，<a id="a-Ih"></a>随念发行，<a id="a-Ii"></a>随发行作业，<a id="a-Ij"></a>随作业果报。</p>
  <p id="aIk">复次，<a id="a-Il"></a>佛用是种种性智力，<a id="a-Im"></a>知是众生可度，<a id="a-In"></a>是不可度；<a id="a-Io"></a>是今世可度，<a id="a-Ip"></a>是后世可度；<a id="a-Iq"></a>是即时可度，<a id="a-Ir"></a>是异时可度；<a id="a-Is"></a>是现前可度，<a id="a-It"></a>是眼不见可度；<a id="a-Iu"></a>是人佛能度，<a id="a-Iv"></a>是人声闻能度，<a id="a-Iw"></a>是人共可度；<a id="a-Ix"></a>是人必可度，<a id="a-Iy"></a>是人必不可度；<a id="a-Iz"></a>是人略说可度，<a id="a-J0"></a>是人广说可度，<a id="a-J1"></a>是人略广说可度；<a id="a-J2"></a>是人赞叹可度，<a id="a-J3"></a>是人折伏可度；<a id="a-J4"></a>是人将迎可度，<a id="a-J5"></a>是人弃舍可度；<a id="a-J6"></a>是人细法可度，<a id="a-J7"></a>是人粗法可度；<a id="a-J8"></a>是人苦切可度，<a id="a-J9"></a>是人软语可度，<a id="a-JA"></a>是人苦软语可度。<a id="a-JB"></a>是邪见，<a id="a-JC"></a>是正见；<a id="a-JD"></a>是著过去，<a id="a-JE"></a>是著未来；<a id="a-JF"></a>是著断灭，<a id="a-JG"></a>是著常；<a id="a-JH"></a>是著有见，<a id="a-JI"></a>是著无见；<a id="a-JJ"></a>是欲生，<a id="a-JK"></a>是厌生；<a id="a-JL"></a>是求富贵乐，<a id="a-JM"></a>是著厚邪见；<a id="a-JN"></a>是说无因无缘，<a id="a-JO"></a>是说邪因缘，<a id="a-JP"></a>是说正因缘；<a id="a-JQ"></a>是说无作业，<a id="a-JR"></a>是说邪作业，<a id="a-JS"></a>是说正作业；<a id="a-JT"></a>是说不求，<a id="a-JU"></a>是说邪求，<a id="a-JV"></a>是说正求；<a id="a-JW"></a>是贵我，<a id="a-JX"></a>是贵五欲，<a id="a-JY"></a>是贵得利，<a id="a-JZ"></a>是贵饮食，<a id="a-Ja"></a>是贵说戏乐事；<a id="a-Jb"></a>是乐众，<a id="a-Jc"></a>是乐愦闹，<a id="a-Jd"></a>是乐远离；<a id="a-Je"></a>是多行爱，<a id="a-Jf"></a>是多行见；<a id="a-Jg"></a>是好信，<a id="a-Jh"></a>是好慧；<a id="a-Ji"></a>是应守护，<a id="a-Jj"></a>是应舍；<a id="a-Jk"></a>是贵持戒，<a id="a-Jl"></a>是贵禅定，<a id="a-Jm"></a>是贵智慧；<a id="a-Jn"></a>是易悟，<a id="a-Jo"></a>是讲说乃悟；<a id="a-Jp"></a>是可引导，<a id="a-Jq"></a>是句句解；<a id="a-Jr"></a>是利根，<a id="a-Js"></a>是钝根，<a id="a-Jt"></a>是中根；<a id="a-Ju"></a>是易出易拔，<a id="a-Jv"></a>是难出难拔；<a id="a-Jw"></a>是畏罪，<a id="a-Jx"></a>是重罪；<a id="a-Jy"></a>是畏生死，<a id="a-Jz"></a>是不畏生死；<a id="a-K0"></a>是多欲，<a id="a-K1"></a>是多瞋，<a id="a-K2"></a>是多痴；<a id="a-K3"></a>是多欲瞋，<a id="a-K4"></a>是多欲痴，<a id="a-K5"></a>是多瞋痴，<a id="a-K6"></a>是多欲瞋痴；<a id="a-K7"></a>是薄烦恼，<a id="a-K8"></a>是厚烦恼；<a id="a-K9"></a>是少垢，<a id="a-KA"></a>是多垢；<a id="a-KB"></a>是覆慧，<a id="a-KC"></a>是略慧，<a id="a-KD"></a>是广慧；<a id="a-KE"></a>是人善知五阴相，<a id="a-KF"></a>十二入、<a id="a-KG"></a>十八界；<a id="a-KH"></a>十二因缘，<a id="a-KI"></a>是处、<a id="a-KJ"></a>非是处，<a id="a-KK"></a>苦、<a id="a-KL"></a>集、<a id="a-KM"></a>灭、<a id="a-KN"></a>道；<a id="a-KO"></a>善知入定、<a id="a-KP"></a>出定、<a id="a-KQ"></a>住定。</p>
  <p id="aKR">复次，<a id="a-KS"></a>佛知是欲界众生，<a id="a-KT"></a>是色界、<a id="a-KU"></a>是无色界众生；<a id="a-KV"></a>是地狱、<a id="a-KW"></a>畜生、<a id="a-KX"></a>饿鬼、<a id="a-KY"></a>人、<a id="a-KZ"></a>天；<a id="a-Ka"></a>是卵生、<a id="a-Kb"></a>胎生、<a id="a-Kc"></a>湿生、<a id="a-Kd"></a>化生；<a id="a-Ke"></a>是有色、<a id="a-Kf"></a>是无色，<a id="a-Kg"></a>是有想、<a id="a-Kh"></a>是无想；<a id="a-Ki"></a>是短命，<a id="a-Kj"></a>是长命；<a id="a-Kk"></a>是但凡夫人未离欲，<a id="a-Kl"></a>是凡夫人离下地欲，<a id="a-Km"></a>未离禅欲；<a id="a-Kn"></a>如是乃至非有想非无想；<a id="a-Ko"></a>是向道，<a id="a-Kp"></a>是得果，<a id="a-Kq"></a>是辟支佛，<a id="a-Kr"></a>是诸佛。<a id="a-Ks"></a>如是等种种分别五道、<a id="a-Kt"></a>四生，<a id="a-Ku"></a>三聚、<a id="a-Kv"></a>假名，<a id="a-Kw"></a>障、<a id="a-Kx"></a>众、<a id="a-Ky"></a>入、<a id="a-Kz"></a>界，<a id="a-L0"></a>善根、<a id="a-L1"></a>不善根，<a id="a-L2"></a>诸结使、<a id="a-L3"></a>地、<a id="a-L4"></a>业果，<a id="a-L5"></a>是可度、<a id="a-L6"></a>是不可度，<a id="a-L7"></a>灭智分别。<a id="a-L8"></a>以如是等分别，<a id="a-L9"></a>知世间种种别异性，<a id="a-LA"></a>得无碍解脱。<a id="a-LB"></a>如是等种种别异，<a id="a-LC"></a>佛悉遍知，<a id="a-LD"></a>无能坏，<a id="a-LE"></a>无能胜，<a id="a-LF"></a>是名第六力。</p>
  <p id="aLG">一切至处道智力者，<a id="a-LH"></a>有人言：<a id="a-LI"></a>“业即是道。<a id="a-LJ"></a>所以者何？<a id="a-LK"></a>业因缘故，<a id="a-LL"></a>遍行五道。<a id="a-LM"></a>有业能断，<a id="a-LN"></a>业能有所至，<a id="a-LO"></a>所谓三圣道分及无漏思。<a id="a-LP"></a>以是故，<a id="a-LQ"></a>诸业是一切至处道。<a id="a-LR"></a>”</p>
  <p id="aLS">复次，<a id="a-LT"></a>有人言：<a id="a-LU"></a>“五分、<a id="a-LV"></a>五智、<a id="a-LW"></a>三昧住，<a id="a-LX"></a>一切处利益事办。<a id="a-LY"></a>”复有人言：<a id="a-LZ"></a>“第四禅即是。<a id="a-La"></a>何以故？<a id="a-Lb"></a>第四禅一切诸定至处。<a id="a-Lc"></a>如诸经中说：<a id="a-Ld"></a>是善心、<a id="a-Le"></a>定心、<a id="a-Lf"></a>不乱心、<a id="a-Lg"></a>摄心，<a id="a-Lh"></a>皆入第四禅中。<a id="a-Li"></a>”</p>
  <p id="aLj">复次，<a id="a-Lk"></a>有人言：<a id="a-Ll"></a>“如身念处即是至处道，<a id="a-Lm"></a>是诸道利益之本。<a id="a-Ln"></a>”复有言：<a id="a-Lo"></a>“一切圣道是，<a id="a-Lp"></a>用是圣道，<a id="a-Lq"></a>得随意利益。<a id="a-Lr"></a>”复有论者言：<a id="a-Ls"></a>“一切善道，<a id="a-Lt"></a>一切恶道，<a id="a-Lu"></a>一切圣道，<a id="a-Lv"></a>各各知诸道至处。<a id="a-Lw"></a>”如毛竖经中说，<a id="a-Lx"></a>佛悉遍知，<a id="a-Ly"></a>无能坏，<a id="a-Lz"></a>无能胜，<a id="a-M0"></a>是名第七力。</p>
  <p id="aM1">宿命智力者，<a id="a-M2"></a>宿命有三种：<a id="a-M3"></a>有通，<a id="a-M4"></a>有明，<a id="a-M5"></a>有力。<a id="a-M6"></a>凡夫人但有通，<a id="a-M7"></a>声闻人亦通亦明，<a id="a-M8"></a>佛亦通亦明亦力。<a id="a-M9"></a>所以者何？<a id="a-MA"></a>凡夫人但知宿命所经，<a id="a-MB"></a>不知业因缘相续；<a id="a-MC"></a>以是故，<a id="a-MD"></a>凡夫人但有通，<a id="a-ME"></a>无有明。<a id="a-MF"></a>声闻人知集谛故，<a id="a-MG"></a>了了知业因缘相续生；<a id="a-MH"></a>以是故，<a id="a-MI"></a>声闻人亦有通、<a id="a-MJ"></a>亦有明。<a id="a-MK"></a>若佛弟子，<a id="a-ML"></a>先凡夫人时得宿命智，<a id="a-MM"></a>入见谛道中知集因缘，<a id="a-MN"></a>第八无漏心得断见故，<a id="a-MO"></a>故通变为明。<a id="a-MP"></a>所以者何？<a id="a-MQ"></a>明名见根本。<a id="a-MR"></a>若佛弟子先得圣道，<a id="a-MS"></a>后宿命智生，<a id="a-MT"></a>亦知集因缘力，<a id="a-MU"></a>故通变为明。</p>
  <p id="aMV">问曰：<a id="a-MW"></a>若佛本为菩萨时，<a id="a-MX"></a>先得宿命智，<a id="a-MY"></a>诸菩萨离无所有处烦恼，<a id="a-MZ"></a>后入圣道故，<a id="a-Ma"></a>云何佛说我初夜得初明？</p>
  <p id="aMb">答曰：<a id="a-Mc"></a>是时非明。<a id="a-Md"></a>若佛在众中，<a id="a-Me"></a>说我彼时得是明，<a id="a-Mf"></a>示众人言，<a id="a-Mg"></a>是明初夜得。<a id="a-Mh"></a>譬如国王未作王时生子，<a id="a-Mi"></a>后作王时，<a id="a-Mj"></a>人问：<a id="a-Mk"></a>“王子何时生？<a id="a-Ml"></a>”答言：<a id="a-Mm"></a>“王子某时生。<a id="a-Mn"></a>”是生时未作王，<a id="a-Mo"></a>以今是王故，<a id="a-Mp"></a>以彼为王子，<a id="a-Mq"></a>言王子彼时生。<a id="a-Mr"></a>佛亦如是，<a id="a-Ms"></a>宿命智生，<a id="a-Mt"></a>尔时未是明，<a id="a-Mu"></a>但名通；<a id="a-Mv"></a>后夜时知集因缘故，<a id="a-Mw"></a>通变为明；<a id="a-Mx"></a>后在众中说言，<a id="a-My"></a>我初夜时得是明。</p>
  <p id="aMz">问曰：<a id="a-N0"></a>通、<a id="a-N1"></a>明义如是，<a id="a-N2"></a>云何为力？</p>
  <p id="aN3">答曰：<a id="a-N4"></a>佛用是明，<a id="a-N5"></a>知己身及众生，<a id="a-N6"></a>无量无边世中，<a id="a-N7"></a>宿命因缘所更，<a id="a-N8"></a>种种悉遍知，<a id="a-N9"></a>是为力。<a id="a-NA"></a>无能坏，<a id="a-NB"></a>无能胜，<a id="a-NC"></a>是名第八力。</p>
  <p id="aND">生死智力者，<a id="a-NE"></a>佛用天眼，<a id="a-NF"></a>见众生生死处。<a id="a-NG"></a>凡夫人用是天眼，<a id="a-NH"></a>极多见四天下；<a id="a-NI"></a>声闻人极多傍见小千世界，<a id="a-NJ"></a>上下亦遍见。</p>
  <p id="aNK">问曰：<a id="a-NL"></a>大梵王亦能见千世界，<a id="a-NM"></a>有何等异？</p>
  <p id="aNN">答曰：<a id="a-NO"></a>大梵王自于千世界中立则遍见，<a id="a-NP"></a>若在边立，<a id="a-NQ"></a>则不见余处。<a id="a-NR"></a>声闻人则不尔，<a id="a-NS"></a>在所住处，<a id="a-NT"></a>常见千世界。<a id="a-NU"></a>辟支佛见百千世界，<a id="a-NV"></a>诸佛见无量无边诸世界。<a id="a-NW"></a>凡夫人天眼智，<a id="a-NX"></a>是通而非明，<a id="a-NY"></a>亦如是；<a id="a-NZ"></a>但见所有事，<a id="a-Na"></a>不能见随业因缘受生，<a id="a-Nb"></a>如宿命中说。</p>
  <p id="aNc">复次，<a id="a-Nd"></a>得天眼人中最第一者，<a id="a-Ne"></a>阿泥卢豆，<a id="a-Nf"></a>色界四大造色半头清净是天眼；<a id="a-Ng"></a>佛天眼四大造色遍头清净，<a id="a-Nh"></a>是为差别。</p>
  <p id="aNi">复次，<a id="a-Nj"></a>声闻人所住于三昧中得天眼，<a id="a-Nk"></a>即所住三昧中能见：<a id="a-Nl"></a>若有觉有观三昧，<a id="a-Nm"></a>若无觉有观三昧，<a id="a-Nn"></a>若无觉无观三昧。<a id="a-No"></a>佛随所入三昧中住，<a id="a-Np"></a>欲见尽见；<a id="a-Nq"></a>若依无觉无观三昧中得天眼，<a id="a-Nr"></a>入有觉有观三昧，<a id="a-Ns"></a>若无觉有观三昧中亦能见。</p>
  <p id="aNt">复次，<a id="a-Nu"></a>声闻人用是天眼见时，<a id="a-Nv"></a>所住三昧中，<a id="a-Nw"></a>心入余三昧，<a id="a-Nx"></a>天眼则灭。<a id="a-Ny"></a>佛则不尔，<a id="a-Nz"></a>心虽入余三昧，<a id="a-O0"></a>天眼不灭。<a id="a-O1"></a>是智慧遍知一切众生生死所趣，<a id="a-O2"></a>无能坏，<a id="a-O3"></a>无能胜，<a id="a-O4"></a>是名第九力。</p>
  <p id="aO5">漏尽智力者，<a id="a-O6"></a>问曰：<a id="a-O7"></a>九力智慧分别有差别，<a id="a-O8"></a>漏尽则同，<a id="a-O9"></a>一切声闻、<a id="a-OA"></a>辟支佛，<a id="a-OB"></a>有何等异？</p>
  <p id="aOC">答曰：<a id="a-OD"></a>虽漏尽是同，<a id="a-OE"></a>智慧分别大差别。<a id="a-OF"></a>声闻极大力，<a id="a-OG"></a>思惟所断结，<a id="a-OH"></a>生分、<a id="a-OI"></a>住分、<a id="a-OJ"></a>灭分，<a id="a-OK"></a>三时断。<a id="a-OL"></a>佛则不尔，<a id="a-OM"></a>一生分时尽断。<a id="a-ON"></a>声闻人见谛所断结使，<a id="a-OO"></a>生时断，<a id="a-OP"></a>思惟所断，<a id="a-OQ"></a>三时灭。<a id="a-OR"></a>佛则见谛所断，<a id="a-OS"></a>思惟所断，<a id="a-OT"></a>无异。<a id="a-OU"></a>声闻人初入圣道时，<a id="a-OV"></a>入时与达时异；<a id="a-OW"></a>佛则一心中亦入亦达，<a id="a-OX"></a>一心中得一切智，<a id="a-OY"></a>一心中坏一切障，<a id="a-OZ"></a>一心中得一切佛法。</p>
  <p id="aOa">复次，<a id="a-Ob"></a>诸声闻人有二种解脱：<a id="a-Oc"></a>烦恼解脱、<a id="a-Od"></a>法障解脱。<a id="a-Oe"></a>佛有一切烦恼解脱，<a id="a-Of"></a>亦有一切法障解脱。<a id="a-Og"></a>佛自然得智慧，<a id="a-Oh"></a>诸声闻人随教道行得。<a id="a-Oi"></a>复有人言：<a id="a-Oj"></a>“若佛以智慧断一切众生烦恼，<a id="a-Ok"></a>其智亦不耗不减。<a id="a-Ol"></a>譬如热铁丸，<a id="a-Om"></a>著少绵上，<a id="a-On"></a>虽烧此绵而火热势不减；<a id="a-Oo"></a>佛智慧亦如是，<a id="a-Op"></a>烧一切烦恼，<a id="a-Oq"></a>智力亦不减。<a id="a-Or"></a>”</p>
  <p id="aOs">复次，<a id="a-Ot"></a>声闻但知自尽漏，<a id="a-Ou"></a>诸佛自知尽漏，<a id="a-Ov"></a>亦知尽他人漏，<a id="a-Ow"></a>如净经中说。</p>
  <p id="aOx">复次，<a id="a-Oy"></a>佛独知众生心中分别有九十八使、<a id="a-Oz"></a>一百九十六缠，<a id="a-P0"></a>除佛无有知者。<a id="a-P1"></a>佛亦独知苦法智，<a id="a-P2"></a>苦比智中，<a id="a-P3"></a>断尔所结使性，<a id="a-P4"></a>乃至道比智亦如是；<a id="a-P5"></a>思惟所断，<a id="a-P6"></a>九解脱道中亦尔。<a id="a-P7"></a>佛悉遍知一切众生如是事，<a id="a-P8"></a>声闻若少知少说，<a id="a-P9"></a>皆随佛语。<a id="a-PA"></a>如是漏尽智慧力势，<a id="a-PB"></a>无能坏，<a id="a-PC"></a>无能胜，<a id="a-PD"></a>是名第十力。</p>
  <p id="aPE">问曰：<a id="a-PF"></a>是十力何者最胜？</p>
  <p id="aPG">答曰：<a id="a-PH"></a>各各于自事中大，<a id="a-PI"></a>如水能渍，<a id="a-PJ"></a>火能烧，<a id="a-PK"></a>各自有力。<a id="a-PL"></a>有人言：<a id="a-PM"></a>“初力为大，<a id="a-PN"></a>能摄十力故。<a id="a-PO"></a>”或言：<a id="a-PP"></a>“漏尽力大，<a id="a-PQ"></a>事办得涅槃故。<a id="a-PR"></a>”论者言：<a id="a-PS"></a>“是十力皆以无碍解脱为根本，<a id="a-PT"></a>无碍解脱为增上。<a id="a-PU"></a>”</p>
  <p id="aPV">问曰：<a id="a-PW"></a>若是十力独是佛事，<a id="a-PX"></a>弟子今世无人能得，<a id="a-PY"></a>佛何以故说？</p>
  <p id="aPZ">答曰：<a id="a-Pa"></a>断人十力中疑故，<a id="a-Pb"></a>无智人令心决定坚牢故，<a id="a-Pc"></a>令四众欢喜，<a id="a-Pd"></a>言“我等大师独有如是力，<a id="a-Pe"></a>不与一切众生共”。<a id="a-Pf"></a>又诸外道辈言：<a id="a-Pg"></a>“憍昙氏沙门，<a id="a-Ph"></a>常寂静处住，<a id="a-Pi"></a>智慧缩没。<a id="a-Pj"></a>”以是故，<a id="a-Pk"></a>发至诚言：<a id="a-Pl"></a>“我十种智力，<a id="a-Pm"></a>四无所畏，<a id="a-Pn"></a>安立具足；<a id="a-Po"></a>在大众中，<a id="a-Pp"></a>说真智慧，<a id="a-Pq"></a>教化众生，<a id="a-Pr"></a>如师子吼，<a id="a-Ps"></a>转梵轮，<a id="a-Pt"></a>一切外道及天世人无能转者。<a id="a-Pu"></a>”为止是谤故，<a id="a-Pv"></a>说是十力。</p>
  <p id="aPw">问曰：<a id="a-Px"></a>好人法，<a id="a-Py"></a>一事智慧尚不应自赞，<a id="a-Pz"></a>何况无我、<a id="a-Q0"></a>无所著人而自赞十力？<a id="a-Q1"></a>如说：</p>
  <p id="aQ2"></p>
  <p id="aQ3">“自赞自毁，<a id="a-Q4"></a>赞他毁他，<a id="a-Q5"></a>如是四种，<a id="a-Q6"></a>智者不行！<a id="a-Q7"></a>”</p>
  <p id="aQ8"></p>
  <p id="aQ9">答曰：<a id="a-QA"></a>佛虽无我、<a id="a-QB"></a>无所著，<a id="a-QC"></a>有无量力，<a id="a-QD"></a>大悲为度众生故，<a id="a-QE"></a>但说十力，<a id="a-QF"></a>不为自赞。<a id="a-QG"></a>譬如好贾客导师，<a id="a-QH"></a>见诸恶贼诳诸贾客，<a id="a-QI"></a>示以非道。<a id="a-QJ"></a>导师愍念故，<a id="a-QK"></a>语诸贾客：<a id="a-QL"></a>“我是实语人，<a id="a-QM"></a>汝莫随诳惑者！<a id="a-QN"></a>”又如诸弊医等诳诸病人，<a id="a-QO"></a>良医愍之，<a id="a-QP"></a>语众病者：<a id="a-QQ"></a>“我有良药能除汝病，<a id="a-QR"></a>莫信欺诳以自苦困！<a id="a-QS"></a>”</p>
  <p id="aQT">复次，<a id="a-QU"></a>佛功德深远，<a id="a-QV"></a>若佛不自说，<a id="a-QW"></a>无有知者；<a id="a-QX"></a>为众生所说，<a id="a-QY"></a>所益甚多。<a id="a-QZ"></a>以是故，<a id="a-Qa"></a>佛自说是十力。</p>
  <p id="aQb">复次，<a id="a-Qc"></a>有可度者必应为说，<a id="a-Qd"></a>所应说中，<a id="a-Qe"></a>次第应说十力；<a id="a-Qf"></a>若不说，<a id="a-Qg"></a>彼不得度，<a id="a-Qh"></a>是故自说。<a id="a-Qi"></a>譬如日月出时，<a id="a-Qj"></a>不作是念：<a id="a-Qk"></a>“我照天下，<a id="a-Ql"></a>当有名称！<a id="a-Qm"></a>”日月既出，<a id="a-Qn"></a>必自有名。<a id="a-Qo"></a>佛亦如是，<a id="a-Qp"></a>不自念为有名称故，<a id="a-Qq"></a>自说功德。<a id="a-Qr"></a>佛清净语言说法，<a id="a-Qs"></a>光明破众生愚闇，<a id="a-Qt"></a>自然有大名称。<a id="a-Qu"></a>以是故，<a id="a-Qv"></a>佛自说十力等诸功德无有失。<a id="a-Qw"></a>力名能有所办：<a id="a-Qx"></a>用是十种力增益智慧故，<a id="a-Qy"></a>能破论议师；<a id="a-Qz"></a>用是十种力增益智慧故，<a id="a-R0"></a>能好说法；<a id="a-R1"></a>用是十种力增益智慧故，<a id="a-R2"></a>能摧伏不顺；<a id="a-R3"></a>用是十种力增益智慧故，<a id="a-R4"></a>于诸法中得自在，<a id="a-R5"></a>如大国主于臣民大众中得自在。<a id="a-R6"></a>是为以声闻法略说十力义。</p>
 </body>
</html>