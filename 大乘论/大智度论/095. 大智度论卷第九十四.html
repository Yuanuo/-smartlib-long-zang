<!doctype html>
<html id="z3IBVJKuj" data-ver="1677">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第九十四</h1>
  <h2 id="a2">释毕定品第八十三之下</h2>
  <p id="a3">【经】“世尊，<a id="a-4"></a>菩萨摩诃萨住何等白净法，<a id="a-5"></a>能作如是方便而不受染污？<a id="a-6"></a>”</p>
  <p id="a7">佛言：<a id="a-8"></a>“菩萨用般若波罗蜜，<a id="a-9"></a>作如是方便力，<a id="a-A"></a>于十方如恒河沙等国土中，<a id="a-B"></a>饶益众生，<a id="a-C"></a>亦不贪著是身。<a id="a-D"></a>何以故？<a id="a-E"></a>著者、<a id="a-F"></a>著法、<a id="a-G"></a>著处，<a id="a-H"></a>是三法皆不可得，<a id="a-I"></a>自性空故。<a id="a-J"></a>空不著空，<a id="a-K"></a>空中无著者，<a id="a-L"></a>亦无著处。<a id="a-M"></a>何以故？<a id="a-N"></a>空中空相不可得。<a id="a-O"></a>须菩提，<a id="a-P"></a>是名不可得空。<a id="a-Q"></a>菩萨住是中，<a id="a-R"></a>能得阿耨多罗三藐三菩提。<a id="a-S"></a>”</p>
  <p id="aT">“世尊，<a id="a-U"></a>菩萨但住般若波罗蜜中，<a id="a-V"></a>得阿耨多罗三藐三菩提，<a id="a-W"></a>不住余法中耶？<a id="a-X"></a>”</p>
  <p id="aY">“须菩提，<a id="a-Z"></a>颇有法不入般若波罗蜜者不？<a id="a-a"></a>”</p>
  <p id="ab">“世尊，<a id="a-c"></a>若般若波罗蜜自性空，<a id="a-d"></a>云何一切法皆入般若波罗蜜中？<a id="a-e"></a>世尊，<a id="a-f"></a>空中无有法若入、<a id="a-g"></a>若不入。<a id="a-h"></a>”</p>
  <p id="ai">“须菩提，<a id="a-j"></a>一切法、<a id="a-k"></a>一切法相空不？<a id="a-l"></a>”</p>
  <p id="am">“世尊，<a id="a-n"></a>空。<a id="a-o"></a>”</p>
  <p id="ap">“须菩提，<a id="a-q"></a>若一切法、<a id="a-r"></a>一切法相空，<a id="a-s"></a>云何言一切法不入空中？<a id="a-t"></a>”</p>
  <p id="au">须菩提白佛言：<a id="a-v"></a>“世尊，<a id="a-w"></a>云何菩萨摩诃萨行般若波罗蜜时，<a id="a-x"></a>住一切法空中，<a id="a-y"></a>能起神通波罗蜜；<a id="a-z"></a>住是神通波罗蜜中，<a id="a-10"></a>到十方如恒河沙等国土供养现在诸佛，<a id="a-11"></a>闻诸佛说法，<a id="a-12"></a>于诸佛所种善根？<a id="a-13"></a>”</p>
  <p id="a14">佛告须菩提：<a id="a-15"></a>“菩萨摩诃萨行般若波罗蜜时，<a id="a-16"></a>观是十方如恒河沙等国土皆空，<a id="a-17"></a>是国土中诸佛亦性空，<a id="a-18"></a>但假名字故，<a id="a-19"></a>诸佛现身所假名字亦空。<a id="a-1A"></a>若十方国土及诸佛性不空者，<a id="a-1B"></a>空为有偏，<a id="a-1C"></a>以空不偏故，<a id="a-1D"></a>一切法、<a id="a-1E"></a>一切法相空。<a id="a-1F"></a>以是故，<a id="a-1G"></a>一切法、<a id="a-1H"></a>一切法相空。<a id="a-1I"></a>是故菩萨摩诃萨行般若波罗蜜，<a id="a-1J"></a>用方便力，<a id="a-1K"></a>生神通波罗蜜；<a id="a-1L"></a>住是神通波罗蜜中，<a id="a-1M"></a>起天眼、<a id="a-1N"></a>天耳、<a id="a-1O"></a>如意足、<a id="a-1P"></a>知他心、<a id="a-1Q"></a>宿命智，<a id="a-1R"></a>知众生生死。<a id="a-1S"></a>若菩萨远离神通波罗蜜，<a id="a-1T"></a>不能得饶益众生，<a id="a-1U"></a>亦不能得阿耨多罗三藐三菩提。<a id="a-1V"></a>是菩萨摩诃萨神通波罗蜜，<a id="a-1W"></a>是阿耨多罗三藐三菩提利益道。<a id="a-1X"></a>何以故？<a id="a-1Y"></a>用是天眼自见诸善法，<a id="a-1Z"></a>亦教他人令得诸善法，<a id="a-1a"></a>于善法亦不著，<a id="a-1b"></a>诸善法自性空故。<a id="a-1c"></a>空无所著，<a id="a-1d"></a>若著则受味，<a id="a-1e"></a>是空中无有味。<a id="a-1f"></a>是菩萨摩诃萨行般若波罗蜜时，<a id="a-1g"></a>能生如是天眼；<a id="a-1h"></a>用是天眼观一切法空，<a id="a-1i"></a>见是法空不取相、<a id="a-1j"></a>不作业；<a id="a-1k"></a>亦为人说是法，<a id="a-1l"></a>亦不得众生相，<a id="a-1m"></a>不得众生名。<a id="a-1n"></a>如是菩萨摩诃萨，<a id="a-1o"></a>用无所得法故，<a id="a-1p"></a>起神通波罗蜜，<a id="a-1q"></a>用是神通波罗蜜，<a id="a-1r"></a>神通所应作者能作。<a id="a-1s"></a>是菩萨用天眼通过于人眼，<a id="a-1t"></a>见十方国土；<a id="a-1u"></a>见已，<a id="a-1v"></a>飞到十方，<a id="a-1w"></a>饶益众生。<a id="a-1x"></a>或以布施，<a id="a-1y"></a>或以持戒，<a id="a-1z"></a>或以忍辱，<a id="a-20"></a>或以精进，<a id="a-21"></a>或以禅定，<a id="a-22"></a>或以智慧，<a id="a-23"></a>饶益众生；<a id="a-24"></a>或以三十七助道法，<a id="a-25"></a>或以诸禅、<a id="a-26"></a>解脱、<a id="a-27"></a>三昧，<a id="a-28"></a>或以声闻法，<a id="a-29"></a>或以辟支佛法，<a id="a-2A"></a>或以菩萨法，<a id="a-2B"></a>或以佛法，<a id="a-2C"></a>饶益众生。<a id="a-2D"></a>为悭者说如是法：<a id="a-2E"></a>‘诸众生，<a id="a-2F"></a>当行布施，<a id="a-2G"></a>贫穷是苦恼法，<a id="a-2H"></a>贫穷之人自不能益，<a id="a-2I"></a>何能益他？<a id="a-2J"></a>以是故，<a id="a-2K"></a>汝等当勤布施，<a id="a-2L"></a>自身得乐，<a id="a-2M"></a>亦能令他得乐；<a id="a-2N"></a>莫以贫穷故，<a id="a-2O"></a>共相食啖，<a id="a-2P"></a>不得离三恶道。<a id="a-2Q"></a>’为破戒者说法：<a id="a-2R"></a>‘诸众生，<a id="a-2S"></a>破戒法大苦恼！<a id="a-2T"></a>破戒之人自不能益，<a id="a-2U"></a>何能益他？<a id="a-2V"></a>破戒法受苦果报，<a id="a-2W"></a>若在地狱、<a id="a-2X"></a>若在饿鬼、<a id="a-2Y"></a>若在畜生。<a id="a-2Z"></a>汝等堕三恶道中，<a id="a-2a"></a>自不能救，<a id="a-2b"></a>何能救人？<a id="a-2c"></a>以是故，<a id="a-2d"></a>汝不应随破戒心，<a id="a-2e"></a>死时有悔。<a id="a-2f"></a>’若有共相瞋诤者，<a id="a-2g"></a>说如是法：<a id="a-2h"></a>‘诸众生，<a id="a-2i"></a>莫共相瞋，<a id="a-2j"></a>瞋乱心人，<a id="a-2k"></a>不顺善法。<a id="a-2l"></a>汝等今共相瞋乱心，<a id="a-2m"></a>或堕地狱、<a id="a-2n"></a>若饿鬼、<a id="a-2o"></a>畜生中。<a id="a-2p"></a>以是故，<a id="a-2q"></a>汝等不应生一念瞋恚心，<a id="a-2r"></a>何况多！<a id="a-2s"></a>’为懈怠众生说法，<a id="a-2t"></a>令得精进；<a id="a-2u"></a>散乱众生，<a id="a-2v"></a>令得禅定；<a id="a-2w"></a>愚痴众生，<a id="a-2x"></a>令得智慧，<a id="a-2y"></a>亦如是。<a id="a-2z"></a>行淫欲者，<a id="a-30"></a>令观不净；<a id="a-31"></a>瞋恚者，<a id="a-32"></a>令观慈心；<a id="a-33"></a>愚痴众生，<a id="a-34"></a>令观十二因缘；<a id="a-35"></a>行非道众生，<a id="a-36"></a>令入正道，<a id="a-37"></a>所谓声闻道、<a id="a-38"></a>辟支佛道、<a id="a-39"></a>佛道。<a id="a-3A"></a>为是众生如是说法：<a id="a-3B"></a>‘汝等所著，<a id="a-3C"></a>是法性空，<a id="a-3D"></a>性空法中不可得著，<a id="a-3E"></a>不著相是空相。<a id="a-3F"></a>’如是，<a id="a-3G"></a>须菩提，<a id="a-3H"></a>菩萨摩诃萨行般若波罗蜜时，<a id="a-3I"></a>住神通波罗蜜中，<a id="a-3J"></a>为众生作利益。</p>
  <p id="a3K">“须菩提，<a id="a-3L"></a>菩萨若远离神通，<a id="a-3M"></a>不能随众生意说善法。<a id="a-3N"></a>以是故，<a id="a-3O"></a>须菩提，<a id="a-3P"></a>菩萨摩诃萨行般若波罗蜜时，<a id="a-3Q"></a>应起神通。<a id="a-3R"></a>须菩提，<a id="a-3S"></a>譬如鸟无翅不能高翔，<a id="a-3T"></a>菩萨无神通，<a id="a-3U"></a>不能随意教化众生。<a id="a-3V"></a>以是故，<a id="a-3W"></a>须菩提，<a id="a-3X"></a>菩萨摩诃萨行般若波罗蜜，<a id="a-3Y"></a>应起诸神通；<a id="a-3Z"></a>起诸神通已，<a id="a-3a"></a>若欲饶益众生，<a id="a-3b"></a>随意能益。<a id="a-3c"></a>是菩萨用天眼见如恒河沙等诸国土，<a id="a-3d"></a>及见是国土中众生；<a id="a-3e"></a>见已，<a id="a-3f"></a>用神通力往到其所，<a id="a-3g"></a>知众生心，<a id="a-3h"></a>随其所应而为说法：<a id="a-3i"></a>或说布施，<a id="a-3j"></a>或说持戒，<a id="a-3k"></a>或说禅定，<a id="a-3l"></a>乃至或说涅槃法。<a id="a-3m"></a>是菩萨用天耳，<a id="a-3n"></a>闻二种音声，<a id="a-3o"></a>若人、<a id="a-3p"></a>若非人。<a id="a-3q"></a>用天耳闻十方诸佛所说法，<a id="a-3r"></a>皆能受持，<a id="a-3s"></a>如所闻法为众生说，<a id="a-3t"></a>或说布施，<a id="a-3u"></a>乃至或说涅槃。<a id="a-3v"></a>是菩萨净他心智，<a id="a-3w"></a>用他心智知众生心，<a id="a-3x"></a>随其所应而为说法，<a id="a-3y"></a>或说布施，<a id="a-3z"></a>乃至或说涅槃。<a id="a-40"></a>是菩萨宿命智，<a id="a-41"></a>忆念种种本生处，<a id="a-42"></a>亦自忆、<a id="a-43"></a>亦忆他人。<a id="a-44"></a>用是宿命智，<a id="a-45"></a>念过去在在处处，<a id="a-46"></a>诸佛名字及弟子众；<a id="a-47"></a>有众生信乐宿命者，<a id="a-48"></a>为现宿命事而为说法，<a id="a-49"></a>或说布施，<a id="a-4A"></a>乃至或说涅槃。<a id="a-4B"></a>用如意神通力，<a id="a-4C"></a>到种种无量诸佛国土，<a id="a-4D"></a>供养诸佛，<a id="a-4E"></a>从诸佛种善根，<a id="a-4F"></a>还来本国。<a id="a-4G"></a>是菩萨漏尽神通智证，<a id="a-4H"></a>用是漏尽神通智证故，<a id="a-4I"></a>为众生随应说法，<a id="a-4J"></a>或说布施，<a id="a-4K"></a>乃至或说涅槃。<a id="a-4L"></a>如是，<a id="a-4M"></a>须菩提，<a id="a-4N"></a>菩萨摩诃萨行般若波罗蜜时，<a id="a-4O"></a>应如是起神通！<a id="a-4P"></a>菩萨用修是神通故，<a id="a-4Q"></a>随意受身，<a id="a-4R"></a>苦乐不染；<a id="a-4S"></a>譬如佛所化人，<a id="a-4T"></a>作一切事，<a id="a-4U"></a>苦乐不染。<a id="a-4V"></a>菩萨摩诃萨行般若波罗蜜时，<a id="a-4W"></a>应如是游戏神通，<a id="a-4X"></a>能净佛国土，<a id="a-4Y"></a>成就众生。</p>
  <p id="a4Z">“复次，<a id="a-4a"></a>须菩提，<a id="a-4b"></a>菩萨摩诃萨不净佛国土，<a id="a-4c"></a>不成就众生，<a id="a-4d"></a>不能得阿耨多罗三藐三菩提。<a id="a-4e"></a>何以故？<a id="a-4f"></a>因缘不具足故，<a id="a-4g"></a>不能得阿耨多罗三藐三菩提。<a id="a-4h"></a>”</p>
  <p id="a4i">须菩提白佛言：<a id="a-4j"></a>“世尊，<a id="a-4k"></a>何等是菩萨摩诃萨因缘具足已，<a id="a-4l"></a>得阿耨多罗三藐三菩提？<a id="a-4m"></a>”</p>
  <p id="a4n">佛告须菩提：<a id="a-4o"></a>“一切善法，<a id="a-4p"></a>是菩萨阿耨多罗三藐三菩提因缘。<a id="a-4q"></a>”</p>
  <p id="a4r">须菩提白佛言：<a id="a-4s"></a>“世尊，<a id="a-4t"></a>何等是善法，<a id="a-4u"></a>以是善法故，<a id="a-4v"></a>得阿耨多罗三藐三菩提？<a id="a-4w"></a>”</p>
  <p id="a4x">佛告须菩提：<a id="a-4y"></a>“菩萨从初发意已来，<a id="a-4z"></a>檀波罗蜜是善法因缘，<a id="a-50"></a>是中无分别是施者、<a id="a-51"></a>是受者，<a id="a-52"></a>性空故。<a id="a-53"></a>用是檀波罗蜜，<a id="a-54"></a>能自利益，<a id="a-55"></a>亦能利益众生，<a id="a-56"></a>从生死拔出令得涅槃。<a id="a-57"></a>是诸善法，<a id="a-58"></a>皆是菩萨摩诃萨阿耨多罗三藐三菩提因缘。<a id="a-59"></a>行是道，<a id="a-5A"></a>过去、<a id="a-5B"></a>未来、<a id="a-5C"></a>现在诸菩萨摩诃萨得度生死，<a id="a-5D"></a>已度、<a id="a-5E"></a>今度、<a id="a-5F"></a>当度。<a id="a-5G"></a>尸罗波罗蜜、<a id="a-5H"></a>羼提波罗蜜、<a id="a-5I"></a>毗梨耶波罗蜜、<a id="a-5J"></a>禅波罗蜜、<a id="a-5K"></a>般若波罗蜜，<a id="a-5L"></a>四禅、<a id="a-5M"></a>四无量心、<a id="a-5N"></a>四无色定，<a id="a-5O"></a>四念处乃至八圣道分，<a id="a-5P"></a>十八空、<a id="a-5Q"></a>八背舍、<a id="a-5R"></a>九次第定、<a id="a-5S"></a>陀罗尼门，<a id="a-5T"></a>佛十力、<a id="a-5U"></a>四无所畏、<a id="a-5V"></a>四无碍智、<a id="a-5W"></a>十八不共法。<a id="a-5X"></a>如是等功德，<a id="a-5Y"></a>皆是阿耨多罗三藐三菩提道。<a id="a-5Z"></a>须菩提，<a id="a-5a"></a>是名善法。<a id="a-5b"></a>菩萨摩诃萨具足是善法已，<a id="a-5c"></a>当得一切种智；<a id="a-5d"></a>得一切种智已，<a id="a-5e"></a>当转法轮；<a id="a-5f"></a>转法轮已，<a id="a-5g"></a>当度众生。<a id="a-5h"></a>”</p>
  <p id="a5i">【论】释曰：<a id="a-5j"></a>尔时，<a id="a-5k"></a>须菩提问：<a id="a-5l"></a>住何等善根故能受此身？<a id="a-5m"></a>佛答：<a id="a-5n"></a>菩萨摩诃萨一切善法具足。</p>
  <p id="a5o">乃至须菩提大欢喜白佛言：<a id="a-5p"></a>菩萨摩诃萨大方便成就力，<a id="a-5q"></a>住何等圣无漏法，<a id="a-5r"></a>能受此身而不为畜身所染？<a id="a-5s"></a>譬如幻师，<a id="a-5t"></a>亦如变化，<a id="a-5u"></a>住何等白净法，<a id="a-5v"></a>能作如是方便？<a id="a-5w"></a>佛答：<a id="a-5x"></a>菩萨以般若波罗蜜力故，<a id="a-5y"></a>能成就如是方便，<a id="a-5z"></a>作种种身，<a id="a-60"></a>能利益十方国土中众生，<a id="a-61"></a>亦不贪是身。<a id="a-62"></a>佛此中说因缘：<a id="a-63"></a>是菩萨三法不可得：<a id="a-64"></a>一者、<a id="a-65"></a>是菩萨身，<a id="a-66"></a>二者、<a id="a-67"></a>所作鹿马，<a id="a-68"></a>三者、<a id="a-69"></a>所用法。<a id="a-6A"></a>何以故？<a id="a-6B"></a>是法皆性空，<a id="a-6C"></a>空亦不著空，<a id="a-6D"></a>空中亦无贪者；<a id="a-6E"></a>法无故众生无，<a id="a-6F"></a>众生无故法亦无。<a id="a-6G"></a>此中佛说因缘：<a id="a-6H"></a>空中空不可得，<a id="a-6I"></a>不可得故，<a id="a-6J"></a>菩萨云何贪是智慧？<a id="a-6K"></a>是名无所得空。<a id="a-6L"></a>般若波罗蜜菩萨住是中，<a id="a-6M"></a>能得阿耨多罗三藐三菩提，<a id="a-6N"></a>以无障碍故易得。</p>
  <p id="a6O">须菩提问：<a id="a-6P"></a>菩萨住六波罗蜜，<a id="a-6Q"></a>乃至十八不共法，<a id="a-6R"></a>今何以但说住无所得般若波罗蜜中得？<a id="a-6S"></a>佛答：<a id="a-6T"></a>须菩提，<a id="a-6U"></a>何法不入般若中？<a id="a-6V"></a>一切法皆入般若波罗蜜中，<a id="a-6W"></a>若住般若波罗蜜，<a id="a-6X"></a>则住一切法。</p>
  <p id="a6Y">复问：<a id="a-6Z"></a>若般若波罗蜜性空，<a id="a-6a"></a>云何一切法皆入中？<a id="a-6b"></a>此中须菩提自说因缘：<a id="a-6c"></a>一切法性空中，<a id="a-6d"></a>无有法出，<a id="a-6e"></a>无有法入。<a id="a-6f"></a>佛告须菩提：<a id="a-6g"></a>一切法、<a id="a-6h"></a>一切法相空耶？<a id="a-6i"></a>世尊，<a id="a-6j"></a>空。<a id="a-6k"></a>须菩提，<a id="a-6l"></a>若一切法、<a id="a-6m"></a>一切法相空，<a id="a-6n"></a>一切法应入空中，<a id="a-6o"></a>汝云何言空中无有法出入？</p>
  <p id="a6p">尔时，<a id="a-6q"></a>须菩提心伏受解，<a id="a-6r"></a>闻是菩萨化身度众生。<a id="a-6s"></a>今问：<a id="a-6t"></a>世尊，<a id="a-6u"></a>菩萨云何住一切法空中，<a id="a-6v"></a>能起神通波罗蜜，<a id="a-6w"></a>到十方如恒河沙国土供养佛、<a id="a-6x"></a>听法，<a id="a-6y"></a>种甚深善根？<a id="a-6z"></a>善根者，<a id="a-70"></a>诸陀罗尼、<a id="a-71"></a>三昧门，<a id="a-72"></a>无碍解脱之根本。<a id="a-73"></a>须菩提意：<a id="a-74"></a>般若波罗蜜性空，<a id="a-75"></a>云何菩萨安住性空波罗蜜中，<a id="a-76"></a>能行是神通有法？<a id="a-77"></a>佛言：<a id="a-78"></a>空故能行。<a id="a-79"></a>所以者何？<a id="a-7A"></a>须菩提，<a id="a-7B"></a>菩萨行般若时，<a id="a-7C"></a>观十方如恒河沙国土皆空，<a id="a-7D"></a>是国土诸佛亦空。</p>
  <p id="a7E">问曰：<a id="a-7F"></a>若国土空，<a id="a-7G"></a>佛亦应空，<a id="a-7H"></a>何以别说？</p>
  <p id="a7I">答曰：<a id="a-7J"></a>佛以无量阿僧祇劫实功德得是身，<a id="a-7K"></a>能以一足指动十方如恒河沙国土；<a id="a-7L"></a>又菩萨世世来深爱重佛，<a id="a-7M"></a>不能疾观使空，<a id="a-7N"></a>是故不共国土合说。<a id="a-7O"></a>此中佛自说因缘：<a id="a-7P"></a>若十方国土及诸佛不空者，<a id="a-7Q"></a>空为有偏，<a id="a-7R"></a>有偏名有空不空处；<a id="a-7S"></a>今实不偏故，<a id="a-7T"></a>一切法、<a id="a-7U"></a>一切法相空。<a id="a-7V"></a>菩萨行般若波罗蜜，<a id="a-7W"></a>一切法无碍。<a id="a-7X"></a>以肉眼观色不通，<a id="a-7Y"></a>见上不见下，<a id="a-7Z"></a>见前不见后，<a id="a-7a"></a>通见障不见，<a id="a-7b"></a>昼见夜不见；<a id="a-7c"></a>知肉眼力少故，<a id="a-7d"></a>以方便更求天眼。<a id="a-7e"></a>方便力者，<a id="a-7f"></a>令他界四大来在身中。<a id="a-7g"></a>用天眼义，<a id="a-7h"></a>如先说。<a id="a-7i"></a>生天耳、<a id="a-7j"></a>如意足、<a id="a-7k"></a>他心智、<a id="a-7l"></a>宿命智，<a id="a-7m"></a>知众生生死所趣等。<a id="a-7n"></a>菩萨若无神通，<a id="a-7o"></a>不能得饶益众生。<a id="a-7p"></a>何以故？<a id="a-7q"></a>若无神通，<a id="a-7r"></a>云何能令多众生发心？<a id="a-7s"></a>菩萨有神通，<a id="a-7t"></a>犹尚不能尽令众生发心，<a id="a-7u"></a>何况无？<a id="a-7v"></a>是故神通波罗蜜，<a id="a-7w"></a>是菩萨所行道。<a id="a-7x"></a>菩萨自见善法，<a id="a-7y"></a>亦令他人得见善法，<a id="a-7z"></a>亦不著是善法。<a id="a-80"></a>何以故？<a id="a-81"></a>是法性皆空故。</p>
  <p id="a82">问曰：<a id="a-83"></a>天眼可见色，<a id="a-84"></a>云何见善法？<a id="a-85"></a>又言见一切法性空？</p>
  <p id="a86">答曰：<a id="a-87"></a>因中说果，<a id="a-88"></a>以天眼见，<a id="a-89"></a>自见己身及见十方众生，<a id="a-8A"></a>然后用他心智、<a id="a-8B"></a>宿命智，<a id="a-8C"></a>求其今世、<a id="a-8D"></a>后世善根；<a id="a-8E"></a>是善根及果报，<a id="a-8F"></a>久皆磨灭，<a id="a-8G"></a>磨灭故见空。<a id="a-8H"></a>是善根皆是有为法无自性，<a id="a-8I"></a>无自性故空，<a id="a-8J"></a>空故不可著，<a id="a-8K"></a>亦不可受味，<a id="a-8L"></a>不可受味故不著。<a id="a-8M"></a>譬如蝇无处不著，<a id="a-8N"></a>唯不著火焰；<a id="a-8O"></a>众生爱著亦如是，<a id="a-8P"></a>善不善法中皆著，<a id="a-8Q"></a>乃至非有想非无想著故，<a id="a-8R"></a>不能入涅槃，<a id="a-8S"></a>唯不能著般若波罗蜜性空火。<a id="a-8T"></a>所以者何？<a id="a-8U"></a>般若波罗蜜、<a id="a-8V"></a>般若波罗蜜相空。<a id="a-8W"></a>若般若波罗蜜不空，<a id="a-8X"></a>即是味，<a id="a-8Y"></a>是可著处。<a id="a-8Z"></a>菩萨住是智慧中，<a id="a-8a"></a>不起有漏业，<a id="a-8b"></a>为众生说法，<a id="a-8c"></a>亦知众生假名不可得；<a id="a-8d"></a>安住是无所得般若波罗蜜中，<a id="a-8e"></a>而能具足神通事。<a id="a-8f"></a>若菩萨不得是无障碍般若，<a id="a-8g"></a>则不能得无碍神通。<a id="a-8h"></a>菩萨得是无障碍空神通，<a id="a-8i"></a>飞到十方国土，<a id="a-8j"></a>利益众生，<a id="a-8k"></a>如经中广说：<a id="a-8l"></a>或以布施，<a id="a-8m"></a>或以持戒等，<a id="a-8n"></a>悭者为说布施等。<a id="a-8o"></a>六波罗蜜义，<a id="a-8p"></a>如此中佛自广说。<a id="a-8q"></a>如此中说譬喻：<a id="a-8r"></a>如鸟无翅不能飞翔，<a id="a-8s"></a>菩萨亦如是，<a id="a-8t"></a>无神通波罗蜜，<a id="a-8u"></a>不能教化众生。<a id="a-8v"></a>菩萨以天眼见十方国土诸佛及一切众生；<a id="a-8w"></a>以天耳力，<a id="a-8x"></a>从诸佛闻法；<a id="a-8y"></a>以如意神通力，<a id="a-8z"></a>放大光明，<a id="a-90"></a>或现水火作种种变化，<a id="a-91"></a>现奇特事，<a id="a-92"></a>令众生发希有尊重心；<a id="a-93"></a>以他心智力故，<a id="a-94"></a>知他心心数法所著、<a id="a-95"></a>所厌，<a id="a-96"></a>可度、<a id="a-97"></a>不可度，<a id="a-98"></a>是利、<a id="a-99"></a>是钝，<a id="a-9A"></a>是善根成就、<a id="a-9B"></a>是未成就，<a id="a-9C"></a>如是等知他众生心，<a id="a-9D"></a>摄取善根成就者。<a id="a-9E"></a>有可度者，<a id="a-9F"></a>以宿命智、<a id="a-9G"></a>生死智，<a id="a-9H"></a>观其本末，<a id="a-9I"></a>何所从来？<a id="a-9J"></a>种何善根？<a id="a-9K"></a>所好何行？<a id="a-9L"></a>从此终当生何所？<a id="a-9M"></a>何时当得解脱？<a id="a-9N"></a>如是筹量思惟，<a id="a-9O"></a>知可度者过去业因缘、<a id="a-9P"></a>未来世果报。<a id="a-9Q"></a>复以神通力，<a id="a-9R"></a>是人应以恐怖度者，<a id="a-9S"></a>以地狱示之，<a id="a-9T"></a>汝当生此中；<a id="a-9U"></a>应以欢喜度者，<a id="a-9V"></a>示以天堂；<a id="a-9W"></a>眼见是事，<a id="a-9X"></a>心怀惊怖、<a id="a-9Y"></a>欢喜，<a id="a-9Z"></a>厌患世间。<a id="a-9a"></a>尔时，<a id="a-9b"></a>以漏尽神通说漏尽法，<a id="a-9c"></a>众生闻是法，<a id="a-9d"></a>破其著心，<a id="a-9e"></a>以三乘而得涅槃。<a id="a-9f"></a>譬如白鹤欲取鱼时，<a id="a-9g"></a>筹量进止，<a id="a-9h"></a>不失期会，<a id="a-9i"></a>知其可得，<a id="a-9j"></a>即便取之，<a id="a-9k"></a>终不空也。<a id="a-9l"></a>菩萨亦如是，<a id="a-9m"></a>以神通力故，<a id="a-9n"></a>观众生本末、<a id="a-9o"></a>应度因缘、<a id="a-9p"></a>国土、<a id="a-9q"></a>时节，<a id="a-9r"></a>知其信等诸根猛利，<a id="a-9s"></a>诸因缘具足，<a id="a-9t"></a>而为说法，<a id="a-9u"></a>则不空也。<a id="a-9v"></a>是故说：<a id="a-9w"></a>菩萨离神通，<a id="a-9x"></a>不能饶益众生，<a id="a-9y"></a>如鸟无翅。<a id="a-9z"></a>余神力，<a id="a-A0"></a>如佛自说：<a id="a-A1"></a>以天眼见十方众生生死，<a id="a-A2"></a>亦知众生心，<a id="a-A3"></a>随意说法；<a id="a-A4"></a>乃至善修神通力，<a id="a-A5"></a>而为众生受身，<a id="a-A6"></a>不为苦乐所污。<a id="a-A7"></a>是菩萨于众生中，<a id="a-A8"></a>或为父、<a id="a-A9"></a>或为子、<a id="a-AA"></a>或为师、<a id="a-AB"></a>或为弟子、<a id="a-AC"></a>或为主、<a id="a-AD"></a>或为奴、<a id="a-AE"></a>或为象马、<a id="a-AF"></a>或为乘象马者、<a id="a-AG"></a>或时富贵力势、<a id="a-AH"></a>或时贫贱，<a id="a-AI"></a>于此诸事，<a id="a-AJ"></a>亦不为染污；<a id="a-AK"></a>譬如佛所化人，<a id="a-AL"></a>作一切事，<a id="a-AM"></a>不染苦乐。<a id="a-AN"></a>一切事者，<a id="a-AO"></a>如先作种种阿僧祇身度众生。<a id="a-AP"></a>苦乐不染者，<a id="a-AQ"></a>乐中不生爱心，<a id="a-AR"></a>苦中不生瞋心，<a id="a-AS"></a>不如生死众生随处起烦恼。<a id="a-AT"></a>菩萨应如是游戏神通，<a id="a-AU"></a>成就众生，<a id="a-AV"></a>净佛国土。</p>
  <p id="aAW">问曰：<a id="a-AX"></a>菩萨神通力有所作，<a id="a-AY"></a>何以名游戏？</p>
  <p id="aAZ">答曰：<a id="a-Aa"></a>戏名如幻师种种现变，<a id="a-Ab"></a>菩萨神通种种现化，<a id="a-Ac"></a>名之为戏。<a id="a-Ad"></a>复次，<a id="a-Ae"></a>佛法中三三昧，<a id="a-Af"></a>空名为上行。<a id="a-Ag"></a>何以故？<a id="a-Ah"></a>似如涅槃无所著，<a id="a-Ai"></a>无所得故。<a id="a-Aj"></a>诸余行法，<a id="a-Ak"></a>皆名为下下，<a id="a-Al"></a>如小儿。<a id="a-Am"></a>是故说神通力，<a id="a-An"></a>名为游戏，<a id="a-Ao"></a>于成就众生，<a id="a-Ap"></a>净佛土中，<a id="a-Aq"></a>最为要用。<a id="a-Ar"></a>成就众生，<a id="a-As"></a>如是中说净佛土共修善根。</p>
  <p id="aAt">问曰：<a id="a-Au"></a>何必要用成就众生，<a id="a-Av"></a>净佛国土？</p>
  <p id="aAw">答曰：<a id="a-Ax"></a>佛自说因缘：<a id="a-Ay"></a>不成就众生、<a id="a-Az"></a>净佛国土，<a id="a-B0"></a>不能得无上道。<a id="a-B1"></a>何以故？<a id="a-B2"></a>因缘不具足，<a id="a-B3"></a>则不能得阿耨多罗三藐三菩提。<a id="a-B4"></a>因缘者，<a id="a-B5"></a>所谓一切善法，<a id="a-B6"></a>从初发意行檀波罗蜜，<a id="a-B7"></a>乃至十八不共法。<a id="a-B8"></a>于是行法中，<a id="a-B9"></a>无忆想分别，<a id="a-BA"></a>是施者、<a id="a-BB"></a>是财物、<a id="a-BC"></a>是受者，<a id="a-BD"></a>乃至十八不共法亦如是。<a id="a-BE"></a>若菩萨不著心，<a id="a-BF"></a>无所分别，<a id="a-BG"></a>行六波罗蜜，<a id="a-BH"></a>乃至十八不共法，<a id="a-BI"></a>是为阿耨多罗三藐三菩提因缘。<a id="a-BJ"></a>以是道，<a id="a-BK"></a>得阿耨多罗三藐三菩提，<a id="a-BL"></a>亦能自度，<a id="a-BM"></a>又能度众生。</p>
  <p id="aBN">问曰：<a id="a-BO"></a>菩萨若著心布施，<a id="a-BP"></a>有何等过而不名具足？<a id="a-BQ"></a>著心布施、<a id="a-BR"></a>受者恩重。</p>
  <p id="aBS">答曰：<a id="a-BT"></a>虽有小利而有大过；<a id="a-BU"></a>如美食杂毒，<a id="a-BV"></a>虽有美利而自丧命。</p>
  <p id="aBW">问曰：<a id="a-BX"></a>何者是过？</p>
  <p id="aBY">答曰：<a id="a-BZ"></a>若著心布施，<a id="a-Ba"></a>有不称意事，<a id="a-Bb"></a>则生恚怒；<a id="a-Bc"></a>若受者不感其恩，<a id="a-Bd"></a>即成怨嫌。<a id="a-Be"></a>若著心供养善人，<a id="a-Bf"></a>有少凶衰，<a id="a-Bg"></a>则嫌布施不应，<a id="a-Bh"></a>悔惜所施；<a id="a-Bi"></a>若布施心悔，<a id="a-Bj"></a>所受果报则不清净。</p>
  <p id="aBk">复次，<a id="a-Bl"></a>著心布施者，<a id="a-Bm"></a>深心贪著财物，<a id="a-Bn"></a>若有侵夺，<a id="a-Bo"></a>即便加害，<a id="a-Bp"></a>自念：<a id="a-Bq"></a>“我为福德好事集财，<a id="a-Br"></a>汝何故侵夺？<a id="a-Bs"></a>”先贪财物，<a id="a-Bt"></a>为今世事；<a id="a-Bu"></a>而能布施，<a id="a-Bv"></a>为后世事。<a id="a-Bw"></a>爱惜转深，<a id="a-Bx"></a>以深著故，<a id="a-By"></a>若有侵夺，<a id="a-Bz"></a>能为重罪；<a id="a-C0"></a>重罪因缘故，<a id="a-C1"></a>受三恶道苦。</p>
  <p id="aC2">复次，<a id="a-C3"></a>贪著因缘故生瞋恚，<a id="a-C4"></a>瞋恚因缘故加刀杖，<a id="a-C5"></a>刀杖杀害，<a id="a-C6"></a>受诸苦恼。</p>
  <p id="aC7">复次，<a id="a-C8"></a>人起愚痴业，<a id="a-C9"></a>大不安隐，<a id="a-CA"></a>行此虚诳不实事故，<a id="a-CB"></a>后必致大患。<a id="a-CC"></a>十方诸佛皆说无相解脱门，<a id="a-CD"></a>诸法无相相，<a id="a-CE"></a>是为实。<a id="a-CF"></a>若人取是财物虚诳不实相，<a id="a-CG"></a>然后心著，<a id="a-CH"></a>心著故期大果报而能施与；<a id="a-CI"></a>譬如人欲求多收故，<a id="a-CJ"></a>大用谷子。<a id="a-CK"></a>如是著心布施，<a id="a-CL"></a>果报少而不净，<a id="a-CM"></a>终归于尽，<a id="a-CN"></a>受诸忧恼，<a id="a-CO"></a>不可称说；<a id="a-CP"></a>皆由取相故，<a id="a-CQ"></a>有如是过。<a id="a-CR"></a>若以如实相行布施，<a id="a-CS"></a>无有如是过；<a id="a-CT"></a>无量阿僧祇生死中，<a id="a-CU"></a>受诸福乐而亦不尽，<a id="a-CV"></a>乃至得阿耨多罗三藐三菩提。</p>
  <p id="aCW">复次，<a id="a-CX"></a>若人以著心行善法，<a id="a-CY"></a>是人若闻诸法毕竟空，<a id="a-CZ"></a>即时舍所行法，<a id="a-Ca"></a>著是空法取相，<a id="a-Cb"></a>以此为实，<a id="a-Cc"></a>先者为虚诳，<a id="a-Cd"></a>是人则失二种法：<a id="a-Ce"></a>失先善法，<a id="a-Cf"></a>而堕邪见。<a id="a-Cg"></a>著心者，<a id="a-Ch"></a>有如是过；<a id="a-Ci"></a>譬如重病之人，<a id="a-Cj"></a>虽有众药，<a id="a-Ck"></a>疗之无损，<a id="a-Cl"></a>药复作病。<a id="a-Cm"></a>著心行诸功德，<a id="a-Cn"></a>有如是等过罪。<a id="a-Co"></a>菩萨舍于著心，<a id="a-Cp"></a>不取空相，<a id="a-Cq"></a>如如、<a id="a-Cr"></a>法性、<a id="a-Cs"></a>实际，<a id="a-Ct"></a>于布施等法亦如是见，<a id="a-Cu"></a>为一切众生回向阿耨多罗三藐三菩提。</p>
  <p id="aCv">复次，<a id="a-Cw"></a>菩萨布施时，<a id="a-Cx"></a>作是念：<a id="a-Cy"></a>如十方三世诸佛毕竟清净智慧，<a id="a-Cz"></a>知诸法实相，<a id="a-D0"></a>亦知是布施相，<a id="a-D1"></a>我亦以是性回向。</p>
  <p id="aD2">复次，<a id="a-D3"></a>是菩萨一切五情心心数法中，<a id="a-D4"></a>不用不行，<a id="a-D5"></a>不能知诸法相故。<a id="a-D6"></a>是法皆是因缘边生，<a id="a-D7"></a>虚诳无有自性故；<a id="a-D8"></a>我今欲知诸法实相回向，<a id="a-D9"></a>是诸虚诳入实相中，<a id="a-DA"></a>皆无有异。<a id="a-DB"></a>我今未能得清净实智慧故，<a id="a-DC"></a>所有分别是虚是实，<a id="a-DD"></a>以清净智慧知之，<a id="a-DE"></a>则皆作第一义谛；<a id="a-DF"></a>入第一义谛中，<a id="a-DG"></a>皆为清净，<a id="a-DH"></a>无有别异。<a id="a-DI"></a>如是布施等回向，<a id="a-DJ"></a>直至佛道。<a id="a-DK"></a>是故说：<a id="a-DL"></a>无所分别心，<a id="a-DM"></a>能行布施等，<a id="a-DN"></a>是名真菩萨道。</p>
  <p data-pb></p>
  <h2 id="aDO">释四谛品第八十四（有本作差别品）</h2>
  <p id="aDP">【经】须菩提白佛言：<a id="a-DQ"></a>“世尊，<a id="a-DR"></a>若是诸法是菩萨法，<a id="a-DS"></a>何等是佛法？<a id="a-DT"></a>”</p>
  <p id="aDU">佛告须菩提：<a id="a-DV"></a>“如汝所问，<a id="a-DW"></a>是诸法是菩萨法，<a id="a-DX"></a>何等是佛法者，<a id="a-DY"></a>须菩提，<a id="a-DZ"></a>菩萨法亦是佛法。<a id="a-Da"></a>若知一切种，<a id="a-Db"></a>是得一切种智，<a id="a-Dc"></a>断一切烦恼习，<a id="a-Dd"></a>菩萨当得是法；<a id="a-De"></a>佛以一念相应慧，<a id="a-Df"></a>知一切法已，<a id="a-Dg"></a>得阿耨多罗三藐三菩提。<a id="a-Dh"></a>须菩提，<a id="a-Di"></a>是为菩萨、<a id="a-Dj"></a>佛之差别。<a id="a-Dk"></a>譬如向道、<a id="a-Dl"></a>得果异，<a id="a-Dm"></a>是二人俱为圣人，<a id="a-Dn"></a>而有得、<a id="a-Do"></a>向之异。<a id="a-Dp"></a>如是，<a id="a-Dq"></a>须菩提，<a id="a-Dr"></a>菩萨摩诃萨无碍道中行，<a id="a-Ds"></a>是名菩萨摩诃萨；<a id="a-Dt"></a>解脱道中无一切闇蔽，<a id="a-Du"></a>是为佛。<a id="a-Dv"></a>”</p>
  <p id="aDw">须菩提白佛言：<a id="a-Dx"></a>“世尊，<a id="a-Dy"></a>若一切法自相空，<a id="a-Dz"></a>自相空法中，<a id="a-E0"></a>云何有差别之异？<a id="a-E1"></a>是地狱、<a id="a-E2"></a>是饿鬼、<a id="a-E3"></a>是畜生、<a id="a-E4"></a>是天、<a id="a-E5"></a>是人，<a id="a-E6"></a>是性地人、<a id="a-E7"></a>是八地人，<a id="a-E8"></a>是须陀洹人、<a id="a-E9"></a>是斯陀含、<a id="a-EA"></a>阿那含、<a id="a-EB"></a>阿罗汉人，<a id="a-EC"></a>是辟支佛，<a id="a-ED"></a>是菩萨，<a id="a-EE"></a>是多陀阿伽度、<a id="a-EF"></a>阿罗诃、<a id="a-EG"></a>三藐三佛陀？<a id="a-EH"></a>世尊，<a id="a-EI"></a>如诸人不可得，<a id="a-EJ"></a>业因缘亦不可得，<a id="a-EK"></a>果报亦不可得！<a id="a-EL"></a>”</p>
  <p id="aEM">佛言：<a id="a-EN"></a>“如是，<a id="a-EO"></a>如是，<a id="a-EP"></a>如汝所言。<a id="a-EQ"></a>自相空法中，<a id="a-ER"></a>无众生、<a id="a-ES"></a>无业因缘、<a id="a-ET"></a>无果报。<a id="a-EU"></a>须菩提，<a id="a-EV"></a>众生不知是诸法自相空，<a id="a-EW"></a>是众生作业因缘，<a id="a-EX"></a>若善、<a id="a-EY"></a>若恶、<a id="a-EZ"></a>若无动。<a id="a-Ea"></a>罪业因缘故，<a id="a-Eb"></a>堕三恶道中；<a id="a-Ec"></a>福业因缘故，<a id="a-Ed"></a>在人、<a id="a-Ee"></a>天中生；<a id="a-Ef"></a>无动业因缘故，<a id="a-Eg"></a>色、<a id="a-Eh"></a>无色界中生。<a id="a-Ei"></a>是菩萨摩诃萨行檀波罗蜜，<a id="a-Ej"></a>乃至十八不共法时，<a id="a-Ek"></a>尽受行是助道法；<a id="a-El"></a>如金刚三昧得阿耨多罗三藐三菩提；<a id="a-Em"></a>得已，<a id="a-En"></a>饶益众生，<a id="a-Eo"></a>是利常不失故，<a id="a-Ep"></a>不堕六道生死中。<a id="a-Eq"></a>”</p>
  <p id="aEr">须菩提白佛言：<a id="a-Es"></a>“世尊，<a id="a-Et"></a>佛得阿耨多罗三藐三菩提已，<a id="a-Eu"></a>得六道生死不？<a id="a-Ev"></a>”</p>
  <p id="aEw">佛言：<a id="a-Ex"></a>“不得也！<a id="a-Ey"></a>须菩提。<a id="a-Ez"></a>”</p>
  <p id="aF0">“世尊，<a id="a-F1"></a>得业若黑、<a id="a-F2"></a>若白、<a id="a-F3"></a>若黑白、<a id="a-F4"></a>若不黑不白不？<a id="a-F5"></a>”</p>
  <p id="aF6">佛言：<a id="a-F7"></a>“不也。<a id="a-F8"></a>”</p>
  <p id="aF9">“世尊，<a id="a-FA"></a>若不得，<a id="a-FB"></a>云何说地狱、<a id="a-FC"></a>饿鬼、<a id="a-FD"></a>畜生，<a id="a-FE"></a>人、<a id="a-FF"></a>天，<a id="a-FG"></a>须陀洹乃至阿罗汉、<a id="a-FH"></a>辟支佛、<a id="a-FI"></a>菩萨、<a id="a-FJ"></a>诸佛？<a id="a-FK"></a>”</p>
  <p id="aFL">“须菩提，<a id="a-FM"></a>若众生知诸法自相空，<a id="a-FN"></a>菩萨摩诃萨不求阿耨多罗三藐三菩提，<a id="a-FO"></a>亦不拔众生于三恶趣，<a id="a-FP"></a>乃至往来六道生死中。<a id="a-FQ"></a>须菩提，<a id="a-FR"></a>以众生实不知诸法自性空故，<a id="a-FS"></a>不得脱六道生死；<a id="a-FT"></a>是菩萨从诸佛所，<a id="a-FU"></a>闻诸法自相空，<a id="a-FV"></a>发意求阿耨多罗三藐三菩提。<a id="a-FW"></a>须菩提，<a id="a-FX"></a>诸法不尔如凡人所著，<a id="a-FY"></a>是众生于无所有法中，<a id="a-FZ"></a>颠倒妄想分别得法；<a id="a-Fa"></a>无众生有众生想，<a id="a-Fb"></a>无色有色想，<a id="a-Fc"></a>无受想行识有受想行识想；<a id="a-Fd"></a>乃至一切有为法无所有，<a id="a-Fe"></a>用颠倒妄想心，<a id="a-Ff"></a>作身、<a id="a-Fg"></a>口、<a id="a-Fh"></a>意业因缘，<a id="a-Fi"></a>往来六道生死中不得脱。<a id="a-Fj"></a>是菩萨摩诃萨行般若波罗蜜时，<a id="a-Fk"></a>一切善法内般若波罗蜜中，<a id="a-Fl"></a>行菩萨道，<a id="a-Fm"></a>得阿耨多罗三藐三菩提；<a id="a-Fn"></a>得阿耨多罗三藐三菩提已，<a id="a-Fo"></a>为众生说四圣谛，<a id="a-Fp"></a>苦、<a id="a-Fq"></a>苦集、<a id="a-Fr"></a>苦灭、<a id="a-Fs"></a>苦灭道，<a id="a-Ft"></a>开示分别一切助道善法，<a id="a-Fu"></a>皆入四圣谛中；<a id="a-Fv"></a>用是助道善法，<a id="a-Fw"></a>分别有三宝。<a id="a-Fx"></a>何等三？<a id="a-Fy"></a>佛宝，<a id="a-Fz"></a>法宝，<a id="a-G0"></a>僧宝。<a id="a-G1"></a>不信拒逆是三宝故，<a id="a-G2"></a>不得离六道生死。<a id="a-G3"></a>”</p>
  <p id="aG4">须菩提白佛言：<a id="a-G5"></a>“世尊，<a id="a-G6"></a>用苦圣谛得度？<a id="a-G7"></a>用苦智得度？<a id="a-G8"></a>用集圣谛得度？<a id="a-G9"></a>用集智得度？<a id="a-GA"></a>用灭圣谛得度？<a id="a-GB"></a>用灭智得度？<a id="a-GC"></a>用道圣谛得度？<a id="a-GD"></a>用道智得度？<a id="a-GE"></a>”</p>
  <p id="aGF">佛告须菩提：<a id="a-GG"></a>“非苦圣谛得度，<a id="a-GH"></a>亦非苦智得度，<a id="a-GI"></a>乃至非道圣谛得度，<a id="a-GJ"></a>亦非道智得度。<a id="a-GK"></a>须菩提，<a id="a-GL"></a>是四圣谛平等故，<a id="a-GM"></a>我说即是涅槃；<a id="a-GN"></a>不以苦圣谛，<a id="a-GO"></a>不以集、<a id="a-GP"></a>灭、<a id="a-GQ"></a>道圣谛，<a id="a-GR"></a>亦不以苦智，<a id="a-GS"></a>不以集、<a id="a-GT"></a>灭、<a id="a-GU"></a>道智得涅槃。<a id="a-GV"></a>”</p>
  <p id="aGW">须菩提白佛言：<a id="a-GX"></a>“世尊，<a id="a-GY"></a>何等是四圣谛平等相？<a id="a-GZ"></a>”</p>
  <p id="aGa">“须菩提，<a id="a-Gb"></a>若无苦、<a id="a-Gc"></a>无苦智，<a id="a-Gd"></a>无集、<a id="a-Ge"></a>无集智，<a id="a-Gf"></a>无灭、<a id="a-Gg"></a>无灭智，<a id="a-Gh"></a>无道、<a id="a-Gi"></a>无道智，<a id="a-Gj"></a>是名四圣谛平等。<a id="a-Gk"></a>复次，<a id="a-Gl"></a>须菩提，<a id="a-Gm"></a>是四圣谛如、<a id="a-Gn"></a>不异，<a id="a-Go"></a>法相、<a id="a-Gp"></a>法性、<a id="a-Gq"></a>法住、<a id="a-Gr"></a>法位、<a id="a-Gs"></a>实际，<a id="a-Gt"></a>有佛无佛，<a id="a-Gu"></a>法相常住，<a id="a-Gv"></a>为不诳不失故。<a id="a-Gw"></a>是菩萨摩诃萨，<a id="a-Gx"></a>行般若波罗蜜时，<a id="a-Gy"></a>为通达实谛故，<a id="a-Gz"></a>行般若波罗蜜。<a id="a-H0"></a>”</p>
  <p id="aH1">须菩提白佛言：<a id="a-H2"></a>“世尊，<a id="a-H3"></a>云何菩萨摩诃萨为通达实谛故，<a id="a-H4"></a>行般若波罗蜜时，<a id="a-H5"></a>如通达实谛，<a id="a-H6"></a>不堕声闻、<a id="a-H7"></a>辟支佛地，<a id="a-H8"></a>直入菩萨位中？<a id="a-H9"></a>”</p>
  <p id="aHA">佛告须菩提：<a id="a-HB"></a>“若菩萨摩诃萨如实见诸法，<a id="a-HC"></a>见已得无所有法；<a id="a-HD"></a>得无所有法已，<a id="a-HE"></a>见一切法空，<a id="a-HF"></a>四圣谛所摄，<a id="a-HG"></a>四圣谛所不摄法皆空。<a id="a-HH"></a>若如是观，<a id="a-HI"></a>是时便入菩萨位中，<a id="a-HJ"></a>是为菩萨住性地中，<a id="a-HK"></a>不从顶堕。<a id="a-HL"></a>用是顶堕故，<a id="a-HM"></a>堕声闻、<a id="a-HN"></a>辟支佛地。<a id="a-HO"></a>是菩萨住性地中，<a id="a-HP"></a>能生四禅、<a id="a-HQ"></a>四无量心、<a id="a-HR"></a>四无色定。<a id="a-HS"></a>是菩萨住是初定地中，<a id="a-HT"></a>分别一切诸法，<a id="a-HU"></a>通达四圣谛：<a id="a-HV"></a>知苦不生缘苦心，<a id="a-HW"></a>乃至知道不生缘道心；<a id="a-HX"></a>但顺阿耨多罗三藐三菩提心，<a id="a-HY"></a>观诸法如实相。<a id="a-HZ"></a>”</p>
  <p id="aHa">“世尊，<a id="a-Hb"></a>云何观诸法如实相？<a id="a-Hc"></a>”</p>
  <p id="aHd">佛言：<a id="a-He"></a>“观诸法空。<a id="a-Hf"></a>”</p>
  <p id="aHg">“世尊，<a id="a-Hh"></a>何等空？<a id="a-Hi"></a>”</p>
  <p id="aHj">佛言：<a id="a-Hk"></a>“自相空。<a id="a-Hl"></a>是菩萨用如是智慧，<a id="a-Hm"></a>观一切法空，<a id="a-Hn"></a>无法性可见，<a id="a-Ho"></a>住是性中得阿耨多罗三藐三菩提。<a id="a-Hp"></a>何以故？<a id="a-Hq"></a>无性相是阿耨多罗三藐三菩提；<a id="a-Hr"></a>非诸佛所作，<a id="a-Hs"></a>非辟支佛所作，<a id="a-Ht"></a>亦非阿罗汉所作，<a id="a-Hu"></a>亦非向道人所作，<a id="a-Hv"></a>亦非得果人所作，<a id="a-Hw"></a>亦非菩萨所作。<a id="a-Hx"></a>但众生不知不见诸法如实相，<a id="a-Hy"></a>以是事故，<a id="a-Hz"></a>菩萨摩诃萨行般若波罗蜜，<a id="a-I0"></a>以方便力故，<a id="a-I1"></a>为是众生说法。<a id="a-I2"></a>”</p>
  <p id="aI3">【论】问曰：<a id="a-I4"></a>佛法、<a id="a-I5"></a>菩萨法，<a id="a-I6"></a>大有差别：<a id="a-I7"></a>佛是一切智，<a id="a-I8"></a>菩萨未是一切智。<a id="a-I9"></a>须菩提何故生疑而问佛：<a id="a-IA"></a>何等是诸菩萨法？<a id="a-IB"></a>何等是佛法？</p>
  <p id="aIC">答曰：<a id="a-ID"></a>此中佛教菩萨如佛所行，<a id="a-IE"></a>应如是行六波罗蜜等，<a id="a-IF"></a>乃至一切种智。<a id="a-IG"></a>是故须菩提问：<a id="a-IH"></a>若如佛行，<a id="a-II"></a>与佛何异？<a id="a-IJ"></a>佛可其意，<a id="a-IK"></a>应如是问。<a id="a-IL"></a>色等诸法行处是同，<a id="a-IM"></a>但智慧利钝有异。<a id="a-IN"></a>此中佛自说因缘：<a id="a-IO"></a>菩萨虽如实行六波罗蜜而未能周遍，<a id="a-IP"></a>未能入一切门，<a id="a-IQ"></a>是故不名为佛。<a id="a-IR"></a>若菩萨已入一切种智门，<a id="a-IS"></a>入诸法实相中，<a id="a-IT"></a>以一念相应智慧，<a id="a-IU"></a>得阿耨多罗三藐三菩提，<a id="a-IV"></a>断一切烦恼习，<a id="a-IW"></a>得诸法中自在力，<a id="a-IX"></a>尔时名为佛。<a id="a-IY"></a>如月十四日、<a id="a-IZ"></a>十五日，<a id="a-Ia"></a>虽同为月，<a id="a-Ib"></a>十四日不能令大海水潮；<a id="a-Ic"></a>菩萨亦如是，<a id="a-Id"></a>虽有实智慧清净，<a id="a-Ie"></a>未能具足诸佛法故，<a id="a-If"></a>不能动一切十方众生。<a id="a-Ig"></a>月十五日光明盛满时，<a id="a-Ih"></a>能令大海水潮；<a id="a-Ii"></a>菩萨成佛亦如是，<a id="a-Ij"></a>放大光明，<a id="a-Ik"></a>能动十方国土众生。<a id="a-Il"></a>此中佛自说譬喻：<a id="a-Im"></a>如向道、<a id="a-In"></a>得果，<a id="a-Io"></a>同为圣人而有差别。<a id="a-Ip"></a>菩萨亦如是，<a id="a-Iq"></a>行者名为菩萨，<a id="a-Ir"></a>从初发心乃至金刚三昧；<a id="a-Is"></a>佛已得果，<a id="a-It"></a>断一切法中疑，<a id="a-Iu"></a>无所不了，<a id="a-Iv"></a>故名为佛。</p>
  <p id="aIw">须菩提复问：<a id="a-Ix"></a>自相空法中差别不可得，<a id="a-Iy"></a>所谓是地狱乃至天，<a id="a-Iz"></a>是性人、<a id="a-J0"></a>八人，<a id="a-J1"></a>是须陀洹乃至佛！<a id="a-J2"></a>世尊，<a id="a-J3"></a>如地狱等众生不可得，<a id="a-J4"></a>业因缘亦应不可得。<a id="a-J5"></a>何以故？<a id="a-J6"></a>作业者不可得，<a id="a-J7"></a>业不可得故，<a id="a-J8"></a>果报亦不可得，<a id="a-J9"></a>佛云何说佛与菩萨有差别？<a id="a-JA"></a>佛可须菩提意，<a id="a-JB"></a>还以所问答须菩提：<a id="a-JC"></a>众生不知自性空法故，<a id="a-JD"></a>能起善恶业，<a id="a-JE"></a>如经中广说。<a id="a-JF"></a>众生者，<a id="a-JG"></a>凡夫未入正位人，<a id="a-JH"></a>是人我心颠倒，<a id="a-JI"></a>烦恼因缘故起诸业。<a id="a-JJ"></a>业者有三种：<a id="a-JK"></a>身、<a id="a-JL"></a>口、<a id="a-JM"></a>意。<a id="a-JN"></a>是三种业有二种：<a id="a-JO"></a>若善、<a id="a-JP"></a>若恶，<a id="a-JQ"></a>若有漏、<a id="a-JR"></a>若无漏。<a id="a-JS"></a>恶业故堕三恶趣，<a id="a-JT"></a>善业故生天人中。<a id="a-JU"></a>善业复有二种：<a id="a-JV"></a>一者、<a id="a-JW"></a>欲界系，<a id="a-JX"></a>二者、<a id="a-JY"></a>色、<a id="a-JZ"></a>无色界系。<a id="a-Ja"></a>色、<a id="a-Jb"></a>无色界系生业名不动，<a id="a-Jc"></a>不动业故生色、<a id="a-Jd"></a>无色界。<a id="a-Je"></a>若众生自知诸法性空，<a id="a-Jf"></a>即时不生著心，<a id="a-Jg"></a>著心不生故不起业，<a id="a-Jh"></a>乃至不生色、<a id="a-Ji"></a>无色界。<a id="a-Jj"></a>以实不知故生，<a id="a-Jk"></a>以是事故，<a id="a-Jl"></a>菩萨摩诃萨尽受行布施等法，<a id="a-Jm"></a>乃至十八不共法，<a id="a-Jn"></a>无所失，<a id="a-Jo"></a>无所少，<a id="a-Jp"></a>乃至用如金刚三昧，<a id="a-Jq"></a>得阿耨多罗三藐三菩提，<a id="a-Jr"></a>大饶益众生。<a id="a-Js"></a>众生得是利益故，<a id="a-Jt"></a>不复往来五道生死。</p>
  <p id="aJu">须菩提复问：<a id="a-Jv"></a>佛得阿耨多罗三藐三菩提时，<a id="a-Jw"></a>实得是六道不？<a id="a-Jx"></a>佛言：<a id="a-Jy"></a>不得！</p>
  <p id="aJz">问曰：<a id="a-K0"></a>佛先说大利益故，<a id="a-K1"></a>不堕六道，<a id="a-K2"></a>今云何言不得？</p>
  <p id="aK3">答曰：<a id="a-K4"></a>决定取相邪见、<a id="a-K5"></a>堕邪见；<a id="a-K6"></a>六道生死不得，<a id="a-K7"></a>但凡夫人以颠倒因缘起业，<a id="a-K8"></a>假名有生死六道，<a id="a-K9"></a>其实如幻、<a id="a-KA"></a>如梦。</p>
  <p id="aKB">复问：<a id="a-KC"></a>得黑、<a id="a-KD"></a>白等四种业不？<a id="a-KE"></a>佛言：<a id="a-KF"></a>不得。<a id="a-KG"></a>黑业者，<a id="a-KH"></a>是不善业，<a id="a-KI"></a>果报地狱等受苦恼处；<a id="a-KJ"></a>是中众生，<a id="a-KK"></a>以大苦恼闷极，<a id="a-KL"></a>故名为黑。<a id="a-KM"></a>受善业果报处，<a id="a-KN"></a>所谓诸天，<a id="a-KO"></a>以其受乐随意自在明了，<a id="a-KP"></a>故名为白业；<a id="a-KQ"></a>是业是三界天。<a id="a-KR"></a>善不善业受果报处，<a id="a-KS"></a>所谓人、<a id="a-KT"></a>阿修罗等八部。<a id="a-KU"></a>此处亦受乐、<a id="a-KV"></a>亦受苦，<a id="a-KW"></a>故名白黑业。<a id="a-KX"></a>无漏业能破不善有漏业，<a id="a-KY"></a>能拔众生令离善恶果报中。</p>
  <p id="aKZ">问曰：<a id="a-Ka"></a>无漏业应是白，<a id="a-Kb"></a>何以言非白非黑？</p>
  <p id="aKc">答曰：<a id="a-Kd"></a>无漏法虽清净无垢，<a id="a-Ke"></a>以空、<a id="a-Kf"></a>无相、<a id="a-Kg"></a>无作故无所分别，<a id="a-Kh"></a>不得言白；<a id="a-Ki"></a>黑、<a id="a-Kj"></a>白是相待法，<a id="a-Kk"></a>此中无相待故，<a id="a-Kl"></a>不得言白。<a id="a-Km"></a>复次，<a id="a-Kn"></a>无漏业能灭一切诸观，<a id="a-Ko"></a>观中分别故有黑、<a id="a-Kp"></a>白，<a id="a-Kq"></a>此中无观故无黑、<a id="a-Kr"></a>白。</p>
  <p id="aKs">须菩提复问：<a id="a-Kt"></a>若不得是四种业，<a id="a-Ku"></a>云何分别是地狱乃至阿罗汉？<a id="a-Kv"></a>若无黑业，<a id="a-Kw"></a>云何说是地狱、<a id="a-Kx"></a>畜生、<a id="a-Ky"></a>饿鬼？<a id="a-Kz"></a>若无白业，<a id="a-L0"></a>云何说是天、<a id="a-L1"></a>人？<a id="a-L2"></a>若无黑白业，<a id="a-L3"></a>云何说是阿修罗道？<a id="a-L4"></a>若无不白不黑业，<a id="a-L5"></a>云何说是须陀洹乃至阿罗汉？<a id="a-L6"></a>佛答：<a id="a-L7"></a>若一切众生自知诸法自性空者，<a id="a-L8"></a>菩萨不发阿耨多罗三藐三菩提意，<a id="a-L9"></a>亦不于六道中拔出众生。<a id="a-LA"></a>何以故？<a id="a-LB"></a>众生自知诸法性空，<a id="a-LC"></a>则无所度。<a id="a-LD"></a>譬如无病则不须药，<a id="a-LE"></a>无闇则不须灯明。<a id="a-LF"></a>须菩提，<a id="a-LG"></a>今众生实不知自相空法故，<a id="a-LH"></a>随心取相生著，<a id="a-LI"></a>以著故染，<a id="a-LJ"></a>染故随于五欲，<a id="a-LK"></a>随五欲故为贪所覆，<a id="a-LL"></a>贪因缘故悭、<a id="a-LM"></a>虚诳、<a id="a-LN"></a>嫉妒、<a id="a-LO"></a>瞋恚、<a id="a-LP"></a>斗诤，<a id="a-LQ"></a>以瞋恚故起诸罪业，<a id="a-LR"></a>无所识知。<a id="a-LS"></a>是故寿终随业因缘生于彼处，<a id="a-LT"></a>续作生死业，<a id="a-LU"></a>常往来六道中，<a id="a-LV"></a>无复穷已。<a id="a-LW"></a>是故菩萨于诸佛及弟子所，<a id="a-LX"></a>闻说诸法空，<a id="a-LY"></a>而慈愍众生：<a id="a-LZ"></a>众生以狂愚颠倒故生著，<a id="a-La"></a>我当作佛，<a id="a-Lb"></a>破众生颠倒，<a id="a-Lc"></a>令解诸法空相。<a id="a-Ld"></a>所以者何？<a id="a-Le"></a>诸法不尔如凡人所著。<a id="a-Lf"></a>众生法无有定实，<a id="a-Lg"></a>但自于无所有中，<a id="a-Lh"></a>忆想分别，<a id="a-Li"></a>妄有所得；<a id="a-Lj"></a>无众生中起众生想，<a id="a-Lk"></a>无色中起色想，<a id="a-Ll"></a>无受、<a id="a-Lm"></a>想、<a id="a-Ln"></a>行、<a id="a-Lo"></a>识中起识想。<a id="a-Lp"></a>以狂颠倒故，<a id="a-Lq"></a>是能起身、<a id="a-Lr"></a>口、<a id="a-Ls"></a>意业，<a id="a-Lt"></a>于六道生死不能得脱。<a id="a-Lu"></a>若但生众生法想，<a id="a-Lv"></a>结缚犹轻，<a id="a-Lw"></a>易可得度。<a id="a-Lx"></a>生贪欲、<a id="a-Ly"></a>瞋恚，<a id="a-Lz"></a>于是中起诸重业，<a id="a-M0"></a>是为重缚，<a id="a-M1"></a>受此业果报，<a id="a-M2"></a>则难可得度；<a id="a-M3"></a>譬如积微尘成山，<a id="a-M4"></a>难可得移动。<a id="a-M5"></a>菩萨为是众生故，<a id="a-M6"></a>欲破其生死因缘果报故，<a id="a-M7"></a>于般若中摄一切善法，<a id="a-M8"></a>行菩萨道，<a id="a-M9"></a>得阿耨多罗三藐三菩提，<a id="a-MA"></a>为众生说四圣谛，<a id="a-MB"></a>所谓苦、<a id="a-MC"></a>苦集、<a id="a-MD"></a>苦灭、<a id="a-ME"></a>苦灭道，<a id="a-MF"></a>种种因缘开示敷演。</p>
  <p id="aMG">问曰：<a id="a-MH"></a>佛无量阿僧祇劫来，<a id="a-MI"></a>习微妙法，<a id="a-MJ"></a>所谓十八不共法，<a id="a-MK"></a>乃至无碍解脱，<a id="a-ML"></a>诸甚深业，<a id="a-MM"></a>何以但说苦、<a id="a-MN"></a>集、<a id="a-MO"></a>灭、<a id="a-MP"></a>道？</p>
  <p id="aMQ">答曰：<a id="a-MR"></a>众生所畏急者，<a id="a-MS"></a>无过于苦；<a id="a-MT"></a>为除苦已，<a id="a-MU"></a>然后示以佛道。<a id="a-MV"></a>如人重病，<a id="a-MW"></a>先以除病为急；<a id="a-MX"></a>然后以宝物、<a id="a-MY"></a>衣服庄严其身。<a id="a-MZ"></a>苦者，<a id="a-Ma"></a>受五受众身，<a id="a-Mb"></a>是一切苦本，<a id="a-Mc"></a>性即是苦；<a id="a-Md"></a>是苦略而言之，<a id="a-Me"></a>是生、<a id="a-Mf"></a>老、<a id="a-Mg"></a>病等，<a id="a-Mh"></a>如经中处处广说。<a id="a-Mi"></a>苦集者，<a id="a-Mj"></a>爱等诸烦恼；<a id="a-Mk"></a>爱是心中旧法，<a id="a-Ml"></a>以是故，<a id="a-Mm"></a>佛说爱能生后身故是苦因，<a id="a-Mn"></a>苦因即是集。<a id="a-Mo"></a>若人欲舍苦，<a id="a-Mp"></a>先当断爱，<a id="a-Mq"></a>爱断苦则灭，<a id="a-Mr"></a>断爱即是苦灭。<a id="a-Ms"></a>苦灭即是道，<a id="a-Mt"></a>观是五众种种因缘，<a id="a-Mu"></a>苦及苦集过罪，<a id="a-Mv"></a>所谓无常、<a id="a-Mw"></a>苦、<a id="a-Mx"></a>空、<a id="a-My"></a>无我，<a id="a-Mz"></a>如病、<a id="a-N0"></a>如疮、<a id="a-N1"></a>如怨、<a id="a-N2"></a>如贼等，<a id="a-N3"></a>于八圣道分中为正见，<a id="a-N4"></a>余七事助成发起，<a id="a-N5"></a>能断一切法中爱，<a id="a-N6"></a>如以酒发药。<a id="a-N7"></a>此人于一切世间无所复贪，<a id="a-N8"></a>得离苦火，<a id="a-N9"></a>然后示以妙法。</p>
  <p id="aNA">复次，<a id="a-NB"></a>此中佛自说因缘，<a id="a-NC"></a>所谓于四圣谛中摄一切善法。<a id="a-ND"></a>有人言：<a id="a-NE"></a>“佛何以但说苦等四法？<a id="a-NF"></a>”以是故，<a id="a-NG"></a>佛说一切助道善法，<a id="a-NH"></a>皆摄在四谛中。<a id="a-NI"></a>助道善法因缘故，<a id="a-NJ"></a>分别有三宝。<a id="a-NK"></a>众生不信三宝故，<a id="a-NL"></a>不得离六道生死。</p>
  <p id="aNM">问曰：<a id="a-NN"></a>须菩提何以作是粗问，<a id="a-NO"></a>言为以苦灭、<a id="a-NP"></a>以苦智灭？<a id="a-NQ"></a>以集灭、<a id="a-NR"></a>集智灭？</p>
  <p id="aNS">答曰：<a id="a-NT"></a>此非粗问，<a id="a-NU"></a>今问见苦等四谛体故灭？<a id="a-NV"></a>为用智故灭？<a id="a-NW"></a>爱等诸烦恼灭故，<a id="a-NX"></a>名有余涅槃。<a id="a-NY"></a>若以苦谛得道，<a id="a-NZ"></a>一切众生牛羊等亦应得道！<a id="a-Na"></a>若用苦智得道，<a id="a-Nb"></a>离苦则无智，<a id="a-Nc"></a>离苦智不名为苦谛，<a id="a-Nd"></a>但名为苦。<a id="a-Ne"></a>苦谛、<a id="a-Nf"></a>苦智和合故生，<a id="a-Ng"></a>不得言但以苦灭，<a id="a-Nh"></a>但以智灭；<a id="a-Ni"></a>乃至道谛，<a id="a-Nj"></a>亦如是。<a id="a-Nk"></a>佛答：<a id="a-Nl"></a>不以苦谛灭，<a id="a-Nm"></a>亦不以苦智灭，<a id="a-Nn"></a>乃至道谛、<a id="a-No"></a>道智亦如是。<a id="a-Np"></a>我说是四谛平等即是灭，<a id="a-Nq"></a>不用苦谛灭，<a id="a-Nr"></a>乃至道谛灭。<a id="a-Ns"></a>何以故？<a id="a-Nt"></a>是苦等四法，<a id="a-Nu"></a>皆从因缘生，<a id="a-Nv"></a>虚诳不实，<a id="a-Nw"></a>无有自性故，<a id="a-Nx"></a>不名为实，<a id="a-Ny"></a>不实故云何能灭？</p>
  <p id="aNz">问曰：<a id="a-O0"></a>二谛有漏，<a id="a-O1"></a>凡夫所行法故，<a id="a-O2"></a>可是虚诳不实；<a id="a-O3"></a>道谛是无漏法，<a id="a-O4"></a>无所著，<a id="a-O5"></a>虽从因缘和合生而不虚诳；<a id="a-O6"></a>又灭谛无为法，<a id="a-O7"></a>不从因缘有，<a id="a-O8"></a>云何言四法皆是虚诳？</p>
  <p id="aO9">答曰：<a id="a-OA"></a>初得道，<a id="a-OB"></a>知二谛是虚诳；<a id="a-OC"></a>将入无余涅槃，<a id="a-OD"></a>亦知道谛虚诳，<a id="a-OE"></a>以空空三昧等舍离道谛，<a id="a-OF"></a>如说栰喻。<a id="a-OG"></a>灭谛亦无定法，<a id="a-OH"></a>如经中说：<a id="a-OI"></a>离有为无无为，<a id="a-OJ"></a>因有为故说无为；<a id="a-OK"></a>苦灭如灯灭，<a id="a-OL"></a>不应戏论求其处所。<a id="a-OM"></a>是故佛说不以用苦，<a id="a-ON"></a>乃至用道得灭。</p>
  <p id="aOO">须菩提问佛：<a id="a-OP"></a>何者是四谛平等？<a id="a-OQ"></a>佛答：<a id="a-OR"></a>若无八法处，<a id="a-OS"></a>所谓四谛、<a id="a-OT"></a>四谛智，<a id="a-OU"></a>是则平等。<a id="a-OV"></a>复次，<a id="a-OW"></a>须菩提，<a id="a-OX"></a>四谛如实、<a id="a-OY"></a>不诳、<a id="a-OZ"></a>不异，<a id="a-Oa"></a>如、<a id="a-Ob"></a>法性、<a id="a-Oc"></a>法相、<a id="a-Od"></a>法位、<a id="a-Oe"></a>实际，<a id="a-Of"></a>若有佛无佛法相常住，<a id="a-Og"></a>不用心心数法及诸观，<a id="a-Oh"></a>但为不诳众生故住。<a id="a-Oi"></a>一切余法皆颠倒，<a id="a-Oj"></a>妄著颠倒果报生故，<a id="a-Ok"></a>虽能与人大喜乐，<a id="a-Ol"></a>久久皆虚诳变异；<a id="a-Om"></a>但有一法，<a id="a-On"></a>所谓诸法实相，<a id="a-Oo"></a>以不诳故，<a id="a-Op"></a>常住不灭。<a id="a-Oq"></a>如是菩萨行般若波罗蜜，<a id="a-Or"></a>通达诸法实谛。</p>
  <p id="aOs">须菩提复问：<a id="a-Ot"></a>云何菩萨通达得实谛，<a id="a-Ou"></a>过声闻、<a id="a-Ov"></a>辟支佛，<a id="a-Ow"></a>入菩萨位？<a id="a-Ox"></a>佛答：<a id="a-Oy"></a>若菩萨思惟筹量求诸法，<a id="a-Oz"></a>无有一法可得定相，<a id="a-P0"></a>见一切法皆空，<a id="a-P1"></a>若在四谛、<a id="a-P2"></a>若不在四谛。<a id="a-P3"></a>非四谛者，<a id="a-P4"></a>虚空、<a id="a-P5"></a>非数缘尽；<a id="a-P6"></a>余在四谛。<a id="a-P7"></a>若观如是法空，<a id="a-P8"></a>尔时入菩萨位。</p>
  <p id="aP9">问曰：<a id="a-PA"></a>何以不说空亦空观，<a id="a-PB"></a>入菩萨位？</p>
  <p id="aPC">答曰：<a id="a-PD"></a>不须是说。<a id="a-PE"></a>何以故？<a id="a-PF"></a>若说诸法空即是空，<a id="a-PG"></a>空亦空；<a id="a-PH"></a>若是空不空，<a id="a-PI"></a>不名为一切空。<a id="a-PJ"></a>是故行是空，<a id="a-PK"></a>得入菩萨位。<a id="a-PL"></a>菩萨住是性地中不堕顶。<a id="a-PM"></a>性地者，<a id="a-PN"></a>所谓菩萨法位；<a id="a-PO"></a>如声闻法中，<a id="a-PP"></a>暖法、<a id="a-PQ"></a>顶法、<a id="a-PR"></a>忍法、<a id="a-PS"></a>世间第一法，<a id="a-PT"></a>名为性地。<a id="a-PU"></a>是法随顺无漏道故，<a id="a-PV"></a>名为性，<a id="a-PW"></a>是中住必望得道；<a id="a-PX"></a>菩萨亦如是，<a id="a-PY"></a>安住是性地中，<a id="a-PZ"></a>必望作佛，<a id="a-Pa"></a>能生四禅、<a id="a-Pb"></a>四无量心、<a id="a-Pc"></a>四无色定。<a id="a-Pd"></a>是菩萨住在禅定中摄心，<a id="a-Pe"></a>分别思惟筹量诸法，<a id="a-Pf"></a>通达四谛，<a id="a-Pg"></a>所谓知见苦，<a id="a-Ph"></a>亦非缘苦生心。<a id="a-Pi"></a>知苦是凡夫受身，<a id="a-Pj"></a>著苦因缘故，<a id="a-Pk"></a>受诸忧恼；<a id="a-Pl"></a>是人身皆如贼、<a id="a-Pm"></a>如怨，<a id="a-Pn"></a>无常、<a id="a-Po"></a>空等。<a id="a-Pp"></a>得是已，<a id="a-Pq"></a>即时舍不取苦相，<a id="a-Pr"></a>亦不缘苦谛；<a id="a-Ps"></a>菩萨法位力故，<a id="a-Pt"></a>乃至道谛亦如是，<a id="a-Pu"></a>但一心回向阿耨多罗三藐三菩提。<a id="a-Pv"></a>知是四谛药病相对，<a id="a-Pw"></a>亦不著是四谛，<a id="a-Px"></a>但观诸法如实相，<a id="a-Py"></a>不作四种分别观。</p>
  <p id="aPz">须菩提问：<a id="a-Q0"></a>云何如实观诸法？<a id="a-Q1"></a>佛言：<a id="a-Q2"></a>观空。<a id="a-Q3"></a>须菩提，<a id="a-Q4"></a>若菩萨能观一切法若大若小皆空，<a id="a-Q5"></a>是名如实观。<a id="a-Q6"></a>复问：<a id="a-Q7"></a>用何等空？<a id="a-Q8"></a>佛答：<a id="a-Q9"></a>用自相空。</p>
  <p id="aQA">问曰：<a id="a-QB"></a>十八空中佛何以但说自相空？</p>
  <p id="aQC">答曰：<a id="a-QD"></a>是中道空。<a id="a-QE"></a>内外空等是小空，<a id="a-QF"></a>毕竟空、<a id="a-QG"></a>无所得空等是甚深空，<a id="a-QH"></a>自相空是中空。<a id="a-QI"></a>自相有理破故而心不没，<a id="a-QJ"></a>而能入甚深空中。<a id="a-QK"></a>是菩萨得如是法，<a id="a-QL"></a>观一切法皆空，<a id="a-QM"></a>乃至不见一法有性可住，<a id="a-QN"></a>得阿耨多罗三藐三菩提。<a id="a-QO"></a>观诸法如阿耨多罗三藐三菩提，<a id="a-QP"></a>阿耨多罗三藐三菩提亦自性空，<a id="a-QQ"></a>非佛所作，<a id="a-QR"></a>非大菩萨所作，<a id="a-QS"></a>非阿罗汉、<a id="a-QT"></a>辟支佛所作，<a id="a-QU"></a>常寂灭相，<a id="a-QV"></a>无戏论语言。<a id="a-QW"></a>众生不能知见如实相，<a id="a-QX"></a>是故菩萨行般若，<a id="a-QY"></a>以方便力，<a id="a-QZ"></a>为众生说法。<a id="a-Qa"></a>方便力者，<a id="a-Qb"></a>菩萨得无生法忍，<a id="a-Qc"></a>入菩萨位，<a id="a-Qd"></a>通达菩萨第一义谛，<a id="a-Qe"></a>观是道相甚深微妙，<a id="a-Qf"></a>无得无舍，<a id="a-Qg"></a>用妙智慧不可得，<a id="a-Qh"></a>何况可得口说？<a id="a-Qi"></a>大悲心深念众生，<a id="a-Qj"></a>以空事故，<a id="a-Qk"></a>堕三恶道，<a id="a-Ql"></a>受大剧苦；<a id="a-Qm"></a>若我直说是法，<a id="a-Qn"></a>则不信不受，<a id="a-Qo"></a>则破坏法，<a id="a-Qp"></a>堕于地狱！<a id="a-Qq"></a>我今当成就一切善法，<a id="a-Qr"></a>庄严身三十二相，<a id="a-Qs"></a>引导众生，<a id="a-Qt"></a>起无量无边诸佛神通力，<a id="a-Qu"></a>得成佛道，<a id="a-Qv"></a>一切众中主，<a id="a-Qw"></a>于诸法得自在。<a id="a-Qx"></a>若赞恶法，<a id="a-Qy"></a>众生犹尚当受，<a id="a-Qz"></a>何况实法！<a id="a-R0"></a>是菩萨如所愿思惟行，<a id="a-R1"></a>为众生说，<a id="a-R2"></a>使皆度脱。</p>
 </body>
</html>