<!doctype html>
<html id="z3IBVHau7" data-ver="1736">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第五十六</h1>
  <h2 id="a2">释三叹品第三十</h2>
  <p id="a3">【经】尔时，<a id="a-4"></a>诸天王及诸天，<a id="a-5"></a>诸梵王及诸梵天，<a id="a-6"></a>伊赊那天及神仙并诸天女，<a id="a-7"></a>同时三反称叹：<a id="a-8"></a>“快哉！<a id="a-9"></a>快哉！<a id="a-A"></a>慧命须菩提所说法，<a id="a-B"></a>皆是佛出世间因缘恩力，<a id="a-C"></a>演布是教。<a id="a-D"></a>若有菩萨摩诃萨，<a id="a-E"></a>行是般若波罗蜜不远离者，<a id="a-F"></a>我辈视是人如佛。<a id="a-G"></a>何以故？<a id="a-H"></a>是般若波罗蜜中，<a id="a-I"></a>虽无法可得，<a id="a-J"></a>所谓色、<a id="a-K"></a>受、<a id="a-L"></a>想、<a id="a-M"></a>行、<a id="a-N"></a>识，<a id="a-O"></a>乃至一切种智，<a id="a-P"></a>而有三乘之教，<a id="a-Q"></a>所谓声闻、<a id="a-R"></a>辟支佛、<a id="a-S"></a>佛乘。<a id="a-T"></a>”</p>
  <p id="aU">尔时，<a id="a-V"></a>佛告诸天子：<a id="a-W"></a>“如是，<a id="a-X"></a>如是。<a id="a-Y"></a>诸天子，<a id="a-Z"></a>如汝所言。<a id="a-a"></a>是般若波罗蜜中，<a id="a-b"></a>虽无法可得，<a id="a-c"></a>而有三乘之教，<a id="a-d"></a>所谓声闻、<a id="a-e"></a>辟支佛、<a id="a-f"></a>佛乘。<a id="a-g"></a>诸天子，<a id="a-h"></a>若有菩萨摩诃萨行是般若波罗蜜不远离者，<a id="a-i"></a>视是人当如佛，<a id="a-j"></a>以无所得故。<a id="a-k"></a>何以故？<a id="a-l"></a>是般若波罗蜜中，<a id="a-m"></a>广说三乘之教，<a id="a-n"></a>所谓声闻、<a id="a-o"></a>辟支佛、<a id="a-p"></a>佛乘。<a id="a-q"></a>檀波罗蜜中佛不可得，<a id="a-r"></a>离檀波罗蜜佛亦不可得，<a id="a-s"></a>乃至般若波罗蜜中佛不可得，<a id="a-t"></a>离般若波罗蜜佛亦不可得。<a id="a-u"></a>内空乃至无法有法空，<a id="a-v"></a>四念处乃至十八不共法，<a id="a-w"></a>一切种智亦如是。<a id="a-x"></a>”</p>
  <p id="ay">佛语诸天子：<a id="a-z"></a>“菩萨摩诃萨，<a id="a-10"></a>若能学是一切诸法，<a id="a-11"></a>所谓檀波罗蜜，<a id="a-12"></a>乃至一切种智：<a id="a-13"></a>以是事故，<a id="a-14"></a>当视是菩萨摩诃萨如佛。<a id="a-15"></a>诸天子，<a id="a-16"></a>我昔于燃灯佛时，<a id="a-17"></a>华严城内，<a id="a-18"></a>四衢道头，<a id="a-19"></a>见佛闻法，<a id="a-1A"></a>即得不离檀波罗蜜行，<a id="a-1B"></a>不离尸罗波罗蜜、<a id="a-1C"></a>羼提波罗蜜、<a id="a-1D"></a>毗梨耶波罗蜜、<a id="a-1E"></a>禅波罗蜜、<a id="a-1F"></a>般若波罗蜜行；<a id="a-1G"></a>不离内空乃至无法有法空，<a id="a-1H"></a>四念处乃至八圣道分；<a id="a-1I"></a>不离四禅、<a id="a-1J"></a>四无量心、<a id="a-1K"></a>四无色定，<a id="a-1L"></a>一切三昧门、<a id="a-1M"></a>一切陀罗尼门；<a id="a-1N"></a>不离四无所畏，<a id="a-1O"></a>佛十力、<a id="a-1P"></a>四无碍智，<a id="a-1Q"></a>十八不共法，<a id="a-1R"></a>大慈大悲，<a id="a-1S"></a>及余无量诸佛法行，<a id="a-1T"></a>亦无所得。<a id="a-1U"></a>是时，<a id="a-1V"></a>燃灯佛记我当来世，<a id="a-1W"></a>过一阿僧祇劫当作佛，<a id="a-1X"></a>号释迦牟尼，<a id="a-1Y"></a>多陀阿伽度、<a id="a-1Z"></a>阿罗诃、<a id="a-1a"></a>三藐三佛陀、<a id="a-1b"></a>鞞侈遮罗那、<a id="a-1c"></a>修伽度、<a id="a-1d"></a>路迦惫、<a id="a-1e"></a>无上士、<a id="a-1f"></a>调御丈夫、<a id="a-1g"></a>天人师、<a id="a-1h"></a>佛世尊。<a id="a-1i"></a>”</p>
  <p id="a1j">尔时，<a id="a-1k"></a>诸天子白佛言：<a id="a-1l"></a>“世尊，<a id="a-1m"></a>希有！<a id="a-1n"></a>是般若波罗蜜，<a id="a-1o"></a>能令诸菩萨摩诃萨得萨婆若，<a id="a-1p"></a>于色不取不舍故；<a id="a-1q"></a>于受、<a id="a-1r"></a>想、<a id="a-1s"></a>行、<a id="a-1t"></a>识不取不舍故，<a id="a-1u"></a>乃至一切种智不取不舍故。<a id="a-1v"></a>”</p>
  <p id="a1w">【论】释曰：<a id="a-1x"></a>人以欢喜之至，<a id="a-1y"></a>则三反称叹，<a id="a-1z"></a>是故诸天闻大德须菩提说般若波罗蜜，<a id="a-20"></a>欢喜言：<a id="a-21"></a>快哉！<a id="a-22"></a>快哉！<a id="a-23"></a>天王者，<a id="a-24"></a>四天处四天王，<a id="a-25"></a>三十三天王释提桓因，<a id="a-26"></a>乃至诸梵天王，<a id="a-27"></a>梵天已上更无有王。<a id="a-28"></a>诸天，<a id="a-29"></a>是欲界天；<a id="a-2A"></a>诸梵，<a id="a-2B"></a>是色界天；<a id="a-2C"></a>伊赊那，<a id="a-2D"></a>是大自在天王并其眷属。</p>
  <p id="a2E">神仙者，<a id="a-2F"></a>有二种：<a id="a-2G"></a>或天、<a id="a-2H"></a>或人。<a id="a-2I"></a>天女者，<a id="a-2J"></a>是天帝释夫人舍脂等诸天女。<a id="a-2K"></a>所以叹须菩提说深般若波罗蜜者，<a id="a-2L"></a>知其承佛神力故。<a id="a-2M"></a>若能行是般若波罗蜜，<a id="a-2N"></a>我等当视是人如佛。<a id="a-2O"></a>所以者何？<a id="a-2P"></a>尊重法故。<a id="a-2Q"></a>法者，<a id="a-2R"></a>所谓深般若波罗蜜。<a id="a-2S"></a>深法者，<a id="a-2T"></a>一切法虽毕竟空，<a id="a-2U"></a>而有三乘分别。<a id="a-2V"></a>所以者何？<a id="a-2W"></a>诸法若毕竟空，<a id="a-2X"></a>更不应修集三乘功德，<a id="a-2Y"></a>则堕断灭中；<a id="a-2Z"></a>若修三乘功德，<a id="a-2a"></a>则是分别差降，<a id="a-2b"></a>不应是毕竟空。<a id="a-2c"></a>是般若波罗蜜，<a id="a-2d"></a>虽毕竟空而不堕断灭，<a id="a-2e"></a>虽分别有三乘亦不生著心，<a id="a-2f"></a>于二事中不取定相。<a id="a-2g"></a>是事甚深微妙，<a id="a-2h"></a>故诸天大欢喜，<a id="a-2i"></a>叹言快哉！</p>
  <p id="a2j">佛然其赞，<a id="a-2k"></a>更说甚深因缘，<a id="a-2l"></a>从六波罗蜜，<a id="a-2m"></a>乃至一切种智中，<a id="a-2n"></a>佛不可得，<a id="a-2o"></a>离此佛亦不可得，<a id="a-2p"></a>诸法和合因缘故有佛，<a id="a-2q"></a>无有自性。<a id="a-2r"></a>若菩萨能如是行者，<a id="a-2s"></a>当知是菩萨即是佛。<a id="a-2t"></a>即是佛者，<a id="a-2u"></a>是世界中语；<a id="a-2v"></a>如太子虽未正位，<a id="a-2w"></a>必当为王。<a id="a-2x"></a>此中佛自引本事以为证，<a id="a-2y"></a>此菩萨已得无生忍，<a id="a-2z"></a>入菩萨位，<a id="a-30"></a>见十方诸佛。<a id="a-31"></a>诸天闻佛广明已所赞义，<a id="a-32"></a>解心转深，<a id="a-33"></a>重复赞叹。<a id="a-34"></a>以见一切法过罪故不取，<a id="a-35"></a>有利益故不舍；<a id="a-36"></a>又以一切法毕竟空，<a id="a-37"></a>不生不灭故，<a id="a-38"></a>不取、<a id="a-39"></a>不舍。</p>
  <p id="a3A">【经】尔时，<a id="a-3B"></a>佛观四众和合，<a id="a-3C"></a>比丘、<a id="a-3D"></a>比丘尼、<a id="a-3E"></a>优婆塞、<a id="a-3F"></a>优婆夷，<a id="a-3G"></a>及诸菩萨摩诃萨，<a id="a-3H"></a>并四天王，<a id="a-3I"></a>乃至阿迦尼吒诸天，<a id="a-3J"></a>皆会坐。<a id="a-3K"></a>普观已，<a id="a-3L"></a>佛告释提桓因：<a id="a-3M"></a>“憍尸迦，<a id="a-3N"></a>若菩萨摩诃萨，<a id="a-3O"></a>若比丘、<a id="a-3P"></a>若比丘尼、<a id="a-3Q"></a>若优婆塞、<a id="a-3R"></a>若优婆夷，<a id="a-3S"></a>若诸天子、<a id="a-3T"></a>若诸天女，<a id="a-3U"></a>于是般若波罗蜜，<a id="a-3V"></a>若听、<a id="a-3W"></a>受持、<a id="a-3X"></a>亲近、<a id="a-3Y"></a>读诵、<a id="a-3Z"></a>为他说、<a id="a-3a"></a>正忆念，<a id="a-3b"></a>不离萨婆若心；<a id="a-3c"></a>诸天子，<a id="a-3d"></a>是人，<a id="a-3e"></a>魔若魔天不能得其便。<a id="a-3f"></a>何以故？<a id="a-3g"></a>是善男子、<a id="a-3h"></a>善女人，<a id="a-3i"></a>谛了知色空，<a id="a-3j"></a>空不能得空便，<a id="a-3k"></a>无相不能得无相便，<a id="a-3l"></a>无作不能得无作便；<a id="a-3m"></a>谛了知受、<a id="a-3n"></a>想、<a id="a-3o"></a>行、<a id="a-3p"></a>识空，<a id="a-3q"></a>空不能得空便，<a id="a-3r"></a>乃至无作不能得无作便；<a id="a-3s"></a>乃至谛了知一切种智空，<a id="a-3t"></a>空不能得空便，<a id="a-3u"></a>乃至无作不能得无作便。<a id="a-3v"></a>何以故？<a id="a-3w"></a>是诸法自性不可得，<a id="a-3x"></a>无事可得便，<a id="a-3y"></a>谁受恼者？</p>
  <p id="a3z">“复次，<a id="a-40"></a>憍尸迦，<a id="a-41"></a>是善男子、<a id="a-42"></a>善女人，<a id="a-43"></a>若人非人不能得其便。<a id="a-44"></a>何以故？<a id="a-45"></a>是善男子、<a id="a-46"></a>善女人，<a id="a-47"></a>一切众生中善修慈心、<a id="a-48"></a>悲喜舍心，<a id="a-49"></a>以无所得故。<a id="a-4A"></a>憍尸迦，<a id="a-4B"></a>是善男子、<a id="a-4C"></a>善女人终不横死。<a id="a-4D"></a>何以故？<a id="a-4E"></a>是善男子、<a id="a-4F"></a>善女人，<a id="a-4G"></a>行檀波罗蜜，<a id="a-4H"></a>于一切众生等心供给故。</p>
  <p id="a4I">“复次，<a id="a-4J"></a>憍尸迦，<a id="a-4K"></a>三千大千世界，<a id="a-4L"></a>四天王天、<a id="a-4M"></a>三十三天、<a id="a-4N"></a>夜摩天、<a id="a-4O"></a>兜率陀天、<a id="a-4P"></a>化乐天、<a id="a-4Q"></a>他化自在天、<a id="a-4R"></a>梵天、<a id="a-4S"></a>光音天、<a id="a-4T"></a>遍净天、<a id="a-4U"></a>广果天，<a id="a-4V"></a>是诸天中有发阿耨多罗三藐三菩提心者，<a id="a-4W"></a>未闻是般若波罗蜜，<a id="a-4X"></a>未受持亲近，<a id="a-4Y"></a>是诸天子今应闻、<a id="a-4Z"></a>受持、<a id="a-4a"></a>亲近、<a id="a-4b"></a>读诵、<a id="a-4c"></a>正忆念，<a id="a-4d"></a>不离萨婆若心。</p>
  <p id="a4e">“复次，<a id="a-4f"></a>憍尸迦，<a id="a-4g"></a>诸善男子、<a id="a-4h"></a>善女人，<a id="a-4i"></a>闻是般若波罗蜜，<a id="a-4j"></a>受持、<a id="a-4k"></a>亲近、<a id="a-4l"></a>读诵、<a id="a-4m"></a>正忆念，<a id="a-4n"></a>不离萨婆若心，<a id="a-4o"></a>是诸善男子、<a id="a-4p"></a>善女人，<a id="a-4q"></a>若在空舍、<a id="a-4r"></a>若在旷野、<a id="a-4s"></a>若人住处，<a id="a-4t"></a>终不怖畏。<a id="a-4u"></a>何以故？<a id="a-4v"></a>是善男子、<a id="a-4w"></a>善女人，<a id="a-4x"></a>明于内空，<a id="a-4y"></a>以无所得故；<a id="a-4z"></a>明于外空，<a id="a-50"></a>乃至无法有法空，<a id="a-51"></a>以无所得故。<a id="a-52"></a>”</p>
  <p id="a53">【论】问曰：<a id="a-54"></a>此中佛观四部众已，<a id="a-55"></a>何以告释提桓因？</p>
  <p id="a56">答曰：<a id="a-57"></a>余品中多说般若波罗蜜体，<a id="a-58"></a>今欲赞般若功德，<a id="a-59"></a>故命释提桓因。<a id="a-5A"></a>譬如先以好宝示人，<a id="a-5B"></a>然后赞宝所能。</p>
  <p id="a5C">复次，<a id="a-5D"></a>普观者，<a id="a-5E"></a>欲令会中众生，<a id="a-5F"></a>各知佛顾念，<a id="a-5G"></a>则不自轻，<a id="a-5H"></a>不自轻故堪任听法，<a id="a-5I"></a>是以普观。<a id="a-5J"></a>譬如王顾眄群下，<a id="a-5K"></a>群下则欣然自庆。<a id="a-5L"></a>说功德故，<a id="a-5M"></a>应以白衣证；<a id="a-5N"></a>白衣中，<a id="a-5O"></a>释提桓因为大。<a id="a-5P"></a>说般若者，<a id="a-5Q"></a>以出家人为证；<a id="a-5R"></a>出家人中，<a id="a-5S"></a>是舍利弗、<a id="a-5T"></a>须菩提等为大。</p>
  <p id="a5U">问曰：<a id="a-5V"></a>先言释是字，<a id="a-5W"></a>提桓因是天主，<a id="a-5X"></a>今佛何以不言释，<a id="a-5Y"></a>乃命言憍尸迦？</p>
  <p id="a5Z">答曰：<a id="a-5a"></a>昔摩伽陀国中，<a id="a-5b"></a>有婆罗门，<a id="a-5c"></a>名摩伽，<a id="a-5d"></a>姓憍尸迦，<a id="a-5e"></a>有福德大智慧，<a id="a-5f"></a>知友三十三人，<a id="a-5g"></a>共修福德，<a id="a-5h"></a>命终皆生须弥山顶第二天上。<a id="a-5i"></a>摩伽婆罗门为天主，<a id="a-5j"></a>三十二人为辅臣，<a id="a-5k"></a>以此三十三人故，<a id="a-5l"></a>名为三十三天。<a id="a-5m"></a>唤其本姓故，<a id="a-5n"></a>言憍尸迦。<a id="a-5o"></a>或言天主，<a id="a-5p"></a>或言千眼等。<a id="a-5q"></a>大人唤之，<a id="a-5r"></a>故称其姓。<a id="a-5s"></a>此中所说般若波罗蜜者，<a id="a-5t"></a>是十方诸佛所说，<a id="a-5u"></a>语言名字，<a id="a-5v"></a>书写经卷，<a id="a-5w"></a>宣传显示实相智慧。<a id="a-5x"></a>何以故？<a id="a-5y"></a>般若波罗蜜，<a id="a-5z"></a>无诸观语言相，<a id="a-60"></a>而因语言经卷，<a id="a-61"></a>能得此般若波罗蜜。<a id="a-62"></a>是故以名字经卷，<a id="a-63"></a>名为般若波罗蜜。<a id="a-64"></a>此中略说佛意，<a id="a-65"></a>若能闻受持般若等，<a id="a-66"></a>当得种种功德，<a id="a-67"></a>后当广说。<a id="a-68"></a>欲度众生为得佛道故，<a id="a-69"></a>供养受学般若波罗蜜；<a id="a-6A"></a>是人，<a id="a-6B"></a>魔若魔天不能得便。</p>
  <p id="a6C">问曰：<a id="a-6D"></a>何者是魔？<a id="a-6E"></a>何故恼菩萨？<a id="a-6F"></a>云何得便？</p>
  <p id="a6G">答曰：<a id="a-6H"></a>魔名自在天主，<a id="a-6I"></a>虽以福德因缘生彼，<a id="a-6J"></a>而怀诸邪见，<a id="a-6K"></a>以欲界众生是己人民，<a id="a-6L"></a>虽复死生展转，<a id="a-6M"></a>不离我界。<a id="a-6N"></a>若复上生色、<a id="a-6O"></a>无色界，<a id="a-6P"></a>还来属我；<a id="a-6Q"></a>若有得外道五通，<a id="a-6R"></a>亦未出我界，<a id="a-6S"></a>皆不以为忧。<a id="a-6T"></a>若佛及菩萨出世者，<a id="a-6U"></a>化度我民，<a id="a-6V"></a>拔生死根，<a id="a-6W"></a>入无余涅槃，<a id="a-6X"></a>永不复还，<a id="a-6Y"></a>空我境界，<a id="a-6Z"></a>是故起恨仇嫉。<a id="a-6a"></a>又见欲界人，<a id="a-6b"></a>皆往趣佛，<a id="a-6c"></a>不来归己，<a id="a-6d"></a>失供养故，<a id="a-6e"></a>心生嫉妒，<a id="a-6f"></a>是以以佛、<a id="a-6g"></a>菩萨为怨家。</p>
  <p id="a6h">是菩萨入法位，<a id="a-6i"></a>得法性生身，<a id="a-6j"></a>魔虽起恶，<a id="a-6k"></a>不能坏败；<a id="a-6l"></a>若未得阿鞞跋致者，<a id="a-6m"></a>魔则种种破坏。<a id="a-6n"></a>若菩萨一心不惜身命，<a id="a-6o"></a>有方便求佛道者，<a id="a-6p"></a>十方诸佛及诸大菩萨，<a id="a-6q"></a>皆共护持，<a id="a-6r"></a>以是因缘故，<a id="a-6s"></a>能成佛道。<a id="a-6t"></a>若为菩萨而有懈怠，<a id="a-6u"></a>贪著世乐，<a id="a-6v"></a>不能专心勤求佛道，<a id="a-6w"></a>是则自欺，<a id="a-6x"></a>亦欺十方诸佛及诸菩萨。<a id="a-6y"></a>所以者何？<a id="a-6z"></a>自言‘我为一切众生故求佛道’，<a id="a-70"></a>而行杂行，<a id="a-71"></a>坏菩萨法；<a id="a-72"></a>以是罪故，<a id="a-73"></a>诸佛菩萨所不守护，<a id="a-74"></a>魔得其便。<a id="a-75"></a>所以者何？<a id="a-76"></a>一切圣人已入正位，<a id="a-77"></a>一心行道深乐涅槃。<a id="a-78"></a>魔入邪位，<a id="a-79"></a>爱著邪道；<a id="a-7A"></a>邪、<a id="a-7B"></a>正相违，<a id="a-7C"></a>是故憎嫉正行，<a id="a-7D"></a>狂愚自高，<a id="a-7E"></a>唤佛‘沙门瞿昙’。<a id="a-7F"></a>佛称其实名为弊魔；<a id="a-7G"></a>以相违故，<a id="a-7H"></a>名为怨家。<a id="a-7I"></a>如经说魔有四种：<a id="a-7J"></a>一者、<a id="a-7K"></a>烦恼魔，<a id="a-7L"></a>二者、<a id="a-7M"></a>五众魔，<a id="a-7N"></a>三者、<a id="a-7O"></a>死魔，<a id="a-7P"></a>四者、<a id="a-7Q"></a>自在天子魔。<a id="a-7R"></a>此中以般若力故，<a id="a-7S"></a>四魔不能得便。<a id="a-7T"></a>得诸法实相，<a id="a-7U"></a>烦恼断，<a id="a-7V"></a>则坏烦恼魔，<a id="a-7W"></a>天魔亦不能得其便；<a id="a-7X"></a>入无余涅槃故，<a id="a-7Y"></a>则坏五众魔及死魔。</p>
  <p id="a7Z">云何为得便？<a id="a-7a"></a>魔及魔人来恐怖菩萨，<a id="a-7b"></a>如经中说魔作龙身，<a id="a-7c"></a>种种异形可畏之像，<a id="a-7d"></a>夜来恐怖行者；<a id="a-7e"></a>或现上妙五欲，<a id="a-7f"></a>坏乱菩萨；<a id="a-7g"></a>或转世间人心，<a id="a-7h"></a>令作大供养，<a id="a-7i"></a>行者贪著供养故，<a id="a-7j"></a>则失道德；<a id="a-7k"></a>或转人心，<a id="a-7l"></a>令轻恼菩萨，<a id="a-7m"></a>或骂或打，<a id="a-7n"></a>或伤或害，<a id="a-7o"></a>行者遭苦，<a id="a-7p"></a>或生瞋恚忧愁。<a id="a-7q"></a>如是等，<a id="a-7r"></a>魔随前人意所趣向，<a id="a-7s"></a>因而坏之，<a id="a-7t"></a>是名得便。<a id="a-7u"></a>如魔品中广说。</p>
  <p id="a7v">问曰：<a id="a-7w"></a>魔力甚大，<a id="a-7x"></a>肉身菩萨道力尚少，<a id="a-7y"></a>云何不得便？</p>
  <p id="a7z">答曰：<a id="a-80"></a>如上说，<a id="a-81"></a>为诸佛菩萨所护故。<a id="a-82"></a>此中佛自说因缘：<a id="a-83"></a>是人善修诸法空，<a id="a-84"></a>亦不著空；<a id="a-85"></a>不著空者，<a id="a-86"></a>云何当得便！<a id="a-87"></a>譬如无疮，<a id="a-88"></a>则不受毒；<a id="a-89"></a>无相、<a id="a-8A"></a>无作亦如是。</p>
  <p id="a8B">复次，<a id="a-8C"></a>一切法实观，<a id="a-8D"></a>皆是空、<a id="a-8E"></a>无相、<a id="a-8F"></a>无作相，<a id="a-8G"></a>皆是空、<a id="a-8H"></a>无相、<a id="a-8I"></a>无作相故，<a id="a-8J"></a>则无得便，<a id="a-8K"></a>亦无受便者；<a id="a-8L"></a>是故空不应得空便，<a id="a-8M"></a>无相不应得无相便，<a id="a-8N"></a>无作不应得无作便，<a id="a-8O"></a>以一相故。<a id="a-8P"></a>如火不能灭火，<a id="a-8Q"></a>得水则灭，<a id="a-8R"></a>以异相故。</p>
  <p id="a8S">问曰：<a id="a-8T"></a>菩萨住三解脱门，<a id="a-8U"></a>则是受便处，<a id="a-8V"></a>与一切法相违故。<a id="a-8W"></a>空与有相违，<a id="a-8X"></a>无相与有相相违，<a id="a-8Y"></a>无作与有作相违！</p>
  <p id="a8Z">答曰：<a id="a-8a"></a>此经中佛自说，<a id="a-8b"></a>三解脱门无有自性。<a id="a-8c"></a>又先论议中说，<a id="a-8d"></a>于空、<a id="a-8e"></a>无相、<a id="a-8f"></a>无作中亦不著；<a id="a-8g"></a>是故虽住三解脱门，<a id="a-8h"></a>魔及魔民不得其便。</p>
  <p id="a8i">问曰：<a id="a-8j"></a>余处皆言菩萨摩诃萨，<a id="a-8k"></a>今何以言善男子、<a id="a-8l"></a>善女人？</p>
  <p id="a8m">答曰：<a id="a-8n"></a>先说实相智慧难受，<a id="a-8o"></a>以能受故，<a id="a-8p"></a>则是菩萨摩诃萨。<a id="a-8q"></a>今说供养、<a id="a-8r"></a>受持、<a id="a-8s"></a>读诵等，<a id="a-8t"></a>杂说故，<a id="a-8u"></a>摄得善男子、<a id="a-8v"></a>善女人。</p>
  <p id="a8w">复次，<a id="a-8x"></a>经中说女人有五碍，<a id="a-8y"></a>不得作释提桓因、<a id="a-8z"></a>梵王、<a id="a-90"></a>魔王、<a id="a-91"></a>转轮圣王、<a id="a-92"></a>佛。<a id="a-93"></a>闻是五碍不得作佛，<a id="a-94"></a>女人心退，<a id="a-95"></a>不能发意；<a id="a-96"></a>或有说法者，<a id="a-97"></a>不为女人说佛道。<a id="a-98"></a>是故佛此间说善男子、<a id="a-99"></a>善女人，<a id="a-9A"></a>女人可得作佛，<a id="a-9B"></a>非不转女身也。<a id="a-9C"></a>五碍者，<a id="a-9D"></a>说一身事。<a id="a-9E"></a>善男子、<a id="a-9F"></a>善女人义，<a id="a-9G"></a>先已广说。</p>
  <p id="a9H">人不得便者，<a id="a-9I"></a>人名若贼、<a id="a-9J"></a>若官、<a id="a-9K"></a>若怨等，<a id="a-9L"></a>欲恼乱菩萨，<a id="a-9M"></a>求索其便。</p>
  <p id="a9N">问曰：<a id="a-9O"></a>先说魔不得便因缘，<a id="a-9P"></a>何以但说空？<a id="a-9Q"></a>今说人不得便，<a id="a-9R"></a>但说四无量心？</p>
  <p id="a9S">答曰：<a id="a-9T"></a>有人言：<a id="a-9U"></a>“先说魔若魔民，<a id="a-9V"></a>怨大故法亦大，<a id="a-9W"></a>故说空；<a id="a-9X"></a>怨小故法亦小，<a id="a-9Y"></a>故说四无量心。<a id="a-9Z"></a>”有人言：<a id="a-9a"></a>“四无量心是菩萨常行，<a id="a-9b"></a>为集诸功德故；<a id="a-9c"></a>后以般若波罗蜜空相，<a id="a-9d"></a>令除邪见，<a id="a-9e"></a>不著众生，<a id="a-9f"></a>亦不著法。<a id="a-9g"></a>是二法前后无在。<a id="a-9h"></a>”</p>
  <p id="a9i">复次，<a id="a-9j"></a>上魔作恐怖事甚多，<a id="a-9k"></a>不现本形，<a id="a-9l"></a>或现雷震，<a id="a-9m"></a>或作风雨，<a id="a-9n"></a>或作病痛等，<a id="a-9o"></a>是故说诸法空。<a id="a-9p"></a>今人来恶口骂詈，<a id="a-9q"></a>刀杖打斫，<a id="a-9r"></a>故用四无量心。</p>
  <p id="a9s">不横死者。<a id="a-9t"></a>所谓无罪而死，<a id="a-9u"></a>或寿命未尽，<a id="a-9v"></a>错投药故；<a id="a-9w"></a>或不顺药法；<a id="a-9x"></a>或无看病人；<a id="a-9y"></a>或饥渴、<a id="a-9z"></a>寒热等夭命，<a id="a-A0"></a>是名横死。<a id="a-A1"></a>菩萨从初发意来，<a id="a-A2"></a>于一切众生中，<a id="a-A3"></a>常行檀波罗蜜，<a id="a-A4"></a>应病与药，<a id="a-A5"></a>随病所须；<a id="a-A6"></a>拯济孤穷，<a id="a-A7"></a>随其所乞皆给与之；<a id="a-A8"></a>于一切众生中，<a id="a-A9"></a>悉皆平等，<a id="a-AA"></a>好心供养，<a id="a-AB"></a>亦行是般若波罗蜜；<a id="a-AC"></a>以是功德，<a id="a-AD"></a>故不横死。<a id="a-AE"></a>是中略说三功德已。</p>
  <p id="aAF">三千大千世界中，<a id="a-AG"></a>诸天发心，<a id="a-AH"></a>未闻般若波罗蜜者，<a id="a-AI"></a>先说善男子、<a id="a-AJ"></a>善女人，<a id="a-AK"></a>应闻受持乃至正忆念，<a id="a-AL"></a>今说因缘。<a id="a-AM"></a>诸天有大功德，<a id="a-AN"></a>犹尚供养，<a id="a-AO"></a>何况于人！<a id="a-AP"></a>虽一切人天应听般若，<a id="a-AQ"></a>能发无上道心者，<a id="a-AR"></a>最应深心听。<a id="a-AS"></a>所以者何？<a id="a-AT"></a>般若是佛道之本故。</p>
  <p id="aAU">问曰：<a id="a-AV"></a>此天发心，<a id="a-AW"></a>何以不闻般若？</p>
  <p id="aAX">答曰：<a id="a-AY"></a>有人言：<a id="a-AZ"></a>“此天前世人中发意，<a id="a-Aa"></a>今生天上，<a id="a-Ab"></a>五欲覆心故不闻。<a id="a-Ac"></a>”</p>
  <p id="aAd">复次，<a id="a-Ae"></a>诸天虽发无上道心，<a id="a-Af"></a>五情利、<a id="a-Ag"></a>五欲妙，<a id="a-Ah"></a>染著深故，<a id="a-Ai"></a>视东忘西，<a id="a-Aj"></a>不能求般若。<a id="a-Ak"></a>色界诸天，<a id="a-Al"></a>虽先闻法发心，<a id="a-Am"></a>以味著禅定深故，<a id="a-An"></a>不能求般若。<a id="a-Ao"></a>是故说不闻者应闻、<a id="a-Ap"></a>受持。</p>
  <p id="aAq">复次，<a id="a-Ar"></a>先说魔及魔天不能得其便，<a id="a-As"></a>是内因缘，<a id="a-At"></a>所谓空三昧及四无量心。<a id="a-Au"></a>今更说不得便，<a id="a-Av"></a>是外因缘，<a id="a-Aw"></a>所谓佛告诸天：<a id="a-Ax"></a>汝等供养受持般若，<a id="a-Ay"></a>是善男子、<a id="a-Az"></a>善女人亦受持供养是般若，<a id="a-B0"></a>同事故，<a id="a-B1"></a>若魔来破，<a id="a-B2"></a>汝应守护！</p>
  <p id="aB3">复次，<a id="a-B4"></a>受持般若者，<a id="a-B5"></a>若在空舍住，<a id="a-B6"></a>若在旷野，<a id="a-B7"></a>若在人间住处。<a id="a-B8"></a>空舍中多诸鬼魅及以贼寇，<a id="a-B9"></a>众恶易来，<a id="a-BA"></a>故初说。<a id="a-BB"></a>除人住处及以空舍，<a id="a-BC"></a>余残山泽树林等，<a id="a-BD"></a>皆是旷野，<a id="a-BE"></a>少人行故，<a id="a-BF"></a>多诸虎、<a id="a-BG"></a>狼、<a id="a-BH"></a>师子、<a id="a-BI"></a>恶贼、<a id="a-BJ"></a>鬼魅。<a id="a-BK"></a>人所住处不净故，<a id="a-BL"></a>魔及鬼神鲜来，<a id="a-BM"></a>诸难少故，<a id="a-BN"></a>是以后说。<a id="a-BO"></a>行者于三处住，<a id="a-BP"></a>无所畏惧，<a id="a-BQ"></a>以二因缘故：<a id="a-BR"></a>一者、<a id="a-BS"></a>善修十八空，<a id="a-BT"></a>二者、<a id="a-BU"></a>般若波罗蜜威德故。</p>
  <p id="aBV">【经】尔时，<a id="a-BW"></a>三千大千世界中诸四天王天，<a id="a-BX"></a>三十三天，<a id="a-BY"></a>夜摩天，<a id="a-BZ"></a>兜率陀天，<a id="a-Ba"></a>化乐天，<a id="a-Bb"></a>他化自在天，<a id="a-Bc"></a>乃至首陀婆诸天，<a id="a-Bd"></a>白佛言：<a id="a-Be"></a>“世尊，<a id="a-Bf"></a>是善男子、<a id="a-Bg"></a>善女人，<a id="a-Bh"></a>能受持般若波罗蜜，<a id="a-Bi"></a>亲近、<a id="a-Bj"></a>读诵、<a id="a-Bk"></a>正忆念，<a id="a-Bl"></a>不离萨婆若心者，<a id="a-Bm"></a>我等常当守护！<a id="a-Bn"></a>何以故？<a id="a-Bo"></a>世尊，<a id="a-Bp"></a>以菩萨摩诃萨因缘故，<a id="a-Bq"></a>断三恶道，<a id="a-Br"></a>断天人贫，<a id="a-Bs"></a>断诸灾患疾病饥饿。<a id="a-Bt"></a>以菩萨因缘故，<a id="a-Bu"></a>便有十善道出世间，<a id="a-Bv"></a>四禅、<a id="a-Bw"></a>四无量心、<a id="a-Bx"></a>四无色定，<a id="a-By"></a>檀波罗蜜、<a id="a-Bz"></a>尸罗波罗蜜、<a id="a-C0"></a>羼提波罗蜜、<a id="a-C1"></a>毗梨耶波罗蜜、<a id="a-C2"></a>禅波罗蜜、<a id="a-C3"></a>般若波罗蜜，<a id="a-C4"></a>内空乃至无法有法空，<a id="a-C5"></a>四念处乃至一切种智。<a id="a-C6"></a>以菩萨因缘故，<a id="a-C7"></a>世间便有生刹利大姓、<a id="a-C8"></a>婆罗门大姓、<a id="a-C9"></a>居士大家，<a id="a-CA"></a>诸王及转轮圣王，<a id="a-CB"></a>四天王天乃至阿迦尼吒天。<a id="a-CC"></a>以菩萨因缘故，<a id="a-CD"></a>有须陀洹、<a id="a-CE"></a>须陀洹果，<a id="a-CF"></a>乃至阿罗汉、<a id="a-CG"></a>阿罗汉果，<a id="a-CH"></a>辟支佛、<a id="a-CI"></a>辟支佛道。<a id="a-CJ"></a>以菩萨因缘故，<a id="a-CK"></a>有成就众生、<a id="a-CL"></a>净佛国土，<a id="a-CM"></a>便有诸佛出现于世，<a id="a-CN"></a>便有转法轮，<a id="a-CO"></a>知是佛宝、<a id="a-CP"></a>法宝、<a id="a-CQ"></a>比丘僧宝。<a id="a-CR"></a>世尊，<a id="a-CS"></a>以是因缘故，<a id="a-CT"></a>一切世间诸天及人、<a id="a-CU"></a>阿修罗，<a id="a-CV"></a>应守护是菩萨摩诃萨！<a id="a-CW"></a>”</p>
  <p id="aCX">佛语释提桓因：<a id="a-CY"></a>“如是，<a id="a-CZ"></a>如是。<a id="a-Ca"></a>憍尸迦，<a id="a-Cb"></a>以菩萨摩诃萨因缘故，<a id="a-Cc"></a>断三恶道乃至三宝出现于世。<a id="a-Cd"></a>以是故，<a id="a-Ce"></a>诸天及人、<a id="a-Cf"></a>阿修罗常应守护，<a id="a-Cg"></a>供养恭敬，<a id="a-Ch"></a>尊重赞叹是菩萨摩诃萨。<a id="a-Ci"></a>憍尸迦，<a id="a-Cj"></a>供养恭敬、<a id="a-Ck"></a>尊重赞叹是菩萨摩诃萨，<a id="a-Cl"></a>即是供养我。<a id="a-Cm"></a>以是故，<a id="a-Cn"></a>是诸菩萨摩诃萨，<a id="a-Co"></a>诸天及人、<a id="a-Cp"></a>阿修罗，<a id="a-Cq"></a>常应守护，<a id="a-Cr"></a>供养恭敬、<a id="a-Cs"></a>尊重赞叹！<a id="a-Ct"></a>憍尸迦，<a id="a-Cu"></a>若三千大千世界，<a id="a-Cv"></a>满中声闻、<a id="a-Cw"></a>辟支佛，<a id="a-Cx"></a>譬如竹苇稻麻丛林；<a id="a-Cy"></a>若有善男子、<a id="a-Cz"></a>善女人，<a id="a-D0"></a>供养恭敬、<a id="a-D1"></a>尊重赞叹，<a id="a-D2"></a>不如供养恭敬、<a id="a-D3"></a>尊重赞叹初发心菩萨摩诃萨，<a id="a-D4"></a>不离六波罗蜜所得福德。<a id="a-D5"></a>何以故？<a id="a-D6"></a>不以声闻、<a id="a-D7"></a>辟支佛因缘故，<a id="a-D8"></a>有菩萨摩诃萨及诸佛出现于世；<a id="a-D9"></a>以有菩萨摩诃萨因缘故，<a id="a-DA"></a>有声闻、<a id="a-DB"></a>辟支佛，<a id="a-DC"></a>诸佛出现于世。<a id="a-DD"></a>以是故，<a id="a-DE"></a>憍尸迦，<a id="a-DF"></a>是诸菩萨摩诃萨，<a id="a-DG"></a>一切世间诸天及人、<a id="a-DH"></a>阿修罗常应守护，<a id="a-DI"></a>供养恭敬，<a id="a-DJ"></a>尊重赞叹。<a id="a-DK"></a>”</p>
  <p id="aDL">【论】释曰：<a id="a-DM"></a>尔时，<a id="a-DN"></a>诸天白佛：<a id="a-DO"></a>我等当守护是菩萨，<a id="a-DP"></a>与我等同事故；<a id="a-DQ"></a>亦以求佛道者，<a id="a-DR"></a>能自舍身乐欲，<a id="a-DS"></a>使一切众生得乐故。<a id="a-DT"></a>因菩萨断三恶道者，<a id="a-DU"></a>菩萨虽未离欲，<a id="a-DV"></a>能遮众生十不善故，<a id="a-DW"></a>断三恶道及天人贫穷、<a id="a-DX"></a>诸灾患等。<a id="a-DY"></a>行十善故，<a id="a-DZ"></a>开三善道门。<a id="a-Da"></a>或有菩萨见五欲罪过，<a id="a-Db"></a>能离欲得四禅；<a id="a-Dc"></a>以本愿故，<a id="a-Dd"></a>起四无量心；<a id="a-De"></a>欲离种种因缘身苦故，<a id="a-Df"></a>起四无色定；<a id="a-Dg"></a>为佛道故，<a id="a-Dh"></a>修六波罗蜜乃至一切种智。<a id="a-Di"></a>是法亦自行，<a id="a-Dj"></a>亦教人，<a id="a-Dk"></a>以是福德道法，<a id="a-Dl"></a>于众生中展转相教，<a id="a-Dm"></a>常在世间。<a id="a-Dn"></a>今当说是诸善法果报，<a id="a-Do"></a>生刹利大姓，<a id="a-Dp"></a>乃至三宝出现于世。<a id="a-Dq"></a>如先义中说：<a id="a-Dr"></a>今是菩萨结业生身，<a id="a-Ds"></a>在因缘中，<a id="a-Dt"></a>无有力势，<a id="a-Du"></a>而能说是善法，<a id="a-Dv"></a>令众生修行，<a id="a-Dw"></a>我等云何当不守护？<a id="a-Dx"></a>譬如太子虽小，<a id="a-Dy"></a>群臣百官无不奉承。<a id="a-Dz"></a>佛可诸天，<a id="a-E0"></a>述而成之。<a id="a-E1"></a>若供养菩萨，<a id="a-E2"></a>即是供养佛者。<a id="a-E3"></a>般若是三世佛母，<a id="a-E4"></a>若为般若故供养菩萨，<a id="a-E5"></a>则为供养佛。</p>
  <p id="aE6">不如供养恭敬初发意菩萨者，<a id="a-E7"></a>问曰：<a id="a-E8"></a>二乘已证实际，<a id="a-E9"></a>是一切众生福田，<a id="a-EA"></a>何以故不如初发意菩萨？</p>
  <p id="aEB">答曰：<a id="a-EC"></a>以三事故不如：<a id="a-ED"></a>一者、<a id="a-EE"></a>用萨婆若心行；<a id="a-EF"></a>二者、<a id="a-EG"></a>常不离六波罗蜜等诸功德；<a id="a-EH"></a>三者、<a id="a-EI"></a>由是菩萨断三恶道，<a id="a-EJ"></a>出生三乘。<a id="a-EK"></a>依二乘人，<a id="a-EL"></a>不能断三恶道、<a id="a-EM"></a>出生三乘。</p>
  <p data-pb></p>
  <h2 id="aEN">释灭诤品第三十一（经作现灭诤品）</h2>
  <p id="aEO">【经】尔时，<a id="a-EP"></a>释提桓因白佛言：<a id="a-EQ"></a>“世尊，<a id="a-ER"></a>甚奇希有！<a id="a-ES"></a>诸菩萨摩诃萨，<a id="a-ET"></a>从般若波罗蜜，<a id="a-EU"></a>若闻、<a id="a-EV"></a>受持、<a id="a-EW"></a>亲近、<a id="a-EX"></a>读诵、<a id="a-EY"></a>为他说、<a id="a-EZ"></a>正忆念时，<a id="a-Ea"></a>得如是今世功德；<a id="a-Eb"></a>亦成就众生，<a id="a-Ec"></a>净佛国土，<a id="a-Ed"></a>从一佛界至一佛界，<a id="a-Ee"></a>供养诸佛，<a id="a-Ef"></a>所欲供养之具随意即得，<a id="a-Eg"></a>从诸佛闻法，<a id="a-Eh"></a>至得阿耨多罗三藐三菩提，<a id="a-Ei"></a>终不中忘；<a id="a-Ej"></a>亦得家成就，<a id="a-Ek"></a>母成就，<a id="a-El"></a>生成就，<a id="a-Em"></a>眷属成就，<a id="a-En"></a>相成就，<a id="a-Eo"></a>光明成就，<a id="a-Ep"></a>眼成就，<a id="a-Eq"></a>耳成就，<a id="a-Er"></a>三昧成就，<a id="a-Es"></a>陀罗尼成就；<a id="a-Et"></a>是菩萨以方便力，<a id="a-Eu"></a>变身如佛，<a id="a-Ev"></a>从一佛国至一佛国，<a id="a-Ew"></a>到无佛处，<a id="a-Ex"></a>赞檀波罗蜜乃至般若波罗蜜，<a id="a-Ey"></a>赞四禅、<a id="a-Ez"></a>四无量心、<a id="a-F0"></a>四无色定，<a id="a-F1"></a>赞四念处乃至十八不共法；<a id="a-F2"></a>以方便力说法，<a id="a-F3"></a>以三乘法度脱众生，<a id="a-F4"></a>所谓声闻、<a id="a-F5"></a>辟支佛、<a id="a-F6"></a>佛乘。<a id="a-F7"></a>世尊，<a id="a-F8"></a>快哉希有！<a id="a-F9"></a>受是般若波罗蜜，<a id="a-FA"></a>为已总摄五波罗蜜，<a id="a-FB"></a>乃至十八不共法；<a id="a-FC"></a>亦摄须陀洹果，<a id="a-FD"></a>乃至阿罗汉果、<a id="a-FE"></a>辟支佛道、<a id="a-FF"></a>佛道，<a id="a-FG"></a>一切智、<a id="a-FH"></a>一切种智。<a id="a-FI"></a>”</p>
  <p id="aFJ">佛告释提桓因：<a id="a-FK"></a>“如是，<a id="a-FL"></a>如是。<a id="a-FM"></a>憍尸迦，<a id="a-FN"></a>受是般若波罗蜜，<a id="a-FO"></a>为已总摄五波罗蜜，<a id="a-FP"></a>乃至一切种智。<a id="a-FQ"></a>复次，<a id="a-FR"></a>憍尸迦，<a id="a-FS"></a>是般若波罗蜜，<a id="a-FT"></a>受持、<a id="a-FU"></a>亲近、<a id="a-FV"></a>读诵、<a id="a-FW"></a>为他说、<a id="a-FX"></a>正忆念，<a id="a-FY"></a>是善男子、<a id="a-FZ"></a>善女人所得今世功德，<a id="a-Fa"></a>汝一心谛听！<a id="a-Fb"></a>”</p>
  <p id="aFc">释提桓因言：<a id="a-Fd"></a>“唯！<a id="a-Fe"></a>世尊，<a id="a-Ff"></a>受教！<a id="a-Fg"></a>”</p>
  <p id="aFh">佛告释提桓因：<a id="a-Fi"></a>“憍尸迦，<a id="a-Fj"></a>若有外道诸梵志，<a id="a-Fk"></a>若魔、<a id="a-Fl"></a>若魔民，<a id="a-Fm"></a>若增上慢人，<a id="a-Fn"></a>欲乖错破坏菩萨般若波罗蜜心；<a id="a-Fo"></a>是诸人适生此心，<a id="a-Fp"></a>即时灭去，<a id="a-Fq"></a>终不从愿。<a id="a-Fr"></a>何以故？<a id="a-Fs"></a>憍尸迦，<a id="a-Ft"></a>菩萨摩诃萨，<a id="a-Fu"></a>长夜行檀波罗蜜，<a id="a-Fv"></a>行尸罗、<a id="a-Fw"></a>羼提、<a id="a-Fx"></a>毗梨耶、<a id="a-Fy"></a>禅、<a id="a-Fz"></a>般若波罗蜜。<a id="a-G0"></a>以众生长夜贪诤故，<a id="a-G1"></a>菩萨悉舍内外物，<a id="a-G2"></a>安立众生于檀波罗蜜中；<a id="a-G3"></a>以众生长夜破戒故，<a id="a-G4"></a>菩萨悉舍内外法，<a id="a-G5"></a>安立众生于戒；<a id="a-G6"></a>以众生长夜斗诤故，<a id="a-G7"></a>菩萨悉舍内外法，<a id="a-G8"></a>安立众生于忍辱；<a id="a-G9"></a>以众生长夜懈怠故，<a id="a-GA"></a>菩萨悉舍内外法，<a id="a-GB"></a>安立众生于精进；<a id="a-GC"></a>以众生长夜乱心故，<a id="a-GD"></a>菩萨悉舍内外法，<a id="a-GE"></a>安立众生于禅；<a id="a-GF"></a>以众生长夜愚痴故，<a id="a-GG"></a>菩萨悉舍内外法，<a id="a-GH"></a>安立众生于般若波罗蜜。<a id="a-GI"></a>以众生长夜为爱结故流转生死，<a id="a-GJ"></a>是菩萨摩诃萨以方便力，<a id="a-GK"></a>断众生爱结，<a id="a-GL"></a>安立于四禅、<a id="a-GM"></a>四无量心、<a id="a-GN"></a>四无色定，<a id="a-GO"></a>四念处乃至八圣道分，<a id="a-GP"></a>空、<a id="a-GQ"></a>无相、<a id="a-GR"></a>无作三昧；<a id="a-GS"></a>安立众生于须陀洹果，<a id="a-GT"></a>乃至阿罗汉果，<a id="a-GU"></a>辟支佛道，<a id="a-GV"></a>佛道。<a id="a-GW"></a>憍尸迦，<a id="a-GX"></a>是为菩萨摩诃萨行般若波罗蜜，<a id="a-GY"></a>得现世功德。<a id="a-GZ"></a>后世功德，<a id="a-Ga"></a>得阿耨多罗三藐三菩提；<a id="a-Gb"></a>菩萨转法轮所愿满足，<a id="a-Gc"></a>入无余涅槃。<a id="a-Gd"></a>憍尸迦，<a id="a-Ge"></a>是为菩萨摩诃萨后世功德。</p>
  <p id="aGf">“复次，<a id="a-Gg"></a>憍尸迦，<a id="a-Gh"></a>善男子、<a id="a-Gi"></a>善女人，<a id="a-Gj"></a>是般若波罗蜜，<a id="a-Gk"></a>若闻、<a id="a-Gl"></a>受持，<a id="a-Gm"></a>亲近、<a id="a-Gn"></a>读诵、<a id="a-Go"></a>为他说、<a id="a-Gp"></a>正忆念，<a id="a-Gq"></a>其所住处，<a id="a-Gr"></a>魔若魔民，<a id="a-Gs"></a>若外道梵志，<a id="a-Gt"></a>增上慢人，<a id="a-Gu"></a>欲轻毁难问，<a id="a-Gv"></a>破坏般若波罗蜜，<a id="a-Gw"></a>终不能成。<a id="a-Gx"></a>其人恶心转灭，<a id="a-Gy"></a>功德转增，<a id="a-Gz"></a>闻是般若波罗蜜故，<a id="a-H0"></a>渐以三乘道，<a id="a-H1"></a>得尽众苦。<a id="a-H2"></a>譬如，<a id="a-H3"></a>憍尸迦，<a id="a-H4"></a>有药名摩只，<a id="a-H5"></a>有蛇饥行索食，<a id="a-H6"></a>见虫欲啖，<a id="a-H7"></a>虫趣药所，<a id="a-H8"></a>药气力故，<a id="a-H9"></a>蛇不能前，<a id="a-HA"></a>即便还去。<a id="a-HB"></a>何以故？<a id="a-HC"></a>是药力能胜毒故。<a id="a-HD"></a>憍尸迦，<a id="a-HE"></a>摩只药有如是力。<a id="a-HF"></a>是善男子、<a id="a-HG"></a>善女人，<a id="a-HH"></a>是般若波罗蜜，<a id="a-HI"></a>若受持、<a id="a-HJ"></a>亲近、<a id="a-HK"></a>读诵、<a id="a-HL"></a>为他人说、<a id="a-HM"></a>正忆念，<a id="a-HN"></a>若有种种斗诤起，<a id="a-HO"></a>欲来破坏者，<a id="a-HP"></a>以般若波罗蜜威力故，<a id="a-HQ"></a>随所起处，<a id="a-HR"></a>即疾消灭，<a id="a-HS"></a>其人即生善心，<a id="a-HT"></a>增益功德。<a id="a-HU"></a>何以故？<a id="a-HV"></a>是般若波罗蜜，<a id="a-HW"></a>能灭诸法诤乱。<a id="a-HX"></a>何等诸法？<a id="a-HY"></a>所谓淫、<a id="a-HZ"></a>怒、<a id="a-Ha"></a>痴；<a id="a-Hb"></a>无明乃至大苦聚；<a id="a-Hc"></a>诸盖、<a id="a-Hd"></a>结、<a id="a-He"></a>使、<a id="a-Hf"></a>缠；<a id="a-Hg"></a>我见、<a id="a-Hh"></a>人见，<a id="a-Hi"></a>众生见，<a id="a-Hj"></a>断见、<a id="a-Hk"></a>常见，<a id="a-Hl"></a>垢见、<a id="a-Hm"></a>净见，<a id="a-Hn"></a>有见、<a id="a-Ho"></a>无见：<a id="a-Hp"></a>如是一切诸见；<a id="a-Hq"></a>悭贪、<a id="a-Hr"></a>犯戒，<a id="a-Hs"></a>瞋恚、<a id="a-Ht"></a>懈怠，<a id="a-Hu"></a>乱意、<a id="a-Hv"></a>无智；<a id="a-Hw"></a>常想、<a id="a-Hx"></a>乐想、<a id="a-Hy"></a>净想、<a id="a-Hz"></a>我想，<a id="a-I0"></a>如是等爱行。<a id="a-I1"></a>著色，<a id="a-I2"></a>著受、<a id="a-I3"></a>想、<a id="a-I4"></a>行、<a id="a-I5"></a>识；<a id="a-I6"></a>著檀波罗蜜、<a id="a-I7"></a>尸罗波罗蜜、<a id="a-I8"></a>羼提波罗蜜、<a id="a-I9"></a>毗梨耶波罗蜜、<a id="a-IA"></a>禅波罗蜜、<a id="a-IB"></a>般若波罗蜜；<a id="a-IC"></a>著内空、<a id="a-ID"></a>外空、<a id="a-IE"></a>内外空，<a id="a-IF"></a>乃至无法有法空；<a id="a-IG"></a>著四念处，<a id="a-IH"></a>乃至十八不共法；<a id="a-II"></a>著一切智、<a id="a-IJ"></a>一切种智；<a id="a-IK"></a>著涅槃。<a id="a-IL"></a>是一切法诤乱，<a id="a-IM"></a>尽能消灭，<a id="a-IN"></a>不令增长。<a id="a-IO"></a>”</p>
  <p id="aIP">【论】释曰：<a id="a-IQ"></a>闻者，<a id="a-IR"></a>若从佛，<a id="a-IS"></a>若菩萨，<a id="a-IT"></a>若余说法人边，<a id="a-IU"></a>闻般若波罗蜜，<a id="a-IV"></a>是十方三世诸佛法宝藏。<a id="a-IW"></a>闻已，<a id="a-IX"></a>用信力故受；<a id="a-IY"></a>念力故持；<a id="a-IZ"></a>得气味故，<a id="a-Ia"></a>常来承奉、<a id="a-Ib"></a>咨受故亲近；<a id="a-Ic"></a>亲近已，<a id="a-Id"></a>或看文，<a id="a-Ie"></a>或口受，<a id="a-If"></a>故言读；<a id="a-Ig"></a>为常得不忘故诵；<a id="a-Ih"></a>宣传未闻，<a id="a-Ii"></a>故言为他说；<a id="a-Ij"></a>圣人经书、<a id="a-Ik"></a>直说难了故解义；<a id="a-Il"></a>观诸佛法不可思议，<a id="a-Im"></a>有大悲于众生故说法；<a id="a-In"></a>不以邪见戏论求佛法，<a id="a-Io"></a>如佛意旨不著故，<a id="a-Ip"></a>说法亦不著；<a id="a-Iq"></a>除四颠倒等诸邪忆念故，<a id="a-Ir"></a>住四念处正忆念中。<a id="a-Is"></a>但为得道故，<a id="a-It"></a>不为戏论，<a id="a-Iu"></a>名为正忆念。<a id="a-Iv"></a>正忆念是一切善法之根本，<a id="a-Iw"></a>修习行者初入，<a id="a-Ix"></a>名为正忆念；<a id="a-Iy"></a>常行得禅定故，<a id="a-Iz"></a>名为修。<a id="a-J0"></a>今世功德者，<a id="a-J1"></a>如先说义。<a id="a-J2"></a>今释提桓因更说今世功德，<a id="a-J3"></a>所谓教化众生，<a id="a-J4"></a>乃至令众生得三乘。<a id="a-J5"></a>先说般若波罗蜜摄三乘，<a id="a-J6"></a>今解其义，<a id="a-J7"></a>是故言般若波罗蜜中摄五波罗蜜，<a id="a-J8"></a>乃至一切种智。<a id="a-J9"></a>佛可其所说者，<a id="a-JA"></a>欲令人信故。<a id="a-JB"></a>所得今世功德，<a id="a-JC"></a>汝一心谛听者，<a id="a-JD"></a>上略说今世功德，<a id="a-JE"></a>佛今欲广说其事，<a id="a-JF"></a>难信持故，<a id="a-JG"></a>言一心谛听。</p>
  <p id="aJH">复次，<a id="a-JI"></a>因小果大，<a id="a-JJ"></a>难信故言一心谛听。<a id="a-JK"></a>帝释虽信受，<a id="a-JL"></a>人不知故，<a id="a-JM"></a>言：<a id="a-JN"></a>唯！<a id="a-JO"></a>世尊，<a id="a-JP"></a>是般若波罗蜜，<a id="a-JQ"></a>虽不可破坏，<a id="a-JR"></a>而宣示实相语言可破，<a id="a-JS"></a>语言破故，<a id="a-JT"></a>信心未定者亦可破，<a id="a-JU"></a>是故说：<a id="a-JV"></a>若外道、<a id="a-JW"></a>梵志等来，<a id="a-JX"></a>欲破坏般若波罗蜜。<a id="a-JY"></a>梵志者，<a id="a-JZ"></a>是一切出家外道，<a id="a-Ja"></a>若有承用其法者，<a id="a-Jb"></a>亦名梵志。<a id="a-Jc"></a>梵志爱著其法，<a id="a-Jd"></a>闻实相空法，<a id="a-Je"></a>不信故欲坏。<a id="a-Jf"></a>魔若魔民，<a id="a-Jg"></a>如先说。<a id="a-Jh"></a>增上慢人者，<a id="a-Ji"></a>是佛弟子，<a id="a-Jj"></a>得禅定未得圣道，<a id="a-Jk"></a>自谓已得。<a id="a-Jl"></a>是人闻无须陀洹，<a id="a-Jm"></a>乃至无阿罗汉，<a id="a-Jn"></a>无道无涅槃，<a id="a-Jo"></a>便发增上慢，<a id="a-Jp"></a>生忿怒心，<a id="a-Jq"></a>欲破是实相空法。<a id="a-Jr"></a>是般若波罗蜜神力故，<a id="a-Js"></a>令彼恶心即时灭去，<a id="a-Jt"></a>终不成愿。<a id="a-Ju"></a>如人以手障矛，<a id="a-Jv"></a>但自伤其手，<a id="a-Jw"></a>矛无所损。<a id="a-Jx"></a>何以故？<a id="a-Jy"></a>菩萨于内外法不著；<a id="a-Jz"></a>众生从无始世界来，<a id="a-K0"></a>常著内外法故起斗诤。<a id="a-K1"></a>菩萨舍内外著处，<a id="a-K2"></a>自安立六波罗蜜；<a id="a-K3"></a>教化众生，<a id="a-K4"></a>令舍内外斗法，<a id="a-K5"></a>安立众生于六波罗蜜。<a id="a-K6"></a>是无量世修集福德力，<a id="a-K7"></a>斗诤根尽故，<a id="a-K8"></a>虽有斗乱事来，<a id="a-K9"></a>不能得便。<a id="a-KA"></a>譬如毒蛇欲食虾蟆，<a id="a-KB"></a>常随逐之，<a id="a-KC"></a>虾蟆到摩只药所，<a id="a-KD"></a>蛇闻药气，<a id="a-KE"></a>毒即消歇。<a id="a-KF"></a>是坏法恶人，<a id="a-KG"></a>亦复如是，<a id="a-KH"></a>欲坏行般若波罗蜜人，<a id="a-KI"></a>常随逐之，<a id="a-KJ"></a>以般若力势故，<a id="a-KK"></a>瞋恚、<a id="a-KL"></a>邪见之毒，<a id="a-KM"></a>即时消灭。<a id="a-KN"></a>有降伏得道者，<a id="a-KO"></a>有作弟子者，<a id="a-KP"></a>有复道还去者。<a id="a-KQ"></a>是般若波罗蜜，<a id="a-KR"></a>能破无明等诸结使，<a id="a-KS"></a>灭诸断常邪见等，<a id="a-KT"></a>能灭著五众乃至涅槃，<a id="a-KU"></a>何况瞋恚、<a id="a-KV"></a>嫉妒、<a id="a-KW"></a>斗乱之事而不能灭！</p>
  <p id="aKX">【经】“复次，<a id="a-KY"></a>憍尸迦，<a id="a-KZ"></a>三千大千世界中，<a id="a-Ka"></a>诸四天王，<a id="a-Kb"></a>诸释提桓因，<a id="a-Kc"></a>诸梵天王，<a id="a-Kd"></a>乃至阿迦尼吒天，<a id="a-Ke"></a>常守护是善男子、<a id="a-Kf"></a>善女人，<a id="a-Kg"></a>能受持、<a id="a-Kh"></a>供养、<a id="a-Ki"></a>读诵、<a id="a-Kj"></a>为他说、<a id="a-Kk"></a>正忆念般若波罗蜜者。<a id="a-Kl"></a>十方现在诸佛，<a id="a-Km"></a>亦共拥护是善男子、<a id="a-Kn"></a>善女人，<a id="a-Ko"></a>能闻、<a id="a-Kp"></a>受持、<a id="a-Kq"></a>供养、<a id="a-Kr"></a>读诵、<a id="a-Ks"></a>为他说、<a id="a-Kt"></a>正忆念般若波罗蜜者。</p>
  <p id="aKu">“是善男子、<a id="a-Kv"></a>善女人，<a id="a-Kw"></a>不善法灭，<a id="a-Kx"></a>善法转增，<a id="a-Ky"></a>所谓檀波罗蜜转增，<a id="a-Kz"></a>以无所得故；<a id="a-L0"></a>乃至般若波罗蜜转增，<a id="a-L1"></a>以无所得故；<a id="a-L2"></a>内空转增，<a id="a-L3"></a>乃至无法有法空转增，<a id="a-L4"></a>以无所得故；<a id="a-L5"></a>四念处乃至十八不共法转增，<a id="a-L6"></a>以无所得故；<a id="a-L7"></a>诸三昧门、<a id="a-L8"></a>诸陀罗尼门，<a id="a-L9"></a>一切智、<a id="a-LA"></a>一切种智转增，<a id="a-LB"></a>以无所得故。<a id="a-LC"></a>是善男子、<a id="a-LD"></a>善女人所说，<a id="a-LE"></a>人皆信受，<a id="a-LF"></a>亲友坚固。<a id="a-LG"></a>不说无益之语，<a id="a-LH"></a>不为瞋恚所覆，<a id="a-LI"></a>不为憍慢、<a id="a-LJ"></a>悭贪、<a id="a-LK"></a>嫉妒所覆。<a id="a-LL"></a>是人自不杀生，<a id="a-LM"></a>教人不杀，<a id="a-LN"></a>赞不杀生法，<a id="a-LO"></a>亦欢喜赞叹不杀生者。<a id="a-LP"></a>自远离不与取，<a id="a-LQ"></a>亦教人远离不与取，<a id="a-LR"></a>赞远离不与取法，<a id="a-LS"></a>亦欢喜赞叹远离不与取者。<a id="a-LT"></a>自不邪淫，<a id="a-LU"></a>教人不邪淫，<a id="a-LV"></a>赞不邪淫法，<a id="a-LW"></a>亦欢喜赞叹不邪淫者。<a id="a-LX"></a>自不妄语，<a id="a-LY"></a>教人不妄语，<a id="a-LZ"></a>赞不妄语法，<a id="a-La"></a>亦欢喜赞叹不妄语者。<a id="a-Lb"></a>两舌、<a id="a-Lc"></a>恶口、<a id="a-Ld"></a>无利益语，<a id="a-Le"></a>亦如是。<a id="a-Lf"></a>自不贪，<a id="a-Lg"></a>教人不贪，<a id="a-Lh"></a>赞不贪法，<a id="a-Li"></a>亦欢喜赞叹不贪者。<a id="a-Lj"></a>不瞋恼、<a id="a-Lk"></a>不邪见，<a id="a-Ll"></a>亦如是。<a id="a-Lm"></a>自行檀波罗蜜，<a id="a-Ln"></a>教人行檀波罗蜜，<a id="a-Lo"></a>赞行檀波罗蜜法，<a id="a-Lp"></a>亦欢喜赞叹行檀波罗蜜者。<a id="a-Lq"></a>自行尸罗波罗蜜，<a id="a-Lr"></a>教人行尸罗波罗蜜，<a id="a-Ls"></a>赞尸罗波罗蜜，<a id="a-Lt"></a>亦欢喜赞叹行尸罗波罗蜜者。<a id="a-Lu"></a>自行羼提波罗蜜，<a id="a-Lv"></a>教人行羼提波罗蜜，<a id="a-Lw"></a>赞羼提波罗蜜，<a id="a-Lx"></a>亦欢喜赞叹行羼提波罗蜜者。<a id="a-Ly"></a>自行毗梨耶波罗蜜，<a id="a-Lz"></a>教人行毗梨耶波罗蜜，<a id="a-M0"></a>赞毗梨耶波罗蜜，<a id="a-M1"></a>亦欢喜赞叹行毗梨耶波罗蜜者。<a id="a-M2"></a>自行禅波罗蜜，<a id="a-M3"></a>教人行禅波罗蜜，<a id="a-M4"></a>赞禅波罗蜜，<a id="a-M5"></a>亦欢喜赞叹行禅波罗蜜者。<a id="a-M6"></a>自行般若波罗蜜，<a id="a-M7"></a>教人行般若波罗蜜，<a id="a-M8"></a>赞般若波罗蜜，<a id="a-M9"></a>亦欢喜赞叹行般若波罗蜜者。<a id="a-MA"></a>自修内空，<a id="a-MB"></a>教人修内空，<a id="a-MC"></a>赞内空，<a id="a-MD"></a>亦欢喜赞叹修内空者。<a id="a-ME"></a>乃至自修无法有法空，<a id="a-MF"></a>教人修无法有法空，<a id="a-MG"></a>赞无法有法空，<a id="a-MH"></a>亦欢喜赞叹修无法有法空者。<a id="a-MI"></a>自入一切三昧中，<a id="a-MJ"></a>教人入一切三昧中，<a id="a-MK"></a>赞一切三昧，<a id="a-ML"></a>亦欢喜赞叹行一切三昧者。<a id="a-MM"></a>自得陀罗尼，<a id="a-MN"></a>教人得陀罗尼，<a id="a-MO"></a>赞陀罗尼，<a id="a-MP"></a>亦欢喜赞叹得陀罗尼者。<a id="a-MQ"></a>自入初禅，<a id="a-MR"></a>教人入初禅，<a id="a-MS"></a>赞初禅，<a id="a-MT"></a>亦欢喜赞叹入初禅者。<a id="a-MU"></a>二禅、<a id="a-MV"></a>三禅、<a id="a-MW"></a>四禅亦如是。<a id="a-MX"></a>自入慈心中，<a id="a-MY"></a>教人入慈心中，<a id="a-MZ"></a>赞入慈心法，<a id="a-Ma"></a>亦欢喜赞叹入慈心者。<a id="a-Mb"></a>悲、<a id="a-Mc"></a>喜、<a id="a-Md"></a>舍心亦如是。<a id="a-Me"></a>自入无边空处，<a id="a-Mf"></a>教人入无边空处，<a id="a-Mg"></a>赞无边空处，<a id="a-Mh"></a>亦欢喜赞叹入无边空处者。<a id="a-Mi"></a>无边识处、<a id="a-Mj"></a>无所有处、<a id="a-Mk"></a>非有想非无想处亦如是。<a id="a-Ml"></a>自修四念处，<a id="a-Mm"></a>教人修四念处，<a id="a-Mn"></a>赞修四念处法，<a id="a-Mo"></a>亦欢喜赞叹修四念处者。<a id="a-Mp"></a>四正勤、<a id="a-Mq"></a>四如意足、<a id="a-Mr"></a>五根、<a id="a-Ms"></a>五力、<a id="a-Mt"></a>七觉分、<a id="a-Mu"></a>八圣道分亦如是。<a id="a-Mv"></a>自修空、<a id="a-Mw"></a>无相、<a id="a-Mx"></a>无作三昧，<a id="a-My"></a>教人修空、<a id="a-Mz"></a>无相、<a id="a-N0"></a>无作三昧，<a id="a-N1"></a>赞空、<a id="a-N2"></a>无相、<a id="a-N3"></a>无作三昧法，<a id="a-N4"></a>亦欢喜赞叹修空、<a id="a-N5"></a>无相、<a id="a-N6"></a>无作三昧者。<a id="a-N7"></a>自入八解脱中，<a id="a-N8"></a>教人入八解脱，<a id="a-N9"></a>赞八解脱，<a id="a-NA"></a>亦欢喜赞叹入八解脱者。<a id="a-NB"></a>自入九次第定中，<a id="a-NC"></a>教人入九次第定，<a id="a-ND"></a>赞入九次第定法，<a id="a-NE"></a>亦欢喜赞叹入九次第定者。<a id="a-NF"></a>自修佛十力、<a id="a-NG"></a>四无所畏、<a id="a-NH"></a>四无碍智、<a id="a-NI"></a>大慈大悲、<a id="a-NJ"></a>十八不共法亦如是。<a id="a-NK"></a>自行不谬错法、<a id="a-NL"></a>自行常舍法，<a id="a-NM"></a>教人行不谬错法、<a id="a-NN"></a>常舍法，<a id="a-NO"></a>赞行不谬错法、<a id="a-NP"></a>常舍法，<a id="a-NQ"></a>亦欢喜赞叹行不谬错法、<a id="a-NR"></a>常舍法者。<a id="a-NS"></a>自得一切种智，<a id="a-NT"></a>教人得一切种智，<a id="a-NU"></a>赞一切种智法，<a id="a-NV"></a>亦欢喜赞叹得一切种智者。</p>
  <p id="aNW">“是菩萨摩诃萨行六波罗蜜时，<a id="a-NX"></a>所有布施与众生共已，<a id="a-NY"></a>回向阿耨多罗三藐三菩提，<a id="a-NZ"></a>以无所得故。<a id="a-Na"></a>所有持戒、<a id="a-Nb"></a>忍辱、<a id="a-Nc"></a>精进、<a id="a-Nd"></a>禅定、<a id="a-Ne"></a>智慧，<a id="a-Nf"></a>与众生共已，<a id="a-Ng"></a>回向阿耨多罗三藐三菩提，<a id="a-Nh"></a>亦以无所得故。<a id="a-Ni"></a>是善男子、<a id="a-Nj"></a>善女人如是行六波罗蜜时，<a id="a-Nk"></a>作是念：<a id="a-Nl"></a>‘我若不布施，<a id="a-Nm"></a>当生贫穷家，<a id="a-Nn"></a>不能成就众生，<a id="a-No"></a>净佛世界，<a id="a-Np"></a>亦不能得一切种智。<a id="a-Nq"></a>我若不持戒，<a id="a-Nr"></a>当生三恶道中，<a id="a-Ns"></a>尚不得人身，<a id="a-Nt"></a>何况能成就众生，<a id="a-Nu"></a>净佛世界，<a id="a-Nv"></a>得一切种智？<a id="a-Nw"></a>我若不修忍辱，<a id="a-Nx"></a>则当诸根毁坏，<a id="a-Ny"></a>色不具足，<a id="a-Nz"></a>不能得菩萨具足色身，<a id="a-O0"></a>众生见者必至阿耨多罗三藐三菩提，<a id="a-O1"></a>亦不能得以具足色身成就众生，<a id="a-O2"></a>净佛世界，<a id="a-O3"></a>得一切种智。<a id="a-O4"></a>我若懈怠，<a id="a-O5"></a>不能得菩萨道，<a id="a-O6"></a>亦不能得成就众生，<a id="a-O7"></a>净佛世界，<a id="a-O8"></a>得一切种智。<a id="a-O9"></a>我若乱心，<a id="a-OA"></a>不能得生诸禅定，<a id="a-OB"></a>不能以此禅定成就众生，<a id="a-OC"></a>净佛世界，<a id="a-OD"></a>得一切种智。<a id="a-OE"></a>我若无智，<a id="a-OF"></a>不能得方便智，<a id="a-OG"></a>以方便智过声闻、<a id="a-OH"></a>辟支佛地，<a id="a-OI"></a>成就众生，<a id="a-OJ"></a>净佛世界，<a id="a-OK"></a>得一切种智。<a id="a-OL"></a>’是菩萨复作是思惟：<a id="a-OM"></a>‘我不应随悭贪故不具足檀波罗蜜，<a id="a-ON"></a>不应随犯戒故不具足尸罗波罗蜜，<a id="a-OO"></a>不应随瞋恚故不具足羼提波罗蜜，<a id="a-OP"></a>不应随懈怠故不具足毗梨耶波罗蜜，<a id="a-OQ"></a>不应随乱意故不具足禅波罗蜜，<a id="a-OR"></a>不应随痴心故不具足般若波罗蜜。<a id="a-OS"></a>若不具足檀波罗蜜，<a id="a-OT"></a>尸罗波罗蜜、<a id="a-OU"></a>羼提波罗蜜、<a id="a-OV"></a>毗梨耶波罗蜜、<a id="a-OW"></a>禅波罗蜜、<a id="a-OX"></a>般若波罗蜜，<a id="a-OY"></a>我终不能出到一切种智。<a id="a-OZ"></a>’如是善男子、<a id="a-Oa"></a>善女人，<a id="a-Ob"></a>是般若波罗蜜受持、<a id="a-Oc"></a>亲近、<a id="a-Od"></a>读诵、<a id="a-Oe"></a>为他说、<a id="a-Of"></a>正忆念，<a id="a-Og"></a>亦不离萨婆若心，<a id="a-Oh"></a>得是今世、<a id="a-Oi"></a>后世功德。<a id="a-Oj"></a>”</p>
  <p id="aOk">释提桓因白佛言：<a id="a-Ol"></a>“世尊，<a id="a-Om"></a>希有！<a id="a-On"></a>是菩萨摩诃萨般若波罗蜜，<a id="a-Oo"></a>为回向萨婆若故，<a id="a-Op"></a>亦为不高心故？<a id="a-Oq"></a>”</p>
  <p id="aOr">佛告释提桓因：<a id="a-Os"></a>“憍尸迦，<a id="a-Ot"></a>云何菩萨摩诃萨般若波罗蜜，<a id="a-Ou"></a>为回向萨婆若心故，<a id="a-Ov"></a>亦为不高心故。<a id="a-Ow"></a>”</p>
  <p id="aOx">释提桓因白佛言：<a id="a-Oy"></a>“世尊，<a id="a-Oz"></a>菩萨摩诃萨若行世间檀波罗蜜，<a id="a-P0"></a>布施诸佛、<a id="a-P1"></a>辟支佛、<a id="a-P2"></a>声闻，<a id="a-P3"></a>及诸贫穷、<a id="a-P4"></a>乞丐、<a id="a-P5"></a>行路人，<a id="a-P6"></a>是菩萨无方便故生高心。<a id="a-P7"></a>若行世间尸罗波罗蜜，<a id="a-P8"></a>言‘我行尸罗波罗蜜’、<a id="a-P9"></a>‘我能具足尸罗波罗蜜’，<a id="a-PA"></a>无方便故生高心。<a id="a-PB"></a>言‘我行羼提波罗蜜、<a id="a-PC"></a>毗梨耶波罗蜜、<a id="a-PD"></a>禅波罗蜜’、<a id="a-PE"></a>‘我行般若波罗蜜，<a id="a-PF"></a>我修般若波罗蜜’，<a id="a-PG"></a>以是世间般若波罗蜜，<a id="a-PH"></a>无方便故生高心。<a id="a-PI"></a>世尊，<a id="a-PJ"></a>菩萨修世间四念处时，<a id="a-PK"></a>自念言：<a id="a-PL"></a>‘我修四念处，<a id="a-PM"></a>我具足四念处。<a id="a-PN"></a>’无方便力故生高心。<a id="a-PO"></a>‘我修四正勤、<a id="a-PP"></a>四如意足、<a id="a-PQ"></a>五根、<a id="a-PR"></a>五力、<a id="a-PS"></a>七觉分、<a id="a-PT"></a>八圣道分。<a id="a-PU"></a>’自念言：<a id="a-PV"></a>‘我修空、<a id="a-PW"></a>无相、<a id="a-PX"></a>无作三昧；<a id="a-PY"></a>我修一切三昧门，<a id="a-PZ"></a>当得一切陀罗尼门；<a id="a-Pa"></a>我修佛十力、<a id="a-Pb"></a>四无所畏、<a id="a-Pc"></a>十八不共法；<a id="a-Pd"></a>我当成就众生，<a id="a-Pe"></a>我当净佛世界，<a id="a-Pf"></a>我当得一切种智。<a id="a-Pg"></a>’著吾我无方便力故生高心。<a id="a-Ph"></a>世尊，<a id="a-Pi"></a>如是菩萨摩诃萨行世间善法，<a id="a-Pj"></a>著吾我故生高心。<a id="a-Pk"></a>世尊，<a id="a-Pl"></a>若菩萨摩诃萨行出世间檀波罗蜜，<a id="a-Pm"></a>不得施者，<a id="a-Pn"></a>不得受者，<a id="a-Po"></a>不得施物；<a id="a-Pp"></a>如是菩萨摩诃萨行出世间檀波罗蜜，<a id="a-Pq"></a>为回向萨婆若故，<a id="a-Pr"></a>亦不生高心。<a id="a-Ps"></a>行尸罗波罗蜜，<a id="a-Pt"></a>尸罗不可得；<a id="a-Pu"></a>行羼提波罗蜜，<a id="a-Pv"></a>羼提不可得；<a id="a-Pw"></a>行毗梨耶波罗蜜，<a id="a-Px"></a>毗梨耶不可得；<a id="a-Py"></a>行禅波罗蜜，<a id="a-Pz"></a>禅不可得；<a id="a-Q0"></a>行般若波罗蜜，<a id="a-Q1"></a>般若不可得。<a id="a-Q2"></a>修四念处，<a id="a-Q3"></a>四念处不可得；<a id="a-Q4"></a>乃至修十八不共法，<a id="a-Q5"></a>十八不共法不可得；<a id="a-Q6"></a>修大慈大悲，<a id="a-Q7"></a>大慈大悲不可得；<a id="a-Q8"></a>乃至修一切种智，<a id="a-Q9"></a>一切种智不可得。<a id="a-QA"></a>世尊，<a id="a-QB"></a>如是菩萨摩诃萨般若波罗蜜，<a id="a-QC"></a>为回向萨婆若故，<a id="a-QD"></a>亦为不生高心故。<a id="a-QE"></a>”</p>
  <p id="aQF">【论】问曰：<a id="a-QG"></a>先已说魔若魔民等三种人欲破坏般若，<a id="a-QH"></a>今何以故重说？</p>
  <p id="aQI">答曰：<a id="a-QJ"></a>佛先说三种人来求便恐怖，<a id="a-QK"></a>欲令愁恼中来者，<a id="a-QL"></a>不为恼人，<a id="a-QM"></a>但欲破毁般若波罗蜜，<a id="a-QN"></a>不随其愿，<a id="a-QO"></a>不能得破。<a id="a-QP"></a>后来三种人，<a id="a-QQ"></a>虽欲生心破坏即时灭去。</p>
  <p id="aQR">所语人皆信受者，<a id="a-QS"></a>是菩萨常令不善法断灭，<a id="a-QT"></a>善法转增，<a id="a-QU"></a>所谓檀波罗蜜，<a id="a-QV"></a>乃至一切种智。<a id="a-QW"></a>是人修集福德、<a id="a-QX"></a>智慧故，<a id="a-QY"></a>成大威德，<a id="a-QZ"></a>设使妄语，<a id="a-Qa"></a>人皆信受，<a id="a-Qb"></a>何况实语！</p>
  <p id="aQc">亲友坚固者，<a id="a-Qd"></a>是人于一切众生中，<a id="a-Qe"></a>深有慈悲心，<a id="a-Qf"></a>何况亲友于我有益；<a id="a-Qg"></a>是菩萨爱教佛道，<a id="a-Qh"></a>知身口无常故，<a id="a-Qi"></a>不说无益之言。<a id="a-Qj"></a>以善法增长故，<a id="a-Qk"></a>瞋恚等烦恼不能覆心。<a id="a-Ql"></a>行者作是念：<a id="a-Qm"></a>结使虽起，<a id="a-Qn"></a>智慧思惟，<a id="a-Qo"></a>不令覆心。<a id="a-Qp"></a>结使若起，<a id="a-Qq"></a>今世不善，<a id="a-Qr"></a>后世不善，<a id="a-Qs"></a>妨于佛道！<a id="a-Qt"></a>设使心起结使，<a id="a-Qu"></a>不起口业；<a id="a-Qv"></a>设口业起，<a id="a-Qw"></a>不成身业；<a id="a-Qx"></a>设身业起，<a id="a-Qy"></a>不至大恶，<a id="a-Qz"></a>如凡夫人也。<a id="a-R0"></a>是菩萨虽复卑陋鄙贱，<a id="a-R1"></a>以行胜法故，<a id="a-R2"></a>得在胜人数中，<a id="a-R3"></a>是今世功德。<a id="a-R4"></a>是人深乐善法故，<a id="a-R5"></a>能于善法四种正行求；<a id="a-R6"></a>二乘人不能具足四行，<a id="a-R7"></a>以不深乐善法故。<a id="a-R8"></a>所谓自不杀生，<a id="a-R9"></a>慈悲一切；<a id="a-RA"></a>深自利故，<a id="a-RB"></a>亦不教他；<a id="a-RC"></a>慈是一切贤圣法故，<a id="a-RD"></a>常赞叹；<a id="a-RE"></a>是菩萨常欲令人得乐故，<a id="a-RF"></a>见有不杀者，<a id="a-RG"></a>欢喜爱乐。<a id="a-RH"></a>乃至一切种智亦如是。<a id="a-RI"></a>上四种行广说，<a id="a-RJ"></a>今略说功德，<a id="a-RK"></a>总摄入六波罗蜜中，<a id="a-RL"></a>所得果报与众生共之。<a id="a-RM"></a>是菩萨未入正位，<a id="a-RN"></a>诸烦恼未尽故，<a id="a-RO"></a>或时起悭等诸烦恼，<a id="a-RP"></a>尔时应作是思惟，<a id="a-RQ"></a>谏喻其心：<a id="a-RR"></a>若不布施，<a id="a-RS"></a>我自失四事功德，<a id="a-RT"></a>所谓后身生贫穷，<a id="a-RU"></a>贫穷故自不能利益，<a id="a-RV"></a>何能利他？<a id="a-RW"></a>若不利他，<a id="a-RX"></a>则不能成就众生；<a id="a-RY"></a>不能成就众生，<a id="a-RZ"></a>亦不能净佛世界。<a id="a-Ra"></a>何以故？<a id="a-Rb"></a>以众生净故，<a id="a-Rc"></a>世界清净。<a id="a-Rd"></a>若不具足是等众事，<a id="a-Re"></a>云何当得一切种智？<a id="a-Rf"></a>以要言之，<a id="a-Rg"></a>无方便者虽行六波罗蜜，<a id="a-Rh"></a>内不能离我心，<a id="a-Ri"></a>外取诸法相，<a id="a-Rj"></a>所谓我是施者，<a id="a-Rk"></a>彼是受者，<a id="a-Rl"></a>是布施物，<a id="a-Rm"></a>是因缘故，<a id="a-Rn"></a>不能到佛道！<a id="a-Ro"></a>与此相违，<a id="a-Rp"></a>是有方便。</p>
  <p id="aRq">问曰：<a id="a-Rr"></a>若世间波罗蜜等，<a id="a-Rs"></a>非是正道，<a id="a-Rt"></a>是般若波罗蜜中，<a id="a-Ru"></a>佛何以说？</p>
  <p id="aRv">答曰：<a id="a-Rw"></a>此是行者初门，<a id="a-Rx"></a>与正道相似故；<a id="a-Ry"></a>先行相似法，<a id="a-Rz"></a>后得真道。</p>
 </body>
</html>