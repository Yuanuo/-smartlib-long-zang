<!doctype html>
<html id="z3IBVGPtn" data-ver="2029">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第三十六</h1>
  <h2 id="a2">释习相应品第三之二</h2>
  <p id="a3">【经】舍利弗白佛言：<a id="a-4"></a>“云何菩萨摩诃萨过声闻、<a id="a-5"></a>辟支佛地，<a id="a-6"></a>住阿毗跋致地，<a id="a-7"></a>净佛道？<a id="a-8"></a>”</p>
  <p id="a9">【论】问曰：<a id="a-A"></a>舍利弗何因作此问？</p>
  <p id="aB">答曰：<a id="a-C"></a>舍利弗上问众智无异，<a id="a-D"></a>佛既种种譬喻，<a id="a-E"></a>明菩萨智胜，<a id="a-F"></a>意既已解；<a id="a-G"></a>今问云何能过二乘，<a id="a-H"></a>住阿毗跋致地，<a id="a-I"></a>净佛道。</p>
  <p id="aJ">问曰：<a id="a-K"></a>小乘不任成佛，<a id="a-L"></a>何以故问净佛道事？</p>
  <p id="aM">答曰：<a id="a-N"></a>舍利弗者，<a id="a-O"></a>是随佛转法轮将，<a id="a-P"></a>虽自无益，<a id="a-Q"></a>为利益求佛道众生故问。<a id="a-R"></a>又以菩萨大悲，<a id="a-S"></a>多所利益；<a id="a-T"></a>是故问菩萨事，<a id="a-U"></a>以益众生。</p>
  <p id="aV">复次，<a id="a-W"></a>舍利弗蒙佛恩故，<a id="a-X"></a>破诸邪见，<a id="a-Y"></a>得成道果；<a id="a-Z"></a>欲报恩故，<a id="a-a"></a>问菩萨事。<a id="a-b"></a>又舍利弗于声闻地中，<a id="a-c"></a>究尽边际；<a id="a-d"></a>所未了者唯菩萨事，<a id="a-e"></a>是故复问。<a id="a-f"></a>又以菩萨法甚深微妙，<a id="a-g"></a>虽不能得，<a id="a-h"></a>爱乐故问。<a id="a-i"></a>譬如见人妙宝，<a id="a-j"></a>己虽自无，<a id="a-k"></a>爱乐故问。</p>
  <p id="al">【经】佛告舍利弗：<a id="a-m"></a>“菩萨摩诃萨从初发意行六波罗蜜，<a id="a-n"></a>住空、<a id="a-o"></a>无相、<a id="a-p"></a>无作法，<a id="a-q"></a>能过一切声闻、<a id="a-r"></a>辟支佛地，<a id="a-s"></a>住阿毗跋致地，<a id="a-t"></a>净佛道。<a id="a-u"></a>”</p>
  <p id="av">【论】问曰：<a id="a-w"></a>是三事，<a id="a-x"></a>后品中各有因缘，<a id="a-y"></a>佛今何并说？</p>
  <p id="az">答曰：<a id="a-10"></a>是中略说，<a id="a-11"></a>后当广说三事因缘。<a id="a-12"></a>又今但说空、<a id="a-13"></a>无相、<a id="a-14"></a>无作因缘，<a id="a-15"></a>后当说种种功德，<a id="a-16"></a>故合说三事。</p>
  <p id="a17">问曰：<a id="a-18"></a>入三解脱门，<a id="a-19"></a>则到涅槃。<a id="a-1A"></a>今云何以空、<a id="a-1B"></a>无相、<a id="a-1C"></a>无作，<a id="a-1D"></a>能过声闻、<a id="a-1E"></a>辟支佛地？</p>
  <p id="a1F">答曰：<a id="a-1G"></a>无方便力故，<a id="a-1H"></a>入三解脱门，<a id="a-1I"></a>直取涅槃。<a id="a-1J"></a>若有方便力，<a id="a-1K"></a>住三解脱门，<a id="a-1L"></a>见涅槃；<a id="a-1M"></a>以慈悲心故，<a id="a-1N"></a>能转心还起。<a id="a-1O"></a>如后品中说，<a id="a-1P"></a>譬如仰射虚空，<a id="a-1Q"></a>箭箭相拄，<a id="a-1R"></a>不令堕地。<a id="a-1S"></a>菩萨如是，<a id="a-1T"></a>以智慧箭仰射三解脱虚空，<a id="a-1U"></a>以方便后箭射前箭，<a id="a-1V"></a>不令堕涅槃之地。<a id="a-1W"></a>是菩萨虽见涅槃，<a id="a-1X"></a>直过不住，<a id="a-1Y"></a>更期大事，<a id="a-1Z"></a>所谓阿耨多罗三藐三菩提；<a id="a-1a"></a>今是观时，<a id="a-1b"></a>非是证时。<a id="a-1c"></a>如是等，<a id="a-1d"></a>应广说。<a id="a-1e"></a>若过是二地，<a id="a-1f"></a>知诸法不生不灭，<a id="a-1g"></a>即是阿毗跋致地。<a id="a-1h"></a>住阿毗跋致地中，<a id="a-1i"></a>教化众生，<a id="a-1j"></a>净佛世界，<a id="a-1k"></a>是为能净佛道。</p>
  <p id="a1l">复次，<a id="a-1m"></a>菩萨住三解脱门，<a id="a-1n"></a>观四谛，<a id="a-1o"></a>知是声闻、<a id="a-1p"></a>辟支佛法；<a id="a-1q"></a>直过四谛，<a id="a-1r"></a>入一谛，<a id="a-1s"></a>所谓一切法不生不灭、<a id="a-1t"></a>不垢不净、<a id="a-1u"></a>不来不去等；<a id="a-1v"></a>入是一谛中，<a id="a-1w"></a>是名阿毗跋致地。<a id="a-1x"></a>住是阿毗跋致地，<a id="a-1y"></a>净佛道地，<a id="a-1z"></a>灭除身、<a id="a-20"></a>口、<a id="a-21"></a>意粗恶之业，<a id="a-22"></a>及灭诸法中从初以来所失之事，<a id="a-23"></a>是名净佛道地。</p>
  <p id="a24">【经】舍利弗白佛言：<a id="a-25"></a>“菩萨摩诃萨住何等地，<a id="a-26"></a>能为诸声闻、<a id="a-27"></a>辟支佛作福田？<a id="a-28"></a>”</p>
  <p id="a29">【论】释曰：<a id="a-2A"></a>舍利弗深心恭敬菩萨，<a id="a-2B"></a>故今问菩萨漏结未尽，<a id="a-2C"></a>住何功德，<a id="a-2D"></a>能为诸声闻、<a id="a-2E"></a>辟支佛作福田。</p>
  <p id="a2F">【经】佛告舍利弗：<a id="a-2G"></a>“菩萨摩诃萨从初发意行六波罗蜜，<a id="a-2H"></a>乃至坐道场，<a id="a-2I"></a>于其中间，<a id="a-2J"></a>常为诸声闻、<a id="a-2K"></a>辟支佛作福田。<a id="a-2L"></a>”</p>
  <p id="a2M">【论】释曰：<a id="a-2N"></a>佛以是义示舍利弗，<a id="a-2O"></a>虽三解脱门、<a id="a-2P"></a>涅槃事同，<a id="a-2Q"></a>而菩萨有大慈悲，<a id="a-2R"></a>声闻、<a id="a-2S"></a>辟支佛无。<a id="a-2T"></a>菩萨从初发心行六波罗蜜，<a id="a-2U"></a>乃至十八不共法，<a id="a-2V"></a>欲度一切众生，<a id="a-2W"></a>具一切佛法，<a id="a-2X"></a>故胜。</p>
  <p id="a2Y">【经】“何以故？<a id="a-2Z"></a>以有菩萨摩诃萨因缘故，<a id="a-2a"></a>世间诸善法生。<a id="a-2b"></a>”</p>
  <p id="a2c">【论】释曰：<a id="a-2d"></a>佛先已以一因缘益行众行故，<a id="a-2e"></a>为诸声闻、<a id="a-2f"></a>辟支佛作福田；<a id="a-2g"></a>今说菩萨外益因缘故，<a id="a-2h"></a>世间有一切诸善法。<a id="a-2i"></a>所以者何？<a id="a-2j"></a>菩萨发心虽未成佛，<a id="a-2k"></a>令可度众生住三乘道；<a id="a-2l"></a>不得三乘者，<a id="a-2m"></a>令住十善道，<a id="a-2n"></a>何况成佛！</p>
  <p id="a2o">问曰：<a id="a-2p"></a>声闻、<a id="a-2q"></a>辟支佛因缘故，<a id="a-2r"></a>亦使世间得善法，<a id="a-2s"></a>何以但说菩萨能令世间有善法？</p>
  <p id="a2t">答曰：<a id="a-2u"></a>因声闻、<a id="a-2v"></a>辟支佛世间有善法者，<a id="a-2w"></a>亦皆由菩萨故有。<a id="a-2x"></a>若菩萨不发心者，<a id="a-2y"></a>世间尚无佛道，<a id="a-2z"></a>何况声闻、<a id="a-30"></a>辟支佛？<a id="a-31"></a>佛道是声闻、<a id="a-32"></a>辟支佛根本故。</p>
  <p id="a33">复次，<a id="a-34"></a>虽因声闻、<a id="a-35"></a>辟支佛，<a id="a-36"></a>有善法少，<a id="a-37"></a>以少故不说；<a id="a-38"></a>尚不说声闻、<a id="a-39"></a>辟支佛，<a id="a-3A"></a>何况外道诸师？</p>
  <p id="a3B">【经】“何等是善法？<a id="a-3C"></a>所谓十善道、<a id="a-3D"></a>五戒、<a id="a-3E"></a>八分成就斋，<a id="a-3F"></a>四禅、<a id="a-3G"></a>四无量心、<a id="a-3H"></a>四无色定，<a id="a-3I"></a>四念处、<a id="a-3J"></a>四正勤、<a id="a-3K"></a>四如意足、<a id="a-3L"></a>五根、<a id="a-3M"></a>五力、<a id="a-3N"></a>七觉分、<a id="a-3O"></a>八圣道分，<a id="a-3P"></a>尽现于世。<a id="a-3Q"></a>以菩萨因缘故，<a id="a-3R"></a>六波罗蜜、<a id="a-3S"></a>十八空、<a id="a-3T"></a>佛十力、<a id="a-3U"></a>四无所畏、<a id="a-3V"></a>四无碍智、<a id="a-3W"></a>十八不共法、<a id="a-3X"></a>大慈大悲、<a id="a-3Y"></a>一切种智，<a id="a-3Z"></a>尽现于世。<a id="a-3a"></a>以菩萨因缘故，<a id="a-3b"></a>有刹利大姓、<a id="a-3c"></a>婆罗门大姓、<a id="a-3d"></a>居士大家，<a id="a-3e"></a>四天王天乃至非有想非无想天，<a id="a-3f"></a>皆现于世。<a id="a-3g"></a>以菩萨因缘故，<a id="a-3h"></a>有须陀洹、<a id="a-3i"></a>斯陀含、<a id="a-3j"></a>阿那含、<a id="a-3k"></a>阿罗汉、<a id="a-3l"></a>辟支佛、<a id="a-3m"></a>佛，<a id="a-3n"></a>皆现于世。<a id="a-3o"></a>”</p>
  <p id="a3p">【论】问曰：<a id="a-3q"></a>以菩萨因缘故，<a id="a-3r"></a>有善法于世可尔。<a id="a-3s"></a>刹利大姓、<a id="a-3t"></a>婆罗门大姓、<a id="a-3u"></a>居士大家，<a id="a-3v"></a>若世无菩萨，<a id="a-3w"></a>亦有此贵姓，<a id="a-3x"></a>云何言皆从菩萨生？</p>
  <p id="a3y">答曰：<a id="a-3z"></a>以菩萨因缘故，<a id="a-40"></a>世间有五戒、<a id="a-41"></a>十善、<a id="a-42"></a>八斋等。<a id="a-43"></a>是法有上、<a id="a-44"></a>中、<a id="a-45"></a>下：<a id="a-46"></a>上者得道，<a id="a-47"></a>中者生天，<a id="a-48"></a>下者为人，<a id="a-49"></a>故有刹利大姓、<a id="a-4A"></a>婆罗门大姓、<a id="a-4B"></a>居士大家。</p>
  <p id="a4C">问曰：<a id="a-4D"></a>若世无菩萨，<a id="a-4E"></a>世间亦有五戒、<a id="a-4F"></a>十善、<a id="a-4G"></a>八斋，<a id="a-4H"></a>刹利等大姓？</p>
  <p id="a4I">答曰：<a id="a-4J"></a>菩萨受身种种：<a id="a-4K"></a>或时受业因缘身，<a id="a-4L"></a>或受变化身，<a id="a-4M"></a>于世间教化，<a id="a-4N"></a>说诸善法，<a id="a-4O"></a>及世界法、<a id="a-4P"></a>王法、<a id="a-4Q"></a>世俗法、<a id="a-4R"></a>出家法、<a id="a-4S"></a>在家法、<a id="a-4T"></a>种类法、<a id="a-4U"></a>居家法，<a id="a-4V"></a>怜愍众生，<a id="a-4W"></a>护持世界。<a id="a-4X"></a>虽无菩萨法，<a id="a-4Y"></a>常行世法；<a id="a-4Z"></a>以是因缘故，<a id="a-4a"></a>皆从菩萨有。</p>
  <p id="a4b">问曰：<a id="a-4c"></a>菩萨清净，<a id="a-4d"></a>行大慈悲，<a id="a-4e"></a>云何说世俗诸杂法？</p>
  <p id="a4f">答曰：<a id="a-4g"></a>有二种菩萨：<a id="a-4h"></a>一者、<a id="a-4i"></a>行慈悲，<a id="a-4j"></a>直入菩萨道。<a id="a-4k"></a>二者、<a id="a-4l"></a>败坏菩萨亦有悲心，<a id="a-4m"></a>治以国法，<a id="a-4n"></a>无所贪利；<a id="a-4o"></a>虽有所恼，<a id="a-4p"></a>所安者多，<a id="a-4q"></a>治一恶人以成一家；<a id="a-4r"></a>如是立法，<a id="a-4s"></a>人虽不名为清净菩萨，<a id="a-4t"></a>得名败坏菩萨。<a id="a-4u"></a>以是因缘故，<a id="a-4v"></a>皆由菩萨有。<a id="a-4w"></a>世间诸富贵，<a id="a-4x"></a>皆从二乘道有，<a id="a-4y"></a>二乘道从佛有，<a id="a-4z"></a>佛因菩萨有。<a id="a-50"></a>若无菩萨说善法者，<a id="a-51"></a>世间无有天道、<a id="a-52"></a>人道、<a id="a-53"></a>阿修罗道；<a id="a-54"></a>无有乐受、<a id="a-55"></a>不苦不乐受，<a id="a-56"></a>但有苦受，<a id="a-57"></a>常有地狱啼哭之声。<a id="a-58"></a>菩萨如是大利益故，<a id="a-59"></a>云何不名为世间作福田？</p>
  <p id="a5A">舍利弗闻是菩萨有大功德，<a id="a-5B"></a>应当供养，<a id="a-5C"></a>心念：<a id="a-5D"></a>“烦恼未尽，<a id="a-5E"></a>虽有大福，<a id="a-5F"></a>不能消其供养；<a id="a-5G"></a>如人虽啖好食，<a id="a-5H"></a>以内有病故不能消化。<a id="a-5I"></a>”以是故：</p>
  <p id="a5J">【经】舍利弗白佛言：<a id="a-5K"></a>“菩萨摩诃萨净毕施福不？<a id="a-5L"></a>”</p>
  <p id="a5M">佛言：<a id="a-5N"></a>“不也！<a id="a-5O"></a>何以故？<a id="a-5P"></a>本以净毕故。<a id="a-5Q"></a>”</p>
  <p id="a5R">【论】释曰：<a id="a-5S"></a>以菩萨从初发心时，<a id="a-5T"></a>便为一切众生供养之上首。<a id="a-5U"></a>所以者何？<a id="a-5V"></a>心决定为无量无边阿僧祇众生，<a id="a-5W"></a>代受勤苦；<a id="a-5X"></a>又利益无量阿僧祇众生，<a id="a-5Y"></a>令得度脱；<a id="a-5Z"></a>欲取一切诸佛法大智慧力故，<a id="a-5a"></a>能令世间即是涅槃。<a id="a-5b"></a>如是种种因缘故，<a id="a-5c"></a>言本已净毕。</p>
  <p id="a5d">复次，<a id="a-5e"></a>佛重说消施因缘故：</p>
  <p id="a5f">【经】“舍利弗，<a id="a-5g"></a>菩萨摩诃萨为大施主。<a id="a-5h"></a>施何等？<a id="a-5i"></a>施诸善法。<a id="a-5j"></a>何等善法？<a id="a-5k"></a>十善道、<a id="a-5l"></a>五戒乃至十八不共法、<a id="a-5m"></a>一切种智，<a id="a-5n"></a>以是施与。<a id="a-5o"></a>”</p>
  <p id="a5p">【论】释曰：<a id="a-5q"></a>先说由菩萨因缘，<a id="a-5r"></a>世间有善法；<a id="a-5s"></a>今说菩萨施善法之主，<a id="a-5t"></a>是为差别。</p>
  <p id="a5u">【经】舍利弗白佛言：<a id="a-5v"></a>“世尊，<a id="a-5w"></a>菩萨摩诃萨，<a id="a-5x"></a>云何习应般若波罗蜜，<a id="a-5y"></a>与般若波罗蜜相应？<a id="a-5z"></a>”</p>
  <p id="a60">【论】释曰：<a id="a-61"></a>上说一日修般若波罗蜜，<a id="a-62"></a>胜声闻、<a id="a-63"></a>辟支佛，<a id="a-64"></a>从是因缘来，<a id="a-65"></a>佛种种赞叹菩萨，<a id="a-66"></a>如是大功德，<a id="a-67"></a>皆从般若波罗蜜生；<a id="a-68"></a>是故今问云何菩萨习行是般若波罗蜜，<a id="a-69"></a>与般若波罗蜜相应。</p>
  <p id="a6A">复次，<a id="a-6B"></a>舍利弗知般若波罗蜜难行难得，<a id="a-6C"></a>如幻如化，<a id="a-6D"></a>难可受持；<a id="a-6E"></a>恐行者违错，<a id="a-6F"></a>故问习应。</p>
  <p id="a6G">【经】佛告舍利弗：<a id="a-6H"></a>“菩萨摩诃萨习应色空，<a id="a-6I"></a>是名与般若波罗蜜相应；<a id="a-6J"></a>习应受、<a id="a-6K"></a>想、<a id="a-6L"></a>行、<a id="a-6M"></a>识空，<a id="a-6N"></a>是名与般若波罗蜜相应。<a id="a-6O"></a>复次，<a id="a-6P"></a>舍利弗，<a id="a-6Q"></a>菩萨摩诃萨习应眼空，<a id="a-6R"></a>是名与般若波罗蜜相应；<a id="a-6S"></a>习应耳、<a id="a-6T"></a>鼻、<a id="a-6U"></a>舌、<a id="a-6V"></a>身、<a id="a-6W"></a>心空，<a id="a-6X"></a>是名与般若波罗蜜相应。<a id="a-6Y"></a>习应色空，<a id="a-6Z"></a>是名与般若波罗蜜相应；<a id="a-6a"></a>习应声、<a id="a-6b"></a>香、<a id="a-6c"></a>味、<a id="a-6d"></a>触、<a id="a-6e"></a>法空，<a id="a-6f"></a>是名与般若波罗蜜相应。<a id="a-6g"></a>习应眼界空、<a id="a-6h"></a>色界空、<a id="a-6i"></a>识界空，<a id="a-6j"></a>是名与般若波罗蜜相应；<a id="a-6k"></a>习应耳声识、<a id="a-6l"></a>鼻香识、<a id="a-6m"></a>舌味识、<a id="a-6n"></a>身触识、<a id="a-6o"></a>意法识空，<a id="a-6p"></a>是名与般若波罗蜜相应。<a id="a-6q"></a>习应苦空，<a id="a-6r"></a>是名与般若波罗蜜相应；<a id="a-6s"></a>习应集、<a id="a-6t"></a>灭、<a id="a-6u"></a>道空，<a id="a-6v"></a>是名与般若波罗蜜相应。<a id="a-6w"></a>习应无明空，<a id="a-6x"></a>是名与般若波罗蜜相应；<a id="a-6y"></a>习应行、<a id="a-6z"></a>识、<a id="a-70"></a>名色、<a id="a-71"></a>六处、<a id="a-72"></a>触、<a id="a-73"></a>受、<a id="a-74"></a>爱、<a id="a-75"></a>取、<a id="a-76"></a>有、<a id="a-77"></a>生、<a id="a-78"></a>老死空，<a id="a-79"></a>是名与般若波罗蜜相应。<a id="a-7A"></a>习应一切诸法空，<a id="a-7B"></a>若有为、<a id="a-7C"></a>若无为，<a id="a-7D"></a>是名与般若波罗蜜相应。<a id="a-7E"></a>”</p>
  <p id="a7F">【论】释曰：<a id="a-7G"></a>五众者，<a id="a-7H"></a>色、<a id="a-7I"></a>受、<a id="a-7J"></a>想、<a id="a-7K"></a>行、<a id="a-7L"></a>识。<a id="a-7M"></a>色众者，<a id="a-7N"></a>是可见法。<a id="a-7O"></a>是色因缘故，<a id="a-7P"></a>亦有不可见有对；<a id="a-7Q"></a>有对虽不可见，<a id="a-7R"></a>亦名为色。<a id="a-7S"></a>如得道者名为道人，<a id="a-7T"></a>余出家未得道，<a id="a-7U"></a>因得道者亦名为道人。<a id="a-7V"></a>何等是可见？<a id="a-7W"></a>一处，<a id="a-7X"></a>是可见有对色少分，<a id="a-7Y"></a>一入摄；<a id="a-7Z"></a>余九处及无作业，<a id="a-7a"></a>名不可见色。<a id="a-7b"></a>有对者十处，<a id="a-7c"></a>无对者唯无作色。<a id="a-7d"></a>有漏、<a id="a-7e"></a>无漏等分别，<a id="a-7f"></a>亦如是。<a id="a-7g"></a>如经说色有三种：<a id="a-7h"></a>有色可见有对，<a id="a-7i"></a>有色不可见有对，<a id="a-7j"></a>有色不可见无对。<a id="a-7k"></a>是故当知非但眼见故是色，<a id="a-7l"></a>内外十处能起五识者，<a id="a-7m"></a>皆名色；<a id="a-7n"></a>因是色分故，<a id="a-7o"></a>生无作色。<a id="a-7p"></a>是色复有四种：<a id="a-7q"></a>内有受、<a id="a-7r"></a>不受；<a id="a-7s"></a>外有受、<a id="a-7t"></a>不受。<a id="a-7u"></a>复有五种色，<a id="a-7v"></a>所谓五尘。<a id="a-7w"></a>复有一种色，<a id="a-7x"></a>所谓恼坏相。<a id="a-7y"></a>众生身色，<a id="a-7z"></a>名为恼坏相；<a id="a-80"></a>非众生色，<a id="a-81"></a>亦名为恼坏相，<a id="a-82"></a>恼相因缘，<a id="a-83"></a>故亦名恼。<a id="a-84"></a>譬如有身，<a id="a-85"></a>则有饥渴、<a id="a-86"></a>寒热，<a id="a-87"></a>老病、<a id="a-88"></a>刀杖等苦。<a id="a-89"></a>复有二种色，<a id="a-8A"></a>所谓四大、<a id="a-8B"></a>四大造色；<a id="a-8C"></a>内色、<a id="a-8D"></a>外色；<a id="a-8E"></a>受色、<a id="a-8F"></a>不受色；<a id="a-8G"></a>系色、<a id="a-8H"></a>不系色；<a id="a-8I"></a>有色能生罪，<a id="a-8J"></a>有色能生福；<a id="a-8K"></a>业色、<a id="a-8L"></a>非业色；<a id="a-8M"></a>业色、<a id="a-8N"></a>果色；<a id="a-8O"></a>业色、<a id="a-8P"></a>报色；<a id="a-8Q"></a>果色、<a id="a-8R"></a>报色；<a id="a-8S"></a>隐没无记色，<a id="a-8T"></a>不隐没无记色；<a id="a-8U"></a>可见色，<a id="a-8V"></a>不可见色；<a id="a-8W"></a>有对色，<a id="a-8X"></a>无对色；<a id="a-8Y"></a>有漏色，<a id="a-8Z"></a>无漏色。<a id="a-8a"></a>如是等二种分别色。<a id="a-8b"></a>复有三种色，<a id="a-8c"></a>如上可见有对中说。<a id="a-8d"></a>复有三种色：<a id="a-8e"></a>善色、<a id="a-8f"></a>不善色、<a id="a-8g"></a>无记色；<a id="a-8h"></a>学、<a id="a-8i"></a>无学、<a id="a-8j"></a>非学非无学色；<a id="a-8k"></a>从见谛所断生色，<a id="a-8l"></a>从思惟所断生色，<a id="a-8m"></a>从无断生色。<a id="a-8n"></a>复有三种色：<a id="a-8o"></a>欲界系色，<a id="a-8p"></a>色界系色，<a id="a-8q"></a>不系色；<a id="a-8r"></a>有色能生贪欲，<a id="a-8s"></a>有色能生瞋恚，<a id="a-8t"></a>有色能生愚痴。<a id="a-8u"></a>三结、<a id="a-8v"></a>三漏等，<a id="a-8w"></a>亦如是。<a id="a-8x"></a>有色能生不贪善根，<a id="a-8y"></a>不瞋善根，<a id="a-8z"></a>不愚痴善根。<a id="a-90"></a>如是等诸三善法，<a id="a-91"></a>应广说。<a id="a-92"></a>有色能生隐没无记法，<a id="a-93"></a>能生不隐没无记法。<a id="a-94"></a>不隐没无记有二种：<a id="a-95"></a>有报生，<a id="a-96"></a>有非报生者。<a id="a-97"></a>如是等二种无记。<a id="a-98"></a>复有四种色，<a id="a-99"></a>如上受、<a id="a-9A"></a>不受中说。<a id="a-9B"></a>四大及造色三种：<a id="a-9C"></a>善、<a id="a-9D"></a>不善、<a id="a-9E"></a>无记。<a id="a-9F"></a>身业作、<a id="a-9G"></a>无作色，<a id="a-9H"></a>口业作、<a id="a-9I"></a>无作色。<a id="a-9J"></a>受色（受戒时得律仪）、<a id="a-9K"></a>止色（恶不善业止也）、<a id="a-9L"></a>用色（如众僧受用檀越所施之物也）、<a id="a-9M"></a>不用色（余无用之色也），<a id="a-9N"></a>如是四种色。<a id="a-9O"></a>复有五种色：<a id="a-9P"></a>身作、<a id="a-9Q"></a>无作色，<a id="a-9R"></a>口作、<a id="a-9S"></a>无作及非业色。<a id="a-9T"></a>五情、<a id="a-9U"></a>五尘，<a id="a-9V"></a>粗色、<a id="a-9W"></a>动色、<a id="a-9X"></a>影色、<a id="a-9Y"></a>像色、<a id="a-9Z"></a>诳色。<a id="a-9a"></a>粗色者，<a id="a-9b"></a>可见、<a id="a-9c"></a>可闻、<a id="a-9d"></a>可嗅、<a id="a-9e"></a>可味、<a id="a-9f"></a>可触，<a id="a-9g"></a>如土石等。<a id="a-9h"></a>动色者有二种：<a id="a-9i"></a>一者、<a id="a-9j"></a>众生动作；<a id="a-9k"></a>二者、<a id="a-9l"></a>非众生动作，<a id="a-9m"></a>如水火风动作，<a id="a-9n"></a>地依他故动，<a id="a-9o"></a>下有大风动水、<a id="a-9p"></a>水动地，<a id="a-9q"></a>风之动树，<a id="a-9r"></a>犹自拂动。<a id="a-9s"></a>如磁石翕铁，<a id="a-9t"></a>如真珠、<a id="a-9u"></a>玉、<a id="a-9v"></a>砗磲、<a id="a-9w"></a>码瑙夜能自行，<a id="a-9x"></a>皆是众生先世福德，<a id="a-9y"></a>业因缘不可思议！</p>
  <p id="a9z">问曰：<a id="a-A0"></a>影色、<a id="a-A1"></a>像色，<a id="a-A2"></a>不应别说。<a id="a-A3"></a>何以故？<a id="a-A4"></a>眼、<a id="a-A5"></a>光明对清净镜故，<a id="a-A6"></a>反自照见；<a id="a-A7"></a>影亦如是，<a id="a-A8"></a>遮光故影现，<a id="a-A9"></a>无更有法！</p>
  <p id="aAA">答曰：<a id="a-AB"></a>是事不然！<a id="a-AC"></a>如油中见像黑，<a id="a-AD"></a>则非本色。<a id="a-AE"></a>如五尺刀中，<a id="a-AF"></a>横观则面像广，<a id="a-AG"></a>纵观则面像长，<a id="a-AH"></a>则非本面。<a id="a-AI"></a>如大秦水精中玷，<a id="a-AJ"></a>玷中皆有面像，<a id="a-AK"></a>则非一面像；<a id="a-AL"></a>以是因缘故，<a id="a-AM"></a>非还见本像。</p>
  <p id="aAN">复次，<a id="a-AO"></a>有镜、<a id="a-AP"></a>有人、<a id="a-AQ"></a>有持者、<a id="a-AR"></a>有光明，<a id="a-AS"></a>众缘和合故有像生，<a id="a-AT"></a>若众缘不具则像不生。<a id="a-AU"></a>是像亦非无因缘，<a id="a-AV"></a>亦不在因缘中；<a id="a-AW"></a>如是别自有法，<a id="a-AX"></a>非是面也。<a id="a-AY"></a>此微色，<a id="a-AZ"></a>生法如是，<a id="a-Aa"></a>不同粗色；<a id="a-Ab"></a>如因火有烟，<a id="a-Ac"></a>火灭烟在。</p>
  <p id="aAd">问曰：<a id="a-Ae"></a>若尔者，<a id="a-Af"></a>不应别说影，<a id="a-Ag"></a>同是细色故！</p>
  <p id="aAh">答曰：<a id="a-Ai"></a>镜中像有种种色，<a id="a-Aj"></a>影则一色，<a id="a-Ak"></a>是故不同。<a id="a-Al"></a>是二虽待形俱动，<a id="a-Am"></a>形、<a id="a-An"></a>质各异；<a id="a-Ao"></a>影从遮明而现，<a id="a-Ap"></a>像则从种种因缘生；<a id="a-Aq"></a>虽同细色，<a id="a-Ar"></a>各各差别。<a id="a-As"></a>诳色者，<a id="a-At"></a>如焰、<a id="a-Au"></a>如幻、<a id="a-Av"></a>如化、<a id="a-Aw"></a>如乾闼婆城等，<a id="a-Ax"></a>远诳人眼，<a id="a-Ay"></a>近无所有。<a id="a-Az"></a>如是等种种无量色，<a id="a-B0"></a>总名色众。</p>
  <p id="aB1">受众者，<a id="a-B2"></a>内眼因，<a id="a-B3"></a>外色缘，<a id="a-B4"></a>念欲见，<a id="a-B5"></a>有明，<a id="a-B6"></a>有空，<a id="a-B7"></a>色在可见处，<a id="a-B8"></a>如是等因缘生眼识。<a id="a-B9"></a>是上因缘及识和合故，<a id="a-BA"></a>从识中生心数法，<a id="a-BB"></a>名为触；<a id="a-BC"></a>是触为一切心数法根本，<a id="a-BD"></a>三众俱生，<a id="a-BE"></a>所谓受、<a id="a-BF"></a>想、<a id="a-BG"></a>行。</p>
  <p id="aBH">问曰：<a id="a-BI"></a>眼识中亦有触及三众，<a id="a-BJ"></a>何以故言触法因缘生三众？</p>
  <p id="aBK">答曰：<a id="a-BL"></a>此论现在因缘触生三众，<a id="a-BM"></a>非眼见因缘。</p>
  <p id="aBN">问曰：<a id="a-BO"></a>因心心数法生三众，<a id="a-BP"></a>何以但触？</p>
  <p id="aBQ">答曰：<a id="a-BR"></a>言眼识少许时住便灭，<a id="a-BS"></a>生意识细微不了，<a id="a-BT"></a>故不说生三众，<a id="a-BU"></a>但说从触生。<a id="a-BV"></a>如色法从因缘和合生，<a id="a-BW"></a>心数法亦如是，<a id="a-BX"></a>从触法和合生。<a id="a-BY"></a>如色法从和合生，<a id="a-BZ"></a>无和合则不生；<a id="a-Ba"></a>心数法亦如是，<a id="a-Bb"></a>有触则生，<a id="a-Bc"></a>无触则不生。<a id="a-Bd"></a>此受众一种，<a id="a-Be"></a>所谓受相。<a id="a-Bf"></a>复有二种受：<a id="a-Bg"></a>身受、<a id="a-Bh"></a>心受，<a id="a-Bi"></a>内受、<a id="a-Bj"></a>外受，<a id="a-Bk"></a>粗、<a id="a-Bl"></a>细，<a id="a-Bm"></a>远、<a id="a-Bn"></a>近，<a id="a-Bo"></a>净、<a id="a-Bp"></a>不净等。</p>
  <p id="aBq">复次，<a id="a-Br"></a>有三种受：<a id="a-Bs"></a>苦、<a id="a-Bt"></a>乐、<a id="a-Bu"></a>不苦不乐；<a id="a-Bv"></a>善、<a id="a-Bw"></a>不善、<a id="a-Bx"></a>无记；<a id="a-By"></a>学、<a id="a-Bz"></a>无学、<a id="a-C0"></a>非学非无学；<a id="a-C1"></a>见谛所断、<a id="a-C2"></a>思惟所断、<a id="a-C3"></a>不断；<a id="a-C4"></a>因见谛所断生受、<a id="a-C5"></a>因思惟所断生受、<a id="a-C6"></a>因不断生受；<a id="a-C7"></a>或因身见生、<a id="a-C8"></a>不还与身见作因，<a id="a-C9"></a>或因身见生、<a id="a-CA"></a>还与身见作因，<a id="a-CB"></a>或不因身见生、<a id="a-CC"></a>不还与身见作因。<a id="a-CD"></a>复有三种受；<a id="a-CE"></a>欲界系、<a id="a-CF"></a>色界系、<a id="a-CG"></a>无色界系。<a id="a-CH"></a>如是等三种受。<a id="a-CI"></a>复有四种受：<a id="a-CJ"></a>内身受、<a id="a-CK"></a>外身受、<a id="a-CL"></a>内心受、<a id="a-CM"></a>外心受。<a id="a-CN"></a>四正勤、<a id="a-CO"></a>四如意足等相应受，<a id="a-CP"></a>及四流、<a id="a-CQ"></a>四缚等相应受，<a id="a-CR"></a>是名四种受。<a id="a-CS"></a>复有五种受：<a id="a-CT"></a>乐根、<a id="a-CU"></a>苦根、<a id="a-CV"></a>忧根、<a id="a-CW"></a>喜根、<a id="a-CX"></a>舍根；<a id="a-CY"></a>见苦所断相应受，<a id="a-CZ"></a>乃至思惟所断相应受。<a id="a-Ca"></a>五盖、<a id="a-Cb"></a>五结诸烦恼相应受，<a id="a-Cc"></a>亦如是。<a id="a-Cd"></a>复有六受众，<a id="a-Ce"></a>六识相应受。<a id="a-Cf"></a>意识分别为十八受，<a id="a-Cg"></a>所谓眼见色思惟分别心生喜，<a id="a-Ch"></a>眼见色思惟分别心生忧，<a id="a-Ci"></a>眼见色思惟分别心生舍，<a id="a-Cj"></a>乃至意识亦如是。<a id="a-Ck"></a>是十八受中，<a id="a-Cl"></a>有净、<a id="a-Cm"></a>有垢，<a id="a-Cn"></a>为三十六；<a id="a-Co"></a>三世各三十六，<a id="a-Cp"></a>为百八。<a id="a-Cq"></a>如是等种种因缘分别受义无量，<a id="a-Cr"></a>名为受众。</p>
  <p id="aCs">想众相应，<a id="a-Ct"></a>行众、<a id="a-Cu"></a>识众，<a id="a-Cv"></a>亦如是分别。<a id="a-Cw"></a>何以故？<a id="a-Cx"></a>与受相应故。</p>
  <p id="aCy">复次，<a id="a-Cz"></a>佛说有四种想：<a id="a-D0"></a>有小想、<a id="a-D1"></a>大想、<a id="a-D2"></a>无量想、<a id="a-D3"></a>无所有想。<a id="a-D4"></a>小想者，<a id="a-D5"></a>觉知小法；<a id="a-D6"></a>如说小法者，<a id="a-D7"></a>小欲、<a id="a-D8"></a>小信、<a id="a-D9"></a>小色、<a id="a-DA"></a>小缘想，<a id="a-DB"></a>名为小想。</p>
  <p id="aDC">复次，<a id="a-DD"></a>欲界系想，<a id="a-DE"></a>为小；<a id="a-DF"></a>色界系想，<a id="a-DG"></a>名为大；<a id="a-DH"></a>三无色天系想，<a id="a-DI"></a>名为无量；<a id="a-DJ"></a>无所有处系想，<a id="a-DK"></a>是名无所有想。</p>
  <p id="aDL">复次，<a id="a-DM"></a>烦恼相应想，<a id="a-DN"></a>名为小想，<a id="a-DO"></a>烦恼覆故；<a id="a-DP"></a>有漏无垢想，<a id="a-DQ"></a>名为大想；<a id="a-DR"></a>诸法实相想，<a id="a-DS"></a>名为无所有想；<a id="a-DT"></a>无漏想，<a id="a-DU"></a>名为无量想，<a id="a-DV"></a>为涅槃无量法故。</p>
  <p id="aDW">复次，<a id="a-DX"></a>佛说有六想：<a id="a-DY"></a>眼触相应生想，<a id="a-DZ"></a>乃至意触相应生想。</p>
  <p id="aDa">行众者，<a id="a-Db"></a>佛或时说一切有为法名为行。<a id="a-Dc"></a>或说三行：<a id="a-Dd"></a>身行、<a id="a-De"></a>口行、<a id="a-Df"></a>意行。<a id="a-Dg"></a>身行者，<a id="a-Dh"></a>出、<a id="a-Di"></a>入息。<a id="a-Dj"></a>所以者何？<a id="a-Dk"></a>息属身故。<a id="a-Dl"></a>口行者，<a id="a-Dm"></a>觉、<a id="a-Dn"></a>观。<a id="a-Do"></a>所以者何？<a id="a-Dp"></a>先觉、<a id="a-Dq"></a>观，<a id="a-Dr"></a>然后语言。<a id="a-Ds"></a>意行者，<a id="a-Dt"></a>受、<a id="a-Du"></a>想。<a id="a-Dv"></a>所以者何？<a id="a-Dw"></a>受苦、<a id="a-Dx"></a>乐取相心发，<a id="a-Dy"></a>是名意行。<a id="a-Dz"></a>心数法有二种：<a id="a-E0"></a>一者、<a id="a-E1"></a>属见，<a id="a-E2"></a>二者、<a id="a-E3"></a>属爱。<a id="a-E4"></a>属爱主名为受，<a id="a-E5"></a>属见主名为想，<a id="a-E6"></a>以是故，<a id="a-E7"></a>说是二法为意行。<a id="a-E8"></a>佛或说十二因缘中三行：<a id="a-E9"></a>福行、<a id="a-EA"></a>罪行、<a id="a-EB"></a>无动行。<a id="a-EC"></a>福行者，<a id="a-ED"></a>欲界系善业；<a id="a-EE"></a>罪行者，<a id="a-EF"></a>不善业；<a id="a-EG"></a>无动行者，<a id="a-EH"></a>色、<a id="a-EI"></a>无色界系业。<a id="a-EJ"></a>阿毗昙除受、<a id="a-EK"></a>想，<a id="a-EL"></a>余心数法及无想定、<a id="a-EM"></a>灭尽定等心不相应法，<a id="a-EN"></a>是名为行众。</p>
  <p id="aEO">识众者，<a id="a-EP"></a>内外六入和合，<a id="a-EQ"></a>故生六觉，<a id="a-ER"></a>名为识。<a id="a-ES"></a>以内缘力大故，<a id="a-ET"></a>名为眼识，<a id="a-EU"></a>乃至名为意识。</p>
  <p id="aEV">问曰：<a id="a-EW"></a>意，<a id="a-EX"></a>即是识，<a id="a-EY"></a>云何意缘力故生意识？</p>
  <p id="aEZ">答曰：<a id="a-Ea"></a>意，<a id="a-Eb"></a>生灭相故，<a id="a-Ec"></a>多因先生意故，<a id="a-Ed"></a>缘法生意识。</p>
  <p id="aEe">问曰：<a id="a-Ef"></a>前意已灭，<a id="a-Eg"></a>云何能生后识？</p>
  <p id="aEh">答曰：<a id="a-Ei"></a>意有二种：<a id="a-Ej"></a>一者、<a id="a-Ek"></a>念念灭；<a id="a-El"></a>二者、<a id="a-Em"></a>心相续名为一，<a id="a-En"></a>为是相续心故，<a id="a-Eo"></a>诸心名为一意，<a id="a-Ep"></a>是故依意而生识，<a id="a-Eq"></a>无咎！<a id="a-Er"></a>意识难解，<a id="a-Es"></a>故九十六种外道，<a id="a-Et"></a>不说依意故生识，<a id="a-Eu"></a>但以依神为本。</p>
  <p id="aEv">此五众，<a id="a-Ew"></a>四念处中广说。<a id="a-Ex"></a>所以者何？<a id="a-Ey"></a>身念处说色众，<a id="a-Ez"></a>受念处说受众，<a id="a-F0"></a>心念处说识众，<a id="a-F1"></a>法念处说想众、<a id="a-F2"></a>行众。</p>
  <p id="aF3">问曰：<a id="a-F4"></a>不应有五众，<a id="a-F5"></a>但应有色众、<a id="a-F6"></a>识众。<a id="a-F7"></a>识众随时分别，<a id="a-F8"></a>故有异名，<a id="a-F9"></a>名为受、<a id="a-FA"></a>想、<a id="a-FB"></a>行；<a id="a-FC"></a>如不净识名为烦恼，<a id="a-FD"></a>净识名为善法？</p>
  <p id="aFE">答曰：<a id="a-FF"></a>不然！<a id="a-FG"></a>所以者何？<a id="a-FH"></a>若名异故实亦异；<a id="a-FI"></a>若无异法，<a id="a-FJ"></a>名不应异。<a id="a-FK"></a>若唯有心而无心法者，<a id="a-FL"></a>心不应有垢、<a id="a-FM"></a>有净。<a id="a-FN"></a>譬如清净池水，<a id="a-FO"></a>狂象入中，<a id="a-FP"></a>令其混浊；<a id="a-FQ"></a>若清水珠入，<a id="a-FR"></a>水即清净。<a id="a-FS"></a>不得言水外无象、<a id="a-FT"></a>无珠。<a id="a-FU"></a>心亦如是，<a id="a-FV"></a>烦恼入故，<a id="a-FW"></a>能令心浊；<a id="a-FX"></a>诸慈悲等善法入心，<a id="a-FY"></a>令心清净。<a id="a-FZ"></a>以是故，<a id="a-Fa"></a>不得言烦恼、<a id="a-Fb"></a>慈悲等法，<a id="a-Fc"></a>即是心。</p>
  <p id="aFd">问曰：<a id="a-Fe"></a>汝不闻我先说，<a id="a-Ff"></a>垢心即是烦恼，<a id="a-Fg"></a>净心即是善法？</p>
  <p id="aFh">答曰：<a id="a-Fi"></a>若垢心次第，<a id="a-Fj"></a>云何能生净心？<a id="a-Fk"></a>净心次第，<a id="a-Fl"></a>云何当生垢心？<a id="a-Fm"></a>以是故，<a id="a-Fn"></a>是事不然。<a id="a-Fo"></a>汝但知粗现之事，<a id="a-Fp"></a>不知心数法，<a id="a-Fq"></a>不可以不知故便谓为无，<a id="a-Fr"></a>当知必有五众。</p>
  <p id="aFs">问曰：<a id="a-Ft"></a>若有者，<a id="a-Fu"></a>何以不多不少，<a id="a-Fv"></a>但说五？</p>
  <p id="aFw">答曰：<a id="a-Fx"></a>诸法各有定限，<a id="a-Fy"></a>如手法五指，<a id="a-Fz"></a>不得求其多少。</p>
  <p id="aG0">复次，<a id="a-G1"></a>有为法虽复无量，<a id="a-G2"></a>佛分判为五分则尽。</p>
  <p id="aG3">问曰：<a id="a-G4"></a>若尔者，<a id="a-G5"></a>何以故复说十二入、<a id="a-G6"></a>十八界？</p>
  <p id="aG7">答曰：<a id="a-G8"></a>众义应尔，<a id="a-G9"></a>入、<a id="a-GA"></a>界义异。<a id="a-GB"></a>佛为法王，<a id="a-GC"></a>为众生故，<a id="a-GD"></a>或时略说，<a id="a-GE"></a>或时广说。<a id="a-GF"></a>有众生于色识中不大邪惑，<a id="a-GG"></a>于心数法中多有错谬，<a id="a-GH"></a>故说五众。<a id="a-GI"></a>有众生，<a id="a-GJ"></a>心心数法中不生邪惑，<a id="a-GK"></a>但惑于色，<a id="a-GL"></a>为是众生故，<a id="a-GM"></a>说色为十处，<a id="a-GN"></a>心心数法总说二处。<a id="a-GO"></a>有众生于心数法中少生邪惑，<a id="a-GP"></a>而多不了色心，<a id="a-GQ"></a>为是众生故说心数法为一界，<a id="a-GR"></a>色心为十七界。<a id="a-GS"></a>或有众生不知世间苦法生灭，<a id="a-GT"></a>不知离苦道，<a id="a-GU"></a>为是众生故说四谛。<a id="a-GV"></a>世间及身，<a id="a-GW"></a>皆为是苦；<a id="a-GX"></a>爱等烦恼是苦因；<a id="a-GY"></a>烦恼灭是苦灭；<a id="a-GZ"></a>灭烦恼方便法，<a id="a-Ga"></a>是名道。<a id="a-Gb"></a>或有众生著吾我故，<a id="a-Gc"></a>于诸法中邪见生一、<a id="a-Gd"></a>异相；<a id="a-Ge"></a>或言世间无因无缘，<a id="a-Gf"></a>或堕邪因缘；<a id="a-Gg"></a>为是众生故，<a id="a-Gh"></a>说十二因缘。<a id="a-Gi"></a>有人说常法，<a id="a-Gj"></a>或说神常，<a id="a-Gk"></a>或说一切法常；<a id="a-Gl"></a>但灭时隐藏微细，<a id="a-Gm"></a>非是无也！<a id="a-Gn"></a>若得因缘会还出，<a id="a-Go"></a>更无异法；<a id="a-Gp"></a>为是人故，<a id="a-Gq"></a>说一切有为法皆是作法，<a id="a-Gr"></a>无有常定。<a id="a-Gs"></a>譬如木人，<a id="a-Gt"></a>种种机关、<a id="a-Gu"></a>木榍和合，<a id="a-Gv"></a>故能动作，<a id="a-Gw"></a>无有实事，<a id="a-Gx"></a>是名有为法。</p>
  <p id="aGy">问曰：<a id="a-Gz"></a>是中说五众，<a id="a-H0"></a>有何次第？</p>
  <p id="aH1">答曰：<a id="a-H2"></a>行者初习观法，<a id="a-H3"></a>先观粗法，<a id="a-H4"></a>知身不净、<a id="a-H5"></a>无常、<a id="a-H6"></a>苦、<a id="a-H7"></a>空、<a id="a-H8"></a>无我等，<a id="a-H9"></a>身患如是。<a id="a-HA"></a>众生所以著此身者，<a id="a-HB"></a>以能生乐故，<a id="a-HC"></a>谛观此乐，<a id="a-HD"></a>有无量苦常随逐之，<a id="a-HE"></a>此乐亦无常、<a id="a-HF"></a>空、<a id="a-HG"></a>无我等。<a id="a-HH"></a>六尘中有无量苦，<a id="a-HI"></a>众生何因缘生著？<a id="a-HJ"></a>以众生取相故著。<a id="a-HK"></a>如二人身一种，<a id="a-HL"></a>偏有所著能没命，<a id="a-HM"></a>随死取相受苦乐，<a id="a-HN"></a>发动生意等诸行。<a id="a-HO"></a>心行发动时，<a id="a-HP"></a>识知离苦得乐方便，<a id="a-HQ"></a>是为识。</p>
  <p id="aHR">复次，<a id="a-HS"></a>众生五欲因缘，<a id="a-HT"></a>故受苦乐；<a id="a-HU"></a>取相因缘，<a id="a-HV"></a>故染著是乐；<a id="a-HW"></a>以染著乐故，<a id="a-HX"></a>或起三毒，<a id="a-HY"></a>若三善根，<a id="a-HZ"></a>是名为行；<a id="a-Ha"></a>识为其主，<a id="a-Hb"></a>受用上事。<a id="a-Hc"></a>五欲即是色，<a id="a-Hd"></a>色是根本，<a id="a-He"></a>故初说色众，<a id="a-Hf"></a>余次第有名。<a id="a-Hg"></a>余入、<a id="a-Hh"></a>界诸法等，<a id="a-Hi"></a>皆由五众次第有；<a id="a-Hj"></a>唯法入、<a id="a-Hk"></a>法界中，<a id="a-Hl"></a>增无为法；<a id="a-Hm"></a>四谛中，<a id="a-Hn"></a>增智缘灭。<a id="a-Ho"></a>入、<a id="a-Hp"></a>界乃至有为、<a id="a-Hq"></a>无为法，<a id="a-Hr"></a>如上说。<a id="a-Hs"></a>今五众等诸法皆是空。<a id="a-Ht"></a>何以故？<a id="a-Hu"></a>圣主说故。<a id="a-Hv"></a>圣有三种：<a id="a-Hw"></a>下、<a id="a-Hx"></a>中、<a id="a-Hy"></a>上。<a id="a-Hz"></a>佛为其主，<a id="a-I0"></a>如星宿月中，<a id="a-I1"></a>日为其最，<a id="a-I2"></a>光明大故。<a id="a-I3"></a>佛得一切智慧，<a id="a-I4"></a>故名为圣主，<a id="a-I5"></a>圣主所说故，<a id="a-I6"></a>应当是实。</p>
  <p id="aI7">复次，<a id="a-I8"></a>以十八空故一切法空，<a id="a-I9"></a>若以性空能空一切法，<a id="a-IA"></a>何况十八！<a id="a-IB"></a>若以内空、<a id="a-IC"></a>外空，<a id="a-ID"></a>能空一切法，<a id="a-IE"></a>何况十八！</p>
  <p id="aIF">复次，<a id="a-IG"></a>若有法不空，<a id="a-IH"></a>应当有二种：<a id="a-II"></a>色法、<a id="a-IJ"></a>非色法。<a id="a-IK"></a>是色法，<a id="a-IL"></a>分别破裂，<a id="a-IM"></a>乃至微尘，<a id="a-IN"></a>分别微尘亦不可得，<a id="a-IO"></a>终卒皆空。<a id="a-IP"></a>无色法，<a id="a-IQ"></a>念念生灭故皆空，<a id="a-IR"></a>如四念处中说。</p>
  <p id="aIS">复次，<a id="a-IT"></a>诸法性空，<a id="a-IU"></a>但名字，<a id="a-IV"></a>因缘和合故有名字。<a id="a-IW"></a>如山河、<a id="a-IX"></a>草木、<a id="a-IY"></a>土地、<a id="a-IZ"></a>人民、<a id="a-Ia"></a>州郡、<a id="a-Ib"></a>城邑，<a id="a-Ic"></a>名之为国；<a id="a-Id"></a>巷里、<a id="a-Ie"></a>市陌、<a id="a-If"></a>庐馆、<a id="a-Ig"></a>宫殿，<a id="a-Ih"></a>名之为都；<a id="a-Ii"></a>梁柱、<a id="a-Ij"></a>椽栋、<a id="a-Ik"></a>瓦竹、<a id="a-Il"></a>壁石，<a id="a-Im"></a>名之为殿；<a id="a-In"></a>上中下分和合，<a id="a-Io"></a>名之为柱；<a id="a-Ip"></a>片片和合，<a id="a-Iq"></a>故有分名；<a id="a-Ir"></a>众札和合，<a id="a-Is"></a>故有片名；<a id="a-It"></a>众微和合，<a id="a-Iu"></a>故有札名。<a id="a-Iv"></a>是众微尘，<a id="a-Iw"></a>有大、<a id="a-Ix"></a>有中、<a id="a-Iy"></a>有小；<a id="a-Iz"></a>大者游尘可见，<a id="a-J0"></a>中者诸天所见，<a id="a-J1"></a>小者上圣人天眼所见；<a id="a-J2"></a>慧眼观之则无所见。<a id="a-J3"></a>所以者何？<a id="a-J4"></a>性实无故。<a id="a-J5"></a>若微尘实有，<a id="a-J6"></a>即是常，<a id="a-J7"></a>不可分裂，<a id="a-J8"></a>不可毁坏，<a id="a-J9"></a>火不能烧，<a id="a-JA"></a>水不能没。</p>
  <p id="aJB">复次，<a id="a-JC"></a>若微尘有形、<a id="a-JD"></a>无形，<a id="a-JE"></a>二俱有过。<a id="a-JF"></a>若无形，<a id="a-JG"></a>云何是色？<a id="a-JH"></a>若微尘有形，<a id="a-JI"></a>则与虚空作分，<a id="a-JJ"></a>亦有十方分；<a id="a-JK"></a>若有十方分，<a id="a-JL"></a>则不名为微尘。<a id="a-JM"></a>佛法中色，<a id="a-JN"></a>无有远近、<a id="a-JO"></a>粗细是常者。</p>
  <p id="aJP">复次，<a id="a-JQ"></a>离是因缘名字，<a id="a-JR"></a>则无有法。<a id="a-JS"></a>今除山河、<a id="a-JT"></a>土地因缘名字，<a id="a-JU"></a>更无国名；<a id="a-JV"></a>除闾里、<a id="a-JW"></a>道陌因缘名字，<a id="a-JX"></a>则无都名；<a id="a-JY"></a>除梁椽、<a id="a-JZ"></a>竹瓦因缘名字，<a id="a-Ja"></a>更无殿名；<a id="a-Jb"></a>除三分柱因缘名字，<a id="a-Jc"></a>更无柱名；<a id="a-Jd"></a>除片因缘名字，<a id="a-Je"></a>则无分名；<a id="a-Jf"></a>除札因缘名字，<a id="a-Jg"></a>则无片名；<a id="a-Jh"></a>除众微因缘名字，<a id="a-Ji"></a>则无札名；<a id="a-Jj"></a>除中微尘名字，<a id="a-Jk"></a>则无大微尘名；<a id="a-Jl"></a>除小微尘名字，<a id="a-Jm"></a>则无中微尘名；<a id="a-Jn"></a>除天眼妄见，<a id="a-Jo"></a>则无小微尘名。<a id="a-Jp"></a>如是等种种因缘义故，<a id="a-Jq"></a>知诸法必空。</p>
  <p id="aJr">问曰：<a id="a-Js"></a>若法毕竟空，<a id="a-Jt"></a>何以有名字？</p>
  <p id="aJu">答曰：<a id="a-Jv"></a>名字若是有，<a id="a-Jw"></a>与法俱破；<a id="a-Jx"></a>若无，<a id="a-Jy"></a>则不应难！<a id="a-Jz"></a>名字与法俱无有异，<a id="a-K0"></a>以是故知一切法空。</p>
  <p id="aK1">复次，<a id="a-K2"></a>一切法实空。<a id="a-K3"></a>所以者何？<a id="a-K4"></a>定无有一法故，<a id="a-K5"></a>皆从多法和合生。<a id="a-K6"></a>若无一，<a id="a-K7"></a>亦无有多。<a id="a-K8"></a>譬如树，<a id="a-K9"></a>根、<a id="a-KA"></a>茎、<a id="a-KB"></a>枝、<a id="a-KC"></a>叶和合故有假名树；<a id="a-KD"></a>若无树法，<a id="a-KE"></a>根、<a id="a-KF"></a>茎、<a id="a-KG"></a>枝、<a id="a-KH"></a>叶为谁和合？<a id="a-KI"></a>若无和合，<a id="a-KJ"></a>则无一法。<a id="a-KK"></a>若无一法，<a id="a-KL"></a>则亦无多！<a id="a-KM"></a>初一、<a id="a-KN"></a>后多故。</p>
  <p id="aKO">复次，<a id="a-KP"></a>一切诸观语言戏论，<a id="a-KQ"></a>皆无实者；<a id="a-KR"></a>若世间常亦不然，<a id="a-KS"></a>世间无常亦不然，<a id="a-KT"></a>有众生、<a id="a-KU"></a>无众生，<a id="a-KV"></a>有边、<a id="a-KW"></a>无边，<a id="a-KX"></a>有我、<a id="a-KY"></a>无我，<a id="a-KZ"></a>诸法实、<a id="a-Ka"></a>诸法空，<a id="a-Kb"></a>皆不然；<a id="a-Kc"></a>如先种种论议门中说。<a id="a-Kd"></a>若是诸观戏论皆无者，<a id="a-Ke"></a>云何不空？</p>
  <p id="aKf">问曰：<a id="a-Kg"></a>汝言诸法实、<a id="a-Kh"></a>诸法空皆不然者，<a id="a-Ki"></a>今云何复言诸法空？</p>
  <p id="aKj">答曰：<a id="a-Kk"></a>有二种空：<a id="a-Kl"></a>一者、<a id="a-Km"></a>说名字空，<a id="a-Kn"></a>但破著有而不破空；<a id="a-Ko"></a>二者、<a id="a-Kp"></a>以空破有，<a id="a-Kq"></a>亦无有空。<a id="a-Kr"></a>如小劫尽时，<a id="a-Ks"></a>刀兵、<a id="a-Kt"></a>疾疫、<a id="a-Ku"></a>饥饿，<a id="a-Kv"></a>犹有人物、<a id="a-Kw"></a>鸟兽、<a id="a-Kx"></a>山河；<a id="a-Ky"></a>大劫烧时，<a id="a-Kz"></a>山河、<a id="a-L0"></a>树木乃至金刚地下大水亦尽；<a id="a-L1"></a>劫火既灭，<a id="a-L2"></a>持水之风亦灭，<a id="a-L3"></a>一切廓然，<a id="a-L4"></a>无有遗余。<a id="a-L5"></a>空亦如是，<a id="a-L6"></a>破诸法皆空，<a id="a-L7"></a>唯有空在而取相著之。<a id="a-L8"></a>大空者，<a id="a-L9"></a>破一切法，<a id="a-LA"></a>空亦复空。<a id="a-LB"></a>以是故，<a id="a-LC"></a>汝不应作是难！<a id="a-LD"></a>若灭诸戏论，<a id="a-LE"></a>云何不空？<a id="a-LF"></a>如是等种种因缘，<a id="a-LG"></a>处处说空，<a id="a-LH"></a>当知一切法空。</p>
  <p id="aLI">习者，<a id="a-LJ"></a>随般若波罗蜜修习行观，<a id="a-LK"></a>不息不休，<a id="a-LL"></a>是名为习。<a id="a-LM"></a>譬如弟子随顺师教，<a id="a-LN"></a>不违师意，<a id="a-LO"></a>是名相应。<a id="a-LP"></a>如般若波罗蜜相，<a id="a-LQ"></a>菩萨亦随是相以智慧观，<a id="a-LR"></a>能得能成就，<a id="a-LS"></a>不增不减，<a id="a-LT"></a>是名相应。<a id="a-LU"></a>譬如函盖，<a id="a-LV"></a>大小相称。<a id="a-LW"></a>虽般若波罗蜜灭诸观法，<a id="a-LX"></a>而智慧力故，<a id="a-LY"></a>名为无所不能，<a id="a-LZ"></a>无所不观。<a id="a-La"></a>能如是知，<a id="a-Lb"></a>不堕二边，<a id="a-Lc"></a>是为与般若相应。</p>
  <p id="aLd">【经】“复次，<a id="a-Le"></a>舍利弗，<a id="a-Lf"></a>菩萨摩诃萨习应性空，<a id="a-Lg"></a>是名与般若波罗蜜相应。<a id="a-Lh"></a>如是，<a id="a-Li"></a>舍利弗，<a id="a-Lj"></a>菩萨摩诃萨行般若波罗蜜习应七空，<a id="a-Lk"></a>所谓性空、<a id="a-Ll"></a>自相空、<a id="a-Lm"></a>诸法空、<a id="a-Ln"></a>不可得空、<a id="a-Lo"></a>无法空、<a id="a-Lp"></a>有法空、<a id="a-Lq"></a>无法有法空，<a id="a-Lr"></a>是名与般若波罗蜜相应。<a id="a-Ls"></a>”</p>
  <p id="aLt">【论】问曰：<a id="a-Lu"></a>何以不说住十八空，<a id="a-Lv"></a>但说住七空名与般若波罗蜜相应？</p>
  <p id="aLw">答曰：<a id="a-Lx"></a>佛法中广说则十八空，<a id="a-Ly"></a>略说则七空。<a id="a-Lz"></a>如广说助道法，<a id="a-M0"></a>则有三十七品，<a id="a-M1"></a>略说则七觉分。</p>
  <p id="aM2">复次，<a id="a-M3"></a>是七空多用利益众生故。<a id="a-M4"></a>如大空、<a id="a-M5"></a>无始空，<a id="a-M6"></a>或时有众生起是邪见，<a id="a-M7"></a>为是故说。<a id="a-M8"></a>性空者，<a id="a-M9"></a>一切诸法性，<a id="a-MA"></a>本末常自空，<a id="a-MB"></a>何况现在！<a id="a-MC"></a>因缘常空，<a id="a-MD"></a>何况果报！<a id="a-ME"></a>自相空者，<a id="a-MF"></a>诸法总相、<a id="a-MG"></a>别相，<a id="a-MH"></a>尽观其空，<a id="a-MI"></a>心则远离。<a id="a-MJ"></a>用是二空，<a id="a-MK"></a>诸法皆空，<a id="a-ML"></a>是名诸法空。<a id="a-MM"></a>从性空故有相，<a id="a-MN"></a>相空故诸法皆空；<a id="a-MO"></a>诸法空故，<a id="a-MP"></a>更无所得，<a id="a-MQ"></a>是名不可得空。<a id="a-MR"></a>用是四种空，<a id="a-MS"></a>破一切有法；<a id="a-MT"></a>若以有法有相为过者，<a id="a-MU"></a>取于无法，<a id="a-MV"></a>是故说无法空。<a id="a-MW"></a>若以无法为非，<a id="a-MX"></a>还欲取有法，<a id="a-MY"></a>是故说有法空。<a id="a-MZ"></a>先说四空，<a id="a-Ma"></a>虽破有法，<a id="a-Mb"></a>行者心则离有而存于无，<a id="a-Mc"></a>是则说无法空；<a id="a-Md"></a>若说无法为非，<a id="a-Me"></a>心无所寄，<a id="a-Mf"></a>还欲存有，<a id="a-Mg"></a>是故略说有法空，<a id="a-Mh"></a>以存有心薄故。<a id="a-Mi"></a>无法有法空者，<a id="a-Mj"></a>行者以无法空为非，<a id="a-Mk"></a>心还疑有；<a id="a-Ml"></a>若心观有，<a id="a-Mm"></a>还疑无法；<a id="a-Mn"></a>是故有、<a id="a-Mo"></a>无俱观其空，<a id="a-Mp"></a>如内、<a id="a-Mq"></a>外空观。<a id="a-Mr"></a>以是故，<a id="a-Ms"></a>但说七空。</p>
  <p id="aMt">问曰：<a id="a-Mu"></a>汝言知一切法空灭诸观，<a id="a-Mv"></a>是名与般若波罗蜜相应。<a id="a-Mw"></a>如是观是名相应，<a id="a-Mx"></a>不如是观则不相应；<a id="a-My"></a>分别是非故，<a id="a-Mz"></a>即亦是观，<a id="a-N0"></a>云何言灭？</p>
  <p id="aN1">答曰：<a id="a-N2"></a>以是故：</p>
  <p id="aN3">【经】佛告舍利弗：<a id="a-N4"></a>“菩萨摩诃萨习应七空时，<a id="a-N5"></a>不见色若相应若不相应，<a id="a-N6"></a>不见受、<a id="a-N7"></a>想、<a id="a-N8"></a>行、<a id="a-N9"></a>识若相应若不相应；<a id="a-NA"></a>不见色若生相若灭相，<a id="a-NB"></a>不见受、<a id="a-NC"></a>想、<a id="a-ND"></a>行、<a id="a-NE"></a>识若生相若灭相；<a id="a-NF"></a>不见色若垢相若净相，<a id="a-NG"></a>不见受、<a id="a-NH"></a>想、<a id="a-NI"></a>行、<a id="a-NJ"></a>识若垢相若净相。<a id="a-NK"></a>”</p>
  <p id="aNL">【论】释曰：<a id="a-NM"></a>不见色若生相若灭相者，<a id="a-NN"></a>不见五众有生有灭。<a id="a-NO"></a>若五众有生灭相，<a id="a-NP"></a>即堕断灭中；<a id="a-NQ"></a>堕断灭故，<a id="a-NR"></a>则无罪无福；<a id="a-NS"></a>无罪无福故，<a id="a-NT"></a>与禽兽无异！<a id="a-NU"></a>不见色若垢若净者，<a id="a-NV"></a>不见五众有缚有解。<a id="a-NW"></a>若五众是缚性，<a id="a-NX"></a>无有得解脱者；<a id="a-NY"></a>若五众是净性，<a id="a-NZ"></a>则无有学道法。</p>
  <p id="aNa">【经】“不见色与受合，<a id="a-Nb"></a>不见受与想合，<a id="a-Nc"></a>不见想与行合，<a id="a-Nd"></a>不见行与识合。<a id="a-Ne"></a>何以故？<a id="a-Nf"></a>无有法与法合者，<a id="a-Ng"></a>其性空故。<a id="a-Nh"></a>”</p>
  <p id="aNi">【论】释曰：<a id="a-Nj"></a>心心数法无形，<a id="a-Nk"></a>无形故则无住处，<a id="a-Nl"></a>以是故，<a id="a-Nm"></a>色不与受合。<a id="a-Nn"></a>如四大及四大所造色，<a id="a-No"></a>二触和合；<a id="a-Np"></a>心心数法中无触法故，<a id="a-Nq"></a>不得和合。</p>
  <p id="aNr">问曰：<a id="a-Ns"></a>若尔者，<a id="a-Nt"></a>何以说受、<a id="a-Nu"></a>想、<a id="a-Nv"></a>行、<a id="a-Nw"></a>识不共和合？</p>
  <p id="aNx">答曰：<a id="a-Ny"></a>佛此中自说：<a id="a-Nz"></a>无有法与法合者。<a id="a-O0"></a>何以故？<a id="a-O1"></a>一切法性常空故。<a id="a-O2"></a>若无法与法合，<a id="a-O3"></a>亦无有离。<a id="a-O4"></a>复次，<a id="a-O5"></a>佛自说因缘：</p>
  <p id="aO6">【经】“舍利弗，<a id="a-O7"></a>色空中无有色，<a id="a-O8"></a>受、<a id="a-O9"></a>想、<a id="a-OA"></a>行、<a id="a-OB"></a>识空中无有识。<a id="a-OC"></a>”</p>
  <p id="aOD">【论】何以故？<a id="a-OE"></a>色与空相违，<a id="a-OF"></a>若空来则灭色，<a id="a-OG"></a>云何色空中有色？<a id="a-OH"></a>譬如水中无火，<a id="a-OI"></a>火中无水，<a id="a-OJ"></a>性相违故。</p>
  <p id="aOK">复次，<a id="a-OL"></a>有人言：<a id="a-OM"></a>“色非实空，<a id="a-ON"></a>行者入空三昧中，<a id="a-OO"></a>见色为空。<a id="a-OP"></a>”以是故言，<a id="a-OQ"></a>色空中都无有色。<a id="a-OR"></a>受、<a id="a-OS"></a>想、<a id="a-OT"></a>行、<a id="a-OU"></a>识亦如是。</p>
  <p id="aOV">【经】“舍利弗，<a id="a-OW"></a>色空故无恼坏相，<a id="a-OX"></a>受空故无受相，<a id="a-OY"></a>想空故无知相，<a id="a-OZ"></a>行空故无作相，<a id="a-Oa"></a>识空故无觉相。<a id="a-Ob"></a>”</p>
  <p id="aOc">【论】问曰：<a id="a-Od"></a>此义有何次第？</p>
  <p id="aOe">答曰：<a id="a-Of"></a>先说五众空中无五众，<a id="a-Og"></a>是中今说其因缘；<a id="a-Oh"></a>五众各各自相不可得故，<a id="a-Oi"></a>故言：<a id="a-Oj"></a>五众空中无五众。</p>
  <p id="aOk">【经】“何以故？<a id="a-Ol"></a>舍利弗，<a id="a-Om"></a>非色异空，<a id="a-On"></a>非空异色；<a id="a-Oo"></a>色即是空，<a id="a-Op"></a>空即是色；<a id="a-Oq"></a>受、<a id="a-Or"></a>想、<a id="a-Os"></a>行、<a id="a-Ot"></a>识亦如是。<a id="a-Ou"></a>”</p>
  <p id="aOv">【论】释曰：<a id="a-Ow"></a>佛重说因缘，<a id="a-Ox"></a>若五众与空异，<a id="a-Oy"></a>空中应有五众；<a id="a-Oz"></a>今五众不异空，<a id="a-P0"></a>空不异五众；<a id="a-P1"></a>五众即是空，<a id="a-P2"></a>空即是五众；<a id="a-P3"></a>以是故，<a id="a-P4"></a>空不破五众。<a id="a-P5"></a>所以者何？<a id="a-P6"></a>是中佛自说因缘：</p>
  <p id="aP7">【经】“舍利弗，<a id="a-P8"></a>是诸法空相，<a id="a-P9"></a>不生不灭，<a id="a-PA"></a>不垢不净，<a id="a-PB"></a>不增不减。<a id="a-PC"></a>是空法，<a id="a-PD"></a>非过去，<a id="a-PE"></a>非未来，<a id="a-PF"></a>非现在。<a id="a-PG"></a>是故空中无色，<a id="a-PH"></a>无受、<a id="a-PI"></a>想、<a id="a-PJ"></a>行、<a id="a-PK"></a>识；<a id="a-PL"></a>无眼、<a id="a-PM"></a>耳、<a id="a-PN"></a>鼻、<a id="a-PO"></a>舌、<a id="a-PP"></a>身、<a id="a-PQ"></a>意；<a id="a-PR"></a>无色、<a id="a-PS"></a>声、<a id="a-PT"></a>香、<a id="a-PU"></a>味、<a id="a-PV"></a>触、<a id="a-PW"></a>法；<a id="a-PX"></a>无眼界，<a id="a-PY"></a>乃至无意识界；<a id="a-PZ"></a>无无明，<a id="a-Pa"></a>亦无无明尽，<a id="a-Pb"></a>乃至无老死，<a id="a-Pc"></a>亦无老死尽；<a id="a-Pd"></a>无苦、<a id="a-Pe"></a>集、<a id="a-Pf"></a>灭、<a id="a-Pg"></a>道，<a id="a-Ph"></a>亦无智，<a id="a-Pi"></a>亦无得；<a id="a-Pj"></a>无须陀洹，<a id="a-Pk"></a>无须陀洹果；<a id="a-Pl"></a>无斯陀含，<a id="a-Pm"></a>无斯陀含果；<a id="a-Pn"></a>无阿那含，<a id="a-Po"></a>无阿那含果；<a id="a-Pp"></a>无阿罗汉，<a id="a-Pq"></a>无阿罗汉果；<a id="a-Pr"></a>无辟支佛，<a id="a-Ps"></a>无辟支佛道；<a id="a-Pt"></a>无佛，<a id="a-Pu"></a>亦无佛道。<a id="a-Pv"></a>舍利弗，<a id="a-Pw"></a>菩萨摩诃萨如是习应，<a id="a-Px"></a>是名与般若波罗蜜相应。<a id="a-Py"></a>”</p>
  <p id="aPz">【论】问曰：<a id="a-Q0"></a>人皆知空中无所有，<a id="a-Q1"></a>不生不灭，<a id="a-Q2"></a>不垢不净，<a id="a-Q3"></a>不增不减，<a id="a-Q4"></a>无一切法；<a id="a-Q5"></a>佛何以分别说五众等诸法各各空？</p>
  <p id="aQ6">答曰：<a id="a-Q7"></a>有人虽复习空，<a id="a-Q8"></a>而想空中犹有诸法。<a id="a-Q9"></a>如行慈人，<a id="a-QA"></a>虽无众生而想众生得乐，<a id="a-QB"></a>自得无量福故。<a id="a-QC"></a>以是故，<a id="a-QD"></a>佛说诸法性常自空，<a id="a-QE"></a>非空三昧故令法空；<a id="a-QF"></a>如水冷相，<a id="a-QG"></a>火令其热。<a id="a-QH"></a>若言以空三昧故令法空者，<a id="a-QI"></a>是事不然！<a id="a-QJ"></a>智者是无漏八智；<a id="a-QK"></a>得者，<a id="a-QL"></a>初得圣道。<a id="a-QM"></a>须陀洹果乃至佛道义，<a id="a-QN"></a>先已广说。</p>
  <p id="aQO">【经】“舍利弗，<a id="a-QP"></a>是菩萨摩诃萨行般若波罗蜜，<a id="a-QQ"></a>不见般若波罗蜜若相应若不相应，<a id="a-QR"></a>不见檀波罗蜜、<a id="a-QS"></a>尸波罗蜜、<a id="a-QT"></a>羼提波罗蜜、<a id="a-QU"></a>毗梨耶波罗蜜、<a id="a-QV"></a>禅波罗蜜，<a id="a-QW"></a>若相应若不相应；<a id="a-QX"></a>亦不见色，<a id="a-QY"></a>若相应若不相应，<a id="a-QZ"></a>不见受、<a id="a-Qa"></a>想、<a id="a-Qb"></a>行、<a id="a-Qc"></a>识，<a id="a-Qd"></a>若相应若不相应；<a id="a-Qe"></a>不见眼乃至意，<a id="a-Qf"></a>色乃至法，<a id="a-Qg"></a>眼色识界乃至意法识界，<a id="a-Qh"></a>若相应若不相应；<a id="a-Qi"></a>不见四念处乃至八圣道分，<a id="a-Qj"></a>佛十力乃至一切种智，<a id="a-Qk"></a>若相应若不相应。<a id="a-Ql"></a>如是，<a id="a-Qm"></a>舍利弗，<a id="a-Qn"></a>当知菩萨摩诃萨与般若波罗蜜相应。<a id="a-Qo"></a>”</p>
  <p id="aQp">【论】释曰：<a id="a-Qq"></a>菩萨得诸法实相，<a id="a-Qr"></a>入般若波罗蜜，<a id="a-Qs"></a>即于般若波罗蜜不见定相，<a id="a-Qt"></a>若相应若不相应，<a id="a-Qu"></a>何况见有余法？<a id="a-Qv"></a>云何不见般若相应不相应？<a id="a-Qw"></a>不见如是行，<a id="a-Qx"></a>为应般若波罗蜜；<a id="a-Qy"></a>不见不如是行，<a id="a-Qz"></a>为不应般若波罗蜜。<a id="a-R0"></a>如常、<a id="a-R1"></a>乐、<a id="a-R2"></a>我行，<a id="a-R3"></a>不应般若波罗蜜，<a id="a-R4"></a>无常、<a id="a-R5"></a>苦、<a id="a-R6"></a>无我行，<a id="a-R7"></a>为应般若波罗蜜；<a id="a-R8"></a>若行实，<a id="a-R9"></a>不应般若波罗蜜，<a id="a-RA"></a>若行空，<a id="a-RB"></a>为应般若波罗蜜；<a id="a-RC"></a>如有、<a id="a-RD"></a>无行，<a id="a-RE"></a>为不应般若波罗蜜，<a id="a-RF"></a>如非有、<a id="a-RG"></a>非无行，<a id="a-RH"></a>为应般若波罗蜜。<a id="a-RI"></a>般若波罗蜜中，<a id="a-RJ"></a>皆无是事；<a id="a-RK"></a>般若波罗蜜相，<a id="a-RL"></a>毕竟清净故。<a id="a-RM"></a>五波罗蜜、<a id="a-RN"></a>五众乃至一切种智，<a id="a-RO"></a>亦如是。</p>
  <p id="aRP">问曰：<a id="a-RQ"></a>般若波罗蜜，<a id="a-RR"></a>毕竟清净应尔，<a id="a-RS"></a>五波罗蜜及余法，<a id="a-RT"></a>云何清净？</p>
  <p id="aRU">答曰：<a id="a-RV"></a>先说五事离般若波罗蜜，<a id="a-RW"></a>不名波罗蜜；<a id="a-RX"></a>与般若波罗蜜和合故，<a id="a-RY"></a>名波罗蜜。<a id="a-RZ"></a>如般若波罗蜜初品中说。<a id="a-Ra"></a>云何名檀波罗蜜？<a id="a-Rb"></a>不见施者，<a id="a-Rc"></a>不见受者，<a id="a-Rd"></a>无财物故。<a id="a-Re"></a>五众法是菩萨观处，<a id="a-Rf"></a>与般若波罗蜜和合故，<a id="a-Rg"></a>毕竟清净故，<a id="a-Rh"></a>不见相应不相应。<a id="a-Ri"></a>十二入、<a id="a-Rj"></a>十八界、<a id="a-Rk"></a>十二因缘，<a id="a-Rl"></a>亦如是。<a id="a-Rm"></a>是诸法无有定性，<a id="a-Rn"></a>无有定法，<a id="a-Ro"></a>以是故，<a id="a-Rp"></a>不见若相应若不相应。<a id="a-Rq"></a>十八空、<a id="a-Rr"></a>四念处乃至大慈大悲、<a id="a-Rs"></a>一切种智，<a id="a-Rt"></a>不见若相应若不相应。</p>
  <p id="aRu">问曰：<a id="a-Rv"></a>是菩萨非声闻、<a id="a-Rw"></a>辟支佛，<a id="a-Rx"></a>云何有三十七品？<a id="a-Ry"></a>未得佛道，<a id="a-Rz"></a>云何有十力、<a id="a-S0"></a>四无所畏？</p>
  <p id="aS1">答曰：<a id="a-S2"></a>是菩萨非声闻、<a id="a-S3"></a>辟支佛，<a id="a-S4"></a>亦观声闻、<a id="a-S5"></a>辟支佛法，<a id="a-S6"></a>欲以声闻、<a id="a-S7"></a>辟支佛道度众生故。<a id="a-S8"></a>复有人言：<a id="a-S9"></a>“行声闻、<a id="a-SA"></a>辟支佛道，<a id="a-SB"></a>但不取证。<a id="a-SC"></a>”如后品中说：<a id="a-SD"></a>入空、<a id="a-SE"></a>无相、<a id="a-SF"></a>无作三昧，<a id="a-SG"></a>菩萨住是三解脱门，<a id="a-SH"></a>作是念言：<a id="a-SI"></a>“今是观时，<a id="a-SJ"></a>非是证时。<a id="a-SK"></a>”或有新发意菩萨，<a id="a-SL"></a>闻有声闻、<a id="a-SM"></a>辟支佛三十七品法，<a id="a-SN"></a>读诵、<a id="a-SO"></a>正忆念、<a id="a-SP"></a>分别；<a id="a-SQ"></a>以是故，<a id="a-SR"></a>说菩萨有三十七品。<a id="a-SS"></a>佛十力等亦如是。<a id="a-ST"></a>菩萨，<a id="a-SU"></a>自于菩萨十力、<a id="a-SV"></a>四无所畏、<a id="a-SW"></a>十八不共法中住，<a id="a-SX"></a>住是法中，<a id="a-SY"></a>若闻、<a id="a-SZ"></a>若忆想、<a id="a-Sa"></a>分别佛十力、<a id="a-Sb"></a>四无所畏、<a id="a-Sc"></a>十八不共法等甚深微妙，<a id="a-Sd"></a>亦是我分。</p>
  <p id="aSe">复次，<a id="a-Sf"></a>是菩萨无量阿僧祇劫来，<a id="a-Sg"></a>修习佛十力、<a id="a-Sh"></a>四无所畏等，<a id="a-Si"></a>坐树下时，<a id="a-Sj"></a>得无碍解脱，<a id="a-Sk"></a>故增益清净。<a id="a-Sl"></a>譬如勋劳既立，<a id="a-Sm"></a>然后受其功赏。<a id="a-Sn"></a>菩萨亦如是，<a id="a-So"></a>有是功德，<a id="a-Sp"></a>乃受其名。<a id="a-Sq"></a>是功德，<a id="a-Sr"></a>皆是般若波罗蜜势力合故，<a id="a-Ss"></a>不见若相应若不相应。<a id="a-St"></a>此诸法义，<a id="a-Su"></a>从六波罗蜜乃至一切智，<a id="a-Sv"></a>先已说。</p>
  <p id="aSw">【经】“复次，<a id="a-Sx"></a>舍利弗，<a id="a-Sy"></a>菩萨摩诃萨行般若波罗蜜时，<a id="a-Sz"></a>空不与空合，<a id="a-T0"></a>无相不与无相合，<a id="a-T1"></a>无作不与无作合。<a id="a-T2"></a>何以故？<a id="a-T3"></a>空、<a id="a-T4"></a>无相、<a id="a-T5"></a>无作，<a id="a-T6"></a>无有合与不合。<a id="a-T7"></a>舍利弗，<a id="a-T8"></a>菩萨摩诃萨如是习应，<a id="a-T9"></a>是名与般若波罗蜜相应。<a id="a-TA"></a>”</p>
  <p id="aTB">【论】问曰：<a id="a-TC"></a>一心中无有二空，<a id="a-TD"></a>云何说空不与空合？</p>
  <p id="aTE">答曰：<a id="a-TF"></a>空有二种：<a id="a-TG"></a>一者、<a id="a-TH"></a>空三昧，<a id="a-TI"></a>二者、<a id="a-TJ"></a>法空。<a id="a-TK"></a>空三昧不与法空合。<a id="a-TL"></a>何以故？<a id="a-TM"></a>若以空三昧力合法空者，<a id="a-TN"></a>是法非自性空。<a id="a-TO"></a>又空者性自空，<a id="a-TP"></a>不从因缘生；<a id="a-TQ"></a>若从因缘生，<a id="a-TR"></a>则不名性空。<a id="a-TS"></a>行者若入时见空，<a id="a-TT"></a>出时不见空，<a id="a-TU"></a>当知是虚妄。</p>
  <p id="aTV">复次，<a id="a-TW"></a>佛自说因缘，<a id="a-TX"></a>空中无合无不合，<a id="a-TY"></a>无相、<a id="a-TZ"></a>无作亦如是。<a id="a-Ta"></a>舍利弗，<a id="a-Tb"></a>菩萨如是习应，<a id="a-Tc"></a>是名与般若波罗蜜相应。</p>
  <p id="aTd">问曰：<a id="a-Te"></a>但一处说不见与般若波罗蜜相应不相应便足，<a id="a-Tf"></a>何以故复更种种说相应不相应因缘？<a id="a-Tg"></a>若一处应，<a id="a-Th"></a>余则皆应；<a id="a-Ti"></a>若一处不应，<a id="a-Tj"></a>余亦不应。<a id="a-Tk"></a>譬如一盲无见，<a id="a-Tl"></a>则千盲俱尔！</p>
  <p id="aTm">答曰：<a id="a-Tn"></a>不然！<a id="a-To"></a>若欲以戏论求胜，<a id="a-Tp"></a>应如是难。<a id="a-Tq"></a>诸法相虽不可说，<a id="a-Tr"></a>佛以大慈大悲故种种方便说。<a id="a-Ts"></a>又佛说法，<a id="a-Tt"></a>为一种众生得度，<a id="a-Tu"></a>为未悟者重说。<a id="a-Tv"></a>又复一说为断见谛结使，<a id="a-Tw"></a>二说为断思惟结使，<a id="a-Tx"></a>复更说为诸余结使分分皆断。<a id="a-Ty"></a>又一说有人得声闻道，<a id="a-Tz"></a>一说种辟支佛道因缘，<a id="a-U0"></a>更一说发阿耨多罗三藐三菩提心，<a id="a-U1"></a>更一说行六波罗蜜，<a id="a-U2"></a>更一说行方便得无生忍，<a id="a-U3"></a>更一说得初住地，<a id="a-U4"></a>更一说乃至十住地。<a id="a-U5"></a>更一说为人故，<a id="a-U6"></a>更一说为天故。</p>
  <p id="aU7">复次，<a id="a-U8"></a>是般若波罗蜜相甚深，<a id="a-U9"></a>难解难知。<a id="a-UA"></a>佛知众生心，<a id="a-UB"></a>根有利钝。<a id="a-UC"></a>钝根少智，<a id="a-UD"></a>为其重说。<a id="a-UE"></a>若利根者，<a id="a-UF"></a>一说、<a id="a-UG"></a>二说便悟，<a id="a-UH"></a>不须种种重说。<a id="a-UI"></a>譬如快马下一鞭便走，<a id="a-UJ"></a>驽马多鞭乃去。<a id="a-UK"></a>如是等种种因缘，<a id="a-UL"></a>故经中重说无咎。</p>
  <p id="aUM">【经】“复次，<a id="a-UN"></a>舍利弗，<a id="a-UO"></a>菩萨摩诃萨行般若波罗蜜时，<a id="a-UP"></a>入诸法自相空，<a id="a-UQ"></a>入已，<a id="a-UR"></a>色不作合，<a id="a-US"></a>不作不合；<a id="a-UT"></a>受、<a id="a-UU"></a>想、<a id="a-UV"></a>行、<a id="a-UW"></a>识不作合，<a id="a-UX"></a>不作不合。<a id="a-UY"></a>色不与前际合。<a id="a-UZ"></a>何以故？<a id="a-Ua"></a>不见前际故。<a id="a-Ub"></a>色不与后际合。<a id="a-Uc"></a>何以故？<a id="a-Ud"></a>不见后际故。<a id="a-Ue"></a>色不与现在合。<a id="a-Uf"></a>何以故？<a id="a-Ug"></a>不见现在故。<a id="a-Uh"></a>受、<a id="a-Ui"></a>想、<a id="a-Uj"></a>行、<a id="a-Uk"></a>识亦如是。<a id="a-Ul"></a>”</p>
  <p id="aUm">【论】释曰：<a id="a-Un"></a>先说空、<a id="a-Uo"></a>无相、<a id="a-Up"></a>无作，<a id="a-Uq"></a>无合无不合，<a id="a-Ur"></a>今更说因缘：<a id="a-Us"></a>入自相空故，<a id="a-Ut"></a>五众，<a id="a-Uu"></a>不作合不作不合；<a id="a-Uv"></a>若一切法自相空，<a id="a-Uw"></a>是中无有合不合。<a id="a-Ux"></a>合者，<a id="a-Uy"></a>诸法如其相，<a id="a-Uz"></a>如地坚相、<a id="a-V0"></a>识知相；<a id="a-V1"></a>如是等自相，<a id="a-V2"></a>不在异法，<a id="a-V3"></a>是名为合。<a id="a-V4"></a>不合者，<a id="a-V5"></a>自相不在自法中。<a id="a-V6"></a>略说诸法相，<a id="a-V7"></a>不增不减。<a id="a-V8"></a>色不说与前际合。<a id="a-V9"></a>何以故？<a id="a-VA"></a>前际空无所有，<a id="a-VB"></a>但有名字；<a id="a-VC"></a>若色入过去，<a id="a-VD"></a>则灭无所有，<a id="a-VE"></a>云何与前际合？<a id="a-VF"></a>后际者，<a id="a-VG"></a>未有未生，<a id="a-VH"></a>色不应与后际合。<a id="a-VI"></a>现在色，<a id="a-VJ"></a>生灭不住故，<a id="a-VK"></a>不可取相，<a id="a-VL"></a>色不应与现在合。</p>
  <p id="aVM">复次，<a id="a-VN"></a>佛自说因缘，<a id="a-VO"></a>色不与前际合，<a id="a-VP"></a>非不合。<a id="a-VQ"></a>何以故？<a id="a-VR"></a>前际不可见故。<a id="a-VS"></a>色不与后际合，<a id="a-VT"></a>非不合。<a id="a-VU"></a>何以故？<a id="a-VV"></a>后际不可见故。<a id="a-VW"></a>色不与现在合，<a id="a-VX"></a>非不合。<a id="a-VY"></a>何以故？<a id="a-VZ"></a>现在不可见故。<a id="a-Va"></a>受、<a id="a-Vb"></a>想、<a id="a-Vc"></a>行、<a id="a-Vd"></a>识亦如是。</p>
  <p id="aVe">【经】“复次，<a id="a-Vf"></a>舍利弗，<a id="a-Vg"></a>菩萨摩诃萨行般若波罗蜜，<a id="a-Vh"></a>前际不与后际合，<a id="a-Vi"></a>后际不与前际合；<a id="a-Vj"></a>现在不与前际、<a id="a-Vk"></a>后际合，<a id="a-Vl"></a>前际、<a id="a-Vm"></a>后际亦不与现在合，<a id="a-Vn"></a>三世名空故。<a id="a-Vo"></a>舍利弗，<a id="a-Vp"></a>菩萨摩诃萨如是习应者，<a id="a-Vq"></a>是名与般若波罗蜜相应。<a id="a-Vr"></a>”</p>
  <p id="aVs">【论】问曰：<a id="a-Vt"></a>云何前际、<a id="a-Vu"></a>后际合？</p>
  <p id="aVv">答曰：<a id="a-Vw"></a>有人说：<a id="a-Vx"></a>“三世诸法皆是有，<a id="a-Vy"></a>未来法转为现在，<a id="a-Vz"></a>现在转为过去。<a id="a-W0"></a>如泥团现在，<a id="a-W1"></a>瓶为未来，<a id="a-W2"></a>土为过去。<a id="a-W3"></a>若成瓶时，<a id="a-W4"></a>瓶为现在，<a id="a-W5"></a>泥团为过去，<a id="a-W6"></a>瓶破为未来；<a id="a-W7"></a>如是者是为合。<a id="a-W8"></a>”若有三世相，<a id="a-W9"></a>是事不然！<a id="a-WA"></a>以多过故，<a id="a-WB"></a>是为不合。</p>
  <p id="aWC">复次，<a id="a-WD"></a>三世合者，<a id="a-WE"></a>如过去法与过去、<a id="a-WF"></a>未来、<a id="a-WG"></a>现在世作因；<a id="a-WH"></a>现在法与现在、<a id="a-WI"></a>未来世作因；<a id="a-WJ"></a>未来法与未来世作因。<a id="a-WK"></a>又过去心心数法，<a id="a-WL"></a>缘三世法；<a id="a-WM"></a>未来、<a id="a-WN"></a>现在心心数法，<a id="a-WO"></a>亦如是。<a id="a-WP"></a>断心心数法能缘不断法，<a id="a-WQ"></a>不断心心数法能缘可断法。<a id="a-WR"></a>如是等三世诸法，<a id="a-WS"></a>因缘业果共相和合，<a id="a-WT"></a>是名为合。<a id="a-WU"></a>菩萨不作是合。<a id="a-WV"></a>何以故？<a id="a-WW"></a>如先说：<a id="a-WX"></a>过去已灭，<a id="a-WY"></a>云何能为因、<a id="a-WZ"></a>能为缘？<a id="a-Wa"></a>未来未有，<a id="a-Wb"></a>云何为因缘？<a id="a-Wc"></a>现在乃至一念中不住，<a id="a-Wd"></a>云何为因缘？<a id="a-We"></a>是名不合。</p>
  <p id="aWf">复次，<a id="a-Wg"></a>佛自说因缘：<a id="a-Wh"></a>三世及名字空故，<a id="a-Wi"></a>云何言合？</p>
 </body>
</html>