<!doctype html>
<html id="z3IBVIzuX" data-ver="1803">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第八十二</h1>
  <h2 id="a2">释方便品第六十九之上（经作大方便品）</h2>
  <p id="a3">【经】尔时，<a id="a-4"></a>须菩提白佛言：<a id="a-5"></a>“世尊，<a id="a-6"></a>是菩萨摩诃萨如是方便力成就者，<a id="a-7"></a>发意已来几时？<a id="a-8"></a>”</p>
  <p id="a9">佛告须菩提：<a id="a-A"></a>“是菩萨摩诃萨能成就方便力者，<a id="a-B"></a>发心已来无量亿阿僧祇劫。<a id="a-C"></a>”</p>
  <p id="aD">须菩提言：<a id="a-E"></a>“世尊，<a id="a-F"></a>是菩萨摩诃萨如是成就方便力者，<a id="a-G"></a>为供养几佛？<a id="a-H"></a>”</p>
  <p id="aI">佛言：<a id="a-J"></a>“是菩萨成就方便力者，<a id="a-K"></a>供养如恒河沙等诸佛。<a id="a-L"></a>”</p>
  <p id="aM">须菩提白佛言：<a id="a-N"></a>“世尊，<a id="a-O"></a>菩萨得如是方便力者，<a id="a-P"></a>种何等善根？<a id="a-Q"></a>”</p>
  <p id="aR">佛言：<a id="a-S"></a>“菩萨成就如是方便力者，<a id="a-T"></a>从初发意已来，<a id="a-U"></a>于檀波罗蜜无不具足，<a id="a-V"></a>于尸罗波罗蜜、<a id="a-W"></a>羼提波罗蜜、<a id="a-X"></a>毗梨耶波罗蜜、<a id="a-Y"></a>禅波罗蜜、<a id="a-Z"></a>般若波罗蜜无不具足。<a id="a-a"></a>”</p>
  <p id="ab">须菩提白佛言：<a id="a-c"></a>“世尊，<a id="a-d"></a>菩萨摩诃萨成就如是方便力者，<a id="a-e"></a>甚希有！<a id="a-f"></a>”</p>
  <p id="ag">佛言：<a id="a-h"></a>“如是，<a id="a-i"></a>如是。<a id="a-j"></a>须菩提，<a id="a-k"></a>菩萨摩诃萨成就如是方便力者，<a id="a-l"></a>甚希有！<a id="a-m"></a>须菩提，<a id="a-n"></a>譬如日月周行照四天下，<a id="a-o"></a>多有所益；<a id="a-p"></a>般若波罗蜜亦如是，<a id="a-q"></a>照五波罗蜜，<a id="a-r"></a>多有所益。<a id="a-s"></a>须菩提，<a id="a-t"></a>譬如转轮圣王，<a id="a-u"></a>若无轮宝，<a id="a-v"></a>不得名为转轮圣王，<a id="a-w"></a>轮宝成就故得名转轮圣王；<a id="a-x"></a>五波罗蜜亦如是，<a id="a-y"></a>若离般若波罗蜜，<a id="a-z"></a>不得波罗蜜名字，<a id="a-10"></a>不离般若波罗蜜故，<a id="a-11"></a>得波罗蜜名字。<a id="a-12"></a>须菩提，<a id="a-13"></a>譬如无夫妇人，<a id="a-14"></a>易为侵凌；<a id="a-15"></a>五波罗蜜亦如是，<a id="a-16"></a>远离般若波罗蜜，<a id="a-17"></a>魔若魔天坏之则易。<a id="a-18"></a>譬如有夫妇人，<a id="a-19"></a>难可侵凌；<a id="a-1A"></a>五波罗蜜亦如是，<a id="a-1B"></a>得般若波罗蜜，<a id="a-1C"></a>魔若魔天不能沮坏。<a id="a-1D"></a>须菩提，<a id="a-1E"></a>譬如军将，<a id="a-1F"></a>铠仗具足，<a id="a-1G"></a>邻国强敌所不能坏；<a id="a-1H"></a>五波罗蜜亦如是，<a id="a-1I"></a>不远离般若波罗蜜，<a id="a-1J"></a>魔若魔天若增上慢人，<a id="a-1K"></a>乃至菩萨旃陀罗所不能坏。<a id="a-1L"></a>须菩提，<a id="a-1M"></a>譬如诸小国王，<a id="a-1N"></a>随时朝侍转轮圣王；<a id="a-1O"></a>五波罗蜜亦如是，<a id="a-1P"></a>随顺般若波罗蜜。<a id="a-1Q"></a>譬如众川万流，<a id="a-1R"></a>皆入于恒河，<a id="a-1S"></a>随入大海；<a id="a-1T"></a>五波罗蜜亦如是，<a id="a-1U"></a>般若波罗蜜所守护故，<a id="a-1V"></a>随到萨婆若。<a id="a-1W"></a>譬如人之右手，<a id="a-1X"></a>所作事便，<a id="a-1Y"></a>般若波罗蜜亦如是；<a id="a-1Z"></a>如人左手造事不便，<a id="a-1a"></a>五波罗蜜亦如是。<a id="a-1b"></a>譬如众流，<a id="a-1c"></a>若大若小俱入大海，<a id="a-1d"></a>合为一味；<a id="a-1e"></a>五波罗蜜亦如是，<a id="a-1f"></a>为般若波罗蜜所护，<a id="a-1g"></a>随般若波罗蜜入萨婆若，<a id="a-1h"></a>得波罗蜜名字。<a id="a-1i"></a>譬如转轮圣王四种兵，<a id="a-1j"></a>轮宝在前导，<a id="a-1k"></a>王意欲住，<a id="a-1l"></a>轮则为住，<a id="a-1m"></a>令四种兵满其所愿，<a id="a-1n"></a>轮亦不离其处；<a id="a-1o"></a>般若波罗蜜亦如是，<a id="a-1p"></a>导五波罗蜜到萨婆若，<a id="a-1q"></a>常是中住，<a id="a-1r"></a>不过其处。<a id="a-1s"></a>譬如转轮圣王四种兵，<a id="a-1t"></a>轮宝在前导；<a id="a-1u"></a>般若波罗蜜亦如是，<a id="a-1v"></a>导五波罗蜜到萨婆若住。<a id="a-1w"></a>般若波罗蜜亦不分别‘檀波罗蜜随从我，<a id="a-1x"></a>尸罗波罗蜜、<a id="a-1y"></a>羼提波罗蜜、<a id="a-1z"></a>毗梨耶波罗蜜、<a id="a-20"></a>禅波罗蜜不随从我。<a id="a-21"></a>’檀波罗蜜亦不分别：<a id="a-22"></a>‘我随从般若波罗蜜，<a id="a-23"></a>尸罗波罗蜜、<a id="a-24"></a>羼提波罗蜜、<a id="a-25"></a>毗梨耶波罗蜜、<a id="a-26"></a>禅波罗蜜不随从。<a id="a-27"></a>’尸罗波罗蜜、<a id="a-28"></a>羼提波罗蜜、<a id="a-29"></a>毗梨耶波罗蜜、<a id="a-2A"></a>禅波罗蜜，<a id="a-2B"></a>亦如是。<a id="a-2C"></a>何以故？<a id="a-2D"></a>诸波罗蜜性，<a id="a-2E"></a>无所能作，<a id="a-2F"></a>自性空，<a id="a-2G"></a>虚诳如野马。<a id="a-2H"></a>”</p>
  <p id="a2I">尔时，<a id="a-2J"></a>须菩提白佛言：<a id="a-2K"></a>“世尊，<a id="a-2L"></a>若一切法自性空，<a id="a-2M"></a>云何菩萨摩诃萨行六波罗蜜，<a id="a-2N"></a>当得阿耨多罗三藐三菩提？<a id="a-2O"></a>”</p>
  <p id="a2P">“须菩提，<a id="a-2Q"></a>菩萨摩诃萨行六波罗蜜时，<a id="a-2R"></a>作是念：<a id="a-2S"></a>‘是世间心皆颠倒，<a id="a-2T"></a>我若不行方便力，<a id="a-2U"></a>不能度脱众生生死。<a id="a-2V"></a>我当为众生故行檀波罗蜜、<a id="a-2W"></a>尸罗波罗蜜、<a id="a-2X"></a>羼提波罗蜜、<a id="a-2Y"></a>毗梨耶波罗蜜、<a id="a-2Z"></a>禅波罗蜜、<a id="a-2a"></a>般若波罗蜜。<a id="a-2b"></a>’是菩萨为众生故，<a id="a-2c"></a>舍内外物，<a id="a-2d"></a>舍时作是念：<a id="a-2e"></a>‘我无所舍。<a id="a-2f"></a>何以故？<a id="a-2g"></a>是物必当坏败。<a id="a-2h"></a>’菩萨作如是思惟，<a id="a-2i"></a>能具足檀波罗蜜。<a id="a-2j"></a>为众生故，<a id="a-2k"></a>终不破戒。<a id="a-2l"></a>何以故？<a id="a-2m"></a>菩萨作是念：<a id="a-2n"></a>‘我为众生发阿耨多罗三藐三菩提，<a id="a-2o"></a>若杀生是所不应；<a id="a-2p"></a>乃至我为众生发阿耨多罗三藐三菩提，<a id="a-2q"></a>若作邪见，<a id="a-2r"></a>若贪著声闻、<a id="a-2s"></a>辟支佛地，<a id="a-2t"></a>是所不应！<a id="a-2u"></a>’菩萨摩诃萨如是思惟，<a id="a-2v"></a>能具足尸罗波罗蜜。<a id="a-2w"></a>菩萨为众生故不瞋，<a id="a-2x"></a>乃至不生一念。<a id="a-2y"></a>菩萨如是思惟：<a id="a-2z"></a>‘我应利益众生，<a id="a-30"></a>云何而起瞋心？<a id="a-31"></a>’菩萨如是能具足羼提波罗蜜。<a id="a-32"></a>菩萨为众生故，<a id="a-33"></a>乃至阿耨多罗三藐三菩提，<a id="a-34"></a>常不生懈怠心。<a id="a-35"></a>菩萨如是行，<a id="a-36"></a>能具足毗梨耶波罗蜜。<a id="a-37"></a>菩萨为众生故，<a id="a-38"></a>乃至得阿耨多罗三藐三菩提，<a id="a-39"></a>不生散乱心。<a id="a-3A"></a>菩萨如是行，<a id="a-3B"></a>能具足禅波罗蜜。<a id="a-3C"></a>菩萨为众生故，<a id="a-3D"></a>乃至阿耨多罗三藐三菩提终不离智慧。<a id="a-3E"></a>何以故？<a id="a-3F"></a>除智慧，<a id="a-3G"></a>不可以余法度脱众生故。<a id="a-3H"></a>菩萨如是行，<a id="a-3I"></a>能具足般若波罗蜜。<a id="a-3J"></a>”</p>
  <p id="a3K">须菩提白佛言：<a id="a-3L"></a>“世尊，<a id="a-3M"></a>若诸波罗蜜无差别相，<a id="a-3N"></a>云何般若波罗蜜于五波罗蜜中第一、<a id="a-3O"></a>最上、<a id="a-3P"></a>微妙？<a id="a-3Q"></a>”</p>
  <p id="a3R">佛告须菩提：<a id="a-3S"></a>“如是，<a id="a-3T"></a>如是。<a id="a-3U"></a>诸波罗蜜虽无差别，<a id="a-3V"></a>若无般若波罗蜜，<a id="a-3W"></a>五波罗蜜不得波罗蜜名字，<a id="a-3X"></a>因般若波罗蜜，<a id="a-3Y"></a>五波罗蜜得波罗蜜名字。<a id="a-3Z"></a>须菩提，<a id="a-3a"></a>譬如种种色鸟，<a id="a-3b"></a>到须弥山王边，<a id="a-3c"></a>皆同一色；<a id="a-3d"></a>五波罗蜜亦如是，<a id="a-3e"></a>因般若波罗蜜到萨婆若中，<a id="a-3f"></a>一种无异，<a id="a-3g"></a>不分别是檀波罗蜜、<a id="a-3h"></a>是尸罗波罗蜜、<a id="a-3i"></a>是羼提波罗蜜、<a id="a-3j"></a>是毗梨耶波罗蜜、<a id="a-3k"></a>是禅波罗蜜、<a id="a-3l"></a>是般若波罗蜜。<a id="a-3m"></a>何以故？<a id="a-3n"></a>是诸波罗蜜无自性故，<a id="a-3o"></a>以是因缘故，<a id="a-3p"></a>诸波罗蜜无差别。<a id="a-3q"></a>”</p>
  <p id="a3r">须菩提白佛言：<a id="a-3s"></a>“世尊，<a id="a-3t"></a>若随实义无分别，<a id="a-3u"></a>云何般若波罗蜜于五波罗蜜中最上、<a id="a-3v"></a>微妙？<a id="a-3w"></a>”</p>
  <p id="a3x">佛言：<a id="a-3y"></a>“如是，<a id="a-3z"></a>如是。<a id="a-40"></a>须菩提，<a id="a-41"></a>虽实义中无有分别，<a id="a-42"></a>但以世俗法故，<a id="a-43"></a>说檀波罗蜜、<a id="a-44"></a>尸罗波罗蜜、<a id="a-45"></a>羼提波罗蜜、<a id="a-46"></a>毗梨耶波罗蜜、<a id="a-47"></a>禅波罗蜜、<a id="a-48"></a>般若波罗蜜。<a id="a-49"></a>为欲度众生生死，<a id="a-4A"></a>是众生实不生不死、<a id="a-4B"></a>不起不退。<a id="a-4C"></a>须菩提，<a id="a-4D"></a>众生无所有故，<a id="a-4E"></a>当知一切法无所有；<a id="a-4F"></a>以是因缘故，<a id="a-4G"></a>般若波罗蜜于五波罗蜜中最上、<a id="a-4H"></a>最妙。<a id="a-4I"></a>须菩提，<a id="a-4J"></a>譬如阎浮提众女人中，<a id="a-4K"></a>玉女宝第一、<a id="a-4L"></a>最上、<a id="a-4M"></a>最妙；<a id="a-4N"></a>般若波罗蜜亦如是，<a id="a-4O"></a>于五波罗蜜中第一、<a id="a-4P"></a>最上、<a id="a-4Q"></a>最妙。<a id="a-4R"></a>”</p>
  <p id="a4S">须菩提白佛言：<a id="a-4T"></a>“世尊，<a id="a-4U"></a>佛何意故说般若波罗蜜最上、<a id="a-4V"></a>最妙？<a id="a-4W"></a>”</p>
  <p id="a4X">佛告须菩提：<a id="a-4Y"></a>“般若波罗蜜取一切善法到萨婆若中，<a id="a-4Z"></a>住不住故。<a id="a-4a"></a>”</p>
  <p id="a4b">须菩提白佛言：<a id="a-4c"></a>“世尊，<a id="a-4d"></a>般若波罗蜜有法可取可舍不？<a id="a-4e"></a>”</p>
  <p id="a4f">佛言“不也！<a id="a-4g"></a>须菩提，<a id="a-4h"></a>般若波罗蜜无法可取，<a id="a-4i"></a>无法可舍。<a id="a-4j"></a>何以故？<a id="a-4k"></a>一切法不取不舍故。<a id="a-4l"></a>”</p>
  <p id="a4m">“世尊，<a id="a-4n"></a>般若波罗蜜于何等法不取不舍？<a id="a-4o"></a>”</p>
  <p id="a4p">佛言：<a id="a-4q"></a>“般若波罗蜜于色不取不舍，<a id="a-4r"></a>于受、<a id="a-4s"></a>想、<a id="a-4t"></a>行、<a id="a-4u"></a>识，<a id="a-4v"></a>乃至阿耨多罗三藐三菩提不取不舍。<a id="a-4w"></a>”</p>
  <p id="a4x">“世尊，<a id="a-4y"></a>云何不取色，<a id="a-4z"></a>乃至不取阿耨多罗三藐三菩提？<a id="a-50"></a>”</p>
  <p id="a51">佛言：<a id="a-52"></a>“若菩萨不念色，<a id="a-53"></a>乃至不念阿耨多罗三藐三菩提，<a id="a-54"></a>是名不取色，<a id="a-55"></a>乃至不取阿耨多罗三藐三菩提。<a id="a-56"></a>”</p>
  <p id="a57">须菩提言：<a id="a-58"></a>“世尊，<a id="a-59"></a>若不念色，<a id="a-5A"></a>乃至不念阿耨多罗三藐三菩提，<a id="a-5B"></a>云何得增益善根？<a id="a-5C"></a>善根不增，<a id="a-5D"></a>云何具足诸波罗蜜？<a id="a-5E"></a>若不具足诸波罗蜜，<a id="a-5F"></a>云何得阿耨多罗三藐三菩提？<a id="a-5G"></a>”</p>
  <p id="a5H">佛告须菩提：<a id="a-5I"></a>“若菩萨不念色，<a id="a-5J"></a>乃至不念阿耨多罗三藐三菩提，<a id="a-5K"></a>是时善根增益；<a id="a-5L"></a>善根增益故，<a id="a-5M"></a>具足诸波罗蜜；<a id="a-5N"></a>诸波罗蜜具足故，<a id="a-5O"></a>得阿耨多罗三藐三菩提。<a id="a-5P"></a>何以故？<a id="a-5Q"></a>不念色，<a id="a-5R"></a>乃至不念阿耨多罗三藐三菩提时，<a id="a-5S"></a>便得阿耨多罗三藐三菩提。<a id="a-5T"></a>”</p>
  <p id="a5U">“世尊，<a id="a-5V"></a>何因缘故，<a id="a-5W"></a>色不念时，<a id="a-5X"></a>乃至阿耨多罗三藐三菩提不念时，<a id="a-5Y"></a>便得阿耨多罗三藐三菩提？<a id="a-5Z"></a>”</p>
  <p id="a5a">佛言：<a id="a-5b"></a>“以念故，<a id="a-5c"></a>著欲界、<a id="a-5d"></a>色界、<a id="a-5e"></a>无色界；<a id="a-5f"></a>不念故，<a id="a-5g"></a>无所著。<a id="a-5h"></a>如是，<a id="a-5i"></a>须菩提，<a id="a-5j"></a>菩萨摩诃萨行般若波罗蜜，<a id="a-5k"></a>不应有所著！<a id="a-5l"></a>”</p>
  <p id="a5m">“世尊，<a id="a-5n"></a>菩萨摩诃萨如是行般若波罗蜜，<a id="a-5o"></a>当住何处？<a id="a-5p"></a>”</p>
  <p id="a5q">佛言：<a id="a-5r"></a>“菩萨摩诃萨如是行，<a id="a-5s"></a>不住色，<a id="a-5t"></a>乃至不住一切种智。<a id="a-5u"></a>”</p>
  <p id="a5v">“世尊，<a id="a-5w"></a>何因缘故，<a id="a-5x"></a>色中不住，<a id="a-5y"></a>乃至一切种智中不住？<a id="a-5z"></a>”</p>
  <p id="a60">佛言：<a id="a-61"></a>“不著故不住。<a id="a-62"></a>何以故？<a id="a-63"></a>是菩萨不见有法可著可住。<a id="a-64"></a>如是，<a id="a-65"></a>须菩提，<a id="a-66"></a>菩萨摩诃萨以不著不住法，<a id="a-67"></a>行般若波罗蜜。<a id="a-68"></a>”</p>
  <p id="a69">“须菩提，<a id="a-6A"></a>若菩萨摩诃萨作是念：<a id="a-6B"></a>‘若能如是行，<a id="a-6C"></a>如是修，<a id="a-6D"></a>是行般若波罗蜜。<a id="a-6E"></a>我今行般若波罗蜜，<a id="a-6F"></a>修般若波罗蜜。<a id="a-6G"></a>’若如是取相，<a id="a-6H"></a>则远离般若波罗蜜；<a id="a-6I"></a>若远离般若波罗蜜，<a id="a-6J"></a>则远离檀波罗蜜，<a id="a-6K"></a>乃至远离一切种智。<a id="a-6L"></a>何以故？<a id="a-6M"></a>般若波罗蜜无有著处，<a id="a-6N"></a>亦无著者，<a id="a-6O"></a>自性无故。<a id="a-6P"></a>菩萨摩诃萨若复如是取相，<a id="a-6Q"></a>则于般若波罗蜜退；<a id="a-6R"></a>若退般若波罗蜜，<a id="a-6S"></a>则是退阿耨多罗三藐三菩提，<a id="a-6T"></a>不得受记。<a id="a-6U"></a>菩萨摩诃萨复作是念：<a id="a-6V"></a>‘住是般若波罗蜜，<a id="a-6W"></a>能生檀波罗蜜，<a id="a-6X"></a>乃至能生大悲。<a id="a-6Y"></a>’若作是念，<a id="a-6Z"></a>则为失般若波罗蜜；<a id="a-6a"></a>失般若波罗蜜者，<a id="a-6b"></a>则不能生檀波罗蜜，<a id="a-6c"></a>乃至不能生大悲。<a id="a-6d"></a>菩萨若复作是念：<a id="a-6e"></a>‘诸佛知诸法无受相故，<a id="a-6f"></a>得阿耨多罗三藐三菩提。<a id="a-6g"></a>’菩萨若作如是演说，<a id="a-6h"></a>开示、<a id="a-6i"></a>教诏，<a id="a-6j"></a>则失般若波罗蜜。<a id="a-6k"></a>何以故？<a id="a-6l"></a>佛于诸法无所知、<a id="a-6m"></a>无所得，<a id="a-6n"></a>亦无法可说，<a id="a-6o"></a>何况当有所得？<a id="a-6p"></a>无有是处！<a id="a-6q"></a>”</p>
  <p id="a6r">须菩提白佛言：<a id="a-6s"></a>“世尊，<a id="a-6t"></a>菩萨行般若波罗蜜，<a id="a-6u"></a>云何无是过失？<a id="a-6v"></a>”</p>
  <p id="a6w">佛言：<a id="a-6x"></a>“若菩萨摩诃萨行般若波罗蜜，<a id="a-6y"></a>作是念：<a id="a-6z"></a>‘诸法无所有、<a id="a-70"></a>不可取，<a id="a-71"></a>若法无所有、<a id="a-72"></a>不可取，<a id="a-73"></a>则无所得。<a id="a-74"></a>若如是行，<a id="a-75"></a>为行般若波罗蜜。<a id="a-76"></a>’若菩萨摩诃萨著无所有法，<a id="a-77"></a>则远离般若波罗蜜。<a id="a-78"></a>何以故？<a id="a-79"></a>般若波罗蜜中无有著法故。<a id="a-7A"></a>”</p>
  <p id="a7B">须菩提白佛言：<a id="a-7C"></a>“世尊，<a id="a-7D"></a>般若波罗蜜远离般若波罗蜜耶？<a id="a-7E"></a>檀波罗蜜远离檀波罗蜜耶？<a id="a-7F"></a>乃至一切种智远离一切种智耶？<a id="a-7G"></a>世尊，<a id="a-7H"></a>若般若波罗蜜远离般若波罗蜜，<a id="a-7I"></a>乃至一切种智远离一切种智，<a id="a-7J"></a>菩萨云何得般若波罗蜜？<a id="a-7K"></a>乃至得一切种智？<a id="a-7L"></a>”</p>
  <p id="a7M">佛言：<a id="a-7N"></a>“菩萨摩诃萨行般若波罗蜜时，<a id="a-7O"></a>不生色、<a id="a-7P"></a>是色、<a id="a-7Q"></a>谁色，<a id="a-7R"></a>乃至一切种智不生，<a id="a-7S"></a>是一切种智、<a id="a-7T"></a>谁一切种智。<a id="a-7U"></a>如是菩萨能生般若波罗蜜，<a id="a-7V"></a>乃至能生一切种智。</p>
  <p id="a7W">“复次，<a id="a-7X"></a>须菩提，<a id="a-7Y"></a>菩萨摩诃萨行般若波罗蜜时，<a id="a-7Z"></a>不观色若常若无常、<a id="a-7a"></a>若苦若乐、<a id="a-7b"></a>若我若非我、<a id="a-7c"></a>若空若不空、<a id="a-7d"></a>若离若非离。<a id="a-7e"></a>何以故？<a id="a-7f"></a>自性不能生自性，<a id="a-7g"></a>乃至一切种智亦如是。<a id="a-7h"></a>若菩萨摩诃萨行般若波罗蜜，<a id="a-7i"></a>如是观色，<a id="a-7j"></a>乃至观一切种智，<a id="a-7k"></a>能生般若波罗蜜，<a id="a-7l"></a>乃至能生一切种智。<a id="a-7m"></a>譬如转轮圣王有所至处，<a id="a-7n"></a>四种兵皆随从；<a id="a-7o"></a>般若波罗蜜亦如是，<a id="a-7p"></a>有所至处，<a id="a-7q"></a>五波罗蜜皆悉随从到萨婆若中住。<a id="a-7r"></a>譬如善御驾驷，<a id="a-7s"></a>不失平道，<a id="a-7t"></a>随意所至；<a id="a-7u"></a>般若波罗蜜亦如是，<a id="a-7v"></a>御五波罗蜜不失正道，<a id="a-7w"></a>至萨婆若。<a id="a-7x"></a>”</p>
  <p id="a7y">须菩提言：<a id="a-7z"></a>“世尊，<a id="a-80"></a>何等是菩萨摩诃萨道？<a id="a-81"></a>何等是非道？<a id="a-82"></a>”</p>
  <p id="a83">佛言：<a id="a-84"></a>“声闻道非菩萨道，<a id="a-85"></a>辟支佛道非菩萨道；<a id="a-86"></a>一切种智道是菩萨摩诃萨道。<a id="a-87"></a>须菩提，<a id="a-88"></a>是名菩萨摩诃萨道、<a id="a-89"></a>非道。<a id="a-8A"></a>”</p>
  <p id="a8B">须菩提言：<a id="a-8C"></a>“世尊，<a id="a-8D"></a>诸菩萨摩诃萨般若波罗蜜，<a id="a-8E"></a>为大事故起，<a id="a-8F"></a>所谓示是道、<a id="a-8G"></a>是非道。<a id="a-8H"></a>”</p>
  <p id="a8I">佛言：<a id="a-8J"></a>“如是，<a id="a-8K"></a>如是。<a id="a-8L"></a>须菩提，<a id="a-8M"></a>般若波罗蜜为大事故起，<a id="a-8N"></a>所谓示是道、<a id="a-8O"></a>是非道。<a id="a-8P"></a>须菩提，<a id="a-8Q"></a>是般若波罗蜜为度无量众生故起，<a id="a-8R"></a>为利益阿僧祇众生故起。<a id="a-8S"></a>般若波罗蜜虽作是利益，<a id="a-8T"></a>亦不受色，<a id="a-8U"></a>亦不受受、<a id="a-8V"></a>想、<a id="a-8W"></a>行、<a id="a-8X"></a>识；<a id="a-8Y"></a>亦不受声闻、<a id="a-8Z"></a>辟支佛地。<a id="a-8a"></a>须菩提，<a id="a-8b"></a>般若波罗蜜是诸菩萨摩诃萨导，<a id="a-8c"></a>示阿耨多罗三藐三菩提，<a id="a-8d"></a>能令离声闻、<a id="a-8e"></a>辟支佛地，<a id="a-8f"></a>住萨婆若。<a id="a-8g"></a>般若波罗蜜无所生、<a id="a-8h"></a>无所灭，<a id="a-8i"></a>诸法常住故。<a id="a-8j"></a>”</p>
  <p id="a8k">须菩提言：<a id="a-8l"></a>“世尊，<a id="a-8m"></a>若般若波罗蜜无所生、<a id="a-8n"></a>无所灭，<a id="a-8o"></a>云何菩萨摩诃萨行般若波罗蜜时应布施？<a id="a-8p"></a>云何应持戒？<a id="a-8q"></a>云何应修忍？<a id="a-8r"></a>云何应勤精进？<a id="a-8s"></a>云何应入禅定？<a id="a-8t"></a>云何应修智慧？<a id="a-8u"></a>”</p>
  <p id="a8v">佛告须菩提：<a id="a-8w"></a>“菩萨摩诃萨念萨婆若应布施，<a id="a-8x"></a>念萨婆若应持戒、<a id="a-8y"></a>忍辱、<a id="a-8z"></a>精进、<a id="a-90"></a>禅定、<a id="a-91"></a>智慧。<a id="a-92"></a>是菩萨摩诃萨持是功德与众生共之，<a id="a-93"></a>回向阿耨多罗三藐三菩提。<a id="a-94"></a>若如是回向，<a id="a-95"></a>则具足修六波罗蜜，<a id="a-96"></a>及慈悲心诸功德。<a id="a-97"></a>须菩提，<a id="a-98"></a>若菩萨摩诃萨不远离六波罗蜜，<a id="a-99"></a>则不远离萨婆若。<a id="a-9A"></a>以是故，<a id="a-9B"></a>须菩提，<a id="a-9C"></a>菩萨摩诃萨欲得阿耨多罗三藐三菩提，<a id="a-9D"></a>应学应行六波罗蜜；<a id="a-9E"></a>菩萨摩诃萨行六波罗蜜，<a id="a-9F"></a>具足一切善根，<a id="a-9G"></a>当得阿耨多罗三藐三菩提。<a id="a-9H"></a>以是故，<a id="a-9I"></a>须菩提，<a id="a-9J"></a>菩萨摩诃萨应习行六波罗蜜！<a id="a-9K"></a>”</p>
  <p id="a9L">须菩提言：<a id="a-9M"></a>“世尊，<a id="a-9N"></a>云何菩萨摩诃萨应习行六波罗蜜？<a id="a-9O"></a>”</p>
  <p id="a9P">佛言：<a id="a-9Q"></a>“菩萨摩诃萨如是观：<a id="a-9R"></a>色不合不散，<a id="a-9S"></a>受、<a id="a-9T"></a>想、<a id="a-9U"></a>行、<a id="a-9V"></a>识不合不散，<a id="a-9W"></a>乃至一切种智不合不散。<a id="a-9X"></a>是名菩萨摩诃萨习行六波罗蜜。</p>
  <p id="a9Y">“复次，<a id="a-9Z"></a>须菩提，<a id="a-9a"></a>菩萨摩诃萨应作是念：<a id="a-9b"></a>“我当不住色中，<a id="a-9c"></a>不住受、<a id="a-9d"></a>想、<a id="a-9e"></a>行、<a id="a-9f"></a>识中，<a id="a-9g"></a>乃至不住一切种智中，<a id="a-9h"></a>如是应习行六波罗蜜。<a id="a-9i"></a>何以故？<a id="a-9j"></a>是色无所住，<a id="a-9k"></a>乃至萨婆若无所住。<a id="a-9l"></a>”如是，<a id="a-9m"></a>须菩提，<a id="a-9n"></a>菩萨摩诃萨以无住法习行六波罗蜜，<a id="a-9o"></a>应当得阿耨多罗三藐三菩提。<a id="a-9p"></a>须菩提，<a id="a-9q"></a>譬如士夫欲食庵罗果、<a id="a-9r"></a>若波罗那婆果，<a id="a-9s"></a>当种其子，<a id="a-9t"></a>随时溉灌守护，<a id="a-9u"></a>渐渐生长，<a id="a-9v"></a>时节和合，<a id="a-9w"></a>便有果实得而食之。<a id="a-9x"></a>须菩提，<a id="a-9y"></a>菩萨摩诃萨亦如是，<a id="a-9z"></a>欲得阿耨多罗三藐三菩提，<a id="a-A0"></a>当学六波罗蜜，<a id="a-A1"></a>以布施摄取众生，<a id="a-A2"></a>持戒、<a id="a-A3"></a>忍辱、<a id="a-A4"></a>精进、<a id="a-A5"></a>禅定、<a id="a-A6"></a>智慧摄取众生，<a id="a-A7"></a>度众生生死。<a id="a-A8"></a>以如是行，<a id="a-A9"></a>当得阿耨多罗三藐三菩提。<a id="a-AA"></a>是故，<a id="a-AB"></a>须菩提，<a id="a-AC"></a>菩萨摩诃萨欲不随他人语，<a id="a-AD"></a>当学般若波罗蜜！<a id="a-AE"></a>欲净佛国土、<a id="a-AF"></a>成就众生，<a id="a-AG"></a>欲坐道场，<a id="a-AH"></a>欲转法轮，<a id="a-AI"></a>当学般若波罗蜜！<a id="a-AJ"></a>”</p>
  <p id="aAK">须菩提白佛言：<a id="a-AL"></a>“世尊，<a id="a-AM"></a>应如是学般若波罗蜜耶？<a id="a-AN"></a>”</p>
  <p id="aAO">佛言：<a id="a-AP"></a>“菩萨应如是学般若波罗蜜。<a id="a-AQ"></a>欲于诸法得自在，<a id="a-AR"></a>当学般若波罗蜜！<a id="a-AS"></a>何以故？<a id="a-AT"></a>学是般若波罗蜜，<a id="a-AU"></a>于一切诸法中得自在故。</p>
  <p id="aAV">“复次，<a id="a-AW"></a>般若波罗蜜，<a id="a-AX"></a>于一切诸法中最大。<a id="a-AY"></a>譬如大海，<a id="a-AZ"></a>于万川中最大；<a id="a-Aa"></a>般若波罗蜜亦如是，<a id="a-Ab"></a>于一切法中最大。<a id="a-Ac"></a>以是故，<a id="a-Ad"></a>诸欲求声闻、<a id="a-Ae"></a>辟支佛及诸菩萨道，<a id="a-Af"></a>应当学般若波罗蜜，<a id="a-Ag"></a>檀波罗蜜乃至一切种智。<a id="a-Ah"></a>须菩提，<a id="a-Ai"></a>譬如射师，<a id="a-Aj"></a>执如意弓箭，<a id="a-Ak"></a>不畏怨敌；<a id="a-Al"></a>菩萨摩诃萨亦如是，<a id="a-Am"></a>行般若波罗蜜乃至一切种智，<a id="a-An"></a>魔若魔天所不能坏。<a id="a-Ao"></a>以是故，<a id="a-Ap"></a>须菩提，<a id="a-Aq"></a>菩萨摩诃萨欲得阿耨多罗三藐三菩提，<a id="a-Ar"></a>应学般若波罗蜜！<a id="a-As"></a>是行般若波罗蜜菩萨为十方诸佛所念。<a id="a-At"></a>”</p>
  <p id="aAu">须菩提白佛言：<a id="a-Av"></a>“世尊，<a id="a-Aw"></a>云何十方诸佛念是菩萨摩诃萨？<a id="a-Ax"></a>”</p>
  <p id="aAy">佛告须菩提：<a id="a-Az"></a>“菩萨摩诃萨行檀波罗蜜时，<a id="a-B0"></a>十方诸佛皆念；<a id="a-B1"></a>行尸罗波罗蜜、<a id="a-B2"></a>羼提波罗蜜、<a id="a-B3"></a>毗梨耶波罗蜜、<a id="a-B4"></a>禅波罗蜜、<a id="a-B5"></a>般若波罗蜜时，<a id="a-B6"></a>十方诸佛皆念。<a id="a-B7"></a>云何念？<a id="a-B8"></a>布施不可得，<a id="a-B9"></a>持戒、<a id="a-BA"></a>忍辱、<a id="a-BB"></a>精进、<a id="a-BC"></a>禅定、<a id="a-BD"></a>智慧不可得，<a id="a-BE"></a>乃至一切种智不可得。<a id="a-BF"></a>菩萨能如是不得诸法故，<a id="a-BG"></a>诸佛念是菩萨摩诃萨。</p>
  <p id="aBH">“复次，<a id="a-BI"></a>须菩提，<a id="a-BJ"></a>诸佛不以色故念，<a id="a-BK"></a>不以受、<a id="a-BL"></a>想、<a id="a-BM"></a>行、<a id="a-BN"></a>识故念，<a id="a-BO"></a>乃至不以一切种智故念。<a id="a-BP"></a>”</p>
  <p id="aBQ">须菩提言：<a id="a-BR"></a>“世尊，<a id="a-BS"></a>菩萨摩诃萨多有所学，<a id="a-BT"></a>实无所学。<a id="a-BU"></a>”</p>
  <p id="aBV">佛言：<a id="a-BW"></a>“如是，<a id="a-BX"></a>如是。<a id="a-BY"></a>须菩提，<a id="a-BZ"></a>菩萨多有所学，<a id="a-Ba"></a>实无所学。<a id="a-Bb"></a>何以故？<a id="a-Bc"></a>是菩萨所学诸法皆不可得。<a id="a-Bd"></a>”</p>
  <p id="aBe">须菩提白佛言：<a id="a-Bf"></a>“世尊，<a id="a-Bg"></a>佛所说法，<a id="a-Bh"></a>若略、<a id="a-Bi"></a>若广。<a id="a-Bj"></a>于此法中，<a id="a-Bk"></a>诸菩萨摩诃萨欲求阿耨多罗三藐三菩提，<a id="a-Bl"></a>六波罗蜜若略、<a id="a-Bm"></a>若广，<a id="a-Bn"></a>应当受持、<a id="a-Bo"></a>亲近、<a id="a-Bp"></a>读诵；<a id="a-Bq"></a>读诵已思惟、<a id="a-Br"></a>正观，<a id="a-Bs"></a>心心数法不行故。<a id="a-Bt"></a>”</p>
  <p id="aBu">佛告须菩提：<a id="a-Bv"></a>“如是，<a id="a-Bw"></a>如是。<a id="a-Bx"></a>菩萨摩诃萨略、<a id="a-By"></a>广学六波罗蜜，<a id="a-Bz"></a>当知一切法略、<a id="a-C0"></a>广相！<a id="a-C1"></a>”</p>
  <p id="aC2">须菩提言：<a id="a-C3"></a>“世尊，<a id="a-C4"></a>云何菩萨摩诃萨知一切法略、<a id="a-C5"></a>广相？<a id="a-C6"></a>”</p>
  <p id="aC7">佛言：<a id="a-C8"></a>“知色如相，<a id="a-C9"></a>知受、<a id="a-CA"></a>想、<a id="a-CB"></a>行、<a id="a-CC"></a>识，<a id="a-CD"></a>乃至知一切种智如相，<a id="a-CE"></a>如是能知一切法略、<a id="a-CF"></a>广相。<a id="a-CG"></a>”</p>
  <p id="aCH">须菩提言：<a id="a-CI"></a>“世尊，<a id="a-CJ"></a>云何色如相？<a id="a-CK"></a>云何受、<a id="a-CL"></a>想、<a id="a-CM"></a>行、<a id="a-CN"></a>识，<a id="a-CO"></a>乃至一切种智如相？<a id="a-CP"></a>”</p>
  <p id="aCQ">佛告须菩提：<a id="a-CR"></a>“色如，<a id="a-CS"></a>无生、<a id="a-CT"></a>无灭、<a id="a-CU"></a>无住异，<a id="a-CV"></a>是名色如相；<a id="a-CW"></a>乃至一切种智如相，<a id="a-CX"></a>无生、<a id="a-CY"></a>无灭、<a id="a-CZ"></a>无住异，<a id="a-Ca"></a>是名一切种智如相。<a id="a-Cb"></a>是中菩萨摩诃萨应学。</p>
  <p id="aCc">“复次，<a id="a-Cd"></a>须菩提，<a id="a-Ce"></a>菩萨摩诃萨知诸法实际时，<a id="a-Cf"></a>知一切法略、<a id="a-Cg"></a>广相。<a id="a-Ch"></a>”</p>
  <p id="aCi">“世尊，<a id="a-Cj"></a>何等是诸法实际？<a id="a-Ck"></a>”</p>
  <p id="aCl">佛言：<a id="a-Cm"></a>“无际是名实际。<a id="a-Cn"></a>菩萨学是际，<a id="a-Co"></a>知一切诸法略、<a id="a-Cp"></a>广相。<a id="a-Cq"></a>须菩提，<a id="a-Cr"></a>若菩萨摩诃萨知诸法法性，<a id="a-Cs"></a>是菩萨能知一切法略、<a id="a-Ct"></a>广相。<a id="a-Cu"></a>”</p>
  <p id="aCv">“世尊，<a id="a-Cw"></a>何等是诸法法性？<a id="a-Cx"></a>”</p>
  <p id="aCy">佛言：<a id="a-Cz"></a>“色性是名法性，<a id="a-D0"></a>是性无分、<a id="a-D1"></a>无非分。<a id="a-D2"></a>须菩提，<a id="a-D3"></a>菩萨摩诃萨知法性故，<a id="a-D4"></a>知一切法略、<a id="a-D5"></a>广相。<a id="a-D6"></a>”</p>
  <p id="aD7">须菩提白佛言：<a id="a-D8"></a>“世尊，<a id="a-D9"></a>复云何应知一切法略、<a id="a-DA"></a>广相？<a id="a-DB"></a>”</p>
  <p id="aDC">佛言：<a id="a-DD"></a>“若菩萨摩诃萨知一切法不合不散。<a id="a-DE"></a>”</p>
  <p id="aDF">须菩提言：<a id="a-DG"></a>“世尊，<a id="a-DH"></a>何等法不合不散？<a id="a-DI"></a>”</p>
  <p id="aDJ">佛言：<a id="a-DK"></a>“色不合不散，<a id="a-DL"></a>受、<a id="a-DM"></a>想、<a id="a-DN"></a>行识不合不散，<a id="a-DO"></a>乃至一切种智不合不散，<a id="a-DP"></a>有为性、<a id="a-DQ"></a>无为性不合不散。<a id="a-DR"></a>何以故？<a id="a-DS"></a>是诸法自性无，<a id="a-DT"></a>云何有合有散？<a id="a-DU"></a>若法自性无，<a id="a-DV"></a>是为非法，<a id="a-DW"></a>非法不合不散。<a id="a-DX"></a>如是，<a id="a-DY"></a>应当知一切法略、<a id="a-DZ"></a>广相。<a id="a-Da"></a>”</p>
  <p id="aDb">须菩提言：<a id="a-Dc"></a>“世尊，<a id="a-Dd"></a>是名菩萨摩诃萨略摄般若波罗蜜。<a id="a-De"></a>世尊，<a id="a-Df"></a>是略摄般若波罗蜜中，<a id="a-Dg"></a>初发意菩萨摩诃萨应学，<a id="a-Dh"></a>乃至十地菩萨摩诃萨亦应学。<a id="a-Di"></a>是菩萨摩诃萨学是略摄般若波罗蜜，<a id="a-Dj"></a>则知一切法略、<a id="a-Dk"></a>广相。<a id="a-Dl"></a>”</p>
  <p id="aDm">【论】释曰：<a id="a-Dn"></a>须菩提闻菩萨摩诃萨大利根相，<a id="a-Do"></a>所谓一波罗蜜边能生五波罗蜜，<a id="a-Dp"></a>行一波罗蜜即能具五波罗蜜，<a id="a-Dq"></a>如上品中说。<a id="a-Dr"></a>是事希有，<a id="a-Ds"></a>故问佛：<a id="a-Dt"></a>是菩萨发心已来，<a id="a-Du"></a>为几时能得如是方便？<a id="a-Dv"></a>佛答：<a id="a-Dw"></a>是菩萨发心已来，<a id="a-Dx"></a>除大菩萨，<a id="a-Dy"></a>于余众生无量亿阿僧祇劫。</p>
  <p id="aDz">或有菩萨发心已来无量亿阿僧祇劫，<a id="a-E0"></a>大罪因缘覆心故不见佛，<a id="a-E1"></a>不亲近供养。<a id="a-E2"></a>是故问：<a id="a-E3"></a>是菩萨为供养几佛？<a id="a-E4"></a>佛答：<a id="a-E5"></a>是菩萨为已供养如恒河沙等诸佛。<a id="a-E6"></a>上言无量亿阿僧祇，<a id="a-E7"></a>今言恒河沙者，<a id="a-E8"></a>多数理同故。</p>
  <p id="aE9">有菩萨久发心，<a id="a-EA"></a>虽多以华香供养诸佛，<a id="a-EB"></a>而未能种善根。<a id="a-EC"></a>作是念：<a id="a-ED"></a>我必当得果报，<a id="a-EE"></a>深心行六波罗蜜故。<a id="a-EF"></a>若以深心行六波罗蜜，<a id="a-EG"></a>为阿耨多罗三藐三菩提故作功德，<a id="a-EH"></a>是名种善根，<a id="a-EI"></a>是故第三问：<a id="a-EJ"></a>种何等善根？<a id="a-EK"></a>佛答：<a id="a-EL"></a>是菩萨从初发心已来，<a id="a-EM"></a>具足行六波罗蜜，<a id="a-EN"></a>一切福德无不作者，<a id="a-EO"></a>一切善法无不修集。</p>
  <p id="aEP">须菩提闻已，<a id="a-EQ"></a>欢喜白佛：<a id="a-ER"></a>希有！<a id="a-ES"></a>世尊，<a id="a-ET"></a>是菩萨能如是行方便，<a id="a-EU"></a>所谓未断诸烦恼、<a id="a-EV"></a>未离生死，<a id="a-EW"></a>而能胜断烦恼离生死法者。<a id="a-EX"></a>无始生死已来集诸恶法，<a id="a-EY"></a>菩萨心后来，<a id="a-EZ"></a>而能用后来心，<a id="a-Ea"></a>不随先所集恶心，<a id="a-Eb"></a>是为希有！<a id="a-Ec"></a>一切众生无恩于菩萨，<a id="a-Ed"></a>而菩萨常欲利益；<a id="a-Ee"></a>是诸众生或欲夺菩萨命、<a id="a-Ef"></a>割截身体，<a id="a-Eg"></a>菩萨欲以第一佛乐智慧命欲与众生，<a id="a-Eh"></a>如是等是为希有！<a id="a-Ei"></a>佛可须菩提所说，<a id="a-Ej"></a>欲令此事明了故作譬喻：<a id="a-Ek"></a>如日月照四天下，<a id="a-El"></a>若无日月则百榖药草及众生无以生长。<a id="a-Em"></a>月是阴气，<a id="a-En"></a>日是阳气，<a id="a-Eo"></a>二气和合，<a id="a-Ep"></a>故万物成长，<a id="a-Eq"></a>是故日月于四天下，<a id="a-Er"></a>大有利益。<a id="a-Es"></a>菩萨亦如是，<a id="a-Et"></a>于四生中，<a id="a-Eu"></a>以大悲心怜愍众生故，<a id="a-Ev"></a>能随所愿行一切善法；<a id="a-Ew"></a>大智慧力故，<a id="a-Ex"></a>破众生著善法心。<a id="a-Ey"></a>如是六波罗蜜等诸善增长成就，<a id="a-Ez"></a>直至阿耨多罗三藐三菩提。<a id="a-F0"></a>又复众生虽复有眼，<a id="a-F1"></a>若无日月，<a id="a-F2"></a>则无所见；<a id="a-F3"></a>众生虽有世俗善根利智，<a id="a-F4"></a>不得般若波罗蜜照明，<a id="a-F5"></a>尚不得二乘，<a id="a-F6"></a>何况得阿耨多罗三藐三菩提？<a id="a-F7"></a>又复菩萨虽行五波罗蜜，<a id="a-F8"></a>不得般若波罗蜜，<a id="a-F9"></a>不得名波罗蜜，<a id="a-FA"></a>以不破著心故。<a id="a-FB"></a>若菩萨乃至能自以身命布施，<a id="a-FC"></a>若无般若，<a id="a-FD"></a>其心易破，<a id="a-FE"></a>如无夫之妇，<a id="a-FF"></a>侵凌则易；<a id="a-FG"></a>若有般若，<a id="a-FH"></a>则不可破坏。<a id="a-FI"></a>菩萨虽行种种诸余深法，<a id="a-FJ"></a>不得般若，<a id="a-FK"></a>不名为行波罗蜜，<a id="a-FL"></a>但名为行善法，<a id="a-FM"></a>有量有尽故。<a id="a-FN"></a>此中说：<a id="a-FO"></a>譬喻转轮圣王虽有千子，<a id="a-FP"></a>八万四千小王及六宝，<a id="a-FQ"></a>不得名为转轮圣王，<a id="a-FR"></a>不能飞到四天下；<a id="a-FS"></a>若天遣金轮宝至，<a id="a-FT"></a>乃得名为转轮圣王。<a id="a-FU"></a>菩萨亦如是，<a id="a-FV"></a>虽有布施等诸善法，<a id="a-FW"></a>不得般若波罗蜜故，<a id="a-FX"></a>不名为菩萨；<a id="a-FY"></a>为行六波罗蜜人，<a id="a-FZ"></a>不能除障碍、<a id="a-Fa"></a>行菩萨道故。<a id="a-Fb"></a>譬如健将，<a id="a-Fc"></a>善知战法，<a id="a-Fd"></a>器仗具足，<a id="a-Fe"></a>不畏怨敌；<a id="a-Ff"></a>健将即是菩萨，<a id="a-Fg"></a>器仗是般若。<a id="a-Fh"></a>增上慢者，<a id="a-Fi"></a>未得圣道，<a id="a-Fj"></a>意谓已得；<a id="a-Fk"></a>菩萨说毕竟空法，<a id="a-Fl"></a>是人行善法，<a id="a-Fm"></a>心不同故，<a id="a-Fn"></a>毁坏菩萨。<a id="a-Fo"></a>外道、<a id="a-Fp"></a>梵志等及诸魔民，<a id="a-Fq"></a>乃至菩萨旃陀罗者。<a id="a-Fr"></a>菩萨旃陀罗者，<a id="a-Fs"></a>如魔品中说：<a id="a-Ft"></a>闻魔来称其名字而与授记，<a id="a-Fu"></a>而生轻慢。</p>
  <p id="aFv">复次，<a id="a-Fw"></a>为般若波罗蜜故说五波罗蜜，<a id="a-Fx"></a>若人能直行诸法实相，<a id="a-Fy"></a>则不为说布施等，<a id="a-Fz"></a>入般若初门。<a id="a-G0"></a>以人钝根罪重故，<a id="a-G1"></a>种种因缘说：<a id="a-G2"></a>以布施破悭；<a id="a-G3"></a>持戒折薄诸烦恼；<a id="a-G4"></a>忍辱开福德门，<a id="a-G5"></a>能行难事；<a id="a-G6"></a>精进如风吹火，<a id="a-G7"></a>炽然不息；<a id="a-G8"></a>禅定摄心一定，<a id="a-G9"></a>观诸法实相故。<a id="a-GA"></a>是五波罗蜜，<a id="a-GB"></a>皆趣向般若波罗蜜。<a id="a-GC"></a>如诸小王朝宗转轮圣王，<a id="a-GD"></a>如一切众流皆入大海；<a id="a-GE"></a>布施等诸善法亦如是，<a id="a-GF"></a>为般若波罗蜜所守护故，<a id="a-GG"></a>得至萨婆若。</p>
  <p id="aGH">问曰：<a id="a-GI"></a>五波罗蜜如诸川流，<a id="a-GJ"></a>般若应如大海；<a id="a-GK"></a>今何以言五波罗蜜为般若所守护故，<a id="a-GL"></a>得入萨婆若？</p>
  <p id="aGM">答曰：<a id="a-GN"></a>汝不闻先说般若有种种名字耶？<a id="a-GO"></a>萨婆若即是般若异名，<a id="a-GP"></a>五波罗蜜福德，<a id="a-GQ"></a>入般若波罗蜜中，<a id="a-GR"></a>即得清净般若，<a id="a-GS"></a>般若清净故得佛道，<a id="a-GT"></a>变名萨婆若。<a id="a-GU"></a>是故言：<a id="a-GV"></a>入萨婆若，<a id="a-GW"></a>即是入般若。<a id="a-GX"></a>有人疑诸波罗蜜各各有力，<a id="a-GY"></a>何以独言般若波罗蜜功用为大？<a id="a-GZ"></a>是故言：<a id="a-Ga"></a>譬如人之右手，<a id="a-Gb"></a>自然稳便；<a id="a-Gc"></a>五波罗蜜如左手，<a id="a-Gd"></a>不得般若波罗蜜，<a id="a-Ge"></a>则所作不便。<a id="a-Gf"></a>如人开目造事，<a id="a-Gg"></a>所作皆成；<a id="a-Gh"></a>如导师在前，<a id="a-Gi"></a>余伴随逐，<a id="a-Gj"></a>进止取舍，<a id="a-Gk"></a>皆随导师，<a id="a-Gl"></a>不得自在。<a id="a-Gm"></a>般若波罗蜜亦如是，<a id="a-Gn"></a>导五波罗蜜，<a id="a-Go"></a>所可修集成办，<a id="a-Gp"></a>皆仰般若。</p>
  <p id="aGq">此中佛自说譬喻：<a id="a-Gr"></a>如转轮圣王轮宝，<a id="a-Gs"></a>在四兵前导，<a id="a-Gt"></a>轮住余宝则住；<a id="a-Gu"></a>轮是般若波罗蜜，<a id="a-Gv"></a>常在五波罗蜜前导，<a id="a-Gw"></a>五波罗蜜随逐。<a id="a-Gx"></a>如般若初品中说：<a id="a-Gy"></a>菩萨欲具足檀波罗蜜，<a id="a-Gz"></a>不见施者、<a id="a-H0"></a>受者及财物。<a id="a-H1"></a>先筹量分别断一切著，<a id="a-H2"></a>然后布施，<a id="a-H3"></a>是则般若在前导。<a id="a-H4"></a>如轮宝伏四天下已，<a id="a-H5"></a>常在王宫，<a id="a-H6"></a>住虚空中；<a id="a-H7"></a>圣王是菩萨，<a id="a-H8"></a>轮是般若，<a id="a-H9"></a>破诸魔民烦恼已，<a id="a-HA"></a>入萨婆若宫中住。<a id="a-HB"></a>是轮无所分别“我常在前，<a id="a-HC"></a>余宝在后”，<a id="a-HD"></a>无憎爱心“是可来、<a id="a-HE"></a>是不可来”；<a id="a-HF"></a>般若无分别亦如是“檀波罗蜜随我来，<a id="a-HG"></a>尸罗波罗蜜勿来”，<a id="a-HH"></a>如经中广说。<a id="a-HI"></a>此中佛自说因缘：<a id="a-HJ"></a>一切法性无所能作。</p>
  <p id="aHK">须菩提闻是已，<a id="a-HL"></a>白佛言：<a id="a-HM"></a>若一切法性空无所有，<a id="a-HN"></a>云何菩萨行六波罗蜜能得阿耨多罗三藐三菩提？<a id="a-HO"></a>佛答：<a id="a-HP"></a>菩萨行般若作是念，<a id="a-HQ"></a>诸法虽毕竟空，<a id="a-HR"></a>众生狂颠倒故，<a id="a-HS"></a>深著不解；<a id="a-HT"></a>我若不以方便力，<a id="a-HU"></a>则不可得度。<a id="a-HV"></a>方便者，<a id="a-HW"></a>所谓金色身、<a id="a-HX"></a>三十二相、<a id="a-HY"></a>八十随形好、<a id="a-HZ"></a>无量光明、<a id="a-Ha"></a>神通变化，<a id="a-Hb"></a>能以一指动十方三千大千国土，<a id="a-Hc"></a>梵音说法，<a id="a-Hd"></a>无厌色身，<a id="a-He"></a>十力、<a id="a-Hf"></a>四无所畏、<a id="a-Hg"></a>十八不共法、<a id="a-Hh"></a>无碍解脱、<a id="a-Hi"></a>一切种智、<a id="a-Hj"></a>大慈大悲等；<a id="a-Hk"></a>具足无量诸佛法，<a id="a-Hl"></a>然后能教化众生，<a id="a-Hm"></a>众生必能信受。<a id="a-Hn"></a>得如是力，<a id="a-Ho"></a>假令妄语，<a id="a-Hp"></a>人犹当信，<a id="a-Hq"></a>何况实语！<a id="a-Hr"></a>如经说：<a id="a-Hs"></a>我虽知诸法实相，<a id="a-Ht"></a>能入涅槃，<a id="a-Hu"></a>但为众生故行檀波罗蜜等。<a id="a-Hv"></a>如经中广说，<a id="a-Hw"></a>乃至不可以异事度众生。</p>
  <p id="aHx">须菩提白佛言：<a id="a-Hy"></a>世尊，<a id="a-Hz"></a>若诸波罗蜜毕竟空故无差别，<a id="a-I0"></a>云何般若波罗蜜于诸波罗蜜中最尊？<a id="a-I1"></a>佛可须菩提：<a id="a-I2"></a>毕竟空中诸波罗蜜实无差别。<a id="a-I3"></a>若无般若波罗蜜，<a id="a-I4"></a>诸波罗蜜毕竟空无差别，<a id="a-I5"></a>谁能知者？<a id="a-I6"></a>若无般若，<a id="a-I7"></a>五法云何得波罗蜜名字？<a id="a-I8"></a>五波罗蜜未入般若时有差别，<a id="a-I9"></a>既入般若则无差别。<a id="a-IA"></a>如诸异色物，<a id="a-IB"></a>到须弥山边，<a id="a-IC"></a>皆同一色，<a id="a-ID"></a>不得言余物色皆同，<a id="a-IE"></a>何以独称须弥为大！<a id="a-IF"></a>檀波罗蜜等亦如是，<a id="a-IG"></a>虽无差别，<a id="a-IH"></a>皆是般若力故，<a id="a-II"></a>不得言何以独称般若为大！</p>
  <p id="aIJ">须菩提虽蒙开释，<a id="a-IK"></a>犹未善解，<a id="a-IL"></a>复以异途而问世尊：<a id="a-IM"></a>若实义中无差别，<a id="a-IN"></a>云何般若于五波罗蜜为上？<a id="a-IO"></a>先说未得圣道空，<a id="a-IP"></a>今说得圣道空，<a id="a-IQ"></a>是故说第一实义。<a id="a-IR"></a>第一实义圣道，<a id="a-IS"></a>是最可信，<a id="a-IT"></a>是中亦无差别。<a id="a-IU"></a>佛可言：<a id="a-IV"></a>如是，<a id="a-IW"></a>如是。<a id="a-IX"></a>我说六波罗蜜分别，<a id="a-IY"></a>皆为世俗故。<a id="a-IZ"></a>何以故？<a id="a-Ia"></a>世人不可但为说诸法实相，<a id="a-Ib"></a>闻则迷闷，<a id="a-Ic"></a>生于疑悔。<a id="a-Id"></a>是故以第一义为心，<a id="a-Ie"></a>用世俗语言为说，<a id="a-If"></a>是故说分别有诸波罗蜜教化众生。<a id="a-Ig"></a>众生实无有法，<a id="a-Ih"></a>皆是空，<a id="a-Ii"></a>不生不死，<a id="a-Ij"></a>不退不起，<a id="a-Ik"></a>色等法亦如是。<a id="a-Il"></a>是故般若波罗蜜虽空，<a id="a-Im"></a>能示如是事故；<a id="a-In"></a>譬如玉女宝，<a id="a-Io"></a>于众女中最为第一而最上、<a id="a-Ip"></a>最妙。</p>
  <p id="aIq">须菩提白佛：<a id="a-Ir"></a>佛以何意故常说般若最上者？<a id="a-Is"></a>须菩提种种因缘说般若、<a id="a-It"></a>五波罗蜜无差别，<a id="a-Iu"></a>佛亦然可其所说，<a id="a-Iv"></a>而复言般若最上。<a id="a-Iw"></a>佛言：<a id="a-Ix"></a>般若波罗蜜守护一切善法，<a id="a-Iy"></a>至萨婆若中住者。<a id="a-Iz"></a>一切法虽空，<a id="a-J0"></a>若无般若，<a id="a-J1"></a>一切诸善法皆不能至萨婆若。<a id="a-J2"></a>善法者，<a id="a-J3"></a>五波罗蜜、<a id="a-J4"></a>三十七品、<a id="a-J5"></a>大慈悲等诸菩萨法。</p>
  <p id="aJ6">问曰：<a id="a-J7"></a>若行诸善法亦能至萨婆若，<a id="a-J8"></a>何以但说般若故得至？</p>
  <p id="aJ9">答曰：<a id="a-JA"></a>虽诸善法和合能破烦恼，<a id="a-JB"></a>得阿耨多罗三藐三菩提，<a id="a-JC"></a>而般若波罗蜜于中功力最大；<a id="a-JD"></a>譬如大军摧敌，<a id="a-JE"></a>而主将得功名。<a id="a-JF"></a>复有人言：<a id="a-JG"></a>“诸善法不得般若，<a id="a-JH"></a>不得至萨婆若；<a id="a-JI"></a>般若不得诸善法，<a id="a-JJ"></a>独能至萨婆若。<a id="a-JK"></a>如经说：<a id="a-JL"></a>师子雷音佛国，<a id="a-JM"></a>宝树庄严，<a id="a-JN"></a>其树常出无量法音，<a id="a-JO"></a>所谓一切法毕竟空，<a id="a-JP"></a>无生无灭等。<a id="a-JQ"></a>其土人民生便闻此法音故，<a id="a-JR"></a>不起恶心，<a id="a-JS"></a>得无生法忍。<a id="a-JT"></a>如此人何有布施、<a id="a-JU"></a>持戒等诸功德？<a id="a-JV"></a>亦有狂人、<a id="a-JW"></a>醉人从佛闻四谛，<a id="a-JX"></a>即时得道。<a id="a-JY"></a>”如是等无有智慧，<a id="a-JZ"></a>行余法得道，<a id="a-Ja"></a>无有是处！</p>
  <p id="aJb">须菩提问佛：<a id="a-Jc"></a>般若毕竟空，<a id="a-Jd"></a>不取圣法，<a id="a-Je"></a>不舍凡夫法，<a id="a-Jf"></a>云何佛言，<a id="a-Jg"></a>是般若能至萨婆若住？<a id="a-Jh"></a>佛可其言：<a id="a-Ji"></a>如是，<a id="a-Jj"></a>如是。<a id="a-Jk"></a>是般若波罗蜜无取无舍。<a id="a-Jl"></a>虽言取萨婆若，<a id="a-Jm"></a>以不取法故取；<a id="a-Jn"></a>住义，<a id="a-Jo"></a>亦如是。<a id="a-Jp"></a>此中佛自说因缘，<a id="a-Jq"></a>所谓一切法不取相。<a id="a-Jr"></a>一切法者，<a id="a-Js"></a>色乃至菩提。<a id="a-Jt"></a>是法虚诳，<a id="a-Ju"></a>从因缘生，<a id="a-Jv"></a>自性无故不取，<a id="a-Jw"></a>不取故不舍，<a id="a-Jx"></a>以不忆念取相故。</p>
  <p id="aJy">须菩提言：<a id="a-Jz"></a>若不忆念色等法，<a id="a-K0"></a>云何增长善根？<a id="a-K1"></a>善根不增长，<a id="a-K2"></a>云何得阿耨多罗三藐三菩提？<a id="a-K3"></a>佛答：<a id="a-K4"></a>若菩萨能灭一切法中忆念，<a id="a-K5"></a>即是空、<a id="a-K6"></a>无相、<a id="a-K7"></a>无作解脱门，<a id="a-K8"></a>解脱即是诸法实相。<a id="a-K9"></a>虽有善根，<a id="a-KA"></a>以取相著心颠倒故不增长；<a id="a-KB"></a>譬如种榖，<a id="a-KC"></a>其苗虽好，<a id="a-KD"></a>秽草多故，<a id="a-KE"></a>不能增长。<a id="a-KF"></a>此中说因缘：<a id="a-KG"></a>以众生忆念故，<a id="a-KH"></a>生三界善不善处；<a id="a-KI"></a>若无忆念则不著，<a id="a-KJ"></a>不著则不生。</p>
  <p id="aKK">须菩提从佛闻是已，<a id="a-KL"></a>思惟筹量：<a id="a-KM"></a>是法毕竟空无所有，<a id="a-KN"></a>若行是法，<a id="a-KO"></a>亦应无所得，<a id="a-KP"></a>无住处。<a id="a-KQ"></a>何以故？<a id="a-KR"></a>因果相似故。<a id="a-KS"></a>是故问佛：<a id="a-KT"></a>菩萨作是念行般若，<a id="a-KU"></a>何所住、<a id="a-KV"></a>何所得？<a id="a-KW"></a>佛答：<a id="a-KX"></a>色等一切法中不住，<a id="a-KY"></a>乃至不住中亦不住；<a id="a-KZ"></a>不取相故不著，<a id="a-Ka"></a>不著故则不住。<a id="a-Kb"></a>此中佛自说因缘：<a id="a-Kc"></a>是菩萨不见法有可著、<a id="a-Kd"></a>可住、<a id="a-Ke"></a>著者、<a id="a-Kf"></a>住者。<a id="a-Kg"></a>此中法难破故，<a id="a-Kh"></a>但说法，<a id="a-Ki"></a>不说著者。<a id="a-Kj"></a>须菩提，<a id="a-Kk"></a>若菩萨住是众生空、<a id="a-Kl"></a>法空，<a id="a-Km"></a>作是念“我能如是行者”，<a id="a-Kn"></a>则是失，<a id="a-Ko"></a>则是离。<a id="a-Kp"></a>何以故？<a id="a-Kq"></a>般若波罗蜜是不著相。<a id="a-Kr"></a>是菩萨以我心，<a id="a-Ks"></a>外著空，<a id="a-Kt"></a>内著我，<a id="a-Ku"></a>不如般若行故，<a id="a-Kv"></a>言远离般若。<a id="a-Kw"></a>何以故？<a id="a-Kx"></a>般若波罗蜜是不著相，<a id="a-Ky"></a>以性无故。<a id="a-Kz"></a>上以著空故失，<a id="a-L0"></a>今以破空得般若，<a id="a-L1"></a>而著般若无性故失，<a id="a-L2"></a>失故不得受记。<a id="a-L3"></a>若作是念“住般若中能生檀波罗蜜”等者，<a id="a-L4"></a>亦复是失。</p>
  <p id="aL5">问曰：<a id="a-L6"></a>上二失因缘可尔，<a id="a-L7"></a>今以何为失？</p>
  <p id="aL8">答曰：<a id="a-L9"></a>上二失以著空、<a id="a-LA"></a>著无性法故，<a id="a-LB"></a>更不能修檀波罗蜜等功德而生邪见故，<a id="a-LC"></a>作是念：<a id="a-LD"></a>“若法都空，<a id="a-LE"></a>复何所行？<a id="a-LF"></a>”是人以不著空、<a id="a-LG"></a>不著无性故，<a id="a-LH"></a>行檀波罗蜜等，<a id="a-LI"></a>作是念：<a id="a-LJ"></a>“能不著空、<a id="a-LK"></a>无性而能行是功德，<a id="a-LL"></a>是为真道。<a id="a-LM"></a>”是亦为失，<a id="a-LN"></a>以其心有悕望故。<a id="a-LO"></a>若失般若，<a id="a-LP"></a>则不能行檀波罗蜜乃至大悲。<a id="a-LQ"></a>何以故？<a id="a-LR"></a>阿耨多罗三藐三菩提，<a id="a-LS"></a>是真实法，<a id="a-LT"></a>般若波罗蜜与此相似；<a id="a-LU"></a>檀等诸善法不相似，<a id="a-LV"></a>以其取相著故。<a id="a-LW"></a>若菩萨自忆想分别一切法不取相，<a id="a-LX"></a>诸佛知是已得阿耨多罗三藐三菩提。<a id="a-LY"></a>不取相者，<a id="a-LZ"></a>名毕竟空，<a id="a-La"></a>不可取，<a id="a-Lb"></a>诸相灭故，<a id="a-Lc"></a>亦为他开示演说，<a id="a-Ld"></a>则失般若。<a id="a-Le"></a>是人以求空则失，<a id="a-Lf"></a>无性亦失，<a id="a-Lg"></a>“我是凡夫生死人，<a id="a-Lh"></a>诸烦恼未尽，<a id="a-Li"></a>云何能得？<a id="a-Lj"></a>”但随佛语，<a id="a-Lk"></a>自不分别，<a id="a-Ll"></a>而定心为他人说不取一切相是佛法。<a id="a-Lm"></a>种种因缘，<a id="a-Ln"></a>以此事开示教诏，<a id="a-Lo"></a>是亦为失。<a id="a-Lp"></a>何以故？<a id="a-Lq"></a>诸佛于诸法无所得，<a id="a-Lr"></a>取义亦如是。<a id="a-Ls"></a>是不取相法，<a id="a-Lt"></a>乃至假名字不可说，<a id="a-Lu"></a>何况有所得？<a id="a-Lv"></a>诸法寂灭相，<a id="a-Lw"></a>无诸戏论，<a id="a-Lx"></a>一切语言道断故。</p>
  <p id="aLy">须菩提作是念：<a id="a-Lz"></a>若空有失，<a id="a-M0"></a>空空中亦有失，<a id="a-M1"></a>无取法中亦有失，<a id="a-M2"></a>然不可无道。<a id="a-M3"></a>今当问佛：<a id="a-M4"></a>云何行者无是过失？<a id="a-M5"></a>佛答：<a id="a-M6"></a>若菩萨知诸法毕竟空，<a id="a-M7"></a>无所有，<a id="a-M8"></a>不可取，<a id="a-M9"></a>是法不可得知，<a id="a-MA"></a>如是行者则无失。<a id="a-MB"></a>菩萨著毕竟空，<a id="a-MC"></a>著无性，<a id="a-MD"></a>著菩萨所行道，<a id="a-ME"></a>佛说三种皆失。<a id="a-MF"></a>菩萨闻是已，<a id="a-MG"></a>则舍著心，<a id="a-MH"></a>今犹著佛所行未息，<a id="a-MI"></a>“如佛所行，<a id="a-MJ"></a>必是真道，<a id="a-MK"></a>我但当随佛行，<a id="a-ML"></a>一切法无所有不取相”，<a id="a-MM"></a>是故为失。<a id="a-MN"></a>今能如佛心中所得法，<a id="a-MO"></a>如是法相，<a id="a-MP"></a>佛亦无所得，<a id="a-MQ"></a>无所得故不贪贵佛，<a id="a-MR"></a>不轻贱余人，<a id="a-MS"></a>于一切众生其心平等。</p>
  <p id="aMT">此更问：<a id="a-MU"></a>如是，<a id="a-MV"></a>是清净般若，<a id="a-MW"></a>无有过失，<a id="a-MX"></a>离自相不著；<a id="a-MY"></a>不离自相是即有著法。<a id="a-MZ"></a>若离自相，<a id="a-Ma"></a>云何可行？<a id="a-Mb"></a>佛答：<a id="a-Mc"></a>若菩萨于一切法不生，<a id="a-Md"></a>是名能行般若。<a id="a-Me"></a>是菩萨不说是色若常、<a id="a-Mf"></a>若无常等，<a id="a-Mg"></a>是色谁色、<a id="a-Mh"></a>是色破色、<a id="a-Mi"></a>谁色破人；<a id="a-Mj"></a>色乃至一切种智，<a id="a-Mk"></a>亦如是。<a id="a-Ml"></a>若法如是毕竟空，<a id="a-Mm"></a>推求不可得，<a id="a-Mn"></a>是不可生。<a id="a-Mo"></a>所以者何？<a id="a-Mp"></a>性不能生性，<a id="a-Mq"></a>无性不能生无性；<a id="a-Mr"></a>如是等破颠倒，<a id="a-Ms"></a>得实论议，<a id="a-Mt"></a>皆是般若波罗蜜力，<a id="a-Mu"></a>余波罗蜜皆随从；<a id="a-Mv"></a>譬如转轮圣王有所至处，<a id="a-Mw"></a>四种兵常随从。<a id="a-Mx"></a>圣王福故，<a id="a-My"></a>四种兵皆能飞；<a id="a-Mz"></a>般若力故，<a id="a-N0"></a>诸余法皆是实性，<a id="a-N1"></a>同至佛道。<a id="a-N2"></a>复次，<a id="a-N3"></a>譬如善御驾驷，<a id="a-N4"></a>不失平道，<a id="a-N5"></a>马虽有致车之力，<a id="a-N6"></a>若无御者，<a id="a-N7"></a>则不能有所至；<a id="a-N8"></a>布施等如是，<a id="a-N9"></a>虽有功德果报力，<a id="a-NA"></a>无般若调御，<a id="a-NB"></a>不能至佛道。<a id="a-NC"></a>如是种种譬喻，<a id="a-ND"></a>五波罗蜜入般若中虽无差别，<a id="a-NE"></a>以是事故而般若波罗蜜最尊、<a id="a-NF"></a>最妙。</p>
  <p id="aNG">须菩提闻佛种种因缘说般若最大，<a id="a-NH"></a>又闻不行是行般若波罗蜜，<a id="a-NI"></a>是故问佛：<a id="a-NJ"></a>世尊，<a id="a-NK"></a>何等是菩萨道？<a id="a-NL"></a>何等非菩萨道？<a id="a-NM"></a>佛答：<a id="a-NN"></a>二乘非菩萨道，<a id="a-NO"></a>虽有凡夫及诸烦恼非菩萨道，<a id="a-NP"></a>粗故不说；<a id="a-NQ"></a>二乘同行空，<a id="a-NR"></a>同求涅槃，<a id="a-NS"></a>故说非菩萨道。<a id="a-NT"></a>粗事人不疑，<a id="a-NU"></a>细事人疑故。<a id="a-NV"></a>萨婆若是菩萨道，<a id="a-NW"></a>因中说果故。</p>
  <p id="aNX">须菩提欢喜赞叹般若，<a id="a-NY"></a>作是言：<a id="a-NZ"></a>世尊，<a id="a-Na"></a>般若波罗蜜为大事故起，<a id="a-Nb"></a>如经中广说，<a id="a-Nc"></a>乃至诸法常住故。<a id="a-Nd"></a>须菩提难：<a id="a-Ne"></a>若般若无所生、<a id="a-Nf"></a>无所灭，<a id="a-Ng"></a>云何行布施、<a id="a-Nh"></a>持戒等？<a id="a-Ni"></a>佛答：<a id="a-Nj"></a>以般若无所生、<a id="a-Nk"></a>无所灭，<a id="a-Nl"></a>即是毕竟空；<a id="a-Nm"></a>毕竟空故，<a id="a-Nn"></a>不妨行六波罗蜜。<a id="a-No"></a>菩萨闻种种因缘赞一切智，<a id="a-Np"></a>为一切智故，<a id="a-Nq"></a>行布施等法；<a id="a-Nr"></a>是法为度一切众生故，<a id="a-Ns"></a>回向阿耨多罗三藐三菩提；<a id="a-Nt"></a>是六波罗蜜功德，<a id="a-Nu"></a>安立诸法实相中，<a id="a-Nv"></a>回向阿耨多罗三藐三菩提。<a id="a-Nw"></a>如是菩萨具足六波罗蜜、<a id="a-Nx"></a>慈等诸功德，<a id="a-Ny"></a>不颠倒，<a id="a-Nz"></a>正行善根故。</p>
  <p id="aO0">须菩提问：<a id="a-O1"></a>菩萨云何应习六波罗蜜？<a id="a-O2"></a>佛答：<a id="a-O3"></a>菩萨观色等诸法不合不散。<a id="a-O4"></a>色等诸法颠倒烦恼和合故合，<a id="a-O5"></a>以正智慧观故散；<a id="a-O6"></a>菩萨以利智慧深观，<a id="a-O7"></a>则无法合，<a id="a-O8"></a>颠倒烦恼皆虚诳故非合；<a id="a-O9"></a>如先破染、<a id="a-OA"></a>染者事中说。<a id="a-OB"></a>是故菩萨知诸法本不合故亦无散，<a id="a-OC"></a>则不生高心。<a id="a-OD"></a>复次，<a id="a-OE"></a>菩萨不应作是念：<a id="a-OF"></a>“我以真智慧令色等诸法清净而住其中。<a id="a-OG"></a>”何以故？<a id="a-OH"></a>色等法无住处，<a id="a-OI"></a>如地住于水，<a id="a-OJ"></a>水住于风，<a id="a-OK"></a>风住于空，<a id="a-OL"></a>空无所住；<a id="a-OM"></a>以本无住处故，<a id="a-ON"></a>一切都无住。<a id="a-OO"></a>菩萨应如是住无住法中得阿耨多罗三藐三菩提。<a id="a-OP"></a>此中说譬喻：<a id="a-OQ"></a>子是般若波罗蜜，<a id="a-OR"></a>果是阿耨多罗三藐三菩提；<a id="a-OS"></a>若人欲得阿耨多罗三藐三菩提，<a id="a-OT"></a>应当种般若波罗蜜子。<a id="a-OU"></a>人是行者，<a id="a-OV"></a>水是五波罗蜜；<a id="a-OW"></a>如人溉灌树时，<a id="a-OX"></a>虽未见果实，<a id="a-OY"></a>时至则得。<a id="a-OZ"></a>时节和合，<a id="a-Oa"></a>是具足诸法。<a id="a-Ob"></a>如经中说赞叹般若：<a id="a-Oc"></a>若菩萨欲不随他行，<a id="a-Od"></a>得诸法实相；<a id="a-Oe"></a>若有邪见人来破坏，<a id="a-Of"></a>觉而不随；<a id="a-Og"></a>若欲净佛国土、<a id="a-Oh"></a>坐道场、<a id="a-Oi"></a>转法轮，<a id="a-Oj"></a>当学般若。</p>
  <p id="aOk">须菩提问佛：<a id="a-Ol"></a>如佛所教，<a id="a-Om"></a>菩萨当学般若？<a id="a-On"></a>佛言：<a id="a-Oo"></a>我教令学般若。<a id="a-Op"></a>须菩提作是念：<a id="a-Oq"></a>一切法平等相，<a id="a-Or"></a>何以故但教学般若？<a id="a-Os"></a>佛答：<a id="a-Ot"></a>学是般若波罗蜜，<a id="a-Ou"></a>于一切法得自在故，<a id="a-Ov"></a>我教学般若波罗蜜。<a id="a-Ow"></a>般若波罗蜜于一切法中最大，<a id="a-Ox"></a>如佛于一切众生中最尊；<a id="a-Oy"></a>又如万川，<a id="a-Oz"></a>大海为大。<a id="a-P0"></a>如经中说射师喻。<a id="a-P1"></a>若菩萨能如是一切法中行自在般若，<a id="a-P2"></a>魔若魔人所不能胜，<a id="a-P3"></a>何况增上慢及邪见人？<a id="a-P4"></a>是菩萨为十方诸佛所念，<a id="a-P5"></a>诸佛念义，<a id="a-P6"></a>如先说。<a id="a-P7"></a>此中佛说：<a id="a-P8"></a>若菩萨行六波罗蜜，<a id="a-P9"></a>亦能观六波罗蜜毕竟空；<a id="a-PA"></a>如是人有大功夫故，<a id="a-PB"></a>为诸佛所念。<a id="a-PC"></a>譬如勇士入阵，<a id="a-PD"></a>破贼而不被创，<a id="a-PE"></a>则为主所念；<a id="a-PF"></a>菩萨亦如是，<a id="a-PG"></a>破诸烦恼贼，<a id="a-PH"></a>具足六波罗蜜，<a id="a-PI"></a>而不著六波罗蜜，<a id="a-PJ"></a>则为诸佛所念。<a id="a-PK"></a>诸佛不取是菩萨色故念，<a id="a-PL"></a>不取受、<a id="a-PM"></a>想、<a id="a-PN"></a>行、<a id="a-PO"></a>识故念。<a id="a-PP"></a>何以故？<a id="a-PQ"></a>色等诸法，<a id="a-PR"></a>虚诳不实故；<a id="a-PS"></a>诸佛观是菩萨身如实相故念。</p>
  <p id="aPT">须菩提欢喜言：<a id="a-PU"></a>菩萨多有所学，<a id="a-PV"></a>亦学俗法，<a id="a-PW"></a>亦学道法，<a id="a-PX"></a>亦学诸波罗蜜，<a id="a-PY"></a>亦学毕竟空，<a id="a-PZ"></a>亦学起，<a id="a-Pa"></a>亦学灭。<a id="a-Pb"></a>凡人学起不能学灭，<a id="a-Pc"></a>声闻学灭不能学起，<a id="a-Pd"></a>菩萨亦学起亦学灭，<a id="a-Pe"></a>是故言多有所学。<a id="a-Pf"></a>是起灭如幻、<a id="a-Pg"></a>如梦，<a id="a-Ph"></a>毕竟空故，<a id="a-Pi"></a>实无所学。<a id="a-Pj"></a>佛可其言，<a id="a-Pk"></a>自说因缘：<a id="a-Pl"></a>菩萨所学，<a id="a-Pm"></a>皆无所得。</p>
  <p id="aPn">须菩提白佛言：<a id="a-Po"></a>世尊，<a id="a-Pp"></a>佛所说法，<a id="a-Pq"></a>若略、<a id="a-Pr"></a>若广，<a id="a-Ps"></a>菩萨所应学。<a id="a-Pt"></a>何以故？<a id="a-Pu"></a>言所学皆无所得！<a id="a-Pv"></a>须菩提意：<a id="a-Pw"></a>如佛所说八万四千法聚、<a id="a-Px"></a>十二部经，<a id="a-Py"></a>若广、<a id="a-Pz"></a>若略，<a id="a-Q0"></a>诸三乘人所学。<a id="a-Q1"></a>此中说菩萨欲得阿耨多罗三藐三菩提，<a id="a-Q2"></a>应学六波罗蜜若略、<a id="a-Q3"></a>若广；<a id="a-Q4"></a>学者应当受持，<a id="a-Q5"></a>亲近是法，<a id="a-Q6"></a>读诵、<a id="a-Q7"></a>思惟、<a id="a-Q8"></a>正观，<a id="a-Q9"></a>乃至入无相三昧，<a id="a-QA"></a>心心数法不行。<a id="a-QB"></a>菩萨能如是学，<a id="a-QC"></a>则能知诸法略、<a id="a-QD"></a>广相。<a id="a-QE"></a>广者，<a id="a-QF"></a>从八万四千法聚已来无量佛法；<a id="a-QG"></a>略者，<a id="a-QH"></a>乃至小品，<a id="a-QI"></a>小品中一品，<a id="a-QJ"></a>一品中一段。<a id="a-QK"></a>复次，<a id="a-QL"></a>略者，<a id="a-QM"></a>知诸法一切空、<a id="a-QN"></a>无相、<a id="a-QO"></a>无作，<a id="a-QP"></a>无生无灭等；<a id="a-QQ"></a>广者，<a id="a-QR"></a>诸法种种别相分别，<a id="a-QS"></a>如后善知识中说。</p>
  <p id="aQT">须菩提问：<a id="a-QU"></a>云何菩萨知一切法略、<a id="a-QV"></a>广相？<a id="a-QW"></a>佛答：<a id="a-QX"></a>若知诸法如如相者，<a id="a-QY"></a>所谓不生、<a id="a-QZ"></a>不灭、<a id="a-Qa"></a>不住异。</p>
  <p id="aQb">问曰：<a id="a-Qc"></a>若如、<a id="a-Qd"></a>一相无生相，<a id="a-Qe"></a>云何菩萨知是如故，<a id="a-Qf"></a>知诸法总相、<a id="a-Qg"></a>别相？<a id="a-Qh"></a>总相、<a id="a-Qi"></a>别相，<a id="a-Qj"></a>即是略、<a id="a-Qk"></a>广相。</p>
  <p id="aQl">答曰：<a id="a-Qm"></a>如，<a id="a-Qn"></a>名诸法实相，<a id="a-Qo"></a>常住不坏，<a id="a-Qp"></a>不随诸观。<a id="a-Qq"></a>菩萨得是如，<a id="a-Qr"></a>即破无明邪见等诸颠倒；<a id="a-Qs"></a>是人得实法故，<a id="a-Qt"></a>一切世间法，<a id="a-Qu"></a>总相、<a id="a-Qv"></a>别相了了知先。<a id="a-Qw"></a>凡夫时智慧眼病，<a id="a-Qx"></a>以无明颠倒覆故，<a id="a-Qy"></a>不能实知。</p>
  <p id="aQz">问曰：<a id="a-R0"></a>实法相者，<a id="a-R1"></a>所谓空、<a id="a-R2"></a>无相、<a id="a-R3"></a>无作，<a id="a-R4"></a>诸智灭；<a id="a-R5"></a>云何言得如实相故，<a id="a-R6"></a>了了知诸法总相、<a id="a-R7"></a>别相？</p>
  <p id="aR8">答曰：<a id="a-R9"></a>我已先答，<a id="a-RA"></a>而汝于如中取相故，<a id="a-RB"></a>复作是难；<a id="a-RC"></a>汝若知如，<a id="a-RD"></a>不应作是难。<a id="a-RE"></a>是如毕竟无相故，<a id="a-RF"></a>不妨知诸法总相、<a id="a-RG"></a>别相，<a id="a-RH"></a>以智慧眼了了故。<a id="a-RI"></a>复次，<a id="a-RJ"></a>譬如人年既长大，<a id="a-RK"></a>乃知小时所行，<a id="a-RL"></a>皆愚痴可笑。<a id="a-RM"></a>菩萨亦如是，<a id="a-RN"></a>入诸法实相起已，<a id="a-RO"></a>还在颠倒果报六情中念寂灭解脱乐，<a id="a-RP"></a>乃知世间六情所著，<a id="a-RQ"></a>皆是虚诳可舍法，<a id="a-RR"></a>是名总相。<a id="a-RS"></a>于此中分别不净，<a id="a-RT"></a>有上、<a id="a-RU"></a>中、<a id="a-RV"></a>下。<a id="a-RW"></a>无常、<a id="a-RX"></a>苦、<a id="a-RY"></a>空、<a id="a-RZ"></a>无我等亦如是，<a id="a-Ra"></a>乃至八万四千种诸错谬。</p>
  <p id="aRb">复次，<a id="a-Rc"></a>知如、<a id="a-Rd"></a>法性、<a id="a-Re"></a>实际故，<a id="a-Rf"></a>亦知诸法略、<a id="a-Rg"></a>广相。<a id="a-Rh"></a>如、<a id="a-Ri"></a>法性、<a id="a-Rj"></a>实际差别义，<a id="a-Rk"></a>如初品中说。<a id="a-Rl"></a>此中佛说非际是实际。<a id="a-Rm"></a>非际者，<a id="a-Rn"></a>无相可取，<a id="a-Ro"></a>无定法可著，<a id="a-Rp"></a>得法性故，<a id="a-Rq"></a>知色等十八性皆是法性。<a id="a-Rr"></a>法性相者，<a id="a-Rs"></a>佛说无分无非分：<a id="a-Rt"></a>无分者，<a id="a-Ru"></a>不可示此示彼，<a id="a-Rv"></a>无分别，<a id="a-Rw"></a>无相无量；<a id="a-Rx"></a>无非分者，<a id="a-Ry"></a>不著是无相、<a id="a-Rz"></a>无量等破量、<a id="a-S0"></a>相。<a id="a-S1"></a>法性二事妨故不见：<a id="a-S2"></a>一、<a id="a-S3"></a>有相有量，<a id="a-S4"></a>二、<a id="a-S5"></a>无相无量。<a id="a-S6"></a>有相有量为粗，<a id="a-S7"></a>无相无量为细，<a id="a-S8"></a>是故说：<a id="a-S9"></a>法性相无分无非分。<a id="a-SA"></a>菩萨入三解脱门，<a id="a-SB"></a>住如等三实法，<a id="a-SC"></a>则能筹量知一切法总相、<a id="a-SD"></a>别相。</p>
  <p id="aSE">须菩提闻佛答已，<a id="a-SF"></a>欲更问无量佛法异门事。<a id="a-SG"></a>佛答：<a id="a-SH"></a>知一切法无合无散故，<a id="a-SI"></a>则知诸法总相、<a id="a-SJ"></a>别相。</p>
  <p id="aSK">问曰：<a id="a-SL"></a>眼见二指有合散，<a id="a-SM"></a>云何言无合散？</p>
  <p id="aSN">答曰：<a id="a-SO"></a>我先言肉眼所见，<a id="a-SP"></a>与牛羊无异，<a id="a-SQ"></a>不可信！<a id="a-SR"></a>复次，<a id="a-SS"></a>三节皮肉具足为指，<a id="a-ST"></a>指无定法。<a id="a-SU"></a>复次，<a id="a-SV"></a>设有指法，<a id="a-SW"></a>亦不尽合，<a id="a-SX"></a>一分合，<a id="a-SY"></a>多分不合，<a id="a-SZ"></a>多分不合故，<a id="a-Sa"></a>不得言指合。</p>
  <p id="aSb">问曰：<a id="a-Sc"></a>以少合故，<a id="a-Sd"></a>名为合！</p>
  <p id="aSe">答曰：<a id="a-Sf"></a>指少分不名为指，<a id="a-Sg"></a>云何言指合？<a id="a-Sh"></a>若多分不合不名为不合，<a id="a-Si"></a>何以少分合故名为合？<a id="a-Sj"></a>是故不得言二指合。<a id="a-Sk"></a>复次，<a id="a-Sl"></a>指与分不异不一故，<a id="a-Sm"></a>即是无指，<a id="a-Sn"></a>无指故无合；<a id="a-So"></a>入破一异门中，<a id="a-Sp"></a>则都无合。<a id="a-Sq"></a>如佛此中说：<a id="a-Sr"></a>一切法自性无，<a id="a-Ss"></a>性无故即是无法，<a id="a-St"></a>无法云何有合散？</p>
  <p id="aSu">须菩提闻佛说如、<a id="a-Sv"></a>法性、<a id="a-Sw"></a>实际、<a id="a-Sx"></a>不合不散四门，<a id="a-Sy"></a>知略、<a id="a-Sz"></a>广相，<a id="a-T0"></a>是故须菩提言：<a id="a-T1"></a>世尊，<a id="a-T2"></a>是名略摄般若波罗蜜。<a id="a-T3"></a>略摄门是安隐道故，<a id="a-T4"></a>一切菩萨所应学。</p>
 </body>
</html>