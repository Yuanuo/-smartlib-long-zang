<!doctype html>
<html id="z3IBVIkuQ" data-ver="1949">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第七十五</h1>
  <h2 id="a2">释深奥品第五十七之下</h2>
  <p id="a3">【经】须菩提白佛言：<a id="a-4"></a>“世尊，<a id="a-5"></a>菩萨摩诃萨，<a id="a-6"></a>用初心得阿耨多罗三藐三菩提？<a id="a-7"></a>用后心得阿耨多罗三藐三菩提？<a id="a-8"></a>世尊，<a id="a-9"></a>是初心不至后心，<a id="a-A"></a>后心不在初心。<a id="a-B"></a>世尊，<a id="a-C"></a>如是心心数法不俱，<a id="a-D"></a>云何善根增益？<a id="a-E"></a>若善根不增，<a id="a-F"></a>云何当得阿耨多罗三藐三菩提？<a id="a-G"></a>”</p>
  <p id="aH">佛告须菩提：<a id="a-I"></a>“我当为汝说譬喻，<a id="a-J"></a>智者得譬喻，<a id="a-K"></a>则于义易解。<a id="a-L"></a>须菩提，<a id="a-M"></a>譬如燃灯，<a id="a-N"></a>为用初焰焦炷？<a id="a-O"></a>为用后焰焦炷？<a id="a-P"></a>”</p>
  <p id="aQ">须菩提言：<a id="a-R"></a>“世尊，<a id="a-S"></a>非初焰焦炷，<a id="a-T"></a>亦非离初焰。<a id="a-U"></a>世尊，<a id="a-V"></a>非后焰焦炷，<a id="a-W"></a>亦非离后焰。<a id="a-X"></a>”</p>
  <p id="aY">“须菩提，<a id="a-Z"></a>于汝意云何？<a id="a-a"></a>炷为焦不？<a id="a-b"></a>”</p>
  <p id="ac">“世尊，<a id="a-d"></a>炷实焦。<a id="a-e"></a>”</p>
  <p id="af">佛告须菩提：<a id="a-g"></a>“菩萨摩诃萨如是，<a id="a-h"></a>不用初心得阿耨多罗三藐三菩提，<a id="a-i"></a>亦不离初心得阿耨多罗三藐三菩提；<a id="a-j"></a>不用后心得阿耨多罗三藐三菩提，<a id="a-k"></a>亦不离后心得阿耨多罗三藐三菩提，<a id="a-l"></a>而得阿耨多罗三藐三菩提。<a id="a-m"></a>须菩提，<a id="a-n"></a>是中菩萨摩诃萨从初发意行般若波罗蜜，<a id="a-o"></a>具足十地得阿耨多罗三藐三菩提。<a id="a-p"></a>”</p>
  <p id="aq">须菩提白佛言：<a id="a-r"></a>“世尊，<a id="a-s"></a>何等是十地，<a id="a-t"></a>菩萨具足已得阿耨多罗三藐三菩提？<a id="a-u"></a>”</p>
  <p id="av">佛言：<a id="a-w"></a>“菩萨摩诃萨，<a id="a-x"></a>具足干慧地、<a id="a-y"></a>性地、<a id="a-z"></a>八人地、<a id="a-10"></a>见地、<a id="a-11"></a>薄地、<a id="a-12"></a>离欲地、<a id="a-13"></a>已作地、<a id="a-14"></a>辟支佛地、<a id="a-15"></a>菩萨地、<a id="a-16"></a>佛地，<a id="a-17"></a>具足是地得阿耨多罗三藐三菩提。<a id="a-18"></a>须菩提，<a id="a-19"></a>菩萨摩诃萨学是十地已，<a id="a-1A"></a>非初心得阿耨多罗三藐三菩提，<a id="a-1B"></a>亦不离初心得阿耨多罗三藐三菩提；<a id="a-1C"></a>非后心得阿耨多罗三藐三菩提，<a id="a-1D"></a>亦非离后心得阿耨多罗三藐三菩提，<a id="a-1E"></a>而得阿耨多罗三藐三菩提。<a id="a-1F"></a>”</p>
  <p id="a1G">须菩提言：<a id="a-1H"></a>“世尊，<a id="a-1I"></a>是因缘法甚深，<a id="a-1J"></a>所谓非初心、<a id="a-1K"></a>非离初心，<a id="a-1L"></a>非后心、<a id="a-1M"></a>非离后心得阿耨多罗三藐三菩提，<a id="a-1N"></a>而得阿耨多罗三藐三菩提。<a id="a-1O"></a>”</p>
  <p id="a1P">佛告须菩提：<a id="a-1Q"></a>“于汝意云何？<a id="a-1R"></a>若心灭已，<a id="a-1S"></a>是心更生不？<a id="a-1T"></a>”</p>
  <p id="a1U">“不也，<a id="a-1V"></a>世尊。<a id="a-1W"></a>”</p>
  <p id="a1X">“须菩提，<a id="a-1Y"></a>于汝意云何？<a id="a-1Z"></a>心生，<a id="a-1a"></a>是灭相不？<a id="a-1b"></a>”</p>
  <p id="a1c">“世尊，<a id="a-1d"></a>是灭相。<a id="a-1e"></a>”</p>
  <p id="a1f">“须菩提，<a id="a-1g"></a>于汝意云何？<a id="a-1h"></a>心灭相，<a id="a-1i"></a>是灭不？<a id="a-1j"></a>”</p>
  <p id="a1k">“不也，<a id="a-1l"></a>世尊。<a id="a-1m"></a>”</p>
  <p id="a1n">佛告须菩提：<a id="a-1o"></a>“于汝意云何？<a id="a-1p"></a>亦如是住不？<a id="a-1q"></a>”</p>
  <p id="a1r">须菩提言：<a id="a-1s"></a>“世尊，<a id="a-1t"></a>亦如是住，<a id="a-1u"></a>如如住。<a id="a-1v"></a>”</p>
  <p id="a1w">佛告须菩提：<a id="a-1x"></a>“于汝意云何？<a id="a-1y"></a>若是心如如住，<a id="a-1z"></a>当作实际不？<a id="a-20"></a>”</p>
  <p id="a21">“不也，<a id="a-22"></a>世尊。<a id="a-23"></a>”</p>
  <p id="a24">佛告须菩提：<a id="a-25"></a>“于汝意云何？<a id="a-26"></a>是如甚深不？<a id="a-27"></a>”</p>
  <p id="a28">“世尊，<a id="a-29"></a>甚深！<a id="a-2A"></a>甚深！<a id="a-2B"></a>”</p>
  <p id="a2C">“须菩提，<a id="a-2D"></a>于汝意云何？<a id="a-2E"></a>但如是心不？<a id="a-2F"></a>”</p>
  <p id="a2G">“不也，<a id="a-2H"></a>世尊。<a id="a-2I"></a>”</p>
  <p id="a2J">“离如是心不？<a id="a-2K"></a>”</p>
  <p id="a2L">“不也，<a id="a-2M"></a>世尊。<a id="a-2N"></a>”</p>
  <p id="a2O">“须菩提，<a id="a-2P"></a>于汝意云何？<a id="a-2Q"></a>如见如不？<a id="a-2R"></a>”</p>
  <p id="a2S">“不也，<a id="a-2T"></a>世尊。<a id="a-2U"></a>”</p>
  <p id="a2V">“须菩提，<a id="a-2W"></a>于汝意云何？<a id="a-2X"></a>若菩萨能如是行，<a id="a-2Y"></a>为行深般若波罗蜜不？<a id="a-2Z"></a>”</p>
  <p id="a2a">须菩提言：<a id="a-2b"></a>“世尊，<a id="a-2c"></a>若菩萨摩诃萨能如是行，<a id="a-2d"></a>为行深般若波罗蜜。<a id="a-2e"></a>”</p>
  <p id="a2f">“须菩提，<a id="a-2g"></a>于汝意云何？<a id="a-2h"></a>菩萨摩诃萨如是行，<a id="a-2i"></a>是何处行？<a id="a-2j"></a>”</p>
  <p id="a2k">须菩提言：<a id="a-2l"></a>“世尊，<a id="a-2m"></a>若菩萨摩诃萨如是行，<a id="a-2n"></a>为无处所行。<a id="a-2o"></a>何以故？<a id="a-2p"></a>若菩萨摩诃萨行般若波罗蜜，<a id="a-2q"></a>住诸法如中，<a id="a-2r"></a>无如是念，<a id="a-2s"></a>无念处，<a id="a-2t"></a>无念者。<a id="a-2u"></a>”</p>
  <p id="a2v">佛告须菩提：<a id="a-2w"></a>“若菩萨摩诃萨如是行，<a id="a-2x"></a>为何处行？<a id="a-2y"></a>”</p>
  <p id="a2z">须菩提言：<a id="a-30"></a>“世尊，<a id="a-31"></a>是菩萨摩诃萨如是行，<a id="a-32"></a>为第一义中行，<a id="a-33"></a>二相不可得故。<a id="a-34"></a>”</p>
  <p id="a35">“须菩提，<a id="a-36"></a>于汝意云何？<a id="a-37"></a>若菩萨第一义无念中行，<a id="a-38"></a>为行相不？<a id="a-39"></a>”</p>
  <p id="a3A">“不也，<a id="a-3B"></a>世尊。<a id="a-3C"></a>”</p>
  <p id="a3D">“于汝意云何？<a id="a-3E"></a>是菩萨摩诃萨坏相不？<a id="a-3F"></a>”</p>
  <p id="a3G">“不也，<a id="a-3H"></a>世尊。<a id="a-3I"></a>”</p>
  <p id="a3J">佛告须菩提：<a id="a-3K"></a>“云何名不坏相？<a id="a-3L"></a>”</p>
  <p id="a3M">须菩提言：<a id="a-3N"></a>“世尊，<a id="a-3O"></a>是菩萨摩诃萨行般若波罗蜜，<a id="a-3P"></a>不作是念：<a id="a-3Q"></a>‘我当坏诸法相。<a id="a-3R"></a>’世尊，<a id="a-3S"></a>菩萨摩诃萨行般若波罗蜜，<a id="a-3T"></a>未具足佛十力、<a id="a-3U"></a>四无所畏、<a id="a-3V"></a>四无碍智，<a id="a-3W"></a>大慈大悲、<a id="a-3X"></a>十八不共法，<a id="a-3Y"></a>不得阿耨多罗三藐三菩提。<a id="a-3Z"></a>世尊，<a id="a-3a"></a>菩萨摩诃萨以方便力故，<a id="a-3b"></a>于诸法亦不取相，<a id="a-3c"></a>亦不坏相。<a id="a-3d"></a>何以故？<a id="a-3e"></a>世尊，<a id="a-3f"></a>是菩萨摩诃萨知一切诸法自相空故。<a id="a-3g"></a>”</p>
  <p id="a3h">“菩萨摩诃萨住是自相空中，<a id="a-3i"></a>为众生故入三三昧，<a id="a-3j"></a>用三三昧成就众生。<a id="a-3k"></a>”</p>
  <p id="a3l">须菩提言：<a id="a-3m"></a>“世尊，<a id="a-3n"></a>云何菩萨摩诃萨入三三昧成就众生？<a id="a-3o"></a>”</p>
  <p id="a3p">佛言：<a id="a-3q"></a>“菩萨住是三三昧，<a id="a-3r"></a>见众生作法中行，<a id="a-3s"></a>菩萨以方便力，<a id="a-3t"></a>教令得无作；<a id="a-3u"></a>见众生我相中行，<a id="a-3v"></a>以方便力，<a id="a-3w"></a>教令行空；<a id="a-3x"></a>见众生一切相中行，<a id="a-3y"></a>以方便力故，<a id="a-3z"></a>教令行无相。<a id="a-40"></a>如是，<a id="a-41"></a>须菩提，<a id="a-42"></a>菩萨摩诃萨行般若波罗蜜，<a id="a-43"></a>入三三昧，<a id="a-44"></a>以三三昧成就众生。<a id="a-45"></a>”</p>
  <p id="a46">【论】须菩提问佛，<a id="a-47"></a>以初心得无上道，<a id="a-48"></a>为用后心得者。</p>
  <p id="a49">问曰：<a id="a-4A"></a>须菩提何因缘故，<a id="a-4B"></a>作是问难？</p>
  <p id="a4C">答曰：<a id="a-4D"></a>须菩提上闻诸法不增不减，<a id="a-4E"></a>心自生疑：<a id="a-4F"></a>若诸法不增不减，<a id="a-4G"></a>云何得无上道？<a id="a-4H"></a>复次，<a id="a-4I"></a>若以如实正行得无上道，<a id="a-4J"></a>唯佛能尔；<a id="a-4K"></a>菩萨未断无明等烦恼，<a id="a-4L"></a>云何能如实正行？<a id="a-4M"></a>复次，<a id="a-4N"></a>须菩提此中自说难问因缘，<a id="a-4O"></a>所谓初心不至后心，<a id="a-4P"></a>后心不在初心，<a id="a-4Q"></a>云何增益善根得无上道？<a id="a-4R"></a>如是等因缘故，<a id="a-4S"></a>作是问：<a id="a-4T"></a>以初心得，<a id="a-4U"></a>后心得？<a id="a-4V"></a>佛以深因缘法答，<a id="a-4W"></a>所谓不但以初心得，<a id="a-4X"></a>亦不离初心得。<a id="a-4Y"></a>所以者何？<a id="a-4Z"></a>若但以初心得，<a id="a-4a"></a>不以后心者，<a id="a-4b"></a>菩萨初发心，<a id="a-4c"></a>便应是佛。<a id="a-4d"></a>若无初心，<a id="a-4e"></a>云何有第二、<a id="a-4f"></a>第三心？<a id="a-4g"></a>第二、<a id="a-4h"></a>第三心，<a id="a-4i"></a>以初心为根本因缘。<a id="a-4j"></a>亦不但后心，<a id="a-4k"></a>亦不离后心者，<a id="a-4l"></a>是后心亦不离初心，<a id="a-4m"></a>若无初心，<a id="a-4n"></a>则无后心；<a id="a-4o"></a>初心集种种无量功德，<a id="a-4p"></a>后心则具足，<a id="a-4q"></a>具足故能断烦恼习，<a id="a-4r"></a>得无上道。</p>
  <p id="a4s">须菩提此中自说难因缘：<a id="a-4t"></a>初、<a id="a-4u"></a>后心心数法不俱，<a id="a-4v"></a>不俱者则过去已灭，<a id="a-4w"></a>不得和合；<a id="a-4x"></a>若无和合，<a id="a-4y"></a>则善根不集；<a id="a-4z"></a>善根不集，<a id="a-50"></a>云何成无上道？<a id="a-51"></a>佛以现事譬喻答：<a id="a-52"></a>如灯炷，<a id="a-53"></a>非独初焰焦，<a id="a-54"></a>亦不离初焰；<a id="a-55"></a>非独后焰焦，<a id="a-56"></a>亦不离后焰而灯炷焦。<a id="a-57"></a>佛语须菩提：<a id="a-58"></a>汝目见炷焦，<a id="a-59"></a>非初非后而炷焦；<a id="a-5A"></a>我亦以佛眼见菩萨得无上道，<a id="a-5B"></a>不以初心得，<a id="a-5C"></a>亦不离初心，<a id="a-5D"></a>亦不以后心得，<a id="a-5E"></a>亦不离后心而得无上道。<a id="a-5F"></a>灯譬菩萨道；<a id="a-5G"></a>炷喻无明等烦恼，<a id="a-5H"></a>焰如初地相应智慧乃至金刚三昧相应智慧焦无明等烦恼炷。<a id="a-5I"></a>亦非初心智焰，<a id="a-5J"></a>亦非后心智焰，<a id="a-5K"></a>而无明等烦恼炷焦尽，<a id="a-5L"></a>得成无上道。<a id="a-5M"></a>此中佛更解得无上道因缘，<a id="a-5N"></a>所谓菩萨从初发心来行般若波罗蜜，<a id="a-5O"></a>具足初地乃至十地，<a id="a-5P"></a>是十地皆佐助成无上道。</p>
  <p id="a5Q">十地者，<a id="a-5R"></a>干慧地等。<a id="a-5S"></a>干慧地有二种：<a id="a-5T"></a>一者、<a id="a-5U"></a>声闻，<a id="a-5V"></a>二者、<a id="a-5W"></a>菩萨。<a id="a-5X"></a>声闻人独为涅槃故，<a id="a-5Y"></a>勤精进，<a id="a-5Z"></a>持戒清净，<a id="a-5a"></a>堪任受道；<a id="a-5b"></a>或习观佛三昧，<a id="a-5c"></a>或不净观，<a id="a-5d"></a>或行慈悲、<a id="a-5e"></a>无常等观，<a id="a-5f"></a>分别集诸善法，<a id="a-5g"></a>舍不善法；<a id="a-5h"></a>虽有智慧，<a id="a-5i"></a>不得禅定水，<a id="a-5j"></a>则不能得道，<a id="a-5k"></a>故名干慧地。<a id="a-5l"></a>于菩萨则初发心乃至未得顺忍。<a id="a-5m"></a>性地者，<a id="a-5n"></a>声闻人，<a id="a-5o"></a>从暖法乃至世间第一法；<a id="a-5p"></a>于菩萨得顺忍，<a id="a-5q"></a>爱著诸法实相，<a id="a-5r"></a>亦不生邪见，<a id="a-5s"></a>得禅定水。<a id="a-5t"></a>八人地者，<a id="a-5u"></a>从苦法忍，<a id="a-5v"></a>乃至道比忍；<a id="a-5w"></a>是十五心，<a id="a-5x"></a>于菩萨则是无生法忍，<a id="a-5y"></a>入菩萨位。<a id="a-5z"></a>见地者，<a id="a-60"></a>初得圣果，<a id="a-61"></a>所谓须陀洹果；<a id="a-62"></a>于菩萨则是阿鞞跋致地。<a id="a-63"></a>薄地者，<a id="a-64"></a>或须陀洹，<a id="a-65"></a>或斯陀含，<a id="a-66"></a>欲界九种烦恼分断故；<a id="a-67"></a>于菩萨过阿鞞跋致地，<a id="a-68"></a>乃至未成佛，<a id="a-69"></a>断诸烦恼，<a id="a-6A"></a>余气亦薄。<a id="a-6B"></a>离欲地者，<a id="a-6C"></a>离欲界等贪欲诸烦恼，<a id="a-6D"></a>是名阿那含；<a id="a-6E"></a>于菩萨离欲因缘故，<a id="a-6F"></a>得五神通。<a id="a-6G"></a>已作地者，<a id="a-6H"></a>声闻人得尽智、<a id="a-6I"></a>无生智，<a id="a-6J"></a>得阿罗汉；<a id="a-6K"></a>于菩萨成就佛地。<a id="a-6L"></a>辟支佛地者，<a id="a-6M"></a>先世种辟支佛道因缘，<a id="a-6N"></a>今世得少因缘出家，<a id="a-6O"></a>亦观深因缘法成道，<a id="a-6P"></a>名辟支佛。<a id="a-6Q"></a>辟支迦，<a id="a-6R"></a>秦言因缘，<a id="a-6S"></a>亦名觉。<a id="a-6T"></a>菩萨地者，<a id="a-6U"></a>从干慧地，<a id="a-6V"></a>乃至离欲地，<a id="a-6W"></a>如上说。<a id="a-6X"></a>复次，<a id="a-6Y"></a>菩萨地，<a id="a-6Z"></a>从欢喜地乃至法云地，<a id="a-6a"></a>皆名菩萨地。<a id="a-6b"></a>有人言：<a id="a-6c"></a>“从一发心来乃至金刚三昧，<a id="a-6d"></a>名菩萨地。<a id="a-6e"></a>”佛地者，<a id="a-6f"></a>一切种智等诸佛法，<a id="a-6g"></a>菩萨于自地中得具足，<a id="a-6h"></a>于地地中观具足，<a id="a-6i"></a>二事具故名具足。</p>
  <p id="a6j">问曰：<a id="a-6k"></a>何以故不说菩萨似辟支佛地？</p>
  <p id="a6l">答曰：<a id="a-6m"></a>余地不说名字，<a id="a-6n"></a>辟支佛地说辟支佛名字故。</p>
  <p id="a6o">复次，<a id="a-6p"></a>菩萨能分别知众生，<a id="a-6q"></a>可以辟支佛因缘度者，<a id="a-6r"></a>是故菩萨以智慧行辟支佛事。<a id="a-6s"></a>如首楞严经中，<a id="a-6t"></a>文殊尸利七十二亿返作辟支佛。<a id="a-6u"></a>菩萨亦如是，<a id="a-6v"></a>满足九地，<a id="a-6w"></a>修集佛法，<a id="a-6x"></a>十力、<a id="a-6y"></a>四无所畏等虽未具足，<a id="a-6z"></a>以修习近佛故，<a id="a-70"></a>名具足。<a id="a-71"></a>以是故，<a id="a-72"></a>言十地具足故，<a id="a-73"></a>得无上道。<a id="a-74"></a>是诸法，<a id="a-75"></a>皆因缘和合故；<a id="a-76"></a>非初，<a id="a-77"></a>亦不离初，<a id="a-78"></a>非后，<a id="a-79"></a>亦不离后而得无上道。</p>
  <p id="a7A">须菩提尊重是法，<a id="a-7B"></a>故叹言：<a id="a-7C"></a>世尊，<a id="a-7D"></a>是因缘法甚深，<a id="a-7E"></a>所谓过去心不灭、<a id="a-7F"></a>不住，<a id="a-7G"></a>而能增益得无上道。<a id="a-7H"></a>是事甚深希有，<a id="a-7I"></a>难可信解！<a id="a-7J"></a>此心为住、<a id="a-7K"></a>为灭耶？<a id="a-7L"></a>佛反问须菩提：<a id="a-7M"></a>于汝意云何？<a id="a-7N"></a>若心灭已更生不者，<a id="a-7O"></a>诸法虽毕竟空，<a id="a-7P"></a>不生不灭，<a id="a-7Q"></a>为众生以六情所见生灭法故，<a id="a-7R"></a>问心已灭更生不？<a id="a-7S"></a>须菩提言：<a id="a-7T"></a>不也，<a id="a-7U"></a>世尊。<a id="a-7V"></a>何以故？<a id="a-7W"></a>心灭已，<a id="a-7X"></a>云何当更生？<a id="a-7Y"></a>若心灭已更生，<a id="a-7Z"></a>则堕常中。<a id="a-7a"></a>若心生是灭相不者，<a id="a-7b"></a>上问过去心已，<a id="a-7c"></a>今问现在心相当灭不？<a id="a-7d"></a>是故答：<a id="a-7e"></a>是灭相。<a id="a-7f"></a>何以故？<a id="a-7g"></a>生灭是相待法，<a id="a-7h"></a>有生必有灭故，<a id="a-7i"></a>先无今有，<a id="a-7j"></a>已有还无故。<a id="a-7k"></a>心灭相是灭不者，<a id="a-7l"></a>若心灭相即是灭耶？<a id="a-7m"></a>更有灭耶？<a id="a-7n"></a>答言：<a id="a-7o"></a>不也，<a id="a-7p"></a>世尊。<a id="a-7q"></a>何以故？<a id="a-7r"></a>若即是灭，<a id="a-7s"></a>则一心有两时，<a id="a-7t"></a>生时、<a id="a-7u"></a>灭时。<a id="a-7v"></a>说无常者，<a id="a-7w"></a>心不过一念时。<a id="a-7x"></a>如阿毗昙经说：<a id="a-7y"></a>有生法，<a id="a-7z"></a>有不生法；<a id="a-80"></a>有欲生法，<a id="a-81"></a>有不欲生法；<a id="a-82"></a>有灭法，<a id="a-83"></a>有不灭法；<a id="a-84"></a>有欲灭法，<a id="a-85"></a>有不欲灭法。<a id="a-86"></a>生法现在一心中有二种：<a id="a-87"></a>一者、<a id="a-88"></a>生，<a id="a-89"></a>二者、<a id="a-8A"></a>欲灭。<a id="a-8B"></a>生非欲灭相，<a id="a-8C"></a>欲灭相非生；<a id="a-8D"></a>是事不然，<a id="a-8E"></a>故言不也。<a id="a-8F"></a>当如是住不者，<a id="a-8G"></a>若灭相非即是灭者，<a id="a-8H"></a>应常住不？<a id="a-8I"></a>若常住，<a id="a-8J"></a>即是不灭相。<a id="a-8K"></a>佛如是翻覆难，<a id="a-8L"></a>须菩提理穷故，<a id="a-8M"></a>作是念：<a id="a-8N"></a>我若言灭相即是灭，<a id="a-8O"></a>则一心堕二时，<a id="a-8P"></a>若言不灭，<a id="a-8Q"></a>实是灭相，<a id="a-8R"></a>云何言不灭？<a id="a-8S"></a>以上二理有过故。<a id="a-8T"></a>须菩提自以所证智慧答：<a id="a-8U"></a>世尊，<a id="a-8V"></a>如是住，<a id="a-8W"></a>如如住。<a id="a-8X"></a>若是心如如住，<a id="a-8Y"></a>当作实际不者，<a id="a-8Z"></a>若说心相同如住者，<a id="a-8a"></a>如即是实际。<a id="a-8b"></a>若尔者，<a id="a-8c"></a>心可即作实际不？<a id="a-8d"></a>须菩提言：<a id="a-8e"></a>不也，<a id="a-8f"></a>世尊。<a id="a-8g"></a>何以故？<a id="a-8h"></a>须菩提久尊重是实际，<a id="a-8i"></a>心是虚诳法，<a id="a-8j"></a>小乘智慧力少，<a id="a-8k"></a>不能观心即作实际，<a id="a-8l"></a>是故言不也。</p>
  <p id="a8m">问曰：<a id="a-8n"></a>若须菩提已说是心如如，<a id="a-8o"></a>何以不得作实际？</p>
  <p id="a8p">答曰：<a id="a-8q"></a>如名一切法实相，<a id="a-8r"></a>心实相亦名如。<a id="a-8s"></a>须菩提心谓：<a id="a-8t"></a>凡夫六情所见，<a id="a-8u"></a>虚妄颠倒故有过，<a id="a-8v"></a>今说心相如实无咎，<a id="a-8w"></a>故言如如住。<a id="a-8x"></a>今实际即是涅槃，<a id="a-8y"></a>须菩提久贵涅槃故，<a id="a-8z"></a>不能即以心为涅槃，<a id="a-90"></a>是故言不也。<a id="a-91"></a>复次，<a id="a-92"></a>以实际无相故，<a id="a-93"></a>不得言心即是实际。</p>
  <p id="a94">是如甚深不者，<a id="a-95"></a>以须菩提言心如如住，<a id="a-96"></a>复言不得作实际，<a id="a-97"></a>是故问如甚深不？<a id="a-98"></a>须菩提不能遍知故，<a id="a-99"></a>答言甚深。<a id="a-9A"></a>但如是心不？<a id="a-9B"></a>须菩提答言：<a id="a-9C"></a>不也，<a id="a-9D"></a>世尊。<a id="a-9E"></a>何以故？<a id="a-9F"></a>如，<a id="a-9G"></a>是一相不二相；<a id="a-9H"></a>心忆想分别因缘生故，<a id="a-9I"></a>是二相。<a id="a-9J"></a>如无所知，<a id="a-9K"></a>心有所知；<a id="a-9L"></a>又复如毕竟清净故无所知，<a id="a-9M"></a>心有所觉知故。<a id="a-9N"></a>离如心亦如是。<a id="a-9O"></a>何以故？<a id="a-9P"></a>一切法皆有如，<a id="a-9Q"></a>云何离如而有心？<a id="a-9R"></a>佛问须菩提：<a id="a-9S"></a>如能见如不？<a id="a-9T"></a>答：<a id="a-9U"></a>如中无分别，<a id="a-9V"></a>是知、<a id="a-9W"></a>是可知，<a id="a-9X"></a>是菩萨不住如、<a id="a-9Y"></a>法性、<a id="a-9Z"></a>实际，<a id="a-9a"></a>直行深菩萨道。<a id="a-9b"></a>佛问须菩提：<a id="a-9c"></a>若如是行，<a id="a-9d"></a>能行深般若波罗蜜不？<a id="a-9e"></a>须菩提自观小乘浅薄，<a id="a-9f"></a>观大乘法深故，<a id="a-9g"></a>答言如是行，<a id="a-9h"></a>是为行深般若波罗蜜。</p>
  <p id="a9i">尔时，<a id="a-9j"></a>有未得无生法忍菩萨，<a id="a-9k"></a>闻是法则心高，<a id="a-9l"></a>自谓出小乘，<a id="a-9m"></a>深入大乘。<a id="a-9n"></a>佛欲破其高心故，<a id="a-9o"></a>问须菩提：<a id="a-9p"></a>菩萨如是行，<a id="a-9q"></a>为何处行？<a id="a-9r"></a>须菩提言：<a id="a-9s"></a>如是行，<a id="a-9t"></a>为无处所行。<a id="a-9u"></a>何以故？<a id="a-9v"></a>菩萨住如中，<a id="a-9w"></a>无所分别故。<a id="a-9x"></a>菩萨闻无处所行，<a id="a-9y"></a>或堕断灭中，<a id="a-9z"></a>是故佛复问须菩提：<a id="a-A0"></a>菩萨行般若，<a id="a-A1"></a>为何处行？<a id="a-A2"></a>须菩提言：<a id="a-A3"></a>第一义中行，<a id="a-A4"></a>第一义相者，<a id="a-A5"></a>无有二相。<a id="a-A6"></a>佛语须菩提：<a id="a-A7"></a>于汝意云何？<a id="a-A8"></a>若菩萨无念行第一义，<a id="a-A9"></a>是行取相法不？<a id="a-AA"></a>须菩提言：<a id="a-AB"></a>不也，<a id="a-AC"></a>世尊。<a id="a-AD"></a>何以故？<a id="a-AE"></a>一切法毕竟空，<a id="a-AF"></a>无忆念，<a id="a-AG"></a>即不行相。<a id="a-AH"></a>佛问须菩提：<a id="a-AI"></a>是菩萨坏相得无相不？<a id="a-AJ"></a>须菩提言：<a id="a-AK"></a>不也！<a id="a-AL"></a>相从本已来无，<a id="a-AM"></a>但为除颠倒故，<a id="a-AN"></a>不坏法相。<a id="a-AO"></a>佛语须菩提：<a id="a-AP"></a>若不坏相，<a id="a-AQ"></a>云何行无相行？<a id="a-AR"></a>须菩提言：<a id="a-AS"></a>世尊，<a id="a-AT"></a>菩萨不作是念，<a id="a-AU"></a>我当破相故行般若。<a id="a-AV"></a>是菩萨未具足佛十力等诸佛法，<a id="a-AW"></a>以方便力故，<a id="a-AX"></a>不作有相，<a id="a-AY"></a>不作无相。<a id="a-AZ"></a>何以故？<a id="a-Aa"></a>若取相，<a id="a-Ab"></a>是相皆虚诳妄语，<a id="a-Ac"></a>有诸过失；<a id="a-Ad"></a>若破相，<a id="a-Ae"></a>则堕断灭中，<a id="a-Af"></a>亦多过失。<a id="a-Ag"></a>是故不取有相，<a id="a-Ah"></a>不取无相。<a id="a-Ai"></a>取相即是有法，<a id="a-Aj"></a>不取相即是无法；<a id="a-Ak"></a>方便力故，<a id="a-Al"></a>离是有、<a id="a-Am"></a>无二边，<a id="a-An"></a>行于中道。</p>
  <p id="aAo">此中佛自说因缘，<a id="a-Ap"></a>所谓知一切法自性空故，<a id="a-Aq"></a>不著有无。<a id="a-Ar"></a>自相空破一切法相，<a id="a-As"></a>亦自破其相。<a id="a-At"></a>菩萨住是自相空中起三三昧，<a id="a-Au"></a>利益众生。<a id="a-Av"></a>众生于六道中，<a id="a-Aw"></a>种种作愿受身：<a id="a-Ax"></a>有人不摄心，<a id="a-Ay"></a>不能修福，<a id="a-Az"></a>自放恣随意造业，<a id="a-B0"></a>若堕地狱，<a id="a-B1"></a>临死时冷风逼切，<a id="a-B2"></a>则愿欲得火，<a id="a-B3"></a>便入地狱等三恶道；<a id="a-B4"></a>若得为人，<a id="a-B5"></a>贫穷下贱。<a id="a-B6"></a>有人摄心，<a id="a-B7"></a>能折伏悭贪，<a id="a-B8"></a>行布施、<a id="a-B9"></a>持戒等善行，<a id="a-BA"></a>是人生欲界人天中富乐处。<a id="a-BB"></a>有人离欲界，<a id="a-BC"></a>除五盖，<a id="a-BD"></a>因信等五根，<a id="a-BE"></a>得五支等诸禅，<a id="a-BF"></a>则生色界。<a id="a-BG"></a>有人舍诸色相，<a id="a-BH"></a>灭有对相，<a id="a-BI"></a>不念杂相故，<a id="a-BJ"></a>入无边虚空处无色定等。<a id="a-BK"></a>是诸所作，<a id="a-BL"></a>皆是邪愿。<a id="a-BM"></a>何以故？<a id="a-BN"></a>久久皆当破坏堕落；<a id="a-BO"></a>譬如以绳系鸟，<a id="a-BP"></a>绳尽复还。<a id="a-BQ"></a>菩萨以是无作三昧，<a id="a-BR"></a>断众生作愿。<a id="a-BS"></a>又复是身皆空，<a id="a-BT"></a>但有筋骨五藏，<a id="a-BU"></a>血涂皮裹，<a id="a-BV"></a>不净充满，<a id="a-BW"></a>风随心动作；<a id="a-BX"></a>是心生灭不住，<a id="a-BY"></a>如幻如化，<a id="a-BZ"></a>无定实相。<a id="a-Ba"></a>众生见是来去、<a id="a-Bb"></a>语言诸相故，<a id="a-Bc"></a>谓有人、<a id="a-Bd"></a>有我、<a id="a-Be"></a>有我所，<a id="a-Bf"></a>起颠倒心，<a id="a-Bg"></a>但忆想分别故，<a id="a-Bh"></a>有是错谬；<a id="a-Bi"></a>菩萨以空三昧断众生我、<a id="a-Bj"></a>我所心，<a id="a-Bk"></a>令住空中。<a id="a-Bl"></a>又复众生取诸男女、<a id="a-Bm"></a>色声、<a id="a-Bn"></a>香味、<a id="a-Bo"></a>好丑、<a id="a-Bp"></a>修短相，<a id="a-Bq"></a>以取相故，<a id="a-Br"></a>生种种烦恼，<a id="a-Bs"></a>受诸忧苦；<a id="a-Bt"></a>菩萨以是无相三昧，<a id="a-Bu"></a>断众生诸相，<a id="a-Bv"></a>令住无相。</p>
  <p id="aBw">问曰：<a id="a-Bx"></a>若教化众生令得空便足，<a id="a-By"></a>何用无相、<a id="a-Bz"></a>无作三昧？</p>
  <p id="aC0">答曰：<a id="a-C1"></a>众生根有利、<a id="a-C2"></a>钝。<a id="a-C3"></a>利根者闻空，<a id="a-C4"></a>即得无相、<a id="a-C5"></a>无作。<a id="a-C6"></a>钝根者闻空破诸法，<a id="a-C7"></a>即取空相，<a id="a-C8"></a>是故说无相。<a id="a-C9"></a>若人虽知空、<a id="a-CA"></a>无相，<a id="a-CB"></a>因是智慧更欲作身；<a id="a-CC"></a>是有为法，<a id="a-CD"></a>有种种过患，<a id="a-CE"></a>是故不应作身。<a id="a-CF"></a>如经说：<a id="a-CG"></a>离菩萨身，<a id="a-CH"></a>余身弹指顷不可乐，<a id="a-CI"></a>何况久住？<a id="a-CJ"></a>是故说无作。<a id="a-CK"></a>以是因缘故，<a id="a-CL"></a>具说三三昧，<a id="a-CM"></a>教化众生。</p>
  <p data-pb></p>
  <h2 id="aCN">释梦行品第五十八</h2>
  <p id="aCO">【经】尔时，<a id="a-CP"></a>舍利弗问须菩提：<a id="a-CQ"></a>“若菩萨摩诃萨梦中入三三昧，<a id="a-CR"></a>空、<a id="a-CS"></a>无相、<a id="a-CT"></a>无作三昧，<a id="a-CU"></a>宁有益于般若波罗蜜不？<a id="a-CV"></a>”</p>
  <p id="aCW">须菩提报舍利弗：<a id="a-CX"></a>“若菩萨昼日入三三昧，<a id="a-CY"></a>有益于般若波罗蜜，<a id="a-CZ"></a>夜梦中亦当有益。<a id="a-Ca"></a>何以故？<a id="a-Cb"></a>昼、<a id="a-Cc"></a>夜梦中等无异。<a id="a-Cd"></a>舍利弗，<a id="a-Ce"></a>若菩萨摩诃萨昼日行般若波罗蜜有益，<a id="a-Cf"></a>是菩萨梦中行般若波罗蜜亦应有益。<a id="a-Cg"></a>”</p>
  <p id="aCh">舍利弗问须菩提：<a id="a-Ci"></a>“菩萨摩诃萨若梦中所作业，<a id="a-Cj"></a>是业有集成不？<a id="a-Ck"></a>如佛说一切法如梦，<a id="a-Cl"></a>以是故不应集成。<a id="a-Cm"></a>何以故？<a id="a-Cn"></a>梦中无有法集成，<a id="a-Co"></a>若觉时忆想分别，<a id="a-Cp"></a>应有集成！<a id="a-Cq"></a>”</p>
  <p id="aCr">须菩提语舍利弗：<a id="a-Cs"></a>“若人梦中杀众生，<a id="a-Ct"></a>觉已忆念，<a id="a-Cu"></a>取相分别：<a id="a-Cv"></a>‘我杀是快耶！<a id="a-Cw"></a>’舍利弗，<a id="a-Cx"></a>是事云何？<a id="a-Cy"></a>”</p>
  <p id="aCz">舍利弗言：<a id="a-D0"></a>“无缘业不生，<a id="a-D1"></a>无缘思不生；<a id="a-D2"></a>有缘业生，<a id="a-D3"></a>有缘思生。<a id="a-D4"></a>”</p>
  <p id="aD5">“舍利弗，<a id="a-D6"></a>如是，<a id="a-D7"></a>如是。<a id="a-D8"></a>无缘业不生，<a id="a-D9"></a>无缘思不生；<a id="a-DA"></a>有缘业生，<a id="a-DB"></a>有缘思生。<a id="a-DC"></a>于见、<a id="a-DD"></a>闻、<a id="a-DE"></a>觉、<a id="a-DF"></a>知法中心生，<a id="a-DG"></a>不从不见、<a id="a-DH"></a>闻、<a id="a-DI"></a>觉、<a id="a-DJ"></a>知法中心生，<a id="a-DK"></a>是中心有净有垢。<a id="a-DL"></a>以是故，<a id="a-DM"></a>舍利弗，<a id="a-DN"></a>有缘故业生，<a id="a-DO"></a>不从无缘生；<a id="a-DP"></a>有缘思生，<a id="a-DQ"></a>不从无缘生。<a id="a-DR"></a>”</p>
  <p id="aDS">舍利弗语须菩提：<a id="a-DT"></a>“如佛说一切诸业、<a id="a-DU"></a>诸思自相离，<a id="a-DV"></a>云何言有缘故业生，<a id="a-DW"></a>无缘不生？<a id="a-DX"></a>有缘故思生，<a id="a-DY"></a>无缘思不生？<a id="a-DZ"></a>”</p>
  <p id="aDa">须菩提语舍利弗：<a id="a-Db"></a>“取相故，<a id="a-Dc"></a>有缘业生，<a id="a-Dd"></a>不从无缘生；<a id="a-De"></a>取相故，<a id="a-Df"></a>有缘思生，<a id="a-Dg"></a>不从无缘生。<a id="a-Dh"></a>”</p>
  <p id="aDi">舍利弗语须菩提：<a id="a-Dj"></a>“若菩萨摩诃萨梦中布施、<a id="a-Dk"></a>持戒、<a id="a-Dl"></a>忍辱、<a id="a-Dm"></a>精进、<a id="a-Dn"></a>禅定、<a id="a-Do"></a>修智慧，<a id="a-Dp"></a>是善根福德，<a id="a-Dq"></a>回向阿耨多罗三藐三菩提，<a id="a-Dr"></a>是实回向不？<a id="a-Ds"></a>”</p>
  <p id="aDt">须菩提语舍利弗：<a id="a-Du"></a>“弥勒菩萨今现在前，<a id="a-Dv"></a>佛授不退转记，<a id="a-Dw"></a>当作佛，<a id="a-Dx"></a>当问弥勒，<a id="a-Dy"></a>弥勒当答。<a id="a-Dz"></a>”</p>
  <p id="aE0">舍利弗白弥勒菩萨：<a id="a-E1"></a>“须菩提言弥勒菩萨今现在前，<a id="a-E2"></a>佛授不退转记，<a id="a-E3"></a>当作佛，<a id="a-E4"></a>弥勒当答！<a id="a-E5"></a>”</p>
  <p id="aE6">弥勒菩萨语舍利弗：<a id="a-E7"></a>“当以弥勒名答耶？<a id="a-E8"></a>若色、<a id="a-E9"></a>受、<a id="a-EA"></a>想、<a id="a-EB"></a>行、<a id="a-EC"></a>识答耶？<a id="a-ED"></a>若色空答耶？<a id="a-EE"></a>若受、<a id="a-EF"></a>想、<a id="a-EG"></a>行、<a id="a-EH"></a>识空答耶？<a id="a-EI"></a>是色不能答，<a id="a-EJ"></a>受、<a id="a-EK"></a>想、<a id="a-EL"></a>行、<a id="a-EM"></a>识不能答；<a id="a-EN"></a>色空不能答，<a id="a-EO"></a>受、<a id="a-EP"></a>想、<a id="a-EQ"></a>行、<a id="a-ER"></a>识空不能答。<a id="a-ES"></a>我不见是法可答，<a id="a-ET"></a>不见能答者；<a id="a-EU"></a>我不见是人受记，<a id="a-EV"></a>亦不见法可受记者，<a id="a-EW"></a>亦不见受记处，<a id="a-EX"></a>是一切法皆无二无别。<a id="a-EY"></a>”</p>
  <p id="aEZ">舍利弗语弥勒菩萨：<a id="a-Ea"></a>“如仁者所说，<a id="a-Eb"></a>如是为得法作证不？<a id="a-Ec"></a>”</p>
  <p id="aEd">弥勒答舍利弗：<a id="a-Ee"></a>“如我所说法，<a id="a-Ef"></a>如是不证。<a id="a-Eg"></a>”</p>
  <p id="aEh">尔时，<a id="a-Ei"></a>舍利弗作是念：<a id="a-Ej"></a>“弥勒菩萨智慧甚深，<a id="a-Ek"></a>久行檀波罗蜜、<a id="a-El"></a>尸罗波罗蜜、<a id="a-Em"></a>羼提波罗蜜、<a id="a-En"></a>毗梨耶波罗蜜、<a id="a-Eo"></a>禅波罗蜜、<a id="a-Ep"></a>般若波罗蜜，<a id="a-Eq"></a>用无所得故，<a id="a-Er"></a>能如是说。<a id="a-Es"></a>”</p>
  <p id="aEt">尔时，<a id="a-Eu"></a>佛告舍利弗：<a id="a-Ev"></a>“于汝意云何？<a id="a-Ew"></a>汝用是法得阿罗汉，<a id="a-Ex"></a>见是法不？<a id="a-Ey"></a>”</p>
  <p id="aEz">舍利弗言：<a id="a-F0"></a>“不见也。<a id="a-F1"></a>”</p>
  <p id="aF2">“舍利弗，<a id="a-F3"></a>菩萨摩诃萨行般若波罗蜜亦如是，<a id="a-F4"></a>不作是念：<a id="a-F5"></a>‘是法当得受记’、<a id="a-F6"></a>‘是法已受记’、<a id="a-F7"></a>‘是法当得阿耨多罗三藐三菩提’。<a id="a-F8"></a>如是，<a id="a-F9"></a>舍利弗，<a id="a-FA"></a>菩萨摩诃萨行般若波罗蜜，<a id="a-FB"></a>不疑我若得、<a id="a-FC"></a>若不得，<a id="a-FD"></a>自知实得阿耨多罗三藐三菩提。<a id="a-FE"></a>”</p>
  <p id="aFF">【论】问曰：<a id="a-FG"></a>舍利弗何以以梦难菩萨三三昧？</p>
  <p id="aFH">答曰：<a id="a-FI"></a>以梦虚诳如狂，<a id="a-FJ"></a>非实见故，<a id="a-FK"></a>是三三昧是实法。<a id="a-FL"></a>又复余处说梦中亦有三种：<a id="a-FM"></a>善、<a id="a-FN"></a>不善、<a id="a-FO"></a>无记。<a id="a-FP"></a>若菩萨善心行三三昧，<a id="a-FQ"></a>应得福德，<a id="a-FR"></a>然梦是狂痴法，<a id="a-FS"></a>不应于中行实法得果报！<a id="a-FT"></a>若有实法，<a id="a-FU"></a>不名为梦。<a id="a-FV"></a>以是故问：<a id="a-FW"></a>若菩萨梦中行三三昧，<a id="a-FX"></a>增益般若波罗蜜福德，<a id="a-FY"></a>集善根，<a id="a-FZ"></a>近佛道不？<a id="a-Fa"></a>须菩提意：<a id="a-Fb"></a>若言有益，<a id="a-Fc"></a>梦是虚诳，<a id="a-Fd"></a>般若是实法，<a id="a-Fe"></a>云何得增益？<a id="a-Ff"></a>若言无益，<a id="a-Fg"></a>梦中有善，<a id="a-Fh"></a>云何无益？<a id="a-Fi"></a>不得答言有益、<a id="a-Fj"></a>无益，<a id="a-Fk"></a>是故须菩提离此二边难故，<a id="a-Fl"></a>以诸法实相答：<a id="a-Fm"></a>尚破昼日所行，<a id="a-Fn"></a>何况梦中！<a id="a-Fo"></a>作是言：<a id="a-Fp"></a>舍利弗，<a id="a-Fq"></a>菩萨若昼日行般若有益者，<a id="a-Fr"></a>夜亦应有益；<a id="a-Fs"></a>而昼日无益故，<a id="a-Ft"></a>何况梦中？<a id="a-Fu"></a>何以故？<a id="a-Fv"></a>般若波罗蜜，<a id="a-Fw"></a>不分别有昼、<a id="a-Fx"></a>夜。</p>
  <p id="aFy">舍利弗闻须菩提所说，<a id="a-Fz"></a>既知般若无增无减，<a id="a-G0"></a>不应复难。<a id="a-G1"></a>今更因余事问梦中：<a id="a-G2"></a>须菩提，<a id="a-G3"></a>若梦中所作业，<a id="a-G4"></a>是业有集成者，<a id="a-G5"></a>是业实集能成果报不？<a id="a-G6"></a>是业若有实，<a id="a-G7"></a>佛常说一切法空如梦，<a id="a-G8"></a>不应得集成！<a id="a-G9"></a>何以故？<a id="a-GA"></a>是梦心微弱故，<a id="a-GB"></a>不能集成。<a id="a-GC"></a>昼日微弱心，<a id="a-GD"></a>尚不能集成，<a id="a-GE"></a>何况梦中？<a id="a-GF"></a>若觉已，<a id="a-GG"></a>分别梦中生善不善心，<a id="a-GH"></a>是应集成。<a id="a-GI"></a>须菩提语舍利弗：<a id="a-GJ"></a>如人梦中杀人，<a id="a-GK"></a>觉已，<a id="a-GL"></a>分别‘我杀是快耶！<a id="a-GM"></a>’舍利弗，<a id="a-GN"></a>是业云何，<a id="a-GO"></a>为集成不？<a id="a-GP"></a>舍利弗语须菩提：<a id="a-GQ"></a>一切业若昼、<a id="a-GR"></a>若梦，<a id="a-GS"></a>皆从因缘生，<a id="a-GT"></a>无因缘则不生。<a id="a-GU"></a>须菩提可其言：<a id="a-GV"></a>如是业有因缘生，<a id="a-GW"></a>无因缘不生；<a id="a-GX"></a>思有因缘生，<a id="a-GY"></a>无因缘不生。<a id="a-GZ"></a>业者身、<a id="a-Ga"></a>口业，<a id="a-Gb"></a>思者但意业；<a id="a-Gc"></a>思是真业，<a id="a-Gd"></a>身、<a id="a-Ge"></a>口业为思故名为业。<a id="a-Gf"></a>是三业因四种法，<a id="a-Gg"></a>若见、<a id="a-Gh"></a>若闻、<a id="a-Gi"></a>若觉、<a id="a-Gj"></a>若知，<a id="a-Gk"></a>因此四种则心生；<a id="a-Gl"></a>是心随因缘生，<a id="a-Gm"></a>或净、<a id="a-Gn"></a>或不净，<a id="a-Go"></a>不净罪业，<a id="a-Gp"></a>净福业。<a id="a-Gq"></a>是故若梦中所见，<a id="a-Gr"></a>皆因先见、<a id="a-Gs"></a>闻、<a id="a-Gt"></a>觉、<a id="a-Gu"></a>知。<a id="a-Gv"></a>梦中所作善恶，<a id="a-Gw"></a>为眠覆心，<a id="a-Gx"></a>不自在故，<a id="a-Gy"></a>无有势力，<a id="a-Gz"></a>不能集成果报；<a id="a-H0"></a>若是业得觉时，<a id="a-H1"></a>善恶心和合故，<a id="a-H2"></a>能助成果报。<a id="a-H3"></a>须菩提意谓：<a id="a-H4"></a>梦中业实有集成。<a id="a-H5"></a>何以故？<a id="a-H6"></a>有因缘起故，<a id="a-H7"></a>昼日心、<a id="a-H8"></a>梦中心无异。<a id="a-H9"></a>所以者何？<a id="a-HA"></a>皆因四种生故。</p>
  <p id="aHB">舍利弗以空难须菩提，<a id="a-HC"></a>如佛说一切诸业自相离，<a id="a-HD"></a>汝云何定说诸业有因缘生，<a id="a-HE"></a>无因缘不生？<a id="a-HF"></a>须菩提答：<a id="a-HG"></a>诸法虽空远离相，<a id="a-HH"></a>而凡夫取相，<a id="a-HI"></a>有缘故业生；<a id="a-HJ"></a>若不取相，<a id="a-HK"></a>无因缘则不生。<a id="a-HL"></a>是故一切业，<a id="a-HM"></a>皆从取相因缘生故有，<a id="a-HN"></a>昼日、<a id="a-HO"></a>梦中无异。<a id="a-HP"></a>舍利弗复问：<a id="a-HQ"></a>若菩萨梦中行六波罗蜜，<a id="a-HR"></a>回向无上道，<a id="a-HS"></a>是实回向不？<a id="a-HT"></a>舍利弗难：<a id="a-HU"></a>若梦中、<a id="a-HV"></a>昼日无异者，<a id="a-HW"></a>是梦中回向应当是实！<a id="a-HX"></a>又复若昼日著心取相，<a id="a-HY"></a>不名为回向，<a id="a-HZ"></a>何况眠睡覆心？<a id="a-Ha"></a>须菩提以此二难深，<a id="a-Hb"></a>难答故，<a id="a-Hc"></a>语舍利弗：<a id="a-Hd"></a>当问弥勒。</p>
  <p id="aHe">问曰：<a id="a-Hf"></a>弥勒何以但说空而不答？</p>
  <p id="aHg">答曰：<a id="a-Hh"></a>是二大弟子为利益菩萨故，<a id="a-Hi"></a>分别觉、<a id="a-Hj"></a>梦若同若异。<a id="a-Hk"></a>以佛常说一切法如梦故，<a id="a-Hl"></a>若昼日行道，<a id="a-Hm"></a>梦中亦应行道。<a id="a-Hn"></a>弥勒知见二人各有所执，<a id="a-Ho"></a>不能通达，<a id="a-Hp"></a>是故弥勒不答。<a id="a-Hq"></a>复有人言：<a id="a-Hr"></a>“弥勒以是空答。<a id="a-Hs"></a>”舍利弗问弥勒：<a id="a-Ht"></a>如所说空，<a id="a-Hu"></a>以此为证不？<a id="a-Hv"></a>舍利弗意：<a id="a-Hw"></a>若以此法为证，<a id="a-Hx"></a>即欲生难，<a id="a-Hy"></a>云何为证？<a id="a-Hz"></a>若不证，<a id="a-I0"></a>汝自不得不知，<a id="a-I1"></a>云何能说？<a id="a-I2"></a>弥勒意：<a id="a-I3"></a>汝以涅槃为证，<a id="a-I4"></a>我以涅槃亦空，<a id="a-I5"></a>无所得故不证。<a id="a-I6"></a>有人言：<a id="a-I7"></a>“弥勒未具足佛法故，<a id="a-I8"></a>说言不证；<a id="a-I9"></a>菩萨法，<a id="a-IA"></a>应知空、<a id="a-IB"></a>无相、<a id="a-IC"></a>无作法，<a id="a-ID"></a>不应证。<a id="a-IE"></a>”尔时，<a id="a-IF"></a>舍利弗作是念：<a id="a-IG"></a>弥勒菩萨其智甚深，<a id="a-IH"></a>能如是说，<a id="a-II"></a>能知涅槃相而不取证，<a id="a-IJ"></a>是名甚深。<a id="a-IK"></a>此中舍利弗自说因缘，<a id="a-IL"></a>久行六波罗蜜故，<a id="a-IM"></a>其智甚深。<a id="a-IN"></a>舍利弗意：<a id="a-IO"></a>弥勒次当作佛，<a id="a-IP"></a>应当能答而今不答。</p>
  <p id="aIQ">是故佛还问舍利弗：<a id="a-IR"></a>于汝意云何？<a id="a-IS"></a>汝见用是法得阿罗汉不？<a id="a-IT"></a>舍利弗言：<a id="a-IU"></a>不见。<a id="a-IV"></a>何以故？<a id="a-IW"></a>是法空、<a id="a-IX"></a>无相、<a id="a-IY"></a>无作，<a id="a-IZ"></a>云何得见？<a id="a-Ia"></a>若见即是有相，<a id="a-Ib"></a>肉眼、<a id="a-Ic"></a>天眼分别取相，<a id="a-Id"></a>故不应见；<a id="a-Ie"></a>慧眼无分别相，<a id="a-If"></a>故亦不见，<a id="a-Ig"></a>以是故言不见。<a id="a-Ih"></a>佛言：<a id="a-Ii"></a>菩萨摩诃萨亦如是，<a id="a-Ij"></a>得无生忍时，<a id="a-Ik"></a>不作是言，<a id="a-Il"></a>见是法得受记，<a id="a-Im"></a>当得无上道；<a id="a-In"></a>虽不作是见，<a id="a-Io"></a>亦不生疑，<a id="a-Ip"></a>我不得无上道。<a id="a-Iq"></a>如汝虽不见法，<a id="a-Ir"></a>亦不疑我成阿罗汉、<a id="a-Is"></a>不成阿罗汉。</p>
  <p id="aIt">【经】佛告须菩提：<a id="a-Iu"></a>“有菩萨摩诃萨行檀波罗蜜时，<a id="a-Iv"></a>若见众生饥寒冻饿，<a id="a-Iw"></a>衣服弊坏，<a id="a-Ix"></a>菩萨当作是愿：<a id="a-Iy"></a>‘我随尔所时行檀波罗蜜，<a id="a-Iz"></a>我得阿耨多罗三藐三菩提时，<a id="a-J0"></a>令我国土众生无如是事！<a id="a-J1"></a>衣服、<a id="a-J2"></a>饮食、<a id="a-J3"></a>资生之具，<a id="a-J4"></a>当如四天王天、<a id="a-J5"></a>三十三天、<a id="a-J6"></a>夜摩天、<a id="a-J7"></a>兜率陀天、<a id="a-J8"></a>化乐天、<a id="a-J9"></a>他化自在天！<a id="a-JA"></a>’须菩提，<a id="a-JB"></a>菩萨摩诃萨作如是行，<a id="a-JC"></a>能具足檀波罗蜜，<a id="a-JD"></a>近阿耨多罗三藐三菩提。</p>
  <p id="aJE">“复次，<a id="a-JF"></a>须菩提，<a id="a-JG"></a>菩萨摩诃萨行尸罗波罗蜜时，<a id="a-JH"></a>见众生杀生乃至邪见，<a id="a-JI"></a>短寿多病，<a id="a-JJ"></a>颜色不好，<a id="a-JK"></a>无有威德，<a id="a-JL"></a>贫乏财物，<a id="a-JM"></a>生下贱家，<a id="a-JN"></a>形残丑陋，<a id="a-JO"></a>当作是愿：<a id="a-JP"></a>‘我随尔所时行尸罗波罗蜜。<a id="a-JQ"></a>如我得佛时，<a id="a-JR"></a>令我国土众生无如是事！<a id="a-JS"></a>’须菩提，<a id="a-JT"></a>菩萨摩诃萨作如是行，<a id="a-JU"></a>能具足尸罗波罗蜜，<a id="a-JV"></a>近阿耨多罗三藐三菩提。</p>
  <p id="aJW">“复次，<a id="a-JX"></a>须菩提，<a id="a-JY"></a>菩萨摩诃萨行羼提波罗蜜时，<a id="a-JZ"></a>见诸众生互相瞋恚骂詈，<a id="a-Ja"></a>刀杖瓦石共相残害夺命，<a id="a-Jb"></a>当作是愿：<a id="a-Jc"></a>‘我随尔所时行羼提波罗蜜，<a id="a-Jd"></a>令我国土众生无如是事！<a id="a-Je"></a>相视如父如母、<a id="a-Jf"></a>如兄如弟、<a id="a-Jg"></a>如姊如妹、<a id="a-Jh"></a>如善知识，<a id="a-Ji"></a>皆行慈悲。<a id="a-Jj"></a>’须菩提，<a id="a-Jk"></a>菩萨摩诃萨作如是行，<a id="a-Jl"></a>能具足羼提波罗蜜，<a id="a-Jm"></a>近阿耨多罗三藐三菩提。</p>
  <p id="aJn">“复次，<a id="a-Jo"></a>须菩提，<a id="a-Jp"></a>菩萨摩诃萨行毗梨耶波罗蜜时，<a id="a-Jq"></a>见众生懈怠，<a id="a-Jr"></a>不勤精进，<a id="a-Js"></a>弃舍三乘，<a id="a-Jt"></a>声闻、<a id="a-Ju"></a>辟支佛、<a id="a-Jv"></a>佛乘，<a id="a-Jw"></a>当作是愿：<a id="a-Jx"></a>‘我随尔所时行毗梨耶波罗蜜。<a id="a-Jy"></a>如我得阿耨多罗三藐三菩提时，<a id="a-Jz"></a>令我国土众生无如是事！<a id="a-K0"></a>一切众生勤修精进，<a id="a-K1"></a>于三乘道各得度脱。<a id="a-K2"></a>’须菩提，<a id="a-K3"></a>菩萨摩诃萨作如是行，<a id="a-K4"></a>能具足毗梨耶波罗蜜，<a id="a-K5"></a>近阿耨多罗三藐三菩提。</p>
  <p id="aK6">“复次，<a id="a-K7"></a>须菩提，<a id="a-K8"></a>菩萨摩诃萨行禅波罗蜜时，<a id="a-K9"></a>见众生为五盖所覆，<a id="a-KA"></a>淫欲、<a id="a-KB"></a>瞋恚、<a id="a-KC"></a>睡眠、<a id="a-KD"></a>掉悔、<a id="a-KE"></a>疑，<a id="a-KF"></a>失于初禅乃至第四禅，<a id="a-KG"></a>失慈悲喜舍、<a id="a-KH"></a>虚空处、<a id="a-KI"></a>识处、<a id="a-KJ"></a>无所有处、<a id="a-KK"></a>非有想非无想处，<a id="a-KL"></a>当作是愿：<a id="a-KM"></a>‘我随尔所时行禅波罗蜜。<a id="a-KN"></a>如我得阿耨多罗三藐三菩提时，<a id="a-KO"></a>令我国土众生无如是事！<a id="a-KP"></a>’须菩提，<a id="a-KQ"></a>菩萨摩诃萨作如是行，<a id="a-KR"></a>能具足禅波罗蜜，<a id="a-KS"></a>近阿耨多罗三藐三菩提。</p>
  <p id="aKT">“复次，<a id="a-KU"></a>须菩提，<a id="a-KV"></a>菩萨摩诃萨行般若波罗蜜时，<a id="a-KW"></a>见众生愚痴，<a id="a-KX"></a>失世间、<a id="a-KY"></a>出世间正见，<a id="a-KZ"></a>或说无业、<a id="a-Ka"></a>无业因缘，<a id="a-Kb"></a>或说神常、<a id="a-Kc"></a>或说断灭，<a id="a-Kd"></a>或说无所有，<a id="a-Ke"></a>当作是愿：<a id="a-Kf"></a>‘我随尔所时行般若波罗蜜，<a id="a-Kg"></a>净佛世界，<a id="a-Kh"></a>成就众生。<a id="a-Ki"></a>如我得阿耨多罗三藐三菩提时，<a id="a-Kj"></a>令我国土众生无如是事！<a id="a-Kk"></a>’须菩提，<a id="a-Kl"></a>菩萨摩诃萨作如是行，<a id="a-Km"></a>能具足般若波罗蜜，<a id="a-Kn"></a>近一切种智。</p>
  <p id="aKo">“复次，<a id="a-Kp"></a>须菩提，<a id="a-Kq"></a>菩萨摩诃萨行六波罗蜜时，<a id="a-Kr"></a>见众生住于三聚：<a id="a-Ks"></a>一者、<a id="a-Kt"></a>必正聚，<a id="a-Ku"></a>二者、<a id="a-Kv"></a>必邪聚，<a id="a-Kw"></a>三者、<a id="a-Kx"></a>不定聚。<a id="a-Ky"></a>当作是愿：<a id="a-Kz"></a>‘我随尔所时行六波罗蜜，<a id="a-L0"></a>净佛世界，<a id="a-L1"></a>成就众生。<a id="a-L2"></a>我得佛时，<a id="a-L3"></a>令我国土众生无邪聚，<a id="a-L4"></a>乃至无其名！<a id="a-L5"></a>’须菩提，<a id="a-L6"></a>菩萨摩诃萨作如是行，<a id="a-L7"></a>能具足六波罗蜜，<a id="a-L8"></a>近一切种智。</p>
  <p id="aL9">“复次，<a id="a-LA"></a>须菩提，<a id="a-LB"></a>菩萨摩诃萨行六波罗蜜时，<a id="a-LC"></a>见地狱中众生，<a id="a-LD"></a>畜生、<a id="a-LE"></a>饿鬼中众生，<a id="a-LF"></a>当作是愿：<a id="a-LG"></a>‘我随尔所时行六波罗蜜，<a id="a-LH"></a>净佛世界，<a id="a-LI"></a>成就众生。<a id="a-LJ"></a>我得佛时，<a id="a-LK"></a>令我国土中乃至无三恶道名！<a id="a-LL"></a>’须菩提，<a id="a-LM"></a>菩萨摩诃萨作如是行，<a id="a-LN"></a>能具足六波罗蜜，<a id="a-LO"></a>近一切种智。</p>
  <p id="aLP">“复次，<a id="a-LQ"></a>须菩提，<a id="a-LR"></a>菩萨摩诃萨行六波罗蜜时，<a id="a-LS"></a>见是大地株杌、<a id="a-LT"></a>荆棘、<a id="a-LU"></a>山陵、<a id="a-LV"></a>沟坑、<a id="a-LW"></a>秽恶之处，<a id="a-LX"></a>当作是愿：<a id="a-LY"></a>‘我随尔所时行六波罗蜜，<a id="a-LZ"></a>净佛世界，<a id="a-La"></a>成就众生。<a id="a-Lb"></a>我作佛时，<a id="a-Lc"></a>令我国土无如是恶，<a id="a-Ld"></a>地平如掌！<a id="a-Le"></a>’须菩提，<a id="a-Lf"></a>菩萨摩诃萨作如是行，<a id="a-Lg"></a>能具足六波罗蜜，<a id="a-Lh"></a>近一切种智。</p>
  <p id="aLi">“复次，<a id="a-Lj"></a>须菩提，<a id="a-Lk"></a>菩萨摩诃萨行六波罗蜜时，<a id="a-Ll"></a>见是大地纯土，<a id="a-Lm"></a>无有金银珍宝，<a id="a-Ln"></a>当作是愿：<a id="a-Lo"></a>‘我随尔所时行六波罗蜜，<a id="a-Lp"></a>净佛世界，<a id="a-Lq"></a>成就众生。<a id="a-Lr"></a>我作佛时，<a id="a-Ls"></a>令我国土以金沙布地！<a id="a-Lt"></a>’须菩提，<a id="a-Lu"></a>菩萨摩诃萨作如是行，<a id="a-Lv"></a>能具足六波罗蜜，<a id="a-Lw"></a>近一切种智。</p>
  <p id="aLx">“复次，<a id="a-Ly"></a>须菩提，<a id="a-Lz"></a>菩萨摩诃萨行六波罗蜜时，<a id="a-M0"></a>见众生有所恋著，<a id="a-M1"></a>当作是愿：<a id="a-M2"></a>‘我随尔所时行六波罗蜜，<a id="a-M3"></a>净佛世界，<a id="a-M4"></a>成就众生。<a id="a-M5"></a>我作佛时，<a id="a-M6"></a>令我国土众生无所恋著！<a id="a-M7"></a>’须菩提，<a id="a-M8"></a>菩萨摩诃萨作如是行，<a id="a-M9"></a>能具足六波罗蜜，<a id="a-MA"></a>近阿耨多罗三藐三菩提。</p>
  <p id="aMB">“复次，<a id="a-MC"></a>须菩提，<a id="a-MD"></a>菩萨摩诃萨行六波罗蜜时，<a id="a-ME"></a>见四姓众生，<a id="a-MF"></a>刹帝利、<a id="a-MG"></a>婆罗门、<a id="a-MH"></a>鞞舍、<a id="a-MI"></a>首陀罗，<a id="a-MJ"></a>当作是愿：<a id="a-MK"></a>‘我随尔所时行六波罗蜜，<a id="a-ML"></a>净佛世界，<a id="a-MM"></a>成就众生。<a id="a-MN"></a>我作佛时，<a id="a-MO"></a>令我国土众生无四姓之名！<a id="a-MP"></a>’须菩提，<a id="a-MQ"></a>菩萨摩诃萨作如是行，<a id="a-MR"></a>能具足六波罗蜜，<a id="a-MS"></a>近阿耨多罗三藐三菩提。</p>
  <p id="aMT">“复次，<a id="a-MU"></a>须菩提，<a id="a-MV"></a>菩萨摩诃萨行六波罗蜜时，<a id="a-MW"></a>见众生有下中上，<a id="a-MX"></a>生下中上家，<a id="a-MY"></a>当作是愿：<a id="a-MZ"></a>‘我随尔所时行六波罗蜜，<a id="a-Ma"></a>净佛世界，<a id="a-Mb"></a>成就众生。<a id="a-Mc"></a>我作佛时，<a id="a-Md"></a>令我国土众生无如是优劣！<a id="a-Me"></a>’须菩提，<a id="a-Mf"></a>菩萨摩诃萨作如是行，<a id="a-Mg"></a>能具足六波罗蜜，<a id="a-Mh"></a>近一切种智。</p>
  <p id="aMi">“复次，<a id="a-Mj"></a>须菩提，<a id="a-Mk"></a>菩萨摩诃萨行六波罗蜜时，<a id="a-Ml"></a>见众生种种别异色，<a id="a-Mm"></a>当作是愿：<a id="a-Mn"></a>‘我随尔所时行六波罗蜜，<a id="a-Mo"></a>净佛世界，<a id="a-Mp"></a>成就众生。<a id="a-Mq"></a>我作佛时，<a id="a-Mr"></a>令我国土众生无种种别异色，<a id="a-Ms"></a>一切众生皆端正净洁，<a id="a-Mt"></a>妙色成就！<a id="a-Mu"></a>’须菩提，<a id="a-Mv"></a>菩萨摩诃萨作如是行，<a id="a-Mw"></a>能具足六波罗蜜，<a id="a-Mx"></a>近一切种智。</p>
  <p id="aMy">“复次，<a id="a-Mz"></a>须菩提，<a id="a-N0"></a>菩萨摩诃萨行六波罗蜜时，<a id="a-N1"></a>见众生有主，<a id="a-N2"></a>当作是愿：<a id="a-N3"></a>‘我随尔所时行六波罗蜜，<a id="a-N4"></a>净佛世界，<a id="a-N5"></a>成就众生。<a id="a-N6"></a>我作佛时，<a id="a-N7"></a>令我国土众生无有主名，<a id="a-N8"></a>乃至无其形像，<a id="a-N9"></a>除佛法王！<a id="a-NA"></a>’须菩提，<a id="a-NB"></a>菩萨摩诃萨作如是行，<a id="a-NC"></a>能具足六波罗蜜，<a id="a-ND"></a>近一切种智。</p>
  <p id="aNE">“复次，<a id="a-NF"></a>须菩提，<a id="a-NG"></a>菩萨摩诃萨行六波罗蜜时，<a id="a-NH"></a>见众生有六道别异，<a id="a-NI"></a>当作是愿：<a id="a-NJ"></a>‘我随尔所时行六波罗蜜，<a id="a-NK"></a>净佛世界，<a id="a-NL"></a>成就众生。<a id="a-NM"></a>我作佛时，<a id="a-NN"></a>令我国土众生无六道之名，<a id="a-NO"></a>是地狱、<a id="a-NP"></a>是畜生、<a id="a-NQ"></a>是饿鬼、<a id="a-NR"></a>是神、<a id="a-NS"></a>是天、<a id="a-NT"></a>是人；<a id="a-NU"></a>一切众生皆同一业，<a id="a-NV"></a>修四念处乃至八圣道分！<a id="a-NW"></a>’须菩提，<a id="a-NX"></a>菩萨摩诃萨作如是行，<a id="a-NY"></a>能具足六波罗蜜，<a id="a-NZ"></a>疾近一切种智。</p>
  <p id="aNa">“复次，<a id="a-Nb"></a>须菩提，<a id="a-Nc"></a>菩萨摩诃萨行六波罗蜜时，<a id="a-Nd"></a>见众生有四生，<a id="a-Ne"></a>卵生、<a id="a-Nf"></a>胎生、<a id="a-Ng"></a>湿生、<a id="a-Nh"></a>化生，<a id="a-Ni"></a>当作是愿：<a id="a-Nj"></a>‘我随尔所时行六波罗蜜，<a id="a-Nk"></a>净佛世界，<a id="a-Nl"></a>成就众生。<a id="a-Nm"></a>我作佛时，<a id="a-Nn"></a>令我国土众生无三种生，<a id="a-No"></a>等一化生！<a id="a-Np"></a>’须菩提，<a id="a-Nq"></a>菩萨摩诃萨作如是行，<a id="a-Nr"></a>能具足六波罗蜜，<a id="a-Ns"></a>近一切种智。</p>
  <p id="aNt">“复次，<a id="a-Nu"></a>须菩提，<a id="a-Nv"></a>菩萨摩诃萨行六波罗蜜时，<a id="a-Nw"></a>见众生无五神通，<a id="a-Nx"></a>当作是愿：<a id="a-Ny"></a>‘我随尔所时行六波罗蜜，<a id="a-Nz"></a>净佛世界，<a id="a-O0"></a>成就众生。<a id="a-O1"></a>我作佛时，<a id="a-O2"></a>令我国土众生一切皆得五神通，<a id="a-O3"></a>乃至近一切种智。<a id="a-O4"></a>’</p>
  <p id="aO5">“复次，<a id="a-O6"></a>须菩提，<a id="a-O7"></a>菩萨摩诃萨行六波罗蜜时，<a id="a-O8"></a>见众生有大小便患，<a id="a-O9"></a>当作是愿：<a id="a-OA"></a>‘我作佛时，<a id="a-OB"></a>令我国土众生皆以法喜为食，<a id="a-OC"></a>无有便利之患，<a id="a-OD"></a>乃至近一切种智。<a id="a-OE"></a>’</p>
  <p id="aOF">“复次，<a id="a-OG"></a>须菩提，<a id="a-OH"></a>菩萨摩诃萨行六波罗蜜时，<a id="a-OI"></a>见众生无有光明，<a id="a-OJ"></a>当作是愿：<a id="a-OK"></a>‘令我国土众生皆有光明，<a id="a-OL"></a>乃至近一切种智。<a id="a-OM"></a>’</p>
  <p id="aON">“复次，<a id="a-OO"></a>须菩提，<a id="a-OP"></a>菩萨摩诃萨行六波罗蜜时，<a id="a-OQ"></a>见有日月、<a id="a-OR"></a>时节、<a id="a-OS"></a>岁数，<a id="a-OT"></a>当作是愿：<a id="a-OU"></a>‘我作佛时，<a id="a-OV"></a>令我国土中无有日月、<a id="a-OW"></a>时节、<a id="a-OX"></a>岁数之名，<a id="a-OY"></a>乃至近一切种智。<a id="a-OZ"></a>’</p>
  <p id="aOa">“复次，<a id="a-Ob"></a>须菩提，<a id="a-Oc"></a>菩萨摩诃萨行六波罗蜜时，<a id="a-Od"></a>见众生短命，<a id="a-Oe"></a>当作是愿：<a id="a-Of"></a>‘我作佛时，<a id="a-Og"></a>令我国土中众生寿命无量劫，<a id="a-Oh"></a>乃至近一切种智。<a id="a-Oi"></a>’</p>
  <p id="aOj">“复次，<a id="a-Ok"></a>须菩提，<a id="a-Ol"></a>菩萨摩诃萨行六波罗蜜时，<a id="a-Om"></a>见众生无有相好，<a id="a-On"></a>当作是愿：<a id="a-Oo"></a>‘我作佛时，<a id="a-Op"></a>令我国土中众生皆有三十二相成就，<a id="a-Oq"></a>乃至近一切种智。<a id="a-Or"></a>’</p>
  <p id="aOs">“复次，<a id="a-Ot"></a>须菩提，<a id="a-Ou"></a>菩萨摩诃萨行六波罗蜜时，<a id="a-Ov"></a>见众生离诸善根，<a id="a-Ow"></a>当作是愿：<a id="a-Ox"></a>‘我作佛时，<a id="a-Oy"></a>令我国土中众生诸善根成就，<a id="a-Oz"></a>以是福德，<a id="a-P0"></a>能供养诸佛，<a id="a-P1"></a>乃至近一切种智。<a id="a-P2"></a>’</p>
  <p id="aP3">“复次，<a id="a-P4"></a>须菩提，<a id="a-P5"></a>菩萨摩诃萨行六波罗蜜时，<a id="a-P6"></a>见众生有三毒、<a id="a-P7"></a>四病，<a id="a-P8"></a>当作是愿：<a id="a-P9"></a>‘我作佛时，<a id="a-PA"></a>令我国土中众生无四种病、<a id="a-PB"></a>冷热风病、<a id="a-PC"></a>三种杂病及三毒病，<a id="a-PD"></a>乃至近一切种智。<a id="a-PE"></a>’</p>
  <p id="aPF">“复次，<a id="a-PG"></a>须菩提，<a id="a-PH"></a>菩萨摩诃萨行六波罗蜜时，<a id="a-PI"></a>见众生有三乘，<a id="a-PJ"></a>当作是愿：<a id="a-PK"></a>‘我作佛时，<a id="a-PL"></a>令我国土中众生无二乘之名，<a id="a-PM"></a>纯一大乘，<a id="a-PN"></a>乃至近一切种智。<a id="a-PO"></a>’</p>
  <p id="aPP">“复次，<a id="a-PQ"></a>须菩提，<a id="a-PR"></a>菩萨摩诃萨行六波罗蜜时，<a id="a-PS"></a>见众生有增上慢，<a id="a-PT"></a>当作是愿：<a id="a-PU"></a>‘我作佛时，<a id="a-PV"></a>令我国土中众生无增上慢之名，<a id="a-PW"></a>乃至近一切种智。<a id="a-PX"></a>’</p>
  <p id="aPY">“复次，<a id="a-PZ"></a>须菩提，<a id="a-Pa"></a>菩萨摩诃萨行六波罗蜜时，<a id="a-Pb"></a>应作是愿：<a id="a-Pc"></a>‘若我光明、<a id="a-Pd"></a>寿命有量，<a id="a-Pe"></a>僧数有限，<a id="a-Pf"></a>当作是愿：<a id="a-Pg"></a>我行六波罗蜜，<a id="a-Ph"></a>净佛世界，<a id="a-Pi"></a>成就众生。<a id="a-Pj"></a>我作佛时，<a id="a-Pk"></a>令我光明、<a id="a-Pl"></a>寿命无量，<a id="a-Pm"></a>僧数无限，<a id="a-Pn"></a>乃至近一切种智。<a id="a-Po"></a>’</p>
  <p id="aPp">“复次，<a id="a-Pq"></a>须菩提，<a id="a-Pr"></a>菩萨摩诃萨行六波罗蜜时，<a id="a-Ps"></a>应作是愿：<a id="a-Pt"></a>‘若我国土有量，<a id="a-Pu"></a>当作是愿：<a id="a-Pv"></a>我随尔所时行六波罗蜜，<a id="a-Pw"></a>净佛世界，<a id="a-Px"></a>成就众生。<a id="a-Py"></a>我作佛时，<a id="a-Pz"></a>令我一国土如恒河沙等诸佛世界。<a id="a-Q0"></a>’须菩提，<a id="a-Q1"></a>菩萨摩诃萨作如是行，<a id="a-Q2"></a>能具足六波罗蜜，<a id="a-Q3"></a>近一切种智。</p>
  <p id="aQ4">“复次，<a id="a-Q5"></a>须菩提，<a id="a-Q6"></a>菩萨摩诃萨行六波罗蜜时，<a id="a-Q7"></a>当作是念：<a id="a-Q8"></a>‘虽生死道长，<a id="a-Q9"></a>众生性多。<a id="a-QA"></a>尔时，<a id="a-QB"></a>应如是正忆念：<a id="a-QC"></a>生死边如虚空，<a id="a-QD"></a>众生性边亦如虚空，<a id="a-QE"></a>是中实无生死往来，<a id="a-QF"></a>亦无解脱者。<a id="a-QG"></a>’菩萨摩诃萨作如是行，<a id="a-QH"></a>能具足六波罗蜜，<a id="a-QI"></a>近一切种智。<a id="a-QJ"></a>”</p>
  <p id="aQK">【论】问曰：<a id="a-QL"></a>有何次第故，<a id="a-QM"></a>说菩萨见众生饥寒冻饿等？</p>
  <p id="aQN">答曰：<a id="a-QO"></a>菩萨过声闻、<a id="a-QP"></a>辟支佛地，<a id="a-QQ"></a>得无生法忍受记，<a id="a-QR"></a>更无余事，<a id="a-QS"></a>唯行净佛世界、<a id="a-QT"></a>成就众生。<a id="a-QU"></a>今说净佛世界因缘，<a id="a-QV"></a>见不净世界相，<a id="a-QW"></a>愿我国土无如是事，<a id="a-QX"></a>是故次第说是事。<a id="a-QY"></a>菩萨行檀波罗蜜时，<a id="a-QZ"></a>若见众生饥渴，<a id="a-Qa"></a>衣服弊坏，<a id="a-Qb"></a>即作念言：<a id="a-Qc"></a>我福德智慧未成就，<a id="a-Qd"></a>不能给足众生所须。<a id="a-Qe"></a>若我但行慈悲心，<a id="a-Qf"></a>则于众生无益，<a id="a-Qg"></a>我当尔所时，<a id="a-Qh"></a>深行三种福德，<a id="a-Qi"></a>住三种福德中，<a id="a-Qj"></a>能令贫穷众生皆得满足：<a id="a-Qk"></a>若作转轮圣王、<a id="a-Ql"></a>若作天王、<a id="a-Qm"></a>若作神通圣人，<a id="a-Qn"></a>则能多引导众生，<a id="a-Qo"></a>破其悭贪，<a id="a-Qp"></a>令住布施。<a id="a-Qq"></a>以是众生布施，<a id="a-Qr"></a>乃至菩萨布施因缘故，<a id="a-Qs"></a>后成佛时，<a id="a-Qt"></a>国土中无有贫穷者，<a id="a-Qu"></a>心生随意所得，<a id="a-Qv"></a>如欲界第六天所有诸物。<a id="a-Qw"></a>菩萨如是随尔所时，<a id="a-Qx"></a>积集檀波罗蜜功德故，<a id="a-Qy"></a>充满一切。<a id="a-Qz"></a>何以故？<a id="a-R0"></a>一切有为法属因缘，<a id="a-R1"></a>行善因缘具足故，<a id="a-R2"></a>皆应随意得果报。<a id="a-R3"></a>复次，<a id="a-R4"></a>众生破尸罗波罗蜜因缘故，<a id="a-R5"></a>短命多病，<a id="a-R6"></a>无有威德等。<a id="a-R7"></a>菩萨作是愿：<a id="a-R8"></a>我自具足持戒，<a id="a-R9"></a>亦教众生令持戒。<a id="a-RA"></a>余残诸愿亦如是，<a id="a-RB"></a>随义分别。</p>
  <p id="aRC">最后愿义不明了，<a id="a-RD"></a>今当略说：<a id="a-RE"></a>菩萨作如上愿已，<a id="a-RF"></a>疲厌心起：<a id="a-RG"></a>佛道无量无数阿僧祇劫行诸功德，<a id="a-RH"></a>然后可得；<a id="a-RI"></a>但一劫岁数不可得数，<a id="a-RJ"></a>故佛以譬喻示人，<a id="a-RK"></a>何况无量无边阿僧祇劫，<a id="a-RL"></a>经此生死，<a id="a-RM"></a>受诸苦恼！<a id="a-RN"></a>众生亦无量无边，<a id="a-RO"></a>非可譬喻算数所及；<a id="a-RP"></a>但如三千大千世界中微尘等众生，<a id="a-RQ"></a>犹尚难度，<a id="a-RR"></a>何况十方无量世界微尘等众生而可得度？<a id="a-RS"></a>以是事故，<a id="a-RT"></a>或心生退没，<a id="a-RU"></a>是名邪忆念。<a id="a-RV"></a>是故佛教是菩萨正忆念：<a id="a-RW"></a>生死虽长，<a id="a-RX"></a>是事皆空，<a id="a-RY"></a>如虚空，<a id="a-RZ"></a>如梦中所见，<a id="a-Ra"></a>非实长远，<a id="a-Rb"></a>不应生厌心。<a id="a-Rc"></a>又未来世亦是一念所缘，<a id="a-Rd"></a>亦非长远。<a id="a-Re"></a>复次，<a id="a-Rf"></a>菩萨无量福德智慧力故，<a id="a-Rg"></a>能超无量劫。<a id="a-Rh"></a>如是种种因缘故，<a id="a-Ri"></a>不应生厌心。<a id="a-Rj"></a>此中佛说大因缘，<a id="a-Rk"></a>所谓生死如虚空，<a id="a-Rl"></a>众生亦如是；<a id="a-Rm"></a>众生虽多，<a id="a-Rn"></a>亦无定实众生。<a id="a-Ro"></a>如众生无量无边，<a id="a-Rp"></a>佛智慧亦无量无边，<a id="a-Rq"></a>度亦不难，<a id="a-Rr"></a>是故菩萨不应生疲厌心。</p>
  <p data-pb></p>
  <h2 id="aRs">释河天品第五十九（经作恒伽提婆品）</h2>
  <p id="aRt">【经】尔时，<a id="a-Ru"></a>有一女人，<a id="a-Rv"></a>字恒伽提婆，<a id="a-Rw"></a>在众中坐。<a id="a-Rx"></a>是女人从坐起，<a id="a-Ry"></a>偏袒右肩，<a id="a-Rz"></a>右膝著地，<a id="a-S0"></a>合掌白佛言：<a id="a-S1"></a>“世尊，<a id="a-S2"></a>我当行六波罗蜜，<a id="a-S3"></a>取净佛世界，<a id="a-S4"></a>如般若波罗蜜中所说，<a id="a-S5"></a>我尽当行！<a id="a-S6"></a>”</p>
  <p id="aS7">是时，<a id="a-S8"></a>女人以金银华及水陆生华，<a id="a-S9"></a>种种庄严供养之具，<a id="a-SA"></a>金缕织成毡两张以散佛上；<a id="a-SB"></a>散已，<a id="a-SC"></a>于佛顶上虚空中化成四柱宝台，<a id="a-SD"></a>端正严好。<a id="a-SE"></a>是女人持是功德，<a id="a-SF"></a>与一切众生共之，<a id="a-SG"></a>回向阿耨多罗三藐三菩提。<a id="a-SH"></a>尔时，<a id="a-SI"></a>世尊知是女人深心因缘，<a id="a-SJ"></a>即时微笑。<a id="a-SK"></a>如诸佛法种种色光从口中出，<a id="a-SL"></a>青、<a id="a-SM"></a>黄、<a id="a-SN"></a>赤、<a id="a-SO"></a>白、<a id="a-SP"></a>红、<a id="a-SQ"></a>缥，<a id="a-SR"></a>遍照十方无量无边佛国，<a id="a-SS"></a>还绕佛三匝，<a id="a-ST"></a>从顶上入。</p>
  <p id="aSU">尔时，<a id="a-SV"></a>阿难从座起，<a id="a-SW"></a>右膝著地，<a id="a-SX"></a>合掌白佛：<a id="a-SY"></a>“佛何因缘微笑？<a id="a-SZ"></a>诸佛法不以无因缘而笑！<a id="a-Sa"></a>”</p>
  <p id="aSb">佛告阿难：<a id="a-Sc"></a>“是恒伽提婆姊，<a id="a-Sd"></a>未来世中当作佛，<a id="a-Se"></a>劫名星宿，<a id="a-Sf"></a>佛号金华。<a id="a-Sg"></a>阿难，<a id="a-Sh"></a>是女人毕女身，<a id="a-Si"></a>受男子形，<a id="a-Sj"></a>当生阿閦佛、<a id="a-Sk"></a>阿毗罗提国土，<a id="a-Sl"></a>于彼净修梵行。<a id="a-Sm"></a>阿难，<a id="a-Sn"></a>是菩萨在彼国土，<a id="a-So"></a>亦号金华。<a id="a-Sp"></a>是金华菩萨于彼寿终，<a id="a-Sq"></a>复至他方佛国；<a id="a-Sr"></a>从一佛国至一佛国，<a id="a-Ss"></a>不离诸佛。<a id="a-St"></a>譬如转轮圣王，<a id="a-Su"></a>从一观至一观，<a id="a-Sv"></a>从生至终，<a id="a-Sw"></a>足不蹈地。<a id="a-Sx"></a>阿难，<a id="a-Sy"></a>是金华菩萨摩诃萨亦如是，<a id="a-Sz"></a>从一佛国至一佛国，<a id="a-T0"></a>乃至阿耨多罗三藐三菩提，<a id="a-T1"></a>未尝不见佛。<a id="a-T2"></a>”</p>
  <p id="aT3">时，<a id="a-T4"></a>阿难作是念言：<a id="a-T5"></a>“是金华菩萨摩诃萨后作佛时，<a id="a-T6"></a>诸菩萨摩诃萨会，<a id="a-T7"></a>当知为如佛会！<a id="a-T8"></a>”</p>
  <p id="aT9">佛知阿难意所念，<a id="a-TA"></a>告阿难言：<a id="a-TB"></a>“如是，<a id="a-TC"></a>如是。<a id="a-TD"></a>金华佛时菩萨摩诃萨会，<a id="a-TE"></a>当知为如佛会。<a id="a-TF"></a>阿难，<a id="a-TG"></a>是金华佛比丘僧无量无边，<a id="a-TH"></a>不可数不可数，<a id="a-TI"></a>若干百千万亿那由他。<a id="a-TJ"></a>阿难，<a id="a-TK"></a>是金华菩萨作佛时，<a id="a-TL"></a>其国土无有是诸众恶，<a id="a-TM"></a>如上所说。<a id="a-TN"></a>”</p>
  <p id="aTO">阿难白佛言：<a id="a-TP"></a>“世尊，<a id="a-TQ"></a>是女人从何处植德本、<a id="a-TR"></a>种善根？<a id="a-TS"></a>”</p>
  <p id="aTT">佛告阿难：<a id="a-TU"></a>“是女从燃灯佛种善根，<a id="a-TV"></a>初发阿耨多罗三藐三菩提心，<a id="a-TW"></a>以是功德，<a id="a-TX"></a>回向阿耨多罗三藐三菩提；<a id="a-TY"></a>亦以金华散燃灯佛上，<a id="a-TZ"></a>求阿耨多罗三藐三菩提。<a id="a-Ta"></a>阿难，<a id="a-Tb"></a>如我尔时，<a id="a-Tc"></a>以五华散燃灯佛上，<a id="a-Td"></a>求阿耨多罗三藐三菩提。<a id="a-Te"></a>燃灯佛知我善根成就，<a id="a-Tf"></a>与我授阿耨多罗三藐三菩提记。<a id="a-Tg"></a>是女人闻我授记，<a id="a-Th"></a>发心言：<a id="a-Ti"></a>‘我当来世亦如是菩萨，<a id="a-Tj"></a>得受阿耨多罗三藐三菩提记。<a id="a-Tk"></a>’阿难，<a id="a-Tl"></a>当知是女人于燃灯佛初发心。<a id="a-Tm"></a>”</p>
  <p id="aTn">阿难白佛言：<a id="a-To"></a>“世尊，<a id="a-Tp"></a>是女人久习行阿耨多罗三藐三菩提？<a id="a-Tq"></a>”</p>
  <p id="aTr">佛言：<a id="a-Ts"></a>“如是，<a id="a-Tt"></a>如是。<a id="a-Tu"></a>是女人久习行阿耨多罗三藐三菩提。<a id="a-Tv"></a>”</p>
  <p id="aTw">【论】问曰：<a id="a-Tx"></a>如是大众闻说净国土行，<a id="a-Ty"></a>何以但一女人取净国土愿？</p>
  <p id="aTz">答曰：<a id="a-U0"></a>多有发净国土愿者，<a id="a-U1"></a>但不发言。<a id="a-U2"></a>女人性轻躁好胜，<a id="a-U3"></a>世世习气故发言。</p>
  <p id="aU4">复次，<a id="a-U5"></a>有人言：<a id="a-U6"></a>“女人有得道分，<a id="a-U7"></a>余人无分。<a id="a-U8"></a>”佛法不然，<a id="a-U9"></a>随众生业因缘；<a id="a-UA"></a>譬如良药疗治诸病，<a id="a-UB"></a>不择贵贱。<a id="a-UC"></a>虽复女人浅智，<a id="a-UD"></a>而先世业因缘应得受记，<a id="a-UE"></a>心生欲说，<a id="a-UF"></a>故佛听自说。</p>
  <p id="aUG">复次，<a id="a-UH"></a>若佛默然与授记者，<a id="a-UI"></a>人则生疑，<a id="a-UJ"></a>有何因缘故，<a id="a-UK"></a>独与此女授记？<a id="a-UL"></a>是故佛因其自说故而与授记。</p>
  <p id="aUM">问曰：<a id="a-UN"></a>何以名为恒伽提婆？</p>
  <p id="aUO">答曰：<a id="a-UP"></a>一切皆有名字，<a id="a-UQ"></a>为识故，<a id="a-UR"></a>何足求义？<a id="a-US"></a>有人言：<a id="a-UT"></a>“是女人父母供养恒伽神，<a id="a-UU"></a>得此女故，<a id="a-UV"></a>言恒伽提婆。<a id="a-UW"></a>恒伽是河名，<a id="a-UX"></a>提婆名天。<a id="a-UY"></a>”是女人福德因缘，<a id="a-UZ"></a>生于富家，<a id="a-Ua"></a>闻佛法信乐故，<a id="a-Ub"></a>能以金银、<a id="a-Uc"></a>宝华、<a id="a-Ud"></a>金缕织成上下衣，<a id="a-Ue"></a>并庄严自身缨络具，<a id="a-Uf"></a>用供养上佛。<a id="a-Ug"></a>佛报以授记，<a id="a-Uh"></a>观是女人宿世所行，<a id="a-Ui"></a>便微笑。<a id="a-Uj"></a>微笑义如先说；<a id="a-Uk"></a>此中小因缘而起大事，<a id="a-Ul"></a>故佛微笑。</p>
  <p id="aUm">问曰：<a id="a-Un"></a>是女福德应久转女人，<a id="a-Uo"></a>何以方于阿閦佛国乃转女身？</p>
  <p id="aUp">答曰：<a id="a-Uq"></a>世间五欲难断，<a id="a-Ur"></a>女人著欲情多故，<a id="a-Us"></a>虽世世行诸福德，<a id="a-Ut"></a>不能得男子身；<a id="a-Uu"></a>今得授记，<a id="a-Uv"></a>诸烦恼折薄，<a id="a-Uw"></a>是故于阿閦佛国方得男子身。<a id="a-Ux"></a>有人言：<a id="a-Uy"></a>“此女宿世以人多轻女人故，<a id="a-Uz"></a>愿女身受记。<a id="a-V0"></a>”如是等因缘，<a id="a-V1"></a>不转女身而得受记。<a id="a-V2"></a>复次，<a id="a-V3"></a>经说女人五碍，<a id="a-V4"></a>不说不得受记，<a id="a-V5"></a>是故不应生难。</p>
  <p id="aV6">阿难闻是女人无量劫中从一佛国至一佛国广集功德，<a id="a-V7"></a>当来得净佛世界，<a id="a-V8"></a>其中菩萨皆有三十二相、<a id="a-V9"></a>八十种随形好、<a id="a-VA"></a>无量光明，<a id="a-VB"></a>是故阿难叹未曾有，<a id="a-VC"></a>能如是净国土，<a id="a-VD"></a>便为如佛会。<a id="a-VE"></a>佛可其言已，<a id="a-VF"></a>阿难等疑此女人希有，<a id="a-VG"></a>闻少法而得大果报。<a id="a-VH"></a>是故阿难问：<a id="a-VI"></a>是女人从何处植诸德本？<a id="a-VJ"></a>佛答：<a id="a-VK"></a>锭光佛授我记时，<a id="a-VL"></a>是女人持金华散佛，<a id="a-VM"></a>彼作是愿：<a id="a-VN"></a>此人后成佛时，<a id="a-VO"></a>亦当授与我记。<a id="a-VP"></a>从彼种善根，<a id="a-VQ"></a>今得果报。</p>
 </body>
</html>