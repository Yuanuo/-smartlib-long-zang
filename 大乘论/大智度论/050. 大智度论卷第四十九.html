<!doctype html>
<html id="z3IBVGpu0" data-ver="1750">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第四十九</h1>
  <h2 id="a2">释发趣品第二十</h2>
  <p id="a3">【经】佛告须菩提：<a id="a-4"></a>“汝问云何菩萨摩诃萨大乘发趣，<a id="a-5"></a>若菩萨摩诃萨行六波罗蜜时，<a id="a-6"></a>从一地至一地，<a id="a-7"></a>是名菩萨摩诃萨大乘发趣。<a id="a-8"></a>”</p>
  <p id="a9">须菩提白佛言：<a id="a-A"></a>“世尊，<a id="a-B"></a>云何菩萨摩诃萨从一地至一地？<a id="a-C"></a>”</p>
  <p id="aD">佛言：<a id="a-E"></a>“菩萨摩诃萨，<a id="a-F"></a>知一切法无来去相，<a id="a-G"></a>亦无有法若来若去、<a id="a-H"></a>若至若不至，<a id="a-I"></a>诸法相不灭故。<a id="a-J"></a>菩萨摩诃萨于诸地，<a id="a-K"></a>不念不思惟而修治地业，<a id="a-L"></a>亦不见地。<a id="a-M"></a>何等菩萨摩诃萨治地业？<a id="a-N"></a>菩萨摩诃萨住初地时，<a id="a-O"></a>行十事：<a id="a-P"></a>一者、<a id="a-Q"></a>深心坚固，<a id="a-R"></a>是不可得故；<a id="a-S"></a>二者、<a id="a-T"></a>于一切众生中等心，<a id="a-U"></a>众生不可得故；<a id="a-V"></a>三者、<a id="a-W"></a>舍心，<a id="a-X"></a>与人、<a id="a-Y"></a>受人不可得故；<a id="a-Z"></a>四者、<a id="a-a"></a>亲近善知识，<a id="a-b"></a>亦不自高；<a id="a-c"></a>五者、<a id="a-d"></a>求法，<a id="a-e"></a>一切法不可得故；<a id="a-f"></a>六者、<a id="a-g"></a>常出家，<a id="a-h"></a>家不可得故；<a id="a-i"></a>七者、<a id="a-j"></a>爱乐佛身，<a id="a-k"></a>相好不可得故；<a id="a-l"></a>八者、<a id="a-m"></a>演出法教，<a id="a-n"></a>诸法分别不可得故；<a id="a-o"></a>九者、<a id="a-p"></a>破憍慢法，<a id="a-q"></a>生慧不可得故；<a id="a-r"></a>十者、<a id="a-s"></a>实语，<a id="a-t"></a>诸语不可得故。<a id="a-u"></a>菩萨摩诃萨如是初地中住，<a id="a-v"></a>修治十事治地业。</p>
  <p id="aw">“复次，<a id="a-x"></a>须菩提，<a id="a-y"></a>菩萨摩诃萨住二地中，<a id="a-z"></a>常念八法。<a id="a-10"></a>何等八？<a id="a-11"></a>一者、<a id="a-12"></a>戒清净；<a id="a-13"></a>二者、<a id="a-14"></a>知恩报恩；<a id="a-15"></a>三者、<a id="a-16"></a>住忍辱力；<a id="a-17"></a>四者、<a id="a-18"></a>受欢喜；<a id="a-19"></a>五者、<a id="a-1A"></a>不舍一切众生；<a id="a-1B"></a>六者、<a id="a-1C"></a>入大悲心；<a id="a-1D"></a>七者、<a id="a-1E"></a>信师，<a id="a-1F"></a>恭敬咨受；<a id="a-1G"></a>八者、<a id="a-1H"></a>勤求诸波罗蜜。<a id="a-1I"></a>须菩提，<a id="a-1J"></a>是名菩萨摩诃萨住二地中，<a id="a-1K"></a>应满足八法。</p>
  <p id="a1L">“复次，<a id="a-1M"></a>须菩提，<a id="a-1N"></a>菩萨摩诃萨住三地中行五法。<a id="a-1O"></a>何等五？<a id="a-1P"></a>一者、<a id="a-1Q"></a>多学问，<a id="a-1R"></a>无厌足；<a id="a-1S"></a>二者、<a id="a-1T"></a>净法施，<a id="a-1U"></a>亦不自高；<a id="a-1V"></a>三者、<a id="a-1W"></a>庄严佛国土，<a id="a-1X"></a>亦不自高；<a id="a-1Y"></a>四者、<a id="a-1Z"></a>受世间无量勤苦，<a id="a-1a"></a>不以为厌；<a id="a-1b"></a>五者、<a id="a-1c"></a>住惭愧处。<a id="a-1d"></a>须菩提，<a id="a-1e"></a>是名菩萨摩诃萨住三地中，<a id="a-1f"></a>应满足五法。</p>
  <p id="a1g">“复次，<a id="a-1h"></a>须菩提，<a id="a-1i"></a>菩萨摩诃萨住四地中，<a id="a-1j"></a>应受行不舍十法。<a id="a-1k"></a>何等十？<a id="a-1l"></a>一者、<a id="a-1m"></a>不舍阿练若住处；<a id="a-1n"></a>二者、<a id="a-1o"></a>少欲；<a id="a-1p"></a>三者、<a id="a-1q"></a>知足；<a id="a-1r"></a>四者、<a id="a-1s"></a>不舍头陀功德；<a id="a-1t"></a>五者、<a id="a-1u"></a>不舍戒；<a id="a-1v"></a>六者、<a id="a-1w"></a>秽恶诸欲；<a id="a-1x"></a>七者、<a id="a-1y"></a>厌世间心；<a id="a-1z"></a>八者、<a id="a-20"></a>舍一切所有；<a id="a-21"></a>九者、<a id="a-22"></a>心不没；<a id="a-23"></a>十者、<a id="a-24"></a>不惜一切物。<a id="a-25"></a>须菩提，<a id="a-26"></a>是名菩萨摩诃萨住第四地中不舍十法。</p>
  <p id="a27">“复次，<a id="a-28"></a>须菩提，<a id="a-29"></a>菩萨摩诃萨住五地中，<a id="a-2A"></a>远离十二法。<a id="a-2B"></a>何等十二？<a id="a-2C"></a>一者、<a id="a-2D"></a>远离亲白衣；<a id="a-2E"></a>二者、<a id="a-2F"></a>远离比丘尼；<a id="a-2G"></a>三者、<a id="a-2H"></a>远离悭惜他家；<a id="a-2I"></a>四者、<a id="a-2J"></a>远离无益谈说；<a id="a-2K"></a>五者、<a id="a-2L"></a>远离瞋恚；<a id="a-2M"></a>六者、<a id="a-2N"></a>远离自大；<a id="a-2O"></a>七者、<a id="a-2P"></a>远离懱人；<a id="a-2Q"></a>八者、<a id="a-2R"></a>远离十不善道；<a id="a-2S"></a>九者、<a id="a-2T"></a>远离大慢；<a id="a-2U"></a>十者、<a id="a-2V"></a>远离自用；<a id="a-2W"></a>十一者、<a id="a-2X"></a>远离颠倒；<a id="a-2Y"></a>十二者、<a id="a-2Z"></a>远离淫怒痴。<a id="a-2a"></a>须菩提，<a id="a-2b"></a>是名菩萨摩诃萨住五地中远离十二事。</p>
  <p id="a2c">“复次，<a id="a-2d"></a>须菩提，<a id="a-2e"></a>菩萨摩诃萨住六地中，<a id="a-2f"></a>当具足六法。<a id="a-2g"></a>何等六？<a id="a-2h"></a>所谓六波罗蜜。<a id="a-2i"></a>复有六法所不应为。<a id="a-2j"></a>何等六？<a id="a-2k"></a>一者、<a id="a-2l"></a>不作声闻、<a id="a-2m"></a>辟支佛意；<a id="a-2n"></a>二者、<a id="a-2o"></a>布施不应生忧心；<a id="a-2p"></a>三者、<a id="a-2q"></a>见有所索心不没；<a id="a-2r"></a>四者、<a id="a-2s"></a>所有物布施；<a id="a-2t"></a>五者、<a id="a-2u"></a>布施之后心不悔；<a id="a-2v"></a>六者、<a id="a-2w"></a>不疑深法。<a id="a-2x"></a>须菩提，<a id="a-2y"></a>是名菩萨摩诃萨住六地中应满具六法，<a id="a-2z"></a>远离六法。</p>
  <p id="a30">“复次，<a id="a-31"></a>须菩提，<a id="a-32"></a>菩萨摩诃萨住七地中，<a id="a-33"></a>二十法所不应著。<a id="a-34"></a>何等二十？<a id="a-35"></a>一者、<a id="a-36"></a>不著我；<a id="a-37"></a>二者、<a id="a-38"></a>不著众生；<a id="a-39"></a>三者、<a id="a-3A"></a>不著寿命；<a id="a-3B"></a>四者、<a id="a-3C"></a>不著众数，<a id="a-3D"></a>乃至知者、<a id="a-3E"></a>见者；<a id="a-3F"></a>五者、<a id="a-3G"></a>不著断见；<a id="a-3H"></a>六者、<a id="a-3I"></a>不著常见；<a id="a-3J"></a>七者、<a id="a-3K"></a>不应作相；<a id="a-3L"></a>八者、<a id="a-3M"></a>不应作因见；<a id="a-3N"></a>九者、<a id="a-3O"></a>不著名色；<a id="a-3P"></a>十者、<a id="a-3Q"></a>不著五众；<a id="a-3R"></a>十一者、<a id="a-3S"></a>不著十八界；<a id="a-3T"></a>十二者、<a id="a-3U"></a>不著十二入；<a id="a-3V"></a>十三者、<a id="a-3W"></a>不著三界；<a id="a-3X"></a>十四者、<a id="a-3Y"></a>不作著处；<a id="a-3Z"></a>十五者、<a id="a-3a"></a>不作所期处；<a id="a-3b"></a>十六者、<a id="a-3c"></a>不作依处；<a id="a-3d"></a>十七者、<a id="a-3e"></a>不著依佛见；<a id="a-3f"></a>十八者、<a id="a-3g"></a>不著依法见；<a id="a-3h"></a>十九者、<a id="a-3i"></a>不著依僧见；<a id="a-3j"></a>二十者、<a id="a-3k"></a>不著依戒见。<a id="a-3l"></a>是二十法所不应著。<a id="a-3m"></a>复有二十法应具足满。<a id="a-3n"></a>何等二十？<a id="a-3o"></a>一者、<a id="a-3p"></a>具足空；<a id="a-3q"></a>二者、<a id="a-3r"></a>无相证；<a id="a-3s"></a>三者、<a id="a-3t"></a>知无作；<a id="a-3u"></a>四者、<a id="a-3v"></a>三分清净；<a id="a-3w"></a>五者、<a id="a-3x"></a>一切众生中具足慈悲智；<a id="a-3y"></a>六者、<a id="a-3z"></a>不念一切众生；<a id="a-40"></a>七者、<a id="a-41"></a>一切法等观，<a id="a-42"></a>是中亦不著；<a id="a-43"></a>八者、<a id="a-44"></a>知诸法实相，<a id="a-45"></a>是事亦不念；<a id="a-46"></a>九者、<a id="a-47"></a>无生忍法；<a id="a-48"></a>十者、<a id="a-49"></a>无生智；<a id="a-4A"></a>十一者、<a id="a-4B"></a>说诸法一相；<a id="a-4C"></a>十二者、<a id="a-4D"></a>破分别相；<a id="a-4E"></a>十三者、<a id="a-4F"></a>转忆想；<a id="a-4G"></a>十四者、<a id="a-4H"></a>转见；<a id="a-4I"></a>十五者、<a id="a-4J"></a>转烦恼；<a id="a-4K"></a>十六者、<a id="a-4L"></a>等定慧地；<a id="a-4M"></a>十七者、<a id="a-4N"></a>调意；<a id="a-4O"></a>十八者、<a id="a-4P"></a>心寂灭；<a id="a-4Q"></a>十九者、<a id="a-4R"></a>无碍智；<a id="a-4S"></a>二十者、<a id="a-4T"></a>不染爱。<a id="a-4U"></a>须菩提，<a id="a-4V"></a>是名菩萨摩诃萨住七地中，<a id="a-4W"></a>应具足二十法。</p>
  <p id="a4X">“复次，<a id="a-4Y"></a>须菩提，<a id="a-4Z"></a>菩萨摩诃萨住八地中，<a id="a-4a"></a>应具足五法。<a id="a-4b"></a>何等五？<a id="a-4c"></a>顺入众生心；<a id="a-4d"></a>游戏诸神通；<a id="a-4e"></a>观诸佛国；<a id="a-4f"></a>如所见佛国，<a id="a-4g"></a>自庄严其国；<a id="a-4h"></a>如实观佛身，<a id="a-4i"></a>自庄严佛身。<a id="a-4j"></a>是名五法具足满。</p>
  <p id="a4k">“复次，<a id="a-4l"></a>须菩提，<a id="a-4m"></a>菩萨摩诃萨住八地中，<a id="a-4n"></a>复具足五法。<a id="a-4o"></a>何等五？<a id="a-4p"></a>知上下诸根；<a id="a-4q"></a>净佛世界；<a id="a-4r"></a>入如幻三昧；<a id="a-4s"></a>常入三昧；<a id="a-4t"></a>随众生所应善根受身。<a id="a-4u"></a>须菩提，<a id="a-4v"></a>是为菩萨摩诃萨住八地中，<a id="a-4w"></a>具足五法。</p>
  <p id="a4x">“复次，<a id="a-4y"></a>须菩提，<a id="a-4z"></a>菩萨摩诃萨住九地中，<a id="a-50"></a>应具足十二法。<a id="a-51"></a>何等十二？<a id="a-52"></a>受无边世界所度之分，<a id="a-53"></a>菩萨得如是愿，<a id="a-54"></a>知诸天、<a id="a-55"></a>龙、<a id="a-56"></a>夜叉、<a id="a-57"></a>揵闼婆语而为说法，<a id="a-58"></a>处胎成就，<a id="a-59"></a>生成就，<a id="a-5A"></a>家成就，<a id="a-5B"></a>姓成就，<a id="a-5C"></a>眷属成就，<a id="a-5D"></a>出生成就，<a id="a-5E"></a>出家成就，<a id="a-5F"></a>庄严佛树成就，<a id="a-5G"></a>一切诸善功德成满具足。<a id="a-5H"></a>须菩提，<a id="a-5I"></a>是名菩萨摩诃萨住九地中，<a id="a-5J"></a>应具足十二法。</p>
  <p id="a5K">“须菩提，<a id="a-5L"></a>十地菩萨当知如佛。<a id="a-5M"></a>”</p>
  <p id="a5N">尔时，<a id="a-5O"></a>慧命须菩提白佛言：<a id="a-5P"></a>“世尊，<a id="a-5Q"></a>云何菩萨摩诃萨深心治地业？<a id="a-5R"></a>”</p>
  <p id="a5S">佛言：<a id="a-5T"></a>“菩萨摩诃萨，<a id="a-5U"></a>应萨婆若心，<a id="a-5V"></a>集诸善根，<a id="a-5W"></a>是名菩萨摩诃萨深心治地业。<a id="a-5X"></a>”</p>
  <p id="a5Y">“云何菩萨于一切众生中等心？<a id="a-5Z"></a>”</p>
  <p id="a5a">佛言：<a id="a-5b"></a>“若菩萨摩诃萨，<a id="a-5c"></a>应萨婆若心，<a id="a-5d"></a>生四无量心，<a id="a-5e"></a>所谓慈、<a id="a-5f"></a>悲、<a id="a-5g"></a>喜、<a id="a-5h"></a>舍，<a id="a-5i"></a>是名于一切众生中等心。<a id="a-5j"></a>”</p>
  <p id="a5k">“云何菩萨修布施？<a id="a-5l"></a>”</p>
  <p id="a5m">佛言：<a id="a-5n"></a>“菩萨施与一切众生，<a id="a-5o"></a>无所分别，<a id="a-5p"></a>是名修布施。<a id="a-5q"></a>”</p>
  <p id="a5r">“云何菩萨亲近善知识？<a id="a-5s"></a>”</p>
  <p id="a5t">佛言：<a id="a-5u"></a>“能教入萨婆若中住，<a id="a-5v"></a>如是善知识，<a id="a-5w"></a>亲近咨受，<a id="a-5x"></a>恭敬供养，<a id="a-5y"></a>是名亲近善知识。<a id="a-5z"></a>”</p>
  <p id="a60">“云何菩萨求法？<a id="a-61"></a>”</p>
  <p id="a62">佛言：<a id="a-63"></a>“若菩萨应萨婆若心求法，<a id="a-64"></a>不堕声闻、<a id="a-65"></a>辟支佛地，<a id="a-66"></a>是名求法。<a id="a-67"></a>”</p>
  <p id="a68">“云何菩萨常出家治地业？<a id="a-69"></a>”</p>
  <p id="a6A">佛言：<a id="a-6B"></a>“菩萨世世不杂心，<a id="a-6C"></a>佛法中出家，<a id="a-6D"></a>无能障碍者，<a id="a-6E"></a>是名常出家治地业。<a id="a-6F"></a>”</p>
  <p id="a6G">“云何菩萨爱乐佛身治地业？<a id="a-6H"></a>”</p>
  <p id="a6I">佛言：<a id="a-6J"></a>“若菩萨见佛身相，<a id="a-6K"></a>乃至阿耨多罗三藐三菩提，<a id="a-6L"></a>终不离念佛，<a id="a-6M"></a>是名爱乐佛身治地业。<a id="a-6N"></a>”</p>
  <p id="a6O">“云何菩萨演出法教治地业？<a id="a-6P"></a>”</p>
  <p id="a6Q">佛言：<a id="a-6R"></a>“菩萨，<a id="a-6S"></a>若佛现在，<a id="a-6T"></a>若佛灭度后，<a id="a-6U"></a>为众生说法，<a id="a-6V"></a>初、<a id="a-6W"></a>中、<a id="a-6X"></a>后善，<a id="a-6Y"></a>妙义好语，<a id="a-6Z"></a>净洁纯具，<a id="a-6a"></a>所谓修妒路乃至优波提舍，<a id="a-6b"></a>是名演出法教治地业。<a id="a-6c"></a>”</p>
  <p id="a6d">“云何菩萨破于憍慢治地业？<a id="a-6e"></a>”</p>
  <p id="a6f">佛言：<a id="a-6g"></a>“菩萨破是憍慢故，<a id="a-6h"></a>终不生下贱家，<a id="a-6i"></a>是名菩萨破于憍慢治地业。<a id="a-6j"></a>”</p>
  <p id="a6k">“云何菩萨实语治地业？<a id="a-6l"></a>”</p>
  <p id="a6m">佛言：<a id="a-6n"></a>“菩萨如所说，<a id="a-6o"></a>如所行，<a id="a-6p"></a>是名实语治地业。<a id="a-6q"></a>是为菩萨摩诃萨住初地中，<a id="a-6r"></a>修行十事治地业。<a id="a-6s"></a>”</p>
  <p id="a6t">【论】论者言：<a id="a-6u"></a>须菩提上问摩诃衍，<a id="a-6v"></a>佛种种答摩诃衍相；<a id="a-6w"></a>上又问发趣大乘者，<a id="a-6x"></a>今答发趣大乘相。<a id="a-6y"></a>菩萨摩诃萨乘是乘，<a id="a-6z"></a>知一切法，<a id="a-70"></a>从本已来，<a id="a-71"></a>不来不去，<a id="a-72"></a>无动无发，<a id="a-73"></a>法性常住故。<a id="a-74"></a>又以大悲心故，<a id="a-75"></a>精进波罗蜜故，<a id="a-76"></a>方便力故，<a id="a-77"></a>还修诸善法；<a id="a-78"></a>更求胜地而不取地相，<a id="a-79"></a>亦不见此地。</p>
  <p id="a7A">问曰：<a id="a-7B"></a>应答发趣大乘，<a id="a-7C"></a>何以说发趣地？</p>
  <p id="a7D">答曰：<a id="a-7E"></a>大乘即是地，<a id="a-7F"></a>地有十分，<a id="a-7G"></a>从初地至二地，<a id="a-7H"></a>是名发趣。<a id="a-7I"></a>譬如乘马趣象，<a id="a-7J"></a>舍马乘象，<a id="a-7K"></a>乘象趣龙，<a id="a-7L"></a>舍象乘龙。</p>
  <p id="a7M">问曰：<a id="a-7N"></a>此中是何等十地？</p>
  <p id="a7O">答曰：<a id="a-7P"></a>地有二种：<a id="a-7Q"></a>一者、<a id="a-7R"></a>但菩萨地，<a id="a-7S"></a>二者、<a id="a-7T"></a>共地。<a id="a-7U"></a>共地者，<a id="a-7V"></a>所谓干慧地，<a id="a-7W"></a>乃至佛地。<a id="a-7X"></a>但菩萨地者：<a id="a-7Y"></a>欢喜地、<a id="a-7Z"></a>离垢地、<a id="a-7a"></a>有光地、<a id="a-7b"></a>增曜地、<a id="a-7c"></a>难胜地、<a id="a-7d"></a>现在地、<a id="a-7e"></a>深入地、<a id="a-7f"></a>不动地、<a id="a-7g"></a>善相地、<a id="a-7h"></a>法云地。<a id="a-7i"></a>此地相，<a id="a-7j"></a>如十地经中广说。</p>
  <p id="a7k">入初地菩萨应行十法，<a id="a-7l"></a>深心乃至实语。<a id="a-7m"></a>须菩提虽知，<a id="a-7n"></a>为断众生疑故，<a id="a-7o"></a>问世尊：<a id="a-7p"></a>云何是深心？<a id="a-7q"></a>佛答：<a id="a-7r"></a>应萨婆若心，<a id="a-7s"></a>集诸善根。<a id="a-7t"></a>萨婆若心者，<a id="a-7u"></a>菩萨摩诃萨，<a id="a-7v"></a>初发阿耨多罗三藐三菩提意，<a id="a-7w"></a>作是愿：<a id="a-7x"></a>我于未来世当作佛！<a id="a-7y"></a>是阿耨多罗三藐三菩提意，<a id="a-7z"></a>即是应萨婆若心。<a id="a-80"></a>应者，<a id="a-81"></a>系心愿我当作佛。<a id="a-82"></a>若菩萨利根，<a id="a-83"></a>大集福德，<a id="a-84"></a>诸烦恼薄，<a id="a-85"></a>过去罪业少，<a id="a-86"></a>发意即得深心。<a id="a-87"></a>深心者，<a id="a-88"></a>深乐佛道，<a id="a-89"></a>世世于世间心薄，<a id="a-8A"></a>是名应萨婆若心。<a id="a-8B"></a>所作一切功德，<a id="a-8C"></a>若布施，<a id="a-8D"></a>若持戒，<a id="a-8E"></a>若修定等，<a id="a-8F"></a>不求今世后世福乐、<a id="a-8G"></a>寿命、<a id="a-8H"></a>安隐，<a id="a-8I"></a>但为萨婆若。<a id="a-8J"></a>譬如悭贪人无因缘，<a id="a-8K"></a>乃至一钱不施，<a id="a-8L"></a>贪惜积聚，<a id="a-8M"></a>但望增长；<a id="a-8N"></a>菩萨亦如是，<a id="a-8O"></a>福德若多若少，<a id="a-8P"></a>不向余事，<a id="a-8Q"></a>但爱惜积集，<a id="a-8R"></a>向萨婆若。</p>
  <p id="a8S">问曰：<a id="a-8T"></a>是菩萨未知萨婆若，<a id="a-8U"></a>不得其味，<a id="a-8V"></a>云何能得深心？</p>
  <p id="a8W">答曰：<a id="a-8X"></a>我先已说，<a id="a-8Y"></a>此人若利根，<a id="a-8Z"></a>诸烦恼薄，<a id="a-8a"></a>福德纯厚，<a id="a-8b"></a>不乐世间，<a id="a-8c"></a>虽未闻赞叹大乘，<a id="a-8d"></a>犹不乐世间，<a id="a-8e"></a>何况已闻！<a id="a-8f"></a>如摩诃迦葉，<a id="a-8g"></a>娶金色女为妻，<a id="a-8h"></a>心不爱乐，<a id="a-8i"></a>弃舍出家。<a id="a-8j"></a>又如耶舍长者子，<a id="a-8k"></a>中夜见众婇女，<a id="a-8l"></a>皆如死状，<a id="a-8m"></a>舍值十万两金宝屐于水岸边，<a id="a-8n"></a>直渡趣佛。<a id="a-8o"></a>如是等诸贵人、<a id="a-8p"></a>国王，<a id="a-8q"></a>厌舍五欲者无数，<a id="a-8r"></a>何况菩萨闻说佛道种种功德因缘，<a id="a-8s"></a>而不即时发心深入？<a id="a-8t"></a>如后萨陀波仑品中，<a id="a-8u"></a>长者女闻赞叹佛功德，<a id="a-8v"></a>即时舍家，<a id="a-8w"></a>诣昙无竭所。</p>
  <p id="a8x">复次，<a id="a-8y"></a>信等五根成就纯熟故，<a id="a-8z"></a>能得是深心。<a id="a-90"></a>譬如小儿，<a id="a-91"></a>眼等五情根未成就故，<a id="a-92"></a>不别五尘，<a id="a-93"></a>不识好丑；<a id="a-94"></a>信等五根未成就，<a id="a-95"></a>亦复如是，<a id="a-96"></a>不识善恶，<a id="a-97"></a>不知缚解，<a id="a-98"></a>爱乐五欲，<a id="a-99"></a>没于邪见。<a id="a-9A"></a>信等五根成就者，<a id="a-9B"></a>乃能识别善恶。<a id="a-9C"></a>十善道、<a id="a-9D"></a>声闻法犹尚爱乐，<a id="a-9E"></a>况无上道而不深念？<a id="a-9F"></a>初发无上道心，<a id="a-9G"></a>已于世间最上，<a id="a-9H"></a>何况成就！</p>
  <p id="a9I">复次，<a id="a-9J"></a>菩萨始得般若波罗蜜气味故，<a id="a-9K"></a>能生深心。<a id="a-9L"></a>如人闭在幽闇，<a id="a-9M"></a>微隙见光，<a id="a-9N"></a>心则踊跃，<a id="a-9O"></a>作念言：<a id="a-9P"></a>“众人独得见如是光明。<a id="a-9Q"></a>”欣悦爱乐，<a id="a-9R"></a>即生深心，<a id="a-9S"></a>念是光明，<a id="a-9T"></a>方便求出！<a id="a-9U"></a>菩萨亦如是，<a id="a-9V"></a>宿业因缘故，<a id="a-9W"></a>闭在十二入无明黑闇狱中，<a id="a-9X"></a>所有知见，<a id="a-9Y"></a>皆是虚妄；<a id="a-9Z"></a>闻般若波罗蜜，<a id="a-9a"></a>少得气味，<a id="a-9b"></a>深念萨婆若：<a id="a-9c"></a>“我当云何于此六情狱得出，<a id="a-9d"></a>如诸佛圣人！<a id="a-9e"></a>”</p>
  <p id="a9f">复次，<a id="a-9g"></a>发阿耨多罗三藐三菩提，<a id="a-9h"></a>随愿所行，<a id="a-9i"></a>以是故生深心。<a id="a-9j"></a>深心者，<a id="a-9k"></a>一切诸法中爱，<a id="a-9l"></a>无如爱萨婆若；<a id="a-9m"></a>一切众生中爱，<a id="a-9n"></a>无如爱佛。<a id="a-9o"></a>又深入悲心，<a id="a-9p"></a>利益众生。<a id="a-9q"></a>如是等名深心相，<a id="a-9r"></a>初地菩萨应常行是心。</p>
  <p id="a9s">于一切众生等心者，<a id="a-9t"></a>菩萨得是深心已，<a id="a-9u"></a>等心于一切众生。<a id="a-9v"></a>众生常情，<a id="a-9w"></a>爱其所亲，<a id="a-9x"></a>恶其所憎；<a id="a-9y"></a>菩萨得深心故，<a id="a-9z"></a>怨亲平等，<a id="a-A0"></a>视之无二。<a id="a-A1"></a>此中佛自说：<a id="a-A2"></a>等心者，<a id="a-A3"></a>四无量心是。<a id="a-A4"></a>菩萨见众生受乐，<a id="a-A5"></a>则生慈、<a id="a-A6"></a>喜心，<a id="a-A7"></a>作是愿：<a id="a-A8"></a>“我当令一切众生皆得佛乐！<a id="a-A9"></a>”若见众生受苦，<a id="a-AA"></a>则生悲心愍之，<a id="a-AB"></a>作是愿：<a id="a-AC"></a>“我当拔一切众生苦！<a id="a-AD"></a>”若见不苦不乐众生，<a id="a-AE"></a>则生舍心，<a id="a-AF"></a>作是愿：<a id="a-AG"></a>“我当令众生舍爱憎心！<a id="a-AH"></a>”四无量心余义，<a id="a-AI"></a>如先说。</p>
  <p id="aAJ">舍心者，<a id="a-AK"></a>舍有二种：<a id="a-AL"></a>一者、<a id="a-AM"></a>舍财行施，<a id="a-AN"></a>二者、<a id="a-AO"></a>舍结得道。<a id="a-AP"></a>此以除悭为舍，<a id="a-AQ"></a>与第二舍结作因缘，<a id="a-AR"></a>至七地中乃能舍结。</p>
  <p id="aAS">问曰：<a id="a-AT"></a>舍相有种种，<a id="a-AU"></a>内外、<a id="a-AV"></a>轻重，<a id="a-AW"></a>财施、<a id="a-AX"></a>法施，<a id="a-AY"></a>世间、<a id="a-AZ"></a>出世间等。<a id="a-Aa"></a>佛何以故但说无分别忆想出世间施？</p>
  <p id="aAb">答曰：<a id="a-Ac"></a>布施虽有种种相，<a id="a-Ad"></a>但说大者不取相。</p>
  <p id="aAe">复次，<a id="a-Af"></a>佛于一切法不著，<a id="a-Ag"></a>亦以此教菩萨布施，<a id="a-Ah"></a>令如佛法不著。<a id="a-Ai"></a>此中应广说无分别布施；<a id="a-Aj"></a>余布施相，<a id="a-Ak"></a>处处已种种说。</p>
  <p id="aAl">近善知识义，<a id="a-Am"></a>如先说。</p>
  <p id="aAn">求法者，<a id="a-Ao"></a>法有三种：<a id="a-Ap"></a>一者、<a id="a-Aq"></a>诸法中无上，<a id="a-Ar"></a>所谓涅槃。<a id="a-As"></a>二者、<a id="a-At"></a>得涅槃方便，<a id="a-Au"></a>八圣道。<a id="a-Av"></a>三者、<a id="a-Aw"></a>一切善语实语，<a id="a-Ax"></a>助八圣道者，<a id="a-Ay"></a>所谓八万四千法众，<a id="a-Az"></a>十二部经；<a id="a-B0"></a>四藏，<a id="a-B1"></a>所谓阿含、<a id="a-B2"></a>阿毗昙、<a id="a-B3"></a>毗尼、<a id="a-B4"></a>杂藏；<a id="a-B5"></a>摩诃般若波罗蜜等诸摩诃衍经，<a id="a-B6"></a>皆名为法。<a id="a-B7"></a>此中求法者，<a id="a-B8"></a>书写、<a id="a-B9"></a>读诵、<a id="a-BA"></a>正忆念，<a id="a-BB"></a>如是等治众生心病故，<a id="a-BC"></a>集诸法药，<a id="a-BD"></a>不惜身命。<a id="a-BE"></a>如释迦文佛，<a id="a-BF"></a>本为菩萨时，<a id="a-BG"></a>名曰乐法。<a id="a-BH"></a>时世无佛，<a id="a-BI"></a>不闻善语，<a id="a-BJ"></a>四方求法，<a id="a-BK"></a>精勤不懈，<a id="a-BL"></a>了不能得。<a id="a-BM"></a>尔时，<a id="a-BN"></a>魔变作婆罗门而语之言：<a id="a-BO"></a>“我有佛所说一偈，<a id="a-BP"></a>汝能以皮为纸，<a id="a-BQ"></a>以骨为笔，<a id="a-BR"></a>以血为墨，<a id="a-BS"></a>书写此偈，<a id="a-BT"></a>当以与汝！<a id="a-BU"></a>”乐法即时自念：<a id="a-BV"></a>“我世世丧身无数，<a id="a-BW"></a>不得是利。<a id="a-BX"></a>”即自剥皮曝之令干，<a id="a-BY"></a>欲书其偈，<a id="a-BZ"></a>魔便灭身。<a id="a-Ba"></a>是时，<a id="a-Bb"></a>佛知其至心，<a id="a-Bc"></a>即从下方涌出，<a id="a-Bd"></a>为说深法，<a id="a-Be"></a>即得无生法忍。<a id="a-Bf"></a>又如萨陀波仑苦行求法。<a id="a-Bg"></a>如释迦文菩萨，<a id="a-Bh"></a>五百钉钉身，<a id="a-Bi"></a>为求法故。<a id="a-Bj"></a>又如金坚王，<a id="a-Bk"></a>割身五百处为灯炷，<a id="a-Bl"></a>投岩入火。<a id="a-Bm"></a>如是等种种苦行难行，<a id="a-Bn"></a>为众生求法。<a id="a-Bo"></a>复次，<a id="a-Bp"></a>佛自说求法相：<a id="a-Bq"></a>为萨婆若，<a id="a-Br"></a>不堕声闻、<a id="a-Bs"></a>辟支佛地。</p>
  <p id="aBt">常出家者，<a id="a-Bu"></a>菩萨知在家有种种罪因缘：<a id="a-Bv"></a>“我若在家，<a id="a-Bw"></a>自不能得行清净行，<a id="a-Bx"></a>何能令人得诸净行？<a id="a-By"></a>若随在家法，<a id="a-Bz"></a>则有鞭杖等苦恼众生；<a id="a-C0"></a>若随善法行，<a id="a-C1"></a>则破居家法。<a id="a-C2"></a>”筹量二事：<a id="a-C3"></a>“我今不出家者，<a id="a-C4"></a>死时俱亦当舍，<a id="a-C5"></a>今自远离，<a id="a-C6"></a>福德为大！<a id="a-C7"></a>”</p>
  <p id="aC8">复次，<a id="a-C9"></a>菩萨作是念：<a id="a-CA"></a>“一切国王及诸贵人，<a id="a-CB"></a>力势如天，<a id="a-CC"></a>求乐未已，<a id="a-CD"></a>死强夺之。<a id="a-CE"></a>我今为众生故舍家，<a id="a-CF"></a>持清净戒，<a id="a-CG"></a>求佛道，<a id="a-CH"></a>具足尸罗波罗蜜因缘。<a id="a-CI"></a>”此中佛自说：<a id="a-CJ"></a>菩萨世世不杂心出家。<a id="a-CK"></a>不杂心者，<a id="a-CL"></a>不于九十六种道中出家，<a id="a-CM"></a>但于佛道中出家。<a id="a-CN"></a>所以者何？<a id="a-CO"></a>佛道中有二种正见：<a id="a-CP"></a>世间正见、<a id="a-CQ"></a>出世间正见故。</p>
  <p id="aCR">爱乐佛身者，<a id="a-CS"></a>闻种种赞佛功德，<a id="a-CT"></a>十力、<a id="a-CU"></a>四无所畏、<a id="a-CV"></a>大慈大悲、<a id="a-CW"></a>一切智慧；<a id="a-CX"></a>又见佛身三十二相，<a id="a-CY"></a>八十种随形好，<a id="a-CZ"></a>放大光明，<a id="a-Ca"></a>天人供养，<a id="a-Cb"></a>无有厌足。<a id="a-Cc"></a>自知我当来世，<a id="a-Cd"></a>亦当如是。<a id="a-Ce"></a>假令无得佛因缘，<a id="a-Cf"></a>犹尚爱乐，<a id="a-Cg"></a>何况当得而不爱乐？<a id="a-Ch"></a>得是深心爱乐佛故，<a id="a-Ci"></a>世世常得值佛。</p>
  <p id="aCj">演出法教者，<a id="a-Ck"></a>菩萨如上求法已，<a id="a-Cl"></a>为众生演说。<a id="a-Cm"></a>菩萨在家者，<a id="a-Cn"></a>多以财施；<a id="a-Co"></a>出家者爱佛情重，<a id="a-Cp"></a>常以法施。<a id="a-Cq"></a>若佛在世，<a id="a-Cr"></a>若不在世，<a id="a-Cs"></a>善住持戒，<a id="a-Ct"></a>不求名利，<a id="a-Cu"></a>等心一切众生而为说法。<a id="a-Cv"></a>赞叹檀义故，<a id="a-Cw"></a>名为初善分别；<a id="a-Cx"></a>赞叹持戒，<a id="a-Cy"></a>名为中善；<a id="a-Cz"></a>是二法果报，<a id="a-D0"></a>若生诸佛国，<a id="a-D1"></a>若作大天，<a id="a-D2"></a>名为后善。</p>
  <p id="aD3">复次，<a id="a-D4"></a>见三界、<a id="a-D5"></a>五受众身多苦恼，<a id="a-D6"></a>则生厌离心，<a id="a-D7"></a>名为初善；<a id="a-D8"></a>弃舍居家，<a id="a-D9"></a>为身离故，<a id="a-DA"></a>名为中善；<a id="a-DB"></a>为心离烦恼故，<a id="a-DC"></a>名为后善。<a id="a-DD"></a>解说声闻乘，<a id="a-DE"></a>名为初善；<a id="a-DF"></a>说辟支佛乘，<a id="a-DG"></a>名为中善；<a id="a-DH"></a>宣畅大乘，<a id="a-DI"></a>名为后善。<a id="a-DJ"></a>妙义好语者，<a id="a-DK"></a>三种语虽复辞妙而义味浅薄，<a id="a-DL"></a>虽义理深妙而辞不具足，<a id="a-DM"></a>以是故，<a id="a-DN"></a>说妙义好语。<a id="a-DO"></a>离三毒垢故，<a id="a-DP"></a>但说正法，<a id="a-DQ"></a>不杂非法，<a id="a-DR"></a>是名清净。<a id="a-DS"></a>八圣道分、<a id="a-DT"></a>六波罗蜜备故，<a id="a-DU"></a>名为具足。<a id="a-DV"></a>修多罗、<a id="a-DW"></a>十二部经，<a id="a-DX"></a>如先说。</p>
  <p id="aDY">破憍慢者，<a id="a-DZ"></a>是菩萨出家持戒，<a id="a-Da"></a>说法能断众疑，<a id="a-Db"></a>或时自恃而生憍慢，<a id="a-Dc"></a>是时应作是念：<a id="a-Dd"></a>“我剃头著染衣，<a id="a-De"></a>持钵乞食，<a id="a-Df"></a>此是破憍慢法，<a id="a-Dg"></a>我云何于中生憍慢？<a id="a-Dh"></a>”又此憍慢，<a id="a-Di"></a>在人心中，<a id="a-Dj"></a>则覆没功德，<a id="a-Dk"></a>人所不爱，<a id="a-Dl"></a>恶声流布；<a id="a-Dm"></a>后身常生弊恶畜生中，<a id="a-Dn"></a>若生人中，<a id="a-Do"></a>卑鄙下贱。<a id="a-Dp"></a>知是憍慢，<a id="a-Dq"></a>有如是无量过罪；<a id="a-Dr"></a>破是憍慢，<a id="a-Ds"></a>为求阿耨多罗三藐三菩提故。<a id="a-Dt"></a>如人求财，<a id="a-Du"></a>犹尚谦逊下意，<a id="a-Dv"></a>何况求无上道！<a id="a-Dw"></a>以破憍慢故，<a id="a-Dx"></a>常生尊贵，<a id="a-Dy"></a>终不在下贱家生。</p>
  <p id="aDz">实语者，<a id="a-E0"></a>是诸善之本，<a id="a-E1"></a>生天因缘，<a id="a-E2"></a>人所信受。<a id="a-E3"></a>行是实语者，<a id="a-E4"></a>不假布施、<a id="a-E5"></a>持戒、<a id="a-E6"></a>学问，<a id="a-E7"></a>但修实语，<a id="a-E8"></a>得无量福。<a id="a-E9"></a>实语者，<a id="a-EA"></a>如说随行。</p>
  <p id="aEB">问曰：<a id="a-EC"></a>口业有四种，<a id="a-ED"></a>何以但说实语？</p>
  <p id="aEE">答曰：<a id="a-EF"></a>佛法中贵实故，<a id="a-EG"></a>说实余皆摄；<a id="a-EH"></a>四谛实故，<a id="a-EI"></a>得涅槃。</p>
  <p id="aEJ">复次，<a id="a-EK"></a>菩萨与众生共事，<a id="a-EL"></a>恶口、<a id="a-EM"></a>绮语、<a id="a-EN"></a>两舌，<a id="a-EO"></a>或时能有，<a id="a-EP"></a>妄语罪重故，<a id="a-EQ"></a>初地应舍。<a id="a-ER"></a>是菩萨行初地，<a id="a-ES"></a>未能具足行此四业故，<a id="a-ET"></a>但说实语，<a id="a-EU"></a>第二地中则能具足。</p>
  <p id="aEV">问曰：<a id="a-EW"></a>初地中何以但说十事？</p>
  <p id="aEX">答曰：<a id="a-EY"></a>佛为法王，<a id="a-EZ"></a>诸法中得自在，<a id="a-Ea"></a>知是十法，<a id="a-Eb"></a>能成初地。<a id="a-Ec"></a>譬如良医，<a id="a-Ed"></a>善知药草种数，<a id="a-Ee"></a>若五若十，<a id="a-Ef"></a>足能破病，<a id="a-Eg"></a>是中不应难其多少。<a id="a-Eh"></a>（初地竟）</p>
  <p id="aEi">【经】“云何菩萨戒清净？<a id="a-Ej"></a>若菩萨摩诃萨，<a id="a-Ek"></a>不念声闻、<a id="a-El"></a>辟支佛心，<a id="a-Em"></a>及诸破戒障佛道法，<a id="a-En"></a>是名戒清净。</p>
  <p id="aEo">“云何菩萨知恩报恩？<a id="a-Ep"></a>若菩萨摩诃萨行菩萨道，<a id="a-Eq"></a>乃至小恩尚不忘，<a id="a-Er"></a>何况多？<a id="a-Es"></a>是名知恩报恩。</p>
  <p id="aEt">“云何菩萨住忍辱力？<a id="a-Eu"></a>若菩萨于一切众生无瞋无恼，<a id="a-Ev"></a>是名住忍辱力。</p>
  <p id="aEw">“云何菩萨受欢喜？<a id="a-Ex"></a>所谓成就众生，<a id="a-Ey"></a>以此为喜，<a id="a-Ez"></a>是名受欢喜。</p>
  <p id="aF0">“云何菩萨不舍一切众生？<a id="a-F1"></a>若菩萨念欲救一切众生故，<a id="a-F2"></a>是名不舍一切众生。</p>
  <p id="aF3">“云何菩萨入大悲心？<a id="a-F4"></a>若菩萨如是念：<a id="a-F5"></a>“我为一一众生故，<a id="a-F6"></a>如恒河沙等劫地狱中受勤苦，<a id="a-F7"></a>乃至是人得佛道入涅槃。<a id="a-F8"></a>”如是名为为一切十方众生忍苦，<a id="a-F9"></a>是名入大悲心。</p>
  <p id="aFA">“云何菩萨信师恭敬咨受？<a id="a-FB"></a>若菩萨于诸师，<a id="a-FC"></a>如世尊想，<a id="a-FD"></a>是名信师恭敬咨受。</p>
  <p id="aFE">“云何菩萨勤求诸波罗蜜？<a id="a-FF"></a>若菩萨一心求诸波罗蜜无异事，<a id="a-FG"></a>是名勤求诸波罗蜜。<a id="a-FH"></a>是为菩萨摩诃萨住二地中满足八法。</p>
  <p id="aFI">“云何菩萨摩诃萨多学问无厌足？<a id="a-FJ"></a>诸佛所说法，<a id="a-FK"></a>若是此间世界，<a id="a-FL"></a>若十方世界诸佛所说，<a id="a-FM"></a>尽欲闻持，<a id="a-FN"></a>是名多学问无厌足。</p>
  <p id="aFO">“云何菩萨净法施？<a id="a-FP"></a>有所法施，<a id="a-FQ"></a>乃至不求阿耨多罗三藐三菩提，<a id="a-FR"></a>何况余事？<a id="a-FS"></a>是名不求名利法施。</p>
  <p id="aFT">“云何菩萨净佛世界？<a id="a-FU"></a>以诸善根回向净佛世界，<a id="a-FV"></a>是名净佛世界。</p>
  <p id="aFW">“云何菩萨受世间无量勤苦不以为厌？<a id="a-FX"></a>诸善根备具故，<a id="a-FY"></a>能成就众生亦庄严佛界，<a id="a-FZ"></a>乃至具足萨婆若，<a id="a-Fa"></a>终不疲厌，<a id="a-Fb"></a>是名受无量勤苦不以为厌。</p>
  <p id="aFc">“云何菩萨住惭愧处？<a id="a-Fd"></a>耻诸声闻、<a id="a-Fe"></a>辟支佛意，<a id="a-Ff"></a>是名住惭愧处，<a id="a-Fg"></a>是为菩萨摩诃萨住三地中满足五法。</p>
  <p id="aFh">“云何菩萨不舍阿兰若住处？<a id="a-Fi"></a>能过声闻、<a id="a-Fj"></a>辟支佛地，<a id="a-Fk"></a>是名不舍阿兰若住处。</p>
  <p id="aFl">“云何菩萨少欲？<a id="a-Fm"></a>乃至阿耨多罗三藐三菩提尚不欲，<a id="a-Fn"></a>何况余欲？<a id="a-Fo"></a>是名少欲。</p>
  <p id="aFp">“云何菩萨知足？<a id="a-Fq"></a>得一切种智，<a id="a-Fr"></a>是名知足。</p>
  <p id="aFs">“云何菩萨不舍头陀功德？<a id="a-Ft"></a>观诸深法忍，<a id="a-Fu"></a>是名不舍头陀功德。</p>
  <p id="aFv">“云何菩萨不舍戒？<a id="a-Fw"></a>不取戒相，<a id="a-Fx"></a>是名不舍戒。</p>
  <p id="aFy">“云何菩萨秽恶诸欲？<a id="a-Fz"></a>欲心不生故，<a id="a-G0"></a>是名秽恶诸欲。</p>
  <p id="aG1">“云何菩萨厌世间心？<a id="a-G2"></a>知一切法不作故，<a id="a-G3"></a>是名厌世间心。</p>
  <p id="aG4">“云何菩萨舍一切所有？<a id="a-G5"></a>不惜内外诸法故，<a id="a-G6"></a>是名舍一切所有。</p>
  <p id="aG7">“云何菩萨心不没？<a id="a-G8"></a>二种识处心不生故，<a id="a-G9"></a>是名心不没。</p>
  <p id="aGA">“云何菩萨不惜一切物？<a id="a-GB"></a>于一切物不著不念，<a id="a-GC"></a>是名不惜一切物。<a id="a-GD"></a>是为菩萨于四地中不舍十法。</p>
  <p id="aGE">“云何菩萨远离亲白衣？<a id="a-GF"></a>菩萨出家所生。<a id="a-GG"></a>从一佛界至一佛界，<a id="a-GH"></a>常出家、<a id="a-GI"></a>剃头、<a id="a-GJ"></a>著染衣，<a id="a-GK"></a>是名远离亲白衣。</p>
  <p id="aGL">“云何菩萨远离比丘尼？<a id="a-GM"></a>不共比丘尼住，<a id="a-GN"></a>乃至弹指顷亦不生念，<a id="a-GO"></a>是名远离比丘尼。</p>
  <p id="aGP">“云何菩萨远离悭惜他家？<a id="a-GQ"></a>菩萨如是思惟：<a id="a-GR"></a>“我应安乐众生，<a id="a-GS"></a>他今助我安乐，<a id="a-GT"></a>云何生悭？<a id="a-GU"></a>”是名远离悭惜他家。</p>
  <p id="aGV">“云何菩萨远离无益谈说？<a id="a-GW"></a>若有谈说，<a id="a-GX"></a>或生声闻、<a id="a-GY"></a>辟支佛心，<a id="a-GZ"></a>我当远离，<a id="a-Ga"></a>是名远离无益谈说。</p>
  <p id="aGb">“云何菩萨远离瞋恚？<a id="a-Gc"></a>不令瞋心、<a id="a-Gd"></a>恼心、<a id="a-Ge"></a>斗心得入，<a id="a-Gf"></a>是名远离瞋恚。</p>
  <p id="aGg">“云何菩萨远离自大？<a id="a-Gh"></a>所谓不见内法故，<a id="a-Gi"></a>是名远离自大。</p>
  <p id="aGj">“云何菩萨远离懱人？<a id="a-Gk"></a>所谓不见外法故，<a id="a-Gl"></a>是名远离懱人。</p>
  <p id="aGm">“云何菩萨远离十不善道？<a id="a-Gn"></a>是十不善道能障八圣道，<a id="a-Go"></a>何况阿耨多罗三藐三菩提！<a id="a-Gp"></a>是名远离十不善道。</p>
  <p id="aGq">“云何菩萨远离大慢？<a id="a-Gr"></a>是菩萨不见法可作大慢者，<a id="a-Gs"></a>是名远离大慢。</p>
  <p id="aGt">“云何菩萨远离自用？<a id="a-Gu"></a>是菩萨不见是法可自用者，<a id="a-Gv"></a>是名远离自用。</p>
  <p id="aGw">“云何菩萨远离颠倒？<a id="a-Gx"></a>颠倒处不可得故，<a id="a-Gy"></a>是名远离颠倒。</p>
  <p id="aGz">“云何菩萨远离淫怒痴？<a id="a-H0"></a>淫怒痴处不可见故，<a id="a-H1"></a>是名远离淫怒痴处。<a id="a-H2"></a>是为菩萨住五地中远离十二法。</p>
  <p id="aH3">“云何菩萨住六地中具足六法？<a id="a-H4"></a>所谓六波罗蜜。<a id="a-H5"></a>诸佛及声闻、<a id="a-H6"></a>辟支佛，<a id="a-H7"></a>住六波罗蜜中，<a id="a-H8"></a>能度彼岸，<a id="a-H9"></a>是名具足六法。</p>
  <p id="aHA">“云何菩萨不作声闻、<a id="a-HB"></a>辟支佛意？<a id="a-HC"></a>作是念：<a id="a-HD"></a>声闻、<a id="a-HE"></a>辟支佛意，<a id="a-HF"></a>非阿耨多罗三藐三菩提道。</p>
  <p id="aHG">“云何菩萨布施不生忧心？<a id="a-HH"></a>作是念：<a id="a-HI"></a>此非阿耨多罗三藐三菩提道。</p>
  <p id="aHJ">“云何菩萨见有所索心不没？<a id="a-HK"></a>作是念：<a id="a-HL"></a>此非阿耨多罗三藐三菩提道。</p>
  <p id="aHM">“云何菩萨所有物布施？<a id="a-HN"></a>菩萨初发心时布施，<a id="a-HO"></a>不言是可与是不可与。</p>
  <p id="aHP">“云何菩萨布施之后心不悔？<a id="a-HQ"></a>慈悲力故。</p>
  <p id="aHR">“云何菩萨不疑深法，<a id="a-HS"></a>信功德力故。<a id="a-HT"></a>是为菩萨住六地中远离六法。<a id="a-HU"></a>”</p>
  <p id="aHV">【论】论者言：<a id="a-HW"></a>戒清净者，<a id="a-HX"></a>初地中多行布施，<a id="a-HY"></a>次知持戒胜于布施。<a id="a-HZ"></a>所以者何？<a id="a-Ha"></a>持戒则摄一切众生，<a id="a-Hb"></a>布施则不能普周一切。<a id="a-Hc"></a>持戒遍满无量，<a id="a-Hd"></a>如不杀生戒，<a id="a-He"></a>则施一切众生命；<a id="a-Hf"></a>如众生无量无边，<a id="a-Hg"></a>福德亦无量无边。<a id="a-Hh"></a>略说诸能破佛道事，<a id="a-Hi"></a>此中皆名破戒；<a id="a-Hj"></a>离是破戒垢，<a id="a-Hk"></a>皆名清净。<a id="a-Hl"></a>乃至声闻、<a id="a-Hm"></a>辟支佛心，<a id="a-Hn"></a>尚是戒垢，<a id="a-Ho"></a>何况余恶！</p>
  <p id="aHp">知恩报恩者，<a id="a-Hq"></a>有人言：<a id="a-Hr"></a>“我宿世福德因缘应得。<a id="a-Hs"></a>”或言：<a id="a-Ht"></a>“我自然尊贵，<a id="a-Hu"></a>汝有何恩？<a id="a-Hv"></a>”堕是邪见，<a id="a-Hw"></a>是故佛说菩萨当知恩！<a id="a-Hx"></a>众生虽有宿世乐因，<a id="a-Hy"></a>今世事不和合，<a id="a-Hz"></a>则无由得乐。<a id="a-I0"></a>譬如谷种在地，<a id="a-I1"></a>无雨则不生，<a id="a-I2"></a>不可以地能生谷故，<a id="a-I3"></a>言雨无恩。<a id="a-I4"></a>虽所受之物，<a id="a-I5"></a>是宿世所种；<a id="a-I6"></a>供奉之人，<a id="a-I7"></a>敬爱好心，<a id="a-I8"></a>岂非恩分？</p>
  <p id="aI9">复次，<a id="a-IA"></a>知恩者，<a id="a-IB"></a>是大悲之本，<a id="a-IC"></a>开善业初门，<a id="a-ID"></a>人所爱敬，<a id="a-IE"></a>名誉远闻，<a id="a-IF"></a>死则生天，<a id="a-IG"></a>终成佛道。<a id="a-IH"></a>不知恩人，<a id="a-II"></a>甚于畜生！<a id="a-IJ"></a>如佛说本生经：<a id="a-IK"></a>有人入山伐木，<a id="a-IL"></a>迷惑失道，<a id="a-IM"></a>时值暴雨，<a id="a-IN"></a>日暮饥寒，<a id="a-IO"></a>恶虫毒兽，<a id="a-IP"></a>欲来侵害。<a id="a-IQ"></a>是人入一石窟，<a id="a-IR"></a>窟中有一大熊，<a id="a-IS"></a>见之恐怖而出。<a id="a-IT"></a>熊语之言：<a id="a-IU"></a>“汝勿恐怖！<a id="a-IV"></a>此舍温暖，<a id="a-IW"></a>可于中宿。<a id="a-IX"></a>”时连雨七日，<a id="a-IY"></a>常以甘果美水，<a id="a-IZ"></a>供给此人。<a id="a-Ia"></a>七日雨止，<a id="a-Ib"></a>熊将此人，<a id="a-Ic"></a>示其道径。<a id="a-Id"></a>熊语人言：<a id="a-Ie"></a>“我是罪身，<a id="a-If"></a>多有怨家！<a id="a-Ig"></a>若有问者，<a id="a-Ih"></a>莫言见我！<a id="a-Ii"></a>”人答言：<a id="a-Ij"></a>“尔！<a id="a-Ik"></a>”此人前行，<a id="a-Il"></a>见诸猎者。<a id="a-Im"></a>猎者问言：<a id="a-In"></a>“汝从何来？<a id="a-Io"></a>见有众兽不？<a id="a-Ip"></a>”答言：<a id="a-Iq"></a>“我见一大熊，<a id="a-Ir"></a>此熊于我有恩，<a id="a-Is"></a>不得示汝！<a id="a-It"></a>”猎者言：<a id="a-Iu"></a>“汝是人，<a id="a-Iv"></a>当以人类相亲，<a id="a-Iw"></a>何以惜熊？<a id="a-Ix"></a>今一失道，<a id="a-Iy"></a>何时复来？<a id="a-Iz"></a>汝示我者，<a id="a-J0"></a>与汝多分！<a id="a-J1"></a>”此人心变，<a id="a-J2"></a>即将猎者示熊处所，<a id="a-J3"></a>猎者杀熊，<a id="a-J4"></a>即以多分与之。<a id="a-J5"></a>此人展手取肉，<a id="a-J6"></a>二肘俱堕。<a id="a-J7"></a>猎者言：<a id="a-J8"></a>“汝有何罪？<a id="a-J9"></a>”答言：<a id="a-JA"></a>“是熊看我，<a id="a-JB"></a>如父视子。<a id="a-JC"></a>我今背恩，<a id="a-JD"></a>将是此罪！<a id="a-JE"></a>”猎者恐怖，<a id="a-JF"></a>不敢食肉，<a id="a-JG"></a>持施众僧。<a id="a-JH"></a>尔时，<a id="a-JI"></a>上座六通阿罗汉语诸下座：<a id="a-JJ"></a>“此是菩萨，<a id="a-JK"></a>未来世当作佛，<a id="a-JL"></a>莫食此肉！<a id="a-JM"></a>”即时起塔供养。<a id="a-JN"></a>王闻此事，<a id="a-JO"></a>敕下国内：<a id="a-JP"></a>“不知恩人，<a id="a-JQ"></a>无令住此！<a id="a-JR"></a>”又以种种因缘赞知恩者，<a id="a-JS"></a>知恩之义，<a id="a-JT"></a>遍阎浮提，<a id="a-JU"></a>人皆信行。</p>
  <p id="aJV">复次，<a id="a-JW"></a>菩萨作是念：<a id="a-JX"></a>“若人有恶事于我，<a id="a-JY"></a>我犹尚应度，<a id="a-JZ"></a>何况于我有恩！<a id="a-Ja"></a>”</p>
  <p id="aJb">住忍辱力者，<a id="a-Jc"></a>如忍波罗蜜中广说。</p>
  <p id="aJd">问曰：<a id="a-Je"></a>种种因缘是忍辱相，<a id="a-Jf"></a>此中何以但说不瞋不恼？</p>
  <p id="aJg">答曰：<a id="a-Jh"></a>此是忍辱体，<a id="a-Ji"></a>先起瞋心，<a id="a-Jj"></a>然后身口恼他。<a id="a-Jk"></a>是菩萨初行故，<a id="a-Jl"></a>但说众生忍，<a id="a-Jm"></a>不说法忍。</p>
  <p id="aJn">受欢喜者，<a id="a-Jo"></a>菩萨见是持戒故，<a id="a-Jp"></a>身口清净；<a id="a-Jq"></a>知恩忍辱故，<a id="a-Jr"></a>心清净；<a id="a-Js"></a>三业清净故，<a id="a-Jt"></a>则自然生欢喜。<a id="a-Ju"></a>譬如人香汤沐浴，<a id="a-Jv"></a>著好新衣，<a id="a-Jw"></a>缨络庄严，<a id="a-Jx"></a>镜中自观，<a id="a-Jy"></a>心生欢喜。<a id="a-Jz"></a>菩萨亦如是，<a id="a-K0"></a>得是善法自庄严：<a id="a-K1"></a>“戒是禅定、<a id="a-K2"></a>智慧根本，<a id="a-K3"></a>我今得是净戒，<a id="a-K4"></a>无量无边福德皆应易得。<a id="a-K5"></a>”以是自喜。<a id="a-K6"></a>菩萨住是戒忍中，<a id="a-K7"></a>教化众生，<a id="a-K8"></a>令得生他方佛前，<a id="a-K9"></a>及生天上人中受乐；<a id="a-KA"></a>或令得声闻、<a id="a-KB"></a>辟支佛乘、<a id="a-KC"></a>佛乘者。<a id="a-KD"></a>观众生乐著，<a id="a-KE"></a>如长者观小儿共戏，<a id="a-KF"></a>亦与之同戏，<a id="a-KG"></a>更以少异物与之，<a id="a-KH"></a>令舍前所好；<a id="a-KI"></a>菩萨亦如是，<a id="a-KJ"></a>教化众生，<a id="a-KK"></a>令得人天福乐，<a id="a-KL"></a>渐渐诱进令得三乘，<a id="a-KM"></a>以是故，<a id="a-KN"></a>言受欢喜乐。</p>
  <p id="aKO">不舍一切众生者，<a id="a-KP"></a>善修习大悲心，<a id="a-KQ"></a>誓度众生故，<a id="a-KR"></a>发心牢固故，<a id="a-KS"></a>不为诸佛贤圣所轻笑故，<a id="a-KT"></a>恐负一切众生故不舍。<a id="a-KU"></a>譬如先许人物，<a id="a-KV"></a>后若不与，<a id="a-KW"></a>则是虚妄罪人！<a id="a-KX"></a>以是因缘故，<a id="a-KY"></a>不舍众生。</p>
  <p id="aKZ">入大悲心者，<a id="a-Ka"></a>如先说。<a id="a-Kb"></a>此中佛自说：<a id="a-Kc"></a>本愿大心为众生故，<a id="a-Kd"></a>所谓为一一人故，<a id="a-Ke"></a>于无量劫代受地狱苦，<a id="a-Kf"></a>乃至令是人集行功德作佛，<a id="a-Kg"></a>入无余涅槃。</p>
  <p id="aKh">问曰：<a id="a-Ki"></a>无有代受罪者，<a id="a-Kj"></a>何以作是愿？</p>
  <p id="aKk">答曰：<a id="a-Kl"></a>是菩萨宏大之心，<a id="a-Km"></a>深爱众生；<a id="a-Kn"></a>若有代理，<a id="a-Ko"></a>必代不疑。</p>
  <p id="aKp">复次，<a id="a-Kq"></a>菩萨见人间有天祠，<a id="a-Kr"></a>用人肉血五脏祀罗刹鬼，<a id="a-Ks"></a>有人代者则听。<a id="a-Kt"></a>菩萨作是念：<a id="a-Ku"></a>“地狱中若当有如是代理，<a id="a-Kv"></a>我必当代！<a id="a-Kw"></a>”众人闻菩萨大心如是，<a id="a-Kx"></a>则贵敬尊重之。<a id="a-Ky"></a>所以者何？<a id="a-Kz"></a>是菩萨深念众生，<a id="a-L0"></a>逾于慈母故。</p>
  <p id="aL1">信师恭敬咨受者，<a id="a-L2"></a>菩萨因师得阿耨多罗三藐三菩提，<a id="a-L3"></a>云何不信恭敬供养？<a id="a-L4"></a>师虽智德高明，<a id="a-L5"></a>若不恭敬供养，<a id="a-L6"></a>则不能得大利。<a id="a-L7"></a>譬如深井美水，<a id="a-L8"></a>若无绠者，<a id="a-L9"></a>无由得水；<a id="a-LA"></a>若破憍慢高心，<a id="a-LB"></a>宗重敬伏，<a id="a-LC"></a>则功德大利归之。<a id="a-LD"></a>又如雨堕，<a id="a-LE"></a>不住山顶，<a id="a-LF"></a>必归下处。<a id="a-LG"></a>若人憍心自高，<a id="a-LH"></a>则法水不入；<a id="a-LI"></a>若恭敬善师，<a id="a-LJ"></a>则功德归之。</p>
  <p id="aLK">复次，<a id="a-LL"></a>佛说依止善师，<a id="a-LM"></a>持戒、<a id="a-LN"></a>禅定、<a id="a-LO"></a>智慧、<a id="a-LP"></a>解脱，<a id="a-LQ"></a>皆得增长；<a id="a-LR"></a>譬如众树依于雪山，<a id="a-LS"></a>根、<a id="a-LT"></a>茎、<a id="a-LU"></a>枝、<a id="a-LV"></a>叶、<a id="a-LW"></a>华、<a id="a-LX"></a>果，<a id="a-LY"></a>皆得茂盛。<a id="a-LZ"></a>以是故，<a id="a-La"></a>佛说于诸师宗，<a id="a-Lb"></a>敬之如佛。</p>
  <p id="aLc">问曰：<a id="a-Ld"></a>恶师云何得供养信受？<a id="a-Le"></a>善师不能视之如佛，<a id="a-Lf"></a>何况恶师？<a id="a-Lg"></a>佛何以故此中说于诸师尊，<a id="a-Lh"></a>如世尊想？</p>
  <p id="aLi">答曰：<a id="a-Lj"></a>菩萨不应顺世间法。<a id="a-Lk"></a>顺世间法者，<a id="a-Ll"></a>善者心著，<a id="a-Lm"></a>恶者远离；<a id="a-Ln"></a>菩萨则不然，<a id="a-Lo"></a>若有能开释深义，<a id="a-Lp"></a>解散疑结，<a id="a-Lq"></a>于我有益，<a id="a-Lr"></a>则尽心敬之，<a id="a-Ls"></a>不念余恶。<a id="a-Lt"></a>如弊囊盛宝，<a id="a-Lu"></a>不得以囊恶故，<a id="a-Lv"></a>不取其宝；<a id="a-Lw"></a>又如夜行险道，<a id="a-Lx"></a>弊人执炬，<a id="a-Ly"></a>不得以人恶故，<a id="a-Lz"></a>不取其照。<a id="a-M0"></a>菩萨亦如是，<a id="a-M1"></a>于师得智慧光明，<a id="a-M2"></a>不计其恶。</p>
  <p id="aM3">复次，<a id="a-M4"></a>弟子应作是念：<a id="a-M5"></a>“师行般若波罗蜜，<a id="a-M6"></a>无量方便力，<a id="a-M7"></a>不知以何因缘故，<a id="a-M8"></a>有此恶事？<a id="a-M9"></a>”如萨陀波仑闻空中十方佛教：<a id="a-MA"></a>“汝于法师，<a id="a-MB"></a>莫念其短，<a id="a-MC"></a>常生敬畏！<a id="a-MD"></a>”</p>
  <p id="aME">复次，<a id="a-MF"></a>菩萨作是念：<a id="a-MG"></a>“法师好恶，<a id="a-MH"></a>非是我事。<a id="a-MI"></a>我所求者，<a id="a-MJ"></a>唯欲闻法以自利益。<a id="a-MK"></a>如泥像、<a id="a-ML"></a>木像，<a id="a-MM"></a>无实功德，<a id="a-MN"></a>因发佛想故，<a id="a-MO"></a>得无量福德，<a id="a-MP"></a>何况是人智慧方便能为人说！<a id="a-MQ"></a>以是故，<a id="a-MR"></a>法师有过，<a id="a-MS"></a>于我无咎。<a id="a-MT"></a>”</p>
  <p id="aMU">如世尊想者，<a id="a-MV"></a>我先说菩萨异于世人。<a id="a-MW"></a>世人分别好丑，<a id="a-MX"></a>好者爱著，<a id="a-MY"></a>犹不如佛；<a id="a-MZ"></a>恶者轻慢，<a id="a-Ma"></a>了不比数。<a id="a-Mb"></a>菩萨则不然，<a id="a-Mc"></a>观诸法毕竟空，<a id="a-Md"></a>从本已来，<a id="a-Me"></a>皆如无余涅槃相；<a id="a-Mf"></a>观一切众生，<a id="a-Mg"></a>视之如佛，<a id="a-Mh"></a>何况法师有智慧利益！<a id="a-Mi"></a>以能作佛事故，<a id="a-Mj"></a>视之如佛。</p>
  <p id="aMk">勤求诸波罗蜜者，<a id="a-Ml"></a>菩萨作是念：<a id="a-Mm"></a>“是六波罗蜜，<a id="a-Mn"></a>是无上正真道因缘，<a id="a-Mo"></a>我当一心行是因缘。<a id="a-Mp"></a>”譬如商人、<a id="a-Mq"></a>农夫，<a id="a-Mr"></a>随所适国土，<a id="a-Ms"></a>所须之物，<a id="a-Mt"></a>地之所宜种子，<a id="a-Mu"></a>勤修求办，<a id="a-Mv"></a>事无不成；<a id="a-Mw"></a>又如今世行布施后得大富，<a id="a-Mx"></a>持戒后得尊贵，<a id="a-My"></a>修禅定智慧得道。<a id="a-Mz"></a>菩萨亦如是，<a id="a-N0"></a>行六波罗蜜则得成佛。<a id="a-N1"></a>勤求者，<a id="a-N2"></a>常一心勤求六波罗蜜。<a id="a-N3"></a>所以者何？<a id="a-N4"></a>若软心渐进，<a id="a-N5"></a>则为烦恼所覆，<a id="a-N6"></a>魔人所坏。<a id="a-N7"></a>以是故，<a id="a-N8"></a>佛说于二地中勤求莫懈！<a id="a-N9"></a>（二地竟）</p>
  <p id="aNA">多学问无厌足者，<a id="a-NB"></a>菩萨知多学问，<a id="a-NC"></a>是智慧因缘，<a id="a-ND"></a>得智慧则能分别行道；<a id="a-NE"></a>如人有眼，<a id="a-NF"></a>所至无碍。<a id="a-NG"></a>是故菩萨作是愿：<a id="a-NH"></a>“十方诸佛有所说法，<a id="a-NI"></a>我尽受持！<a id="a-NJ"></a>”闻持陀罗尼力故，<a id="a-NK"></a>清净天耳力故，<a id="a-NL"></a>得不忘陀罗尼力故。<a id="a-NM"></a>譬如大海，<a id="a-NN"></a>能受持一切十方诸水；<a id="a-NO"></a>菩萨亦如是，<a id="a-NP"></a>能受持十方诸佛所说之法。</p>
  <p id="aNQ">净法施者，<a id="a-NR"></a>如苗中生草，<a id="a-NS"></a>除秽则茂。<a id="a-NT"></a>菩萨亦如是，<a id="a-NU"></a>法施时不求名利，<a id="a-NV"></a>后世果报，<a id="a-NW"></a>乃至为众生故，<a id="a-NX"></a>不求小乘涅槃；<a id="a-NY"></a>但以大悲于众生随佛转法轮。<a id="a-NZ"></a>法施相，<a id="a-Na"></a>庄严佛国相，<a id="a-Nb"></a>受世间无量勤苦，<a id="a-Nc"></a>住惭愧处，<a id="a-Nd"></a>不舍阿兰若住处，<a id="a-Ne"></a>少欲，<a id="a-Nf"></a>知足，<a id="a-Ng"></a>如先说。</p>
  <p id="aNh">问曰：<a id="a-Ni"></a>种种因缘，<a id="a-Nj"></a>在生死中不厌，<a id="a-Nk"></a>何以故但二因缘说不厌？</p>
  <p id="aNl">答曰：<a id="a-Nm"></a>是善根备具故，<a id="a-Nn"></a>在生死中苦恼薄少；<a id="a-No"></a>譬人有疮，<a id="a-Np"></a>良药涂之，<a id="a-Nq"></a>其痛瘥少。<a id="a-Nr"></a>菩萨得善根清净故，<a id="a-Ns"></a>今世忧愁、<a id="a-Nt"></a>嫉妒、<a id="a-Nu"></a>恶心等，<a id="a-Nv"></a>悉皆止息；<a id="a-Nw"></a>若更受身，<a id="a-Nx"></a>得善根果报，<a id="a-Ny"></a>自受福乐，<a id="a-Nz"></a>亦种种因缘利益众生；<a id="a-O0"></a>随其所愿，<a id="a-O1"></a>自净世界，<a id="a-O2"></a>世界严净，<a id="a-O3"></a>胜于天宫，<a id="a-O4"></a>视之无厌，<a id="a-O5"></a>能慰释大菩萨心，<a id="a-O6"></a>何况凡夫！<a id="a-O7"></a>以是故，<a id="a-O8"></a>虽有多因缘，<a id="a-O9"></a>但说二事无厌。</p>
  <p id="aOA">惭愧虽有种种，<a id="a-OB"></a>此中大者，<a id="a-OC"></a>声闻、<a id="a-OD"></a>辟支佛心。<a id="a-OE"></a>菩萨发心，<a id="a-OF"></a>欲广度一切众生，<a id="a-OG"></a>得少苦恼，<a id="a-OH"></a>便欲独取涅槃，<a id="a-OI"></a>是可惭愧！<a id="a-OJ"></a>譬如有人大设肴膳，<a id="a-OK"></a>请呼众人，<a id="a-OL"></a>悭吝心起，<a id="a-OM"></a>便自独食，<a id="a-ON"></a>甚可惭愧！<a id="a-OO"></a>（三地竟）</p>
  <p id="aOP">不舍阿兰若住处者，<a id="a-OQ"></a>离众独住，<a id="a-OR"></a>若过声闻、<a id="a-OS"></a>辟支佛心，<a id="a-OT"></a>是名离众。<a id="a-OU"></a>一切法以无所得空故，<a id="a-OV"></a>不取不著相，<a id="a-OW"></a>乃至阿耨多罗三藐三菩提，<a id="a-OX"></a>亦不取，<a id="a-OY"></a>用无有著心故。</p>
  <p id="aOZ">菩萨常集诸功德无厌足，<a id="a-Oa"></a>得无上道则足，<a id="a-Ob"></a>更无胜法故。<a id="a-Oc"></a>饮食、<a id="a-Od"></a>衣服、<a id="a-Oe"></a>卧具知足者，<a id="a-Of"></a>是善法因缘，<a id="a-Og"></a>不以为要，<a id="a-Oh"></a>故不说。</p>
  <p id="aOi">不舍头陀功德者，<a id="a-Oj"></a>如后觉魔品中说。<a id="a-Ok"></a>无生法忍，<a id="a-Ol"></a>此中以无生法忍为头陀。<a id="a-Om"></a>菩萨住于顺忍，<a id="a-On"></a>观无生忍。<a id="a-Oo"></a>是十二头陀，<a id="a-Op"></a>为持戒清净故，<a id="a-Oq"></a>持戒清净为禅定故，<a id="a-Or"></a>禅定为智慧故，<a id="a-Os"></a>无生忍法即是真智慧；<a id="a-Ot"></a>无生法忍是头陀果报，<a id="a-Ou"></a>果中说因故。</p>
  <p id="aOv">不舍戒，<a id="a-Ow"></a>不取戒相者，<a id="a-Ox"></a>是菩萨知诸法实相故，<a id="a-Oy"></a>尚不见持戒，<a id="a-Oz"></a>何况破戒？<a id="a-P0"></a>虽种种因缘不破戒，<a id="a-P1"></a>此最为大，<a id="a-P2"></a>入空解脱门故。</p>
  <p id="aP3">秽恶诸欲者，<a id="a-P4"></a>如先说。<a id="a-P5"></a>此中佛说知是心相，<a id="a-P6"></a>虚诳不实故，<a id="a-P7"></a>乃至不生欲心，<a id="a-P8"></a>何况受欲？</p>
  <p id="aP9">厌世间心者，<a id="a-PA"></a>如世间不可乐想中说；<a id="a-PB"></a>此中佛说厌心果报，<a id="a-PC"></a>所谓无作解脱门。</p>
  <p id="aPD">舍一切所有者，<a id="a-PE"></a>如先说。</p>
  <p id="aPF">心不没者，<a id="a-PG"></a>先已种种因缘说，<a id="a-PH"></a>菩萨闻是不没不畏相。<a id="a-PI"></a>不生二识处者，<a id="a-PJ"></a>二识处，<a id="a-PK"></a>所谓眼中、<a id="a-PL"></a>色中不生眼识，<a id="a-PM"></a>乃至意、<a id="a-PN"></a>法中不生意识。<a id="a-PO"></a>菩萨住是不二门中，<a id="a-PP"></a>观六识所知，<a id="a-PQ"></a>皆是虚妄无实，<a id="a-PR"></a>作大誓愿：<a id="a-PS"></a>“令一切众生住不二法中，<a id="a-PT"></a>离是六识。<a id="a-PU"></a>”</p>
  <p id="aPV">不惜一切物者，<a id="a-PW"></a>不惜一切物中，<a id="a-PX"></a>虽有种种因缘，<a id="a-PY"></a>此因缘最大，<a id="a-PZ"></a>所谓菩萨知一切法毕竟空，<a id="a-Pa"></a>不忆念，<a id="a-Pb"></a>灭一切取相，<a id="a-Pc"></a>是故于受者不求恩惠，<a id="a-Pd"></a>施中无高心，<a id="a-Pe"></a>如是具清净檀波罗蜜。<a id="a-Pf"></a>（四地竟）</p>
  <p id="aPg">远离亲白衣者，<a id="a-Ph"></a>行者以妨道故出家，<a id="a-Pi"></a>若复习近白衣，<a id="a-Pj"></a>则与本无异。<a id="a-Pk"></a>以是故，<a id="a-Pl"></a>行者先求自度，<a id="a-Pm"></a>然后度人。<a id="a-Pn"></a>若未能自度而欲度人者，<a id="a-Po"></a>如不知浮人，<a id="a-Pp"></a>欲救于溺，<a id="a-Pq"></a>相与俱没！<a id="a-Pr"></a>是菩萨远离亲白衣，<a id="a-Ps"></a>则能集诸清净功德；<a id="a-Pt"></a>深念佛故，<a id="a-Pu"></a>变身往至诸佛国，<a id="a-Pv"></a>出家剃头著染衣。<a id="a-Pw"></a>所以者何？<a id="a-Px"></a>常乐出家法，<a id="a-Py"></a>不乐习近白衣故。</p>
  <p id="aPz">远离比丘尼者，<a id="a-Q0"></a>如初品中说。</p>
  <p id="aQ1">问曰：<a id="a-Q2"></a>菩萨等心视一切众生，<a id="a-Q3"></a>云何不得共住？</p>
  <p id="aQ4">答曰：<a id="a-Q5"></a>是菩萨未得阿鞞跋致，<a id="a-Q6"></a>未断诸漏，<a id="a-Q7"></a>集诸功德，<a id="a-Q8"></a>人所乐著，<a id="a-Q9"></a>以是故，<a id="a-QA"></a>不得共住。<a id="a-QB"></a>又为离人诽谤，<a id="a-QC"></a>若诽谤者堕地狱故。</p>
  <p id="aQD">远离悭惜他家者，<a id="a-QE"></a>菩萨作是念：<a id="a-QF"></a>“我自舍家，<a id="a-QG"></a>尚不贪不惜，<a id="a-QH"></a>云何贪惜他家？<a id="a-QI"></a>菩萨法欲令一切众生得乐，<a id="a-QJ"></a>彼人助我与众生乐，<a id="a-QK"></a>云何悭惜？<a id="a-QL"></a>众生先世福德因缘，<a id="a-QM"></a>今世少有功夫，<a id="a-QN"></a>故得供养，<a id="a-QO"></a>我何以悭嫉？<a id="a-QP"></a>”</p>
  <p id="aQQ">远离无益谈说者，<a id="a-QR"></a>此即是绮语，<a id="a-QS"></a>为自心、<a id="a-QT"></a>他心解愁事，<a id="a-QU"></a>说王法事、<a id="a-QV"></a>贼事，<a id="a-QW"></a>大海、<a id="a-QX"></a>山林、<a id="a-QY"></a>药草、<a id="a-QZ"></a>宝物、<a id="a-Qa"></a>诸方国土，<a id="a-Qb"></a>如是等事，<a id="a-Qc"></a>无益于福，<a id="a-Qd"></a>无益于道。<a id="a-Qe"></a>菩萨愍念一切众生，<a id="a-Qf"></a>没在无常苦火：<a id="a-Qg"></a>“我当救济，<a id="a-Qh"></a>云何安坐空说无益之事？<a id="a-Qi"></a>”如人失火，<a id="a-Qj"></a>四边俱起，<a id="a-Qk"></a>云何安处其内语说余事？<a id="a-Ql"></a>此中佛说：<a id="a-Qm"></a>若说声闻、<a id="a-Qn"></a>辟支佛事，<a id="a-Qo"></a>犹为无益之言，<a id="a-Qp"></a>何况余事！</p>
  <p id="aQq">远离瞋恚者，<a id="a-Qr"></a>心中初生名瞋心，<a id="a-Qs"></a>以未定故；<a id="a-Qt"></a>瞋心增长事定，<a id="a-Qu"></a>打斫杀害，<a id="a-Qv"></a>是名恼心；<a id="a-Qw"></a>恶口谗谤，<a id="a-Qx"></a>是名讼心；<a id="a-Qy"></a>若杀害打缚等，<a id="a-Qz"></a>是名斗。<a id="a-R0"></a>菩萨大慈悲众生故，<a id="a-R1"></a>则不生是心，<a id="a-R2"></a>常防此恶心，<a id="a-R3"></a>不令得入。</p>
  <p id="aR4">远离自大懱人者，<a id="a-R5"></a>不见内外法，<a id="a-R6"></a>所谓受五众、<a id="a-R7"></a>不受五众。</p>
  <p id="aR8">远离十不善道者，<a id="a-R9"></a>菩萨观十不善道中过罪种种因缘，<a id="a-RA"></a>如先说。<a id="a-RB"></a>此中佛说十不善道破小乘，<a id="a-RC"></a>何况大乘！</p>
  <p id="aRD">远离大慢者，<a id="a-RE"></a>菩萨行十八空，<a id="a-RF"></a>不见诸法定有大小相。</p>
  <p id="aRG">远离自用者，<a id="a-RH"></a>拔七种憍慢根本故，<a id="a-RI"></a>又深乐善法故。</p>
  <p id="aRJ">远离颠倒者，<a id="a-RK"></a>一切法中，<a id="a-RL"></a>常、<a id="a-RM"></a>乐、<a id="a-RN"></a>我、<a id="a-RO"></a>净不可得故。</p>
  <p id="aRP">远离三毒者，<a id="a-RQ"></a>三毒义如先说。<a id="a-RR"></a>又此三毒所缘，<a id="a-RS"></a>无有定相。<a id="a-RT"></a>（五地竟）</p>
  <p id="aRU">六波罗蜜者，<a id="a-RV"></a>如先说。<a id="a-RW"></a>此中佛说三乘之人，<a id="a-RX"></a>皆以此六波罗蜜得到彼岸。</p>
  <p id="aRY">问曰：<a id="a-RZ"></a>此是菩萨地，<a id="a-Ra"></a>何以说声闻、<a id="a-Rb"></a>辟支佛得到彼岸？</p>
  <p id="aRc">答曰：<a id="a-Rd"></a>佛今说六波罗蜜，<a id="a-Re"></a>多有所能。<a id="a-Rf"></a>大乘法中则能含受小乘，<a id="a-Rg"></a>小乘则不能。</p>
  <p id="aRh">是菩萨住六地中，<a id="a-Ri"></a>具足六波罗蜜，<a id="a-Rj"></a>观一切诸法空，<a id="a-Rk"></a>未得方便力，<a id="a-Rl"></a>畏堕声闻、<a id="a-Rm"></a>辟支佛地，<a id="a-Rn"></a>佛将护故，<a id="a-Ro"></a>说不应生声闻、<a id="a-Rp"></a>辟支佛心。</p>
  <p id="aRq">菩萨深念众生故，<a id="a-Rr"></a>大悲心故，<a id="a-Rs"></a>知一切诸法毕竟空故，<a id="a-Rt"></a>施时无所惜，<a id="a-Ru"></a>见有求者，<a id="a-Rv"></a>不瞋不忧；<a id="a-Rw"></a>布施之后，<a id="a-Rx"></a>心亦不悔。<a id="a-Ry"></a>福德大故，<a id="a-Rz"></a>信力亦大，<a id="a-S0"></a>深清净信敬诸佛；<a id="a-S1"></a>具足六波罗蜜，<a id="a-S2"></a>虽未得方便、<a id="a-S3"></a>无生法忍、<a id="a-S4"></a>般舟三昧，<a id="a-S5"></a>于深法中亦无所疑，<a id="a-S6"></a>作是念：<a id="a-S7"></a>“一切论议皆有过罪，<a id="a-S8"></a>唯佛智慧，<a id="a-S9"></a>灭诸戏论，<a id="a-SA"></a>无有阙失故。<a id="a-SB"></a>”而能以方便修诸善法，<a id="a-SC"></a>是故不疑。<a id="a-SD"></a>（六地竟）</p>
 </body>
</html>