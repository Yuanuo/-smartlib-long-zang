<!doctype html>
<html id="z3IBVIDuK" data-ver="1755">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第六十九</h1>
  <h2 id="a2">释两不和合品第四十七之下（经作两不和合过品）</h2>
  <p id="a3">【经】“复次，<a id="a-4"></a>须菩提，<a id="a-5"></a>说法者有信有善，<a id="a-6"></a>欲书受深般若波罗蜜，<a id="a-7"></a>乃至正忆念；<a id="a-8"></a>听法者无信，<a id="a-9"></a>破戒恶行，<a id="a-A"></a>不欲书受深般若波罗蜜，<a id="a-B"></a>乃至正忆念，<a id="a-C"></a>当知是为魔事。<a id="a-D"></a>须菩提，<a id="a-E"></a>听法者有信有善；<a id="a-F"></a>说法者无信，<a id="a-G"></a>破戒恶行；<a id="a-H"></a>两不和合，<a id="a-I"></a>当知是为魔事。</p>
  <p id="aJ">“复次，<a id="a-K"></a>须菩提，<a id="a-L"></a>说法者能一切施，<a id="a-M"></a>心不悭惜；<a id="a-N"></a>听法者吝惜不舍，<a id="a-O"></a>当知是为魔事。<a id="a-P"></a>须菩提，<a id="a-Q"></a>听法者一切能施，<a id="a-R"></a>心不悭惜；<a id="a-S"></a>说法者吝法不施；<a id="a-T"></a>两不和合，<a id="a-U"></a>不得书持般若波罗蜜，<a id="a-V"></a>乃至正忆念，<a id="a-W"></a>当知是为魔事。</p>
  <p id="aX">“复次，<a id="a-Y"></a>须菩提，<a id="a-Z"></a>听法者欲供养说法人衣服、<a id="a-a"></a>饮食，<a id="a-b"></a>卧具、<a id="a-c"></a>医药，<a id="a-d"></a>资生所须；<a id="a-e"></a>说法者不欲受之，<a id="a-f"></a>当知是为魔事。<a id="a-g"></a>须菩提，<a id="a-h"></a>说法者欲供给听法人衣服，<a id="a-i"></a>乃至资生所须；<a id="a-j"></a>听法者不欲受之，<a id="a-k"></a>两不和合，<a id="a-l"></a>不得书持般若波罗蜜，<a id="a-m"></a>乃至正忆念，<a id="a-n"></a>当知是为魔事。</p>
  <p id="ao">“复次，<a id="a-p"></a>须菩提，<a id="a-q"></a>说法者易悟；<a id="a-r"></a>听法人闇钝，<a id="a-s"></a>当知是为魔事。<a id="a-t"></a>须菩提，<a id="a-u"></a>听法者易悟，<a id="a-v"></a>说法人闇钝，<a id="a-w"></a>两不和合，<a id="a-x"></a>不得书持般若波罗蜜，<a id="a-y"></a>乃至正忆念，<a id="a-z"></a>当知是为魔事。</p>
  <p id="a10">“复次，<a id="a-11"></a>须菩提，<a id="a-12"></a>说法者知十二部经次第义，<a id="a-13"></a>所谓修妒路乃至优波提舍；<a id="a-14"></a>听法者不知十二部经次第义，<a id="a-15"></a>当知是为魔事。<a id="a-16"></a>听法者知十二部经次第义；<a id="a-17"></a>说法人不知十二部经次第义，<a id="a-18"></a>两不和合，<a id="a-19"></a>不得书深般若波罗蜜，<a id="a-1A"></a>乃至正忆念，<a id="a-1B"></a>当知是为魔事。</p>
  <p id="a1C">“复次，<a id="a-1D"></a>须菩提，<a id="a-1E"></a>说法者成就六波罗蜜；<a id="a-1F"></a>听法者不成就六波罗蜜，<a id="a-1G"></a>两不和合，<a id="a-1H"></a>不得书深般若波罗蜜，<a id="a-1I"></a>乃至正忆念，<a id="a-1J"></a>当知是为魔事。<a id="a-1K"></a>听法者有六波罗蜜；<a id="a-1L"></a>说法人无六波罗蜜，<a id="a-1M"></a>两不和合，<a id="a-1N"></a>不得书深般若波罗蜜，<a id="a-1O"></a>乃至正忆念，<a id="a-1P"></a>当知是为魔事。</p>
  <p id="a1Q">“复次，<a id="a-1R"></a>须菩提，<a id="a-1S"></a>说法者于六波罗蜜有方便力；<a id="a-1T"></a>听法人于六波罗蜜无方便力，<a id="a-1U"></a>两不和合，<a id="a-1V"></a>不得书深般若波罗蜜，<a id="a-1W"></a>乃至正忆念，<a id="a-1X"></a>当知是为魔事。<a id="a-1Y"></a>听法者于六波罗蜜有方便力；<a id="a-1Z"></a>说法人于六波罗蜜无方便力，<a id="a-1a"></a>两不和合，<a id="a-1b"></a>不得书深般若波罗蜜，<a id="a-1c"></a>乃至正忆念，<a id="a-1d"></a>当知是为魔事。</p>
  <p id="a1e">“复次，<a id="a-1f"></a>须菩提，<a id="a-1g"></a>说法者得陀罗尼；<a id="a-1h"></a>听法人无陀罗尼，<a id="a-1i"></a>两不和合，<a id="a-1j"></a>不得书深般若波罗蜜，<a id="a-1k"></a>乃至正忆念，<a id="a-1l"></a>当知是为魔事。<a id="a-1m"></a>听法者得陀罗尼；<a id="a-1n"></a>说法者无陀罗尼，<a id="a-1o"></a>两不和合，<a id="a-1p"></a>不得书深般若波罗蜜，<a id="a-1q"></a>乃至正忆念，<a id="a-1r"></a>当知是为魔事。</p>
  <p id="a1s">“复次，<a id="a-1t"></a>须菩提，<a id="a-1u"></a>说法者欲令书持般若波罗蜜，<a id="a-1v"></a>读诵乃至正忆念；<a id="a-1w"></a>听法人不欲书持般若波罗蜜，<a id="a-1x"></a>读诵乃至正忆念，<a id="a-1y"></a>两不和合，<a id="a-1z"></a>不得书深般若波罗蜜，<a id="a-20"></a>乃至正忆念，<a id="a-21"></a>当知是为魔事。<a id="a-22"></a>听法者欲书、<a id="a-23"></a>读诵、<a id="a-24"></a>说般若波罗蜜；<a id="a-25"></a>说法者不欲令书般若波罗蜜，<a id="a-26"></a>乃至不欲令说，<a id="a-27"></a>两不和合，<a id="a-28"></a>不得书深般若波罗蜜，<a id="a-29"></a>乃至正忆念，<a id="a-2A"></a>当知是为魔事。</p>
  <p id="a2B">“复次，<a id="a-2C"></a>须菩提，<a id="a-2D"></a>说法者离贪欲、<a id="a-2E"></a>瞋恚，<a id="a-2F"></a>睡眠、<a id="a-2G"></a>掉悔、<a id="a-2H"></a>疑；<a id="a-2I"></a>听法人贪欲、<a id="a-2J"></a>瞋恚，<a id="a-2K"></a>睡眠、<a id="a-2L"></a>掉悔、<a id="a-2M"></a>疑，<a id="a-2N"></a>当知是为魔事。<a id="a-2O"></a>听法者离贪欲、<a id="a-2P"></a>瞋恚，<a id="a-2Q"></a>睡眠、<a id="a-2R"></a>掉悔、<a id="a-2S"></a>疑；<a id="a-2T"></a>说法人贪欲、<a id="a-2U"></a>瞋恚，<a id="a-2V"></a>睡眠、<a id="a-2W"></a>掉悔、<a id="a-2X"></a>疑，<a id="a-2Y"></a>两不和合，<a id="a-2Z"></a>不得书深般若波罗蜜，<a id="a-2a"></a>乃至正忆念，<a id="a-2b"></a>当知是为魔事。</p>
  <p id="a2c">“复次，<a id="a-2d"></a>须菩提，<a id="a-2e"></a>书是深般若波罗蜜，<a id="a-2f"></a>乃至正忆念时，<a id="a-2g"></a>或有人来，<a id="a-2h"></a>说三恶道中苦剧，<a id="a-2i"></a>‘汝何不于是身尽苦入涅槃？<a id="a-2j"></a>何用是阿耨多罗三藐三菩提为？<a id="a-2k"></a>’两不和合，<a id="a-2l"></a>不得书般若波罗蜜，<a id="a-2m"></a>乃至正忆念，<a id="a-2n"></a>当知是为魔事。</p>
  <p id="a2o">“复次，<a id="a-2p"></a>须菩提，<a id="a-2q"></a>书是深般若波罗蜜，<a id="a-2r"></a>受持、<a id="a-2s"></a>读诵、<a id="a-2t"></a>说、<a id="a-2u"></a>正忆念时，<a id="a-2v"></a>或有人来，<a id="a-2w"></a>赞四天王诸天，<a id="a-2x"></a>赞三十三天、<a id="a-2y"></a>夜摩天、<a id="a-2z"></a>兜率陀天、<a id="a-30"></a>化乐天、<a id="a-31"></a>他化自在天、<a id="a-32"></a>梵天乃至非有想非无想天，<a id="a-33"></a>赞初禅乃至非有想非无想定，<a id="a-34"></a>作是言：<a id="a-35"></a>‘善男子，<a id="a-36"></a>欲界中受五欲快乐，<a id="a-37"></a>色界中受禅生乐，<a id="a-38"></a>无色界中受寂灭乐；<a id="a-39"></a>是事亦无常、<a id="a-3A"></a>苦、<a id="a-3B"></a>空、<a id="a-3C"></a>无我，<a id="a-3D"></a>变相、<a id="a-3E"></a>尽相、<a id="a-3F"></a>散相、<a id="a-3G"></a>离相、<a id="a-3H"></a>灭相。<a id="a-3I"></a>汝何不于是身中取须陀洹果、<a id="a-3J"></a>斯陀含果、<a id="a-3K"></a>阿那含果、<a id="a-3L"></a>阿罗汉果、<a id="a-3M"></a>辟支佛道？<a id="a-3N"></a>何用是世间生死中受种种苦，<a id="a-3O"></a>求阿耨多罗三藐三菩提为？<a id="a-3P"></a>’两不和合，<a id="a-3Q"></a>不得书深般若波罗蜜，<a id="a-3R"></a>乃至正忆念，<a id="a-3S"></a>当知是为魔事。</p>
  <p id="a3T">“复次，<a id="a-3U"></a>须菩提，<a id="a-3V"></a>说法者一身无累，<a id="a-3W"></a>自在无碍；<a id="a-3X"></a>听法人多将人众，<a id="a-3Y"></a>两不和合，<a id="a-3Z"></a>不得书深般若波罗蜜，<a id="a-3a"></a>乃至正忆念，<a id="a-3b"></a>当知是为魔事。<a id="a-3c"></a>听法者一身无累，<a id="a-3d"></a>自在无碍；<a id="a-3e"></a>说法者多将人众，<a id="a-3f"></a>两不和合，<a id="a-3g"></a>不得书深般若波罗蜜，<a id="a-3h"></a>乃至正忆念，<a id="a-3i"></a>当知是为魔事。</p>
  <p id="a3j">“复次，<a id="a-3k"></a>须菩提，<a id="a-3l"></a>说法者如是言：<a id="a-3m"></a>‘汝能随我意者，<a id="a-3n"></a>当与汝般若波罗蜜，<a id="a-3o"></a>令书、<a id="a-3p"></a>读诵、<a id="a-3q"></a>说、<a id="a-3r"></a>正忆念；<a id="a-3s"></a>若不随我意者，<a id="a-3t"></a>则不与汝！<a id="a-3u"></a>’两不和合，<a id="a-3v"></a>不得书深般若波罗蜜，<a id="a-3w"></a>读诵、<a id="a-3x"></a>说、<a id="a-3y"></a>正忆念，<a id="a-3z"></a>当知是为魔事。</p>
  <p id="a40">“复次，<a id="a-41"></a>须菩提，<a id="a-42"></a>听法者欲得追随如其意；<a id="a-43"></a>说法者不听，<a id="a-44"></a>两不和合，<a id="a-45"></a>不得书深般若波罗蜜，<a id="a-46"></a>乃至正忆念，<a id="a-47"></a>当知是为魔事。</p>
  <p id="a48">“复次，<a id="a-49"></a>须菩提，<a id="a-4A"></a>说法者欲得财利故，<a id="a-4B"></a>与般若波罗蜜，<a id="a-4C"></a>令书持乃至正忆念；<a id="a-4D"></a>听法者以是因缘故，<a id="a-4E"></a>不欲从受，<a id="a-4F"></a>两不和合，<a id="a-4G"></a>不得书深般若波罗蜜，<a id="a-4H"></a>乃至正忆念，<a id="a-4I"></a>当知是为魔事。<a id="a-4J"></a>听法者为财利故，<a id="a-4K"></a>欲书深般若波罗蜜，<a id="a-4L"></a>读诵、<a id="a-4M"></a>说；<a id="a-4N"></a>说法者以是因缘故，<a id="a-4O"></a>不欲与，<a id="a-4P"></a>两不和合，<a id="a-4Q"></a>不得书深般若波罗蜜，<a id="a-4R"></a>读诵、<a id="a-4S"></a>说，<a id="a-4T"></a>当知是为魔事。</p>
  <p id="a4U">“复次，<a id="a-4V"></a>须菩提，<a id="a-4W"></a>说法者欲至他方危命之处；<a id="a-4X"></a>听法者不欲随去，<a id="a-4Y"></a>两不和合，<a id="a-4Z"></a>不得书深般若波罗蜜，<a id="a-4a"></a>乃至正忆念，<a id="a-4b"></a>当知是为魔事。<a id="a-4c"></a>听法者欲至他方危命之处；<a id="a-4d"></a>说法者不欲去，<a id="a-4e"></a>两不和合，<a id="a-4f"></a>不得书深般若波罗蜜，<a id="a-4g"></a>乃至正忆念，<a id="a-4h"></a>当知是为魔事。</p>
  <p id="a4i">“复次，<a id="a-4j"></a>须菩提，<a id="a-4k"></a>说法者欲至他方饥饿谷贵无水之处；<a id="a-4l"></a>听法者不欲随去，<a id="a-4m"></a>两不和合，<a id="a-4n"></a>不得书深般若波罗蜜，<a id="a-4o"></a>乃至正忆念，<a id="a-4p"></a>当知是为魔事。<a id="a-4q"></a>听法者欲至他方饥饿谷贵无水之处；<a id="a-4r"></a>说法者不欲去，<a id="a-4s"></a>两不和合，<a id="a-4t"></a>不得书深般若波罗蜜，<a id="a-4u"></a>乃至正忆念，<a id="a-4v"></a>当知是为魔事。</p>
  <p id="a4w">“复次，<a id="a-4x"></a>须菩提，<a id="a-4y"></a>说法者欲至他方丰乐之处，<a id="a-4z"></a>听法者欲随从去。<a id="a-50"></a>说法者言：<a id="a-51"></a>‘善男子，<a id="a-52"></a>汝为利养故追随我，<a id="a-53"></a>汝善自思惟，<a id="a-54"></a>若得若不得，<a id="a-55"></a>无令后悔！<a id="a-56"></a>’以是少因缘故，<a id="a-57"></a>两不和合。<a id="a-58"></a>听法者闻之心厌，<a id="a-59"></a>作是念：<a id="a-5A"></a>‘是为拒逆，<a id="a-5B"></a>不欲与我相随。<a id="a-5C"></a>’便止不去。<a id="a-5D"></a>两不和合，<a id="a-5E"></a>不得书深般若波罗蜜，<a id="a-5F"></a>乃至正忆念，<a id="a-5G"></a>当知是为魔事。</p>
  <p id="a5H">“复次，<a id="a-5I"></a>须菩提，<a id="a-5J"></a>说法者欲过旷野，<a id="a-5K"></a>贼怖、<a id="a-5L"></a>旃陀罗怖、<a id="a-5M"></a>猎师怖、<a id="a-5N"></a>恶兽毒蛇怖，<a id="a-5O"></a>听法者欲随逐去。<a id="a-5P"></a>说法者言：<a id="a-5Q"></a>‘善男子，<a id="a-5R"></a>汝何用到彼？<a id="a-5S"></a>彼中多有诸怖，<a id="a-5T"></a>贼怖乃至毒蛇怖。<a id="a-5U"></a>’听法者闻之，<a id="a-5V"></a>知其不欲与般若波罗蜜，<a id="a-5W"></a>书持乃至正忆念，<a id="a-5X"></a>心厌不欲追随。<a id="a-5Y"></a>以是少因缘故，<a id="a-5Z"></a>两不和合，<a id="a-5a"></a>当知是为魔事。</p>
  <p id="a5b">“复次，<a id="a-5c"></a>须菩提，<a id="a-5d"></a>说法者多有檀越，<a id="a-5e"></a>数往问讯，<a id="a-5f"></a>以是因缘故，<a id="a-5g"></a>语听法者：<a id="a-5h"></a>‘我有因缘，<a id="a-5i"></a>应往到彼。<a id="a-5j"></a>’听法人知其意，<a id="a-5k"></a>便止。<a id="a-5l"></a>两不和合，<a id="a-5m"></a>不得书深般若波罗蜜，<a id="a-5n"></a>乃至正忆念，<a id="a-5o"></a>当知是为魔事。<a id="a-5p"></a>”</p>
  <p id="a5q">【论】问曰：<a id="a-5r"></a>有人书持、<a id="a-5s"></a>读诵般若波罗蜜，<a id="a-5t"></a>不能行而犯戒，<a id="a-5u"></a>或可有是；<a id="a-5v"></a>若不信，<a id="a-5w"></a>云何从受法？</p>
  <p id="a5x">答曰：<a id="a-5y"></a>是人不信般若波罗蜜所谓毕竟空，<a id="a-5z"></a>但欲求名故读诵、<a id="a-60"></a>广说；<a id="a-61"></a>如佛弟子不信外道经书，<a id="a-62"></a>亦为人讲说。<a id="a-63"></a>复次，<a id="a-64"></a>不能深心信乐般若，<a id="a-65"></a>故名不信，<a id="a-66"></a>非都不信。</p>
  <p id="a67">问曰：<a id="a-68"></a>弟子法应供养师，<a id="a-69"></a>奉诸所有，<a id="a-6A"></a>何以言师不能施？</p>
  <p id="a6B">答曰：<a id="a-6C"></a>弟子作是念：<a id="a-6D"></a>师少物不能舍，<a id="a-6E"></a>何况舍身？<a id="a-6F"></a>虽赞说布施，<a id="a-6G"></a>是为欺诳！<a id="a-6H"></a>是故名不和合。<a id="a-6I"></a>弟子欲以四事供养师，<a id="a-6J"></a>师少欲知足故不受，<a id="a-6K"></a>或羞愧似如卖法故不受。<a id="a-6L"></a>或师多知多识，<a id="a-6M"></a>无所乏少，<a id="a-6N"></a>能供给弟子。<a id="a-6O"></a>弟子自念：<a id="a-6P"></a>人当谓我贪师衣食故受法。<a id="a-6Q"></a>或自以德薄不消所给。<a id="a-6R"></a>此心虽好，<a id="a-6S"></a>不能成般若故，<a id="a-6T"></a>亦是魔事。<a id="a-6U"></a>师钝根者，<a id="a-6V"></a>是诵经师，<a id="a-6W"></a>非解义师。<a id="a-6X"></a>十二部经，<a id="a-6Y"></a>亦是诵经师。</p>
  <p id="a6Z">复次，<a id="a-6a"></a>有六波罗蜜者作是念：<a id="a-6b"></a>弟子罪人钝根，<a id="a-6c"></a>不能行六波罗蜜，<a id="a-6d"></a>著世间事，<a id="a-6e"></a>但有弟子名，<a id="a-6f"></a>无有实事。<a id="a-6g"></a>是师不知弟子闻般若已，<a id="a-6h"></a>后成大事，<a id="a-6i"></a>但以现前无六波罗蜜，<a id="a-6j"></a>不肯教化。<a id="a-6k"></a>弟子亦作是念：<a id="a-6l"></a>六波罗蜜义，<a id="a-6m"></a>我亦能行；<a id="a-6n"></a>师但能口说，<a id="a-6o"></a>不能修行。<a id="a-6p"></a>不知师转身因缘，<a id="a-6q"></a>当成大事；<a id="a-6r"></a>又不知师别有读诵利益因缘，<a id="a-6s"></a>故不和合。</p>
  <p id="a6t">复次，<a id="a-6u"></a>弟子直信著善法，<a id="a-6v"></a>师不著法，<a id="a-6w"></a>以方便行六波罗蜜，<a id="a-6x"></a>弟子谓为不深乐六波罗蜜。<a id="a-6y"></a>何以知之？<a id="a-6z"></a>师或时赞叹六波罗蜜，<a id="a-70"></a>或时断人著故，<a id="a-71"></a>破散六波罗蜜。<a id="a-72"></a>弟子有方便，<a id="a-73"></a>亦如是。</p>
  <p id="a74">问曰：<a id="a-75"></a>若弟子得陀罗尼，<a id="a-76"></a>师无陀罗尼，<a id="a-77"></a>何以为师？</p>
  <p id="a78">答曰：<a id="a-79"></a>陀罗尼有种种，<a id="a-7A"></a>有弟子得闻持陀罗尼，<a id="a-7B"></a>能持能诵，<a id="a-7C"></a>不能解义，<a id="a-7D"></a>师能为解说；<a id="a-7E"></a>弟子或能得诸法实相陀罗尼义，<a id="a-7F"></a>而不能次第诵读。<a id="a-7G"></a>或师得闻持陀罗尼，<a id="a-7H"></a>未得大悲故，<a id="a-7I"></a>轻贱弟子，<a id="a-7J"></a>不能教道。</p>
  <p id="a7K">问曰：<a id="a-7L"></a>弟子欲受持般若波罗蜜，<a id="a-7M"></a>师不与，<a id="a-7N"></a>或可有是；<a id="a-7O"></a>云何师欲与法，<a id="a-7P"></a>弟子不受？</p>
  <p id="a7Q">答曰：<a id="a-7R"></a>如先答，<a id="a-7S"></a>弟子见师有过故，<a id="a-7T"></a>不欲受法。</p>
  <p id="a7U">复次，<a id="a-7V"></a>师欲教化前人为弟子，<a id="a-7W"></a>而是人或邪见诸恶因缘故，<a id="a-7X"></a>不肯受教。</p>
  <p id="a7Y">复次，<a id="a-7Z"></a>一切众生所行法，<a id="a-7a"></a>同则和合；<a id="a-7b"></a>一人离五盖，<a id="a-7c"></a>一人不离故相轻，<a id="a-7d"></a>相轻故不和合。<a id="a-7e"></a>一切上法皆尔。</p>
  <p id="a7f">复次，<a id="a-7g"></a>书诵般若波罗蜜，<a id="a-7h"></a>乃至正忆念时，<a id="a-7i"></a>一人诃三恶道，<a id="a-7j"></a>一人赞叹诸天，<a id="a-7k"></a>是事如先答。<a id="a-7l"></a>虽不能都破其善行，<a id="a-7m"></a>但坏其大乘，<a id="a-7n"></a>授小乘法。</p>
  <p id="a7o">复次，<a id="a-7p"></a>师少欲知足，<a id="a-7q"></a>不乐众聚，<a id="a-7r"></a>弟子多有人众，<a id="a-7s"></a>师作是念：<a id="a-7t"></a>弟子虽好可度，<a id="a-7u"></a>而将徒众多。<a id="a-7v"></a>师深著善法，<a id="a-7w"></a>舍离弟子；<a id="a-7x"></a>弟子一身，<a id="a-7y"></a>亦如是。</p>
  <p id="a7z">复次，<a id="a-80"></a>说法者意：<a id="a-81"></a>若弟子随我意行，<a id="a-82"></a>若去若住，<a id="a-83"></a>随时问讯，<a id="a-84"></a>如是等。<a id="a-85"></a>听法者但欲从求法利，<a id="a-86"></a>不能行此众事，<a id="a-87"></a>是不和合。<a id="a-88"></a>或时听法者，<a id="a-89"></a>随意进止、<a id="a-8A"></a>问讯等，<a id="a-8B"></a>说法者不听，<a id="a-8C"></a>作是念：<a id="a-8D"></a>何用是事？<a id="a-8E"></a>损我功德！<a id="a-8F"></a>听法者意谓轻贱，<a id="a-8G"></a>不相好喜，<a id="a-8H"></a>是不和合。</p>
  <p id="a8I">复次，<a id="a-8J"></a>师为利养故欲与法，<a id="a-8K"></a>弟子心则不敬师，<a id="a-8L"></a>云何欲卖经法？<a id="a-8M"></a>弟子亦如是，<a id="a-8N"></a>为财利故读诵般若，<a id="a-8O"></a>非清净心故。<a id="a-8P"></a>师知弟子心如是，<a id="a-8Q"></a>则薄贱不与，<a id="a-8R"></a>故不和合。</p>
  <p id="a8S">复次，<a id="a-8T"></a>师欲至他方，<a id="a-8U"></a>路经险难，<a id="a-8V"></a>弟子惜身命故不能随。<a id="a-8W"></a>作是念：<a id="a-8X"></a>我有身，<a id="a-8Y"></a>然后求法。<a id="a-8Z"></a>弟子欲去，<a id="a-8a"></a>亦如是。<a id="a-8b"></a>饥饿、<a id="a-8c"></a>壳贵、<a id="a-8d"></a>无水处，<a id="a-8e"></a>亦如是。</p>
  <p id="a8f">复次，<a id="a-8g"></a>师欲至丰乐处，<a id="a-8h"></a>弟子欲随师，<a id="a-8i"></a>或羞愧不欲将去；<a id="a-8j"></a>或弟子串乐，<a id="a-8k"></a>不任涉远；<a id="a-8l"></a>或道里悬远；<a id="a-8m"></a>或师诸彼国，<a id="a-8n"></a>弟子不悉，<a id="a-8o"></a>谓师称美彼国，<a id="a-8p"></a>不必实尔；<a id="a-8q"></a>或虑师谓贪饮食故去。<a id="a-8r"></a>如是等种种因缘，<a id="a-8s"></a>师语弟子：<a id="a-8t"></a>如汝所闻彼国土所有，<a id="a-8u"></a>不必尽尔，<a id="a-8v"></a>好自筹量！<a id="a-8w"></a>若自欲去者便去，<a id="a-8x"></a>无以财物丰乐故去，<a id="a-8y"></a>至彼不得随意，<a id="a-8z"></a>勿以见怨！<a id="a-90"></a>师复为说：<a id="a-91"></a>汝闻彼国土丰乐故去，<a id="a-92"></a>非为法故，<a id="a-93"></a>不须随我。<a id="a-94"></a>师好心止弟子，<a id="a-95"></a>不知是坏般若波罗蜜因缘。<a id="a-96"></a>弟子闻是说，<a id="a-97"></a>敬难师故不能答，<a id="a-98"></a>便止不去，<a id="a-99"></a>故不和合。<a id="a-9A"></a>师复欲至远国，<a id="a-9B"></a>彼中有种种虎狼、<a id="a-9C"></a>贼盗，<a id="a-9D"></a>语弟子言：<a id="a-9E"></a>彼间多难，<a id="a-9F"></a>汝不须去！<a id="a-9G"></a>弟子闻已便止。<a id="a-9H"></a>师但知彼有难事，<a id="a-9I"></a>故止弟子，<a id="a-9J"></a>不知是坏般若波罗蜜因缘。</p>
  <p id="a9K">问曰：<a id="a-9L"></a>若远国多难，<a id="a-9M"></a>何以自去？</p>
  <p id="a9N">答曰：<a id="a-9O"></a>有人言：<a id="a-9P"></a>“师彼国生故，<a id="a-9Q"></a>服习彼土，<a id="a-9R"></a>能自防护。<a id="a-9S"></a>”有人言：<a id="a-9T"></a>“彼有好师经书，<a id="a-9U"></a>不惜身命故去。<a id="a-9V"></a>”师作是念：<a id="a-9W"></a>“我身自死则可，<a id="a-9X"></a>云何枉他？<a id="a-9Y"></a>”如是等因缘故，<a id="a-9Z"></a>止弟子不令去。<a id="a-9a"></a>师多有知识檀越，<a id="a-9b"></a>心生乐著，<a id="a-9c"></a>弟子少欲知足，<a id="a-9d"></a>不著檀越；<a id="a-9e"></a>师常随时问讯檀越，<a id="a-9f"></a>弟子但欲求法，<a id="a-9g"></a>不喜是事。<a id="a-9h"></a>师知其意，<a id="a-9i"></a>语言：<a id="a-9j"></a>我有因缘，<a id="a-9k"></a>不得为汝说法。<a id="a-9l"></a>弟子闻已，<a id="a-9m"></a>不悦。<a id="a-9n"></a>师贵俗缘，<a id="a-9o"></a>不贵于法，<a id="a-9p"></a>是不和合。</p>
  <p id="a9q">【经】“复次，<a id="a-9r"></a>须菩提，<a id="a-9s"></a>恶魔作比丘形像来，<a id="a-9t"></a>方便破坏般若波罗蜜，<a id="a-9u"></a>不得令书持、<a id="a-9v"></a>读诵、<a id="a-9w"></a>说、<a id="a-9x"></a>正忆念。<a id="a-9y"></a>”</p>
  <p id="a9z">须菩提白佛言：<a id="a-A0"></a>“世尊，<a id="a-A1"></a>何因缘故，<a id="a-A2"></a>恶魔作比丘形像，<a id="a-A3"></a>方便破坏般若波罗蜜，<a id="a-A4"></a>不得令书持乃至正忆念？<a id="a-A5"></a>”</p>
  <p id="aA6">佛言：<a id="a-A7"></a>“恶魔作比丘形像来，<a id="a-A8"></a>坏善男子、<a id="a-A9"></a>善女人心，<a id="a-AA"></a>令远离般若波罗蜜。<a id="a-AB"></a>作是言：<a id="a-AC"></a>‘如我所说经，<a id="a-AD"></a>即是般若波罗蜜，<a id="a-AE"></a>此经非般若波罗蜜。<a id="a-AF"></a>’须菩提，<a id="a-AG"></a>是中破坏诸比丘时，<a id="a-AH"></a>有未受记菩萨便堕疑，<a id="a-AI"></a>堕疑故不书深般若波罗蜜，<a id="a-AJ"></a>不受、<a id="a-AK"></a>不持，<a id="a-AL"></a>乃至不作正忆念。<a id="a-AM"></a>不和合，<a id="a-AN"></a>不得书成般若波罗蜜乃至正忆念，<a id="a-AO"></a>当知是为魔事。</p>
  <p id="aAP">“复次，<a id="a-AQ"></a>须菩提，<a id="a-AR"></a>恶魔作比丘身到菩萨所，<a id="a-AS"></a>作如是言：<a id="a-AT"></a>‘若菩萨行般若波罗蜜于实际作证，<a id="a-AU"></a>得须陀洹果、<a id="a-AV"></a>斯陀含果、<a id="a-AW"></a>阿那含果、<a id="a-AX"></a>阿罗汉果，<a id="a-AY"></a>得辟支佛道！<a id="a-AZ"></a>’以是不和合，<a id="a-Aa"></a>不得书深般若波罗蜜，<a id="a-Ab"></a>乃至正忆念，<a id="a-Ac"></a>当知是为魔事。</p>
  <p id="aAd">“复次，<a id="a-Ae"></a>须菩提，<a id="a-Af"></a>说是深般若波罗蜜时，<a id="a-Ag"></a>多有魔事起，<a id="a-Ah"></a>留难般若波罗蜜，<a id="a-Ai"></a>是为魔事。<a id="a-Aj"></a>菩萨摩诃萨应当觉知，<a id="a-Ak"></a>知已远离！<a id="a-Al"></a>”</p>
  <p id="aAm">须菩提言：<a id="a-An"></a>“世尊，<a id="a-Ao"></a>何等是魔事留难，<a id="a-Ap"></a>菩萨应当觉知，<a id="a-Aq"></a>知已远离？<a id="a-Ar"></a>”</p>
  <p id="aAs">佛言：<a id="a-At"></a>“似般若波罗蜜诸魔事起，<a id="a-Au"></a>似禅波罗蜜、<a id="a-Av"></a>似毗梨耶波罗蜜、<a id="a-Aw"></a>似羼提波罗蜜、<a id="a-Ax"></a>似尸罗波罗蜜、<a id="a-Ay"></a>似檀波罗蜜魔事起，<a id="a-Az"></a>菩萨应当觉知，<a id="a-B0"></a>知已远离。</p>
  <p id="aB1">“复次，<a id="a-B2"></a>须菩提，<a id="a-B3"></a>声闻、<a id="a-B4"></a>辟支佛所应行经，<a id="a-B5"></a>是菩萨摩诃萨应当知是魔事而远离之。</p>
  <p id="aB6">“复次，<a id="a-B7"></a>须菩提，<a id="a-B8"></a>内空乃至无法有法空，<a id="a-B9"></a>四念处乃至八圣道分，<a id="a-BA"></a>空、<a id="a-BB"></a>无相、<a id="a-BC"></a>无作解脱门；<a id="a-BD"></a>用是法得须陀洹果、<a id="a-BE"></a>斯陀含果、<a id="a-BF"></a>阿那含果、<a id="a-BG"></a>阿罗汉果、<a id="a-BH"></a>辟支佛道。<a id="a-BI"></a>如是等诸经，<a id="a-BJ"></a>恶魔作比丘形像，<a id="a-BK"></a>方便与菩萨摩诃萨。<a id="a-BL"></a>是不和合故，<a id="a-BM"></a>不得书深般若波罗蜜，<a id="a-BN"></a>乃至正忆念，<a id="a-BO"></a>当知是为魔事。</p>
  <p id="aBP">“复次，<a id="a-BQ"></a>须菩提，<a id="a-BR"></a>恶魔作佛身金色丈光，<a id="a-BS"></a>到菩萨所；<a id="a-BT"></a>是菩萨贪著因缘故，<a id="a-BU"></a>耗减萨婆若。<a id="a-BV"></a>是不和合故，<a id="a-BW"></a>不得书深般若波罗蜜，<a id="a-BX"></a>乃至正忆念，<a id="a-BY"></a>当知是为魔事。</p>
  <p id="aBZ">“复次，<a id="a-Ba"></a>须菩提，<a id="a-Bb"></a>恶魔作佛身及比丘僧，<a id="a-Bc"></a>到菩萨前。<a id="a-Bd"></a>是菩萨起贪著意，<a id="a-Be"></a>作是念：<a id="a-Bf"></a>‘我于当来世。<a id="a-Bg"></a>亦当如是作比丘僧为说法。<a id="a-Bh"></a>’是菩萨贪著魔身故，<a id="a-Bi"></a>耗减萨婆若，<a id="a-Bj"></a>不得书成般若波罗蜜，<a id="a-Bk"></a>乃至正忆念，<a id="a-Bl"></a>当知是为魔事。</p>
  <p id="aBm">“复次，<a id="a-Bn"></a>须菩提，<a id="a-Bo"></a>恶魔化作无数百千万亿菩萨行檀波罗蜜、<a id="a-Bp"></a>尸罗波罗蜜、<a id="a-Bq"></a>羼提波罗蜜、<a id="a-Br"></a>毗梨耶波罗蜜、<a id="a-Bs"></a>禅波罗蜜、<a id="a-Bt"></a>般若波罗蜜，<a id="a-Bu"></a>指示善男子、<a id="a-Bv"></a>善女人。<a id="a-Bw"></a>善男子、<a id="a-Bx"></a>善女人见已贪著，<a id="a-By"></a>贪著故耗减萨婆若，<a id="a-Bz"></a>不得书般若波罗蜜，<a id="a-C0"></a>乃至正忆念，<a id="a-C1"></a>当知是为魔事。<a id="a-C2"></a>何以故？<a id="a-C3"></a>是深般若波罗蜜中，<a id="a-C4"></a>无有色，<a id="a-C5"></a>无有受、<a id="a-C6"></a>想、<a id="a-C7"></a>行、<a id="a-C8"></a>识，<a id="a-C9"></a>乃至无有阿耨多罗三藐三菩提。<a id="a-CA"></a>须菩提，<a id="a-CB"></a>般若波罗蜜，<a id="a-CC"></a>若无有色，<a id="a-CD"></a>乃至无阿耨多罗三藐三菩提，<a id="a-CE"></a>是中无佛、<a id="a-CF"></a>无声闻、<a id="a-CG"></a>无辟支佛、<a id="a-CH"></a>无菩萨。<a id="a-CI"></a>何以故？<a id="a-CJ"></a>一切诸法自性空故。</p>
  <p id="aCK">“复次，<a id="a-CL"></a>须菩提，<a id="a-CM"></a>善男子、<a id="a-CN"></a>善女人书是深般若波罗蜜，<a id="a-CO"></a>受、<a id="a-CP"></a>读诵、<a id="a-CQ"></a>说、<a id="a-CR"></a>正忆念时，<a id="a-CS"></a>多有留难起。<a id="a-CT"></a>须菩提，<a id="a-CU"></a>譬如阎浮提中珍宝，<a id="a-CV"></a>金银、<a id="a-CW"></a>琉璃、<a id="a-CX"></a>砗磲、<a id="a-CY"></a>玛瑙、<a id="a-CZ"></a>珊瑚等宝，<a id="a-Ca"></a>多难多贼。<a id="a-Cb"></a>如是，<a id="a-Cc"></a>须菩提，<a id="a-Cd"></a>善男子、<a id="a-Ce"></a>善女人书是深般若波罗蜜，<a id="a-Cf"></a>乃至正忆念时，<a id="a-Cg"></a>多贼、<a id="a-Ch"></a>多留难起。<a id="a-Ci"></a>”</p>
  <p id="aCj">须菩提白佛言：<a id="a-Ck"></a>“如是，<a id="a-Cl"></a>世尊，<a id="a-Cm"></a>阎浮提中珍宝，<a id="a-Cn"></a>金银、<a id="a-Co"></a>琉璃、<a id="a-Cp"></a>砗磲、<a id="a-Cq"></a>玛瑙、<a id="a-Cr"></a>珊瑚等，<a id="a-Cs"></a>多贼、<a id="a-Ct"></a>多难。<a id="a-Cu"></a>世尊，<a id="a-Cv"></a>善男子、<a id="a-Cw"></a>善女人亦如是，<a id="a-Cx"></a>书是深般若波罗蜜，<a id="a-Cy"></a>乃至正忆念时，<a id="a-Cz"></a>多贼、<a id="a-D0"></a>多留难起，<a id="a-D1"></a>多有魔事。<a id="a-D2"></a>何以故？<a id="a-D3"></a>是愚痴人为魔所使，<a id="a-D4"></a>善男子、<a id="a-D5"></a>善女人书是深般若波罗蜜，<a id="a-D6"></a>乃至正忆念时，<a id="a-D7"></a>破坏令远离。<a id="a-D8"></a>世尊，<a id="a-D9"></a>是愚痴人少智少慧，<a id="a-DA"></a>是善男子、<a id="a-DB"></a>善女人书般若波罗蜜，<a id="a-DC"></a>乃至正忆念时，<a id="a-DD"></a>破坏令远离。<a id="a-DE"></a>是愚痴人心不乐大法，<a id="a-DF"></a>是故不书是深般若波罗蜜，<a id="a-DG"></a>不受、<a id="a-DH"></a>不读、<a id="a-DI"></a>不诵，<a id="a-DJ"></a>不正忆念，<a id="a-DK"></a>不如说修行，<a id="a-DL"></a>亦坏他人，<a id="a-DM"></a>令不得书深般若波罗蜜，<a id="a-DN"></a>乃至如说修行！<a id="a-DO"></a>”</p>
  <p id="aDP">佛言：<a id="a-DQ"></a>“如是，<a id="a-DR"></a>如是。<a id="a-DS"></a>须菩提，<a id="a-DT"></a>新发大乘意善男子、<a id="a-DU"></a>善女人为魔所使，<a id="a-DV"></a>不种善根，<a id="a-DW"></a>不供养诸佛，<a id="a-DX"></a>不随善知识故，<a id="a-DY"></a>不书深般若波罗蜜，<a id="a-DZ"></a>乃至不正忆念而作留难。<a id="a-Da"></a>是善男子、<a id="a-Db"></a>善女人少智少慧，<a id="a-Dc"></a>心不乐大法，<a id="a-Dd"></a>是故不能书是深般若波罗蜜，<a id="a-De"></a>乃至正忆念，<a id="a-Df"></a>魔事起故。<a id="a-Dg"></a>须菩提，<a id="a-Dh"></a>若善男子、<a id="a-Di"></a>善女人能书是深般若波罗蜜，<a id="a-Dj"></a>乃至正忆念时，<a id="a-Dk"></a>魔事不起，<a id="a-Dl"></a>能具足禅波罗蜜乃至檀波罗蜜，<a id="a-Dm"></a>能具足四念处乃至一切种智。<a id="a-Dn"></a>须菩提，<a id="a-Do"></a>当知佛力故，<a id="a-Dp"></a>是善男子、<a id="a-Dq"></a>善女人能书是深般若波罗蜜，<a id="a-Dr"></a>乃至正忆念，<a id="a-Ds"></a>亦能具足禅波罗蜜乃至檀波罗蜜、<a id="a-Dt"></a>内空乃至无法有法空，<a id="a-Du"></a>具足四念处乃至八圣道分、<a id="a-Dv"></a>佛十力乃至一切种智。<a id="a-Dw"></a>须菩提，<a id="a-Dx"></a>十方现在无量无边阿僧祇诸佛亦助是善男子、<a id="a-Dy"></a>善女人，<a id="a-Dz"></a>令得书是深般若波罗蜜，<a id="a-E0"></a>乃至正忆念。<a id="a-E1"></a>十方阿鞞跋致诸菩萨摩诃萨亦拥护祐助是善男子、<a id="a-E2"></a>善女人，<a id="a-E3"></a>书般若波罗蜜，<a id="a-E4"></a>乃至正忆念。<a id="a-E5"></a>”</p>
  <p id="aE6">【论】释曰：<a id="a-E7"></a>魔作大沙门形，<a id="a-E8"></a>有重威德，<a id="a-E9"></a>令人受其语。<a id="a-EA"></a>多持经卷，<a id="a-EB"></a>与众弟子俱，<a id="a-EC"></a>语诸比丘：<a id="a-ED"></a>般若波罗蜜，<a id="a-EE"></a>如我经所说真实佛语；<a id="a-EF"></a>汝先闻者不实，<a id="a-EG"></a>非佛所说。<a id="a-EH"></a>诃毁先经，<a id="a-EI"></a>种种自赞所说。<a id="a-EJ"></a>钝根菩萨信受是语，<a id="a-EK"></a>生邪见；<a id="a-EL"></a>若利根未得受记者生疑。<a id="a-EM"></a>何以故？<a id="a-EN"></a>诸佛毕竟空无相，<a id="a-EO"></a>智慧难解，<a id="a-EP"></a>故不和合。<a id="a-EQ"></a>或时魔语菩萨：<a id="a-ER"></a>般若波罗蜜三解脱门，<a id="a-ES"></a>广说但是空。<a id="a-ET"></a>汝常习此空，<a id="a-EU"></a>于中得证、<a id="a-EV"></a>不得证，<a id="a-EW"></a>云何作佛？<a id="a-EX"></a>作佛法，<a id="a-EY"></a>先行布施、<a id="a-EZ"></a>持戒等，<a id="a-Ea"></a>修三十二相福德，<a id="a-Eb"></a>坐道场时，<a id="a-Ec"></a>尔乃用空。<a id="a-Ed"></a>菩萨或信或疑，<a id="a-Ee"></a>离般若波罗蜜。</p>
  <p id="aEf">问曰：<a id="a-Eg"></a>云何似六波罗蜜名魔事？</p>
  <p id="aEh">答曰：<a id="a-Ei"></a>如相似般若波罗蜜、<a id="a-Ej"></a>中说。</p>
  <p id="aEk">复次，<a id="a-El"></a>以著心行六波罗蜜，<a id="a-Em"></a>是名似。<a id="a-En"></a>声闻、<a id="a-Eo"></a>辟支佛经，<a id="a-Ep"></a>无有慈悲，<a id="a-Eq"></a>不求佛道，<a id="a-Er"></a>但欲自度；<a id="a-Es"></a>虽是好事，<a id="a-Et"></a>破菩萨道，<a id="a-Eu"></a>故名魔事。</p>
  <p id="aEv">问曰：<a id="a-Ew"></a>若菩萨见佛身，<a id="a-Ex"></a>则信心清净，<a id="a-Ey"></a>云何名魔事？</p>
  <p id="aEz">答曰：<a id="a-F0"></a>一切烦恼取相，<a id="a-F1"></a>皆是魔事。<a id="a-F2"></a>是小菩萨未应见佛身，<a id="a-F3"></a>魔作佛妙形，<a id="a-F4"></a>菩萨心著，<a id="a-F5"></a>为是好身故行道。<a id="a-F6"></a>如未离欲人，<a id="a-F7"></a>见天女形，<a id="a-F8"></a>深心染著，<a id="a-F9"></a>不能堪受天欲，<a id="a-FA"></a>迷闷而死，<a id="a-FB"></a>是故魔愿得满。<a id="a-FC"></a>菩萨虽得少净心，<a id="a-FD"></a>而失实相智慧；<a id="a-FE"></a>如人手捉重宝，<a id="a-FF"></a>有人以少金诳之，<a id="a-FG"></a>舍大价宝而取贱物，<a id="a-FH"></a>是名耗减。<a id="a-FI"></a>魔作佛身，<a id="a-FJ"></a>将诸比丘，<a id="a-FK"></a>示多菩萨行六波罗蜜，<a id="a-FL"></a>亦如上。<a id="a-FM"></a>此中佛说因缘：<a id="a-FN"></a>色等一切法自性空。</p>
  <p id="aFO">复次，<a id="a-FP"></a>众会生疑：<a id="a-FQ"></a>般若波罗蜜是无上法，<a id="a-FR"></a>多有利益，<a id="a-FS"></a>云何有人憎嫉？<a id="a-FT"></a>是故佛说譬喻：<a id="a-FU"></a>如阎浮提金银等，<a id="a-FV"></a>多怨多贼，<a id="a-FW"></a>为是故出，<a id="a-FX"></a>不为瓦石等生。<a id="a-FY"></a>般若波罗蜜是佛法藏中妙宝，<a id="a-FZ"></a>微妙甚深，<a id="a-Fa"></a>懈怠钝根者所不解，<a id="a-Fb"></a>是故訾毁。<a id="a-Fc"></a>魔以般若波罗蜜多令众生入涅槃故，<a id="a-Fd"></a>魔作怨贼。</p>
  <p id="aFe">须菩提喜受佛教，<a id="a-Ff"></a>述其所说毁訾破坏般若者：<a id="a-Fg"></a>世尊，<a id="a-Fh"></a>是狂痴之人为魔所使，<a id="a-Fi"></a>不得自在，<a id="a-Fj"></a>以少智故，<a id="a-Fk"></a>不能通达佛意。<a id="a-Fl"></a>是人无有大心，<a id="a-Fm"></a>不知清净法味，<a id="a-Fn"></a>但知三相，<a id="a-Fo"></a>贪味、<a id="a-Fp"></a>淫欲、<a id="a-Fq"></a>瞋恚，<a id="a-Fr"></a>如畜生法，<a id="a-Fs"></a>与般若波罗蜜生留难。<a id="a-Ft"></a>佛可须菩提所说，<a id="a-Fu"></a>语须菩提：<a id="a-Fv"></a>若菩萨摩诃萨书般若，<a id="a-Fw"></a>乃至正忆念，<a id="a-Fx"></a>魔事不起，<a id="a-Fy"></a>当知是佛力，<a id="a-Fz"></a>亦是十方诸佛及诸菩萨所拥护；<a id="a-G0"></a>而能具足五波罗蜜，<a id="a-G1"></a>乃至一切种智，<a id="a-G2"></a>亦是十方现在佛力。<a id="a-G3"></a>何以故？<a id="a-G4"></a>魔是欲界主，<a id="a-G5"></a>世间福德、<a id="a-G6"></a>智慧具足，<a id="a-G7"></a>魔是世间生死根本。<a id="a-G8"></a>色界诸天，<a id="a-G9"></a>虽有邪见，<a id="a-GA"></a>常入禅定故心柔软，<a id="a-GB"></a>不能有所破坏；<a id="a-GC"></a>无色界中无形故，<a id="a-GD"></a>又心微细，<a id="a-GE"></a>不能有所作；<a id="a-GF"></a>下诸天无有力势故，<a id="a-GG"></a>不能如是破坏。<a id="a-GH"></a>是魔先世业因缘力，<a id="a-GI"></a>又住处因缘，<a id="a-GJ"></a>他作夺取。<a id="a-GK"></a>是中贼主名为魔，<a id="a-GL"></a>是魔相尔，<a id="a-GM"></a>破坏好事。<a id="a-GN"></a>初发心菩萨福德、<a id="a-GO"></a>智慧薄，<a id="a-GP"></a>故惜身；<a id="a-GQ"></a>若十方诸佛菩萨不拥护佐助者，<a id="a-GR"></a>不能成。<a id="a-GS"></a>是故诸佛、<a id="a-GT"></a>菩萨、<a id="a-GU"></a>诸天，<a id="a-GV"></a>为破坏魔事，<a id="a-GW"></a>是菩萨或觉、<a id="a-GX"></a>或不觉；<a id="a-GY"></a>如贼绕城，<a id="a-GZ"></a>大人守护，<a id="a-Ga"></a>小儿不觉。<a id="a-Gb"></a>略说魔事如是，<a id="a-Gc"></a>广说则无量无边。<a id="a-Gd"></a>然佛意但欲令行者成般若大事，<a id="a-Ge"></a>是故师、<a id="a-Gf"></a>徒宜应和合，<a id="a-Gg"></a>一切恶事，<a id="a-Gh"></a>不应计念。</p>
  <p data-pb></p>
  <h2 id="aGi">释佛母品第四十八之上</h2>
  <p id="aGj">【经】佛告须菩提：<a id="a-Gk"></a>“譬如母人有子若五、<a id="a-Gl"></a>若十、<a id="a-Gm"></a>若二十、<a id="a-Gn"></a>若三十、<a id="a-Go"></a>若四十、<a id="a-Gp"></a>若五十、<a id="a-Gq"></a>若百、<a id="a-Gr"></a>若千。<a id="a-Gs"></a>母中得病，<a id="a-Gt"></a>诸子各各勤求救疗，<a id="a-Gu"></a>作是念：<a id="a-Gv"></a>‘我等云何令母得安，<a id="a-Gw"></a>无诸患苦不乐之事？<a id="a-Gx"></a>风寒、<a id="a-Gy"></a>冷热，<a id="a-Gz"></a>蚊虻、<a id="a-H0"></a>蛇蚖，<a id="a-H1"></a>侵犯母身，<a id="a-H2"></a>是我等忧。<a id="a-H3"></a>’其诸子等常求乐具，<a id="a-H4"></a>供养其母。<a id="a-H5"></a>所以者何？<a id="a-H6"></a>生育我等，<a id="a-H7"></a>示我世间。<a id="a-H8"></a>如是，<a id="a-H9"></a>须菩提，<a id="a-HA"></a>佛常以佛眼视是深般若波罗蜜。<a id="a-HB"></a>何以故？<a id="a-HC"></a>是深般若波罗蜜能示世间相。<a id="a-HD"></a>十方现在诸佛亦以佛眼常视是深般若波罗蜜。<a id="a-HE"></a>何以故？<a id="a-HF"></a>是深般若波罗蜜能生诸佛，<a id="a-HG"></a>能与诸佛一切智，<a id="a-HH"></a>能示世间相。<a id="a-HI"></a>以是故，<a id="a-HJ"></a>诸佛常以佛眼视是深般若波罗蜜。<a id="a-HK"></a>又以般若波罗蜜能生禅波罗蜜乃至檀波罗蜜，<a id="a-HL"></a>能生内空乃至无法有法空，<a id="a-HM"></a>能生四念处乃至八圣道分，<a id="a-HN"></a>能生佛十力乃至一切种智。<a id="a-HO"></a>般若波罗蜜能生须陀洹、<a id="a-HP"></a>斯陀含、<a id="a-HQ"></a>阿那含、<a id="a-HR"></a>阿罗汉、<a id="a-HS"></a>辟支佛、<a id="a-HT"></a>诸佛。<a id="a-HU"></a>须菩提，<a id="a-HV"></a>所有诸佛已得阿耨多罗三藐三菩提，<a id="a-HW"></a>今得、<a id="a-HX"></a>当得，<a id="a-HY"></a>皆因深般若波罗蜜因缘故得。<a id="a-HZ"></a>须菩提，<a id="a-Ha"></a>若求佛道善男子、<a id="a-Hb"></a>善女人书是深般若波罗蜜，<a id="a-Hc"></a>乃至正忆念，<a id="a-Hd"></a>诸佛常以佛眼视是人。<a id="a-He"></a>须菩提，<a id="a-Hf"></a>是求菩萨道善男子、<a id="a-Hg"></a>善女人诸十方佛常守护，<a id="a-Hh"></a>令不退阿耨多罗三藐三菩提。<a id="a-Hi"></a>”</p>
  <p id="aHj">须菩提白佛言：<a id="a-Hk"></a>“如世尊所说，<a id="a-Hl"></a>般若波罗蜜能生诸佛，<a id="a-Hm"></a>能示世间相。<a id="a-Hn"></a>世尊，<a id="a-Ho"></a>般若波罗蜜云何能生诸佛？<a id="a-Hp"></a>云何能示世间相？<a id="a-Hq"></a>云何诸佛从般若波罗蜜生？<a id="a-Hr"></a>云何诸佛说世间相？<a id="a-Hs"></a>”</p>
  <p id="aHt">佛告须菩提：<a id="a-Hu"></a>“是深般若波罗蜜中，<a id="a-Hv"></a>生佛十力乃至十八不共法、<a id="a-Hw"></a>一切种智。<a id="a-Hx"></a>须菩提，<a id="a-Hy"></a>得是诸法，<a id="a-Hz"></a>故名为佛。<a id="a-I0"></a>须菩提，<a id="a-I1"></a>以是故深般若波罗蜜能生诸佛。<a id="a-I2"></a>须菩提，<a id="a-I3"></a>诸佛说五众是世间相。<a id="a-I4"></a>”</p>
  <p id="aI5">须菩提言：<a id="a-I6"></a>“世尊，<a id="a-I7"></a>云何深般若波罗蜜中说五众相？<a id="a-I8"></a>云何深般若波罗蜜中示五众？<a id="a-I9"></a>”</p>
  <p id="aIA">“须菩提，<a id="a-IB"></a>般若波罗蜜不示五众破，<a id="a-IC"></a>不示坏；<a id="a-ID"></a>不示生，<a id="a-IE"></a>不示灭；<a id="a-IF"></a>不示垢，<a id="a-IG"></a>不示净；<a id="a-IH"></a>不示增、<a id="a-II"></a>不示减；<a id="a-IJ"></a>不示入，<a id="a-IK"></a>不示出；<a id="a-IL"></a>不示过去，<a id="a-IM"></a>不示未来，<a id="a-IN"></a>不示现在。<a id="a-IO"></a>何以故？<a id="a-IP"></a>空相不破、<a id="a-IQ"></a>不坏，<a id="a-IR"></a>无相相、<a id="a-IS"></a>无作相不破、<a id="a-IT"></a>不坏相，<a id="a-IU"></a>如是示。<a id="a-IV"></a>不起法、<a id="a-IW"></a>不生法、<a id="a-IX"></a>无所有法性法，<a id="a-IY"></a>不破、<a id="a-IZ"></a>不坏相，<a id="a-Ia"></a>如是示。<a id="a-Ib"></a>如是，<a id="a-Ic"></a>须菩提，<a id="a-Id"></a>佛说深般若波罗蜜能示世间相。</p>
  <p id="aIe">“复次，<a id="a-If"></a>须菩提，<a id="a-Ig"></a>诸佛因深般若波罗蜜，<a id="a-Ih"></a>悉知无量无边阿僧祇众生心所行。<a id="a-Ii"></a>须菩提，<a id="a-Ij"></a>是深般若波罗蜜中无众生，<a id="a-Ik"></a>无众生名；<a id="a-Il"></a>无色，<a id="a-Im"></a>无色名；<a id="a-In"></a>无受、<a id="a-Io"></a>想、<a id="a-Ip"></a>行、<a id="a-Iq"></a>识，<a id="a-Ir"></a>无受、<a id="a-Is"></a>想、<a id="a-It"></a>行、<a id="a-Iu"></a>识名；<a id="a-Iv"></a>无眼乃至无意，<a id="a-Iw"></a>无眼识乃至无意识，<a id="a-Ix"></a>无眼触乃至无意触，<a id="a-Iy"></a>乃至无一切种智，<a id="a-Iz"></a>无一切种智名。<a id="a-J0"></a>如是，<a id="a-J1"></a>须菩提，<a id="a-J2"></a>是深般若波罗蜜能示世间相。<a id="a-J3"></a>须菩提，<a id="a-J4"></a>是深般若波罗蜜亦不示色，<a id="a-J5"></a>不示受、<a id="a-J6"></a>想、<a id="a-J7"></a>行、<a id="a-J8"></a>识；<a id="a-J9"></a>乃至不示一切种智。<a id="a-JA"></a>何以故？<a id="a-JB"></a>须菩提，<a id="a-JC"></a>是深般若波罗蜜中尚无般若波罗蜜，<a id="a-JD"></a>何况色乃至一切种智？</p>
  <p id="aJE">“复次，<a id="a-JF"></a>须菩提，<a id="a-JG"></a>所有众生名数，<a id="a-JH"></a>若有色、<a id="a-JI"></a>若无色，<a id="a-JJ"></a>若有想、<a id="a-JK"></a>若无想、<a id="a-JL"></a>若非有想非无想，<a id="a-JM"></a>若此间世界、<a id="a-JN"></a>若遍十方世界；<a id="a-JO"></a>是诸众生若摄心、<a id="a-JP"></a>若乱心，<a id="a-JQ"></a>是摄心、<a id="a-JR"></a>乱心，<a id="a-JS"></a>佛如实知。<a id="a-JT"></a>须菩提，<a id="a-JU"></a>云何佛知众生摄心、<a id="a-JV"></a>乱心相？<a id="a-JW"></a>以法相故知。<a id="a-JX"></a>用何等法相故知？<a id="a-JY"></a>须菩提，<a id="a-JZ"></a>是法相中尚无法相相，<a id="a-Ja"></a>何况有摄心、<a id="a-Jb"></a>乱心？<a id="a-Jc"></a>须菩提，<a id="a-Jd"></a>以是法相故，<a id="a-Je"></a>佛知众生摄心、<a id="a-Jf"></a>乱心。</p>
  <p id="aJg">“复次，<a id="a-Jh"></a>须菩提，<a id="a-Ji"></a>佛知众生摄心、<a id="a-Jj"></a>乱心，<a id="a-Jk"></a>云何知？<a id="a-Jl"></a>须菩提，<a id="a-Jm"></a>以尽相故知，<a id="a-Jn"></a>以无染相故知，<a id="a-Jo"></a>以灭相故知，<a id="a-Jp"></a>以断相故知，<a id="a-Jq"></a>以寂相故知，<a id="a-Jr"></a>以离相故知。<a id="a-Js"></a>如是，<a id="a-Jt"></a>须菩提，<a id="a-Ju"></a>佛因般若波罗蜜知众生摄心、<a id="a-Jv"></a>乱心。</p>
  <p id="aJw">“复次，<a id="a-Jx"></a>须菩提，<a id="a-Jy"></a>佛因般若波罗蜜知众生染心，<a id="a-Jz"></a>如实知染心；<a id="a-K0"></a>瞋心、<a id="a-K1"></a>痴心，<a id="a-K2"></a>如实知瞋心、<a id="a-K3"></a>痴心。<a id="a-K4"></a>”</p>
  <p id="aK5">须菩提白佛言：<a id="a-K6"></a>“世尊，<a id="a-K7"></a>云何佛知众生染心，<a id="a-K8"></a>如实知染心；<a id="a-K9"></a>瞋心、<a id="a-KA"></a>痴心，<a id="a-KB"></a>如实知瞋心、<a id="a-KC"></a>痴心？<a id="a-KD"></a>”</p>
  <p id="aKE">佛告须菩提：<a id="a-KF"></a>“染心如实相，<a id="a-KG"></a>则无染心相。<a id="a-KH"></a>何以故？<a id="a-KI"></a>如实相中，<a id="a-KJ"></a>心心数法不可得，<a id="a-KK"></a>何况当得染心不染心？<a id="a-KL"></a>须菩提，<a id="a-KM"></a>瞋心、<a id="a-KN"></a>痴心如实相，<a id="a-KO"></a>则无瞋、<a id="a-KP"></a>无痴相。<a id="a-KQ"></a>何以故？<a id="a-KR"></a>如实相中心心数法尚不可得，<a id="a-KS"></a>何况当得瞋心、<a id="a-KT"></a>不瞋心，<a id="a-KU"></a>痴心、<a id="a-KV"></a>不痴心？<a id="a-KW"></a>如是，<a id="a-KX"></a>须菩提，<a id="a-KY"></a>佛因般若波罗蜜，<a id="a-KZ"></a>众生染心，<a id="a-Ka"></a>如实知染心；<a id="a-Kb"></a>瞋心、<a id="a-Kc"></a>痴心，<a id="a-Kd"></a>如实知瞋心、<a id="a-Ke"></a>痴心。</p>
  <p id="aKf">“复次，<a id="a-Kg"></a>须菩提，<a id="a-Kh"></a>佛因般若波罗蜜，<a id="a-Ki"></a>众生无染心，<a id="a-Kj"></a>如实知无染心；<a id="a-Kk"></a>无瞋心、<a id="a-Kl"></a>无痴心，<a id="a-Km"></a>如实知无瞋心、<a id="a-Kn"></a>无痴心。<a id="a-Ko"></a>”</p>
  <p id="aKp">须菩提白佛言：<a id="a-Kq"></a>“世尊，<a id="a-Kr"></a>云何众生无染心，<a id="a-Ks"></a>如实知无染心？<a id="a-Kt"></a>无瞋心，<a id="a-Ku"></a>如实知无瞋心？<a id="a-Kv"></a>无痴心，<a id="a-Kw"></a>如实知无痴心？<a id="a-Kx"></a>”</p>
  <p id="aKy">佛告须菩提：<a id="a-Kz"></a>“是心无染相中，<a id="a-L0"></a>染相、<a id="a-L1"></a>不染相不可得。<a id="a-L2"></a>何以故？<a id="a-L3"></a>须菩提，<a id="a-L4"></a>二心不俱故。<a id="a-L5"></a>如是，<a id="a-L6"></a>须菩提，<a id="a-L7"></a>佛因般若波罗蜜，<a id="a-L8"></a>众生无染心，<a id="a-L9"></a>如实知无染心。<a id="a-LA"></a>须菩提，<a id="a-LB"></a>是无瞋心、<a id="a-LC"></a>无痴心相中，<a id="a-LD"></a>痴心、<a id="a-LE"></a>不痴心不可得。<a id="a-LF"></a>何以故？<a id="a-LG"></a>二心不俱故。<a id="a-LH"></a>如是，<a id="a-LI"></a>须菩提，<a id="a-LJ"></a>佛因般若波罗蜜，<a id="a-LK"></a>众生无瞋心、<a id="a-LL"></a>无痴心，<a id="a-LM"></a>如实知。</p>
  <p id="aLN">“复次，<a id="a-LO"></a>须菩提，<a id="a-LP"></a>佛因般若波罗蜜，<a id="a-LQ"></a>是众生广心，<a id="a-LR"></a>如实知广心。<a id="a-LS"></a>”</p>
  <p id="aLT">须菩提白佛言：<a id="a-LU"></a>“世尊，<a id="a-LV"></a>云何佛因般若波罗蜜，<a id="a-LW"></a>是众生广心，<a id="a-LX"></a>如实知广心？<a id="a-LY"></a>”</p>
  <p id="aLZ">“须菩提，<a id="a-La"></a>佛知诸众生心相不广不狭，<a id="a-Lb"></a>不增不减，<a id="a-Lc"></a>不来不去；<a id="a-Ld"></a>心相离故，<a id="a-Le"></a>是心不广乃至不来不去。<a id="a-Lf"></a>何以故？<a id="a-Lg"></a>是心性无故，<a id="a-Lh"></a>谁作广作狭？<a id="a-Li"></a>乃至来去亦如是。<a id="a-Lj"></a>须菩提，<a id="a-Lk"></a>佛因般若波罗蜜，<a id="a-Ll"></a>是众生广心，<a id="a-Lm"></a>如实知广心。</p>
  <p id="aLn">“复次，<a id="a-Lo"></a>须菩提，<a id="a-Lp"></a>佛因般若波罗蜜，<a id="a-Lq"></a>是众生大心，<a id="a-Lr"></a>如实知大心。<a id="a-Ls"></a>”</p>
  <p id="aLt">须菩提白佛言：<a id="a-Lu"></a>“世尊，<a id="a-Lv"></a>云何佛因般若波罗蜜，<a id="a-Lw"></a>是众生大心，<a id="a-Lx"></a>如实知大心？<a id="a-Ly"></a>”</p>
  <p id="aLz">佛告须菩提：<a id="a-M0"></a>“佛因般若波罗蜜，<a id="a-M1"></a>不见众生心来相、<a id="a-M2"></a>去相，<a id="a-M3"></a>不见众生心生相、<a id="a-M4"></a>灭相、<a id="a-M5"></a>住相、<a id="a-M6"></a>异相。<a id="a-M7"></a>何以故？<a id="a-M8"></a>是诸心性无故，<a id="a-M9"></a>谁来谁去？<a id="a-MA"></a>谁生灭住异？<a id="a-MB"></a>如是，<a id="a-MC"></a>须菩提，<a id="a-MD"></a>佛因般若波罗蜜，<a id="a-ME"></a>是众生大心，<a id="a-MF"></a>如实知大心。</p>
  <p id="aMG">“复次，<a id="a-MH"></a>须菩提，<a id="a-MI"></a>佛因般若波罗蜜，<a id="a-MJ"></a>众生无量心，<a id="a-MK"></a>如实知无量心。<a id="a-ML"></a>”</p>
  <p id="aMM">须菩提白佛言：<a id="a-MN"></a>“世尊，<a id="a-MO"></a>云何佛因般若波罗蜜，<a id="a-MP"></a>众生无量心，<a id="a-MQ"></a>如实知无量心？<a id="a-MR"></a>”</p>
  <p id="aMS">佛告须菩提：<a id="a-MT"></a>“佛因般若波罗蜜，<a id="a-MU"></a>知是众生心，<a id="a-MV"></a>不见住，<a id="a-MW"></a>不见不住。<a id="a-MX"></a>何以故？<a id="a-MY"></a>是无量心相无依止故，<a id="a-MZ"></a>谁有住不住处？<a id="a-Ma"></a>如是，<a id="a-Mb"></a>须菩提，<a id="a-Mc"></a>佛因般若波罗蜜，<a id="a-Md"></a>众生无量心，<a id="a-Me"></a>如实知无量心。</p>
  <p id="aMf">“复次，<a id="a-Mg"></a>须菩提，<a id="a-Mh"></a>佛因般若波罗蜜，<a id="a-Mi"></a>众生不可见心，<a id="a-Mj"></a>如实知不可见心。<a id="a-Mk"></a>”</p>
  <p id="aMl">须菩提白佛言：<a id="a-Mm"></a>“世尊，<a id="a-Mn"></a>云何佛因般若波罗蜜，<a id="a-Mo"></a>众生不可见心，<a id="a-Mp"></a>如实知不可见心？<a id="a-Mq"></a>”</p>
  <p id="aMr">佛告须菩提：<a id="a-Ms"></a>“众生心是无相，<a id="a-Mt"></a>佛如实知无相，<a id="a-Mu"></a>自相空故。</p>
  <p id="aMv">“复次，<a id="a-Mw"></a>须菩提，<a id="a-Mx"></a>佛知众生心五眼不能见。<a id="a-My"></a>如是，<a id="a-Mz"></a>须菩提，<a id="a-N0"></a>佛因般若波罗蜜，<a id="a-N1"></a>众生不可见心，<a id="a-N2"></a>如实知不可见心。<a id="a-N3"></a>”</p>
  <p id="aN4">【论】释曰：<a id="a-N5"></a>上说十方诸佛及大菩萨拥护般若波罗蜜，<a id="a-N6"></a>乃至正忆念，<a id="a-N7"></a>不令魔得其便。<a id="a-N8"></a>会中听者闻是事已，<a id="a-N9"></a>或作是念：<a id="a-NA"></a>诸佛阿耨多罗三藐三菩提寂灭相，<a id="a-NB"></a>于诸法及众生无憎无爱，<a id="a-NC"></a>何以故拥护书持般若，<a id="a-ND"></a>乃至正忆念者？<a id="a-NE"></a>是故佛告须菩提，<a id="a-NF"></a>为说譬喻：<a id="a-NG"></a>如子知恩故，<a id="a-NH"></a>守护其母。<a id="a-NI"></a>般若是十方诸佛母故，<a id="a-NJ"></a>若有魔等留难，<a id="a-NK"></a>欲破坏般若波罗蜜者，<a id="a-NL"></a>诸佛虽行寂灭相，<a id="a-NM"></a>怜愍众生故，<a id="a-NN"></a>知恩分故，<a id="a-NO"></a>用慈悲心常念，<a id="a-NP"></a>用佛眼常见，<a id="a-NQ"></a>守护是行般若者，<a id="a-NR"></a>令得增益，<a id="a-NS"></a>不失佛道。<a id="a-NT"></a>此中佛说因缘；<a id="a-NU"></a>诸贤圣及贤圣法，<a id="a-NV"></a>皆从般若中生。</p>
  <p id="aNW">问曰：<a id="a-NX"></a>须菩提问四种，<a id="a-NY"></a>佛何以正答三事，<a id="a-NZ"></a>而不说诸佛从般若中生？</p>
  <p id="aNa">答曰：<a id="a-Nb"></a>般若生诸佛，<a id="a-Nc"></a>诸佛从般若生，<a id="a-Nd"></a>义无异。<a id="a-Ne"></a>有人言：<a id="a-Nf"></a>“诸法和合故能生般若波罗蜜，<a id="a-Ng"></a>般若波罗蜜能生诸佛。<a id="a-Nh"></a>有人行般若波罗蜜及众行，<a id="a-Ni"></a>得成佛。<a id="a-Nj"></a>”初谓作者，<a id="a-Nk"></a>二谓法。<a id="a-Nl"></a>若言堕枝杀人，<a id="a-Nm"></a>若言堕树杀人，<a id="a-Nn"></a>以是事同，<a id="a-No"></a>故不别答。<a id="a-Np"></a>若说般若波罗蜜能生诸佛，<a id="a-Nq"></a>即说诸佛从般若生。</p>
  <p id="aNr">问曰：<a id="a-Ns"></a>如余经说：<a id="a-Nt"></a>五众破坏，<a id="a-Nu"></a>故名世间。<a id="a-Nv"></a>此中何以言般若波罗蜜示五众，<a id="a-Nw"></a>无破坏、<a id="a-Nx"></a>生灭等？</p>
  <p id="aNy">答曰：<a id="a-Nz"></a>彼是小乘事，<a id="a-O0"></a>此是大乘法。<a id="a-O1"></a>小乘法多说无常，<a id="a-O2"></a>大乘法中，<a id="a-O3"></a>多说法空；<a id="a-O4"></a>小乘法中，<a id="a-O5"></a>先说无常，<a id="a-O6"></a>后说法空，<a id="a-O7"></a>大乘法中，<a id="a-O8"></a>初便说法空；<a id="a-O9"></a>小乘法中说无常，<a id="a-OA"></a>令众生怖畏，<a id="a-OB"></a>大乘则不然，<a id="a-OC"></a>是故说无破坏等。<a id="a-OD"></a>此中佛自说因缘：<a id="a-OE"></a>空、<a id="a-OF"></a>无相、<a id="a-OG"></a>无作，<a id="a-OH"></a>终不破坏，<a id="a-OI"></a>般若波罗蜜示如是等世间相。</p>
  <p id="aOJ">复次，<a id="a-OK"></a>五众名世间，<a id="a-OL"></a>众生身形色易知，<a id="a-OM"></a>余心数法无形故难知。<a id="a-ON"></a>是故佛语须菩提：<a id="a-OO"></a>无量阿僧祇众生心所行皆知。<a id="a-OP"></a>深般若中虽无众生及色等法，<a id="a-OQ"></a>乃至一切种智，<a id="a-OR"></a>以般若方便力，<a id="a-OS"></a>而能知众生心所行。<a id="a-OT"></a>是般若波罗蜜中毕竟空故，<a id="a-OU"></a>不示色等法，<a id="a-OV"></a>乃至一切种智。<a id="a-OW"></a>此中佛说因缘：<a id="a-OX"></a>般若波罗蜜中尚无般若相，<a id="a-OY"></a>何况色等法？</p>
  <p id="aOZ">复次，<a id="a-Oa"></a>般若波罗蜜示世间者，<a id="a-Ob"></a>一切众生，<a id="a-Oc"></a>若色、<a id="a-Od"></a>若无色。<a id="a-Oe"></a>色者，<a id="a-Of"></a>欲、<a id="a-Og"></a>色界众生；<a id="a-Oh"></a>无色者，<a id="a-Oi"></a>无色界众生。<a id="a-Oj"></a>有想者，<a id="a-Ok"></a>除无想天及非有想非无想天，<a id="a-Ol"></a>余者是有想。<a id="a-Om"></a>无想者，<a id="a-On"></a>是无想众生。<a id="a-Oo"></a>非有想非无想者，<a id="a-Op"></a>是有顶处天。<a id="a-Oq"></a>此间世界者，<a id="a-Or"></a>是三千大千世界。<a id="a-Os"></a>遍十方者，<a id="a-Ot"></a>余无量无边阿僧祇世界。<a id="a-Ou"></a>是世界六道中三世众生，<a id="a-Ov"></a>佛悉知其摄心、<a id="a-Ow"></a>乱心。<a id="a-Ox"></a>须菩提闻已，<a id="a-Oy"></a>心疑怪：<a id="a-Oz"></a>诸佛常乐行寂灭诸法空，<a id="a-P0"></a>今云何遍知无始无边众生摄心、<a id="a-P1"></a>乱心？<a id="a-P2"></a>佛心一，<a id="a-P3"></a>众生心无量种，<a id="a-P4"></a>云何一时知一切众生心？<a id="a-P5"></a>以是故，<a id="a-P6"></a>问佛云何知。<a id="a-P7"></a>佛答：<a id="a-P8"></a>诸法实相智慧故，<a id="a-P9"></a>知众生摄心、<a id="a-PA"></a>乱心。<a id="a-PB"></a>须菩提问：<a id="a-PC"></a>何等是诸法实相？</p>
  <p id="aPD">答曰：<a id="a-PE"></a>所谓毕竟空，<a id="a-PF"></a>是毕竟空，<a id="a-PG"></a>毕竟空性亦不可得，<a id="a-PH"></a>何况摄心、<a id="a-PI"></a>乱心？</p>
  <p id="aPJ">问曰：<a id="a-PK"></a>诸法实相毕竟空中，<a id="a-PL"></a>无分别心心数法，<a id="a-PM"></a>佛云何知其心？</p>
  <p id="aPN">答曰：<a id="a-PO"></a>此中佛自说：<a id="a-PP"></a>诸法实相性亦不可得，<a id="a-PQ"></a>以是智慧，<a id="a-PR"></a>知众生摄心、<a id="a-PS"></a>乱心。<a id="a-PT"></a>何以故？<a id="a-PU"></a>若空性可得，<a id="a-PV"></a>应有难，<a id="a-PW"></a>空性不可得，<a id="a-PX"></a>云何作难？<a id="a-PY"></a>今佛过一切忆想分别虚妄法，<a id="a-PZ"></a>安住实相，<a id="a-Pa"></a>如实知一切众生心；<a id="a-Pb"></a>众生心住虚妄法中故，<a id="a-Pc"></a>不能知他众生如实。<a id="a-Pd"></a>先略说知他心，<a id="a-Pe"></a>次分别众生摄心、<a id="a-Pf"></a>乱心；<a id="a-Pg"></a>所谓三毒、<a id="a-Ph"></a>无三毒者，<a id="a-Pi"></a>广大、<a id="a-Pj"></a>无量、<a id="a-Pk"></a>不可见、<a id="a-Pl"></a>出没屈伸等。<a id="a-Pm"></a>须菩提事事问，<a id="a-Pn"></a>初答以诸法实相故，<a id="a-Po"></a>知摄心、<a id="a-Pp"></a>乱心。<a id="a-Pq"></a>次以尽、<a id="a-Pr"></a>无染、<a id="a-Ps"></a>灭、<a id="a-Pt"></a>断、<a id="a-Pu"></a>寂、<a id="a-Pv"></a>离故知。<a id="a-Pw"></a>尽者，<a id="a-Px"></a>无常慧，<a id="a-Py"></a>菩萨行是无常慧心，<a id="a-Pz"></a>离一切世间染。<a id="a-Q0"></a>用世间道遮灭结使，<a id="a-Q1"></a>是名灭。<a id="a-Q2"></a>用无漏道断，<a id="a-Q3"></a>故名断。<a id="a-Q4"></a>断诸结使已，<a id="a-Q5"></a>观涅槃寂灭、<a id="a-Q6"></a>离相。<a id="a-Q7"></a>以是因缘，<a id="a-Q8"></a>得诸法实相，<a id="a-Q9"></a>以诸法实相，<a id="a-QA"></a>知他摄心、<a id="a-QB"></a>乱心皆是实相。</p>
  <p id="aQC">复次，<a id="a-QD"></a>是心念念生灭，<a id="a-QE"></a>未来无故不可知；<a id="a-QF"></a>现在念念灭，<a id="a-QG"></a>住时无故不可知。<a id="a-QH"></a>凡夫人取相分别，<a id="a-QI"></a>于三世中忆想，<a id="a-QJ"></a>妄见谓知心念。<a id="a-QK"></a>以尽门观，<a id="a-QL"></a>即是毕竟空，<a id="a-QM"></a>毕竟空故无所著，<a id="a-QN"></a>是时得道。<a id="a-QO"></a>知诸法实相，<a id="a-QP"></a>于一切法不妄想分别，<a id="a-QQ"></a>则如实知他心。<a id="a-QR"></a>染心者，<a id="a-QS"></a>一切法入法性中皆清净，<a id="a-QT"></a>是故说染心实相，<a id="a-QU"></a>是中无染心。<a id="a-QV"></a>何以故？<a id="a-QW"></a>如实中无心无心数法，<a id="a-QX"></a>何况染心？<a id="a-QY"></a>瞋心、<a id="a-QZ"></a>痴心亦如是。<a id="a-Qa"></a>无染心相中，<a id="a-Qb"></a>是中无有染心相，<a id="a-Qc"></a>染心从本来无故，<a id="a-Qd"></a>亦无不染心；<a id="a-Qe"></a>无染心是寂灭相，<a id="a-Qf"></a>无所分别。<a id="a-Qg"></a>此中佛自说因缘：<a id="a-Qh"></a>须菩提，<a id="a-Qi"></a>二心不俱故。<a id="a-Qj"></a>众生法，<a id="a-Qk"></a>心心次第生，<a id="a-Ql"></a>无染心时则无染心。<a id="a-Qm"></a>何以故？<a id="a-Qn"></a>过去染心已灭，<a id="a-Qo"></a>未来未有，<a id="a-Qp"></a>现在无染心，<a id="a-Qq"></a>则无有染心；<a id="a-Qr"></a>染心无故，<a id="a-Qs"></a>亦无不染心，<a id="a-Qt"></a>相待法无故。<a id="a-Qu"></a>是故无染实相中无有染心、<a id="a-Qv"></a>不染心。<a id="a-Qw"></a>无瞋心、<a id="a-Qx"></a>无痴心亦如是。<a id="a-Qy"></a>广狭增减心，<a id="a-Qz"></a>皆是众生取相分别，<a id="a-R0"></a>佛不如是知。<a id="a-R1"></a>何以故？<a id="a-R2"></a>是心无色无形，<a id="a-R3"></a>无住处，<a id="a-R4"></a>念念灭，<a id="a-R5"></a>则无广狭增减差别。<a id="a-R6"></a>此中佛说因缘：<a id="a-R7"></a>心性相无故，<a id="a-R8"></a>广狭等不可得。<a id="a-R9"></a>广狭、<a id="a-RA"></a>增减、<a id="a-RB"></a>大小义，<a id="a-RC"></a>如四无量心中说。<a id="a-RD"></a>无量心者，<a id="a-RE"></a>广心、<a id="a-RF"></a>大心，<a id="a-RG"></a>即是无量。<a id="a-RH"></a>又缘无量众生故，<a id="a-RI"></a>名无量；<a id="a-RJ"></a>又缘涅槃无量法故，<a id="a-RK"></a>名无量；<a id="a-RL"></a>又心相不可取故，<a id="a-RM"></a>名无量。<a id="a-RN"></a>如有眼、<a id="a-RO"></a>有色、<a id="a-RP"></a>因缘故，<a id="a-RQ"></a>眼识生，<a id="a-RR"></a>是识不在眼，<a id="a-RS"></a>不在色，<a id="a-RT"></a>不在中间，<a id="a-RU"></a>不在此，<a id="a-RV"></a>不在彼，<a id="a-RW"></a>是故无住处。<a id="a-RX"></a>若实无住处，<a id="a-RY"></a>云何能有所作？<a id="a-RZ"></a>若好若丑，<a id="a-Ra"></a>如梦所见事，<a id="a-Rb"></a>不可求其实定相。<a id="a-Rc"></a>心亦如是，<a id="a-Rd"></a>无依止故无定相，<a id="a-Re"></a>故名无量。<a id="a-Rf"></a>广大，<a id="a-Rg"></a>亦应如是随义分别说。</p>
  <p id="aRh">问曰：<a id="a-Ri"></a>若知心不可见，<a id="a-Rj"></a>佛何以故说如实知不可见心？</p>
  <p id="aRk">答曰：<a id="a-Rl"></a>有坐禅人忆想分别，<a id="a-Rm"></a>见是心如清净珠中缕；<a id="a-Rn"></a>观白骨人中，<a id="a-Ro"></a>见心次第相续生；<a id="a-Rp"></a>或时见心在身，<a id="a-Rq"></a>或见在缘，<a id="a-Rr"></a>如无边识处，<a id="a-Rs"></a>但见识无量无边。<a id="a-Rt"></a>破如是等处虚妄故，<a id="a-Ru"></a>佛言如实知众生心，<a id="a-Rv"></a>众生心自相空，<a id="a-Rw"></a>故无相相。</p>
  <p id="aRx">复次，<a id="a-Ry"></a>佛以五眼观此心不可得。<a id="a-Rz"></a>肉眼、<a id="a-S0"></a>天眼缘色故不见。<a id="a-S1"></a>慧眼缘涅槃故不见。<a id="a-S2"></a>初学法眼分别，<a id="a-S3"></a>知诸法善不善、<a id="a-S4"></a>有漏无漏等，<a id="a-S5"></a>是法眼入实相中则无分别；<a id="a-S6"></a>如先说，<a id="a-S7"></a>一切法无知者、<a id="a-S8"></a>无见者，<a id="a-S9"></a>是故不应见。<a id="a-SA"></a>佛眼观寂灭相故不应见，<a id="a-SB"></a>众生心见者如实见，<a id="a-SC"></a>不如凡夫人忆想分别见。</p>
  <p id="aSD">复次，<a id="a-SE"></a>五眼因缘和合生，<a id="a-SF"></a>皆是作法，<a id="a-SG"></a>虚诳不实，<a id="a-SH"></a>佛不信不用，<a id="a-SI"></a>是故不以五眼见。</p>
 </body>
</html>