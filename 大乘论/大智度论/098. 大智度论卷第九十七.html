<!doctype html>
<html id="z3IBVJPum" data-ver="972">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第九十七</h1>
  <h2 id="a2">释萨陀波仑品第八十八之中</h2>
  <p id="a3">【经】“尔时，<a id="a-4"></a>萨陀波仑菩萨，<a id="a-5"></a>受是空中教已，<a id="a-6"></a>从是东行。<a id="a-7"></a>不久，<a id="a-8"></a>复作是念：<a id="a-9"></a>‘我云何不问空中声：<a id="a-A"></a>我当何处去？<a id="a-B"></a>去当远近？<a id="a-C"></a>当从谁闻般若波罗蜜？<a id="a-D"></a>’是时即住，<a id="a-E"></a>啼哭忧愁；<a id="a-F"></a>作是念：<a id="a-G"></a>‘我住是中，<a id="a-H"></a>过一日一夜，<a id="a-I"></a>若二、<a id="a-J"></a>三、<a id="a-K"></a>四、<a id="a-L"></a>五、<a id="a-M"></a>六、<a id="a-N"></a>七日七夜，<a id="a-O"></a>于此中住，<a id="a-P"></a>不念疲极，<a id="a-Q"></a>乃至不念饥渴寒热，<a id="a-R"></a>不闻听受般若波罗蜜因缘，<a id="a-S"></a>终不起也！<a id="a-T"></a>’须菩提，<a id="a-U"></a>譬如人有一子卒死，<a id="a-V"></a>忧愁苦毒，<a id="a-W"></a>唯怀懊恼，<a id="a-X"></a>不生余念。<a id="a-Y"></a>如是，<a id="a-Z"></a>须菩提，<a id="a-a"></a>萨陀波仑菩萨，<a id="a-b"></a>尔时无有异心，<a id="a-c"></a>但念：<a id="a-d"></a>‘我何时当得闻般若波罗蜜？<a id="a-e"></a>我云何不问空中声：<a id="a-f"></a>我应何处去？<a id="a-g"></a>去当远近？<a id="a-h"></a>当从谁闻般若波罗蜜？<a id="a-i"></a>’须菩提，<a id="a-j"></a>萨陀波仑菩萨如是愁念时，<a id="a-k"></a>空中有佛，<a id="a-l"></a>语萨陀波仑菩萨言：<a id="a-m"></a>‘善哉！<a id="a-n"></a>善哉！<a id="a-o"></a>善男子，<a id="a-p"></a>过去诸佛行菩萨道时，<a id="a-q"></a>求般若波罗蜜，<a id="a-r"></a>亦如汝今日。<a id="a-s"></a>善男子，<a id="a-t"></a>汝以是勤精进爱乐法故，<a id="a-u"></a>从是东行，<a id="a-v"></a>去此五百由旬，<a id="a-w"></a>有城名众香。<a id="a-x"></a>其城七重，<a id="a-y"></a>七宝庄严，<a id="a-z"></a>台观栏楯，<a id="a-10"></a>皆以七宝校饰；<a id="a-11"></a>七宝之堑，<a id="a-12"></a>七宝行树，<a id="a-13"></a>周匝七重。<a id="a-14"></a>其城纵广十二由旬，<a id="a-15"></a>丰乐安静，<a id="a-16"></a>人民炽盛。<a id="a-17"></a>五百市里，<a id="a-18"></a>街巷相当，<a id="a-19"></a>端严如画，<a id="a-1A"></a>桥津如地，<a id="a-1B"></a>宽博清净。<a id="a-1C"></a>七重城上，<a id="a-1D"></a>皆有七宝楼橹，<a id="a-1E"></a>宝树行列，<a id="a-1F"></a>以黄金、<a id="a-1G"></a>白银，<a id="a-1H"></a>砗磲、<a id="a-1I"></a>码瑙、<a id="a-1J"></a>珊瑚，<a id="a-1K"></a>琉璃、<a id="a-1L"></a>玻璃，<a id="a-1M"></a>红色真珠以为枝叶。<a id="a-1N"></a>宝绳连绵，<a id="a-1O"></a>金为铃网，<a id="a-1P"></a>以覆城上，<a id="a-1Q"></a>风吹铃声，<a id="a-1R"></a>其音和雅，<a id="a-1S"></a>娱乐众生；<a id="a-1T"></a>譬如巧作五乐，<a id="a-1U"></a>甚可悦喜，<a id="a-1V"></a>金网宝铃，<a id="a-1W"></a>其音如是。<a id="a-1X"></a>其城四边，<a id="a-1Y"></a>流池清净，<a id="a-1Z"></a>冷暖调适，<a id="a-1a"></a>中有诸船，<a id="a-1b"></a>七宝严饰；<a id="a-1c"></a>是诸众生宿业所致，<a id="a-1d"></a>乘此宝船娱乐游戏。<a id="a-1e"></a>诸池水中种种莲华，<a id="a-1f"></a>青黄赤白众杂好华，<a id="a-1g"></a>遍覆水上；<a id="a-1h"></a>是三千大千世界所有众华，<a id="a-1i"></a>皆在其中。<a id="a-1j"></a>其城四边，<a id="a-1k"></a>有五百园观，<a id="a-1l"></a>七宝庄严，<a id="a-1m"></a>甚可爱乐；<a id="a-1n"></a>一一园中，<a id="a-1o"></a>各有五百池，<a id="a-1p"></a>池各纵广十里，<a id="a-1q"></a>皆以七宝校成，<a id="a-1r"></a>杂色庄严。<a id="a-1s"></a>诸池水中亦有青黄赤白莲华弥覆水上；<a id="a-1t"></a>其诸莲华大如车轮，<a id="a-1u"></a>青色青光，<a id="a-1v"></a>黄色黄光，<a id="a-1w"></a>赤色赤光，<a id="a-1x"></a>白色白光。<a id="a-1y"></a>诸池水中凫雁、<a id="a-1z"></a>鸳鸯，<a id="a-20"></a>异类众鸟，<a id="a-21"></a>音声相和。<a id="a-22"></a>是诸园观，<a id="a-23"></a>适无所属，<a id="a-24"></a>是诸众生，<a id="a-25"></a>宿业所致；<a id="a-26"></a>长夜信乐深法，<a id="a-27"></a>行般若波罗蜜因缘故，<a id="a-28"></a>受是果报。<a id="a-29"></a>善男子，<a id="a-2A"></a>是众香城中，<a id="a-2B"></a>有大高台，<a id="a-2C"></a>昙无竭菩萨摩诃萨宫舍在上。<a id="a-2D"></a>其宫纵广一由旬，<a id="a-2E"></a>皆以七宝校成，<a id="a-2F"></a>杂色庄严，<a id="a-2G"></a>甚可喜乐。<a id="a-2H"></a>垣墙七重，<a id="a-2I"></a>皆亦七宝；<a id="a-2J"></a>七重栏楯，<a id="a-2K"></a>七宝楼阁。<a id="a-2L"></a>宝堑七重，<a id="a-2M"></a>皆亦七宝；<a id="a-2N"></a>周围深堑，<a id="a-2O"></a>七宝垒成。<a id="a-2P"></a>七重行树，<a id="a-2Q"></a>七宝枝叶，<a id="a-2R"></a>七重围绕。<a id="a-2S"></a>其宫舍中，<a id="a-2T"></a>有四种娱乐园：<a id="a-2U"></a>一名、<a id="a-2V"></a>常喜，<a id="a-2W"></a>二名、<a id="a-2X"></a>离忧，<a id="a-2Y"></a>三名、<a id="a-2Z"></a>华饰，<a id="a-2a"></a>四名、<a id="a-2b"></a>香饰。<a id="a-2c"></a>一一园中各有八池：<a id="a-2d"></a>一名、<a id="a-2e"></a>贤，<a id="a-2f"></a>二名、<a id="a-2g"></a>贤上，<a id="a-2h"></a>三名、<a id="a-2i"></a>欢喜，<a id="a-2j"></a>四名、<a id="a-2k"></a>喜上，<a id="a-2l"></a>五名、<a id="a-2m"></a>安隐，<a id="a-2n"></a>六名、<a id="a-2o"></a>多安隐，<a id="a-2p"></a>七名、<a id="a-2q"></a>远离，<a id="a-2r"></a>八名、<a id="a-2s"></a>阿鞞跋致。<a id="a-2t"></a>诸池四边，<a id="a-2u"></a>面各一宝，<a id="a-2v"></a>黄金、<a id="a-2w"></a>白银，<a id="a-2x"></a>琉璃、<a id="a-2y"></a>玻璃；<a id="a-2z"></a>玫瑰为池底，<a id="a-30"></a>其上布金沙。<a id="a-31"></a>一一池侧有八梯陛，<a id="a-32"></a>种种妙宝以为严饰；<a id="a-33"></a>诸梯陛间，<a id="a-34"></a>有阎浮檀金芭蕉行树。<a id="a-35"></a>一切池中种种莲华，<a id="a-36"></a>青黄赤白弥覆水上；<a id="a-37"></a>诸池四边，<a id="a-38"></a>生好华树，<a id="a-39"></a>风吹诸华，<a id="a-3A"></a>堕池水中。<a id="a-3B"></a>其池成就八种功德，<a id="a-3C"></a>香若栴檀，<a id="a-3D"></a>色味具足，<a id="a-3E"></a>轻且柔软。<a id="a-3F"></a>昙无竭菩萨与六万八千婇女，<a id="a-3G"></a>五欲具足，<a id="a-3H"></a>共相娱乐；<a id="a-3I"></a>及城中男女，<a id="a-3J"></a>俱入常喜等园、<a id="a-3K"></a>贤等池中，<a id="a-3L"></a>五欲具足，<a id="a-3M"></a>共相娱乐。<a id="a-3N"></a>善男子，<a id="a-3O"></a>昙无竭菩萨与诸婇女，<a id="a-3P"></a>游戏娱乐已，<a id="a-3Q"></a>日三时说般若波罗蜜。<a id="a-3R"></a>众香城内男女大小，<a id="a-3S"></a>于其城中多聚人处，<a id="a-3T"></a>敷大法座。<a id="a-3U"></a>其座四足，<a id="a-3V"></a>或以黄金，<a id="a-3W"></a>或以白银，<a id="a-3X"></a>或以琉璃，<a id="a-3Y"></a>或以玻璃，<a id="a-3Z"></a>敷以綩筵，<a id="a-3a"></a>杂色茵耨，<a id="a-3b"></a>垂诸帏带；<a id="a-3c"></a>以妙白毡而覆其上，<a id="a-3d"></a>散以种种杂妙华香；<a id="a-3e"></a>座高五里，<a id="a-3f"></a>张白珠帐。<a id="a-3g"></a>其地四边，<a id="a-3h"></a>散五色华，<a id="a-3i"></a>烧众名香，<a id="a-3j"></a>泽香涂地，<a id="a-3k"></a>供养恭敬般若波罗蜜故。<a id="a-3l"></a>昙无竭菩萨，<a id="a-3m"></a>于此座上说般若波罗蜜；<a id="a-3n"></a>彼诸人众，<a id="a-3o"></a>如是恭敬供养昙无竭，<a id="a-3p"></a>为闻般若波罗蜜故。<a id="a-3q"></a>于是大会百千万众，<a id="a-3r"></a>诸天世人，<a id="a-3s"></a>一处和集：<a id="a-3t"></a>中有听者，<a id="a-3u"></a>中有受者，<a id="a-3v"></a>中有持者，<a id="a-3w"></a>中有诵者，<a id="a-3x"></a>中有书者，<a id="a-3y"></a>中有正观者，<a id="a-3z"></a>中有如说行者。<a id="a-40"></a>是时，<a id="a-41"></a>众生以是因缘故，<a id="a-42"></a>皆不堕恶道，<a id="a-43"></a>不退转于阿耨多罗三藐三菩提。<a id="a-44"></a>汝善男子，<a id="a-45"></a>往趣昙无竭菩萨，<a id="a-46"></a>当闻般若波罗蜜。<a id="a-47"></a>善男子，<a id="a-48"></a>昙无竭菩萨，<a id="a-49"></a>世世是汝善知识，<a id="a-4A"></a>能教汝阿耨多罗三藐三菩提，<a id="a-4B"></a>示教、<a id="a-4C"></a>利喜。<a id="a-4D"></a>是昙无竭菩萨本求般若波罗蜜时，<a id="a-4E"></a>亦如汝今。<a id="a-4F"></a>汝去莫计昼夜，<a id="a-4G"></a>莫生障碍心，<a id="a-4H"></a>汝不久当得闻般若波罗蜜！<a id="a-4I"></a>’</p>
  <p id="a4J">“尔时，<a id="a-4K"></a>萨陀波仑菩萨摩诃萨，<a id="a-4L"></a>欢喜心悦，<a id="a-4M"></a>作是念：<a id="a-4N"></a>‘我当何时得见是善男子，<a id="a-4O"></a>得闻般若波罗蜜？<a id="a-4P"></a>’须菩提，<a id="a-4Q"></a>譬如有人为毒箭所中，<a id="a-4R"></a>更无余念，<a id="a-4S"></a>唯念：<a id="a-4T"></a>‘何时当得良医，<a id="a-4U"></a>拔出毒箭，<a id="a-4V"></a>除我此苦？<a id="a-4W"></a>’如是，<a id="a-4X"></a>须菩提，<a id="a-4Y"></a>萨陀波仑菩萨摩诃萨，<a id="a-4Z"></a>更无余念，<a id="a-4a"></a>但作是愿：<a id="a-4b"></a>‘我何时当得见昙无竭菩萨，<a id="a-4c"></a>令我得闻般若波罗蜜？<a id="a-4d"></a>我闻是般若波罗蜜，<a id="a-4e"></a>断诸有心。<a id="a-4f"></a>’是时，<a id="a-4g"></a>萨陀波仑菩萨，<a id="a-4h"></a>于是处住，<a id="a-4i"></a>念昙无竭菩萨，<a id="a-4j"></a>一切法中得无碍知见，<a id="a-4k"></a>即得无量三昧门现在前，<a id="a-4l"></a>所谓诸法性观三昧、<a id="a-4m"></a>诸法性不可得三昧、<a id="a-4n"></a>破诸法无明三昧、<a id="a-4o"></a>诸法不异三昧、<a id="a-4p"></a>诸法不坏自在三昧、<a id="a-4q"></a>诸法能照明三昧、<a id="a-4r"></a>诸法离闇三昧、<a id="a-4s"></a>诸法无异相续三昧、<a id="a-4t"></a>诸法不可得三昧、<a id="a-4u"></a>散华三昧、<a id="a-4v"></a>诸法无我三昧、<a id="a-4w"></a>如幻威势三昧、<a id="a-4x"></a>得如镜像三昧、<a id="a-4y"></a>得一切众生语言三昧、<a id="a-4z"></a>一切众生欢喜三昧、<a id="a-50"></a>入分别音声三昧、<a id="a-51"></a>得种种语言字句庄严三昧、<a id="a-52"></a>无畏三昧、<a id="a-53"></a>性常默然三昧、<a id="a-54"></a>得无碍解脱三昧、<a id="a-55"></a>离尘垢三昧、<a id="a-56"></a>名字语句庄严三昧、<a id="a-57"></a>见诸法三昧、<a id="a-58"></a>诸法无碍顶三昧、<a id="a-59"></a>如虚空三昧、<a id="a-5A"></a>如金刚三昧、<a id="a-5B"></a>不畏著色三昧、<a id="a-5C"></a>得胜三昧、<a id="a-5D"></a>转眼三昧、<a id="a-5E"></a>毕法性三昧、<a id="a-5F"></a>能与安隐三昧、<a id="a-5G"></a>师子吼三昧、<a id="a-5H"></a>胜一切众生三昧、<a id="a-5I"></a>华庄严三昧、<a id="a-5J"></a>断疑三昧、<a id="a-5K"></a>随一切坚固三昧、<a id="a-5L"></a>出诸法得神通力无畏三昧、<a id="a-5M"></a>能达诸法三昧、<a id="a-5N"></a>诸法财印三昧、<a id="a-5O"></a>诸法无分别见三昧、<a id="a-5P"></a>离诸见三昧、<a id="a-5Q"></a>离一切闇三昧、<a id="a-5R"></a>离一切相三昧、<a id="a-5S"></a>解脱一切著三昧、<a id="a-5T"></a>除一切懈怠三昧、<a id="a-5U"></a>得深法明三昧、<a id="a-5V"></a>不可夺三昧、<a id="a-5W"></a>破魔三昧、<a id="a-5X"></a>不著三界三昧、<a id="a-5Y"></a>起光明三昧、<a id="a-5Z"></a>见诸佛三昧。<a id="a-5a"></a>如是，<a id="a-5b"></a>萨陀波仑菩萨住是诸三昧中，<a id="a-5c"></a>即见十方无量阿僧祇诸佛为诸菩萨摩诃萨说般若波罗蜜。</p>
  <p id="a5d">【论】问曰：<a id="a-5e"></a>萨陀波仑何以忘不问空中声？</p>
  <p id="a5f">答曰：<a id="a-5g"></a>萨陀波仑大欢喜覆心故忘；<a id="a-5h"></a>如人大忧愁，<a id="a-5i"></a>大欢喜，<a id="a-5j"></a>以此二事故忘。</p>
  <p id="a5k">问曰：<a id="a-5l"></a>空中声已灭，<a id="a-5m"></a>何以住此七日，<a id="a-5n"></a>不更求问处？</p>
  <p id="a5o">答曰：<a id="a-5p"></a>如本于空闲处，<a id="a-5q"></a>一心求般若故，<a id="a-5r"></a>空中有声；<a id="a-5s"></a>今亦欲一心如本，<a id="a-5t"></a>冀更闻声，<a id="a-5u"></a>断其所疑。<a id="a-5v"></a>复次，<a id="a-5w"></a>萨陀波仑于世乐已舍，<a id="a-5x"></a>深入佛道，<a id="a-5y"></a>爱乐情至；<a id="a-5z"></a>空中声告，<a id="a-60"></a>少为开示，<a id="a-61"></a>竟未断疑，<a id="a-62"></a>其声便灭。<a id="a-63"></a>如小儿得少美味，<a id="a-64"></a>著味故复啼泣而欲得之；<a id="a-65"></a>萨陀波仑亦如是，<a id="a-66"></a>得般若波罗蜜因缘味，<a id="a-67"></a>不能通达，<a id="a-68"></a>不知那去，<a id="a-69"></a>是故住而啼泣。</p>
  <p id="a6A">问曰：<a id="a-6B"></a>何以乃至七日，<a id="a-6C"></a>佛身乃现？</p>
  <p id="a6D">答曰：<a id="a-6E"></a>譬如人大渴故，<a id="a-6F"></a>乃知水美；<a id="a-6G"></a>若二日、<a id="a-6H"></a>三日精进欲未深，<a id="a-6I"></a>若过七日，<a id="a-6J"></a>恐其忧愁妨心，<a id="a-6K"></a>不任求道，<a id="a-6L"></a>是故七日忧愁；<a id="a-6M"></a>如譬喻经中说。</p>
  <p id="a6N">问曰：<a id="a-6O"></a>萨陀波仑何以愁忧乃尔，<a id="a-6P"></a>如丧爱子？</p>
  <p id="a6Q">答曰：<a id="a-6R"></a>般若波罗蜜，<a id="a-6S"></a>于诸法中第一实，<a id="a-6T"></a>是十方诸佛真实法宝。<a id="a-6U"></a>萨陀波仑得少气味，<a id="a-6V"></a>未具足故，<a id="a-6W"></a>忧愁如丧爱子，<a id="a-6X"></a>念其长大多所成办，<a id="a-6Y"></a>冀得其力；<a id="a-6Z"></a>菩萨亦如是，<a id="a-6a"></a>念增益般若波罗蜜力，<a id="a-6b"></a>得阿鞞跋致已，<a id="a-6c"></a>成佛事。<a id="a-6d"></a>如子于父，<a id="a-6e"></a>孝行终身，<a id="a-6f"></a>无有异心；<a id="a-6g"></a>般若波罗蜜于菩萨亦如是，<a id="a-6h"></a>若能得入，<a id="a-6i"></a>乃至成佛，<a id="a-6j"></a>终不远离。<a id="a-6k"></a>如父见子，<a id="a-6l"></a>心即欢悦，<a id="a-6m"></a>菩萨虽得种种诸法，<a id="a-6n"></a>不如见般若波罗蜜之欢喜。<a id="a-6o"></a>如子假为其名，<a id="a-6p"></a>般若波罗蜜亦如是，<a id="a-6q"></a>空无定实，<a id="a-6r"></a>但有假名。<a id="a-6s"></a>如是等，<a id="a-6t"></a>是总相因缘。<a id="a-6u"></a>父虽爱子，<a id="a-6v"></a>不能以头目与之；<a id="a-6w"></a>菩萨为般若波罗蜜故，<a id="a-6x"></a>无量世中，<a id="a-6y"></a>以头目髓脑施与众生。<a id="a-6z"></a>子之于父，<a id="a-70"></a>或不能报恩，<a id="a-71"></a>若能报恩，<a id="a-72"></a>正可现世小利，<a id="a-73"></a>衣食欢乐等；<a id="a-74"></a>菩萨于般若波罗蜜中，<a id="a-75"></a>无所不得，<a id="a-76"></a>乃至一切智慧，<a id="a-77"></a>何况菩萨力势，<a id="a-78"></a>世间富乐！<a id="a-79"></a>子之报父，<a id="a-7A"></a>恩极一世；<a id="a-7B"></a>般若之益，<a id="a-7C"></a>至无量世，<a id="a-7D"></a>乃至成佛。<a id="a-7E"></a>子之于父，<a id="a-7F"></a>或好或恶；<a id="a-7G"></a>般若波罗蜜无诸不可。<a id="a-7H"></a>子但是假名，<a id="a-7I"></a>虚诳不实之法；<a id="a-7J"></a>般若波罗蜜真实圣法，<a id="a-7K"></a>无有虚诳。<a id="a-7L"></a>子之报恩，<a id="a-7M"></a>虽得现世小乐，<a id="a-7N"></a>而有忧愁苦恼无量之苦；<a id="a-7O"></a>般若波罗蜜但得欢喜实乐，<a id="a-7P"></a>乃至佛乐。<a id="a-7Q"></a>子但能以供养利益于父，<a id="a-7R"></a>不能免其生、<a id="a-7S"></a>老、<a id="a-7T"></a>病、<a id="a-7U"></a>死；<a id="a-7V"></a>般若波罗蜜令菩萨毕竟清净，<a id="a-7W"></a>无复老病死患。<a id="a-7X"></a>子但能令父得世乐自在，<a id="a-7Y"></a>般若波罗蜜能令菩萨于一切世间为天人主。<a id="a-7Z"></a>如是等，<a id="a-7a"></a>种种因缘譬喻差别相。<a id="a-7b"></a>世人知丧子忧愁故，<a id="a-7c"></a>以此为喻。</p>
  <p id="a7d">问曰：<a id="a-7e"></a>空中佛现，<a id="a-7f"></a>是何等佛？<a id="a-7g"></a>先何以但有音声而今现身？<a id="a-7h"></a>佛既现身，<a id="a-7i"></a>何以不即度，<a id="a-7j"></a>方遣至昙无竭所？</p>
  <p id="a7k">答曰：<a id="a-7l"></a>有人言：<a id="a-7m"></a>“非真佛，<a id="a-7n"></a>但是像现耳！<a id="a-7o"></a>或诸佛遣化，<a id="a-7p"></a>或大菩萨现作。<a id="a-7q"></a>”以先善根福德未成就故，<a id="a-7r"></a>但闻声；<a id="a-7s"></a>今七日七夜一心念佛，<a id="a-7t"></a>功德成就故，<a id="a-7u"></a>得见佛身。<a id="a-7v"></a>佛所以不即度者，<a id="a-7w"></a>以其与昙无竭世世因缘，<a id="a-7x"></a>应当从彼度故。<a id="a-7y"></a>有人应从舍利弗度，<a id="a-7z"></a>假使诸佛现身，<a id="a-80"></a>不能令悟。</p>
  <p id="a81">佛赞言善哉者，<a id="a-82"></a>以萨陀波仑至意求知去处、<a id="a-83"></a>闻般若因缘故，<a id="a-84"></a>佛现身而赞善哉。<a id="a-85"></a>过去诸佛行菩萨道时，<a id="a-86"></a>求此般若，<a id="a-87"></a>亦如是种种勤苦；<a id="a-88"></a>以初发心，<a id="a-89"></a>先罪厚重，<a id="a-8A"></a>福德未集故，<a id="a-8B"></a>佛安慰其心：<a id="a-8C"></a>汝求般若波罗蜜，<a id="a-8D"></a>虽勤苦，<a id="a-8E"></a>莫懈怠，<a id="a-8F"></a>莫生退没心！<a id="a-8G"></a>一切众生行果，<a id="a-8H"></a>因时皆苦，<a id="a-8I"></a>受果时乐。<a id="a-8J"></a>当思惟诸佛无量功德果报，<a id="a-8K"></a>以自勤勉。<a id="a-8L"></a>如是安慰已，<a id="a-8M"></a>作是言：<a id="a-8N"></a>汝从是东行，<a id="a-8O"></a>去此五百由旬，<a id="a-8P"></a>有城名众香，<a id="a-8Q"></a>乃至不久当闻般若波罗蜜。</p>
  <p id="a8R">问曰：<a id="a-8S"></a>众香城在何处？</p>
  <p id="a8T">答曰：<a id="a-8U"></a>过去佛灭度后，<a id="a-8V"></a>但有遗法，<a id="a-8W"></a>是法不周遍阎浮提，<a id="a-8X"></a>众生有闻法因缘处则到。<a id="a-8Y"></a>尔时，<a id="a-8Z"></a>众香国土丰乐，<a id="a-8a"></a>多出七宝故，<a id="a-8b"></a>以七宝作城。<a id="a-8c"></a>时萨陀波仑虽同在阎浮提，<a id="a-8d"></a>而在无佛法、<a id="a-8e"></a>无七宝处生，<a id="a-8f"></a>但传闻佛名，<a id="a-8g"></a>般若波罗蜜是佛道。<a id="a-8h"></a>是人先世广积福德，<a id="a-8i"></a>烦恼轻微故，<a id="a-8j"></a>闻即信乐，<a id="a-8k"></a>厌恶世乐，<a id="a-8l"></a>舍其亲属，<a id="a-8m"></a>到空林中住，<a id="a-8n"></a>欲至有佛法国土。<a id="a-8o"></a>音声示语者，<a id="a-8p"></a>恐其异去，<a id="a-8q"></a>不得到昙无竭菩萨所，<a id="a-8r"></a>是故语之；<a id="a-8s"></a>次后佛为现身，<a id="a-8t"></a>示其去处。</p>
  <p id="a8u">问曰：<a id="a-8v"></a>萨陀波仑因缘，<a id="a-8w"></a>已具闻于上，<a id="a-8x"></a>今昙无竭因缘为云何？</p>
  <p id="a8y">答曰：<a id="a-8z"></a>郁伽陀，<a id="a-90"></a>秦言盛；<a id="a-91"></a>达磨，<a id="a-92"></a>秦言法。<a id="a-93"></a>此菩萨在众香城中，<a id="a-94"></a>为众生随意说法，<a id="a-95"></a>令众生广种善根，<a id="a-96"></a>故号法盛。<a id="a-97"></a>其国无王，<a id="a-98"></a>此中人民皆无吾我，<a id="a-99"></a>如郁单越人，<a id="a-9A"></a>唯以昙无竭菩萨为主。<a id="a-9B"></a>其国难到，<a id="a-9C"></a>萨陀波仑不惜身命，<a id="a-9D"></a>又得诸佛菩萨接助能到。<a id="a-9E"></a>大菩萨为度众生故，<a id="a-9F"></a>生如是国中，<a id="a-9G"></a>众生无所乏短，<a id="a-9H"></a>其心调柔，<a id="a-9I"></a>易可得度故。</p>
  <p id="a9J">问曰：<a id="a-9K"></a>昙无竭菩萨为是生身？<a id="a-9L"></a>为是为度众生故，<a id="a-9M"></a>以神通力化作此身？<a id="a-9N"></a>若化身者，<a id="a-9O"></a>何用六万婇女，<a id="a-9P"></a>园观浴池，<a id="a-9Q"></a>种种庄严而自娱乐？<a id="a-9R"></a>若是生身，<a id="a-9S"></a>云何能令萨陀波仑供养具，<a id="a-9T"></a>皆在空中化成大台，<a id="a-9U"></a>入诸三昧，<a id="a-9V"></a>乃经七岁？</p>
  <p id="a9W">答曰：<a id="a-9X"></a>有人言：<a id="a-9Y"></a>“是生身，<a id="a-9Z"></a>菩萨得诸法实相，<a id="a-9a"></a>及禅定神通力故，<a id="a-9b"></a>欲度是城中众生。<a id="a-9c"></a>”如余菩萨利根故，<a id="a-9d"></a>能入禅定，<a id="a-9e"></a>亦能入欲界法，<a id="a-9f"></a>为摄众生故，<a id="a-9g"></a>受五欲而不失禅定；<a id="a-9h"></a>如人避热故，<a id="a-9i"></a>在泥中卧，<a id="a-9j"></a>起还洗则如故。<a id="a-9k"></a>凡人钝根故，<a id="a-9l"></a>不能如是。<a id="a-9m"></a>是故以神通力化作华台，<a id="a-9n"></a>七岁入定；<a id="a-9o"></a>又以方便力故，<a id="a-9p"></a>能受五欲，<a id="a-9q"></a>如先义说。<a id="a-9r"></a>菩萨不但行一道，<a id="a-9s"></a>为众生故，<a id="a-9t"></a>行种种道引导之。<a id="a-9u"></a>如龙起云，<a id="a-9v"></a>能降大雨、<a id="a-9w"></a>雷电、<a id="a-9x"></a>霹雳；<a id="a-9y"></a>菩萨亦如是，<a id="a-9z"></a>虽是生身，<a id="a-A0"></a>未离烦恼而能修行善法，<a id="a-A1"></a>为众生故不尽结使。</p>
  <p id="aA2">有人言：<a id="a-A3"></a>“是菩萨是法性生身，<a id="a-A4"></a>为度众香城人故，<a id="a-A5"></a>变化而度。<a id="a-A6"></a>”若是生身，<a id="a-A7"></a>云何能令十方佛称赞，<a id="a-A8"></a>而遣萨陀波仑令从受法，<a id="a-A9"></a>得六万三昧？<a id="a-AA"></a>是故知是大菩萨变化身。<a id="a-AB"></a>譬如大海中龙死相出时，<a id="a-AC"></a>如果熟应堕，<a id="a-AD"></a>金翅鸟则来食之；<a id="a-AE"></a>众生亦如是，<a id="a-AF"></a>行业因缘熟故，<a id="a-AG"></a>大菩萨来度之。</p>
  <p id="aAH">尔时，<a id="a-AI"></a>萨陀波仑闻空中佛教，<a id="a-AJ"></a>大欢喜，<a id="a-AK"></a>大欲心生；<a id="a-AL"></a>我何时当得见昙无竭菩萨，<a id="a-AM"></a>说般若波罗蜜者，<a id="a-AN"></a>能令心中爱见等诸烦恼箭出。<a id="a-AO"></a>欲明是事故，<a id="a-AP"></a>此中佛说毒箭譬喻，<a id="a-AQ"></a>如人毒箭在身，<a id="a-AR"></a>更无余念：<a id="a-AS"></a>一者、<a id="a-AT"></a>苦痛急；<a id="a-AU"></a>二者、<a id="a-AV"></a>毒不疾出，<a id="a-AW"></a>则遍满身中而失命。<a id="a-AX"></a>萨陀波仑亦如是，<a id="a-AY"></a>诸邪疑等箭入心，<a id="a-AZ"></a>贪欲等毒涂箭。<a id="a-Aa"></a>闻昙无竭菩萨能拔出此箭，<a id="a-Ab"></a>见人以邪见箭毒伤心，<a id="a-Ac"></a>又畏贪欲等毒遍入身中，<a id="a-Ad"></a>夺智慧命，<a id="a-Ae"></a>与凡人同死；<a id="a-Af"></a>是故急欲见昙无竭菩萨，<a id="a-Ag"></a>无复余念。<a id="a-Ah"></a>此中说断诸所有心，<a id="a-Ai"></a>所有心者，<a id="a-Aj"></a>取相著，<a id="a-Ak"></a>乃至善法中亦有是病。</p>
  <p id="aAl">萨陀波仑目睹佛身，<a id="a-Am"></a>先所未见，<a id="a-An"></a>从佛闻教，<a id="a-Ao"></a>得法喜故，<a id="a-Ap"></a>离五欲喜，<a id="a-Aq"></a>即得一切法中无碍知见。<a id="a-Ar"></a>无碍知见者，<a id="a-As"></a>如萨陀波仑力所得无碍，<a id="a-At"></a>非佛无碍。<a id="a-Au"></a>是时，<a id="a-Av"></a>得入诸三昧门：</p>
  <p id="aAw">诸法性观三昧者，<a id="a-Ax"></a>能观一切诸法实性。<a id="a-Ay"></a>实性者，<a id="a-Az"></a>如先种种因缘说。</p>
  <p id="aB0">诸法性不可得三昧者，<a id="a-B1"></a>初得三昧，<a id="a-B2"></a>所谓空、<a id="a-B3"></a>无生、<a id="a-B4"></a>无灭，<a id="a-B5"></a>今得是三昧，<a id="a-B6"></a>得不著是性，<a id="a-B7"></a>不谓得其决定相。</p>
  <p id="aB8">破诸法无明三昧者，<a id="a-B9"></a>诸法于凡夫人心中，<a id="a-BA"></a>以无明因缘故，<a id="a-BB"></a>邪曲不正，<a id="a-BC"></a>所谓常、<a id="a-BD"></a>乐、<a id="a-BE"></a>我、<a id="a-BF"></a>净；<a id="a-BG"></a>得是三昧故，<a id="a-BH"></a>常等颠倒相应无明破，<a id="a-BI"></a>但观一切法无常、<a id="a-BJ"></a>空、<a id="a-BK"></a>无我。</p>
  <p id="aBL">问曰：<a id="a-BM"></a>若是菩萨破一切法中无明，<a id="a-BN"></a>此人尚不须见佛，<a id="a-BO"></a>何用至昙无竭菩萨所？</p>
  <p id="aBP">答曰：<a id="a-BQ"></a>破无明不唯一种，<a id="a-BR"></a>有遮令不起，<a id="a-BS"></a>亦名为破；<a id="a-BT"></a>有得诸法实相故破无明。<a id="a-BU"></a>又无明种数甚多：<a id="a-BV"></a>有菩萨所破分，<a id="a-BW"></a>有佛所破分，<a id="a-BX"></a>有小菩萨所破分，<a id="a-BY"></a>大菩萨所破分，<a id="a-BZ"></a>如先说灯譬喻。<a id="a-Ba"></a>又须陀洹亦名破无明，<a id="a-Bb"></a>乃至阿罗汉方是实破；<a id="a-Bc"></a>大乘法中亦如是，<a id="a-Bd"></a>新发意菩萨得诸法实相故，<a id="a-Be"></a>亦名破无明，<a id="a-Bf"></a>乃至佛无明尽破无余。<a id="a-Bg"></a>是故萨陀波仑于佛法中邪见、<a id="a-Bh"></a>无明，<a id="a-Bi"></a>及我见皆尽故，<a id="a-Bj"></a>得名破无明三昧，<a id="a-Bk"></a>无咎。</p>
  <p id="aBl">诸法不异三昧者，<a id="a-Bm"></a>得是三昧，<a id="a-Bn"></a>观一切法一相，<a id="a-Bo"></a>所谓无相。</p>
  <p id="aBp">诸法不坏自在三昧者，<a id="a-Bq"></a>得是三昧，<a id="a-Br"></a>观一切法如、<a id="a-Bs"></a>法性、<a id="a-Bt"></a>实际、<a id="a-Bu"></a>无为相故名不坏。<a id="a-Bv"></a>得是法已，<a id="a-Bw"></a>得自在，<a id="a-Bx"></a>了了知诸法，<a id="a-By"></a>为佛道故不证是法。</p>
  <p id="aBz">诸法能照明三昧者，<a id="a-C0"></a>以总相、<a id="a-C1"></a>别相知一切法。</p>
  <p id="aC2">诸法离闇三昧者，<a id="a-C3"></a>无明有二种：<a id="a-C4"></a>一者、<a id="a-C5"></a>厚，<a id="a-C6"></a>二者、<a id="a-C7"></a>薄。<a id="a-C8"></a>薄者名无明，<a id="a-C9"></a>厚者名黑闇。<a id="a-CA"></a>破厚无明故，<a id="a-CB"></a>名离闇；<a id="a-CC"></a>先破薄无明故，<a id="a-CD"></a>名破诸法无明。</p>
  <p id="aCE">诸法无异相续三昧者，<a id="a-CF"></a>五众念念灭，<a id="a-CG"></a>相似相续生，<a id="a-CH"></a>死时相续生而不相似。<a id="a-CI"></a>得是三昧，<a id="a-CJ"></a>知诸法念念相续法不异。</p>
  <p id="aCK">诸法不可得三昧者，<a id="a-CL"></a>即是一切法空相应三昧。</p>
  <p id="aCM">散华三昧者，<a id="a-CN"></a>得是三昧者，<a id="a-CO"></a>于十方佛前，<a id="a-CP"></a>能以七宝华散佛。</p>
  <p id="aCQ">诸法无我三昧者，<a id="a-CR"></a>观一切法无我。</p>
  <p id="aCS">如幻威势三昧者，<a id="a-CT"></a>得是三昧者，<a id="a-CU"></a>能种种变化身。<a id="a-CV"></a>如大幻师，<a id="a-CW"></a>能引导众生发希有心；<a id="a-CX"></a>如大幻师，<a id="a-CY"></a>以幻力故，<a id="a-CZ"></a>能转一国人心。</p>
  <p id="aCa">得如镜像三昧者，<a id="a-Cb"></a>得是三昧者，<a id="a-Cc"></a>观三界所有，<a id="a-Cd"></a>如镜中像，<a id="a-Ce"></a>虚诳无实。</p>
  <p id="aCf">得一切众生语言三昧者，<a id="a-Cg"></a>得如是三昧故，<a id="a-Ch"></a>能解一切众生语言。</p>
  <p id="aCi">一切众生欢喜三昧者，<a id="a-Cj"></a>入是三昧，<a id="a-Ck"></a>能转众生瞋心令欢喜。</p>
  <p id="aCl">入分别音声三昧者，<a id="a-Cm"></a>入是三昧中，<a id="a-Cn"></a>皆能分别一切天人音声大小、<a id="a-Co"></a>粗细等。</p>
  <p id="aCp">得种种语言字句庄严三昧者，<a id="a-Cq"></a>得是三昧者，<a id="a-Cr"></a>义理虽浅，<a id="a-Cs"></a>能庄严字句语言，<a id="a-Ct"></a>令人欢喜，<a id="a-Cu"></a>何况深义！</p>
  <p id="aCv">无畏三昧者，<a id="a-Cw"></a>得是三昧者，<a id="a-Cx"></a>不畏一切魔民、<a id="a-Cy"></a>外道、<a id="a-Cz"></a>论师及诸烦恼。</p>
  <p id="aD0">性常默然三昧者，<a id="a-D1"></a>入是三昧者，<a id="a-D2"></a>常默然摄心；<a id="a-D3"></a>为度众生故，<a id="a-D4"></a>随所应闻而出音声，<a id="a-D5"></a>如天妓乐，<a id="a-D6"></a>应意而出。</p>
  <p id="aD7">得无碍解脱三昧者，<a id="a-D8"></a>得是三昧者，<a id="a-D9"></a>于一切法中得无碍智慧。</p>
  <p id="aDA">离尘垢三昧者，<a id="a-DB"></a>得是三昧者，<a id="a-DC"></a>诸烦恼、<a id="a-DD"></a>结使尘垢皆灭，<a id="a-DE"></a>即是无生法忍三昧。</p>
  <p id="aDF">名字语句庄严三昧者，<a id="a-DG"></a>得是三昧者，<a id="a-DH"></a>能种种庄严偈句语言说法。</p>
  <p id="aDI">见诸法三昧者，<a id="a-DJ"></a>入是三昧者，<a id="a-DK"></a>以见世谛及第一义，<a id="a-DL"></a>知诸法。</p>
  <p id="aDM">诸法无碍顶三昧者，<a id="a-DN"></a>如人在山顶，<a id="a-DO"></a>遍观四方，<a id="a-DP"></a>菩萨住是三昧中，<a id="a-DQ"></a>普见一切诸法无碍。</p>
  <p id="aDR">如虚空三昧者，<a id="a-DS"></a>入是三昧者，<a id="a-DT"></a>身及外法，<a id="a-DU"></a>皆如虚空，<a id="a-DV"></a>皆得自在。</p>
  <p id="aDW">如金刚三昧者，<a id="a-DX"></a>如金刚能破诸山，<a id="a-DY"></a>是三昧亦如是，<a id="a-DZ"></a>能破障碍六波罗蜜法，<a id="a-Da"></a>直至佛道。</p>
  <p id="aDb">不畏著色三昧者，<a id="a-Dc"></a>得是三昧，<a id="a-Dd"></a>乃至天色尚不著，<a id="a-De"></a>何况余色？</p>
  <p id="aDf">得胜三昧者，<a id="a-Dg"></a>欲有所作，<a id="a-Dh"></a>皆能得胜不负。</p>
  <p id="aDi">转眼三昧者，<a id="a-Dj"></a>得是三昧者，<a id="a-Dk"></a>魔及魔民欲见菩萨短者，<a id="a-Dl"></a>转之令作好见。</p>
  <p id="aDm">毕法性三昧者，<a id="a-Dn"></a>得是三昧者，<a id="a-Do"></a>见一切法毕入法性中。</p>
  <p id="aDp">能与安隐三昧者，<a id="a-Dq"></a>得是三昧，<a id="a-Dr"></a>虽往来六道回转，<a id="a-Ds"></a>自知必当作佛，<a id="a-Dt"></a>安乐无忧。</p>
  <p id="aDu">师子吼三昧者，<a id="a-Dv"></a>入是三昧者，<a id="a-Dw"></a>皆能降伏一切魔民、<a id="a-Dx"></a>外道，<a id="a-Dy"></a>无敢当者。</p>
  <p id="aDz">胜一切众生三昧者，<a id="a-E0"></a>得是三昧，<a id="a-E1"></a>于一切众生最胜。<a id="a-E2"></a>一切有二种：<a id="a-E3"></a>一者、<a id="a-E4"></a>名字一切，<a id="a-E5"></a>二者、<a id="a-E6"></a>实一切。<a id="a-E7"></a>于三界著心凡夫，<a id="a-E8"></a>及声闻、<a id="a-E9"></a>辟支佛，<a id="a-EA"></a>及初发意，<a id="a-EB"></a>未得是三昧者中胜故，<a id="a-EC"></a>言一切。</p>
  <p id="aED">华庄严三昧者，<a id="a-EE"></a>得是三昧者，<a id="a-EF"></a>见十方佛，<a id="a-EG"></a>坐七宝莲华上，<a id="a-EH"></a>于虚空中，<a id="a-EI"></a>雨宝莲华于诸佛上。</p>
  <p id="aEJ">断疑三昧者，<a id="a-EK"></a>虽未得佛，<a id="a-EL"></a>能断一切众生所疑。</p>
  <p id="aEM">随一切坚固三昧者，<a id="a-EN"></a>诸法实相名坚固，<a id="a-EO"></a>得是三昧者，<a id="a-EP"></a>随诸法实相，<a id="a-EQ"></a>不随余法。</p>
  <p id="aER">出诸法得神通力无畏三昧者，<a id="a-ES"></a>得是三昧者，<a id="a-ET"></a>过出一切凡夫法，<a id="a-EU"></a>得菩萨六神通、<a id="a-EV"></a>十力、<a id="a-EW"></a>四无所畏。</p>
  <p id="aEX">能达诸法三昧者，<a id="a-EY"></a>得是三昧者，<a id="a-EZ"></a>乃至诸法如、<a id="a-Ea"></a>法性、<a id="a-Eb"></a>实际中通达不住，<a id="a-Ec"></a>乃至诸法平等。</p>
  <p id="aEd">诸法财印三昧者，<a id="a-Ee"></a>财名善法，<a id="a-Ef"></a>印名相，<a id="a-Eg"></a>如人得印绶，<a id="a-Eh"></a>无敢凌易，<a id="a-Ei"></a>菩萨得法财印，<a id="a-Ej"></a>亦无能为作留难者。</p>
  <p id="aEk">诸法无分别见三昧者，<a id="a-El"></a>若分别诸法，<a id="a-Em"></a>即生憎爱心，<a id="a-En"></a>得是三昧者，<a id="a-Eo"></a>见一切法不作分别。</p>
  <p id="aEp">离诸见三昧者，<a id="a-Eq"></a>六十二邪见，<a id="a-Er"></a>及色等法中取相，<a id="a-Es"></a>乃至佛见、<a id="a-Et"></a>法见、<a id="a-Eu"></a>僧见、<a id="a-Ev"></a>涅槃见，<a id="a-Ew"></a>皆名为见。<a id="a-Ex"></a>所以者何？<a id="a-Ey"></a>取相能生著心故。</p>
  <p id="aEz">离一切相三昧者，<a id="a-F0"></a>即是无相解脱门相应三昧。</p>
  <p id="aF1">离一切著三昧者，<a id="a-F2"></a>离一切相故，<a id="a-F3"></a>于一切法亦不著。</p>
  <p id="aF4">除一切懈怠三昧者，<a id="a-F5"></a>得是三昧者，<a id="a-F6"></a>如此中说乃至七岁不坐不卧。<a id="a-F7"></a>菩萨得是三昧，<a id="a-F8"></a>常无懈怠心，<a id="a-F9"></a>乃至得佛，<a id="a-FA"></a>初不止息。</p>
  <p id="aFB">得深法明三昧者，<a id="a-FC"></a>法明谓佛法一切智慧等，<a id="a-FD"></a>菩萨得是三昧故，<a id="a-FE"></a>能遥见佛法，<a id="a-FF"></a>思惟筹量，<a id="a-FG"></a>知深妙无比。</p>
  <p id="aFH">不可夺三昧者，<a id="a-FI"></a>得是三昧者，<a id="a-FJ"></a>行菩萨法，<a id="a-FK"></a>无能夺其志者。</p>
  <p id="aFL">破魔三昧者，<a id="a-FM"></a>得是三昧力，<a id="a-FN"></a>魔虽是欲界主，<a id="a-FO"></a>菩萨以人身能破魔事。</p>
  <p id="aFP">不著三界三昧者，<a id="a-FQ"></a>得是三昧，<a id="a-FR"></a>身虽在三界中，<a id="a-FS"></a>心常在涅槃故不著。</p>
  <p id="aFT">起光明三昧者，<a id="a-FU"></a>得是三昧者，<a id="a-FV"></a>能放无量光明，<a id="a-FW"></a>照于十方。</p>
  <p id="aFX">见诸佛三昧者，<a id="a-FY"></a>得是三昧，<a id="a-FZ"></a>虽未得天眼、<a id="a-Fa"></a>天耳，<a id="a-Fb"></a>而能见十方诸佛，<a id="a-Fc"></a>闻十方诸佛所说法，<a id="a-Fd"></a>咨问所疑。</p>
  <p id="aFe">萨陀波仑住如是等三昧中，<a id="a-Ff"></a>即见十方无量阿僧祇诸佛在大众中为诸菩萨说般若波罗蜜。</p>
 </body>
</html>