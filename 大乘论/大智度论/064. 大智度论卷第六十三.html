<!doctype html>
<html id="z3IBVI1uE" data-ver="1738">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第六十三</h1>
  <h2 id="a2">释信谤品第四十一之下</h2>
  <p id="a3">【经】尔时，<a id="a-4"></a>须菩提白佛言：<a id="a-5"></a>“世尊，<a id="a-6"></a>善男子、<a id="a-7"></a>善女人，<a id="a-8"></a>应好摄身、<a id="a-9"></a>口、<a id="a-A"></a>意业，<a id="a-B"></a>无受如是诸苦！<a id="a-C"></a>或不见佛，<a id="a-D"></a>或不闻法，<a id="a-E"></a>或不亲近僧，<a id="a-F"></a>或生无佛世界中，<a id="a-G"></a>或生人中堕贫穷家，<a id="a-H"></a>或人不信受其言！<a id="a-I"></a>”</p>
  <p id="aJ">须菩提白佛言：<a id="a-K"></a>“世尊，<a id="a-L"></a>以积集口业故，<a id="a-M"></a>有是破法重罪。<a id="a-N"></a>”</p>
  <p id="aO">佛告须菩提：<a id="a-P"></a>“以积集口业故，<a id="a-Q"></a>有是破法重罪。<a id="a-R"></a>须菩提，<a id="a-S"></a>是愚痴人，<a id="a-T"></a>在佛法中出家受戒，<a id="a-U"></a>破深般若波罗蜜，<a id="a-V"></a>毁訾不受。<a id="a-W"></a>须菩提，<a id="a-X"></a>若破般若波罗蜜，<a id="a-Y"></a>毁訾般若波罗蜜，<a id="a-Z"></a>则为破十方诸佛一切智；<a id="a-a"></a>一切智破故，<a id="a-b"></a>则为破佛宝，<a id="a-c"></a>破佛宝故破法宝，<a id="a-d"></a>破法宝故破僧宝；<a id="a-e"></a>破三宝故，<a id="a-f"></a>则破世间正见；<a id="a-g"></a>破世间正见故，<a id="a-h"></a>则破四念处，<a id="a-i"></a>乃至破一切种智法；<a id="a-j"></a>破一切种智法故，<a id="a-k"></a>则得无量无边阿僧祇罪；<a id="a-l"></a>得无量无边阿僧祇罪已，<a id="a-m"></a>则受无量无边阿僧祇忧苦。<a id="a-n"></a>”</p>
  <p id="ao">须菩提白佛言：<a id="a-p"></a>“世尊，<a id="a-q"></a>是愚痴人，<a id="a-r"></a>毁訾破坏深般若波罗蜜，<a id="a-s"></a>有几因缘？<a id="a-t"></a>”</p>
  <p id="au">佛告须菩提：<a id="a-v"></a>“有四因缘，<a id="a-w"></a>是愚痴人毁訾破是深般若波罗蜜。<a id="a-x"></a>”</p>
  <p id="ay">须菩提言：<a id="a-z"></a>“世尊，<a id="a-10"></a>何等四？<a id="a-11"></a>”</p>
  <p id="a12">“是愚痴人为魔所使故，<a id="a-13"></a>欲毁訾破坏深般若波罗蜜，<a id="a-14"></a>是名初因缘。<a id="a-15"></a>是愚痴人不信深法，<a id="a-16"></a>不信不解，<a id="a-17"></a>心不得清净，<a id="a-18"></a>是第二因缘故，<a id="a-19"></a>是愚痴人欲毁訾破坏深般若波罗蜜。<a id="a-1A"></a>是愚痴人与恶知识相随，<a id="a-1B"></a>心没懈怠，<a id="a-1C"></a>坚著五受众，<a id="a-1D"></a>是第三因缘故，<a id="a-1E"></a>是愚痴人欲毁訾破坏深般若波罗蜜。<a id="a-1F"></a>是愚痴人多行瞋恚，<a id="a-1G"></a>自高轻人，<a id="a-1H"></a>是第四因缘故，<a id="a-1I"></a>是愚痴人毁訾破坏深般若波罗蜜。<a id="a-1J"></a>须菩提，<a id="a-1K"></a>以是四因缘故，<a id="a-1L"></a>愚痴人欲毁訾破坏深般若波罗蜜。<a id="a-1M"></a>”</p>
  <p id="a1N">【论】问曰：<a id="a-1O"></a>口业是破法，<a id="a-1P"></a>何以言摄身口意业？</p>
  <p id="a1Q">答曰：<a id="a-1R"></a>意业是口业之本，<a id="a-1S"></a>若欲摄口业，<a id="a-1T"></a>先摄意业。<a id="a-1U"></a>意业摄故，<a id="a-1V"></a>身口业亦善；<a id="a-1W"></a>身口业善，<a id="a-1X"></a>意业亦善。<a id="a-1Y"></a>是中须菩提自说因缘：<a id="a-1Z"></a>莫受是诸苦，<a id="a-1a"></a>或不见佛等。<a id="a-1b"></a>世间人以身业为重，<a id="a-1c"></a>口业为轻，<a id="a-1d"></a>是故须菩提问：<a id="a-1e"></a>但以口业得如是罪耶？<a id="a-1f"></a>佛可其意，<a id="a-1g"></a>示言：<a id="a-1h"></a>愚痴人自无急事，<a id="a-1i"></a>又无使作者，<a id="a-1j"></a>亦无所得，<a id="a-1k"></a>而自以舌故，<a id="a-1l"></a>作如是罪，<a id="a-1m"></a>是为大狂人！<a id="a-1n"></a>是狂人未来世，<a id="a-1o"></a>在我法中出家，<a id="a-1p"></a>出家者五众，<a id="a-1q"></a>受戒者有七众。<a id="a-1r"></a>是声闻人著声闻法，<a id="a-1s"></a>佛法过五百岁后，<a id="a-1t"></a>各各分别有五百部。<a id="a-1u"></a>从是以来，<a id="a-1v"></a>以求诸法决定相故，<a id="a-1w"></a>自执其法，<a id="a-1x"></a>不知佛为解脱故说法，<a id="a-1y"></a>而坚著语言故，<a id="a-1z"></a>闻说般若诸法毕竟空，<a id="a-20"></a>如刀伤心！<a id="a-21"></a>皆言：<a id="a-22"></a>决定之法，<a id="a-23"></a>今云何言无？<a id="a-24"></a>于般若波罗蜜无得、<a id="a-25"></a>无著相中，<a id="a-26"></a>作得、<a id="a-27"></a>作著相故，<a id="a-28"></a>毁訾破坏，<a id="a-29"></a>言非佛教。<a id="a-2A"></a>佛怜愍众生故，<a id="a-2B"></a>为说是道非道；<a id="a-2C"></a>今般若中，<a id="a-2D"></a>是道非道尽为一相，<a id="a-2E"></a>所谓无相。<a id="a-2F"></a>是故先生疑意，<a id="a-2G"></a>后定心于空法生邪见；<a id="a-2H"></a>邪见得力故，<a id="a-2I"></a>于大众中处处毁坏般若波罗蜜；<a id="a-2J"></a>毁坏般若波罗蜜故，<a id="a-2K"></a>则破十方三世诸佛一切智等诸功德；<a id="a-2L"></a>破佛功德故，<a id="a-2M"></a>即破三宝；<a id="a-2N"></a>三宝破故，<a id="a-2O"></a>则破世间乐因缘，<a id="a-2P"></a>所谓世间正见；<a id="a-2Q"></a>若破世间正见，<a id="a-2R"></a>则破出世间乐因缘，<a id="a-2S"></a>出世间正见，<a id="a-2T"></a>所谓四念处乃至一切种智。<a id="a-2U"></a>是法名为无量无边福德因缘，<a id="a-2V"></a>破是法故，<a id="a-2W"></a>得无量无边罪；<a id="a-2X"></a>得无量无边罪故，<a id="a-2Y"></a>受无量无边忧愁苦恼。</p>
  <p id="a2Z">问曰：<a id="a-2a"></a>先已说破法因缘，<a id="a-2b"></a>所谓爱著法等，<a id="a-2c"></a>须菩提何以更问？</p>
  <p id="a2d">答曰：<a id="a-2e"></a>先论中说，<a id="a-2f"></a>今经中说；<a id="a-2g"></a>先不遍说，<a id="a-2h"></a>今遍广说，<a id="a-2i"></a>所谓四因缘。<a id="a-2j"></a>是人为魔所使，<a id="a-2k"></a>若魔若魔人来入其心中，<a id="a-2l"></a>转其身口，<a id="a-2m"></a>令破般若波罗蜜。<a id="a-2n"></a>如阿难，<a id="a-2o"></a>佛三问阎浮提乐，<a id="a-2p"></a>寿命亦乐，<a id="a-2q"></a>魔入身故，<a id="a-2r"></a>三不答佛。<a id="a-2s"></a>阿难得初道，<a id="a-2t"></a>犹为魔娆，<a id="a-2u"></a>何况凡人！</p>
  <p id="a2v">复次，<a id="a-2w"></a>魔有四种：<a id="a-2x"></a>五众魔、<a id="a-2y"></a>烦恼魔、<a id="a-2z"></a>死魔、<a id="a-30"></a>自在天子魔。<a id="a-31"></a>四魔中多烦恼魔、<a id="a-32"></a>自在天子魔故，<a id="a-33"></a>令不信般若，<a id="a-34"></a>自贪著法，<a id="a-35"></a>憎嫉他法，<a id="a-36"></a>愚痴颠倒故，<a id="a-37"></a>能破般若波罗蜜。<a id="a-38"></a>有人言：<a id="a-39"></a>“初因缘，<a id="a-3A"></a>烦恼魔；<a id="a-3B"></a>后第四，<a id="a-3C"></a>天子魔。<a id="a-3D"></a>是二种魔所使，<a id="a-3E"></a>故名为魔所使。<a id="a-3F"></a>坚著邪见，<a id="a-3G"></a>贪爱自法，<a id="a-3H"></a>慧根钝故，<a id="a-3I"></a>不识佛意，<a id="a-3J"></a>不信不受甚深般若故破。<a id="a-3K"></a>”有人利根，<a id="a-3L"></a>堪任信受，<a id="a-3M"></a>魔又不来，<a id="a-3N"></a>但随恶师教故，<a id="a-3O"></a>亦破般若。<a id="a-3P"></a>有人虽属恶知识，<a id="a-3Q"></a>诸结使薄，<a id="a-3R"></a>故勤精进，<a id="a-3S"></a>能信般若波罗蜜。<a id="a-3T"></a>是故二事和合为一，<a id="a-3U"></a>亦属恶知识，<a id="a-3V"></a>亦深著五众，<a id="a-3W"></a>结使厚，<a id="a-3X"></a>生懈怠心，<a id="a-3Y"></a>是故不信般若。<a id="a-3Z"></a>是人世世多集瞋恚，<a id="a-3a"></a>成其性。<a id="a-3b"></a>瞋相者是不信相，<a id="a-3c"></a>是人刚强自高，<a id="a-3d"></a>轻贱说法人：<a id="a-3e"></a>我智德如是，<a id="a-3f"></a>尚不能解，<a id="a-3g"></a>况汝愚贱而能知之？<a id="a-3h"></a>以是瞋恚、<a id="a-3i"></a>憍慢多故，<a id="a-3j"></a>破般若波罗蜜。</p>
  <p id="a3k">【经】须菩提白佛言：<a id="a-3l"></a>“世尊，<a id="a-3m"></a>是深般若波罗蜜，<a id="a-3n"></a>不勤精进，<a id="a-3o"></a>种不善根，<a id="a-3p"></a>恶友相得人，<a id="a-3q"></a>难信难解！<a id="a-3r"></a>”</p>
  <p id="a3s">佛言：<a id="a-3t"></a>“如是，<a id="a-3u"></a>如是。<a id="a-3v"></a>须菩提，<a id="a-3w"></a>是深般若波罗蜜，<a id="a-3x"></a>不勤精进，<a id="a-3y"></a>种不善根，<a id="a-3z"></a>恶友相得人，<a id="a-40"></a>难信难解！<a id="a-41"></a>”</p>
  <p id="a42">须菩提白佛言：<a id="a-43"></a>“世尊，<a id="a-44"></a>是般若波罗蜜，<a id="a-45"></a>云何甚深、<a id="a-46"></a>难信、<a id="a-47"></a>难解？<a id="a-48"></a>”</p>
  <p id="a49">“须菩提，<a id="a-4A"></a>色不缚不解。<a id="a-4B"></a>何以故？<a id="a-4C"></a>无所有性是色。<a id="a-4D"></a>受、<a id="a-4E"></a>想、<a id="a-4F"></a>行、<a id="a-4G"></a>识不缚不解。<a id="a-4H"></a>何以故？<a id="a-4I"></a>无所有性是受、<a id="a-4J"></a>想、<a id="a-4K"></a>行、<a id="a-4L"></a>识。<a id="a-4M"></a>檀波罗蜜不缚不解。<a id="a-4N"></a>何以故？<a id="a-4O"></a>无所有性是檀波罗蜜。<a id="a-4P"></a>尸罗波罗蜜不缚不解。<a id="a-4Q"></a>何以故？<a id="a-4R"></a>无所有性是尸罗波罗蜜。<a id="a-4S"></a>羼提波罗蜜不缚不解。<a id="a-4T"></a>何以故？<a id="a-4U"></a>无所有性是羼提波罗蜜。<a id="a-4V"></a>毗梨耶波罗蜜不缚不解。<a id="a-4W"></a>何以故？<a id="a-4X"></a>无所有性是毗梨耶波罗蜜。<a id="a-4Y"></a>禅波罗蜜不缚不解。<a id="a-4Z"></a>何以故？<a id="a-4a"></a>无所有性是禅波罗蜜。<a id="a-4b"></a>般若波罗蜜不缚不解。<a id="a-4c"></a>何以故？<a id="a-4d"></a>无所有性是般若波罗蜜。<a id="a-4e"></a>须菩提，<a id="a-4f"></a>内空不缚不解。<a id="a-4g"></a>何以故？<a id="a-4h"></a>无所有性是内空。<a id="a-4i"></a>乃至无法有法空不缚不解。<a id="a-4j"></a>何以故？<a id="a-4k"></a>无所有性是无法有法空。<a id="a-4l"></a>四念处不缚不解。<a id="a-4m"></a>何以故？<a id="a-4n"></a>无所有性是四念处。<a id="a-4o"></a>乃至一切智、<a id="a-4p"></a>一切种智不缚不解。<a id="a-4q"></a>何以故？<a id="a-4r"></a>无所有性是一切种智。<a id="a-4s"></a>须菩提，<a id="a-4t"></a>色本际不缚不解。<a id="a-4u"></a>何以故？<a id="a-4v"></a>本际无所有性是色。<a id="a-4w"></a>受、<a id="a-4x"></a>想、<a id="a-4y"></a>行、<a id="a-4z"></a>识，<a id="a-50"></a>乃至一切种智本际，<a id="a-51"></a>不缚不解。<a id="a-52"></a>何以故？<a id="a-53"></a>本际无所有性是一切种智。<a id="a-54"></a>须菩提，<a id="a-55"></a>色后际不缚不解。<a id="a-56"></a>何以故？<a id="a-57"></a>后际无所有性是色。<a id="a-58"></a>受、<a id="a-59"></a>想、<a id="a-5A"></a>行、<a id="a-5B"></a>识，<a id="a-5C"></a>乃至一切种智后际，<a id="a-5D"></a>不缚不解。<a id="a-5E"></a>何以故？<a id="a-5F"></a>后际无所有性是一切种智。<a id="a-5G"></a>须菩提，<a id="a-5H"></a>现在色不缚不解。<a id="a-5I"></a>何以故？<a id="a-5J"></a>现在无所有性是色。<a id="a-5K"></a>受、<a id="a-5L"></a>想、<a id="a-5M"></a>行、<a id="a-5N"></a>识，<a id="a-5O"></a>乃至现在一切种智，<a id="a-5P"></a>不缚不解。<a id="a-5Q"></a>何以故？<a id="a-5R"></a>现在无所有性是一切种智。<a id="a-5S"></a>”</p>
  <p id="a5T">须菩提白佛言：<a id="a-5U"></a>“世尊，<a id="a-5V"></a>是般若波罗蜜，<a id="a-5W"></a>不勤精进，<a id="a-5X"></a>不种善根，<a id="a-5Y"></a>恶友相得，<a id="a-5Z"></a>懈怠少进，<a id="a-5a"></a>喜忘，<a id="a-5b"></a>无巧便慧，<a id="a-5c"></a>如此之人，<a id="a-5d"></a>实难信难解！<a id="a-5e"></a>”</p>
  <p id="a5f">“如是，<a id="a-5g"></a>如是。<a id="a-5h"></a>须菩提，<a id="a-5i"></a>是般若波罗蜜，<a id="a-5j"></a>不勤精进，<a id="a-5k"></a>不种善根，<a id="a-5l"></a>恶友相得，<a id="a-5m"></a>系属于魔，<a id="a-5n"></a>懈怠少进，<a id="a-5o"></a>喜忘，<a id="a-5p"></a>无巧便慧，<a id="a-5q"></a>如此之人，<a id="a-5r"></a>实难信难解。<a id="a-5s"></a>何以故？<a id="a-5t"></a>色净果亦净，<a id="a-5u"></a>受、<a id="a-5v"></a>想、<a id="a-5w"></a>行、<a id="a-5x"></a>识净果亦净，<a id="a-5y"></a>乃至阿耨多罗三藐三菩提净果亦净。</p>
  <p id="a5z">“复次，<a id="a-60"></a>须菩提，<a id="a-61"></a>色净故，<a id="a-62"></a>即般若波罗蜜净；<a id="a-63"></a>般若波罗蜜净，<a id="a-64"></a>即色净。<a id="a-65"></a>受、<a id="a-66"></a>想、<a id="a-67"></a>行、<a id="a-68"></a>识净，<a id="a-69"></a>即般若波罗蜜净；<a id="a-6A"></a>般若波罗蜜净，<a id="a-6B"></a>即受、<a id="a-6C"></a>想、<a id="a-6D"></a>行、<a id="a-6E"></a>识净。<a id="a-6F"></a>乃至一切种智净，<a id="a-6G"></a>即般若波罗蜜净；<a id="a-6H"></a>般若波罗蜜净，<a id="a-6I"></a>即一切种智净。<a id="a-6J"></a>色净、<a id="a-6K"></a>般若波罗蜜净，<a id="a-6L"></a>无二无别，<a id="a-6M"></a>无断无坏；<a id="a-6N"></a>乃至一切种智净、<a id="a-6O"></a>般若波罗蜜净，<a id="a-6P"></a>无二无别，<a id="a-6Q"></a>无断无坏。</p>
  <p id="a6R">“复次，<a id="a-6S"></a>须菩提，<a id="a-6T"></a>不二净故色净，<a id="a-6U"></a>不二净故乃至一切种智净。<a id="a-6V"></a>何以故？<a id="a-6W"></a>是不二净、<a id="a-6X"></a>色净，<a id="a-6Y"></a>乃至一切种智净，<a id="a-6Z"></a>无二无别故。<a id="a-6a"></a>我净、<a id="a-6b"></a>众生净，<a id="a-6c"></a>乃至知者、<a id="a-6d"></a>见者净故，<a id="a-6e"></a>色净；<a id="a-6f"></a>受、<a id="a-6g"></a>想、<a id="a-6h"></a>行、<a id="a-6i"></a>识净，<a id="a-6j"></a>乃至一切种智净。<a id="a-6k"></a>色净乃至一切种智净故，<a id="a-6l"></a>我、<a id="a-6m"></a>众生乃至知者、<a id="a-6n"></a>见者净。<a id="a-6o"></a>何以故？<a id="a-6p"></a>我、<a id="a-6q"></a>众生乃至知者、<a id="a-6r"></a>见者净，<a id="a-6s"></a>色净乃至一切种智净，<a id="a-6t"></a>不二不别，<a id="a-6u"></a>无断无坏。<a id="a-6v"></a>”</p>
  <p id="a6w">【论】释曰：<a id="a-6x"></a>尔时，<a id="a-6y"></a>须菩提白佛言：<a id="a-6z"></a>是般若波罗蜜甚深故，<a id="a-70"></a>懈怠、<a id="a-71"></a>随恶知识、<a id="a-72"></a>种不善根故，<a id="a-73"></a>难信；<a id="a-74"></a>与上相违，<a id="a-75"></a>名为信般若波罗蜜。<a id="a-76"></a>佛可其言。<a id="a-77"></a>须菩提更问：<a id="a-78"></a>是般若波罗蜜，<a id="a-79"></a>云何甚深故难信？<a id="a-7A"></a>佛答：<a id="a-7B"></a>色等诸法，<a id="a-7C"></a>无缚无解。<a id="a-7D"></a>三毒是缚，<a id="a-7E"></a>三解脱门是解。<a id="a-7F"></a>是三毒等诸烦恼，<a id="a-7G"></a>虚诳不实，<a id="a-7H"></a>从和合因缘生，<a id="a-7I"></a>无自性故无缚，<a id="a-7J"></a>无缚故无解；<a id="a-7K"></a>破是三毒故，<a id="a-7L"></a>三解脱门亦空。<a id="a-7M"></a>复次，<a id="a-7N"></a>取相著法，<a id="a-7O"></a>颠倒一切烦恼等，<a id="a-7P"></a>是缚。<a id="a-7Q"></a>缚法若实定有自性者，<a id="a-7R"></a>则不可解；<a id="a-7S"></a>若实定有，<a id="a-7T"></a>谁能破者？<a id="a-7U"></a>若破，<a id="a-7V"></a>即堕断灭中。<a id="a-7W"></a>若取相颠倒等诸烦恼，<a id="a-7X"></a>虚诳不实，<a id="a-7Y"></a>亦无所断。</p>
  <p id="a7Z">复次，<a id="a-7a"></a>一切心心数法，<a id="a-7b"></a>忆想分别、<a id="a-7c"></a>取相，<a id="a-7d"></a>皆缚在缘中。<a id="a-7e"></a>若入诸法实相中，<a id="a-7f"></a>知皆是虚诳，<a id="a-7g"></a>如上品中说：<a id="a-7h"></a>心清净相者，<a id="a-7i"></a>即是非心相。<a id="a-7j"></a>是缚空故，<a id="a-7k"></a>解亦空，<a id="a-7l"></a>如是等种种因缘故，<a id="a-7m"></a>色等诸法不缚不解。<a id="a-7n"></a>此中佛自说因缘：<a id="a-7o"></a>色等诸法，<a id="a-7p"></a>有为作法，<a id="a-7q"></a>从因缘和合生故，<a id="a-7r"></a>无有定性故，<a id="a-7s"></a>说无所有性是色等诸法。<a id="a-7t"></a>复次，<a id="a-7u"></a>色等诸法，<a id="a-7v"></a>三世中不缚不解，<a id="a-7w"></a>如破三世中说。</p>
  <p id="a7x">是时，<a id="a-7y"></a>须菩提，<a id="a-7z"></a>知般若波罗蜜非甚深，<a id="a-80"></a>非不甚深，<a id="a-81"></a>如后品中说，<a id="a-82"></a>若谓般若波罗蜜甚深，<a id="a-83"></a>则远离般若波罗蜜。<a id="a-84"></a>以是故白佛言：<a id="a-85"></a>世尊，<a id="a-86"></a>恶人以般若波罗蜜甚深难解，<a id="a-87"></a>非谓善人。<a id="a-88"></a>恶人者，<a id="a-89"></a>不与般若相应，<a id="a-8A"></a>不一心勤精进，<a id="a-8B"></a>不种解般若波罗蜜善根，<a id="a-8C"></a>随破坏般若恶师。<a id="a-8D"></a>懈怠者，<a id="a-8E"></a>著世间乐，<a id="a-8F"></a>不愿出世间；<a id="a-8G"></a>如此人若有精进，<a id="a-8H"></a>少不足言。<a id="a-8I"></a>诸烦恼乱心，<a id="a-8J"></a>故喜忘。<a id="a-8K"></a>善不善法相不破，<a id="a-8L"></a>憍慢不除，<a id="a-8M"></a>邪见戏论故，<a id="a-8N"></a>求诸法实相，<a id="a-8O"></a>不知分别诸法相好丑，<a id="a-8P"></a>是名无巧便慧。<a id="a-8Q"></a>有如是等恶法故，<a id="a-8R"></a>是人难解甚深般若。<a id="a-8S"></a>佛可其意，<a id="a-8T"></a>言：<a id="a-8U"></a>如是，<a id="a-8V"></a>如是。</p>
  <p id="a8W">问曰：<a id="a-8X"></a>须菩提说中，<a id="a-8Y"></a>无有魔事，<a id="a-8Z"></a>佛说中何以益魔事？</p>
  <p id="a8a">答曰：<a id="a-8b"></a>须菩提直说内外因缘不具足，<a id="a-8c"></a>佛今具足说故，<a id="a-8d"></a>言是人为魔所使。</p>
  <p id="a8e">佛更欲说甚深难解相，<a id="a-8f"></a>告须菩提：<a id="a-8g"></a>色等诸法净故果亦净。<a id="a-8h"></a>四念处是色等诸法果。<a id="a-8i"></a>何以故？<a id="a-8j"></a>观色等诸法不净、<a id="a-8k"></a>无常等，<a id="a-8l"></a>即得身念处。<a id="a-8m"></a>余念如上说。<a id="a-8n"></a>是中四念处性无漏，<a id="a-8o"></a>断烦恼为涅槃，<a id="a-8p"></a>故清净：<a id="a-8q"></a>见果净故，<a id="a-8r"></a>知因亦净。</p>
  <p id="a8s">问曰：<a id="a-8t"></a>先说观色不净、<a id="a-8u"></a>无常等，<a id="a-8v"></a>得身念处，<a id="a-8w"></a>云何言果净故因亦净？</p>
  <p id="a8x">答曰：<a id="a-8y"></a>不净观是初入门，<a id="a-8z"></a>非实观，<a id="a-90"></a>是故不入十六圣行。<a id="a-91"></a>是十六行中，<a id="a-92"></a>观无常、<a id="a-93"></a>苦、<a id="a-94"></a>空、<a id="a-95"></a>无我，<a id="a-96"></a>不观不净。<a id="a-97"></a>净颠倒故生淫欲，<a id="a-98"></a>破净故言不净，<a id="a-99"></a>非是实，<a id="a-9A"></a>是故不净不入十六圣行，<a id="a-9B"></a>但是得解观。<a id="a-9C"></a>是般若中不观常、<a id="a-9D"></a>不观无常，<a id="a-9E"></a>不观净、<a id="a-9F"></a>不观不净等。<a id="a-9G"></a>常无常、<a id="a-9H"></a>净不净、<a id="a-9I"></a>空实等诸观戏论灭，<a id="a-9J"></a>是色实相。<a id="a-9K"></a>色实相净，<a id="a-9L"></a>故果亦净。</p>
  <p id="a9M">复次，<a id="a-9N"></a>佛此中自说因缘：<a id="a-9O"></a>般若波罗蜜如虚空，<a id="a-9P"></a>毕竟清净，<a id="a-9Q"></a>无所染污，<a id="a-9R"></a>是般若波罗蜜。<a id="a-9S"></a>观色等诸法实相，<a id="a-9T"></a>不生不灭，<a id="a-9U"></a>行六波罗蜜，<a id="a-9V"></a>修四念处等，<a id="a-9W"></a>如是可得般若波罗蜜。<a id="a-9X"></a>是般若波罗蜜三种因缘：<a id="a-9Y"></a>正观、<a id="a-9Z"></a>正行、<a id="a-9a"></a>正修。<a id="a-9b"></a>是故言般若波罗蜜净故，<a id="a-9c"></a>色等诸法净；<a id="a-9d"></a>色等诸法净故，<a id="a-9e"></a>般若波罗蜜净。<a id="a-9f"></a>所以者何？<a id="a-9g"></a>色等诸法，<a id="a-9h"></a>般若波罗蜜实相中无二无别、<a id="a-9i"></a>不异不别、<a id="a-9j"></a>不离不散故，<a id="a-9k"></a>不断不坏。</p>
  <p id="a9l">复次，<a id="a-9m"></a>如我法，<a id="a-9n"></a>乃至十方三世中求不可得，<a id="a-9o"></a>于五众中但有假名；<a id="a-9p"></a>众生乃至知者、<a id="a-9q"></a>见者，<a id="a-9r"></a>亦如是。<a id="a-9s"></a>如我空无所有清净故，<a id="a-9t"></a>一切法亦如是。</p>
  <p id="a9u">【经】“复次，<a id="a-9v"></a>须菩提，<a id="a-9w"></a>淫净故色净，<a id="a-9x"></a>乃至一切种智净。<a id="a-9y"></a>何以故？<a id="a-9z"></a>淫净、<a id="a-A0"></a>色净，<a id="a-A1"></a>乃至一切种智净，<a id="a-A2"></a>不二不别。<a id="a-A3"></a>瞋痴净故色净，<a id="a-A4"></a>乃至一切种智净。<a id="a-A5"></a>何以故？<a id="a-A6"></a>瞋痴净、<a id="a-A7"></a>色净，<a id="a-A8"></a>乃至一切种智净，<a id="a-A9"></a>不二不别，<a id="a-AA"></a>无断无坏。</p>
  <p id="aAB">“复次，<a id="a-AC"></a>须菩提，<a id="a-AD"></a>无明净故诸行净，<a id="a-AE"></a>诸行净故识净，<a id="a-AF"></a>识净故名色净，<a id="a-AG"></a>名色净故六入净，<a id="a-AH"></a>六入净故触净，<a id="a-AI"></a>触净故受净，<a id="a-AJ"></a>受净故爱净，<a id="a-AK"></a>爱净故取净，<a id="a-AL"></a>取净故有净，<a id="a-AM"></a>有净故生净，<a id="a-AN"></a>生净故老死净；<a id="a-AO"></a>老死净故，<a id="a-AP"></a>般若波罗蜜净；<a id="a-AQ"></a>般若波罗蜜净故，<a id="a-AR"></a>乃至檀波罗蜜净；<a id="a-AS"></a>檀波罗蜜净故，<a id="a-AT"></a>内空净；<a id="a-AU"></a>内空净故，<a id="a-AV"></a>乃至无法有法空净；<a id="a-AW"></a>无法有法空净故，<a id="a-AX"></a>四念处净；<a id="a-AY"></a>四念处净故，<a id="a-AZ"></a>乃至一切智净；<a id="a-Aa"></a>一切智净故，<a id="a-Ab"></a>一切种智净。<a id="a-Ac"></a>何以故？<a id="a-Ad"></a>是一切智净、<a id="a-Ae"></a>一切种智净，<a id="a-Af"></a>不二不别，<a id="a-Ag"></a>无断无坏。</p>
  <p id="aAh">“复次，<a id="a-Ai"></a>须菩提，<a id="a-Aj"></a>般若波罗蜜净故色净，<a id="a-Ak"></a>乃至般若波罗蜜净故一切智净，<a id="a-Al"></a>是般若波罗蜜净、<a id="a-Am"></a>一切智净，<a id="a-An"></a>不二不别故。<a id="a-Ao"></a>须菩提，<a id="a-Ap"></a>禅波罗蜜净故，<a id="a-Aq"></a>乃至一切智净；<a id="a-Ar"></a>毗梨耶波罗蜜、<a id="a-As"></a>羼提波罗蜜、<a id="a-At"></a>尸罗波罗蜜、<a id="a-Au"></a>檀波罗蜜净故，<a id="a-Av"></a>乃至一切智净；<a id="a-Aw"></a>内空净故，<a id="a-Ax"></a>乃至一切智净；<a id="a-Ay"></a>四念处净故，<a id="a-Az"></a>乃至一切智净。</p>
  <p id="aB0">“复次，<a id="a-B1"></a>须菩提，<a id="a-B2"></a>一切智净故，<a id="a-B3"></a>乃至般若波罗蜜净。<a id="a-B4"></a>如是一一如先说。</p>
  <p id="aB5">“复次，<a id="a-B6"></a>须菩提，<a id="a-B7"></a>有为净故无为净。<a id="a-B8"></a>何以故？<a id="a-B9"></a>有为净、<a id="a-BA"></a>无为净，<a id="a-BB"></a>不二不别，<a id="a-BC"></a>无断无坏故。</p>
  <p id="aBD">“复次，<a id="a-BE"></a>须菩提，<a id="a-BF"></a>过去净故，<a id="a-BG"></a>未来、<a id="a-BH"></a>现在净；<a id="a-BI"></a>未来净故，<a id="a-BJ"></a>过去、<a id="a-BK"></a>现在净；<a id="a-BL"></a>现在净故，<a id="a-BM"></a>过去、<a id="a-BN"></a>未来净。<a id="a-BO"></a>何以故？<a id="a-BP"></a>现在净、<a id="a-BQ"></a>过去、<a id="a-BR"></a>未来净，<a id="a-BS"></a>不二不别，<a id="a-BT"></a>无断无坏故。<a id="a-BU"></a>”</p>
  <p id="aBV">【论】问曰：<a id="a-BW"></a>佛说三毒是垢秽不净，<a id="a-BX"></a>此中云何言淫欲等净故色等亦净？</p>
  <p id="aBY">答曰：<a id="a-BZ"></a>佛说三毒实性清净故，<a id="a-Ba"></a>色等诸法亦清净，<a id="a-Bb"></a>三毒净、<a id="a-Bc"></a>色等净故，<a id="a-Bd"></a>不二不别。<a id="a-Be"></a>欲广说三毒清净，<a id="a-Bf"></a>及三毒清净果报因缘故，<a id="a-Bg"></a>说无明净故诸行亦净。<a id="a-Bh"></a>无明净者，<a id="a-Bi"></a>所谓无明毕竟空，<a id="a-Bj"></a>如破无明十喻中说。<a id="a-Bk"></a>从十二因缘，<a id="a-Bl"></a>乃至一切种智，<a id="a-Bm"></a>亦如是。<a id="a-Bn"></a>故色等、<a id="a-Bo"></a>无明等诸法清净故，<a id="a-Bp"></a>般若波罗蜜清净；<a id="a-Bq"></a>般若波罗蜜清净故，<a id="a-Br"></a>诸菩萨所行法，<a id="a-Bs"></a>所谓禅波罗蜜乃至一切种智皆清净。<a id="a-Bt"></a>禅波罗蜜等诸法，<a id="a-Bu"></a>亦如是。</p>
  <p id="aBv">复次，<a id="a-Bw"></a>用十八空故，<a id="a-Bx"></a>色等乃至一切种智空；<a id="a-By"></a>乃至一切种智空故，<a id="a-Bz"></a>十八空亦空。<a id="a-C0"></a>一切种智不离十八空，<a id="a-C1"></a>十八空不离一切种智，<a id="a-C2"></a>是故言不二不别。<a id="a-C3"></a>空者即是清净。<a id="a-C4"></a>今色乃至一切种智，<a id="a-C5"></a>一法为首，<a id="a-C6"></a>余法各各为首，<a id="a-C7"></a>展转皆清净。</p>
  <p id="aC8">复次，<a id="a-C9"></a>诸法多无量故，<a id="a-CA"></a>略说有为、<a id="a-CB"></a>无为。<a id="a-CC"></a>有为法实相，<a id="a-CD"></a>即是无为法。<a id="a-CE"></a>如净行者，<a id="a-CF"></a>于诸法中，<a id="a-CG"></a>求常、<a id="a-CH"></a>乐、<a id="a-CI"></a>我、<a id="a-CJ"></a>净不可得。<a id="a-CK"></a>若不可得，<a id="a-CL"></a>是为实知有为法；<a id="a-CM"></a>实知不可得，<a id="a-CN"></a>即是无为法，<a id="a-CO"></a>是故说有为法净故无为法清净。</p>
  <p id="aCP">复次，<a id="a-CQ"></a>因有为法故知无为法，<a id="a-CR"></a>圣人得是无为法，<a id="a-CS"></a>说有为法相，<a id="a-CT"></a>是故说有为法清净故无为法清净，<a id="a-CU"></a>无为法清净故有为法清净。<a id="a-CV"></a>有为法在三世中，<a id="a-CW"></a>故说过去世清净故，<a id="a-CX"></a>未来世亦清净；<a id="a-CY"></a>未来世清净故，<a id="a-CZ"></a>过去世亦清净。<a id="a-Ca"></a>所以者何？<a id="a-Cb"></a>如过去世破坏散灭无所有故空，<a id="a-Cc"></a>未来世未生未有故空。<a id="a-Cd"></a>二世无故，<a id="a-Ce"></a>现在亦无。<a id="a-Cf"></a>何以故？<a id="a-Cg"></a>有先有后，<a id="a-Ch"></a>知有现在。</p>
  <p id="aCi">复次，<a id="a-Cj"></a>有为法念念生灭，<a id="a-Ck"></a>故无住时，<a id="a-Cl"></a>住时无故，<a id="a-Cm"></a>无现在世。<a id="a-Cn"></a>三世空故，<a id="a-Co"></a>有为法空，<a id="a-Cp"></a>有为法空故，<a id="a-Cq"></a>无为法空，<a id="a-Cr"></a>空即是毕竟清净，<a id="a-Cs"></a>不破不坏，<a id="a-Ct"></a>无戏论如虚空。<a id="a-Cu"></a>如是般若波罗蜜毕竟清净，<a id="a-Cv"></a>三世诸佛法藏。<a id="a-Cw"></a>破是能宣示实相般若言说文字故，<a id="a-Cx"></a>堕地狱。</p>
  <p id="aCy">问曰：<a id="a-Cz"></a>若不信般若堕地狱，<a id="a-D0"></a>信者得作佛。<a id="a-D1"></a>若有五逆罪、<a id="a-D2"></a>破戒、<a id="a-D3"></a>邪见、<a id="a-D4"></a>懈怠之人，<a id="a-D5"></a>信是般若，<a id="a-D6"></a>是人得成佛不？<a id="a-D7"></a>复有持戒、<a id="a-D8"></a>精进者，<a id="a-D9"></a>而不信般若，<a id="a-DA"></a>是云何堕地狱？</p>
  <p id="aDB">答曰：<a id="a-DC"></a>破般若有二种：<a id="a-DD"></a>一者、<a id="a-DE"></a>佛口所说，<a id="a-DF"></a>弟子诵习，<a id="a-DG"></a>书作经卷，<a id="a-DH"></a>愚人谤言：<a id="a-DI"></a>“非是佛说，<a id="a-DJ"></a>是魔若魔民所作，<a id="a-DK"></a>亦是断灭邪见人手笔，<a id="a-DL"></a>庄严口力者说。<a id="a-DM"></a>”或言：<a id="a-DN"></a>“虽是佛说，<a id="a-DO"></a>其中处处余人增益。<a id="a-DP"></a>”或有人著心分别，<a id="a-DQ"></a>取相说般若波罗蜜，<a id="a-DR"></a>口说空法而心著有。<a id="a-DS"></a>初破者，<a id="a-DT"></a>堕大地狱，<a id="a-DU"></a>不得圣人说般若意故。<a id="a-DV"></a>第二破，<a id="a-DW"></a>著心论议者，<a id="a-DX"></a>是不名为破般若。<a id="a-DY"></a>如调达出佛身血，<a id="a-DZ"></a>只域亦出佛身血，<a id="a-Da"></a>虽同出血，<a id="a-Db"></a>心异故，<a id="a-Dc"></a>一人得罪，<a id="a-Dd"></a>一人得福。<a id="a-De"></a>如画作佛像，<a id="a-Df"></a>一人以不好故坏，<a id="a-Dg"></a>一人以恶心故破。<a id="a-Dh"></a>以心不同故，<a id="a-Di"></a>一人得福，<a id="a-Dj"></a>一人得罪。<a id="a-Dk"></a>破般若波罗蜜者，<a id="a-Dl"></a>亦如是。</p>
  <p id="aDm">复次，<a id="a-Dn"></a>或有人破般若，<a id="a-Do"></a>虽不瞋，<a id="a-Dp"></a>不轻佛，<a id="a-Dq"></a>自用心忆想分别：<a id="a-Dr"></a>“是甚深法，<a id="a-Ds"></a>一切智人所说，<a id="a-Dt"></a>应有深妙法，<a id="a-Du"></a>云何言都空耶？<a id="a-Dv"></a>”佛以无著心，<a id="a-Dw"></a>为度众生故说法；<a id="a-Dx"></a>是人以著心取相故，<a id="a-Dy"></a>起口业毁訾，<a id="a-Dz"></a>破坏般若，<a id="a-E0"></a>能起身业，<a id="a-E1"></a>手麾非拨，<a id="a-E2"></a>指毁令去。</p>
  <p id="aE3">与二种不信相违，<a id="a-E4"></a>故名二种信：<a id="a-E5"></a>一者、<a id="a-E6"></a>知般若实义信，<a id="a-E7"></a>得如说果报；<a id="a-E8"></a>二者、<a id="a-E9"></a>信经卷言语文字，<a id="a-EA"></a>得功德少。<a id="a-EB"></a>邪见罪重故，<a id="a-EC"></a>虽持戒等身口业好，<a id="a-ED"></a>皆随邪见恶心。<a id="a-EE"></a>如佛自说譬喻：<a id="a-EF"></a>如种苦种，<a id="a-EG"></a>虽复四大所成，<a id="a-EH"></a>皆作苦味。<a id="a-EI"></a>邪见人亦如是，<a id="a-EJ"></a>虽持戒、<a id="a-EK"></a>精进，<a id="a-EL"></a>皆成恶法。<a id="a-EM"></a>与此相违，<a id="a-EN"></a>名为正见。<a id="a-EO"></a>五逆罪人，<a id="a-EP"></a>恶罪常覆，<a id="a-EQ"></a>心疑今世、<a id="a-ER"></a>后世业果，<a id="a-ES"></a>何况能信甚深般若？<a id="a-ET"></a>虽复书经卷供养，<a id="a-EU"></a>望免恶罪，<a id="a-EV"></a>去般若大远。<a id="a-EW"></a>或有遇善知识，<a id="a-EX"></a>先世积集福德，<a id="a-EY"></a>利智第一，<a id="a-EZ"></a>信般若波罗蜜，<a id="a-Ea"></a>清净因缘，<a id="a-Eb"></a>能得如所说果报。<a id="a-Ec"></a>如阿阇世王杀父之罪，<a id="a-Ed"></a>蒙佛、<a id="a-Ee"></a>文殊师利善知识故，<a id="a-Ef"></a>除其重罪，<a id="a-Eg"></a>得如所说般若果报，<a id="a-Eh"></a>受无上道记。</p>
  <p data-pb></p>
  <h2 id="aEi">释叹净品第四十二之上</h2>
  <p id="aEj">【经】尔时，<a id="a-Ek"></a>舍利弗白佛言：<a id="a-El"></a>“世尊，<a id="a-Em"></a>是净甚深！<a id="a-En"></a>”</p>
  <p id="aEo">佛言：<a id="a-Ep"></a>“毕竟净故。<a id="a-Eq"></a>”</p>
  <p id="aEr">舍利弗言：<a id="a-Es"></a>“何法净故，<a id="a-Et"></a>是净甚深？<a id="a-Eu"></a>”</p>
  <p id="aEv">佛言：<a id="a-Ew"></a>“色净故，<a id="a-Ex"></a>是净甚深；<a id="a-Ey"></a>受、<a id="a-Ez"></a>想、<a id="a-F0"></a>行、<a id="a-F1"></a>识净故，<a id="a-F2"></a>四念处净故，<a id="a-F3"></a>乃至八圣道分净故，<a id="a-F4"></a>佛十力净故，<a id="a-F5"></a>乃至十八不共法净、<a id="a-F6"></a>菩萨净、<a id="a-F7"></a>佛净故，<a id="a-F8"></a>一切智、<a id="a-F9"></a>一切种智净故，<a id="a-FA"></a>是净甚深。<a id="a-FB"></a>”</p>
  <p id="aFC">“世尊，<a id="a-FD"></a>是净明！<a id="a-FE"></a>”</p>
  <p id="aFF">佛言：<a id="a-FG"></a>“毕竟净故。<a id="a-FH"></a>”</p>
  <p id="aFI">舍利弗言：<a id="a-FJ"></a>“何法净故，<a id="a-FK"></a>是净明？<a id="a-FL"></a>”</p>
  <p id="aFM">佛言：<a id="a-FN"></a>“般若波罗蜜净故是净明，<a id="a-FO"></a>乃至檀波罗蜜净故是净明，<a id="a-FP"></a>四念处乃至一切智净故是净明。<a id="a-FQ"></a>”</p>
  <p id="aFR">“世尊，<a id="a-FS"></a>是净不相续！<a id="a-FT"></a>”</p>
  <p id="aFU">佛言：<a id="a-FV"></a>“毕竟净故。<a id="a-FW"></a>”</p>
  <p id="aFX">舍利弗言：<a id="a-FY"></a>“何法不相续故，<a id="a-FZ"></a>是净不相续？<a id="a-Fa"></a>”</p>
  <p id="aFb">佛言：<a id="a-Fc"></a>“色不去不相续故，<a id="a-Fd"></a>是净不相续，<a id="a-Fe"></a>乃至一切种智不去不相续故，<a id="a-Ff"></a>是净不相续。<a id="a-Fg"></a>”</p>
  <p id="aFh">“世尊，<a id="a-Fi"></a>是净无垢！<a id="a-Fj"></a>”</p>
  <p id="aFk">佛言：<a id="a-Fl"></a>“毕竟净故。<a id="a-Fm"></a>”</p>
  <p id="aFn">舍利弗言：<a id="a-Fo"></a>“何法无垢故，<a id="a-Fp"></a>是净无垢？<a id="a-Fq"></a>”</p>
  <p id="aFr">佛言：<a id="a-Fs"></a>“色性常净故，<a id="a-Ft"></a>是净无垢，<a id="a-Fu"></a>乃至一切种智性常净故，<a id="a-Fv"></a>是净无垢。<a id="a-Fw"></a>”</p>
  <p id="aFx">“世尊，<a id="a-Fy"></a>是净无得无著！<a id="a-Fz"></a>”</p>
  <p id="aG0">佛言：<a id="a-G1"></a>“毕竟净故。<a id="a-G2"></a>”</p>
  <p id="aG3">舍利弗言：<a id="a-G4"></a>“何法无得无著故，<a id="a-G5"></a>是净无得无著？<a id="a-G6"></a>”</p>
  <p id="aG7">佛言：<a id="a-G8"></a>“色无得无著故，<a id="a-G9"></a>是净无得无著，<a id="a-GA"></a>乃至一切种智无得无著故，<a id="a-GB"></a>是净无得无著。<a id="a-GC"></a>”</p>
  <p id="aGD">“世尊，<a id="a-GE"></a>是净无生！<a id="a-GF"></a>”</p>
  <p id="aGG">佛言：<a id="a-GH"></a>“毕竟净故。<a id="a-GI"></a>”</p>
  <p id="aGJ">舍利弗言：<a id="a-GK"></a>“何法无生故，<a id="a-GL"></a>是净无生？<a id="a-GM"></a>”</p>
  <p id="aGN">佛言：<a id="a-GO"></a>“色无生故，<a id="a-GP"></a>是净无生，<a id="a-GQ"></a>乃至一切种智无生故，<a id="a-GR"></a>是净无生。<a id="a-GS"></a>”</p>
  <p id="aGT">“世尊，<a id="a-GU"></a>是净不生欲界中！<a id="a-GV"></a>”</p>
  <p id="aGW">佛言：<a id="a-GX"></a>“毕竟净故。<a id="a-GY"></a>”</p>
  <p id="aGZ">舍利弗言：<a id="a-Ga"></a>“云何是净不生欲界中？<a id="a-Gb"></a>”</p>
  <p id="aGc">佛言：<a id="a-Gd"></a>“欲界性不可得故，<a id="a-Ge"></a>是净不生欲界中。<a id="a-Gf"></a>”</p>
  <p id="aGg">“世尊，<a id="a-Gh"></a>是净不生色界中！<a id="a-Gi"></a>”</p>
  <p id="aGj">佛言：<a id="a-Gk"></a>“毕竟净故。<a id="a-Gl"></a>”</p>
  <p id="aGm">舍利弗言：<a id="a-Gn"></a>“云何是净不生色界中？<a id="a-Go"></a>”</p>
  <p id="aGp">佛言：<a id="a-Gq"></a>“色界性不可得故，<a id="a-Gr"></a>是净不生色界中。<a id="a-Gs"></a>”</p>
  <p id="aGt">“世尊，<a id="a-Gu"></a>是净不生无色界中！<a id="a-Gv"></a>”</p>
  <p id="aGw">佛言：<a id="a-Gx"></a>“毕竟净故。<a id="a-Gy"></a>”</p>
  <p id="aGz">舍利弗言：<a id="a-H0"></a>“云何是净不生无色界中？<a id="a-H1"></a>”</p>
  <p id="aH2">佛言：<a id="a-H3"></a>“无色界性不可得故，<a id="a-H4"></a>是净不生无色界中。<a id="a-H5"></a>”</p>
  <p id="aH6">“世尊，<a id="a-H7"></a>是净无知！<a id="a-H8"></a>”</p>
  <p id="aH9">佛言：<a id="a-HA"></a>“毕竟净故。<a id="a-HB"></a>”</p>
  <p id="aHC">舍利弗言：<a id="a-HD"></a>“云何是净无知？<a id="a-HE"></a>”</p>
  <p id="aHF">佛言：<a id="a-HG"></a>“诸法钝故，<a id="a-HH"></a>是净无知。<a id="a-HI"></a>”</p>
  <p id="aHJ">“世尊，<a id="a-HK"></a>色无知，<a id="a-HL"></a>是净净！<a id="a-HM"></a>”</p>
  <p id="aHN">佛言：<a id="a-HO"></a>“毕竟净故。<a id="a-HP"></a>”</p>
  <p id="aHQ">舍利弗言：<a id="a-HR"></a>“云何色无知是净净？<a id="a-HS"></a>”</p>
  <p id="aHT">佛言：<a id="a-HU"></a>“色自性空故，<a id="a-HV"></a>色无知是净净。<a id="a-HW"></a>”</p>
  <p id="aHX">“世尊，<a id="a-HY"></a>受、<a id="a-HZ"></a>想、<a id="a-Ha"></a>行、<a id="a-Hb"></a>识无知是净净！<a id="a-Hc"></a>”</p>
  <p id="aHd">佛言：<a id="a-He"></a>“毕竟净故。<a id="a-Hf"></a>”</p>
  <p id="aHg">舍利弗言：<a id="a-Hh"></a>“云何受、<a id="a-Hi"></a>想、<a id="a-Hj"></a>行、<a id="a-Hk"></a>识无知是净净？<a id="a-Hl"></a>”</p>
  <p id="aHm">佛言：<a id="a-Hn"></a>“受、<a id="a-Ho"></a>想、<a id="a-Hp"></a>行、<a id="a-Hq"></a>识自性空故，<a id="a-Hr"></a>无知是净净。<a id="a-Hs"></a>”</p>
  <p id="aHt">“世尊，<a id="a-Hu"></a>一切法净故，<a id="a-Hv"></a>是净净！<a id="a-Hw"></a>”</p>
  <p id="aHx">佛言：<a id="a-Hy"></a>“毕竟净故。<a id="a-Hz"></a>”</p>
  <p id="aI0">舍利弗言：<a id="a-I1"></a>“云何一切法净故，<a id="a-I2"></a>是净净？<a id="a-I3"></a>”</p>
  <p id="aI4">佛言：<a id="a-I5"></a>“一切法不可得故，<a id="a-I6"></a>一切法净是净净。<a id="a-I7"></a>”</p>
  <p id="aI8">“世尊，<a id="a-I9"></a>是般若波罗蜜，<a id="a-IA"></a>于萨婆若无益无损！<a id="a-IB"></a>”</p>
  <p id="aIC">佛言：<a id="a-ID"></a>“毕竟净故。<a id="a-IE"></a>”</p>
  <p id="aIF">舍利弗言：<a id="a-IG"></a>“云何般若波罗蜜，<a id="a-IH"></a>于萨婆若无益无损？<a id="a-II"></a>”</p>
  <p id="aIJ">佛言：<a id="a-IK"></a>“法常住相故，<a id="a-IL"></a>般若波罗蜜，<a id="a-IM"></a>于萨婆若无益无损。<a id="a-IN"></a>”</p>
  <p id="aIO">“世尊，<a id="a-IP"></a>是般若波罗蜜净，<a id="a-IQ"></a>于诸法无所受！<a id="a-IR"></a>”</p>
  <p id="aIS">佛言：<a id="a-IT"></a>“毕竟净故。<a id="a-IU"></a>”</p>
  <p id="aIV">舍利弗言：<a id="a-IW"></a>“云何般若波罗蜜净，<a id="a-IX"></a>于诸法无所受？<a id="a-IY"></a>”</p>
  <p id="aIZ">佛言：<a id="a-Ia"></a>“法性不动故，<a id="a-Ib"></a>是般若波罗蜜净，<a id="a-Ic"></a>于诸法无所受。<a id="a-Id"></a>”</p>
  <p id="aIe">【论】释曰：<a id="a-If"></a>是净甚深者，<a id="a-Ig"></a>净有二种：<a id="a-Ih"></a>一者、<a id="a-Ii"></a>智慧净，<a id="a-Ij"></a>二者、<a id="a-Ik"></a>所缘法净。<a id="a-Il"></a>此二净相待，<a id="a-Im"></a>离智净无缘净，<a id="a-In"></a>离缘净无智净。<a id="a-Io"></a>所以者何？<a id="a-Ip"></a>一切心心数法从缘生，<a id="a-Iq"></a>若无缘则智不生。<a id="a-Ir"></a>譬如无薪，<a id="a-Is"></a>火无所燃；<a id="a-It"></a>以有智故，<a id="a-Iu"></a>知缘为净，<a id="a-Iv"></a>无智则不知缘净。<a id="a-Iw"></a>此中智净、<a id="a-Ix"></a>缘净相待，<a id="a-Iy"></a>世间常法。<a id="a-Iz"></a>是中说离智离缘，<a id="a-J0"></a>诸法实相，<a id="a-J1"></a>本自清净。<a id="a-J2"></a>为心心数法所缘，<a id="a-J3"></a>则污染不清净；<a id="a-J4"></a>譬如百种美食，<a id="a-J5"></a>与毒同器，<a id="a-J6"></a>则不可食。<a id="a-J7"></a>诸法实相常净；<a id="a-J8"></a>非佛所作，<a id="a-J9"></a>非菩萨、<a id="a-JA"></a>辟支佛、<a id="a-JB"></a>声闻、<a id="a-JC"></a>一切凡夫所作，<a id="a-JD"></a>有佛无佛，<a id="a-JE"></a>常住不坏相。<a id="a-JF"></a>在颠倒虚诳法及果报中，<a id="a-JG"></a>则污染不净。<a id="a-JH"></a>是清净有种种名字，<a id="a-JI"></a>或名如、<a id="a-JJ"></a>法性、<a id="a-JK"></a>实际，<a id="a-JL"></a>或名般若波罗蜜，<a id="a-JM"></a>或名道，<a id="a-JN"></a>或名无生无灭，<a id="a-JO"></a>空、<a id="a-JP"></a>无相、<a id="a-JQ"></a>无作，<a id="a-JR"></a>无知无得，<a id="a-JS"></a>或名毕竟空等，<a id="a-JT"></a>如是无量无边名字。<a id="a-JU"></a>舍利弗观是般若波罗蜜相，<a id="a-JV"></a>虽不可见、<a id="a-JW"></a>不可闻、<a id="a-JX"></a>不可说、<a id="a-JY"></a>不可破坏，<a id="a-JZ"></a>而诽谤得无量罪；<a id="a-Ja"></a>信受正行，<a id="a-Jb"></a>则得无上果报。<a id="a-Jc"></a>舍利弗发希有欢喜心，<a id="a-Jd"></a>而白佛言：<a id="a-Je"></a>世尊，<a id="a-Jf"></a>是净甚深！<a id="a-Jg"></a>佛答：<a id="a-Jh"></a>汝所见者以为希有，<a id="a-Ji"></a>实相中复过汝所见。<a id="a-Jj"></a>一切法中，<a id="a-Jk"></a>毕竟净无所著，<a id="a-Jl"></a>乃至净体亦不著，<a id="a-Jm"></a>是名毕竟清净。</p>
  <p id="aJn">复次，<a id="a-Jo"></a>清净主，<a id="a-Jp"></a>所谓十方三世诸佛，<a id="a-Jq"></a>诸佛亦不著是清净，<a id="a-Jr"></a>是故言毕竟清净故。<a id="a-Js"></a>是清净般若波罗蜜，<a id="a-Jt"></a>能令一切贤圣无边苦尽，<a id="a-Ju"></a>有是大利益，<a id="a-Jv"></a>而亦不著是般若波罗蜜。<a id="a-Jw"></a>如是有无量因缘毕竟清净，<a id="a-Jx"></a>是净甚深。<a id="a-Jy"></a>舍利弗问：<a id="a-Jz"></a>何法毕竟清净故，<a id="a-K0"></a>是净甚深？<a id="a-K1"></a>佛答：<a id="a-K2"></a>色等诸法清净故，<a id="a-K3"></a>是净甚深。<a id="a-K4"></a>所以者何？<a id="a-K5"></a>色等诸法，<a id="a-K6"></a>本末因果清净故，<a id="a-K7"></a>是净甚深。<a id="a-K8"></a>如上品中说：<a id="a-K9"></a>菩萨于色等法中，<a id="a-KA"></a>观行断故，<a id="a-KB"></a>得如是清净，<a id="a-KC"></a>以是故名色等清净。<a id="a-KD"></a>是净能破一切法中戏论无明，<a id="a-KE"></a>能与毕竟空智慧光明，<a id="a-KF"></a>是故言净明。<a id="a-KG"></a>行檀波罗蜜等诸菩萨妙法故，<a id="a-KH"></a>得是净明。<a id="a-KI"></a>是净能与有余涅槃故，<a id="a-KJ"></a>言是净明。<a id="a-KK"></a>今与无余涅槃故，<a id="a-KL"></a>言是净不相续。<a id="a-KM"></a>先以空空等三三昧，<a id="a-KN"></a>舍诸善法，<a id="a-KO"></a>后寿命自然尽故，<a id="a-KP"></a>色等五众不去亦不相续，<a id="a-KQ"></a>故净不相续。<a id="a-KR"></a>以百八诸烦恼，<a id="a-KS"></a>不能遮覆污染净故，<a id="a-KT"></a>言净无垢。<a id="a-KU"></a>行如是诸法实相不二道，<a id="a-KV"></a>从苦法忍乃至十五心，<a id="a-KW"></a>是名得；<a id="a-KX"></a>第十六心，<a id="a-KY"></a>得沙门果，<a id="a-KZ"></a>是名著（著者，<a id="a-Ka"></a>著不堕落，<a id="a-Kb"></a>得之别名也）。</p>
  <p id="aKc">复次，<a id="a-Kd"></a>行六波罗蜜，<a id="a-Ke"></a>乃至生柔顺忍，<a id="a-Kf"></a>是名得；<a id="a-Kg"></a>能生无生法忍，<a id="a-Kh"></a>入菩萨位，<a id="a-Ki"></a>是名著。<a id="a-Kj"></a>是清净法中，<a id="a-Kk"></a>用无所得心，<a id="a-Kl"></a>无此二事，<a id="a-Km"></a>故名无得无著。<a id="a-Kn"></a>行如是法，<a id="a-Ko"></a>知一切法毕竟空，<a id="a-Kp"></a>毕竟空故不取相；<a id="a-Kq"></a>不取相故，<a id="a-Kr"></a>不起不作三种业；<a id="a-Ks"></a>不作三种业故，<a id="a-Kt"></a>一切世间无生。<a id="a-Ku"></a>世间，<a id="a-Kv"></a>所谓三界。<a id="a-Kw"></a>此中二因缘故不生：<a id="a-Kx"></a>一者、<a id="a-Ky"></a>三种生业不起故，<a id="a-Kz"></a>二者、<a id="a-L0"></a>三界自性不可得故。<a id="a-L1"></a>此中佛总说因缘，<a id="a-L2"></a>所谓三界自性空，<a id="a-L3"></a>是故说三界色等诸法自性不可得。<a id="a-L4"></a>是净无知，<a id="a-L5"></a>诸法钝故，<a id="a-L6"></a>如上品中说。<a id="a-L7"></a>一切诸法性常不生，<a id="a-L8"></a>不生故不可得，<a id="a-L9"></a>不可得故毕竟清净。<a id="a-LA"></a>舍利弗得声闻波罗蜜，<a id="a-LB"></a>佛为一切智人，<a id="a-LC"></a>是二人问答故，<a id="a-LD"></a>诸菩萨贪著是般若波罗蜜，<a id="a-LE"></a>是故舍利弗欲断其贪著，<a id="a-LF"></a>故说言：<a id="a-LG"></a>世尊，<a id="a-LH"></a>般若波罗蜜，<a id="a-LI"></a>虽有如是功德，<a id="a-LJ"></a>毕竟清净故，<a id="a-LK"></a>于萨婆若亦无益无损。<a id="a-LL"></a>如梦幻中，<a id="a-LM"></a>虽有得失，<a id="a-LN"></a>亦无益无损；<a id="a-LO"></a>如虚空毕竟清净无所有，<a id="a-LP"></a>亦因是虚空有所成济，<a id="a-LQ"></a>亦不得言空有所作，<a id="a-LR"></a>亦不得言空无所益。<a id="a-LS"></a>檀波罗蜜因般若波罗蜜有所作，<a id="a-LT"></a>是故言般若波罗蜜无益无损。<a id="a-LU"></a>般若波罗蜜观一切法有失、<a id="a-LV"></a>不净，<a id="a-LW"></a>无常、<a id="a-LX"></a>苦、<a id="a-LY"></a>空、<a id="a-LZ"></a>无我，<a id="a-La"></a>不生不灭，<a id="a-Lb"></a>非不生非不灭等，<a id="a-Lc"></a>种种因缘，<a id="a-Ld"></a>赞叹灭诸观戏论，<a id="a-Le"></a>断语言道，<a id="a-Lf"></a>是故说般若波罗蜜清净，<a id="a-Lg"></a>于诸法无所受。<a id="a-Lh"></a>灭诸观戏论，<a id="a-Li"></a>断语言道，<a id="a-Lj"></a>即是入法性相，<a id="a-Lk"></a>是故此中说法性不动故。</p>
  <p id="aLl">【经】尔时，<a id="a-Lm"></a>慧命须菩提白佛言：<a id="a-Ln"></a>“世尊，<a id="a-Lo"></a>我净故，<a id="a-Lp"></a>色净。<a id="a-Lq"></a>”</p>
  <p id="aLr">佛言：<a id="a-Ls"></a>“毕竟净故。<a id="a-Lt"></a>”</p>
  <p id="aLu">须菩提言：<a id="a-Lv"></a>“以何因缘，<a id="a-Lw"></a>我净故色净毕竟净？<a id="a-Lx"></a>”</p>
  <p id="aLy">佛言：<a id="a-Lz"></a>“我无所有故，<a id="a-M0"></a>色无所有毕竟净。<a id="a-M1"></a>”</p>
  <p id="aM2">“世尊，<a id="a-M3"></a>我净故，<a id="a-M4"></a>受、<a id="a-M5"></a>想、<a id="a-M6"></a>行、<a id="a-M7"></a>识净。<a id="a-M8"></a>”</p>
  <p id="aM9">佛言：<a id="a-MA"></a>“毕竟净。<a id="a-MB"></a>”</p>
  <p id="aMC">须菩提言：<a id="a-MD"></a>“何因缘故，<a id="a-ME"></a>我净，<a id="a-MF"></a>受、<a id="a-MG"></a>想、<a id="a-MH"></a>行、<a id="a-MI"></a>识净毕竟净？<a id="a-MJ"></a>”</p>
  <p id="aMK">佛言：<a id="a-ML"></a>“我无所有故，<a id="a-MM"></a>受、<a id="a-MN"></a>想、<a id="a-MO"></a>行、<a id="a-MP"></a>识无所有毕竟净。<a id="a-MQ"></a>”</p>
  <p id="aMR">“世尊，<a id="a-MS"></a>我净故檀波罗蜜净，<a id="a-MT"></a>我净故尸罗波罗蜜净，<a id="a-MU"></a>我净故羼提波罗蜜净，<a id="a-MV"></a>我净故毗梨耶波罗蜜净，<a id="a-MW"></a>我净故禅波罗蜜净。<a id="a-MX"></a>世尊，<a id="a-MY"></a>我净故般若波罗蜜净。<a id="a-MZ"></a>世尊，<a id="a-Ma"></a>我净故四念处净。<a id="a-Mb"></a>世尊，<a id="a-Mc"></a>我净故乃至八圣道分净。<a id="a-Md"></a>世尊，<a id="a-Me"></a>我净故佛十力净。<a id="a-Mf"></a>世尊，<a id="a-Mg"></a>我净故乃至十八不共法净。<a id="a-Mh"></a>”</p>
  <p id="aMi">佛言：<a id="a-Mj"></a>“毕竟净故。<a id="a-Mk"></a>”</p>
  <p id="aMl">须菩提言：<a id="a-Mm"></a>“何因缘故，<a id="a-Mn"></a>我净檀波罗蜜净，<a id="a-Mo"></a>我净乃至十八不共法净？<a id="a-Mp"></a>”</p>
  <p id="aMq">佛言：<a id="a-Mr"></a>“我无所有故，<a id="a-Ms"></a>檀波罗蜜无所有净，<a id="a-Mt"></a>乃至十八不共法无所有故净。<a id="a-Mu"></a>”</p>
  <p id="aMv">“世尊，<a id="a-Mw"></a>我净故须陀洹果净，<a id="a-Mx"></a>我净故斯陀含果净，<a id="a-My"></a>我净故阿那含果净，<a id="a-Mz"></a>我净故阿罗汉果净，<a id="a-N0"></a>我净故辟支佛道净，<a id="a-N1"></a>我净故佛道净。<a id="a-N2"></a>”</p>
  <p id="aN3">佛言：<a id="a-N4"></a>“毕竟净。<a id="a-N5"></a>”</p>
  <p id="aN6">须菩提言：<a id="a-N7"></a>“何因缘故，<a id="a-N8"></a>我净须陀洹果净、<a id="a-N9"></a>斯陀含果净、<a id="a-NA"></a>阿那含果净、<a id="a-NB"></a>阿罗汉果净、<a id="a-NC"></a>辟支佛道净、<a id="a-ND"></a>佛道净？<a id="a-NE"></a>”</p>
  <p id="aNF">佛言：<a id="a-NG"></a>“自相空故。<a id="a-NH"></a>”</p>
  <p id="aNI">“世尊，<a id="a-NJ"></a>我净故一切智净。<a id="a-NK"></a>”</p>
  <p id="aNL">佛言：<a id="a-NM"></a>“毕竟净故。<a id="a-NN"></a>”</p>
  <p id="aNO">须菩提言：<a id="a-NP"></a>“何因缘故，<a id="a-NQ"></a>我净故一切智净？<a id="a-NR"></a>”</p>
  <p id="aNS">佛言：<a id="a-NT"></a>“无相无念故。<a id="a-NU"></a>”</p>
  <p id="aNV">“世尊，<a id="a-NW"></a>以二净故无得无著。<a id="a-NX"></a>”</p>
  <p id="aNY">佛言：<a id="a-NZ"></a>“毕竟净。<a id="a-Na"></a>”</p>
  <p id="aNb">须菩提言：<a id="a-Nc"></a>“何因缘故，<a id="a-Nd"></a>以二净故无得无著是毕竟净？<a id="a-Ne"></a>”</p>
  <p id="aNf">佛言：<a id="a-Ng"></a>“无垢无净故。<a id="a-Nh"></a>”</p>
  <p id="aNi">“世尊，<a id="a-Nj"></a>我无边故色净，<a id="a-Nk"></a>受、<a id="a-Nl"></a>想、<a id="a-Nm"></a>行、<a id="a-Nn"></a>识净。<a id="a-No"></a>”</p>
  <p id="aNp">佛言：<a id="a-Nq"></a>“毕竟净。<a id="a-Nr"></a>”</p>
  <p id="aNs">须菩提言：<a id="a-Nt"></a>“何因缘故，<a id="a-Nu"></a>我无边故色净，<a id="a-Nv"></a>受、<a id="a-Nw"></a>想、<a id="a-Nx"></a>行、<a id="a-Ny"></a>识净？<a id="a-Nz"></a>”</p>
  <p id="aO0">佛言：<a id="a-O1"></a>“毕竟空、<a id="a-O2"></a>无始空故。<a id="a-O3"></a>”</p>
  <p id="aO4">须菩提白佛言：<a id="a-O5"></a>“世尊，<a id="a-O6"></a>若菩萨摩诃萨能如是知，<a id="a-O7"></a>是名菩萨摩诃萨般若波罗蜜！<a id="a-O8"></a>”</p>
  <p id="aO9">佛言：<a id="a-OA"></a>“毕竟净故。<a id="a-OB"></a>”</p>
  <p id="aOC">须菩提言：<a id="a-OD"></a>“何因缘故，<a id="a-OE"></a>菩萨摩诃萨能如是知，<a id="a-OF"></a>是名菩萨摩诃萨般若波罗蜜？<a id="a-OG"></a>”</p>
  <p id="aOH">佛言：<a id="a-OI"></a>“知道种故。<a id="a-OJ"></a>”</p>
  <p id="aOK">“世尊，<a id="a-OL"></a>若菩萨摩诃萨，<a id="a-OM"></a>行般若波罗蜜，<a id="a-ON"></a>以方便力故，<a id="a-OO"></a>作是念：<a id="a-OP"></a>‘色不知色，<a id="a-OQ"></a>受、<a id="a-OR"></a>想、<a id="a-OS"></a>行、<a id="a-OT"></a>识不知受、<a id="a-OU"></a>想、<a id="a-OV"></a>行、<a id="a-OW"></a>识。<a id="a-OX"></a>过去法不知过去法，<a id="a-OY"></a>未来法不知未来法，<a id="a-OZ"></a>现在法不知现在法。<a id="a-Oa"></a>’”</p>
  <p id="aOb">佛言：<a id="a-Oc"></a>“菩萨摩诃萨，<a id="a-Od"></a>行般若波罗蜜，<a id="a-Oe"></a>以方便力故，<a id="a-Of"></a>不作是念：<a id="a-Og"></a>我施，<a id="a-Oh"></a>与彼人；<a id="a-Oi"></a>我持戒，<a id="a-Oj"></a>如是持戒；<a id="a-Ok"></a>我修忍，<a id="a-Ol"></a>如是修忍；<a id="a-Om"></a>我精进，<a id="a-On"></a>如是精进；<a id="a-Oo"></a>我入禅，<a id="a-Op"></a>如是入禅；<a id="a-Oq"></a>我修智慧，<a id="a-Or"></a>如是修智慧；<a id="a-Os"></a>我得福德，<a id="a-Ot"></a>如是得福德；<a id="a-Ou"></a>我当入菩萨法位中，<a id="a-Ov"></a>我当净佛世界，<a id="a-Ow"></a>成就众生，<a id="a-Ox"></a>当得一切种智。<a id="a-Oy"></a>须菩提，<a id="a-Oz"></a>是菩萨摩诃萨，<a id="a-P0"></a>行般若波罗蜜，<a id="a-P1"></a>以方便力故，<a id="a-P2"></a>无诸忆想分别，<a id="a-P3"></a>内空、<a id="a-P4"></a>外空、<a id="a-P5"></a>内外空、<a id="a-P6"></a>空空、<a id="a-P7"></a>大空、<a id="a-P8"></a>第一义空、<a id="a-P9"></a>有为空、<a id="a-PA"></a>无为空、<a id="a-PB"></a>无始空、<a id="a-PC"></a>散空、<a id="a-PD"></a>性空、<a id="a-PE"></a>诸法空、<a id="a-PF"></a>自相空故。<a id="a-PG"></a>须菩提，<a id="a-PH"></a>是名菩萨摩诃萨，<a id="a-PI"></a>行般若波罗蜜，<a id="a-PJ"></a>方便力故无所碍。<a id="a-PK"></a>”</p>
  <p id="aPL">【论】释曰：<a id="a-PM"></a>佛初命须菩提说般若，<a id="a-PN"></a>若有所说，<a id="a-PO"></a>不应求其因缘。<a id="a-PP"></a>若余人所说者，<a id="a-PQ"></a>当求因缘。<a id="a-PR"></a>舍利弗已问清净相，<a id="a-PS"></a>佛作证；<a id="a-PT"></a>今须菩提说清净相，<a id="a-PU"></a>佛亦为证。<a id="a-PV"></a>我净故五众净者，<a id="a-PW"></a>如我毕竟无所有，<a id="a-PX"></a>不可得，<a id="a-PY"></a>五众亦如是，<a id="a-PZ"></a>毕竟空即是我清净。<a id="a-Pa"></a>五众清净难解，<a id="a-Pb"></a>我空易解；<a id="a-Pc"></a>五众空难，<a id="a-Pd"></a>是故以易解喻难解。<a id="a-Pe"></a>六波罗蜜乃至十八不共法，<a id="a-Pf"></a>须陀洹果乃至佛道亦如是，<a id="a-Pg"></a>我净故，<a id="a-Ph"></a>是法亦净。</p>
  <p id="aPi">问曰：<a id="a-Pj"></a>上言我无所有故，<a id="a-Pk"></a>色乃至十八不共法亦无所有，<a id="a-Pl"></a>今何以说须陀洹果，<a id="a-Pm"></a>乃至佛道自相空？</p>
  <p id="aPn">答曰：<a id="a-Po"></a>我从和合因缘假名生，<a id="a-Pp"></a>于无我中有我颠倒，<a id="a-Pq"></a>是故说我虚妄无所有。<a id="a-Pr"></a>以五众著处因缘故，<a id="a-Ps"></a>无所有；<a id="a-Pt"></a>檀波罗蜜等诸法虽善，<a id="a-Pu"></a>是有为作法，<a id="a-Pv"></a>菩萨所著故，<a id="a-Pw"></a>言无所有。<a id="a-Px"></a>须陀洹果等是无为法，<a id="a-Py"></a>无为法自相空，<a id="a-Pz"></a>所谓无生无灭、<a id="a-Q0"></a>无住无异故，<a id="a-Q1"></a>是故不说无所有，<a id="a-Q2"></a>但言自相空。<a id="a-Q3"></a>复次，<a id="a-Q4"></a>有为法中邪行多故，<a id="a-Q5"></a>说无所有；<a id="a-Q6"></a>无为法中，<a id="a-Q7"></a>无生无灭，<a id="a-Q8"></a>无邪行，<a id="a-Q9"></a>故说自相空。</p>
  <p id="aQA">我净、<a id="a-QB"></a>一切种智净者，<a id="a-QC"></a>以菩萨深著故，<a id="a-QD"></a>无相无念。<a id="a-QE"></a>无相者，<a id="a-QF"></a>是无相三昧；<a id="a-QG"></a>无念者，<a id="a-QH"></a>于无相三昧亦不念。<a id="a-QI"></a>今须菩提知般若波罗蜜真清净，<a id="a-QJ"></a>故白佛：<a id="a-QK"></a>用二净故无得无著。<a id="a-QL"></a>清净有二种：<a id="a-QM"></a>一者、<a id="a-QN"></a>用二法清净，<a id="a-QO"></a>二者、<a id="a-QP"></a>用不二法清净。<a id="a-QQ"></a>二法清净，<a id="a-QR"></a>是名字清净；<a id="a-QS"></a>用不二法清净者，<a id="a-QT"></a>是真清净。<a id="a-QU"></a>佛言：<a id="a-QV"></a>诸法毕竟空相，<a id="a-QW"></a>云何以二法清净，<a id="a-QX"></a>有得有著？<a id="a-QY"></a>此中说因缘，<a id="a-QZ"></a>所谓一切法无垢无净。<a id="a-Qa"></a>二清净中，<a id="a-Qb"></a>分别是垢是净。<a id="a-Qc"></a>我无边故五众清净者，<a id="a-Qd"></a>如我空，<a id="a-Qe"></a>空故无边，<a id="a-Qf"></a>五众亦如是。</p>
  <p id="aQg">问曰：<a id="a-Qh"></a>常言毕竟清净故，<a id="a-Qi"></a>今何以言毕竟空、<a id="a-Qj"></a>无始空？</p>
  <p id="aQk">答曰：<a id="a-Ql"></a>毕竟空，<a id="a-Qm"></a>即是毕竟清净；<a id="a-Qn"></a>以人畏空，<a id="a-Qo"></a>故言清净。<a id="a-Qp"></a>此中说我无边，<a id="a-Qq"></a>我即众生，<a id="a-Qr"></a>众生空。<a id="a-Qs"></a>何以故？<a id="a-Qt"></a>无始空故。<a id="a-Qu"></a>说曰能如是知，<a id="a-Qv"></a>是名般若者，<a id="a-Qw"></a>能以众生空、<a id="a-Qx"></a>法空，<a id="a-Qy"></a>一切法毕竟空，<a id="a-Qz"></a>是名般若波罗蜜。<a id="a-R0"></a>般若波罗蜜，<a id="a-R1"></a>即是毕竟清净。<a id="a-R2"></a>佛常答毕竟空，<a id="a-R3"></a>是故问：<a id="a-R4"></a>若毕竟空，<a id="a-R5"></a>云何言菩萨能如是知，<a id="a-R6"></a>是名菩萨般若？<a id="a-R7"></a>（难毕竟空也，<a id="a-R8"></a>以毕竟空无知故。<a id="a-R9"></a>）佛言：<a id="a-RA"></a>知道种故。<a id="a-RB"></a>菩萨虽知一切法毕竟空，<a id="a-RC"></a>欲令众生得此毕竟空，<a id="a-RD"></a>远离著心。<a id="a-RE"></a>毕竟空，<a id="a-RF"></a>但为破著心故说，<a id="a-RG"></a>非是实定。<a id="a-RH"></a>（毕竟空，<a id="a-RI"></a>即是答道种智。<a id="a-RJ"></a>）</p>
  <p id="aRK">尔时，<a id="a-RL"></a>须菩提白佛言：<a id="a-RM"></a>世尊，<a id="a-RN"></a>行般若者作是念，<a id="a-RO"></a>色不知色等。<a id="a-RP"></a>佛意般若无定相，<a id="a-RQ"></a>但以道种智故分别说，<a id="a-RR"></a>令菩萨行般若有方便故，<a id="a-RS"></a>法虽毕竟空，<a id="a-RT"></a>亦如是知色不知色法等。<a id="a-RU"></a>观一切法毕竟空，<a id="a-RV"></a>唯有能观智慧在，<a id="a-RW"></a>不应毕竟空，<a id="a-RX"></a>以引导众生著心，<a id="a-RY"></a>令入毕竟空。<a id="a-RZ"></a>佛答：<a id="a-Ra"></a>若菩萨行般若有方便，<a id="a-Rb"></a>能观外法毕竟空，<a id="a-Rc"></a>色不知色等；<a id="a-Rd"></a>内自观内心，<a id="a-Re"></a>亦如是方便力故。<a id="a-Rf"></a>若行檀时，<a id="a-Rg"></a>不作是念：<a id="a-Rh"></a>我施与，<a id="a-Ri"></a>彼是受者。<a id="a-Rj"></a>先须菩提色不知色等者，<a id="a-Rk"></a>一切法空故不相知，<a id="a-Rl"></a>不相知故无所作。<a id="a-Rm"></a>破二事，<a id="a-Rn"></a>所谓受者、<a id="a-Ro"></a>所施物（此二事，<a id="a-Rp"></a>皆是外也）。<a id="a-Rq"></a>今破与者乃至我。<a id="a-Rr"></a>修一切种智，<a id="a-Rs"></a>亦如是。<a id="a-Rt"></a>此中说因缘：<a id="a-Ru"></a>菩萨行般若，<a id="a-Rv"></a>方便故无如是分别。<a id="a-Rw"></a>以内空故乃至自相空，<a id="a-Rx"></a>是十三空破诸法尽，<a id="a-Ry"></a>后五种空总相说。<a id="a-Rz"></a>是名菩萨无所碍；<a id="a-S0"></a>无所碍者，<a id="a-S1"></a>以是诸空于一切法无所碍。</p>
 </body>
</html>