<!doctype html>
<html id="z3IBVJMuk" data-ver="1918">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第九十五</h1>
  <h2 id="a2">释七比品第八十五（经作七喻品）</h2>
  <p id="a3">【经】须菩提白佛言：<a id="a-4"></a>“世尊，<a id="a-5"></a>若诸法性无所有，<a id="a-6"></a>非佛所作，<a id="a-7"></a>非辟支佛所作，<a id="a-8"></a>非阿罗汉所作，<a id="a-9"></a>非阿那含、<a id="a-A"></a>斯陀含、<a id="a-B"></a>须陀洹所作，<a id="a-C"></a>非向道人、<a id="a-D"></a>非得果人、<a id="a-E"></a>非诸菩萨所作，<a id="a-F"></a>云何分别有诸法异，<a id="a-G"></a>是地狱、<a id="a-H"></a>是畜生、<a id="a-I"></a>是饿鬼、<a id="a-J"></a>是人、<a id="a-K"></a>是天，<a id="a-L"></a>乃至是非有想非无想天？<a id="a-M"></a>用是业因缘故，<a id="a-N"></a>知有生地狱者；<a id="a-O"></a>是业因缘故，<a id="a-P"></a>知有生畜生、<a id="a-Q"></a>饿鬼者；<a id="a-R"></a>是业因缘故，<a id="a-S"></a>知有生人中，<a id="a-T"></a>生四天王天，<a id="a-U"></a>乃至非有想非无想天者；<a id="a-V"></a>是业因缘故，<a id="a-W"></a>知有得须陀洹、<a id="a-X"></a>斯陀含、<a id="a-Y"></a>阿那含、<a id="a-Z"></a>阿罗汉、<a id="a-a"></a>辟支佛者；<a id="a-b"></a>是业因缘故，<a id="a-c"></a>知是诸菩萨摩诃萨；<a id="a-d"></a>是业因缘故，<a id="a-e"></a>知是多陀阿伽度、<a id="a-f"></a>阿罗诃、<a id="a-g"></a>三藐三佛陀？<a id="a-h"></a>世尊，<a id="a-i"></a>无性法中，<a id="a-j"></a>无有业用；<a id="a-k"></a>作业因缘故，<a id="a-l"></a>若堕地狱、<a id="a-m"></a>饿鬼、<a id="a-n"></a>畜生，<a id="a-o"></a>若生人、<a id="a-p"></a>天乃至生非有想非无想天；<a id="a-q"></a>以是业因缘故，<a id="a-r"></a>得须陀洹、<a id="a-s"></a>斯陀含、<a id="a-t"></a>阿那含、<a id="a-u"></a>阿罗汉、<a id="a-v"></a>辟支佛；<a id="a-w"></a>菩萨摩诃萨行菩萨道，<a id="a-x"></a>当得一切种智，<a id="a-y"></a>得一切种智故，<a id="a-z"></a>能拔出众生于生死中！<a id="a-10"></a>”</p>
  <p id="a11">佛告须菩提：<a id="a-12"></a>“如是，<a id="a-13"></a>如是，<a id="a-14"></a>无性法无业无果报。<a id="a-15"></a>须菩提，<a id="a-16"></a>凡夫人不入圣法，<a id="a-17"></a>不知诸法无性相，<a id="a-18"></a>颠倒愚痴故，<a id="a-19"></a>起种种业因缘。<a id="a-1A"></a>是诸众生随业得身，<a id="a-1B"></a>若地狱身、<a id="a-1C"></a>若畜生身、<a id="a-1D"></a>若饿鬼身、<a id="a-1E"></a>若人身、<a id="a-1F"></a>若天身，<a id="a-1G"></a>四天王天身乃至非有想非无想天身。<a id="a-1H"></a>是无性法，<a id="a-1I"></a>无业无果报，<a id="a-1J"></a>无性常是无性。<a id="a-1K"></a>如须菩提所言，<a id="a-1L"></a>若一切法无性，<a id="a-1M"></a>云何是须陀洹，<a id="a-1N"></a>乃至诸佛得一切种智？<a id="a-1O"></a>须菩提，<a id="a-1P"></a>于汝意云何？<a id="a-1Q"></a>道是无性不？<a id="a-1R"></a>须陀洹果乃至诸佛一切种智，<a id="a-1S"></a>是无性不？<a id="a-1T"></a>”</p>
  <p id="a1U">须菩提言：<a id="a-1V"></a>“世尊，<a id="a-1W"></a>道无性，<a id="a-1X"></a>须陀洹果亦无性，<a id="a-1Y"></a>乃至诸佛一切种智亦无性。<a id="a-1Z"></a>”</p>
  <p id="a1a">“须菩提，<a id="a-1b"></a>无性法能得无性法不？<a id="a-1c"></a>”</p>
  <p id="a1d">“不也，<a id="a-1e"></a>世尊。<a id="a-1f"></a>”</p>
  <p id="a1g">佛告须菩提：<a id="a-1h"></a>“有性法能得有性法不？<a id="a-1i"></a>”</p>
  <p id="a1j">“不也，<a id="a-1k"></a>世尊。<a id="a-1l"></a>”</p>
  <p id="a1m">“须菩提，<a id="a-1n"></a>无性法及道，<a id="a-1o"></a>是一切法，<a id="a-1p"></a>皆不合不散，<a id="a-1q"></a>无色、<a id="a-1r"></a>无形、<a id="a-1s"></a>无对，<a id="a-1t"></a>一相所谓无相。<a id="a-1u"></a>须菩提，<a id="a-1v"></a>是菩萨摩诃萨行般若波罗蜜时，<a id="a-1w"></a>以方便力，<a id="a-1x"></a>见众生以颠倒故著五众，<a id="a-1y"></a>无常中常相，<a id="a-1z"></a>苦中乐相，<a id="a-20"></a>不净中净相，<a id="a-21"></a>无我中我相，<a id="a-22"></a>著无所有处。<a id="a-23"></a>是菩萨以方便力故，<a id="a-24"></a>于无所有中拔出众生。<a id="a-25"></a>”</p>
  <p id="a26">须菩提白佛言：<a id="a-27"></a>“世尊，<a id="a-28"></a>凡夫人所著，<a id="a-29"></a>颇有实不异不？<a id="a-2A"></a>著故起业，<a id="a-2B"></a>业因缘故，<a id="a-2C"></a>五道生死中不得脱？<a id="a-2D"></a>”</p>
  <p id="a2E">佛告须菩提：<a id="a-2F"></a>“凡夫人所著起业处，<a id="a-2G"></a>无如毛发许实事，<a id="a-2H"></a>但颠倒故。<a id="a-2I"></a>须菩提，<a id="a-2J"></a>今为汝说譬喻，<a id="a-2K"></a>智者以譬喻得解。<a id="a-2L"></a>须菩提，<a id="a-2M"></a>于汝意云何？<a id="a-2N"></a>如梦中所见人受五欲乐，<a id="a-2O"></a>有实住处不？<a id="a-2P"></a>”</p>
  <p id="a2Q">须菩提白佛言：<a id="a-2R"></a>“世尊，<a id="a-2S"></a>梦尚虚妄不可得，<a id="a-2T"></a>何况住梦中受五欲乐！<a id="a-2U"></a>”</p>
  <p id="a2V">“于汝意云何？<a id="a-2W"></a>诸法若有漏、<a id="a-2X"></a>无漏，<a id="a-2Y"></a>若有为、<a id="a-2Z"></a>无为，<a id="a-2a"></a>颇有不如梦者不？<a id="a-2b"></a>”</p>
  <p id="a2c">“世尊，<a id="a-2d"></a>诸法若有漏、<a id="a-2e"></a>若无漏，<a id="a-2f"></a>若有为、<a id="a-2g"></a>若无为，<a id="a-2h"></a>无不如梦者。<a id="a-2i"></a>”</p>
  <p id="a2j">佛告须菩提：<a id="a-2k"></a>“于汝意云何？<a id="a-2l"></a>梦中有五道生死往来不？<a id="a-2m"></a>”</p>
  <p id="a2n">“世尊，<a id="a-2o"></a>无也！<a id="a-2p"></a>”</p>
  <p id="a2q">“于汝意云何？<a id="a-2r"></a>梦中有修道，<a id="a-2s"></a>用是修道，<a id="a-2t"></a>若著垢、<a id="a-2u"></a>若得净不？<a id="a-2v"></a>”</p>
  <p id="a2w">“不也，<a id="a-2x"></a>世尊。<a id="a-2y"></a>何以故？<a id="a-2z"></a>是梦法无有实事，<a id="a-30"></a>不可说垢、<a id="a-31"></a>净。<a id="a-32"></a>”</p>
  <p id="a33">“于汝意云何？<a id="a-34"></a>镜中像有实事能起业因缘，<a id="a-35"></a>用是业因缘堕地狱、<a id="a-36"></a>饿鬼、<a id="a-37"></a>畜生中，<a id="a-38"></a>若人、<a id="a-39"></a>若天、<a id="a-3A"></a>四天王天处，<a id="a-3B"></a>乃至非有想非无想天处不？<a id="a-3C"></a>”</p>
  <p id="a3D">须菩提言：<a id="a-3E"></a>“不也，<a id="a-3F"></a>世尊。<a id="a-3G"></a>是像无有实事，<a id="a-3H"></a>但诳小儿，<a id="a-3I"></a>是事云何当有业因缘，<a id="a-3J"></a>用是业因缘当堕地狱，<a id="a-3K"></a>乃至非有想非无想处？<a id="a-3L"></a>”</p>
  <p id="a3M">“于汝意云何？<a id="a-3N"></a>是镜中像有修道，<a id="a-3O"></a>用是修道，<a id="a-3P"></a>若著垢、<a id="a-3Q"></a>若得净不？<a id="a-3R"></a>”</p>
  <p id="a3S">须菩提言：<a id="a-3T"></a>“不也，<a id="a-3U"></a>世尊。<a id="a-3V"></a>何以故？<a id="a-3W"></a>是像空无实事，<a id="a-3X"></a>不可说垢、<a id="a-3Y"></a>净。<a id="a-3Z"></a>”</p>
  <p id="a3a">“于汝意云何？<a id="a-3b"></a>如深涧中有响，<a id="a-3c"></a>是响有业因缘，<a id="a-3d"></a>用是业因缘若堕地狱，<a id="a-3e"></a>乃至若生非有想非无想处不？<a id="a-3f"></a>”</p>
  <p id="a3g">须菩提言：<a id="a-3h"></a>“不也，<a id="a-3i"></a>世尊。<a id="a-3j"></a>是事空，<a id="a-3k"></a>无有实音声，<a id="a-3l"></a>云何当有业因缘，<a id="a-3m"></a>用是业因缘堕地狱，<a id="a-3n"></a>乃至生非有想非无想处？<a id="a-3o"></a>”</p>
  <p id="a3p">“于汝意云何？<a id="a-3q"></a>是响颇有修道，<a id="a-3r"></a>用是修道，<a id="a-3s"></a>若著垢、<a id="a-3t"></a>若得净不？<a id="a-3u"></a>”</p>
  <p id="a3v">“不也，<a id="a-3w"></a>世尊。<a id="a-3x"></a>是事无实，<a id="a-3y"></a>不可说是垢、<a id="a-3z"></a>是净。<a id="a-40"></a>”</p>
  <p id="a41">“于汝意云何？<a id="a-42"></a>如焰，<a id="a-43"></a>非水水相，<a id="a-44"></a>非河河相，<a id="a-45"></a>是焰颇有业因缘，<a id="a-46"></a>用是业因缘堕地狱，<a id="a-47"></a>乃至生非有想非无想处不？<a id="a-48"></a>”</p>
  <p id="a49">“不也，<a id="a-4A"></a>世尊。<a id="a-4B"></a>焰中水毕竟不可得，<a id="a-4C"></a>但诳无智人眼，<a id="a-4D"></a>云何当有业因缘，<a id="a-4E"></a>用是业堕地狱，<a id="a-4F"></a>乃至生非有想非无想处？<a id="a-4G"></a>”</p>
  <p id="a4H">“于汝意云何？<a id="a-4I"></a>是焰有修道，<a id="a-4J"></a>用是修道，<a id="a-4K"></a>若著垢、<a id="a-4L"></a>若得净不？<a id="a-4M"></a>”</p>
  <p id="a4N">“不也，<a id="a-4O"></a>世尊。<a id="a-4P"></a>是焰无有实事，<a id="a-4Q"></a>不可说垢、<a id="a-4R"></a>净。<a id="a-4S"></a>”</p>
  <p id="a4T">“于汝意云何？<a id="a-4U"></a>揵闼婆城，<a id="a-4V"></a>如日出时见揵闼婆城，<a id="a-4W"></a>无智人无城有城想，<a id="a-4X"></a>无庐观有庐观想，<a id="a-4Y"></a>无园有园想，<a id="a-4Z"></a>是揵闼婆城颇有业因缘，<a id="a-4a"></a>用是业因缘堕地狱，<a id="a-4b"></a>乃至生非有想非无想处不？<a id="a-4c"></a>”</p>
  <p id="a4d">“不也，<a id="a-4e"></a>世尊。<a id="a-4f"></a>是揵闼婆城毕竟不可得，<a id="a-4g"></a>但诳愚夫眼，<a id="a-4h"></a>云何当有业因缘，<a id="a-4i"></a>用是业因缘堕地狱，<a id="a-4j"></a>乃至生非有想非无想处？<a id="a-4k"></a>”</p>
  <p id="a4l">“于汝意云何？<a id="a-4m"></a>是揵闼婆城有修道，<a id="a-4n"></a>用是修道，<a id="a-4o"></a>若著垢、<a id="a-4p"></a>若得净不？<a id="a-4q"></a>”</p>
  <p id="a4r">“不也，<a id="a-4s"></a>世尊。<a id="a-4t"></a>是揵闼婆城无有实事，<a id="a-4u"></a>不可说垢、<a id="a-4v"></a>净。<a id="a-4w"></a>”</p>
  <p id="a4x">“须菩提，<a id="a-4y"></a>于汝意云何？<a id="a-4z"></a>幻师幻作种种物，<a id="a-50"></a>若象、<a id="a-51"></a>若马、<a id="a-52"></a>若牛、<a id="a-53"></a>若羊、<a id="a-54"></a>若男、<a id="a-55"></a>若女。<a id="a-56"></a>于汝意云何？<a id="a-57"></a>是幻有业因缘，<a id="a-58"></a>用是业因缘堕地狱，<a id="a-59"></a>乃至生非有想非无想处不？<a id="a-5A"></a>”</p>
  <p id="a5B">“不也，<a id="a-5C"></a>世尊。<a id="a-5D"></a>是幻法空无实事，<a id="a-5E"></a>云何当有业因缘，<a id="a-5F"></a>用是业因缘堕地狱，<a id="a-5G"></a>乃至生非有想非无想处？<a id="a-5H"></a>”</p>
  <p id="a5I">“于汝意云何？<a id="a-5J"></a>用是幻有修道，<a id="a-5K"></a>用是修道，<a id="a-5L"></a>若著垢、<a id="a-5M"></a>若得净不？<a id="a-5N"></a>”</p>
  <p id="a5O">“不也，<a id="a-5P"></a>世尊。<a id="a-5Q"></a>是法无有实事，<a id="a-5R"></a>不可说垢、<a id="a-5S"></a>净。<a id="a-5T"></a>”</p>
  <p id="a5U">“须菩提，<a id="a-5V"></a>于汝意云何？<a id="a-5W"></a>如佛所化人，<a id="a-5X"></a>是化人有业因缘，<a id="a-5Y"></a>用是业因缘堕地狱，<a id="a-5Z"></a>乃至生非有想非无想处不？<a id="a-5a"></a>”</p>
  <p id="a5b">“不也，<a id="a-5c"></a>世尊。<a id="a-5d"></a>是化人无有实事，<a id="a-5e"></a>云何当有业因缘，<a id="a-5f"></a>用是业因缘堕地狱，<a id="a-5g"></a>乃至生非有想非无想处？<a id="a-5h"></a>”</p>
  <p id="a5i">“于汝意云何？<a id="a-5j"></a>是化人有修道，<a id="a-5k"></a>用是修道，<a id="a-5l"></a>若著垢、<a id="a-5m"></a>若得净不？<a id="a-5n"></a>”</p>
  <p id="a5o">“不也，<a id="a-5p"></a>世尊。<a id="a-5q"></a>是事无有实，<a id="a-5r"></a>不可说垢、<a id="a-5s"></a>净。<a id="a-5t"></a>”</p>
  <p id="a5u">佛告须菩提：<a id="a-5v"></a>“于汝意云何？<a id="a-5w"></a>于是空相中，<a id="a-5x"></a>有垢者、<a id="a-5y"></a>有净者不？<a id="a-5z"></a>”</p>
  <p id="a60">“不也，<a id="a-61"></a>世尊。<a id="a-62"></a>是中无所有，<a id="a-63"></a>无有著垢者，<a id="a-64"></a>无有得净者。<a id="a-65"></a>”</p>
  <p id="a66">“须菩提，<a id="a-67"></a>如无有著垢者，<a id="a-68"></a>无有得净者，<a id="a-69"></a>以是因缘故，<a id="a-6A"></a>亦无垢、<a id="a-6B"></a>净。<a id="a-6C"></a>何以故？<a id="a-6D"></a>住我、<a id="a-6E"></a>我所众生有垢、<a id="a-6F"></a>有净，<a id="a-6G"></a>实见者不垢、<a id="a-6H"></a>不净；<a id="a-6I"></a>如实见者不垢、<a id="a-6J"></a>不净，<a id="a-6K"></a>如是亦无有垢、<a id="a-6L"></a>净。<a id="a-6M"></a>”</p>
  <p id="a6N">【论】问曰：<a id="a-6O"></a>佛已处处答是事，<a id="a-6P"></a>今须菩提何以复问？</p>
  <p id="a6Q">答曰：<a id="a-6R"></a>义虽一，<a id="a-6S"></a>所因事异，<a id="a-6T"></a>所谓一切法，<a id="a-6U"></a>若有佛、<a id="a-6V"></a>若无佛，<a id="a-6W"></a>诸法性常住，<a id="a-6X"></a>空无所有，<a id="a-6Y"></a>非贤圣所作。<a id="a-6Z"></a>般若波罗蜜甚深微妙，<a id="a-6a"></a>难解难量，<a id="a-6b"></a>不可以有量能知；<a id="a-6c"></a>诸佛贤圣怜愍众生故，<a id="a-6d"></a>以种种语言名字、<a id="a-6e"></a>譬喻为说。<a id="a-6f"></a>利根者解圣人意，<a id="a-6g"></a>钝根者处处生著，<a id="a-6h"></a>著于语言名字：<a id="a-6i"></a>若闻说空则著空，<a id="a-6j"></a>闻说空亦空亦复生著，<a id="a-6k"></a>若闻一切法寂灭相，<a id="a-6l"></a>语言道断而亦复著。<a id="a-6m"></a>自心不清净故，<a id="a-6n"></a>闻圣人法为不清净；<a id="a-6o"></a>如人目翳，<a id="a-6p"></a>视清净珠，<a id="a-6q"></a>见其目影，<a id="a-6r"></a>便谓珠不净。<a id="a-6s"></a>佛种种因缘说，<a id="a-6t"></a>见有过罪而生于疑，<a id="a-6u"></a>作是言：<a id="a-6v"></a>若一切法空，<a id="a-6w"></a>空亦空，<a id="a-6x"></a>云何有分别有六道？<a id="a-6y"></a>常生如是等疑难故，<a id="a-6z"></a>须菩提以经将讫，<a id="a-70"></a>为众生处处问是事，<a id="a-71"></a>是故重问。<a id="a-72"></a>佛可须菩提意。</p>
  <p id="a73">问曰：<a id="a-74"></a>须菩提以有难空，<a id="a-75"></a>佛云何可其意？</p>
  <p id="a76">答曰：<a id="a-77"></a>佛可其说，<a id="a-78"></a>诸法空常住，<a id="a-79"></a>有佛、<a id="a-7A"></a>无佛不异，<a id="a-7B"></a>不可其难云何分别有六道等。<a id="a-7C"></a>何以故？<a id="a-7D"></a>以其难欲破空故。<a id="a-7E"></a>是中佛解其所难，<a id="a-7F"></a>所谓凡夫人不入圣法，<a id="a-7G"></a>未得圣道，<a id="a-7H"></a>不知无所有性，<a id="a-7I"></a>不善修习空三昧故。<a id="a-7J"></a>颠倒者，<a id="a-7K"></a>四颠倒；<a id="a-7L"></a>愚痴者，<a id="a-7M"></a>三界系无明。<a id="a-7N"></a>虽不说余烦恼，<a id="a-7O"></a>而此二法虚诳不实，<a id="a-7P"></a>颠倒即是妄语虚诳；<a id="a-7Q"></a>若从颠倒所生业及果报，<a id="a-7R"></a>以根本不实故，<a id="a-7S"></a>众生虽染著，<a id="a-7T"></a>亦无定实。<a id="a-7U"></a>以是故，<a id="a-7V"></a>五道皆空，<a id="a-7W"></a>但有假名。<a id="a-7X"></a>又汝难诸贤圣，<a id="a-7Y"></a>是诸贤圣以断颠倒差别故有异名，<a id="a-7Z"></a>以颠倒不实故无所断。<a id="a-7a"></a>又复灭失无所有故名为断，<a id="a-7b"></a>若实有法可断，<a id="a-7c"></a>尚无断法，<a id="a-7d"></a>何况颠倒？<a id="a-7e"></a>是故一切贤圣果，<a id="a-7f"></a>皆是无所有，<a id="a-7g"></a>断颠倒即是圣人果，<a id="a-7h"></a>果即是断。<a id="a-7i"></a>为果所修道，<a id="a-7j"></a>亦同无所有，<a id="a-7k"></a>是故修道时，<a id="a-7l"></a>必当用空、<a id="a-7m"></a>无相、<a id="a-7n"></a>无作。<a id="a-7o"></a>道、<a id="a-7p"></a>果分别故，<a id="a-7q"></a>贤圣有差别；<a id="a-7r"></a>今实无所有法不能得，<a id="a-7s"></a>无所有云何有差别？<a id="a-7t"></a>是故不应难。</p>
  <p id="a7u">须菩提意，<a id="a-7v"></a>若但颠倒故有世间，<a id="a-7w"></a>若有颠倒亦应有实，<a id="a-7x"></a>虚实相待故，<a id="a-7y"></a>是故问：<a id="a-7z"></a>世尊，<a id="a-80"></a>凡夫所著，<a id="a-81"></a>颇有实生著起业，<a id="a-82"></a>业因缘故，<a id="a-83"></a>六道生死不得解脱？<a id="a-84"></a>佛答言：<a id="a-85"></a>不！<a id="a-86"></a>何以故？<a id="a-87"></a>此中佛自说因缘：<a id="a-88"></a>但颠倒故生著，<a id="a-89"></a>若无颠倒，<a id="a-8A"></a>云何有相待实法？<a id="a-8B"></a>乃至无毫厘许实事，<a id="a-8C"></a>毕竟无故。</p>
  <p id="a8D">问曰：<a id="a-8E"></a>此是诸佛所行实义，<a id="a-8F"></a>所谓毕竟空，<a id="a-8G"></a>此非实耶？</p>
  <p id="a8H">答曰：<a id="a-8I"></a>是第一义空，<a id="a-8J"></a>亦因分别凡夫颠倒故说；<a id="a-8K"></a>若无颠倒，<a id="a-8L"></a>亦无第一义。<a id="a-8M"></a>若凡夫颠倒少多有实，<a id="a-8N"></a>第一义亦应有实。</p>
  <p id="a8O">问曰：<a id="a-8P"></a>若二俱不实，<a id="a-8Q"></a>云何得解脱？<a id="a-8R"></a>如人手垢，<a id="a-8S"></a>还以垢洗，<a id="a-8T"></a>云何得净？</p>
  <p id="a8U">答曰：<a id="a-8V"></a>诸法实相毕竟空，<a id="a-8W"></a>第一实清净。<a id="a-8X"></a>以有凡夫颠倒不清净法故，<a id="a-8Y"></a>有此清净法，<a id="a-8Z"></a>不可破坏，<a id="a-8a"></a>不变异故。<a id="a-8b"></a>以人于诸法实相起著，<a id="a-8c"></a>欲生烦恼，<a id="a-8d"></a>是故说是法性空无所有，<a id="a-8e"></a>无所有故无实。<a id="a-8f"></a>虽二法皆不实，<a id="a-8g"></a>而不实中有差别。<a id="a-8h"></a>如十善、<a id="a-8i"></a>十不善二事，<a id="a-8j"></a>皆有为法故，<a id="a-8k"></a>虚诳不实，<a id="a-8l"></a>而善、<a id="a-8m"></a>不善有差别，<a id="a-8n"></a>杀生法故堕恶道，<a id="a-8o"></a>不杀故生天上。<a id="a-8p"></a>如布施、<a id="a-8q"></a>偷盗二事，<a id="a-8r"></a>虽取相著心，<a id="a-8s"></a>是虚诳不实而亦有差别。<a id="a-8t"></a>如众生乃至知者、<a id="a-8u"></a>见者无所有，<a id="a-8v"></a>而恼众生有大罪，<a id="a-8w"></a>慈悲众生有大福。<a id="a-8x"></a>如慈能破瞋，<a id="a-8y"></a>施能破悭，<a id="a-8z"></a>虽二事俱是不实，<a id="a-90"></a>而能相破。<a id="a-91"></a>是故佛说诸法，<a id="a-92"></a>无有根本定实，<a id="a-93"></a>如毫厘许所有。<a id="a-94"></a>欲证明是事故，<a id="a-95"></a>说梦中受五欲譬喻。</p>
  <p id="a96">须菩提意：<a id="a-97"></a>若一切法毕竟空无所有性，<a id="a-98"></a>今何以故现有眼见、<a id="a-99"></a>耳闻法？<a id="a-9A"></a>以是故，<a id="a-9B"></a>佛说梦譬喻。<a id="a-9C"></a>如人梦力故，<a id="a-9D"></a>虽无实事而有种种闻见、<a id="a-9E"></a>瞋处、<a id="a-9F"></a>喜处；<a id="a-9G"></a>觉人在傍，<a id="a-9H"></a>则无所见。<a id="a-9I"></a>如是，<a id="a-9J"></a>凡夫人无明颠倒力故，<a id="a-9K"></a>妄有所见；<a id="a-9L"></a>圣人觉悟，<a id="a-9M"></a>则无所见。<a id="a-9N"></a>一切法若有漏、<a id="a-9O"></a>若无漏，<a id="a-9P"></a>若有为、<a id="a-9Q"></a>若无为皆不实，<a id="a-9R"></a>虚妄故有见闻。<a id="a-9S"></a>又如梦中见六道生死往来，<a id="a-9T"></a>见须陀洹乃至阿罗汉，<a id="a-9U"></a>梦中无是法而梦见，<a id="a-9V"></a>梦中实无净、<a id="a-9W"></a>无垢。<a id="a-9X"></a>业果报、<a id="a-9Y"></a>六道亦如是，<a id="a-9Z"></a>颠倒因缘故起业，<a id="a-9a"></a>业果报亦应空，<a id="a-9b"></a>除却颠倒故名为道，<a id="a-9c"></a>颠倒无实故，<a id="a-9d"></a>道亦不应实。<a id="a-9e"></a>镜中像、<a id="a-9f"></a>响、<a id="a-9g"></a>焰乃至如化，<a id="a-9h"></a>亦如是。</p>
  <p id="a9i">佛反问须菩提：<a id="a-9j"></a>于是法中有垢者、<a id="a-9k"></a>有净者不？<a id="a-9l"></a>须菩提意：<a id="a-9m"></a>一切法中无我，<a id="a-9n"></a>云何当说有垢、<a id="a-9o"></a>有净者？<a id="a-9p"></a>是故言无。<a id="a-9q"></a>佛言：<a id="a-9r"></a>若无受垢、<a id="a-9s"></a>受净者，<a id="a-9t"></a>垢、<a id="a-9u"></a>净亦无。</p>
  <p id="a9v">问曰：<a id="a-9w"></a>若分别诸法，<a id="a-9x"></a>阿毗昙等经中，<a id="a-9y"></a>有垢、<a id="a-9z"></a>有净，<a id="a-A0"></a>但受垢、<a id="a-A1"></a>净者无。<a id="a-A2"></a>三毒等诸烦恼是垢，<a id="a-A3"></a>三解脱门诸助道法等是净。</p>
  <p id="aA4">答曰：<a id="a-A5"></a>虽有是说，<a id="a-A6"></a>是事不然。<a id="a-A7"></a>若无众生，<a id="a-A8"></a>法无所属，<a id="a-A9"></a>亦无作者；<a id="a-AA"></a>若无作者，<a id="a-AB"></a>亦无作法，<a id="a-AC"></a>无缚无解。<a id="a-AD"></a>如人为火所烧，<a id="a-AE"></a>畏而舍离，<a id="a-AF"></a>非火离火；<a id="a-AG"></a>众生亦如是，<a id="a-AH"></a>畏五众苦故舍离，<a id="a-AI"></a>非苦离苦。<a id="a-AJ"></a>若无垢净者，<a id="a-AK"></a>无有解脱。<a id="a-AL"></a>复次，<a id="a-AM"></a>佛此中自说因缘，<a id="a-AN"></a>所谓我、<a id="a-AO"></a>我所法中住，<a id="a-AP"></a>众生受垢受净；<a id="a-AQ"></a>我毕竟无故，<a id="a-AR"></a>垢净无住处，<a id="a-AS"></a>住处无故，<a id="a-AT"></a>无垢无净。</p>
  <p id="aAU">问曰：<a id="a-AV"></a>我虽无，<a id="a-AW"></a>我见实有，<a id="a-AX"></a>凡人住此中起诸烦恼。</p>
  <p id="aAY">答曰：<a id="a-AZ"></a>若无我，<a id="a-Aa"></a>我见无所缘；<a id="a-Ab"></a>无所缘，<a id="a-Ac"></a>云何得生？</p>
  <p id="aAd">问曰：<a id="a-Ae"></a>虽无我，<a id="a-Af"></a>于五众中邪行谓有我，<a id="a-Ag"></a>生我见，<a id="a-Ah"></a>五众是我我所。</p>
  <p id="aAi">答曰：<a id="a-Aj"></a>若以五众中定生我见因缘，<a id="a-Ak"></a>于他五众中何以故不生？<a id="a-Al"></a>若于他五众生者，<a id="a-Am"></a>则为大错乱！<a id="a-An"></a>是故我见无有定处，<a id="a-Ao"></a>但颠倒故生。</p>
  <p id="aAp">问曰：<a id="a-Aq"></a>若颠倒生，<a id="a-Ar"></a>何以故但自于己身生见？</p>
  <p id="aAs">答曰：<a id="a-At"></a>是颠倒狂错，<a id="a-Au"></a>不应求其实事。<a id="a-Av"></a>又复于无始生死中来，<a id="a-Aw"></a>自于相续五众中生著；<a id="a-Ax"></a>是故佛说住我心众生受垢受净。<a id="a-Ay"></a>又实见者无垢无净，<a id="a-Az"></a>若我定有实见者，<a id="a-B0"></a>应有垢净，<a id="a-B1"></a>如实见者不垢不净；<a id="a-B2"></a>以是因缘故，<a id="a-B3"></a>无垢无净。<a id="a-B4"></a>无垢无净者，<a id="a-B5"></a>见诸法实相。<a id="a-B6"></a>又于诸法实相亦不著，<a id="a-B7"></a>是故无垢；<a id="a-B8"></a>诸法实相无相可取，<a id="a-B9"></a>是故无净。<a id="a-BA"></a>复次，<a id="a-BB"></a>八圣道中不著，<a id="a-BC"></a>是名无净；<a id="a-BD"></a>除诸烦恼，<a id="a-BE"></a>不著颠倒，<a id="a-BF"></a>是名无垢。</p>
  <p data-pb></p>
  <h2 id="aBG">释平等品第八十六（有本作见实品）</h2>
  <p id="aBH">【经】须菩提白佛言：<a id="a-BI"></a>“世尊，<a id="a-BJ"></a>见实者不垢不净，<a id="a-BK"></a>见不实者亦不垢不净。<a id="a-BL"></a>何以故？<a id="a-BM"></a>一切法性无所有故。<a id="a-BN"></a>世尊，<a id="a-BO"></a>无所有中无垢无净，<a id="a-BP"></a>所有中亦无垢无净。<a id="a-BQ"></a>世尊，<a id="a-BR"></a>无所有中、<a id="a-BS"></a>有所有中亦无垢无净。<a id="a-BT"></a>世尊，<a id="a-BU"></a>云何如实语者不垢不净，<a id="a-BV"></a>不实语者亦不垢不净？<a id="a-BW"></a>”</p>
  <p id="aBX">佛告须菩提：<a id="a-BY"></a>“是诸法平等相，<a id="a-BZ"></a>我说是净。<a id="a-Ba"></a>须菩提，<a id="a-Bb"></a>何等是诸法平等？<a id="a-Bc"></a>所谓如，<a id="a-Bd"></a>不异不诳，<a id="a-Be"></a>法相、<a id="a-Bf"></a>法性、<a id="a-Bg"></a>法住、<a id="a-Bh"></a>法位、<a id="a-Bi"></a>实际，<a id="a-Bj"></a>有佛无佛法性常住，<a id="a-Bk"></a>是名净。<a id="a-Bl"></a>世谛故说，<a id="a-Bm"></a>非最第一义；<a id="a-Bn"></a>最第一义，<a id="a-Bo"></a>过一切语言论议音声。<a id="a-Bp"></a>”</p>
  <p id="aBq">须菩提白佛言：<a id="a-Br"></a>“世尊，<a id="a-Bs"></a>若一切法空，<a id="a-Bt"></a>不可说，<a id="a-Bu"></a>如梦、<a id="a-Bv"></a>如响、<a id="a-Bw"></a>如焰、<a id="a-Bx"></a>如影、<a id="a-By"></a>如幻、<a id="a-Bz"></a>如化，<a id="a-C0"></a>云何菩萨摩诃萨，<a id="a-C1"></a>用是如梦、<a id="a-C2"></a>如响、<a id="a-C3"></a>如焰、<a id="a-C4"></a>如影、<a id="a-C5"></a>如幻、<a id="a-C6"></a>如化法？<a id="a-C7"></a>无有根本定实，<a id="a-C8"></a>云何能发阿耨多罗三藐三菩提心，<a id="a-C9"></a>作是愿‘我当具足檀波罗蜜，<a id="a-CA"></a>乃至具足般若波罗蜜’、<a id="a-CB"></a>‘我当具足神通波罗蜜，<a id="a-CC"></a>具足智波罗蜜，<a id="a-CD"></a>具足四禅、<a id="a-CE"></a>四无量心、<a id="a-CF"></a>四无色定，<a id="a-CG"></a>四念处乃至具足八圣道分’、<a id="a-CH"></a>‘我当具足三解脱门、<a id="a-CI"></a>八背舍、<a id="a-CJ"></a>九次第定’、<a id="a-CK"></a>‘我当具足佛十力，<a id="a-CL"></a>乃至具足十八不共法’、<a id="a-CM"></a>‘我当具足三十二相、<a id="a-CN"></a>八十随形好，<a id="a-CO"></a>具足诸陀邻尼门、<a id="a-CP"></a>诸三昧门’、<a id="a-CQ"></a>‘我当放大光明遍照十方，<a id="a-CR"></a>知诸众生心，<a id="a-CS"></a>如应说法’？<a id="a-CT"></a>”</p>
  <p id="aCU">佛告须菩提：<a id="a-CV"></a>“于汝意云何？<a id="a-CW"></a>汝所说诸法，<a id="a-CX"></a>如梦、<a id="a-CY"></a>如响、<a id="a-CZ"></a>如焰、<a id="a-Ca"></a>如影、<a id="a-Cb"></a>如幻、<a id="a-Cc"></a>如化不？<a id="a-Cd"></a>”</p>
  <p id="aCe">须菩提言：<a id="a-Cf"></a>“尔！<a id="a-Cg"></a>世尊。<a id="a-Ch"></a>世尊，<a id="a-Ci"></a>若一切法如梦乃至如化，<a id="a-Cj"></a>菩萨摩诃萨云何行般若波罗蜜？<a id="a-Ck"></a>世尊，<a id="a-Cl"></a>是梦乃至如化，<a id="a-Cm"></a>虚妄不实。<a id="a-Cn"></a>世尊，<a id="a-Co"></a>不应用不实虚妄法，<a id="a-Cp"></a>能具足檀波罗蜜，<a id="a-Cq"></a>乃至十八不共法。<a id="a-Cr"></a>”</p>
  <p id="aCs">佛告须菩提：<a id="a-Ct"></a>“如是，<a id="a-Cu"></a>如是。<a id="a-Cv"></a>不实虚妄法，<a id="a-Cw"></a>不能具足檀波罗蜜乃至十八不共法；<a id="a-Cx"></a>行是不实虚妄法，<a id="a-Cy"></a>不能得阿耨多罗三藐三菩提。<a id="a-Cz"></a>须菩提，<a id="a-D0"></a>是一切法皆是忆想思惟作法，<a id="a-D1"></a>用是思惟忆想作法，<a id="a-D2"></a>不能得一切种智。<a id="a-D3"></a>须菩提，<a id="a-D4"></a>是一切法，<a id="a-D5"></a>能助道法，<a id="a-D6"></a>不能益其果，<a id="a-D7"></a>所谓是诸法无生、<a id="a-D8"></a>无出、<a id="a-D9"></a>无相。<a id="a-DA"></a>菩萨从初发意已来，<a id="a-DB"></a>所作善业，<a id="a-DC"></a>若檀波罗蜜乃至一切种智。<a id="a-DD"></a>何以故？<a id="a-DE"></a>知诸法皆如梦乃至如化，<a id="a-DF"></a>如是等法不具足檀波罗蜜乃至一切种智，<a id="a-DG"></a>不能得成就众生、<a id="a-DH"></a>净佛国土、<a id="a-DI"></a>得阿耨多罗三藐三菩提。<a id="a-DJ"></a>是菩萨摩诃萨所作善业，<a id="a-DK"></a>檀波罗蜜乃至一切种智，<a id="a-DL"></a>知如梦乃至如化，<a id="a-DM"></a>亦知一切众生如梦中行，<a id="a-DN"></a>乃至知如化中行。<a id="a-DO"></a>是菩萨摩诃萨不取般若波罗蜜是有法，<a id="a-DP"></a>用是不取故，<a id="a-DQ"></a>得一切种智，<a id="a-DR"></a>知是诸法如梦无所取，<a id="a-DS"></a>乃至诸法如化无所取。<a id="a-DT"></a>何以故？<a id="a-DU"></a>般若波罗蜜是不可取相，<a id="a-DV"></a>禅波罗蜜乃至十八不共法是不可取相。<a id="a-DW"></a>是菩萨摩诃萨知一切法是不可取相已，<a id="a-DX"></a>发心求阿耨多罗三藐三菩提。<a id="a-DY"></a>何以故？<a id="a-DZ"></a>一切法不可取相，<a id="a-Da"></a>无根本定实，<a id="a-Db"></a>如梦乃至如化，<a id="a-Dc"></a>用不可取相法，<a id="a-Dd"></a>不可得不可取相法。<a id="a-De"></a>但以众生不知不见如是诸法相，<a id="a-Df"></a>是菩萨摩诃萨为是众生故，<a id="a-Dg"></a>求阿耨多罗三藐三菩提。<a id="a-Dh"></a>是菩萨从初发意已来，<a id="a-Di"></a>所有布施，<a id="a-Dj"></a>为一切众生故，<a id="a-Dk"></a>乃至有所修习智慧，<a id="a-Dl"></a>皆为一切众生，<a id="a-Dm"></a>不为己身。<a id="a-Dn"></a>菩萨摩诃萨不为余事故，<a id="a-Do"></a>求阿耨多罗三藐三菩提，<a id="a-Dp"></a>但为一切众生故。<a id="a-Dq"></a>是菩萨行般若波罗蜜时，<a id="a-Dr"></a>见众生无众生，<a id="a-Ds"></a>但众生相中住；<a id="a-Dt"></a>乃至无知者、<a id="a-Du"></a>无见者，<a id="a-Dv"></a>知见相中住。<a id="a-Dw"></a>令众生远离颠倒，<a id="a-Dx"></a>远离已，<a id="a-Dy"></a>置甘露性中住；<a id="a-Dz"></a>住是中者，<a id="a-E0"></a>无有妄相，<a id="a-E1"></a>所谓众生相乃至知者、<a id="a-E2"></a>见者相。<a id="a-E3"></a>是时，<a id="a-E4"></a>菩萨动心、<a id="a-E5"></a>念心、<a id="a-E6"></a>戏论心皆舍，<a id="a-E7"></a>常行不动心、<a id="a-E8"></a>不念心、<a id="a-E9"></a>不戏论心。<a id="a-EA"></a>须菩提，<a id="a-EB"></a>以是方便力故，<a id="a-EC"></a>菩萨摩诃萨行般若波罗蜜时，<a id="a-ED"></a>自无所著，<a id="a-EE"></a>亦教一切众生令得无所著；<a id="a-EF"></a>世谛故，<a id="a-EG"></a>非第一义。<a id="a-EH"></a>”</p>
  <p id="aEI">须菩提白佛言：<a id="a-EJ"></a>“世尊，<a id="a-EK"></a>世尊得阿耨多罗三藐三菩提时，<a id="a-EL"></a>得诸佛法，<a id="a-EM"></a>以世谛故得？<a id="a-EN"></a>以第一义中得？<a id="a-EO"></a>”</p>
  <p id="aEP">佛言：<a id="a-EQ"></a>“以世谛故说佛得是法，<a id="a-ER"></a>是法中无有法可得是人得是法。<a id="a-ES"></a>何以故？<a id="a-ET"></a>是人得是法，<a id="a-EU"></a>是为大有所得，<a id="a-EV"></a>用二法，<a id="a-EW"></a>无道无果。<a id="a-EX"></a>”</p>
  <p id="aEY">须菩提白佛言：<a id="a-EZ"></a>“世尊，<a id="a-Ea"></a>若行二法，<a id="a-Eb"></a>无道无果；<a id="a-Ec"></a>行不二法，<a id="a-Ed"></a>有道有果不？<a id="a-Ee"></a>”</p>
  <p id="aEf">佛言：<a id="a-Eg"></a>“行二法无道无果，<a id="a-Eh"></a>行不二法亦无道无果。<a id="a-Ei"></a>若无二法，<a id="a-Ej"></a>无不二法，<a id="a-Ek"></a>即是道，<a id="a-El"></a>即是果。<a id="a-Em"></a>何以故？<a id="a-En"></a>用如是法得道、<a id="a-Eo"></a>得果，<a id="a-Ep"></a>用是法不得道、<a id="a-Eq"></a>不得果，<a id="a-Er"></a>是为戏论。<a id="a-Es"></a>诸平等法中，<a id="a-Et"></a>无有戏论；<a id="a-Eu"></a>无戏论相，<a id="a-Ev"></a>是诸法平等。<a id="a-Ew"></a>”</p>
  <p id="aEx">须菩提白佛言：<a id="a-Ey"></a>“世尊，<a id="a-Ez"></a>诸法无所有性，<a id="a-F0"></a>是中何等是平等？<a id="a-F1"></a>”</p>
  <p id="aF2">佛言：<a id="a-F3"></a>“若无有法，<a id="a-F4"></a>无有无法，<a id="a-F5"></a>亦不说诸法平等相，<a id="a-F6"></a>除平等，<a id="a-F7"></a>更无余法离一切法平等相。<a id="a-F8"></a>平等者，<a id="a-F9"></a>若凡夫、<a id="a-FA"></a>若圣人，<a id="a-FB"></a>不能行、<a id="a-FC"></a>不能到。<a id="a-FD"></a>”</p>
  <p id="aFE">须菩提白佛言：<a id="a-FF"></a>“世尊，<a id="a-FG"></a>乃至佛亦不能行，<a id="a-FH"></a>亦不能到？<a id="a-FI"></a>”</p>
  <p id="aFJ">佛言：<a id="a-FK"></a>“是诸法平等，<a id="a-FL"></a>一切圣人皆不能行，<a id="a-FM"></a>亦不能到，<a id="a-FN"></a>所谓诸须陀洹、<a id="a-FO"></a>斯陀含、<a id="a-FP"></a>阿那含、<a id="a-FQ"></a>阿罗汉、<a id="a-FR"></a>辟支佛、<a id="a-FS"></a>诸菩萨摩诃萨及诸佛。<a id="a-FT"></a>”</p>
  <p id="aFU">须菩提白佛言：<a id="a-FV"></a>“世尊，<a id="a-FW"></a>佛者，<a id="a-FX"></a>一切诸法中行力自在，<a id="a-FY"></a>云何说佛亦不能行、<a id="a-FZ"></a>不能到？<a id="a-Fa"></a>”</p>
  <p id="aFb">佛告须菩提：<a id="a-Fc"></a>“若诸法平等与佛有异，<a id="a-Fd"></a>应当如是问。<a id="a-Fe"></a>须菩提，<a id="a-Ff"></a>今诸凡夫人平等，<a id="a-Fg"></a>诸须陀洹、<a id="a-Fh"></a>斯陀含、<a id="a-Fi"></a>阿那含、<a id="a-Fj"></a>阿罗汉、<a id="a-Fk"></a>辟支佛、<a id="a-Fl"></a>诸菩萨摩诃萨、<a id="a-Fm"></a>诸佛及圣法皆平等；<a id="a-Fn"></a>是一平等无二，<a id="a-Fo"></a>所谓是凡夫人，<a id="a-Fp"></a>是须陀洹乃至佛，<a id="a-Fq"></a>是一切法平等中皆不可得。<a id="a-Fr"></a>”</p>
  <p id="aFs">须菩提白佛言：<a id="a-Ft"></a>“世尊，<a id="a-Fu"></a>若诸法平等中皆不可得，<a id="a-Fv"></a>是凡夫人乃至是佛。<a id="a-Fw"></a>世尊，<a id="a-Fx"></a>凡夫人、<a id="a-Fy"></a>须陀洹乃至佛，<a id="a-Fz"></a>为无有分别？<a id="a-G0"></a>”</p>
  <p id="aG1">佛告须菩提：<a id="a-G2"></a>“如是，<a id="a-G3"></a>如是。<a id="a-G4"></a>诸法平等中，<a id="a-G5"></a>无有分别，<a id="a-G6"></a>是凡夫人，<a id="a-G7"></a>是须陀洹乃至是佛。<a id="a-G8"></a>”</p>
  <p id="aG9">“世尊，<a id="a-GA"></a>若无分别诸凡夫人、<a id="a-GB"></a>须陀洹乃至佛，<a id="a-GC"></a>云何分别有三宝现于世，<a id="a-GD"></a>佛宝、<a id="a-GE"></a>法宝、<a id="a-GF"></a>僧宝？<a id="a-GG"></a>”</p>
  <p id="aGH">佛言：<a id="a-GI"></a>“于意云何？<a id="a-GJ"></a>佛宝、<a id="a-GK"></a>法宝、<a id="a-GL"></a>僧宝，<a id="a-GM"></a>与诸法等异不？<a id="a-GN"></a>”</p>
  <p id="aGO">须菩提白佛言：<a id="a-GP"></a>“如我从佛所闻义，<a id="a-GQ"></a>佛宝、<a id="a-GR"></a>法宝、<a id="a-GS"></a>僧宝，<a id="a-GT"></a>与诸法等无有异。<a id="a-GU"></a>世尊，<a id="a-GV"></a>是佛宝、<a id="a-GW"></a>法宝、<a id="a-GX"></a>僧宝，<a id="a-GY"></a>即是平等，<a id="a-GZ"></a>是法皆不合、<a id="a-Ga"></a>不散，<a id="a-Gb"></a>无色、<a id="a-Gc"></a>无形、<a id="a-Gd"></a>无对，<a id="a-Ge"></a>一相所谓无相。<a id="a-Gf"></a>佛有是力，<a id="a-Gg"></a>能分别无相诸法处所，<a id="a-Gh"></a>是凡夫人、<a id="a-Gi"></a>是须陀洹、<a id="a-Gj"></a>是斯陀含、<a id="a-Gk"></a>是阿那含、<a id="a-Gl"></a>是阿罗汉、<a id="a-Gm"></a>是辟支佛、<a id="a-Gn"></a>是菩萨摩诃萨、<a id="a-Go"></a>是诸佛。<a id="a-Gp"></a>”</p>
  <p id="aGq">佛告须菩提：<a id="a-Gr"></a>“如是，<a id="a-Gs"></a>如是。<a id="a-Gt"></a>诸佛得阿耨多罗三藐三菩提，<a id="a-Gu"></a>不分别诸法，<a id="a-Gv"></a>当知是地狱、<a id="a-Gw"></a>是饿鬼、<a id="a-Gx"></a>是畜生、<a id="a-Gy"></a>是人、<a id="a-Gz"></a>是天，<a id="a-H0"></a>是四天王天乃至是他化自在天，<a id="a-H1"></a>是梵天乃至是非有想非无想处天，<a id="a-H2"></a>是四念处乃至八圣道分，<a id="a-H3"></a>是内空乃至是无法有法空，<a id="a-H4"></a>是佛十力乃至是十八不共法不？<a id="a-H5"></a>”</p>
  <p id="aH6">须菩提言：<a id="a-H7"></a>“不知也！<a id="a-H8"></a>世尊。<a id="a-H9"></a>”</p>
  <p id="aHA">“以是故，<a id="a-HB"></a>须菩提，<a id="a-HC"></a>当知佛有大恩力，<a id="a-HD"></a>于诸法平等中，<a id="a-HE"></a>不动而分别诸法。<a id="a-HF"></a>”</p>
  <p id="aHG">须菩提白佛言：<a id="a-HH"></a>“世尊，<a id="a-HI"></a>如佛于诸法平等中不动，<a id="a-HJ"></a>凡夫人亦于诸法平等中不动，<a id="a-HK"></a>须陀洹乃至辟支佛亦于诸法平等中不动。<a id="a-HL"></a>世尊，<a id="a-HM"></a>若诸法等相，<a id="a-HN"></a>即是凡夫人相，<a id="a-HO"></a>即是须陀洹相，<a id="a-HP"></a>乃至诸佛即是平等相。<a id="a-HQ"></a>世尊，<a id="a-HR"></a>今诸法各各相，<a id="a-HS"></a>所谓色相异，<a id="a-HT"></a>受、<a id="a-HU"></a>想、<a id="a-HV"></a>行、<a id="a-HW"></a>识相异；<a id="a-HX"></a>眼相异，<a id="a-HY"></a>耳、<a id="a-HZ"></a>鼻、<a id="a-Ha"></a>舌、<a id="a-Hb"></a>身、<a id="a-Hc"></a>意相异；<a id="a-Hd"></a>地相异，<a id="a-He"></a>水、<a id="a-Hf"></a>火、<a id="a-Hg"></a>风、<a id="a-Hh"></a>空、<a id="a-Hi"></a>识相异；<a id="a-Hj"></a>欲相异，<a id="a-Hk"></a>瞋、<a id="a-Hl"></a>痴相异，<a id="a-Hm"></a>邪见相异；<a id="a-Hn"></a>禅相异，<a id="a-Ho"></a>无量心相异，<a id="a-Hp"></a>无色定相异；<a id="a-Hq"></a>四念处相异，<a id="a-Hr"></a>乃至八圣道分相异；<a id="a-Hs"></a>檀波罗蜜相异，<a id="a-Ht"></a>乃至般若波罗蜜相异；<a id="a-Hu"></a>三解脱门相异；<a id="a-Hv"></a>十八空相异；<a id="a-Hw"></a>佛十力相异，<a id="a-Hx"></a>四无所畏相异，<a id="a-Hy"></a>四无碍智相异，<a id="a-Hz"></a>十八不共法相异；<a id="a-I0"></a>有为法性异，<a id="a-I1"></a>无为法性异；<a id="a-I2"></a>是凡夫人相异，<a id="a-I3"></a>乃至佛相异。<a id="a-I4"></a>诸法各各相，<a id="a-I5"></a>云何菩萨摩诃萨行般若波罗蜜时，<a id="a-I6"></a>诸法异相中不作分别？<a id="a-I7"></a>若不作分别，<a id="a-I8"></a>不能行般若波罗蜜；<a id="a-I9"></a>若不行般若波罗蜜，<a id="a-IA"></a>不能从一地至一地；<a id="a-IB"></a>若不从一地至一地，<a id="a-IC"></a>不能入菩萨位；<a id="a-ID"></a>不能入菩萨位故，<a id="a-IE"></a>不能过声闻、<a id="a-IF"></a>辟支佛地；<a id="a-IG"></a>不能过声闻、<a id="a-IH"></a>辟支佛地故，<a id="a-II"></a>不能具足神通波罗蜜；<a id="a-IJ"></a>不具足神通波罗蜜，<a id="a-IK"></a>不能具足檀波罗蜜，<a id="a-IL"></a>乃至不能具足般若波罗蜜，<a id="a-IM"></a>从一佛国至一佛国，<a id="a-IN"></a>供养诸佛，<a id="a-IO"></a>于诸佛所种善根；<a id="a-IP"></a>用是善根能成就众生，<a id="a-IQ"></a>净佛国土。<a id="a-IR"></a>”</p>
  <p id="aIS">佛告须菩提：<a id="a-IT"></a>“如汝所问，<a id="a-IU"></a>是诸法相亦是凡夫人，<a id="a-IV"></a>亦是须陀洹乃至佛。<a id="a-IW"></a>”</p>
  <p id="aIX">“世尊，<a id="a-IY"></a>是诸法各各相，<a id="a-IZ"></a>所谓色相异，<a id="a-Ia"></a>乃至有为、<a id="a-Ib"></a>无为法相异，<a id="a-Ic"></a>云何菩萨摩诃萨观一相不作分别？<a id="a-Id"></a>”</p>
  <p id="aIe">“须菩提，<a id="a-If"></a>于汝意云何？<a id="a-Ig"></a>是色相空不？<a id="a-Ih"></a>乃至诸佛相空不？<a id="a-Ii"></a>”</p>
  <p id="aIj">“世尊，<a id="a-Ik"></a>实空。<a id="a-Il"></a>”</p>
  <p id="aIm">“须菩提，<a id="a-In"></a>空中各各相法可得不？<a id="a-Io"></a>所谓色相乃至诸佛相。<a id="a-Ip"></a>”</p>
  <p id="aIq">须菩提言：<a id="a-Ir"></a>“不可得！<a id="a-Is"></a>”</p>
  <p id="aIt">佛言：<a id="a-Iu"></a>“以是因缘故，<a id="a-Iv"></a>当知诸法平等中，<a id="a-Iw"></a>非凡夫人，<a id="a-Ix"></a>亦不离凡夫人，<a id="a-Iy"></a>乃至非佛，<a id="a-Iz"></a>亦不离佛。<a id="a-J0"></a>”</p>
  <p id="aJ1">须菩提白佛言：<a id="a-J2"></a>“世尊，<a id="a-J3"></a>是平等，<a id="a-J4"></a>为是有为法？<a id="a-J5"></a>为是无为法？<a id="a-J6"></a>”</p>
  <p id="aJ7">佛言：<a id="a-J8"></a>“非有为法，<a id="a-J9"></a>非无为法。<a id="a-JA"></a>何以故？<a id="a-JB"></a>离有为法，<a id="a-JC"></a>无为法不可得；<a id="a-JD"></a>离无为法，<a id="a-JE"></a>有为法不可得。<a id="a-JF"></a>须菩提，<a id="a-JG"></a>是有为性、<a id="a-JH"></a>无为性，<a id="a-JI"></a>是二法不合、<a id="a-JJ"></a>不散，<a id="a-JK"></a>无色、<a id="a-JL"></a>无形、<a id="a-JM"></a>无对，<a id="a-JN"></a>一相所谓无相。<a id="a-JO"></a>佛亦以世谛故说，<a id="a-JP"></a>非以第一义。<a id="a-JQ"></a>何以故？<a id="a-JR"></a>第一义中无身行、<a id="a-JS"></a>无口行、<a id="a-JT"></a>无意行，<a id="a-JU"></a>亦不离身、<a id="a-JV"></a>口、<a id="a-JW"></a>意行得第一义。<a id="a-JX"></a>是诸有为法、<a id="a-JY"></a>无为法平等相，<a id="a-JZ"></a>即是第一义。<a id="a-Ja"></a>菩萨摩诃萨行般若波罗蜜时，<a id="a-Jb"></a>第一义中不动，<a id="a-Jc"></a>而行菩萨事，<a id="a-Jd"></a>饶益众生。<a id="a-Je"></a>”</p>
  <p id="aJf">【论】释曰：<a id="a-Jg"></a>须菩提思惟：<a id="a-Jh"></a>佛答实见者、<a id="a-Ji"></a>妄见者无异，<a id="a-Jj"></a>垢净见无故。<a id="a-Jk"></a>思惟已，<a id="a-Jl"></a>问佛：<a id="a-Jm"></a>见实者无垢无净，<a id="a-Jn"></a>见不实者亦不垢不净，<a id="a-Jo"></a>一切法性无所有故；<a id="a-Jp"></a>无所有中无垢无净，<a id="a-Jq"></a>所有中亦无垢无净。<a id="a-Jr"></a>无所有断灭见故，<a id="a-Js"></a>不应有垢净；<a id="a-Jt"></a>所有中常见故，<a id="a-Ju"></a>不应有垢净。<a id="a-Jv"></a>所有若决定是有，<a id="a-Jw"></a>则不从因缘生，<a id="a-Jx"></a>不从因缘生故常，<a id="a-Jy"></a>常故无垢无净。<a id="a-Jz"></a>须菩提白佛：<a id="a-K0"></a>实见者、<a id="a-K1"></a>不实见者，<a id="a-K2"></a>是义云何？<a id="a-K3"></a>佛答：<a id="a-K4"></a>垢净虽无别相可说，<a id="a-K5"></a>诸法平等故，<a id="a-K6"></a>是名为净。<a id="a-K7"></a>若分别说垢净相，<a id="a-K8"></a>是事不然！<a id="a-K9"></a>一切法平等故，<a id="a-KA"></a>我说名净。<a id="a-KB"></a>佛告须菩提：<a id="a-KC"></a>诸法实相，<a id="a-KD"></a>如、<a id="a-KE"></a>法性、<a id="a-KF"></a>法住、<a id="a-KG"></a>法位、<a id="a-KH"></a>实际是平等，<a id="a-KI"></a>菩萨入是等中，<a id="a-KJ"></a>心无憎爱。<a id="a-KK"></a>是法，<a id="a-KL"></a>有佛无佛常住，<a id="a-KM"></a>作法皆是虚诳，<a id="a-KN"></a>是故说无作法，<a id="a-KO"></a>有佛无佛常住。<a id="a-KP"></a>听者心即取相，<a id="a-KQ"></a>著是诸法平等；<a id="a-KR"></a>如人以指指月，<a id="a-KS"></a>不知者但视其指而不视月。<a id="a-KT"></a>是故佛说：<a id="a-KU"></a>诸法平等相亦如是，<a id="a-KV"></a>皆是世谛，<a id="a-KW"></a>世谛非实，<a id="a-KX"></a>但为成办事故说。<a id="a-KY"></a>譬如以金贸草，<a id="a-KZ"></a>不知者言：<a id="a-Ka"></a>何以以贵易贱？<a id="a-Kb"></a>答曰：<a id="a-Kc"></a>我事须用故。<a id="a-Kd"></a>是平等义不可说，<a id="a-Ke"></a>一切名字语言音声悉断。<a id="a-Kf"></a>何以故？<a id="a-Kg"></a>诸法平等，<a id="a-Kh"></a>是无戏论寂灭相；<a id="a-Ki"></a>但觉观散心中，<a id="a-Kj"></a>有语言故有所说。</p>
  <p id="aKk">须菩提从佛闻诸法平等相，<a id="a-Kl"></a>解其旨趣，<a id="a-Km"></a>为诸新发意菩萨故问：<a id="a-Kn"></a>世尊，<a id="a-Ko"></a>若一切法空不可说，<a id="a-Kp"></a>如梦乃至如化，<a id="a-Kq"></a>云何菩萨于无根本法中而生心作是愿，<a id="a-Kr"></a>我当具足檀波罗蜜，<a id="a-Ks"></a>乃至为众生如应说法？<a id="a-Kt"></a>佛以反问答须菩提：<a id="a-Ku"></a>布施等乃至陀罗尼门说法等，<a id="a-Kv"></a>此诸法非如幻、<a id="a-Kw"></a>如梦等耶？<a id="a-Kx"></a>须菩提言：<a id="a-Ky"></a>实尔！<a id="a-Kz"></a>是诸法虽有利益，<a id="a-L0"></a>不出于如梦法。</p>
  <p id="aL1">须菩提复问：<a id="a-L2"></a>世尊，<a id="a-L3"></a>梦等法皆虚妄不实，<a id="a-L4"></a>菩萨为求实法故，<a id="a-L5"></a>行般若波罗蜜得佛道，<a id="a-L6"></a>云何行不实法？<a id="a-L7"></a>不实法不能行檀波罗蜜等！<a id="a-L8"></a>佛可须菩提言：<a id="a-L9"></a>如是，<a id="a-LA"></a>如是，<a id="a-LB"></a>布施等法，<a id="a-LC"></a>皆是思惟忆想分别作起生法，<a id="a-LD"></a>不得住如是法中成一切种智。<a id="a-LE"></a>即时众中听者，<a id="a-LF"></a>心生懈怠，<a id="a-LG"></a>是故佛说：<a id="a-LH"></a>是一切法，<a id="a-LI"></a>皆是助道因缘。<a id="a-LJ"></a>若于是法中邪行谬错，<a id="a-LK"></a>是名不实；<a id="a-LL"></a>若直行不谬，<a id="a-LM"></a>即是助道法。<a id="a-LN"></a>是法为助道故，<a id="a-LO"></a>不为果。<a id="a-LP"></a>是布施等是有为法，<a id="a-LQ"></a>道亦有为，<a id="a-LR"></a>同相故相益；<a id="a-LS"></a>道果者，<a id="a-LT"></a>所谓诸法实，<a id="a-LU"></a>无出、<a id="a-LV"></a>无生，<a id="a-LW"></a>一相、<a id="a-LX"></a>无相，<a id="a-LY"></a>寂灭涅槃，<a id="a-LZ"></a>是故于涅槃不能有益。<a id="a-La"></a>如时雨能益草木，<a id="a-Lb"></a>不益虚空；<a id="a-Lc"></a>是故菩萨知是助道法及道果，<a id="a-Ld"></a>从初发心来所作善法布施等，<a id="a-Le"></a>知皆是毕竟空，<a id="a-Lf"></a>如梦乃至如化。</p>
  <p id="aLg">问曰：<a id="a-Lh"></a>若菩萨知诸法实相，<a id="a-Li"></a>何用行布施等为？</p>
  <p id="aLj">答曰：<a id="a-Lk"></a>佛此中说：<a id="a-Ll"></a>布施等不具足，<a id="a-Lm"></a>不能成就众生。<a id="a-Ln"></a>菩萨庄严身，<a id="a-Lo"></a>及音声语言，<a id="a-Lp"></a>得佛神通力，<a id="a-Lq"></a>以种种方便力，<a id="a-Lr"></a>能引导众生。<a id="a-Ls"></a>是故菩萨为成就众生故，<a id="a-Lt"></a>行檀波罗蜜，<a id="a-Lu"></a>亦不取檀波罗蜜若有、<a id="a-Lv"></a>若无相，<a id="a-Lw"></a>亦不戏论如梦等诸法，<a id="a-Lx"></a>直行乃至得阿耨多罗三藐三菩提。<a id="a-Ly"></a>何以故？<a id="a-Lz"></a>般若波罗蜜不可取相，<a id="a-M0"></a>乃至十八不共法亦不可取相；<a id="a-M1"></a>知一切不可取相已，<a id="a-M2"></a>发心求阿耨多罗三藐三菩提，<a id="a-M3"></a>作是念：<a id="a-M4"></a>一切无根本，<a id="a-M5"></a>不可取相，<a id="a-M6"></a>如梦乃至如化；<a id="a-M7"></a>以不可取法不能得不可取相法，<a id="a-M8"></a>但以众生不知是法故，<a id="a-M9"></a>我为是众生求阿耨多罗三藐三菩提。<a id="a-MA"></a>是菩萨从初发心来，<a id="a-MB"></a>所有布施为一切众生，<a id="a-MC"></a>所谓布施等诸善法，<a id="a-MD"></a>为一切众生故修，<a id="a-ME"></a>不自为身。<a id="a-MF"></a>此中佛自说因缘；<a id="a-MG"></a>不为余事故，<a id="a-MH"></a>求阿耨多罗三藐三菩提，<a id="a-MI"></a>但为一切众生故。<a id="a-MJ"></a>所以者何？<a id="a-MK"></a>是菩萨远离怜愍众生心，<a id="a-ML"></a>但行般若波罗蜜，<a id="a-MM"></a>求诸法实相，<a id="a-MN"></a>或堕邪见中；<a id="a-MO"></a>是人未得一切智，<a id="a-MP"></a>所求一切智事，<a id="a-MQ"></a>心未调柔，<a id="a-MR"></a>故堕诸边，<a id="a-MS"></a>诸法实相难得故。<a id="a-MT"></a>是故佛说：<a id="a-MU"></a>菩萨从初发心，<a id="a-MV"></a>怜愍众生故，<a id="a-MW"></a>著心渐薄，<a id="a-MX"></a>不戏论毕竟空。<a id="a-MY"></a>若空有此过，<a id="a-MZ"></a>若不空有彼过等。</p>
  <p id="aMa">问曰：<a id="a-Mb"></a>如余处菩萨自利益，<a id="a-Mc"></a>亦利益众生，<a id="a-Md"></a>此中何以但说利益众生，<a id="a-Me"></a>不说自利？<a id="a-Mf"></a>自利、<a id="a-Mg"></a>利人有何咎？</p>
  <p id="aMh">答曰：<a id="a-Mi"></a>菩萨行善道，<a id="a-Mj"></a>为一切众生，<a id="a-Mk"></a>此是实义；<a id="a-Ml"></a>余处说自利，<a id="a-Mm"></a>亦利益众生，<a id="a-Mn"></a>是为凡夫人作是说，<a id="a-Mo"></a>然后能行菩萨道。<a id="a-Mp"></a>入道人有下中上：<a id="a-Mq"></a>下者，<a id="a-Mr"></a>但为自度故行善法；<a id="a-Ms"></a>中者，<a id="a-Mt"></a>自为亦为他；<a id="a-Mu"></a>上者，<a id="a-Mv"></a>但为他人故行善法。</p>
  <p id="aMw">问曰：<a id="a-Mx"></a>是事不然！<a id="a-My"></a>下者，<a id="a-Mz"></a>但自为身；<a id="a-N0"></a>中者，<a id="a-N1"></a>但为众生；<a id="a-N2"></a>上者，<a id="a-N3"></a>自利亦利他人。<a id="a-N4"></a>若但利他，<a id="a-N5"></a>不能自利，<a id="a-N6"></a>云何言上？</p>
  <p id="aN7">答曰：<a id="a-N8"></a>不然！<a id="a-N9"></a>世间法尔，<a id="a-NA"></a>自供养者不得其福，<a id="a-NB"></a>自害其身而不得罪；<a id="a-NC"></a>以是故，<a id="a-ND"></a>为自身行道，<a id="a-NE"></a>名为下人。<a id="a-NF"></a>一切世人但自利身，<a id="a-NG"></a>不能为他；<a id="a-NH"></a>若自为身行道，<a id="a-NI"></a>是则折减，<a id="a-NJ"></a>自为爱著故；<a id="a-NK"></a>若能自舍己乐，<a id="a-NL"></a>但为一切众生故行善法，<a id="a-NM"></a>是名上人，<a id="a-NN"></a>与一切众生异故。<a id="a-NO"></a>若但为众生故行善法，<a id="a-NP"></a>众生未成就，<a id="a-NQ"></a>自利则为具足；<a id="a-NR"></a>若自利益，<a id="a-NS"></a>又为众生，<a id="a-NT"></a>是为杂行。<a id="a-NU"></a>求佛道者有三种：<a id="a-NV"></a>一者、<a id="a-NW"></a>但爱念佛故，<a id="a-NX"></a>自为己身成佛；<a id="a-NY"></a>二者、<a id="a-NZ"></a>为己身亦为众生；<a id="a-Na"></a>三者、<a id="a-Nb"></a>但为众生，<a id="a-Nc"></a>是人清净行道，<a id="a-Nd"></a>破我颠倒故。<a id="a-Ne"></a>是菩萨行般若波罗蜜时，<a id="a-Nf"></a>无众生乃至无知者、<a id="a-Ng"></a>见者，<a id="a-Nh"></a>安住是中，<a id="a-Ni"></a>拔出众生于甘露性中。<a id="a-Nj"></a>甘露性者，<a id="a-Nk"></a>所谓一切助道法。<a id="a-Nl"></a>何以故？<a id="a-Nm"></a>行是法得至涅槃，<a id="a-Nn"></a>涅槃名甘露性；<a id="a-No"></a>是甘露性中，<a id="a-Np"></a>我等妄想不复生。<a id="a-Nq"></a>是菩萨自得无所著，<a id="a-Nr"></a>亦令众生得无所著，<a id="a-Ns"></a>是名第一利益众生。</p>
  <p id="aNt">问曰：<a id="a-Nu"></a>上说但利益众生故行道，<a id="a-Nv"></a>今何以故自得无所著，<a id="a-Nw"></a>令众生得无所著？</p>
  <p id="aNx">答曰：<a id="a-Ny"></a>不得已故，<a id="a-Nz"></a>若自无智慧，<a id="a-O0"></a>何能利人？<a id="a-O1"></a>以是故，<a id="a-O2"></a>先自得无所著，<a id="a-O3"></a>然后教人。<a id="a-O4"></a>若是功德可得与他，<a id="a-O5"></a>如财物者，<a id="a-O6"></a>诸佛、<a id="a-O7"></a>大菩萨所有功德皆应与他，<a id="a-O8"></a>乃至调达、<a id="a-O9"></a>怨贼皆可与之，<a id="a-OA"></a>然后更自修集功德；<a id="a-OB"></a>但是事不然，<a id="a-OC"></a>不可我作而他得。<a id="a-OD"></a>是亦世俗说，<a id="a-OE"></a>非第一义。<a id="a-OF"></a>何以故？<a id="a-OG"></a>第一义中无众生，<a id="a-OH"></a>无一无异等分别诸法相，<a id="a-OI"></a>此中说亦无所著处。<a id="a-OJ"></a>复次，<a id="a-OK"></a>如先说，<a id="a-OL"></a>不可说相是第一义，<a id="a-OM"></a>此中可说故是世俗。</p>
  <p id="aON">尔时，<a id="a-OO"></a>须菩提问：<a id="a-OP"></a>佛于道场所得法，<a id="a-OQ"></a>为用世谛故得？<a id="a-OR"></a>为用第一义谛？<a id="a-OS"></a>须菩提意：<a id="a-OT"></a>若以世谛故得，<a id="a-OU"></a>即是虚妄不实；<a id="a-OV"></a>若以第一义故得，<a id="a-OW"></a>第一义中无得、<a id="a-OX"></a>无得者，<a id="a-OY"></a>不可说、<a id="a-OZ"></a>不可受。<a id="a-Oa"></a>佛答：<a id="a-Ob"></a>以世俗语言故，<a id="a-Oc"></a>说佛得阿耨多罗三藐三菩提，<a id="a-Od"></a>是中无得者，<a id="a-Oe"></a>无有得法。<a id="a-Of"></a>何以故？<a id="a-Og"></a>若是人得是法，<a id="a-Oh"></a>即是二法，<a id="a-Oi"></a>二法中无道无果。<a id="a-Oj"></a>二法者，<a id="a-Ok"></a>是菩萨，<a id="a-Ol"></a>是得阿耨多罗三藐三菩提。<a id="a-Om"></a>如是二法，<a id="a-On"></a>皆是世谛故有。<a id="a-Oo"></a>若二者，<a id="a-Op"></a>佛法何得不虚妄？<a id="a-Oq"></a>若有人不得第一义，<a id="a-Or"></a>但以二法分别诸法，<a id="a-Os"></a>是则虚妄。<a id="a-Ot"></a>诸佛、<a id="a-Ou"></a>大菩萨得第一义故，<a id="a-Ov"></a>为度众生令得第一义，<a id="a-Ow"></a>虽分别诸法，<a id="a-Ox"></a>非是虚妄。</p>
  <p id="aOy">须菩提复问：<a id="a-Oz"></a>世尊，<a id="a-P0"></a>若用二法，<a id="a-P1"></a>无道、<a id="a-P2"></a>无果；<a id="a-P3"></a>今以不二法故，<a id="a-P4"></a>有道、<a id="a-P5"></a>有果耶？<a id="a-P6"></a>佛答：<a id="a-P7"></a>二法无道、<a id="a-P8"></a>无果，<a id="a-P9"></a>不二法亦无道、<a id="a-PA"></a>无果。</p>
  <p id="aPB">问曰：<a id="a-PC"></a>余处说二法是凡夫法，<a id="a-PD"></a>不二法是贤圣法，<a id="a-PE"></a>如毗摩罗诘经不二入法门中说。</p>
  <p id="aPF">答曰：<a id="a-PG"></a>不二是真实圣法，<a id="a-PH"></a>或有新发意菩萨，<a id="a-PI"></a>未得诸法实相，<a id="a-PJ"></a>闻是不二法，<a id="a-PK"></a>取相生著！<a id="a-PL"></a>是故或称赞不二法，<a id="a-PM"></a>或时毁訾。<a id="a-PN"></a>又佛遮二边说中道，<a id="a-PO"></a>所谓非二、<a id="a-PP"></a>非不二。<a id="a-PQ"></a>二法名各各别相，<a id="a-PR"></a>不二名一空相。<a id="a-PS"></a>以是一空相，<a id="a-PT"></a>破各各别异相，<a id="a-PU"></a>破已事讫，<a id="a-PV"></a>还舍不二相，<a id="a-PW"></a>是即是道、<a id="a-PX"></a>是果。<a id="a-PY"></a>何以故？<a id="a-PZ"></a>诸贤圣虽赞叹无二法，<a id="a-Pa"></a>为不著故；<a id="a-Pb"></a>用是法得道、<a id="a-Pc"></a>得果，<a id="a-Pd"></a>用是法无道、<a id="a-Pe"></a>无果，<a id="a-Pf"></a>即是戏论，<a id="a-Pg"></a>无戏论是平等法。</p>
  <p id="aPh">须菩提白佛言：<a id="a-Pi"></a>若诸法无所有性，<a id="a-Pj"></a>何等是平等？<a id="a-Pk"></a>佛答：<a id="a-Pl"></a>若离有性、<a id="a-Pm"></a>无性，<a id="a-Pn"></a>假名为平等。<a id="a-Po"></a>若菩萨不说一切法有，<a id="a-Pp"></a>不说一切法性，<a id="a-Pq"></a>不说一切法相等；<a id="a-Pr"></a>显示亦不说无法，<a id="a-Ps"></a>无法性，<a id="a-Pt"></a>无法相等；<a id="a-Pu"></a>显示亦不说离是二边，<a id="a-Pv"></a>更有平等相。<a id="a-Pw"></a>一切处不取平等相，<a id="a-Px"></a>亦不忧言无是平等，<a id="a-Py"></a>不妨行诸善法，<a id="a-Pz"></a>是名诸法平等。<a id="a-Q0"></a>复次，<a id="a-Q1"></a>诸法平等者，<a id="a-Q2"></a>所谓出过一切法。</p>
  <p id="aQ3">问曰：<a id="a-Q4"></a>先处处说诸法即是平等相，<a id="a-Q5"></a>平等即是诸法实，<a id="a-Q6"></a>名异而义同。<a id="a-Q7"></a>色如，<a id="a-Q8"></a>非色非离色，<a id="a-Q9"></a>今何以说平等出过一切法？</p>
  <p id="aQA">答曰：<a id="a-QB"></a>一切法有二种：<a id="a-QC"></a>一者、<a id="a-QD"></a>色等诸法体，<a id="a-QE"></a>二者、<a id="a-QF"></a>色等法中行。<a id="a-QG"></a>凡夫邪行，<a id="a-QH"></a>贤圣正行；<a id="a-QI"></a>此中说平等，<a id="a-QJ"></a>于凡夫行中出，<a id="a-QK"></a>不言色等中出。<a id="a-QL"></a>复次，<a id="a-QM"></a>平等，<a id="a-QN"></a>无能行、<a id="a-QO"></a>无能到。</p>
  <p id="aQP">于是须菩提惊问：<a id="a-QQ"></a>佛亦不能行、<a id="a-QR"></a>不能到？<a id="a-QS"></a>须菩提谓：<a id="a-QT"></a>是法虽甚深微妙难行，<a id="a-QU"></a>是事佛应当得！<a id="a-QV"></a>佛答：<a id="a-QW"></a>从须陀洹乃至佛，<a id="a-QX"></a>皆无能行、<a id="a-QY"></a>无能到。<a id="a-QZ"></a>佛意：<a id="a-Qa"></a>三世十方佛，<a id="a-Qb"></a>不能行、<a id="a-Qc"></a>不能到，<a id="a-Qd"></a>何况一佛？<a id="a-Qe"></a>平等性自尔故。</p>
  <p id="aQf">须菩提复问：<a id="a-Qg"></a>佛于一切法中行力自在，<a id="a-Qh"></a>佛无碍智慧，<a id="a-Qi"></a>无处不到，<a id="a-Qj"></a>云何言不能行、<a id="a-Qk"></a>不能到？<a id="a-Ql"></a>佛答：<a id="a-Qm"></a>若佛与平等异，<a id="a-Qn"></a>应有是难，<a id="a-Qo"></a>何以不能行、<a id="a-Qp"></a>不能到？<a id="a-Qq"></a>今凡夫平等，<a id="a-Qr"></a>须陀洹平等，<a id="a-Qs"></a>佛平等，<a id="a-Qt"></a>皆一平等，<a id="a-Qu"></a>无二无分别。<a id="a-Qv"></a>是凡夫乃至佛，<a id="a-Qw"></a>自性不能自性中行，<a id="a-Qx"></a>不能自性中到、<a id="a-Qy"></a>自性应他性中行。<a id="a-Qz"></a>是故佛说：<a id="a-R0"></a>若佛与平等异，<a id="a-R1"></a>佛应行平等。<a id="a-R2"></a>但佛即是平等故，<a id="a-R3"></a>不行、<a id="a-R4"></a>不到，<a id="a-R5"></a>非以智慧少故。</p>
  <p id="aR6">须菩提白佛言：<a id="a-R7"></a>若平等，<a id="a-R8"></a>凡夫乃至佛，<a id="a-R9"></a>不可得异，<a id="a-RA"></a>今凡夫、<a id="a-RB"></a>圣人，<a id="a-RC"></a>不应有差别！<a id="a-RD"></a>佛可须菩提问：<a id="a-RE"></a>平等中无差别，<a id="a-RF"></a>世谛故凡夫法中有差别。</p>
  <p id="aRG">复问：<a id="a-RH"></a>若凡夫乃至佛无有差别，<a id="a-RI"></a>云何三宝现于世间，<a id="a-RJ"></a>大利益众生？<a id="a-RK"></a>佛答：<a id="a-RL"></a>平等即是法宝，<a id="a-RM"></a>法宝即是佛宝、<a id="a-RN"></a>僧宝。<a id="a-RO"></a>何以故？<a id="a-RP"></a>未得法时，<a id="a-RQ"></a>不名为佛，<a id="a-RR"></a>得平等法故，<a id="a-RS"></a>名为佛；<a id="a-RT"></a>得是平等法故，<a id="a-RU"></a>分别有须陀洹等差别。</p>
  <p id="aRV">须菩提受佛教：<a id="a-RW"></a>是法皆无合、<a id="a-RX"></a>无散，<a id="a-RY"></a>无色、<a id="a-RZ"></a>无形、<a id="a-Ra"></a>无对，<a id="a-Rb"></a>一相所谓无相；<a id="a-Rc"></a>唯佛有是力，<a id="a-Rd"></a>于空、<a id="a-Re"></a>无相中，<a id="a-Rf"></a>分别是凡夫、<a id="a-Rg"></a>是圣人。<a id="a-Rh"></a>佛告须菩提：<a id="a-Ri"></a>如是，<a id="a-Rj"></a>如是。<a id="a-Rk"></a>若诸佛不分别是法，<a id="a-Rl"></a>云何当知有地狱乃至十八不共法？</p>
  <p id="aRm">问曰：<a id="a-Rn"></a>诸佛如日出，<a id="a-Ro"></a>不能令高者下、<a id="a-Rp"></a>下者高，<a id="a-Rq"></a>但能照明万物，<a id="a-Rr"></a>令有眼者别识；<a id="a-Rs"></a>诸佛亦如是，<a id="a-Rt"></a>亦不转诸法相，<a id="a-Ru"></a>但以一切智照，<a id="a-Rv"></a>为人演说令知。<a id="a-Rw"></a>汝何以故言，<a id="a-Rx"></a>若不分别诸法，<a id="a-Ry"></a>云何知有地狱乃至十八不共法？<a id="a-Rz"></a>如今畜生等现目所见，<a id="a-S0"></a>人皆识知，<a id="a-S1"></a>何须佛说！</p>
  <p id="aS2">答曰：<a id="a-S3"></a>佛虽不作好丑诸事，<a id="a-S4"></a>而演说示人。<a id="a-S5"></a>知有二种：<a id="a-S6"></a>一者、<a id="a-S7"></a>凡夫虚妄知，<a id="a-S8"></a>二者、<a id="a-S9"></a>如实知。<a id="a-SA"></a>畜生等相，<a id="a-SB"></a>是凡夫虚妄知；<a id="a-SC"></a>佛为知实相故，<a id="a-SD"></a>言佛不分别诸法，<a id="a-SE"></a>云何知有地狱等。</p>
  <p id="aSF">复次，<a id="a-SG"></a>诸佛法寂灭相、<a id="a-SH"></a>无戏论，<a id="a-SI"></a>此中若分别有地狱等相，<a id="a-SJ"></a>不名为寂灭、<a id="a-SK"></a>不二、<a id="a-SL"></a>无戏论法。<a id="a-SM"></a>佛虽知寂灭、<a id="a-SN"></a>不二相，<a id="a-SO"></a>亦能于寂灭相中分别诸法，<a id="a-SP"></a>而不堕戏论。<a id="a-SQ"></a>离诸法实相者，<a id="a-SR"></a>虽眼见畜生等，<a id="a-SS"></a>亦不能如实知其相。<a id="a-ST"></a>如牛，<a id="a-SU"></a>角、<a id="a-SV"></a>足、<a id="a-SW"></a>尾等诸分边和合，<a id="a-SX"></a>更有牛法生，<a id="a-SY"></a>是为一。<a id="a-SZ"></a>诸分多，<a id="a-Sa"></a>牛法一，<a id="a-Sb"></a>一不作多，<a id="a-Sc"></a>多不作一。<a id="a-Sd"></a>有人言：<a id="a-Se"></a>“此说非也！<a id="a-Sf"></a>除此诸分，<a id="a-Sg"></a>应更有牛法力用可见！<a id="a-Sh"></a>”牛法众分和合生，<a id="a-Si"></a>而牛法不异众分。<a id="a-Sj"></a>何以故？<a id="a-Sk"></a>见此众分合故，<a id="a-Sl"></a>名为见牛，<a id="a-Sm"></a>更不见余物为牛。<a id="a-Sn"></a>异者破一；<a id="a-So"></a>一者破异；<a id="a-Sp"></a>不一不异，<a id="a-Sq"></a>破一异；<a id="a-Sr"></a>若无一、<a id="a-Ss"></a>异，<a id="a-St"></a>云何有不一、<a id="a-Su"></a>不异？<a id="a-Sv"></a>若入是诸法平等中，<a id="a-Sw"></a>尔时，<a id="a-Sx"></a>始如实得牛相。<a id="a-Sy"></a>是故言：<a id="a-Sz"></a>若佛不分别诸法相，<a id="a-T0"></a>不说二谛，<a id="a-T1"></a>云何善说畜生等？<a id="a-T2"></a>所谓于平等不动而分别诸法。<a id="a-T3"></a>不动者，<a id="a-T4"></a>分别诸法时，<a id="a-T5"></a>不著一、<a id="a-T6"></a>异相。</p>
  <p id="aT7">须菩提白佛：<a id="a-T8"></a>如佛于诸法等中不动，<a id="a-T9"></a>辟支佛乃至凡夫，<a id="a-TA"></a>于诸法等中亦不动。<a id="a-TB"></a>何以故？<a id="a-TC"></a>诸佛平等相，<a id="a-TD"></a>乃至凡夫亦平等相。<a id="a-TE"></a>世尊，<a id="a-TF"></a>若尔者，<a id="a-TG"></a>佛云何分别诸法是色异，<a id="a-TH"></a>色性异，<a id="a-TI"></a>受性异，<a id="a-TJ"></a>乃至有为、<a id="a-TK"></a>无为性异？<a id="a-TL"></a>若不分别诸法，<a id="a-TM"></a>菩萨行般若波罗蜜时，<a id="a-TN"></a>不得从一地至一地，<a id="a-TO"></a>乃至净佛国土。<a id="a-TP"></a>佛答：<a id="a-TQ"></a>于汝意云何？<a id="a-TR"></a>推寻色等相，<a id="a-TS"></a>为是空不？<a id="a-TT"></a>世尊，<a id="a-TU"></a>实空！<a id="a-TV"></a>空中有异法不？<a id="a-TW"></a>答言：<a id="a-TX"></a>不！<a id="a-TY"></a>何以故？<a id="a-TZ"></a>是毕竟空，<a id="a-Ta"></a>以无相智慧可解，<a id="a-Tb"></a>是中云何有异相？<a id="a-Tc"></a>佛语须菩提：<a id="a-Td"></a>若空中无异相，<a id="a-Te"></a>空便是实，<a id="a-Tf"></a>是故汝云何于空中分别诸法作是难？<a id="a-Tg"></a>毕竟空中，<a id="a-Th"></a>空亦不可得，<a id="a-Ti"></a>各各相亦不可得，<a id="a-Tj"></a>汝云何以空各各相为难？<a id="a-Tk"></a>以是因缘故，<a id="a-Tl"></a>当知诸法平等中，<a id="a-Tm"></a>无分别故，<a id="a-Tn"></a>无凡夫人。<a id="a-To"></a>但凡夫人，<a id="a-Tp"></a>非实相不离实相，<a id="a-Tq"></a>凡夫实相即是圣人相，<a id="a-Tr"></a>是故言不但凡夫，<a id="a-Ts"></a>不离凡夫，<a id="a-Tt"></a>乃至佛亦如是。</p>
  <p id="aTu">须菩提以平等相大利益，<a id="a-Tv"></a>欲知平等定相，<a id="a-Tw"></a>是故问：<a id="a-Tx"></a>为是有为？<a id="a-Ty"></a>为是无为？<a id="a-Tz"></a>佛答：<a id="a-U0"></a>非有为、<a id="a-U1"></a>非无为。<a id="a-U2"></a>何以故？<a id="a-U3"></a>若有为，<a id="a-U4"></a>皆是虚诳作法；<a id="a-U5"></a>若无为，<a id="a-U6"></a>无为法无生、<a id="a-U7"></a>住、<a id="a-U8"></a>灭故无法，<a id="a-U9"></a>无法故不得名无为，<a id="a-UA"></a>因有为故有无为。<a id="a-UB"></a>如经中说：<a id="a-UC"></a>离有为，<a id="a-UD"></a>无为不可得；<a id="a-UE"></a>如离长无短，<a id="a-UF"></a>是相待义。</p>
  <p id="aUG">问曰：<a id="a-UH"></a>有为法是无常，<a id="a-UI"></a>无为法是常，<a id="a-UJ"></a>云何言离有为，<a id="a-UK"></a>无为不可得？</p>
  <p id="aUL">答曰：<a id="a-UM"></a>无为法无分别故无相；<a id="a-UN"></a>若说常相，<a id="a-UO"></a>不得言无相。<a id="a-UP"></a>破有为法故名无为，<a id="a-UQ"></a>更无异法。<a id="a-UR"></a>如人闭在牢狱，<a id="a-US"></a>穿墙得出，<a id="a-UT"></a>破壁是空，<a id="a-UU"></a>更无异空，<a id="a-UV"></a>空亦不从因缘生；<a id="a-UW"></a>无为法亦如是，<a id="a-UX"></a>有为法中先有无为性，<a id="a-UY"></a>破有为即是无为，<a id="a-UZ"></a>是故说离有为，<a id="a-Ua"></a>无为不可得。<a id="a-Ub"></a>是有为、<a id="a-Uc"></a>无为性，<a id="a-Ud"></a>皆不合、<a id="a-Ue"></a>不散，<a id="a-Uf"></a>一相所谓无相。<a id="a-Ug"></a>佛以世谛故说是事，<a id="a-Uh"></a>非第一义。<a id="a-Ui"></a>何以故？<a id="a-Uj"></a>佛自说因缘：<a id="a-Uk"></a>第一义中无身、<a id="a-Ul"></a>口、<a id="a-Um"></a>意行，<a id="a-Un"></a>有为、<a id="a-Uo"></a>无为法平等，<a id="a-Up"></a>即是第一义。<a id="a-Uq"></a>观是有为、<a id="a-Ur"></a>无为法平等，<a id="a-Us"></a>亦不著一相，<a id="a-Ut"></a>菩萨于第一义中不动而利益众生；<a id="a-Uu"></a>方便力故，<a id="a-Uv"></a>种种因缘为众生说法也。</p>
 </body>
</html>