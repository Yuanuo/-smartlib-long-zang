<!doctype html>
<html id="z3IBVJEuf" data-ver="1820">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第九十</h1>
  <h2 id="a2">释实际品第八十</h2>
  <p id="a3">【经】须菩提白佛言：<a id="a-4"></a>“世尊，<a id="a-5"></a>若众生毕竟不可得，<a id="a-6"></a>菩萨为谁故，<a id="a-7"></a>行般若波罗蜜？<a id="a-8"></a>”</p>
  <p id="a9">佛告须菩提：<a id="a-A"></a>“菩萨为实际故，<a id="a-B"></a>行般若波罗蜜。<a id="a-C"></a>须菩提，<a id="a-D"></a>实际、<a id="a-E"></a>众生际异者，<a id="a-F"></a>菩萨不行般若波罗蜜。<a id="a-G"></a>须菩提，<a id="a-H"></a>实际、<a id="a-I"></a>众生际不异，<a id="a-J"></a>以是故，<a id="a-K"></a>菩萨摩诃萨为利益众生故，<a id="a-L"></a>行般若波罗蜜。<a id="a-M"></a>复次，<a id="a-N"></a>须菩提，<a id="a-O"></a>菩萨摩诃萨行般若波罗蜜时，<a id="a-P"></a>以不坏实际法，<a id="a-Q"></a>立众生于实际中。<a id="a-R"></a>”</p>
  <p id="aS">须菩提白佛言：<a id="a-T"></a>“世尊，<a id="a-U"></a>若实际即是众生际，<a id="a-V"></a>菩萨则为建立实际于实际。<a id="a-W"></a>世尊，<a id="a-X"></a>若建立实际于实际，<a id="a-Y"></a>则为建立自性于自性。<a id="a-Z"></a>世尊，<a id="a-a"></a>不得建立自性于自性。<a id="a-b"></a>世尊，<a id="a-c"></a>云何菩萨摩诃萨行般若波罗蜜时，<a id="a-d"></a>建立众生于实际？<a id="a-e"></a>”</p>
  <p id="af">佛告须菩提：<a id="a-g"></a>“实际不可建立于实际，<a id="a-h"></a>自性不可建立于自性。<a id="a-i"></a>须菩提，<a id="a-j"></a>今菩萨摩诃萨行般若波罗蜜时，<a id="a-k"></a>以方便力故，<a id="a-l"></a>建立众生于实际，<a id="a-m"></a>实际亦不异众生际，<a id="a-n"></a>实际、<a id="a-o"></a>众生际无二无别。<a id="a-p"></a>”</p>
  <p id="aq">须菩提白佛言：<a id="a-r"></a>“世尊，<a id="a-s"></a>何等是诸菩萨摩诃萨方便力，<a id="a-t"></a>用是方便力，<a id="a-u"></a>菩萨摩诃萨行般若波罗蜜时，<a id="a-v"></a>建立众生于实际，<a id="a-w"></a>亦不坏实际相？<a id="a-x"></a>”</p>
  <p id="ay">佛告须菩提：<a id="a-z"></a>“若菩萨摩诃萨行般若波罗蜜时，<a id="a-10"></a>以方便力故，<a id="a-11"></a>建立众生于布施。<a id="a-12"></a>建立已，<a id="a-13"></a>说布施先、<a id="a-14"></a>后际空，<a id="a-15"></a>作是言：<a id="a-16"></a>‘如是布施前际空，<a id="a-17"></a>后际空，<a id="a-18"></a>中际亦空，<a id="a-19"></a>施者亦空，<a id="a-1A"></a>施报亦空，<a id="a-1B"></a>受者亦空。<a id="a-1C"></a>诸善男子，<a id="a-1D"></a>是一切法实际中不可得，<a id="a-1E"></a>汝等莫念布施异、<a id="a-1F"></a>施者异、<a id="a-1G"></a>施报异、<a id="a-1H"></a>受者异！<a id="a-1I"></a>若汝等不念布施异、<a id="a-1J"></a>施者异、<a id="a-1K"></a>施报异、<a id="a-1L"></a>受者异，<a id="a-1M"></a>是时布施能取甘露味，<a id="a-1N"></a>得甘露味果。<a id="a-1O"></a>汝善男子，<a id="a-1P"></a>以是布施故莫著色，<a id="a-1Q"></a>莫著受、<a id="a-1R"></a>想、<a id="a-1S"></a>行、<a id="a-1T"></a>识。<a id="a-1U"></a>何以故？<a id="a-1V"></a>是布施、<a id="a-1W"></a>布施相空，<a id="a-1X"></a>施者、<a id="a-1Y"></a>施者空，<a id="a-1Z"></a>施报、<a id="a-1a"></a>施报空，<a id="a-1b"></a>受者、<a id="a-1c"></a>受者空，<a id="a-1d"></a>空中布施不可得、<a id="a-1e"></a>施者不可得、<a id="a-1f"></a>施报不可得、<a id="a-1g"></a>受者不可得。<a id="a-1h"></a>何以故？<a id="a-1i"></a>是诸法毕竟自性空故。<a id="a-1j"></a>’</p>
  <p id="a1k">“复次，<a id="a-1l"></a>须菩提，<a id="a-1m"></a>菩萨摩诃萨行般若波罗蜜时，<a id="a-1n"></a>以方便力故，<a id="a-1o"></a>教众生持戒。<a id="a-1p"></a>语众生言：<a id="a-1q"></a>‘汝善男子，<a id="a-1r"></a>除舍杀生法，<a id="a-1s"></a>乃至除舍邪见法。<a id="a-1t"></a>何以故？<a id="a-1u"></a>善男子，<a id="a-1v"></a>如汝所分别法，<a id="a-1w"></a>是诸法无如是性。<a id="a-1x"></a>汝善男子，<a id="a-1y"></a>当谛思惟，<a id="a-1z"></a>何等是众生而欲夺命？<a id="a-20"></a>用何等物夺命？<a id="a-21"></a>乃至邪见亦如是。<a id="a-22"></a>’须菩提，<a id="a-23"></a>菩萨摩诃萨，<a id="a-24"></a>如是方便力成就众生。<a id="a-25"></a>是菩萨摩诃萨即为众生说布施、<a id="a-26"></a>持戒果报，<a id="a-27"></a>是布施、<a id="a-28"></a>持戒果报自性空；<a id="a-29"></a>知布施、<a id="a-2A"></a>持戒果报自性空已，<a id="a-2B"></a>是中不著，<a id="a-2C"></a>不著故心不散，<a id="a-2D"></a>能生智慧，<a id="a-2E"></a>以是智慧断一切结使烦恼，<a id="a-2F"></a>入无余涅槃。<a id="a-2G"></a>是世俗法，<a id="a-2H"></a>非第一实义。<a id="a-2I"></a>何以故？<a id="a-2J"></a>空中无有灭，<a id="a-2K"></a>亦无使灭者。<a id="a-2L"></a>诸法毕竟空，<a id="a-2M"></a>即是涅槃。</p>
  <p id="a2N">“复次，<a id="a-2O"></a>须菩提，<a id="a-2P"></a>菩萨摩诃萨见众生瞋恚恼心，<a id="a-2Q"></a>教言：<a id="a-2R"></a>‘汝善男子，<a id="a-2S"></a>来修行忍辱，<a id="a-2T"></a>作忍辱人，<a id="a-2U"></a>当乐忍辱！<a id="a-2V"></a>汝所瞋者，<a id="a-2W"></a>自性空。<a id="a-2X"></a>汝来善男子，<a id="a-2Y"></a>如是思惟，<a id="a-2Z"></a>我于何所法中瞋？<a id="a-2a"></a>谁为瞋者？<a id="a-2b"></a>所瞋者谁？<a id="a-2c"></a>是法皆空，<a id="a-2d"></a>自性空法，<a id="a-2e"></a>无不空时。<a id="a-2f"></a>是空非诸佛作，<a id="a-2g"></a>非辟支佛作，<a id="a-2h"></a>非声闻作，<a id="a-2i"></a>非菩萨摩诃萨作，<a id="a-2j"></a>非诸天、<a id="a-2k"></a>鬼神、<a id="a-2l"></a>龙王、<a id="a-2m"></a>阿修罗、<a id="a-2n"></a>紧那罗、<a id="a-2o"></a>摩睺罗伽，<a id="a-2p"></a>非四天王天乃至非他化自在天，<a id="a-2q"></a>非梵众天乃至非净居天，<a id="a-2r"></a>非无边空处乃至非有想非无想处诸天所作。<a id="a-2s"></a>汝当如是思惟，<a id="a-2t"></a>瞋谁？<a id="a-2u"></a>谁是瞋者？<a id="a-2v"></a>何等是瞋事？<a id="a-2w"></a>是一切法性空，<a id="a-2x"></a>性空法无有所瞋。<a id="a-2y"></a>’如是，<a id="a-2z"></a>须菩提，<a id="a-30"></a>菩萨摩诃萨行般若波罗蜜时，<a id="a-31"></a>以是因缘，<a id="a-32"></a>建立众生于性空，<a id="a-33"></a>次第渐渐示教利喜，<a id="a-34"></a>令得阿耨多罗三藐三菩提。<a id="a-35"></a>是世俗法，<a id="a-36"></a>非第一实义。<a id="a-37"></a>何以故？<a id="a-38"></a>是性空中无有得者，<a id="a-39"></a>无有得法，<a id="a-3A"></a>无有得处。<a id="a-3B"></a>须菩提，<a id="a-3C"></a>是名实际性空法，<a id="a-3D"></a>菩萨摩诃萨为众生故行是法，<a id="a-3E"></a>众生亦不可得。<a id="a-3F"></a>何以故？<a id="a-3G"></a>一切法离众生相。</p>
  <p id="a3H">“复次，<a id="a-3I"></a>须菩提，<a id="a-3J"></a>菩萨摩诃萨行般若波罗蜜时，<a id="a-3K"></a>方便力故，<a id="a-3L"></a>见众生懈怠，<a id="a-3M"></a>教令身精进，<a id="a-3N"></a>心精进，<a id="a-3O"></a>作是言：<a id="a-3P"></a>‘诸善男子，<a id="a-3Q"></a>诸法性空中无懈怠法、<a id="a-3R"></a>无懈怠者、<a id="a-3S"></a>无懈怠事，<a id="a-3T"></a>是一切法性皆空，<a id="a-3U"></a>无过性空者。<a id="a-3V"></a>汝等生身精进，<a id="a-3W"></a>心精进，<a id="a-3X"></a>为生善法故莫懈怠！<a id="a-3Y"></a>善法者，<a id="a-3Z"></a>若布施、<a id="a-3a"></a>若持戒、<a id="a-3b"></a>若忍辱、<a id="a-3c"></a>若精进、<a id="a-3d"></a>若禅定、<a id="a-3e"></a>若智慧，<a id="a-3f"></a>若诸禅定、<a id="a-3g"></a>解脱、<a id="a-3h"></a>三昧，<a id="a-3i"></a>若四念处乃至八圣道分，<a id="a-3j"></a>若空解脱门、<a id="a-3k"></a>无相、<a id="a-3l"></a>无作解脱门，<a id="a-3m"></a>乃至十八不共法，<a id="a-3n"></a>莫懈怠！<a id="a-3o"></a>诸善男子，<a id="a-3p"></a>是一切法性空中，<a id="a-3q"></a>当知无碍相、<a id="a-3r"></a>无碍法中无懈怠者，<a id="a-3s"></a>无懈怠法。<a id="a-3t"></a>’如是，<a id="a-3u"></a>须菩提，<a id="a-3v"></a>菩萨摩诃萨行般若波罗蜜时，<a id="a-3w"></a>教众生令住性空，<a id="a-3x"></a>不堕二法。<a id="a-3y"></a>何以故？<a id="a-3z"></a>是性空无二无别故，<a id="a-40"></a>是无二法，<a id="a-41"></a>则无可著处。</p>
  <p id="a42">“复次，<a id="a-43"></a>须菩提，<a id="a-44"></a>菩萨摩诃萨行性空般若波罗蜜时，<a id="a-45"></a>教众生令精进，<a id="a-46"></a>作是言：<a id="a-47"></a>‘诸善男子勤精进！<a id="a-48"></a>若布施、<a id="a-49"></a>若持戒、<a id="a-4A"></a>若忍辱、<a id="a-4B"></a>若精进、<a id="a-4C"></a>若禅定、<a id="a-4D"></a>若智慧，<a id="a-4E"></a>若禅定、<a id="a-4F"></a>解脱、<a id="a-4G"></a>三昧，<a id="a-4H"></a>若四念处乃至八圣道分，<a id="a-4I"></a>若空解脱门、<a id="a-4J"></a>无相、<a id="a-4K"></a>无作解脱门，<a id="a-4L"></a>若佛十力、<a id="a-4M"></a>若四无所畏、<a id="a-4N"></a>若四无碍智、<a id="a-4O"></a>若十八不共法、<a id="a-4P"></a>若大慈大悲。<a id="a-4Q"></a>是诸法，<a id="a-4R"></a>汝等莫念二相，<a id="a-4S"></a>莫念不二相！<a id="a-4T"></a>何以故？<a id="a-4U"></a>是法性皆空，<a id="a-4V"></a>是性空不应用二相念，<a id="a-4W"></a>不应用不二相念。<a id="a-4X"></a>’如是，<a id="a-4Y"></a>须菩提，<a id="a-4Z"></a>菩萨摩诃萨行般若波罗蜜，<a id="a-4a"></a>以方便力故，<a id="a-4b"></a>成就众生；<a id="a-4c"></a>成就众生已，<a id="a-4d"></a>次第教令得须陀洹果、<a id="a-4e"></a>斯陀含果、<a id="a-4f"></a>阿那含果、<a id="a-4g"></a>阿罗汉果、<a id="a-4h"></a>辟支佛道，<a id="a-4i"></a>入菩萨位，<a id="a-4j"></a>令得阿耨多罗三藐三菩提。</p>
  <p id="a4k">“复次，<a id="a-4l"></a>须菩提，<a id="a-4m"></a>菩萨摩诃萨行般若波罗蜜时，<a id="a-4n"></a>见众生乱心，<a id="a-4o"></a>以方便力，<a id="a-4p"></a>为利益众生故，<a id="a-4q"></a>作是言：<a id="a-4r"></a>‘诸善男子当修禅定！<a id="a-4s"></a>汝莫生乱想，<a id="a-4t"></a>当生一心。<a id="a-4u"></a>何以故？<a id="a-4v"></a>是法性皆空，<a id="a-4w"></a>性空中无有法可得，<a id="a-4x"></a>若乱、<a id="a-4y"></a>若一心。<a id="a-4z"></a>汝等住是三昧，<a id="a-50"></a>所有作业，<a id="a-51"></a>若身、<a id="a-52"></a>若口、<a id="a-53"></a>若意，<a id="a-54"></a>若布施、<a id="a-55"></a>若持戒、<a id="a-56"></a>若行忍辱、<a id="a-57"></a>若勤精进、<a id="a-58"></a>若行禅定、<a id="a-59"></a>若修智慧，<a id="a-5A"></a>若行四念处乃至若行八圣道分，<a id="a-5B"></a>若诸解脱、<a id="a-5C"></a>次第定，<a id="a-5D"></a>若行佛十力、<a id="a-5E"></a>四无所畏、<a id="a-5F"></a>四无碍智、<a id="a-5G"></a>十八不共法、<a id="a-5H"></a>大慈大悲、<a id="a-5I"></a>三十二相，<a id="a-5J"></a>八十随形好，<a id="a-5K"></a>若声闻道、<a id="a-5L"></a>若辟支佛道、<a id="a-5M"></a>若菩萨道、<a id="a-5N"></a>若佛道，<a id="a-5O"></a>若须陀洹果、<a id="a-5P"></a>斯陀含果、<a id="a-5Q"></a>阿那含果、<a id="a-5R"></a>阿罗汉果、<a id="a-5S"></a>辟支佛道，<a id="a-5T"></a>若一切种智，<a id="a-5U"></a>若成就众生，<a id="a-5V"></a>若净佛国土，<a id="a-5W"></a>汝等皆当应随所愿得，<a id="a-5X"></a>行性空故。<a id="a-5Y"></a>’如是，<a id="a-5Z"></a>须菩提，<a id="a-5a"></a>若菩萨摩诃萨行般若波罗蜜方便力，<a id="a-5b"></a>为利益众生故，<a id="a-5c"></a>从初发意终不懈废，<a id="a-5d"></a>常求善法，<a id="a-5e"></a>利益众生，<a id="a-5f"></a>从一佛国至一佛国，<a id="a-5g"></a>供养诸佛，<a id="a-5h"></a>从诸佛闻法，<a id="a-5i"></a>舍身受身，<a id="a-5j"></a>乃至阿耨多罗三藐三菩提，<a id="a-5k"></a>终不忘失。<a id="a-5l"></a>是菩萨常得诸陀罗尼，<a id="a-5m"></a>诸根具足，<a id="a-5n"></a>所谓身根、<a id="a-5o"></a>语根、<a id="a-5p"></a>意根。<a id="a-5q"></a>何以故？<a id="a-5r"></a>是菩萨摩诃萨，<a id="a-5s"></a>常修一切种智；<a id="a-5t"></a>修一切种智故，<a id="a-5u"></a>一切诸道皆修，<a id="a-5v"></a>若声闻道、<a id="a-5w"></a>若辟支佛道、<a id="a-5x"></a>若菩萨神通道。<a id="a-5y"></a>行神通道菩萨，<a id="a-5z"></a>常利益众生，<a id="a-60"></a>终不忘失。<a id="a-61"></a>是菩萨住报得神通，<a id="a-62"></a>利益众生，<a id="a-63"></a>入生死五道，<a id="a-64"></a>终不耗减。<a id="a-65"></a>如是，<a id="a-66"></a>须菩提，<a id="a-67"></a>菩萨摩诃萨行般若波罗蜜住性空，<a id="a-68"></a>以禅定利益众生。</p>
  <p id="a69">“复次，<a id="a-6A"></a>须菩提，<a id="a-6B"></a>菩萨摩诃萨行般若波罗蜜，<a id="a-6C"></a>住性空，<a id="a-6D"></a>以方便力故，<a id="a-6E"></a>利益众生，<a id="a-6F"></a>作是言：<a id="a-6G"></a>‘汝等诸善男子，<a id="a-6H"></a>观一切法性空！<a id="a-6I"></a>善男子，<a id="a-6J"></a>汝等当作诸业，<a id="a-6K"></a>若身业、<a id="a-6L"></a>若口业、<a id="a-6M"></a>若意业，<a id="a-6N"></a>取甘露味，<a id="a-6O"></a>得甘露果！<a id="a-6P"></a>性空中无有法退。<a id="a-6Q"></a>何以故？<a id="a-6R"></a>性空不退，<a id="a-6S"></a>亦无退者；<a id="a-6T"></a>以性空非法亦非非法，<a id="a-6U"></a>于无所有法中，<a id="a-6V"></a>云何当有退？<a id="a-6W"></a>’须菩提，<a id="a-6X"></a>菩萨摩诃萨行般若波罗蜜时，<a id="a-6Y"></a>如是教众生常不懈废。<a id="a-6Z"></a>是菩萨自行十善，<a id="a-6a"></a>亦教他人行十善，<a id="a-6b"></a>五戒、<a id="a-6c"></a>八戒亦如是；<a id="a-6d"></a>自行初禅，<a id="a-6e"></a>亦教他人令行初禅，<a id="a-6f"></a>乃至第四禅亦如是；<a id="a-6g"></a>常自行慈心，<a id="a-6h"></a>亦教他人令行慈心，<a id="a-6i"></a>乃至舍心亦如是；<a id="a-6j"></a>自行无边空处，<a id="a-6k"></a>亦教他人令行无边空处，<a id="a-6l"></a>乃至非有想非无想处亦如是；<a id="a-6m"></a>自行四念处，<a id="a-6n"></a>亦教他人令行四念处，<a id="a-6o"></a>乃至八圣道分、<a id="a-6p"></a>佛十力乃至八十随形好，<a id="a-6q"></a>亦如是；<a id="a-6r"></a>自于须陀洹果中生智慧，<a id="a-6s"></a>亦不住是中，<a id="a-6t"></a>亦教他人令得须陀洹果，<a id="a-6u"></a>乃至阿罗汉亦如是；<a id="a-6v"></a>自于辟支佛道中生智慧，<a id="a-6w"></a>亦不住是中，<a id="a-6x"></a>亦教他人令得辟支佛道；<a id="a-6y"></a>自生阿耨多罗三藐三菩提道，<a id="a-6z"></a>亦教他人令得阿耨多罗三藐三菩提道。<a id="a-70"></a>如是，<a id="a-71"></a>须菩提，<a id="a-72"></a>菩萨摩诃萨行般若波罗蜜方便力故，<a id="a-73"></a>终不懈怠。<a id="a-74"></a>”</p>
  <p id="a75">须菩提白佛言：<a id="a-76"></a>“世尊，<a id="a-77"></a>若诸法性常空，<a id="a-78"></a>常空中众生不可得，<a id="a-79"></a>法非法亦不可得，<a id="a-7A"></a>菩萨摩诃萨云何求一切种智？<a id="a-7B"></a>”</p>
  <p id="a7C">佛告须菩提：<a id="a-7D"></a>“如是，<a id="a-7E"></a>如是，<a id="a-7F"></a>如汝所言，<a id="a-7G"></a>诸法性皆空，<a id="a-7H"></a>空中众生不可得，<a id="a-7I"></a>法非法亦不可得。<a id="a-7J"></a>须菩提，<a id="a-7K"></a>若一切法性不空，<a id="a-7L"></a>菩萨摩诃萨不依性空成阿耨多罗三藐三菩提，<a id="a-7M"></a>为众生说性空法。<a id="a-7N"></a>须菩提，<a id="a-7O"></a>色性空，<a id="a-7P"></a>受、<a id="a-7Q"></a>想、<a id="a-7R"></a>行、<a id="a-7S"></a>识性空。<a id="a-7T"></a>菩萨摩诃萨行般若波罗蜜时，<a id="a-7U"></a>说五阴性空法，<a id="a-7V"></a>说十二入、<a id="a-7W"></a>十八界性空法，<a id="a-7X"></a>说四禅、<a id="a-7Y"></a>四无量心、<a id="a-7Z"></a>四无色定、<a id="a-7a"></a>四念处乃至八圣道分性空法，<a id="a-7b"></a>说三解脱门、<a id="a-7c"></a>八背舍、<a id="a-7d"></a>九次第定、<a id="a-7e"></a>佛十力、<a id="a-7f"></a>四无所畏、<a id="a-7g"></a>四无碍智、<a id="a-7h"></a>十八不共法、<a id="a-7i"></a>大慈大悲、<a id="a-7j"></a>三十二相、<a id="a-7k"></a>八十随形好性空法，<a id="a-7l"></a>说须陀洹果、<a id="a-7m"></a>斯陀含果、<a id="a-7n"></a>阿那含果、<a id="a-7o"></a>阿罗汉果、<a id="a-7p"></a>辟支佛道、<a id="a-7q"></a>一切种智断烦恼习性空法。<a id="a-7r"></a>须菩提，<a id="a-7s"></a>若内空性不空，<a id="a-7t"></a>外空乃至无法有法空性不空者，<a id="a-7u"></a>则坏空性。<a id="a-7v"></a>是性空不常不断。<a id="a-7w"></a>何以故？<a id="a-7x"></a>是性空无住处，<a id="a-7y"></a>亦无所从来，<a id="a-7z"></a>亦无所从去。<a id="a-80"></a>须菩提，<a id="a-81"></a>是名法住相，<a id="a-82"></a>是中无法，<a id="a-83"></a>无聚无散，<a id="a-84"></a>无增无减，<a id="a-85"></a>无生无灭，<a id="a-86"></a>无垢无净，<a id="a-87"></a>是为诸法相。<a id="a-88"></a>菩萨摩诃萨住是中，<a id="a-89"></a>发阿耨多罗三藐三菩提心，<a id="a-8A"></a>不见法有所发，<a id="a-8B"></a>无发无住，<a id="a-8C"></a>是名法住相。<a id="a-8D"></a>是菩萨摩诃萨行般若波罗蜜时，<a id="a-8E"></a>见一切法性空，<a id="a-8F"></a>不转阿耨多罗三藐三菩提。<a id="a-8G"></a>何以故？<a id="a-8H"></a>是菩萨不见有法能障碍，<a id="a-8I"></a>当何处生疑？<a id="a-8J"></a>是名阿耨多罗三藐三菩提性空。<a id="a-8K"></a>不得众生，<a id="a-8L"></a>不得我，<a id="a-8M"></a>不得人，<a id="a-8N"></a>不得寿，<a id="a-8O"></a>不得命，<a id="a-8P"></a>乃至不得知者、<a id="a-8Q"></a>见者；<a id="a-8R"></a>性空中色不可得，<a id="a-8S"></a>受、<a id="a-8T"></a>想、<a id="a-8U"></a>行，<a id="a-8V"></a>识不可得，<a id="a-8W"></a>乃至八十随形好不可得。<a id="a-8X"></a>须菩提，<a id="a-8Y"></a>譬如佛化作四众，<a id="a-8Z"></a>比丘、<a id="a-8a"></a>比丘尼、<a id="a-8b"></a>优婆塞、<a id="a-8c"></a>优婆夷，<a id="a-8d"></a>常为是诸众说法，<a id="a-8e"></a>千万亿劫不断。<a id="a-8f"></a>”</p>
  <p id="a8g">佛告须菩提：<a id="a-8h"></a>“是诸化众，<a id="a-8i"></a>当得须陀洹果、<a id="a-8j"></a>斯陀含果、<a id="a-8k"></a>阿那含果、<a id="a-8l"></a>阿罗汉果，<a id="a-8m"></a>得阿耨多罗三藐三菩提记不？<a id="a-8n"></a>”</p>
  <p id="a8o">须菩提言：<a id="a-8p"></a>“不也，<a id="a-8q"></a>世尊。<a id="a-8r"></a>何以故？<a id="a-8s"></a>是诸化众无有根本实事故。<a id="a-8t"></a>一切诸法性空，<a id="a-8u"></a>亦无根本实事，<a id="a-8v"></a>何等是众生得须陀洹果乃至阿罗汉果，<a id="a-8w"></a>得阿耨多罗三藐三菩提记？<a id="a-8x"></a>”</p>
  <p id="a8y">“须菩提，<a id="a-8z"></a>菩萨摩诃萨亦如是，<a id="a-90"></a>为众生说性空法，<a id="a-91"></a>是众生实不可得；<a id="a-92"></a>以众生堕颠倒故，<a id="a-93"></a>拔众生令住不颠倒。<a id="a-94"></a>颠倒即是无颠倒，<a id="a-95"></a>颠倒、<a id="a-96"></a>不颠倒虽一相，<a id="a-97"></a>而多颠倒，<a id="a-98"></a>少不颠倒。<a id="a-99"></a>无颠倒处中，<a id="a-9A"></a>则无我、<a id="a-9B"></a>无众生，<a id="a-9C"></a>乃至无知者、<a id="a-9D"></a>见者；<a id="a-9E"></a>无颠倒处中，<a id="a-9F"></a>亦无色，<a id="a-9G"></a>无受、<a id="a-9H"></a>想、<a id="a-9I"></a>行、<a id="a-9J"></a>识，<a id="a-9K"></a>无十二入乃至无阿耨多罗三藐三菩提，<a id="a-9L"></a>是为诸法性空。<a id="a-9M"></a>菩萨摩诃萨住是中，<a id="a-9N"></a>行般若波罗蜜时，<a id="a-9O"></a>于众生相颠倒中拔出众生，<a id="a-9P"></a>所谓无众生、<a id="a-9Q"></a>有众生相中拔出，<a id="a-9R"></a>乃至知者、<a id="a-9S"></a>见者相中拔出。<a id="a-9T"></a>于无色、<a id="a-9U"></a>色相中，<a id="a-9V"></a>无受想行识、<a id="a-9W"></a>受想行识相中拔出众生。<a id="a-9X"></a>十二入、<a id="a-9Y"></a>十八界，<a id="a-9Z"></a>乃至一切有漏法，<a id="a-9a"></a>亦如是。<a id="a-9b"></a>须菩提，<a id="a-9c"></a>亦有诸无漏法，<a id="a-9d"></a>所谓四念处、<a id="a-9e"></a>四正勤、<a id="a-9f"></a>四如意足、<a id="a-9g"></a>五根、<a id="a-9h"></a>五力、<a id="a-9i"></a>七觉分、<a id="a-9j"></a>八圣道分。<a id="a-9k"></a>如是等法，<a id="a-9l"></a>虽无漏，<a id="a-9m"></a>亦不如第一义相。<a id="a-9n"></a>第一义相者，<a id="a-9o"></a>无作、<a id="a-9p"></a>无为、<a id="a-9q"></a>无生、<a id="a-9r"></a>无相、<a id="a-9s"></a>无说，<a id="a-9t"></a>是名第一义；<a id="a-9u"></a>亦名性空，<a id="a-9v"></a>亦名诸佛道，<a id="a-9w"></a>是中不得众生，<a id="a-9x"></a>乃至不得知者、<a id="a-9y"></a>见者，<a id="a-9z"></a>不得色、<a id="a-A0"></a>受、<a id="a-A1"></a>想、<a id="a-A2"></a>行，<a id="a-A3"></a>识，<a id="a-A4"></a>乃至不得八十随形好。<a id="a-A5"></a>何以故？<a id="a-A6"></a>菩萨摩诃萨非为道法故，<a id="a-A7"></a>求阿耨多罗三藐三菩提；<a id="a-A8"></a>为诸法实相性空故，<a id="a-A9"></a>求阿耨多罗三藐三菩提。<a id="a-AA"></a>是性空前际亦是性空，<a id="a-AB"></a>后际亦是性空，<a id="a-AC"></a>中际亦是性空，<a id="a-AD"></a>常性空，<a id="a-AE"></a>无不性空时。<a id="a-AF"></a>菩萨摩诃萨行是性空般若波罗蜜，<a id="a-AG"></a>为众生著众生相，<a id="a-AH"></a>欲拔出故，<a id="a-AI"></a>求道种智。<a id="a-AJ"></a>求道种智时，<a id="a-AK"></a>遍行一切道：<a id="a-AL"></a>若声闻道，<a id="a-AM"></a>若辟支佛道，<a id="a-AN"></a>若菩萨道。<a id="a-AO"></a>是菩萨具足一切道，<a id="a-AP"></a>拔出众生于邪想著；<a id="a-AQ"></a>净佛国土已，<a id="a-AR"></a>随其寿命，<a id="a-AS"></a>得阿耨多罗三藐三菩提。<a id="a-AT"></a>须菩提，<a id="a-AU"></a>过去十方诸佛道性空，<a id="a-AV"></a>未来、<a id="a-AW"></a>现在十方诸佛道亦性空；<a id="a-AX"></a>离性空，<a id="a-AY"></a>世间无道、<a id="a-AZ"></a>无道果。<a id="a-Aa"></a>要从亲近诸佛，<a id="a-Ab"></a>闻是诸法性空，<a id="a-Ac"></a>行是法，<a id="a-Ad"></a>不失萨婆若！<a id="a-Ae"></a>”</p>
  <p id="aAf">须菩提白佛言：<a id="a-Ag"></a>“世尊，<a id="a-Ah"></a>甚深希有！<a id="a-Ai"></a>诸菩萨摩诃萨，<a id="a-Aj"></a>有行是性空法，<a id="a-Ak"></a>亦不坏性空相，<a id="a-Al"></a>所谓色与性空异，<a id="a-Am"></a>受、<a id="a-An"></a>想、<a id="a-Ao"></a>行、<a id="a-Ap"></a>识与性空异，<a id="a-Aq"></a>乃至阿耨多罗三藐三菩提与性空异。<a id="a-Ar"></a>世尊，<a id="a-As"></a>但色即是性空，<a id="a-At"></a>性空即是色，<a id="a-Au"></a>乃至阿罗耨多罗三藐三菩提，<a id="a-Av"></a>阿耨多罗三藐三菩提即是性空，<a id="a-Aw"></a>性空即是阿耨多罗三藐三菩提！<a id="a-Ax"></a>”</p>
  <p id="aAy">佛告须菩提：<a id="a-Az"></a>“如是，<a id="a-B0"></a>如是。<a id="a-B1"></a>若色与性空异，<a id="a-B2"></a>若受、<a id="a-B3"></a>想、<a id="a-B4"></a>行、<a id="a-B5"></a>识与性空异，<a id="a-B6"></a>乃至阿耨多罗三藐三菩提与性空异，<a id="a-B7"></a>菩萨摩诃萨不能得一切种智。<a id="a-B8"></a>须菩提，<a id="a-B9"></a>今色不异性空，<a id="a-BA"></a>乃至阿耨多罗三藐三菩提不异性空；<a id="a-BB"></a>以是故，<a id="a-BC"></a>菩萨摩诃萨知一切法性空，<a id="a-BD"></a>发意求阿耨多罗三藐三菩提。<a id="a-BE"></a>何以故？<a id="a-BF"></a>是中无有法若实若常，<a id="a-BG"></a>但凡夫著色、<a id="a-BH"></a>受、<a id="a-BI"></a>想、<a id="a-BJ"></a>行，<a id="a-BK"></a>识。<a id="a-BL"></a>凡夫取色相，<a id="a-BM"></a>取受、<a id="a-BN"></a>想、<a id="a-BO"></a>行、<a id="a-BP"></a>识相，<a id="a-BQ"></a>有我心著内外物故，<a id="a-BR"></a>受后身：<a id="a-BS"></a>色、<a id="a-BT"></a>受、<a id="a-BU"></a>想、<a id="a-BV"></a>行、<a id="a-BW"></a>识，<a id="a-BX"></a>是故不得脱生老病死、<a id="a-BY"></a>愁忧苦恼，<a id="a-BZ"></a>往来五道。<a id="a-Ba"></a>以是事故，<a id="a-Bb"></a>菩萨摩诃萨行性空波罗蜜，<a id="a-Bc"></a>不坏色等诸法相，<a id="a-Bd"></a>若空、<a id="a-Be"></a>若不空。<a id="a-Bf"></a>何以故？<a id="a-Bg"></a>是色性空相不坏色，<a id="a-Bh"></a>所谓是色是空。<a id="a-Bi"></a>譬如虚空不坏虚空，<a id="a-Bj"></a>内虚空不坏外虚空，<a id="a-Bk"></a>外虚空不坏内虚空。<a id="a-Bl"></a>如是，<a id="a-Bm"></a>须菩提，<a id="a-Bn"></a>色不坏色空相，<a id="a-Bo"></a>色空相不坏色。<a id="a-Bp"></a>何以故？<a id="a-Bq"></a>是二法无有性能有所坏，<a id="a-Br"></a>所谓是空、<a id="a-Bs"></a>是非空；<a id="a-Bt"></a>乃至阿耨多罗三藐三菩提，<a id="a-Bu"></a>亦如是。<a id="a-Bv"></a>”</p>
  <p id="aBw">须菩提白佛言：<a id="a-Bx"></a>“世尊，<a id="a-By"></a>若一切法空无分别，<a id="a-Bz"></a>云何菩萨摩诃萨从初发意已来，<a id="a-C0"></a>作是愿：<a id="a-C1"></a>‘我当得阿耨多罗三藐三菩提’？<a id="a-C2"></a>世尊，<a id="a-C3"></a>若一切法无分别，<a id="a-C4"></a>云何菩萨发心言：<a id="a-C5"></a>‘我当得阿耨多罗三藐三菩提’？<a id="a-C6"></a>世尊：<a id="a-C7"></a>若分别诸法，<a id="a-C8"></a>不能得阿耨多罗三藐三菩提！<a id="a-C9"></a>”</p>
  <p id="aCA">佛告须菩提：<a id="a-CB"></a>“如是，<a id="a-CC"></a>如是。<a id="a-CD"></a>若菩萨摩诃萨行二相者，<a id="a-CE"></a>无阿耨多罗三藐三菩提。<a id="a-CF"></a>若分别作二分者，<a id="a-CG"></a>无阿耨多罗三藐三菩提；<a id="a-CH"></a>若不二不分别诸法，<a id="a-CI"></a>则是阿耨多罗三藐三菩提。<a id="a-CJ"></a>菩提是不二相、<a id="a-CK"></a>不坏相。<a id="a-CL"></a>须菩提，<a id="a-CM"></a>是菩提不色中行，<a id="a-CN"></a>不受、<a id="a-CO"></a>想、<a id="a-CP"></a>行，<a id="a-CQ"></a>识中行，<a id="a-CR"></a>乃至菩提亦不菩提中行。<a id="a-CS"></a>何以故？<a id="a-CT"></a>色即是菩提，<a id="a-CU"></a>菩提即是色，<a id="a-CV"></a>不二不分别；<a id="a-CW"></a>乃至十八不共法，<a id="a-CX"></a>亦如是。<a id="a-CY"></a>是菩提非取故行，<a id="a-CZ"></a>非舍故行。<a id="a-Ca"></a>”</p>
  <p id="aCb">须菩提白佛言：<a id="a-Cc"></a>“世尊，<a id="a-Cd"></a>若菩萨摩诃萨菩提非取故行、<a id="a-Ce"></a>非舍故行，<a id="a-Cf"></a>菩萨摩诃萨菩提何处行？<a id="a-Cg"></a>”</p>
  <p id="aCh">佛告须菩提：<a id="a-Ci"></a>“于汝意云何？<a id="a-Cj"></a>如佛所化人，<a id="a-Ck"></a>在何处行？<a id="a-Cl"></a>若取中行？<a id="a-Cm"></a>若舍中行？<a id="a-Cn"></a>”</p>
  <p id="aCo">须菩提言：<a id="a-Cp"></a>“世尊，<a id="a-Cq"></a>非取中行，<a id="a-Cr"></a>非舍中行。<a id="a-Cs"></a>”</p>
  <p id="aCt">佛言：<a id="a-Cu"></a>“菩萨摩诃萨菩提亦如是，<a id="a-Cv"></a>非取中行，<a id="a-Cw"></a>非舍中行。<a id="a-Cx"></a>须菩提，<a id="a-Cy"></a>于汝意云何？<a id="a-Cz"></a>阿罗汉梦中菩提何处行？<a id="a-D0"></a>若取中行？<a id="a-D1"></a>若舍中行？<a id="a-D2"></a>”</p>
  <p id="aD3">“不也，<a id="a-D4"></a>世尊。<a id="a-D5"></a>非取中行，<a id="a-D6"></a>非舍中行。<a id="a-D7"></a>世尊，<a id="a-D8"></a>阿罗汉毕竟不眠，<a id="a-D9"></a>云何梦中菩提，<a id="a-DA"></a>若取中行，<a id="a-DB"></a>若舍中行？<a id="a-DC"></a>”</p>
  <p id="aDD">“须菩提，<a id="a-DE"></a>菩萨摩诃萨阿耨多罗三藐三菩提，<a id="a-DF"></a>亦如是非取中行，<a id="a-DG"></a>非舍中行，<a id="a-DH"></a>所谓色中行，<a id="a-DI"></a>乃至一切种智中行。<a id="a-DJ"></a>”</p>
  <p id="aDK">“世尊，<a id="a-DL"></a>将无菩萨摩诃萨不行十地，<a id="a-DM"></a>不行六波罗蜜，<a id="a-DN"></a>不行三十七助道法，<a id="a-DO"></a>不行十四空，<a id="a-DP"></a>不行诸禅定、<a id="a-DQ"></a>解脱、<a id="a-DR"></a>三昧，<a id="a-DS"></a>不行佛十力乃至八十随形好，<a id="a-DT"></a>住五神通，<a id="a-DU"></a>净佛国土，<a id="a-DV"></a>成就众生，<a id="a-DW"></a>得阿耨多罗三藐三菩提？<a id="a-DX"></a>”</p>
  <p id="aDY">佛告须菩提：<a id="a-DZ"></a>“如是，<a id="a-Da"></a>如是。<a id="a-Db"></a>如汝所言，<a id="a-Dc"></a>今菩萨虽菩提无处行，<a id="a-Dd"></a>若不具足十地、<a id="a-De"></a>六波罗蜜、<a id="a-Df"></a>四禅、<a id="a-Dg"></a>四无量心、<a id="a-Dh"></a>四无色定，<a id="a-Di"></a>四念处乃至八圣道分，<a id="a-Dj"></a>空、<a id="a-Dk"></a>无相、<a id="a-Dl"></a>无作解脱，<a id="a-Dm"></a>佛十力乃至八十随形好，<a id="a-Dn"></a>常舍法、<a id="a-Do"></a>不错谬法，<a id="a-Dp"></a>不具足是诸法，<a id="a-Dq"></a>终不得阿耨多罗三藐三菩提。<a id="a-Dr"></a>是菩萨摩诃萨住色相中，<a id="a-Ds"></a>住受、<a id="a-Dt"></a>想、<a id="a-Du"></a>行、<a id="a-Dv"></a>识相中，<a id="a-Dw"></a>乃至住阿耨多罗三藐三菩提相中，<a id="a-Dx"></a>能具足十地，<a id="a-Dy"></a>乃至得阿耨多罗三藐三菩提。<a id="a-Dz"></a>是相常寂灭，<a id="a-E0"></a>无有法能增能减、<a id="a-E1"></a>能生能灭、<a id="a-E2"></a>能垢能净、<a id="a-E3"></a>能得道、<a id="a-E4"></a>能得果。<a id="a-E5"></a>世谛法故，<a id="a-E6"></a>菩萨摩诃萨得阿耨多罗三藐三菩提，<a id="a-E7"></a>非第一实义。<a id="a-E8"></a>何以故？<a id="a-E9"></a>第一实义中，<a id="a-EA"></a>无有色，<a id="a-EB"></a>乃至无阿耨多罗三藐三菩提，<a id="a-EC"></a>亦无行阿耨多罗三藐三菩提者。<a id="a-ED"></a>是一切法，<a id="a-EE"></a>皆以世谛故说，<a id="a-EF"></a>非第一义。<a id="a-EG"></a>须菩提，<a id="a-EH"></a>菩萨摩诃萨从初发意已来，<a id="a-EI"></a>行阿耨多罗三藐三菩提，<a id="a-EJ"></a>菩提亦不增，<a id="a-EK"></a>众生亦不减，<a id="a-EL"></a>菩萨亦无增减。<a id="a-EM"></a>须菩提，<a id="a-EN"></a>于汝意云何？<a id="a-EO"></a>若人初得道时，<a id="a-EP"></a>住无间三昧，<a id="a-EQ"></a>得无漏根，<a id="a-ER"></a>成就须陀洹果，<a id="a-ES"></a>若斯陀含果、<a id="a-ET"></a>阿那含果、<a id="a-EU"></a>阿罗汉果。<a id="a-EV"></a>汝尔时，<a id="a-EW"></a>有所得，<a id="a-EX"></a>若梦、<a id="a-EY"></a>若心、<a id="a-EZ"></a>若道、<a id="a-Ea"></a>若道果不？<a id="a-Eb"></a>”</p>
  <p id="aEc">须菩提言：<a id="a-Ed"></a>“世尊，<a id="a-Ee"></a>不得也！<a id="a-Ef"></a>”</p>
  <p id="aEg">佛告须菩提：<a id="a-Eh"></a>“云何当知得阿罗汉道者？<a id="a-Ei"></a>”</p>
  <p id="aEj">“世尊，<a id="a-Ek"></a>世谛法故，<a id="a-El"></a>分别名阿罗汉道。<a id="a-Em"></a>”</p>
  <p id="aEn">佛语须菩提：<a id="a-Eo"></a>“如是，<a id="a-Ep"></a>如是。<a id="a-Eq"></a>世谛法故，<a id="a-Er"></a>说名菩萨，<a id="a-Es"></a>说名色、<a id="a-Et"></a>受、<a id="a-Eu"></a>想、<a id="a-Ev"></a>行、<a id="a-Ew"></a>识，<a id="a-Ex"></a>乃至一切种智。<a id="a-Ey"></a>是菩提中无法可得，<a id="a-Ez"></a>若增若减，<a id="a-F0"></a>以诸法性空故。<a id="a-F1"></a>诸法性空尚不可得，<a id="a-F2"></a>何况得初地心乃至十地心，<a id="a-F3"></a>六波罗蜜、<a id="a-F4"></a>三十七助道法，<a id="a-F5"></a>空三昧，<a id="a-F6"></a>无相、<a id="a-F7"></a>无作三昧，<a id="a-F8"></a>乃至一切佛法当有所得？<a id="a-F9"></a>无有是处！<a id="a-FA"></a>如是，<a id="a-FB"></a>须菩提，<a id="a-FC"></a>菩萨摩诃萨，<a id="a-FD"></a>行阿耨多罗三藐三菩提，<a id="a-FE"></a>得阿耨多罗三藐三菩提，<a id="a-FF"></a>利益众生。<a id="a-FG"></a>”</p>
  <p id="aFH">【论】释曰：<a id="a-FI"></a>上品中须菩提种种因缘难：<a id="a-FJ"></a>若诸法空，<a id="a-FK"></a>云何有五道生死、<a id="a-FL"></a>善不善法？<a id="a-FM"></a>今难众生，<a id="a-FN"></a>作是言：<a id="a-FO"></a>世尊，<a id="a-FP"></a>若众生毕竟不可得，<a id="a-FQ"></a>菩萨为谁故行般若？<a id="a-FR"></a>先难法为众生，<a id="a-FS"></a>今难众生为法故。<a id="a-FT"></a>佛答：<a id="a-FU"></a>为实际故，<a id="a-FV"></a>菩萨行般若波罗蜜。<a id="a-FW"></a>须菩提意谓：<a id="a-FX"></a>菩萨为度众生故，<a id="a-FY"></a>行般若波罗蜜。<a id="a-FZ"></a>佛意：<a id="a-Fa"></a>众生假名虚诳，<a id="a-Fb"></a>毕竟不可得；<a id="a-Fc"></a>菩萨为一切实法故，<a id="a-Fd"></a>行般若波罗蜜，<a id="a-Fe"></a>实法即是实际。</p>
  <p id="aFf">问曰：<a id="a-Fg"></a>一切菩萨见众生苦恼，<a id="a-Fh"></a>为度众生故发大悲心，<a id="a-Fi"></a>今何以言为实际？</p>
  <p id="aFj">答曰：<a id="a-Fk"></a>初发意菩萨，<a id="a-Fl"></a>但为灭众生苦故，<a id="a-Fm"></a>发大悲心。<a id="a-Fn"></a>苦者，<a id="a-Fo"></a>所谓老病死等，<a id="a-Fp"></a>及身心衰恼。<a id="a-Fq"></a>云何灭是苦？<a id="a-Fr"></a>寻苦因缘，<a id="a-Fs"></a>由生故。<a id="a-Ft"></a>如佛十二因缘中说：<a id="a-Fu"></a>何因缘故有老病死？<a id="a-Fv"></a>以有生故。</p>
  <p id="aFw">问曰：<a id="a-Fx"></a>一切众生皆知生因缘是苦，<a id="a-Fy"></a>菩萨有何奇特？</p>
  <p id="aFz">答曰：<a id="a-G0"></a>众生不知由生有苦。<a id="a-G1"></a>若遭苦时，<a id="a-G2"></a>但怨恨人，<a id="a-G3"></a>自不将适，<a id="a-G4"></a>初不怨生；<a id="a-G5"></a>以是故增长结使，<a id="a-G6"></a>重增生法，<a id="a-G7"></a>不知真实苦因。<a id="a-G8"></a>有人无鞭杖、<a id="a-G9"></a>刀兵诸愁恼苦，<a id="a-GA"></a>而有死苦，<a id="a-GB"></a>此死从何所来？<a id="a-GC"></a>从生而有。<a id="a-GD"></a>复次，<a id="a-GE"></a>鞭杖、<a id="a-GF"></a>刀兵愁恼，<a id="a-GG"></a>皆由生故有；<a id="a-GH"></a>余法或有苦、<a id="a-GI"></a>或无苦，<a id="a-GJ"></a>是生法必定有苦。<a id="a-GK"></a>正使大智及诸天，<a id="a-GL"></a>有生必有死，<a id="a-GM"></a>有死必有苦，<a id="a-GN"></a>是故知生定是苦本；<a id="a-GO"></a>如草木有生故必可焚烧，<a id="a-GP"></a>若当不生，<a id="a-GQ"></a>虽有猛火、<a id="a-GR"></a>大风，<a id="a-GS"></a>无所烧害。</p>
  <p id="aGT">菩萨既得苦因缘，<a id="a-GU"></a>复推生因缘，<a id="a-GV"></a>生因缘者有。<a id="a-GW"></a>“有”有三种：<a id="a-GX"></a>欲有、<a id="a-GY"></a>色有、<a id="a-GZ"></a>无色有。<a id="a-Ga"></a>著是三有起善恶业，<a id="a-Gb"></a>是生因。<a id="a-Gc"></a>有因者，<a id="a-Gd"></a>四种取；<a id="a-Ge"></a>取因缘者，<a id="a-Gf"></a>爱等诸烦恼。<a id="a-Gg"></a>小者未能起业故，<a id="a-Gh"></a>名为爱；<a id="a-Gi"></a>增长能起业故，<a id="a-Gj"></a>名为取。<a id="a-Gk"></a>欲取、<a id="a-Gl"></a>见取、<a id="a-Gm"></a>戒取、<a id="a-Gn"></a>我语取，<a id="a-Go"></a>取著是四事故，<a id="a-Gp"></a>能起种种业。<a id="a-Gq"></a>爱因缘，<a id="a-Gr"></a>三种受；<a id="a-Gs"></a>受因缘者，<a id="a-Gt"></a>眼等六种触；<a id="a-Gu"></a>触名受等诸心数法，<a id="a-Gv"></a>情、<a id="a-Gw"></a>尘、<a id="a-Gx"></a>识三事和合故，<a id="a-Gy"></a>心中生受等心数法。<a id="a-Gz"></a>根本虽三事，<a id="a-H0"></a>和合故生触，<a id="a-H1"></a>为六情依止住处故，<a id="a-H2"></a>但说六入。<a id="a-H3"></a>六入因缘名色，<a id="a-H4"></a>六入虽即是名色分，<a id="a-H5"></a>成就名六入，<a id="a-H6"></a>未成就名名色。<a id="a-H7"></a>色成就名五入，<a id="a-H8"></a>名成就名一入。<a id="a-H9"></a>是胎中时因缘次第，<a id="a-HA"></a>名名色。<a id="a-HB"></a>名色因缘是识，<a id="a-HC"></a>若识不入胎初，<a id="a-HD"></a>胎初则烂坏。<a id="a-HE"></a>识名中阴中五众，<a id="a-HF"></a>是五众细故，<a id="a-HG"></a>但名为识。<a id="a-HH"></a>若识不入而胎成者，<a id="a-HI"></a>如一切和合时，<a id="a-HJ"></a>皆应成胎！</p>
  <p id="aHK">问曰：<a id="a-HL"></a>识何因缘故入胎？</p>
  <p id="aHM">答曰：<a id="a-HN"></a>行因缘。<a id="a-HO"></a>行即是过去三种业，<a id="a-HP"></a>业将识入胎。<a id="a-HQ"></a>如风吹绝焰空中而去，<a id="a-HR"></a>焰则依止于风；<a id="a-HS"></a>先世作人身时，<a id="a-HT"></a>燃六识故，<a id="a-HU"></a>命终时业将识入胎。</p>
  <p id="aHV">问曰：<a id="a-HW"></a>上业何以名有？<a id="a-HX"></a>今业何以名行？</p>
  <p id="aHY">答曰：<a id="a-HZ"></a>上是今世业，<a id="a-Ha"></a>为未来有故名为有。<a id="a-Hb"></a>今业过去世已灭尽，<a id="a-Hc"></a>但有名，<a id="a-Hd"></a>名为行，<a id="a-He"></a>天竺语删迦罗，<a id="a-Hf"></a>秦言行。<a id="a-Hg"></a>是行因缘名无明，<a id="a-Hh"></a>一切烦恼虽是过去业因缘，<a id="a-Hi"></a>无明是根本故，<a id="a-Hj"></a>但名无明。<a id="a-Hk"></a>今世现在著爱、<a id="a-Hl"></a>取多故，<a id="a-Hm"></a>爱、<a id="a-Hn"></a>取受名；<a id="a-Ho"></a>过去世中，<a id="a-Hp"></a>是疑、<a id="a-Hq"></a>邪见处故，<a id="a-Hr"></a>但名无明。<a id="a-Hs"></a>今得一切苦恼根本，<a id="a-Ht"></a>是无明。</p>
  <p id="aHu">问曰：<a id="a-Hv"></a>无始生死展转甚多，<a id="a-Hw"></a>何以正齐无明？</p>
  <p id="aHx">答曰：<a id="a-Hy"></a>是事先已答，<a id="a-Hz"></a>菩萨思惟为人从苦得脱故，<a id="a-I0"></a>求苦因缘。<a id="a-I1"></a>众生过去、<a id="a-I2"></a>现在老死等苦，<a id="a-I3"></a>不可得除，<a id="a-I4"></a>为除未来世老死苦，<a id="a-I5"></a>断相续不令复生。<a id="a-I6"></a>如良医，<a id="a-I7"></a>过去病不可治，<a id="a-I8"></a>现在病亦不可治，<a id="a-I9"></a>服药但能治应起病，<a id="a-IA"></a>破其冷热，<a id="a-IB"></a>不复令起。<a id="a-IC"></a>又如失火烧舍，<a id="a-ID"></a>不为已过火故勤灭，<a id="a-IE"></a>亦不为现在火故勤灭，<a id="a-IF"></a>但为未来火，<a id="a-IG"></a>不令更烧故勤灭。<a id="a-IH"></a>良医、<a id="a-II"></a>灭火人，<a id="a-IJ"></a>勤方便亦不虚。<a id="a-IK"></a>菩萨灭众生苦恼亦如是：<a id="a-IL"></a>过去苦已灭，<a id="a-IM"></a>无所复能；<a id="a-IN"></a>现在苦恼，<a id="a-IO"></a>先世因缘成就故不可却；<a id="a-IP"></a>但破未来世老死等苦因缘故，<a id="a-IQ"></a>破是生法，<a id="a-IR"></a>老死等苦自然永灭。<a id="a-IS"></a>是故菩萨欲灭未来世老死等苦因缘生，<a id="a-IT"></a>得现在有等八因缘：<a id="a-IU"></a>一名有漏业；<a id="a-IV"></a>二名现在世诸烦恼，<a id="a-IW"></a>所谓四取、<a id="a-IX"></a>一爱。<a id="a-IY"></a>是二种烦恼，<a id="a-IZ"></a>从二心数法生，<a id="a-Ia"></a>所谓受及触。<a id="a-Ib"></a>触能生一切心数法，<a id="a-Ic"></a>受前生故，<a id="a-Id"></a>得名触是受因缘。<a id="a-Ie"></a>受虽能生三毒，<a id="a-If"></a>一切众生，<a id="a-Ig"></a>爱是旧烦恼。<a id="a-Ih"></a>触因缘是内六入，<a id="a-Ii"></a>如先说。<a id="a-Ij"></a>虽有外六入，<a id="a-Ik"></a>内六入无故，<a id="a-Il"></a>触等心数法不生，<a id="a-Im"></a>是故内六入得名。<a id="a-In"></a>名色是六入因缘，<a id="a-Io"></a>如此中说：<a id="a-Ip"></a>初入胎识，<a id="a-Iq"></a>是名色因缘，<a id="a-Ir"></a>识、<a id="a-Is"></a>名色在胎中，<a id="a-It"></a>此中虽有六入，<a id="a-Iu"></a>未成就未可用故，<a id="a-Iv"></a>未得名字。<a id="a-Iw"></a>既生婴孩，<a id="a-Ix"></a>未能有所作，<a id="a-Iy"></a>但有六入。<a id="a-Iz"></a>转大有六触，<a id="a-J0"></a>如小儿蹈火履冰，<a id="a-J1"></a>但有触未知苦乐。<a id="a-J2"></a>转大受苦乐，<a id="a-J3"></a>未深爱著，<a id="a-J4"></a>如小儿虽瞋，<a id="a-J5"></a>未能起杀等恶业，<a id="a-J6"></a>虽喜未能起施等善业。<a id="a-J7"></a>年及成人，<a id="a-J8"></a>得苦生恚，<a id="a-J9"></a>得乐生爱，<a id="a-JA"></a>求乐具故，<a id="a-JB"></a>取欲等四取，<a id="a-JC"></a>取时能起善恶业。<a id="a-JD"></a>若知先一世无明业因缘，<a id="a-JE"></a>则亿万世可知。<a id="a-JF"></a>譬如现在火热，<a id="a-JG"></a>过去、<a id="a-JH"></a>未来火亦如是。<a id="a-JI"></a>若无明因缘更求其本，<a id="a-JJ"></a>则无穷，<a id="a-JK"></a>即堕边见，<a id="a-JL"></a>失涅槃道，<a id="a-JM"></a>是故不应求。<a id="a-JN"></a>若更求，<a id="a-JO"></a>则堕戏论，<a id="a-JP"></a>非是佛法。</p>
  <p id="aJQ">菩萨欲断无明故，<a id="a-JR"></a>求无明体相，<a id="a-JS"></a>求时即入毕竟空。<a id="a-JT"></a>何以故？<a id="a-JU"></a>佛经说无明相：<a id="a-JV"></a>内法不知，<a id="a-JW"></a>外法不知，<a id="a-JX"></a>内外法不知。<a id="a-JY"></a>菩萨以内空观内法，<a id="a-JZ"></a>内法即空；<a id="a-Ja"></a>以外空观外法，<a id="a-Jb"></a>外法即空；<a id="a-Jc"></a>以内外空观内外法，<a id="a-Jd"></a>内外法即空。<a id="a-Je"></a>如是等一切是无明相，<a id="a-Jf"></a>如先品、<a id="a-Jg"></a>德女经中破无明广说。</p>
  <p id="aJh">复次，<a id="a-Ji"></a>菩萨求无明体，<a id="a-Jj"></a>即时是明，<a id="a-Jk"></a>所谓诸法实相名为实际。<a id="a-Jl"></a>观诸法如幻如化，<a id="a-Jm"></a>众生颠倒因缘故，<a id="a-Jn"></a>起诸烦恼，<a id="a-Jo"></a>作恶罪业，<a id="a-Jp"></a>轮转五道受生死苦。<a id="a-Jq"></a>譬如蚕出丝自裹缚，<a id="a-Jr"></a>入沸汤火炙；<a id="a-Js"></a>凡夫众生亦如是，<a id="a-Jt"></a>初生时未有诸烦恼，<a id="a-Ju"></a>后自生贪欲、<a id="a-Jv"></a>瞋恚等诸烦恼，<a id="a-Jw"></a>是烦恼因缘故覆真智慧，<a id="a-Jx"></a>转身受地狱火烧汤煮。<a id="a-Jy"></a>菩萨知是法本末皆空，<a id="a-Jz"></a>但众生颠倒错故，<a id="a-K0"></a>受如是苦。<a id="a-K1"></a>菩萨于此众生起大悲，<a id="a-K2"></a>心欲破是颠倒故，<a id="a-K3"></a>求于实法，<a id="a-K4"></a>行般若波罗蜜，<a id="a-K5"></a>通达实际；<a id="a-K6"></a>种种因缘教化众生，<a id="a-K7"></a>令住实际，<a id="a-K8"></a>是故住实际无咎。</p>
  <p id="aK9">复次，<a id="a-KA"></a>经中说：<a id="a-KB"></a>若众生与实际异，<a id="a-KC"></a>菩萨不应行般若波罗蜜。<a id="a-KD"></a>异者，<a id="a-KE"></a>实际是毕竟空，<a id="a-KF"></a>众生际是决定有。<a id="a-KG"></a>若尔者，<a id="a-KH"></a>应难：<a id="a-KI"></a>若诸法实际相空，<a id="a-KJ"></a>菩萨云何为众生故修是实际？<a id="a-KK"></a>若众生毕竟空，<a id="a-KL"></a>实际定有，<a id="a-KM"></a>无众生则无所利益，<a id="a-KN"></a>为谁故行实际？<a id="a-KO"></a>今众生际，<a id="a-KP"></a>实不异实际，<a id="a-KQ"></a>故行般若；<a id="a-KR"></a>欲觉悟狂惑颠倒凡夫故，<a id="a-KS"></a>行般若波罗蜜，<a id="a-KT"></a>令众生住实际中，<a id="a-KU"></a>而不坏实际。</p>
  <p id="aKV">是时，<a id="a-KW"></a>须菩提更问：<a id="a-KX"></a>若众生际、<a id="a-KY"></a>实际不异，<a id="a-KZ"></a>云何以实际著实际？<a id="a-Ka"></a>自性不应自性中住，<a id="a-Kb"></a>如指端不能自触指端！<a id="a-Kc"></a>佛可其意：<a id="a-Kd"></a>菩萨以方便故，<a id="a-Ke"></a>建立众生于实际，<a id="a-Kf"></a>而众生、<a id="a-Kg"></a>实际不异，<a id="a-Kh"></a>一亦不可得。<a id="a-Ki"></a>若是一，<a id="a-Kj"></a>则坏实际相。<a id="a-Kk"></a>所以者何？<a id="a-Kl"></a>得是一性故。<a id="a-Km"></a>菩萨知是二法，<a id="a-Kn"></a>不一不二，<a id="a-Ko"></a>亦不不一，<a id="a-Kp"></a>亦不不二，<a id="a-Kq"></a>毕竟寂灭无戏论相。<a id="a-Kr"></a>菩萨生大悲心，<a id="a-Ks"></a>但欲拔出众生离于颠倒故，<a id="a-Kt"></a>教化众生。</p>
  <p id="aKu">又问：<a id="a-Kv"></a>云何名方便？<a id="a-Kw"></a>佛言：<a id="a-Kx"></a>菩萨行般若时，<a id="a-Ky"></a>以方便力故，<a id="a-Kz"></a>建立众生于檀中，<a id="a-L0"></a>说是檀先际、<a id="a-L1"></a>后际空，<a id="a-L2"></a>中际亦尔，<a id="a-L3"></a>如经中广说。<a id="a-L4"></a>菩萨知实际者到众生边，<a id="a-L5"></a>如先檀品中说。<a id="a-L6"></a>众生闻已发心，<a id="a-L7"></a>折薄烦恼，<a id="a-L8"></a>深著布施。<a id="a-L9"></a>菩萨怜愍众生：<a id="a-LA"></a>我从悭中拔出，<a id="a-LB"></a>今复著布施；<a id="a-LC"></a>众生若受布施，<a id="a-LD"></a>福尽受诸苦恼；<a id="a-LE"></a>又受福德富贵因缘，<a id="a-LF"></a>得作大罪，<a id="a-LG"></a>则堕地狱。<a id="a-LH"></a>是故愍此众生得少许时乐，<a id="a-LI"></a>而受苦长久！<a id="a-LJ"></a>是故菩萨为说布施实相，<a id="a-LK"></a>所谓毕竟空，<a id="a-LL"></a>作是言：<a id="a-LM"></a>是布施过去已灭，<a id="a-LN"></a>不可见，<a id="a-LO"></a>不可得，<a id="a-LP"></a>不可用，<a id="a-LQ"></a>但可忆念，<a id="a-LR"></a>如梦所见无异；<a id="a-LS"></a>未来未生故，<a id="a-LT"></a>亦无所有，<a id="a-LU"></a>毕竟空。<a id="a-LV"></a>是布施先、<a id="a-LW"></a>后际无故，<a id="a-LX"></a>中际亦无。<a id="a-LY"></a>如破六尘中、<a id="a-LZ"></a>破色法中说：<a id="a-La"></a>现在布施虽眼见，<a id="a-Lb"></a>分分破析，<a id="a-Lc"></a>乃至微尘不可得。<a id="a-Ld"></a>布施三世空，<a id="a-Le"></a>施者、<a id="a-Lf"></a>受者、<a id="a-Lg"></a>果报亦如是。<a id="a-Lh"></a>菩萨语施者言：<a id="a-Li"></a>布施等法，<a id="a-Lj"></a>是初入佛法门；<a id="a-Lk"></a>实际中、<a id="a-Ll"></a>实际相亦无，<a id="a-Lm"></a>何况布施？<a id="a-Ln"></a>汝莫念、<a id="a-Lo"></a>莫著布施等法！<a id="a-Lp"></a>若不念、<a id="a-Lq"></a>不著如布施体相，<a id="a-Lr"></a>如是布施者，<a id="a-Ls"></a>则得甘露味、<a id="a-Lt"></a>甘露果。<a id="a-Lu"></a>甘露味者，<a id="a-Lv"></a>是八圣道分；<a id="a-Lw"></a>甘露果者，<a id="a-Lx"></a>是涅槃。<a id="a-Ly"></a>菩萨虽住实际中，<a id="a-Lz"></a>以方便力，<a id="a-M0"></a>布施门度众生。<a id="a-M1"></a>余波罗蜜亦如是，<a id="a-M2"></a>如经中广说。</p>
  <p id="aM3">须菩提白佛言：<a id="a-M4"></a>世尊，<a id="a-M5"></a>若一切法性空，<a id="a-M6"></a>性空中无法及非法，<a id="a-M7"></a>亦无众生，<a id="a-M8"></a>菩萨云何住是空中求一切种智？<a id="a-M9"></a>佛答：<a id="a-MA"></a>菩萨安立性空中故，<a id="a-MB"></a>能行是布施等诸法。</p>
  <p id="aMC">又问：<a id="a-MD"></a>性空破一切法，<a id="a-ME"></a>悉尽无余，<a id="a-MF"></a>云何菩萨住性空中，<a id="a-MG"></a>能行布施等诸善法？<a id="a-MH"></a>佛可须菩提意而说因缘：<a id="a-MI"></a>菩萨知诸法实相，<a id="a-MJ"></a>住是中，<a id="a-MK"></a>能得阿耨多罗三藐三菩提。<a id="a-ML"></a>诸法实相者，<a id="a-MM"></a>即是性空。<a id="a-MN"></a>若一切法性不空，<a id="a-MO"></a>菩萨不应住是诸法性空中，<a id="a-MP"></a>得阿耨多罗三藐三菩提已，<a id="a-MQ"></a>为众生说性空法，<a id="a-MR"></a>所谓色性空，<a id="a-MS"></a>受、<a id="a-MT"></a>想、<a id="a-MU"></a>行、<a id="a-MV"></a>识性空，<a id="a-MW"></a>乃至为众生说一切种智、<a id="a-MX"></a>断烦恼习性空法。<a id="a-MY"></a>复次，<a id="a-MZ"></a>须菩提，<a id="a-Ma"></a>十八空，<a id="a-Mb"></a>若性不空，<a id="a-Mc"></a>是为坏空体。<a id="a-Md"></a>何以故？<a id="a-Me"></a>十八空能令一切法空，<a id="a-Mf"></a>若自不空，<a id="a-Mg"></a>则为虚诳。<a id="a-Mh"></a>又若不空者则堕常边著处，<a id="a-Mi"></a>能生烦恼；<a id="a-Mj"></a>性空无实住处，<a id="a-Mk"></a>无所从来，<a id="a-Ml"></a>去无所至，<a id="a-Mm"></a>是名常住法相。<a id="a-Mn"></a>常住法相是性空之异名，<a id="a-Mo"></a>亦名诸法实相；<a id="a-Mp"></a>是相中无生无灭，<a id="a-Mq"></a>无增无减，<a id="a-Mr"></a>无垢无净。<a id="a-Ms"></a>菩萨住是中，<a id="a-Mt"></a>见一切法性空，<a id="a-Mu"></a>于阿耨多罗三藐三菩提不退、<a id="a-Mv"></a>不疑、<a id="a-Mw"></a>不悔。<a id="a-Mx"></a>何以故？<a id="a-My"></a>不见诸法能障碍者，<a id="a-Mz"></a>以方便力故度众生。<a id="a-N0"></a>方便力者，<a id="a-N1"></a>毕竟无法，<a id="a-N2"></a>亦无众生，<a id="a-N3"></a>而度众生。</p>
  <p id="aN4">问曰：<a id="a-N5"></a>若众生及法，<a id="a-N6"></a>从本以来无，<a id="a-N7"></a>为谁作方便？<a id="a-N8"></a>为度脱谁？</p>
  <p id="aN9">答曰：<a id="a-NA"></a>性空名空性亦无，<a id="a-NB"></a>汝何以取是空性相作难？<a id="a-NC"></a>若有性空相，<a id="a-ND"></a>应当作难！</p>
  <p id="aNE">复次，<a id="a-NF"></a>得诸法实相者，<a id="a-NG"></a>知是性空，<a id="a-NH"></a>是人则知诸法性空，<a id="a-NI"></a>无法、<a id="a-NJ"></a>无众生。<a id="a-NK"></a>凡人未得实相故，<a id="a-NL"></a>种种忆想分别；<a id="a-NM"></a>譬如狂人妄有所见，<a id="a-NN"></a>以为实有。<a id="a-NO"></a>为度凡夫狂人故，<a id="a-NP"></a>言为众生说狂法中，<a id="a-NQ"></a>有是诸法分别，<a id="a-NR"></a>实法中则无。<a id="a-NS"></a>菩萨欲满本愿故，<a id="a-NT"></a>又不著性空，<a id="a-NU"></a>故有度众生，<a id="a-NV"></a>此中则不应难。</p>
  <p id="aNW">复次，<a id="a-NX"></a>此经中佛自说因缘：<a id="a-NY"></a>性空中众生不可得，<a id="a-NZ"></a>知者、<a id="a-Na"></a>见者亦不可得，<a id="a-Nb"></a>乃至八十随形好亦如是。<a id="a-Nc"></a>而菩萨立是法为众生说，<a id="a-Nd"></a>是世谛故，<a id="a-Ne"></a>非是实。<a id="a-Nf"></a>此中佛说譬喻：<a id="a-Ng"></a>如佛作化人，<a id="a-Nh"></a>又化作四部众而为说法，<a id="a-Ni"></a>可有得道者不？<a id="a-Nj"></a>须菩提言：<a id="a-Nk"></a>不也。<a id="a-Nl"></a>所以者何？<a id="a-Nm"></a>无定根本实事，<a id="a-Nn"></a>何有得须陀洹乃至得佛者？<a id="a-No"></a>菩萨说法度众生亦如是，<a id="a-Np"></a>众生无有定实，<a id="a-Nq"></a>但欲于颠倒中拔出众生，<a id="a-Nr"></a>著无颠倒中。<a id="a-Ns"></a>无颠倒法亦无处所，<a id="a-Nt"></a>是中无众生，<a id="a-Nu"></a>乃至无知者、<a id="a-Nv"></a>见者。<a id="a-Nw"></a>虽空性一相，<a id="a-Nx"></a>而颠倒多，<a id="a-Ny"></a>不颠倒少，<a id="a-Nz"></a>是故贵是性空不颠倒法。<a id="a-O0"></a>菩萨住此中，<a id="a-O1"></a>但破众生妄想，<a id="a-O2"></a>不破众生。<a id="a-O3"></a>又无漏法乃至八圣道分，<a id="a-O4"></a>虽是无漏，<a id="a-O5"></a>以生灭故，<a id="a-O6"></a>不如第一义。<a id="a-O7"></a>须菩提，<a id="a-O8"></a>是性空，<a id="a-O9"></a>一切诸佛唯有是道，<a id="a-OA"></a>更无异道。<a id="a-OB"></a>何以故？<a id="a-OC"></a>诸佛皆求实智不坏不异法，<a id="a-OD"></a>虽有十力、<a id="a-OE"></a>四无所畏诸异法，<a id="a-OF"></a>不名为一道。<a id="a-OG"></a>所以者何？<a id="a-OH"></a>此皆是有为法，<a id="a-OI"></a>转变无常故。<a id="a-OJ"></a>是性空中无众生，<a id="a-OK"></a>亦无色等诸法，<a id="a-OL"></a>菩萨不为菩萨道故求阿耨多罗三藐三菩提，<a id="a-OM"></a>但为性空故。</p>
  <p id="aON">问曰：<a id="a-OO"></a>何等是性空？<a id="a-OP"></a>何等是菩萨道？</p>
  <p id="aOQ">答曰：<a id="a-OR"></a>第一义中无分别，<a id="a-OS"></a>世谛中有分别，<a id="a-OT"></a>诸法实相名性空。<a id="a-OU"></a>余布施等乃至八十随形好，<a id="a-OV"></a>是菩萨道；<a id="a-OW"></a>虽行是法，<a id="a-OX"></a>不为此法，<a id="a-OY"></a>为求性空故，<a id="a-OZ"></a>是故说：<a id="a-Oa"></a>不为菩萨道故行是性空。<a id="a-Ob"></a>先亦性空，<a id="a-Oc"></a>中亦性空，<a id="a-Od"></a>后亦性空，<a id="a-Oe"></a>从本已来常空，<a id="a-Of"></a>无有作者。<a id="a-Og"></a>非是福德力故使空，<a id="a-Oh"></a>亦非智慧力故使空，<a id="a-Oi"></a>但性自尔故。<a id="a-Oj"></a>诸佛贤圣，<a id="a-Ok"></a>以大福德、<a id="a-Ol"></a>智慧方便力故，<a id="a-Om"></a>破众生心中颠倒，<a id="a-On"></a>令知性空。<a id="a-Oo"></a>譬如虚空，<a id="a-Op"></a>性常清净，<a id="a-Oq"></a>不著垢闇。<a id="a-Or"></a>或时风云闇翳，<a id="a-Os"></a>世人便言虚空不净；<a id="a-Ot"></a>更有猛风吹除风云，<a id="a-Ou"></a>便言虚空清净；<a id="a-Ov"></a>而虚空实无垢无净。<a id="a-Ow"></a>诸佛亦如是，<a id="a-Ox"></a>以说法猛风，<a id="a-Oy"></a>吹却颠倒云翳，<a id="a-Oz"></a>令得清净，<a id="a-P0"></a>而诸法性常自无垢无净。<a id="a-P1"></a>是菩萨知一切法性空故，<a id="a-P2"></a>能行一切种种道度众生。<a id="a-P3"></a>具足一切道，<a id="a-P4"></a>净佛国土，<a id="a-P5"></a>教化众生，<a id="a-P6"></a>得阿耨多罗三藐三菩提时，<a id="a-P7"></a>随意寿命。<a id="a-P8"></a>随意寿命者，<a id="a-P9"></a>菩萨得无生忍法，<a id="a-PA"></a>入如幻菩萨道，<a id="a-PB"></a>能一时变化作千亿万身周遍十方，<a id="a-PC"></a>具足行一切菩萨道，<a id="a-PD"></a>处处国土中，<a id="a-PE"></a>随众生寿命长短而受其形。<a id="a-PF"></a>如释迦文尼佛，<a id="a-PG"></a>于此国土寿命百年，<a id="a-PH"></a>于庄严佛国寿七百阿僧祇劫。<a id="a-PI"></a>佛法于五不可思议中，<a id="a-PJ"></a>是第一不可思议。</p>
  <p id="aPK">佛告须菩提：<a id="a-PL"></a>一切法性空，<a id="a-PM"></a>是诸佛真法。<a id="a-PN"></a>若得是法，<a id="a-PO"></a>则名为佛；<a id="a-PP"></a>若说此法，<a id="a-PQ"></a>名为度众生。<a id="a-PR"></a>三世佛皆亦如是。<a id="a-PS"></a>离是性空，<a id="a-PT"></a>则无道无果。<a id="a-PU"></a>道者，<a id="a-PV"></a>八圣道分；<a id="a-PW"></a>果者，<a id="a-PX"></a>七种果。<a id="a-PY"></a>所以者何？<a id="a-PZ"></a>若离性空别有定法，<a id="a-Pa"></a>则取相生著，<a id="a-Pb"></a>著故亦无离欲，<a id="a-Pc"></a>无离欲故则无道果。<a id="a-Pd"></a>若离性空，<a id="a-Pe"></a>虽行布施、<a id="a-Pf"></a>持戒，<a id="a-Pg"></a>行慈、<a id="a-Ph"></a>悲等善法力故，<a id="a-Pi"></a>虽不堕恶道，<a id="a-Pj"></a>生天福尽，<a id="a-Pk"></a>还堕恶道，<a id="a-Pl"></a>如本不异。<a id="a-Pm"></a>行性空法，<a id="a-Pn"></a>亦不著性空，<a id="a-Po"></a>即是涅槃。<a id="a-Pp"></a>行余法，<a id="a-Pq"></a>生著心，<a id="a-Pr"></a>有退失；<a id="a-Ps"></a>若行此法，<a id="a-Pt"></a>则无退失。</p>
  <p id="aPu">须菩提欢喜白佛言：<a id="a-Pv"></a>甚希有！<a id="a-Pw"></a>菩萨行是性空法，<a id="a-Px"></a>亦不坏性空相。<a id="a-Py"></a>佛答：<a id="a-Pz"></a>若色等法与性空异，<a id="a-Q0"></a>菩萨则不得阿耨多罗三藐三菩提。<a id="a-Q1"></a>何以故？<a id="a-Q2"></a>有定法则不可得离。<a id="a-Q3"></a>须菩提，<a id="a-Q4"></a>今色等诸法性实空，<a id="a-Q5"></a>菩萨知是法已，<a id="a-Q6"></a>得阿耨多罗三藐三菩提。<a id="a-Q7"></a>所以者何？<a id="a-Q8"></a>此中无有一法定是常，<a id="a-Q9"></a>但凡夫生我心故，<a id="a-QA"></a>著内外法，<a id="a-QB"></a>不得脱生、<a id="a-QC"></a>老、<a id="a-QD"></a>病、<a id="a-QE"></a>死。<a id="a-QF"></a>是故菩萨行是性空，<a id="a-QG"></a>和合六波罗蜜，<a id="a-QH"></a>不坏色等诸法相，<a id="a-QI"></a>所谓若空、<a id="a-QJ"></a>若不空、<a id="a-QK"></a>若空不空、<a id="a-QL"></a>若非空非不空，<a id="a-QM"></a>不作如是示诸法相，<a id="a-QN"></a>是名不坏。<a id="a-QO"></a>所以者何？<a id="a-QP"></a>色实相即是性空，<a id="a-QQ"></a>性空云何自坏性空？<a id="a-QR"></a>乃至菩提亦如是。<a id="a-QS"></a>此中佛说譬喻：<a id="a-QT"></a>如内虚空不坏外虚空，<a id="a-QU"></a>以同体故。</p>
  <p id="aQV">须菩提问：<a id="a-QW"></a>世尊，<a id="a-QX"></a>若诸法性空无别异，<a id="a-QY"></a>菩萨于何处得阿耨多罗三藐三菩提？<a id="a-QZ"></a>佛可其意言：<a id="a-Qa"></a>如是。<a id="a-Qb"></a>若分别有二相，<a id="a-Qc"></a>则不得阿耨多罗三藐三菩提。<a id="a-Qd"></a>阿耨多罗三藐三菩提名实智慧，<a id="a-Qe"></a>于色法中不行，<a id="a-Qf"></a>所谓不著不染。<a id="a-Qg"></a>所以者何？<a id="a-Qh"></a>是智慧不为取色故行，<a id="a-Qi"></a>是故不行色中。</p>
  <p id="aQj">须菩提复问：<a id="a-Qk"></a>若菩提不取中行，<a id="a-Ql"></a>不舍中行，<a id="a-Qm"></a>当于何处行？<a id="a-Qn"></a>取名实法，<a id="a-Qo"></a>舍名空法；<a id="a-Qp"></a>取名著行，<a id="a-Qq"></a>舍名不著行；<a id="a-Qr"></a>取名二行，<a id="a-Qs"></a>舍名不二行，<a id="a-Qt"></a>如是等分别。<a id="a-Qu"></a>佛反问须菩提：<a id="a-Qv"></a>于汝意云何？<a id="a-Qw"></a>佛所化人为何处行？<a id="a-Qx"></a>须菩提言：<a id="a-Qy"></a>是化人无处行，<a id="a-Qz"></a>化人无心无心数法故；<a id="a-R0"></a>菩提亦如是。<a id="a-R1"></a>复问：<a id="a-R2"></a>于汝意云何？<a id="a-R3"></a>阿罗汉梦中菩提为在何处行？<a id="a-R4"></a>须菩提言：<a id="a-R5"></a>阿罗汉尚不眠，<a id="a-R6"></a>何况梦中菩提有行处？</p>
  <p id="aR7">问曰：<a id="a-R8"></a>菩提有三种：<a id="a-R9"></a>阿罗汉菩提、<a id="a-RA"></a>辟支佛菩提、<a id="a-RB"></a>佛菩提。<a id="a-RC"></a>阿罗汉菩提，<a id="a-RD"></a>不在有漏心中，<a id="a-RE"></a>无记心中行，<a id="a-RF"></a>但在无漏心中行，<a id="a-RG"></a>佛何以故问阿罗汉梦中菩提何处行？</p>
  <p id="aRH">答曰：<a id="a-RI"></a>阿罗汉是一切漏尽圣人则无梦，<a id="a-RJ"></a>佛以必无处故问，<a id="a-RK"></a>欲明必无行法。</p>
  <p id="aRL">问曰：<a id="a-RM"></a>乃至佛犹尚有眠，<a id="a-RN"></a>何以知之？<a id="a-RO"></a>佛常命阿难：<a id="a-RP"></a>“汝四襞优多罗僧敷，<a id="a-RQ"></a>我欲小眠，<a id="a-RR"></a>汝为诸比丘说法。<a id="a-RS"></a>”又萨遮尼干问佛：<a id="a-RT"></a>“佛自念昼日有眠不？<a id="a-RU"></a>”佛言：<a id="a-RV"></a>“春末夏初，<a id="a-RW"></a>以时热故小眠息，<a id="a-RX"></a>除食患故。<a id="a-RY"></a>”萨遮尼干白佛：<a id="a-RZ"></a>“余人有言，<a id="a-Ra"></a>昼日眠是痴相。<a id="a-Rb"></a>”佛言：<a id="a-Rc"></a>“汝置！<a id="a-Rd"></a>汝不别痴相。<a id="a-Re"></a>诸漏能生后身相续不断者，<a id="a-Rf"></a>是名痴相，<a id="a-Rg"></a>虽常不眠亦是痴；<a id="a-Rh"></a>若是诸漏永灭无余，<a id="a-Ri"></a>虽眠不名痴。<a id="a-Rj"></a>”如是等，<a id="a-Rk"></a>经中处处说，<a id="a-Rl"></a>须菩提何以言阿罗汉尚不眠？</p>
  <p id="aRm">答曰：<a id="a-Rn"></a>眠有二种：<a id="a-Ro"></a>一者、<a id="a-Rp"></a>眠而梦，<a id="a-Rq"></a>二者、<a id="a-Rr"></a>眠而不梦。<a id="a-Rs"></a>阿罗汉非为安隐著乐故眠，<a id="a-Rt"></a>但受四大身法，<a id="a-Ru"></a>应有食息眠觉，<a id="a-Rv"></a>是故少许时息名为眠，<a id="a-Rw"></a>不为梦眠故。<a id="a-Rx"></a>须菩提言：<a id="a-Ry"></a>阿罗汉尚不眠。<a id="a-Rz"></a>有人言：<a id="a-S0"></a>“离欲者得禅定，<a id="a-S1"></a>色界系四大入身中，<a id="a-S2"></a>身心欢乐则无有眠。<a id="a-S3"></a>慧解脱阿罗汉，<a id="a-S4"></a>色界四大不入身中，<a id="a-S5"></a>故有眠。<a id="a-S6"></a>”是故须菩提言：<a id="a-S7"></a>阿罗汉尚不眠。<a id="a-S8"></a>是故阿罗汉有眠、<a id="a-S9"></a>有不眠。<a id="a-SA"></a>佛以方便力，<a id="a-SB"></a>为度众生，<a id="a-SC"></a>受人法故现眠。</p>
  <p id="aSD">须菩提复问：<a id="a-SE"></a>若不行者，<a id="a-SF"></a>云何菩萨从一地至十地，<a id="a-SG"></a>乃至得阿耨多罗三藐三菩提？<a id="a-SH"></a>佛可其意：<a id="a-SI"></a>菩提虽无处行，<a id="a-SJ"></a>未具足六波罗蜜诸法，<a id="a-SK"></a>终不得阿耨多罗三藐三菩提。<a id="a-SL"></a>是菩萨住色相，<a id="a-SM"></a>乃至菩提相中住，<a id="a-SN"></a>得阿耨多罗三藐三菩提。<a id="a-SO"></a>不舍色等法，<a id="a-SP"></a>亦不著菩提相，<a id="a-SQ"></a>知色等法即是菩提，<a id="a-SR"></a>常寂灭无法，<a id="a-SS"></a>若增若减，<a id="a-ST"></a>若垢若净，<a id="a-SU"></a>若得道、<a id="a-SV"></a>若得果。<a id="a-SW"></a>但世谛故说，<a id="a-SX"></a>菩萨得阿耨多罗三藐三菩提，<a id="a-SY"></a>第一义中无有色，<a id="a-SZ"></a>乃至菩提。<a id="a-Sa"></a>佛欲明是事故，<a id="a-Sb"></a>反问须菩提：<a id="a-Sc"></a>于汝意云何？<a id="a-Sd"></a>汝断烦恼得道时，<a id="a-Se"></a>有所得不？<a id="a-Sf"></a>所谓如梦等五众，<a id="a-Sg"></a>若道若道果，<a id="a-Sh"></a>决定一法不？</p>
  <p id="aSi">须菩提言：<a id="a-Sj"></a>不得也！<a id="a-Sk"></a>所以者何？<a id="a-Sl"></a>须菩提意：<a id="a-Sm"></a>住无相门中入道，<a id="a-Sn"></a>云何取相？<a id="a-So"></a>佛言：<a id="a-Sp"></a>汝若乃至不得微细少法，<a id="a-Sq"></a>云何说汝为阿罗汉？</p>
  <p id="aSr">须菩提言：<a id="a-Ss"></a>世谛法故说言阿罗汉，<a id="a-St"></a>凡夫颠倒法中有得有失、<a id="a-Su"></a>有众生、<a id="a-Sv"></a>有法。<a id="a-Sw"></a>佛言：<a id="a-Sx"></a>菩提亦如是，<a id="a-Sy"></a>世谛法故说有菩萨，<a id="a-Sz"></a>说有色等乃至菩提；<a id="a-T0"></a>菩提中无有定法，<a id="a-T1"></a>亦无众生，<a id="a-T2"></a>亦无菩提。<a id="a-T3"></a>菩萨观是菩提法，<a id="a-T4"></a>无有增、<a id="a-T5"></a>无有减。<a id="a-T6"></a>所以者何？<a id="a-T7"></a>诸法性如是。<a id="a-T8"></a>菩萨亦不得是诸法性，<a id="a-T9"></a>何况有初发心，<a id="a-TA"></a>乃至十地及六波罗蜜、<a id="a-TB"></a>三十七品，<a id="a-TC"></a>乃至十八不共法，<a id="a-TD"></a>当有所得？<a id="a-TE"></a>无有是处！<a id="a-TF"></a>所以者何？<a id="a-TG"></a>诸法性，<a id="a-TH"></a>是一切法根本，<a id="a-TI"></a>尚不可得，<a id="a-TJ"></a>何况六波罗蜜等是作法尚有定实？<a id="a-TK"></a>如是菩萨行是诸法性，<a id="a-TL"></a>得佛时能大利益众生。</p>
 </body>
</html>