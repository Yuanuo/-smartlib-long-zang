<!doctype html>
<html id="z3IBVHzuD" data-ver="1771">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第六十二</h1>
  <h2 id="a2">释照明品第四十</h2>
  <p id="a3">【经】尔时，<a id="a-4"></a>慧命舍利弗白佛言：<a id="a-5"></a>“世尊，<a id="a-6"></a>是般若波罗蜜！<a id="a-7"></a>”</p>
  <p id="a8">佛言：<a id="a-9"></a>“是般若波罗蜜。<a id="a-A"></a>”</p>
  <p id="aB">“世尊，<a id="a-C"></a>般若波罗蜜能照一切法，<a id="a-D"></a>毕竟净故。<a id="a-E"></a>世尊，<a id="a-F"></a>应礼般若波罗蜜。<a id="a-G"></a>世尊，<a id="a-H"></a>般若波罗蜜，<a id="a-I"></a>不著三界。<a id="a-J"></a>世尊，<a id="a-K"></a>般若波罗蜜除诸闇暝，<a id="a-L"></a>一切烦恼诸见除故。<a id="a-M"></a>世尊，<a id="a-N"></a>般若波罗蜜，<a id="a-O"></a>一切助道法中最上。<a id="a-P"></a>世尊，<a id="a-Q"></a>般若波罗蜜安隐，<a id="a-R"></a>能断一切怖畏苦恼故。<a id="a-S"></a>世尊，<a id="a-T"></a>般若波罗蜜能与光明，<a id="a-U"></a>五眼庄严故。<a id="a-V"></a>世尊，<a id="a-W"></a>般若波罗蜜，<a id="a-X"></a>能示导堕邪见众生离二边故。<a id="a-Y"></a>世尊，<a id="a-Z"></a>般若波罗蜜是一切种智，<a id="a-a"></a>一切烦恼及习断故。<a id="a-b"></a>世尊，<a id="a-c"></a>般若波罗蜜诸菩萨摩诃萨母，<a id="a-d"></a>能生诸佛法故。<a id="a-e"></a>世尊，<a id="a-f"></a>般若波罗蜜不生不灭，<a id="a-g"></a>自相空故。<a id="a-h"></a>世尊，<a id="a-i"></a>般若波罗蜜远离生死，<a id="a-j"></a>非常非灭故。<a id="a-k"></a>世尊，<a id="a-l"></a>般若波罗蜜无救者作护，<a id="a-m"></a>施一切珍宝故。<a id="a-n"></a>世尊，<a id="a-o"></a>般若波罗蜜具足力，<a id="a-p"></a>无能破坏故。<a id="a-q"></a>世尊，<a id="a-r"></a>般若波罗蜜能转三转十二行法轮，<a id="a-s"></a>一切诸法不转不还故。<a id="a-t"></a>世尊，<a id="a-u"></a>般若波罗蜜能示诸法性，<a id="a-v"></a>无法有法空故。<a id="a-w"></a>世尊，<a id="a-x"></a>应云何供养般若波罗蜜？<a id="a-y"></a>”</p>
  <p id="az">佛言：<a id="a-10"></a>“当如供养世尊。<a id="a-11"></a>礼般若波罗蜜，<a id="a-12"></a>当如礼世尊。<a id="a-13"></a>何以故？<a id="a-14"></a>世尊不异般若波罗蜜，<a id="a-15"></a>般若波罗蜜不异世尊；<a id="a-16"></a>世尊即是般若波罗蜜，<a id="a-17"></a>般若波罗蜜即是世尊。<a id="a-18"></a>是般若波罗蜜中，<a id="a-19"></a>出生诸佛、<a id="a-1A"></a>菩萨，<a id="a-1B"></a>辟支佛、<a id="a-1C"></a>阿罗汉，<a id="a-1D"></a>阿那含、<a id="a-1E"></a>斯陀含、<a id="a-1F"></a>须陀洹。<a id="a-1G"></a>般若波罗蜜中，<a id="a-1H"></a>生十善道、<a id="a-1I"></a>四禅、<a id="a-1J"></a>四无量心、<a id="a-1K"></a>四无色定、<a id="a-1L"></a>五神通，<a id="a-1M"></a>内空乃至无法有法空，<a id="a-1N"></a>四念处乃至八圣道分。<a id="a-1O"></a>是般若波罗蜜中，<a id="a-1P"></a>生佛十力、<a id="a-1Q"></a>十八不共法、<a id="a-1R"></a>大慈大悲、<a id="a-1S"></a>一切种智。<a id="a-1T"></a>”</p>
  <p id="a1U">尔时，<a id="a-1V"></a>释提桓因心念：<a id="a-1W"></a>“何因缘故舍利弗问是事？<a id="a-1X"></a>”念已，<a id="a-1Y"></a>语舍利弗：<a id="a-1Z"></a>“何因缘故问是事？<a id="a-1a"></a>”</p>
  <p id="a1b">舍利弗语释提桓因言：<a id="a-1c"></a>“憍尸迦，<a id="a-1d"></a>诸菩萨摩诃萨，<a id="a-1e"></a>为般若波罗蜜守护，<a id="a-1f"></a>以沤和拘舍罗力故，<a id="a-1g"></a>于过去、<a id="a-1h"></a>未来、<a id="a-1i"></a>现在诸佛，<a id="a-1j"></a>从初发心乃至法住，<a id="a-1k"></a>于其中间所作善根，<a id="a-1l"></a>一切和合随喜，<a id="a-1m"></a>回向阿耨多罗三藐三菩提。<a id="a-1n"></a>以是因缘故，<a id="a-1o"></a>我问是事。<a id="a-1p"></a>憍尸迦，<a id="a-1q"></a>菩萨摩诃萨般若波罗蜜，<a id="a-1r"></a>胜檀波罗蜜、<a id="a-1s"></a>尸罗、<a id="a-1t"></a>羼提、<a id="a-1u"></a>毗梨耶、<a id="a-1v"></a>禅波罗蜜。<a id="a-1w"></a>譬如生盲人，<a id="a-1x"></a>若百、<a id="a-1y"></a>若千、<a id="a-1z"></a>若百千而无前导，<a id="a-20"></a>不能趣道入城。<a id="a-21"></a>憍尸迦，<a id="a-22"></a>五波罗蜜亦如是，<a id="a-23"></a>离般若波罗蜜，<a id="a-24"></a>如盲无导，<a id="a-25"></a>不能趣道，<a id="a-26"></a>不能得一切种智。<a id="a-27"></a>憍尸迦，<a id="a-28"></a>若五波罗蜜得般若波罗蜜将导，<a id="a-29"></a>是时五波罗蜜名为有眼，<a id="a-2A"></a>般若波罗蜜将导，<a id="a-2B"></a>得波罗蜜名字。<a id="a-2C"></a>”</p>
  <p id="a2D">释提桓因语舍利弗：<a id="a-2E"></a>“如汝所言，<a id="a-2F"></a>般若波罗蜜将导五波罗蜜，<a id="a-2G"></a>故得波罗蜜名字。<a id="a-2H"></a>舍利弗，<a id="a-2I"></a>若无檀波罗蜜，<a id="a-2J"></a>五波罗蜜不得波罗蜜名字；<a id="a-2K"></a>若无尸罗波罗蜜、<a id="a-2L"></a>羼提波罗蜜、<a id="a-2M"></a>毗梨耶波罗蜜、<a id="a-2N"></a>禅波罗蜜，<a id="a-2O"></a>五波罗蜜不得波罗蜜名字。<a id="a-2P"></a>若尔者，<a id="a-2Q"></a>何以故独赞般若波罗蜜？<a id="a-2R"></a>”</p>
  <p id="a2S">舍利弗言：<a id="a-2T"></a>“如是，<a id="a-2U"></a>如是。<a id="a-2V"></a>憍尸迦，<a id="a-2W"></a>无檀波罗蜜，<a id="a-2X"></a>五波罗蜜不得波罗蜜名字；<a id="a-2Y"></a>无尸罗波罗蜜、<a id="a-2Z"></a>羼提波罗蜜、<a id="a-2a"></a>毗梨耶波罗蜜、<a id="a-2b"></a>禅波罗蜜，<a id="a-2c"></a>五波罗蜜不得波罗蜜名字。<a id="a-2d"></a>但菩萨摩诃萨住般若波罗蜜中，<a id="a-2e"></a>能具足檀波罗蜜、<a id="a-2f"></a>尸罗波罗蜜、<a id="a-2g"></a>羼提波罗蜜、<a id="a-2h"></a>毗梨耶波罗蜜、<a id="a-2i"></a>禅波罗蜜。<a id="a-2j"></a>以是故，<a id="a-2k"></a>憍尸迦，<a id="a-2l"></a>般若波罗蜜于五波罗蜜中，<a id="a-2m"></a>最上、<a id="a-2n"></a>第一、<a id="a-2o"></a>最妙、<a id="a-2p"></a>无上、<a id="a-2q"></a>无与等。<a id="a-2r"></a>”</p>
  <p id="a2s">舍利弗白佛言：<a id="a-2t"></a>“世尊，<a id="a-2u"></a>云何应生般若波罗蜜？<a id="a-2v"></a>”</p>
  <p id="a2w">佛告舍利弗：<a id="a-2x"></a>“色不生故，<a id="a-2y"></a>般若波罗蜜生；<a id="a-2z"></a>受、<a id="a-30"></a>想、<a id="a-31"></a>行、<a id="a-32"></a>识不生故，<a id="a-33"></a>般若波罗蜜生；<a id="a-34"></a>檀波罗蜜不生故，<a id="a-35"></a>般若波罗蜜生；<a id="a-36"></a>乃至禅波罗蜜不生故，<a id="a-37"></a>般若波罗蜜生；<a id="a-38"></a>内空乃至无法有法空，<a id="a-39"></a>四念处乃至八圣道分，<a id="a-3A"></a>佛十力乃至一切智、<a id="a-3B"></a>一切种智不生故，<a id="a-3C"></a>般若波罗蜜生。<a id="a-3D"></a>如是诸法不生故，<a id="a-3E"></a>般若波罗蜜应生。<a id="a-3F"></a>”</p>
  <p id="a3G">舍利弗言：<a id="a-3H"></a>“世尊，<a id="a-3I"></a>云何色不生故，<a id="a-3J"></a>般若波罗蜜生？<a id="a-3K"></a>乃至一切诸法不生故，<a id="a-3L"></a>般若波罗蜜应生？<a id="a-3M"></a>”</p>
  <p id="a3N">佛言：<a id="a-3O"></a>“色不起不生、<a id="a-3P"></a>不得不失故，<a id="a-3Q"></a>乃至一切诸法不起不生、<a id="a-3R"></a>不得不失故，<a id="a-3S"></a>般若波罗蜜生。<a id="a-3T"></a>”</p>
  <p id="a3U">舍利弗白佛言：<a id="a-3V"></a>“如是生般若波罗蜜，<a id="a-3W"></a>与何等法合？<a id="a-3X"></a>”</p>
  <p id="a3Y">佛言：<a id="a-3Z"></a>“无所合，<a id="a-3a"></a>以是故得名般若波罗蜜。<a id="a-3b"></a>”</p>
  <p id="a3c">“世尊，<a id="a-3d"></a>不合何等法？<a id="a-3e"></a>”</p>
  <p id="a3f">佛言：<a id="a-3g"></a>“不与不善法合，<a id="a-3h"></a>不与善法合；<a id="a-3i"></a>不与世间法合，<a id="a-3j"></a>不与出世间法合；<a id="a-3k"></a>不与有漏法合，<a id="a-3l"></a>不与无漏法合；<a id="a-3m"></a>不与有罪法合，<a id="a-3n"></a>不与无罪法合；<a id="a-3o"></a>不与有为法合，<a id="a-3p"></a>不与无为法合。<a id="a-3q"></a>何以故？<a id="a-3r"></a>般若波罗蜜，<a id="a-3s"></a>不为得诸法故生，<a id="a-3t"></a>以是故于诸法无所合。<a id="a-3u"></a>”</p>
  <p id="a3v">尔时，<a id="a-3w"></a>释提桓因白佛言：<a id="a-3x"></a>“世尊，<a id="a-3y"></a>是般若波罗蜜，<a id="a-3z"></a>亦不合萨婆若？<a id="a-40"></a>”</p>
  <p id="a41">佛言：<a id="a-42"></a>“如是，<a id="a-43"></a>憍尸迦，<a id="a-44"></a>般若波罗蜜，<a id="a-45"></a>亦不合萨婆若，<a id="a-46"></a>亦不得。<a id="a-47"></a>”</p>
  <p id="a48">释提桓因言：<a id="a-49"></a>“世尊，<a id="a-4A"></a>云何般若波罗蜜，<a id="a-4B"></a>亦不合萨婆若，<a id="a-4C"></a>亦不得？<a id="a-4D"></a>”</p>
  <p id="a4E">佛言：<a id="a-4F"></a>“般若波罗蜜，<a id="a-4G"></a>不如名字，<a id="a-4H"></a>不如相，<a id="a-4I"></a>不如起作法合。<a id="a-4J"></a>”</p>
  <p id="a4K">释提桓因言：<a id="a-4L"></a>“今云何合？<a id="a-4M"></a>”</p>
  <p id="a4N">佛言：<a id="a-4O"></a>“若菩萨摩诃萨，<a id="a-4P"></a>如不取、<a id="a-4Q"></a>不受、<a id="a-4R"></a>不住、<a id="a-4S"></a>不著、<a id="a-4T"></a>不断，<a id="a-4U"></a>如是合，<a id="a-4V"></a>亦无所合。<a id="a-4W"></a>如是，<a id="a-4X"></a>憍尸迦，<a id="a-4Y"></a>般若波罗蜜，<a id="a-4Z"></a>一切法合，<a id="a-4a"></a>亦无所合。<a id="a-4b"></a>”</p>
  <p id="a4c">尔时，<a id="a-4d"></a>释提桓因白佛言：<a id="a-4e"></a>“未曾有也！<a id="a-4f"></a>世尊，<a id="a-4g"></a>是般若波罗蜜，<a id="a-4h"></a>为一切法不起不生、<a id="a-4i"></a>不得不失故生。<a id="a-4j"></a>”</p>
  <p id="a4k">须菩提白佛言：<a id="a-4l"></a>“世尊，<a id="a-4m"></a>若菩萨摩诃萨行般若波罗蜜时，<a id="a-4n"></a>作是念：<a id="a-4o"></a>‘般若波罗蜜，<a id="a-4p"></a>若一切法合、<a id="a-4q"></a>若不合。<a id="a-4r"></a>’是菩萨摩诃萨则舍般若波罗蜜，<a id="a-4s"></a>远离般若波罗蜜。<a id="a-4t"></a>”</p>
  <p id="a4u">佛告须菩提：<a id="a-4v"></a>“复有因缘，<a id="a-4w"></a>菩萨摩诃萨，<a id="a-4x"></a>舍般若波罗蜜，<a id="a-4y"></a>远离般若波罗蜜。<a id="a-4z"></a>若菩萨摩诃萨作是念：<a id="a-50"></a>‘是般若波罗蜜无所有，<a id="a-51"></a>空虚不坚固。<a id="a-52"></a>’是菩萨摩诃萨，<a id="a-53"></a>则舍般若波罗蜜，<a id="a-54"></a>远离般若波罗蜜。<a id="a-55"></a>须菩提，<a id="a-56"></a>以是因缘故，<a id="a-57"></a>舍离般若波罗蜜。<a id="a-58"></a>”</p>
  <p id="a59">须菩提白佛言：<a id="a-5A"></a>“世尊，<a id="a-5B"></a>信般若波罗蜜，<a id="a-5C"></a>为不信何法？<a id="a-5D"></a>”</p>
  <p id="a5E">佛告须菩提：<a id="a-5F"></a>“信般若波罗蜜，<a id="a-5G"></a>则不信色，<a id="a-5H"></a>不信受、<a id="a-5I"></a>想、<a id="a-5J"></a>行、<a id="a-5K"></a>识；<a id="a-5L"></a>不信眼乃至意；<a id="a-5M"></a>不信色乃至法；<a id="a-5N"></a>不信眼界乃至意识界；<a id="a-5O"></a>不信檀波罗蜜、<a id="a-5P"></a>尸罗波罗蜜、<a id="a-5Q"></a>羼提波罗蜜、<a id="a-5R"></a>毗梨耶波罗蜜、<a id="a-5S"></a>禅波罗蜜；<a id="a-5T"></a>不信内空，<a id="a-5U"></a>乃至无法有法空；<a id="a-5V"></a>不信四念处，<a id="a-5W"></a>乃至八圣道分；<a id="a-5X"></a>不信佛十力，<a id="a-5Y"></a>乃至十八不共法；<a id="a-5Z"></a>不信须陀洹果、<a id="a-5a"></a>斯陀含果、<a id="a-5b"></a>阿那含果、<a id="a-5c"></a>阿罗汉果、<a id="a-5d"></a>辟支佛道；<a id="a-5e"></a>不信菩萨道；<a id="a-5f"></a>不信阿耨多罗三藐三菩提，<a id="a-5g"></a>乃至一切种智。<a id="a-5h"></a>”</p>
  <p id="a5i">须菩提白佛言：<a id="a-5j"></a>“世尊，<a id="a-5k"></a>云何信般若波罗蜜时，<a id="a-5l"></a>不信色乃至一切种智？<a id="a-5m"></a>”</p>
  <p id="a5n">佛告须菩提：<a id="a-5o"></a>“色不可得故，<a id="a-5p"></a>信般若波罗蜜，<a id="a-5q"></a>不信色；<a id="a-5r"></a>乃至一切种智不可得故，<a id="a-5s"></a>信般若波罗蜜，<a id="a-5t"></a>不信一切种智。<a id="a-5u"></a>以是故，<a id="a-5v"></a>须菩提，<a id="a-5w"></a>信般若波罗蜜时，<a id="a-5x"></a>不信色乃至不信一切种智。<a id="a-5y"></a>”</p>
  <p id="a5z">【论】释曰：<a id="a-60"></a>上佛与弥勒、<a id="a-61"></a>须菩提、<a id="a-62"></a>释提桓因，<a id="a-63"></a>共说随喜义。<a id="a-64"></a>舍利弗虽默然，<a id="a-65"></a>听闻是般若波罗蜜随喜义甚深，<a id="a-66"></a>无量无边，<a id="a-67"></a>大利益众生；<a id="a-68"></a>虽漏尽寂灭，<a id="a-69"></a>发欢喜心，<a id="a-6A"></a>从座起合掌，<a id="a-6B"></a>白佛言：<a id="a-6C"></a>能作随喜，<a id="a-6D"></a>断诸戏论，<a id="a-6E"></a>利益无量众生，<a id="a-6F"></a>令入佛道者，<a id="a-6G"></a>是般若波罗蜜。<a id="a-6H"></a>佛可其语，<a id="a-6I"></a>故言是。</p>
  <p id="a6J">般若波罗蜜中，<a id="a-6K"></a>说诸法实相；<a id="a-6L"></a>诸法实相中，<a id="a-6M"></a>无戏论垢浊，<a id="a-6N"></a>故名毕竟清净；<a id="a-6O"></a>毕竟清净故，<a id="a-6P"></a>能遍照一切五种法藏，<a id="a-6Q"></a>所谓过去、<a id="a-6R"></a>未来、<a id="a-6S"></a>现在、<a id="a-6T"></a>无为及不可说。<a id="a-6U"></a>是故舍利弗言：<a id="a-6V"></a>世尊，<a id="a-6W"></a>般若波罗蜜能照一切法，<a id="a-6X"></a>毕竟净故。<a id="a-6Y"></a>般若波罗蜜能守护菩萨，<a id="a-6Z"></a>救诸苦恼，<a id="a-6a"></a>能满所愿。<a id="a-6b"></a>如梵天王守护三千大千世界，<a id="a-6c"></a>故众生皆礼。<a id="a-6d"></a>三界中三毒泥所不污，<a id="a-6e"></a>故言不著三界。<a id="a-6f"></a>破一切爱等百八烦恼、<a id="a-6g"></a>我见等六十二见，<a id="a-6h"></a>故言破无明黑闇。<a id="a-6i"></a>诸法中智慧最上，<a id="a-6j"></a>一切智慧中般若波罗蜜为上；<a id="a-6k"></a>以智慧为本，<a id="a-6l"></a>分别四念处等三十七品，<a id="a-6m"></a>是故言一切助道法中最上。<a id="a-6n"></a>能断生、<a id="a-6o"></a>老、<a id="a-6p"></a>病、<a id="a-6q"></a>死等诸怖畏苦恼，<a id="a-6r"></a>故言安隐。<a id="a-6s"></a>是般若波罗蜜中摄五眼，<a id="a-6t"></a>故言能与光明。<a id="a-6u"></a>离有边、<a id="a-6v"></a>无边等诸二边，<a id="a-6w"></a>故言能示正道。<a id="a-6x"></a>菩萨住金刚三昧，<a id="a-6y"></a>断一切烦恼微习，<a id="a-6z"></a>令无遗余，<a id="a-70"></a>得无碍解脱，<a id="a-71"></a>故言一切种智。</p>
  <p id="a72">复次，<a id="a-73"></a>知一切法总相、<a id="a-74"></a>别相，<a id="a-75"></a>一切种智因缘，<a id="a-76"></a>故名一切种智。<a id="a-77"></a>能生十方三世无量诸佛法故，<a id="a-78"></a>言诸菩萨母。<a id="a-79"></a>一切法中各各自相空故，<a id="a-7A"></a>言不生不灭。<a id="a-7B"></a>断、<a id="a-7C"></a>常是诸见本，<a id="a-7D"></a>诸见是诸结使本，<a id="a-7E"></a>诸结使是一切生死中苦本，<a id="a-7F"></a>是故言远离生死。<a id="a-7G"></a>能令众生信三宝等诸善法宝，<a id="a-7H"></a>得诸善法宝故，<a id="a-7I"></a>得世间、<a id="a-7J"></a>出世间乐，<a id="a-7K"></a>能令众生得二种乐故，<a id="a-7L"></a>言无救者作护。<a id="a-7M"></a>是般若波罗蜜相，<a id="a-7N"></a>乃至十方诸佛所不能坏。<a id="a-7O"></a>所以者何？<a id="a-7P"></a>毕竟不可得故，<a id="a-7Q"></a>何况余人！<a id="a-7R"></a>故言具足波罗蜜。<a id="a-7S"></a>是般若波罗蜜中，<a id="a-7T"></a>无自性故，<a id="a-7U"></a>说诸法不转生死中，<a id="a-7V"></a>不还入涅槃。<a id="a-7W"></a>不生故不转，<a id="a-7X"></a>不灭故不还，<a id="a-7Y"></a>故言能转三转十二行法轮。<a id="a-7Z"></a>三转十二行法轮义，<a id="a-7a"></a>如先说。<a id="a-7b"></a>一切法有二分：<a id="a-7c"></a>若有、<a id="a-7d"></a>若无。<a id="a-7e"></a>是般若中，<a id="a-7f"></a>有亦不应取，<a id="a-7g"></a>无亦不应取，<a id="a-7h"></a>离是有、<a id="a-7i"></a>无，<a id="a-7j"></a>即是诸法性，<a id="a-7k"></a>是故言能示诸法性。<a id="a-7l"></a>如是等无量因缘，<a id="a-7m"></a>赞叹般若，<a id="a-7n"></a>后当广说。</p>
  <p id="a7o">是般若波罗蜜，<a id="a-7p"></a>是无相相。<a id="a-7q"></a>有人心未纯熟，<a id="a-7r"></a>求其定相不能得，<a id="a-7s"></a>便生慢心。<a id="a-7t"></a>是故舍利弗问：<a id="a-7u"></a>应云何供养？<a id="a-7v"></a>佛教言：<a id="a-7w"></a>当如供养佛。<a id="a-7x"></a>以人从久远已来，<a id="a-7y"></a>深著众生相，<a id="a-7z"></a>于贵法情薄，<a id="a-80"></a>是故言如供养世尊。<a id="a-81"></a>智者观之，<a id="a-82"></a>佛与般若等无异。<a id="a-83"></a>所以者何？<a id="a-84"></a>般若修集，<a id="a-85"></a>即变为一切智。<a id="a-86"></a>此中佛自说因缘：<a id="a-87"></a>是般若波罗蜜中，<a id="a-88"></a>出生贤圣等，<a id="a-89"></a>出生十善道等，<a id="a-8A"></a>世间、<a id="a-8B"></a>出世间法，<a id="a-8C"></a>乃至一切种智。<a id="a-8D"></a>尔时，<a id="a-8E"></a>帝释作是念者，<a id="a-8F"></a>帝释意：<a id="a-8G"></a>以舍利弗漏尽离欲人，<a id="a-8H"></a>如似著法人赞叹般若。<a id="a-8I"></a>今舍利弗自说因缘，<a id="a-8J"></a>菩萨为般若守护故，<a id="a-8K"></a>以方便力，<a id="a-8L"></a>能随喜福德回向，<a id="a-8M"></a>而不破般若波罗蜜相，<a id="a-8N"></a>是事希有故，<a id="a-8O"></a>尊敬般若波罗蜜，<a id="a-8P"></a>是故问佛云何供养。</p>
  <p id="a8Q">复次，<a id="a-8R"></a>憍尸迦，<a id="a-8S"></a>般若波罗蜜自力势故，<a id="a-8T"></a>胜五波罗蜜。</p>
  <p id="a8U">问曰：<a id="a-8V"></a>五波罗蜜，<a id="a-8W"></a>应以五盲人作喻，<a id="a-8X"></a>何以乃说百千？</p>
  <p id="a8Y">答曰：<a id="a-8Z"></a>此中说其力势，<a id="a-8a"></a>不论多少。<a id="a-8b"></a>复次，<a id="a-8c"></a>若言导五不足为贵，<a id="a-8d"></a>故说百千。<a id="a-8e"></a>复次，<a id="a-8f"></a>波罗蜜亦多，<a id="a-8g"></a>如贤劫三昧中，<a id="a-8h"></a>有八万四千种波罗蜜，<a id="a-8i"></a>广说则无量。</p>
  <p id="a8j">问曰：<a id="a-8k"></a>檀波罗蜜亦有眼。<a id="a-8l"></a>所以者何？<a id="a-8m"></a>信有罪福，<a id="a-8n"></a>破邪见等无明，<a id="a-8o"></a>故能布施，<a id="a-8p"></a>何以故喻无眼？</p>
  <p id="a8q">答曰：<a id="a-8r"></a>布施中智慧是客来，<a id="a-8s"></a>非正体。<a id="a-8t"></a>譬如四大常和合，<a id="a-8u"></a>不得相离，<a id="a-8v"></a>诸波罗蜜和合亦如是。<a id="a-8w"></a>不能趣道，<a id="a-8x"></a>道者菩萨十地道，<a id="a-8y"></a>城者一切种智等诸佛法。<a id="a-8z"></a>复次，<a id="a-90"></a>道者八圣道分，<a id="a-91"></a>城者涅槃。<a id="a-92"></a>如盲人虽有手足力，<a id="a-93"></a>不能得随意有所至，<a id="a-94"></a>得有眼人示导，<a id="a-95"></a>则随意所往，<a id="a-96"></a>皆能成办。<a id="a-97"></a>五波罗蜜，<a id="a-98"></a>虽各各有事能，<a id="a-99"></a>不得般若示导，<a id="a-9A"></a>尚不得二乘，<a id="a-9B"></a>何况无上道？<a id="a-9C"></a>五波罗蜜，<a id="a-9D"></a>得般若波罗蜜将导，<a id="a-9E"></a>故得波罗蜜名字，<a id="a-9F"></a>至成佛道。<a id="a-9G"></a>帝释问：<a id="a-9H"></a>汝自说诸波罗蜜和合，<a id="a-9I"></a>互相佐助，<a id="a-9J"></a>如四大不得相离。<a id="a-9K"></a>如是者，<a id="a-9L"></a>般若波罗蜜亦待五法，<a id="a-9M"></a>何以独说以般若故，<a id="a-9N"></a>五法得波罗蜜名字？<a id="a-9O"></a>答曰：<a id="a-9P"></a>虽六事和合，<a id="a-9Q"></a>互相佐助相，<a id="a-9R"></a>般若波罗蜜力大，<a id="a-9S"></a>故五法因得波罗蜜名字。<a id="a-9T"></a>譬如合散，<a id="a-9U"></a>虽众药各各有力，<a id="a-9V"></a>石势大故，<a id="a-9W"></a>名为石散。<a id="a-9X"></a>又如大军摧敌，<a id="a-9Y"></a>虽各各有力，<a id="a-9Z"></a>主将力大故，<a id="a-9a"></a>主得名字。</p>
  <p id="a9b">舍利弗已问供养般若事，<a id="a-9c"></a>今问行者云何生般若波罗蜜？<a id="a-9d"></a>佛答：<a id="a-9e"></a>若行者观色等诸法不生相，<a id="a-9f"></a>是则生般若波罗蜜。<a id="a-9g"></a>舍利弗复问：<a id="a-9h"></a>云何观色等不生故，<a id="a-9i"></a>般若波罗蜜生？<a id="a-9j"></a>答曰：<a id="a-9k"></a>色等因缘和合起，<a id="a-9l"></a>行者知色虚妄不令起，<a id="a-9m"></a>不起故不生，<a id="a-9n"></a>不生故不得，<a id="a-9o"></a>不得故不失。<a id="a-9p"></a>尔时，<a id="a-9q"></a>舍利弗问意：<a id="a-9r"></a>般若无生缘处，<a id="a-9s"></a>行者亦无生，<a id="a-9t"></a>如是般若与何法合？<a id="a-9u"></a>终归何处住？<a id="a-9v"></a>得何果报？<a id="a-9w"></a>答曰：<a id="a-9x"></a>般若波罗蜜无生相，<a id="a-9y"></a>故无所合。<a id="a-9z"></a>若般若波罗蜜有法合者，<a id="a-A0"></a>若善、<a id="a-A1"></a>若不善等，<a id="a-A2"></a>是不名般若波罗蜜。<a id="a-A3"></a>今无所合，<a id="a-A4"></a>故入般若波罗蜜数中。</p>
  <p id="aA5">问曰：<a id="a-A6"></a>若尔者，<a id="a-A7"></a>帝释已知一切法不合，<a id="a-A8"></a>何以独问萨婆若不合？</p>
  <p id="aA9">答曰：<a id="a-AA"></a>帝释贵重深著是般若，<a id="a-AB"></a>于萨婆若爱未断，<a id="a-AC"></a>故言乃至萨婆若亦不合耶？<a id="a-AD"></a>佛答：<a id="a-AE"></a>般若波罗蜜，<a id="a-AF"></a>萨婆若亦不合，<a id="a-AG"></a>一切法毕竟无生故。<a id="a-AH"></a>此中佛破断灭邪见，<a id="a-AI"></a>故说合；<a id="a-AJ"></a>般若波罗蜜，<a id="a-AK"></a>不如凡夫人取相著名，<a id="a-AL"></a>作起有为法合，<a id="a-AM"></a>如佛心合。</p>
  <p id="aAN">问曰：<a id="a-AO"></a>云何如佛心合？</p>
  <p id="aAP">答曰：<a id="a-AQ"></a>一切相虚诳，<a id="a-AR"></a>故不取相；<a id="a-AS"></a>一切法中有无常等过咎，<a id="a-AT"></a>故不受；<a id="a-AU"></a>吾我心缚著世间皆动相，<a id="a-AV"></a>故不住；<a id="a-AW"></a>能生种种苦恼，<a id="a-AX"></a>后变异，<a id="a-AY"></a>故不著；<a id="a-AZ"></a>一切世间颠倒，<a id="a-Aa"></a>颠倒果报不实，<a id="a-Ab"></a>如幻如梦，<a id="a-Ac"></a>无所灭，<a id="a-Ad"></a>故不断。<a id="a-Ae"></a>是故佛不著法，<a id="a-Af"></a>不生高心，<a id="a-Ag"></a>入毕竟空善相中，<a id="a-Ah"></a>深入大悲，<a id="a-Ai"></a>以救众生，<a id="a-Aj"></a>菩萨应如佛心合。<a id="a-Ak"></a>帝释欢喜，<a id="a-Al"></a>赞言：<a id="a-Am"></a>希有！<a id="a-An"></a>是般若波罗蜜，<a id="a-Ao"></a>不破坏诸法，<a id="a-Ap"></a>不生不得不失故，<a id="a-Aq"></a>而能成就菩萨，<a id="a-Ar"></a>令得至佛。</p>
  <p id="aAs">须菩提言：<a id="a-At"></a>若菩萨用有所得，<a id="a-Au"></a>如是分别一切智等，<a id="a-Av"></a>一切法若合若不合，<a id="a-Aw"></a>是菩萨则失般若波罗蜜。<a id="a-Ax"></a>佛然可其言，<a id="a-Ay"></a>如是更有因缘，<a id="a-Az"></a>菩萨若取汝所说，<a id="a-B0"></a>一切法无合不合，<a id="a-B1"></a>取是空相，<a id="a-B2"></a>言般若空无所有不牢固，<a id="a-B3"></a>是亦失般若波罗蜜。<a id="a-B4"></a>须菩提知般若波罗蜜不可得相，<a id="a-B5"></a>是故问若信般若波罗蜜，<a id="a-B6"></a>信何法？<a id="a-B7"></a>般若波罗蜜空亦不可得，<a id="a-B8"></a>为决定心信于何法？<a id="a-B9"></a>佛言：<a id="a-BA"></a>色等一切法不可信。<a id="a-BB"></a>何以故？<a id="a-BC"></a>色等一切法自性不可得，<a id="a-BD"></a>故不可信。</p>
  <p id="aBE">【经】须菩提白佛言：<a id="a-BF"></a>“世尊，<a id="a-BG"></a>是般若波罗蜜，<a id="a-BH"></a>名为摩诃波罗蜜！<a id="a-BI"></a>”</p>
  <p id="aBJ">“须菩提，<a id="a-BK"></a>何因缘故，<a id="a-BL"></a>是般若波罗蜜，<a id="a-BM"></a>名为摩诃波罗蜜？<a id="a-BN"></a>”</p>
  <p id="aBO">须菩提言：<a id="a-BP"></a>“世尊，<a id="a-BQ"></a>是般若波罗蜜，<a id="a-BR"></a>不作色大，<a id="a-BS"></a>不作色小，<a id="a-BT"></a>受、<a id="a-BU"></a>想、<a id="a-BV"></a>行、<a id="a-BW"></a>识不作大，<a id="a-BX"></a>不作小；<a id="a-BY"></a>眼乃至意，<a id="a-BZ"></a>色乃至法，<a id="a-Ba"></a>眼识界乃至意识界，<a id="a-Bb"></a>不作大，<a id="a-Bc"></a>不作小；<a id="a-Bd"></a>檀波罗蜜乃至禅波罗蜜，<a id="a-Be"></a>不作大，<a id="a-Bf"></a>不作小；<a id="a-Bg"></a>内空乃至无法有法空，<a id="a-Bh"></a>不作大，<a id="a-Bi"></a>不作小；<a id="a-Bj"></a>四念处乃至阿耨多罗三藐三菩提，<a id="a-Bk"></a>不作大，<a id="a-Bl"></a>不作小；<a id="a-Bm"></a>诸佛法不作大，<a id="a-Bn"></a>不作小；<a id="a-Bo"></a>诸佛不作大，<a id="a-Bp"></a>不作小。<a id="a-Bq"></a>是般若波罗蜜，<a id="a-Br"></a>不作色合，<a id="a-Bs"></a>不作色散，<a id="a-Bt"></a>受、<a id="a-Bu"></a>想、<a id="a-Bv"></a>行、<a id="a-Bw"></a>识不作合，<a id="a-Bx"></a>不作散；<a id="a-By"></a>乃至诸佛不作合，<a id="a-Bz"></a>不作散。<a id="a-C0"></a>不作色无量，<a id="a-C1"></a>不作色非无量；<a id="a-C2"></a>乃至诸佛不作无量，<a id="a-C3"></a>亦不作非无量。<a id="a-C4"></a>不作色广，<a id="a-C5"></a>不作色狭；<a id="a-C6"></a>乃至诸佛不作广，<a id="a-C7"></a>不作狭。<a id="a-C8"></a>不作色有力，<a id="a-C9"></a>不作色无力；<a id="a-CA"></a>乃至诸佛不作有力，<a id="a-CB"></a>不作无力。<a id="a-CC"></a>世尊，<a id="a-CD"></a>以是因缘故，<a id="a-CE"></a>是般若波罗蜜，<a id="a-CF"></a>名摩诃波罗蜜。</p>
  <p id="aCG">“世尊，<a id="a-CH"></a>若新发意菩萨摩诃萨，<a id="a-CI"></a>若不远离般若波罗蜜，<a id="a-CJ"></a>不远离禅波罗蜜，<a id="a-CK"></a>不远离毗梨耶波罗蜜，<a id="a-CL"></a>不远离羼提波罗蜜，<a id="a-CM"></a>不远离尸罗波罗蜜，<a id="a-CN"></a>不远离檀波罗蜜，<a id="a-CO"></a>如是念：<a id="a-CP"></a>是般若波罗蜜，<a id="a-CQ"></a>不作色大，<a id="a-CR"></a>不作色小，<a id="a-CS"></a>乃至诸佛不作大，<a id="a-CT"></a>不作小；<a id="a-CU"></a>色不作合，<a id="a-CV"></a>不作散；<a id="a-CW"></a>不作色无量，<a id="a-CX"></a>不作色非无量；<a id="a-CY"></a>不作色有力，<a id="a-CZ"></a>不作色无力；<a id="a-Ca"></a>乃至诸佛不作有力，<a id="a-Cb"></a>不作无力。<a id="a-Cc"></a>世尊，<a id="a-Cd"></a>菩萨摩诃萨若如是知，<a id="a-Ce"></a>是为不行般若波罗蜜。<a id="a-Cf"></a>何以故？<a id="a-Cg"></a>是非般若波罗蜜相，<a id="a-Ch"></a>所谓作色大小，<a id="a-Ci"></a>乃至诸佛作大小；<a id="a-Cj"></a>色有力无力，<a id="a-Ck"></a>乃至诸佛有力无力。<a id="a-Cl"></a>世尊，<a id="a-Cm"></a>是菩萨摩诃萨用有所得故，<a id="a-Cn"></a>有大过失！<a id="a-Co"></a>所谓行般若波罗蜜时，<a id="a-Cp"></a>作色大，<a id="a-Cq"></a>作色小，<a id="a-Cr"></a>乃至诸佛作有力，<a id="a-Cs"></a>作无力。<a id="a-Ct"></a>何以故？<a id="a-Cu"></a>有所得相者，<a id="a-Cv"></a>无阿耨多罗三藐三菩提。<a id="a-Cw"></a>所以者何？<a id="a-Cx"></a>众生不生故，<a id="a-Cy"></a>般若波罗蜜亦应不生；<a id="a-Cz"></a>色不生故，<a id="a-D0"></a>般若波罗蜜不生；<a id="a-D1"></a>乃至佛不生故，<a id="a-D2"></a>般若波罗蜜不生。<a id="a-D3"></a>众生性无故，<a id="a-D4"></a>般若波罗蜜性无；<a id="a-D5"></a>色性无故，<a id="a-D6"></a>般若波罗蜜性无；<a id="a-D7"></a>乃至佛性无故，<a id="a-D8"></a>般若波罗蜜性无。<a id="a-D9"></a>众生非法故，<a id="a-DA"></a>般若波罗蜜非法；<a id="a-DB"></a>色非法故，<a id="a-DC"></a>般若波罗蜜非法；<a id="a-DD"></a>乃至佛非法故，<a id="a-DE"></a>般若波罗蜜非法。<a id="a-DF"></a>众生空故，<a id="a-DG"></a>般若波罗蜜空；<a id="a-DH"></a>色空故，<a id="a-DI"></a>般若波罗蜜空；<a id="a-DJ"></a>乃至佛空故，<a id="a-DK"></a>般若波罗蜜空。<a id="a-DL"></a>众生离故，<a id="a-DM"></a>般若波罗蜜离；<a id="a-DN"></a>色离故，<a id="a-DO"></a>般若波罗蜜离；<a id="a-DP"></a>乃至佛离故，<a id="a-DQ"></a>般若波罗蜜离。<a id="a-DR"></a>众生无有故，<a id="a-DS"></a>般若波罗蜜无有；<a id="a-DT"></a>色无有故，<a id="a-DU"></a>般若波罗蜜无有；<a id="a-DV"></a>乃至佛无有故，<a id="a-DW"></a>般若波罗蜜无有。<a id="a-DX"></a>众生不可思议故，<a id="a-DY"></a>般若波罗蜜不可思议；<a id="a-DZ"></a>色不可思议故，<a id="a-Da"></a>般若波罗蜜不可思议；<a id="a-Db"></a>乃至佛不可思议故，<a id="a-Dc"></a>般若波罗蜜不可思议。<a id="a-Dd"></a>众生不灭故，<a id="a-De"></a>般若波罗蜜不灭；<a id="a-Df"></a>色不灭故，<a id="a-Dg"></a>般若波罗蜜不灭；<a id="a-Dh"></a>乃至佛不灭故，<a id="a-Di"></a>般若波罗蜜不灭。<a id="a-Dj"></a>众生不可知故，<a id="a-Dk"></a>般若波罗蜜不可知；<a id="a-Dl"></a>色不可知故，<a id="a-Dm"></a>般若波罗蜜不可知；<a id="a-Dn"></a>乃至佛不可知故，<a id="a-Do"></a>般若波罗蜜不可知。<a id="a-Dp"></a>众生力不成就故，<a id="a-Dq"></a>般若波罗蜜力不成就；<a id="a-Dr"></a>色力不成就故，<a id="a-Ds"></a>般若波罗蜜力不成就；<a id="a-Dt"></a>乃至佛力不成就故，<a id="a-Du"></a>般若波罗蜜力不成就。<a id="a-Dv"></a>世尊，<a id="a-Dw"></a>以是因缘故，<a id="a-Dx"></a>诸菩萨摩诃萨般若波罗蜜，<a id="a-Dy"></a>名为摩诃波罗蜜。<a id="a-Dz"></a>”</p>
  <p id="aE0">【论】释曰：<a id="a-E1"></a>须菩提闻佛所说，<a id="a-E2"></a>疑心开解，<a id="a-E3"></a>赞叹般若波罗蜜言：<a id="a-E4"></a>是般若名为摩诃波罗蜜。<a id="a-E5"></a>佛反问须菩提：<a id="a-E6"></a>于汝意云何？<a id="a-E7"></a>何以故名为大波罗蜜？<a id="a-E8"></a>须菩提答：<a id="a-E9"></a>色等诸法不作大、<a id="a-EA"></a>不作小故。<a id="a-EB"></a>凡夫人心，<a id="a-EC"></a>于诸法中随意作大、<a id="a-ED"></a>小。<a id="a-EE"></a>如人急时，<a id="a-EF"></a>其心缩小；<a id="a-EG"></a>安隐富乐时，<a id="a-EH"></a>心则宽大。<a id="a-EI"></a>又如八背舍中，<a id="a-EJ"></a>随心故外色或大或小。<a id="a-EK"></a>又如凡夫人于眼见色中，<a id="a-EL"></a>非色事亦言色；<a id="a-EM"></a>如指业、<a id="a-EN"></a>指量、<a id="a-EO"></a>指数、<a id="a-EP"></a>指一异等法合为色，<a id="a-EQ"></a>是名色作大。<a id="a-ER"></a>有人眼见色，<a id="a-ES"></a>可见处名色，<a id="a-ET"></a>不可见处不名色。<a id="a-EU"></a>有人言：<a id="a-EV"></a>“粗色虚诳非真色，<a id="a-EW"></a>但微尘常故是真色。<a id="a-EX"></a>微尘和合时，<a id="a-EY"></a>假名为色。<a id="a-EZ"></a>”是名色作小。<a id="a-Ea"></a>如是等因缘，<a id="a-Eb"></a>凡夫人于色，<a id="a-Ec"></a>或作大，<a id="a-Ed"></a>或作小，<a id="a-Ee"></a>随忆想分别故，<a id="a-Ef"></a>破诸法性。<a id="a-Eg"></a>般若波罗蜜，<a id="a-Eh"></a>随色性如实观，<a id="a-Ei"></a>不作大小。<a id="a-Ej"></a>不合不散者，<a id="a-Ek"></a>般若波罗蜜，<a id="a-El"></a>不说微尘色和合更有色生，<a id="a-Em"></a>但有假名，<a id="a-En"></a>无有定相色，<a id="a-Eo"></a>是故无合无散。<a id="a-Ep"></a>色无边故无量，<a id="a-Eq"></a>无处不有色，<a id="a-Er"></a>无时不有色，<a id="a-Es"></a>故无有量。<a id="a-Et"></a>色是作法，<a id="a-Eu"></a>般若波罗蜜中，<a id="a-Ev"></a>不以微尘合故有粗色；<a id="a-Ew"></a>不以粗色散故还归微尘，<a id="a-Ex"></a>是故言不合不散。<a id="a-Ey"></a>起法有分别筹量多少，<a id="a-Ez"></a>不得言不合不散无量。<a id="a-F0"></a>如凡人空故说无量，<a id="a-F1"></a>实故说有量，<a id="a-F2"></a>般若波罗蜜远离空、<a id="a-F3"></a>实故，<a id="a-F4"></a>言非量非无量。<a id="a-F5"></a>凡夫人随心忆念得解，<a id="a-F6"></a>故于色作广作狭，<a id="a-F7"></a>般若波罗蜜观实法相，<a id="a-F8"></a>不随心故，<a id="a-F9"></a>非广非狭。<a id="a-FA"></a>凡夫人不知和合因缘生诸法，<a id="a-FB"></a>故言色有力，<a id="a-FC"></a>如合众缕以为绳，<a id="a-FD"></a>不知者谓绳有力；<a id="a-FE"></a>又如墙崩杀人，<a id="a-FF"></a>言墙有力；<a id="a-FG"></a>若各各分散，<a id="a-FH"></a>则无有力。<a id="a-FI"></a>般若波罗蜜，<a id="a-FJ"></a>知和合相，<a id="a-FK"></a>不说一法有力，<a id="a-FL"></a>不说言无力，<a id="a-FM"></a>是故名摩诃波罗蜜。</p>
  <p id="aFN">复有大因缘，<a id="a-FO"></a>若菩萨不远离六波罗蜜，<a id="a-FP"></a>色等诸法不作大、<a id="a-FQ"></a>不作小，<a id="a-FR"></a>但行般若波罗蜜，<a id="a-FS"></a>则心散乱不调顺，<a id="a-FT"></a>多生疑悔邪见，<a id="a-FU"></a>失般若波罗蜜相。<a id="a-FV"></a>若与五波罗蜜和合行，<a id="a-FW"></a>则调柔不错，<a id="a-FX"></a>能成办众事。<a id="a-FY"></a>譬如八圣道分，<a id="a-FZ"></a>正见是道，<a id="a-Fa"></a>若无七事佐助，<a id="a-Fb"></a>则不能办事，<a id="a-Fc"></a>亦不名正见。<a id="a-Fd"></a>是故佛说一切诸善法，<a id="a-Fe"></a>皆从因缘和合共生，<a id="a-Ff"></a>无有一法独自生者。<a id="a-Fg"></a>是故和合时各各有力，<a id="a-Fh"></a>但力有大小，<a id="a-Fi"></a>是名行般若波罗蜜。<a id="a-Fj"></a>若菩萨离五波罗蜜，<a id="a-Fk"></a>行般若波罗蜜，<a id="a-Fl"></a>分别色等诸法若大若小等。<a id="a-Fm"></a>是人即堕用有所得，<a id="a-Fn"></a>堕有边中。<a id="a-Fo"></a>若于色等诸法，<a id="a-Fp"></a>无所分别若大若小；<a id="a-Fq"></a>离五波罗蜜，<a id="a-Fr"></a>著是不大不小等空相！<a id="a-Fs"></a>先分别诸法大小，<a id="a-Ft"></a>有所得为失；<a id="a-Fu"></a>今著不大不小等空相，<a id="a-Fv"></a>亦是失。<a id="a-Fw"></a>所以者何？<a id="a-Fx"></a>此中须菩提说因缘：<a id="a-Fy"></a>有所得相者，<a id="a-Fz"></a>乃至无阿耨多罗三藐三菩提。<a id="a-G0"></a>所以者何？<a id="a-G1"></a>阿耨多罗三藐三菩提，<a id="a-G2"></a>寂灭相，<a id="a-G3"></a>无所得相，<a id="a-G4"></a>毕竟清净相。<a id="a-G5"></a>有所得相者，<a id="a-G6"></a>生诸戏论诤竞。<a id="a-G7"></a>一切法无生无灭，<a id="a-G8"></a>无所得相。<a id="a-G9"></a>如我、<a id="a-GA"></a>众生，<a id="a-GB"></a>十方求索不可得，<a id="a-GC"></a>但有假名，<a id="a-GD"></a>实不生。<a id="a-GE"></a>众生不生故，<a id="a-GF"></a>般若波罗蜜亦如众生相，<a id="a-GG"></a>破吾我颠倒，<a id="a-GH"></a>故不生不灭。<a id="a-GI"></a>如色等诸法，<a id="a-GJ"></a>生相不可得故不生。<a id="a-GK"></a>二法摄一切法：<a id="a-GL"></a>若众生、<a id="a-GM"></a>若法。<a id="a-GN"></a>此二法因缘和合生，<a id="a-GO"></a>但有假名，<a id="a-GP"></a>无有定性；<a id="a-GQ"></a>若法无定性，<a id="a-GR"></a>此法即是无生。<a id="a-GS"></a>是二法无生故，<a id="a-GT"></a>当知色等诸法亦无生。<a id="a-GU"></a>众生法无性，<a id="a-GV"></a>无所有，<a id="a-GW"></a>空，<a id="a-GX"></a>离，<a id="a-GY"></a>不可思议，<a id="a-GZ"></a>不灭，<a id="a-Ga"></a>不可知，<a id="a-Gb"></a>亦如是。<a id="a-Gc"></a>众生力不成就故，<a id="a-Gd"></a>般若波罗蜜力不成就者，<a id="a-Ge"></a>先说一切法从因缘和合生，<a id="a-Gf"></a>各各无自力。<a id="a-Gg"></a>般若波罗蜜，<a id="a-Gh"></a>知诸法各各无自力，<a id="a-Gi"></a>故无自性，<a id="a-Gj"></a>无自性故空。<a id="a-Gk"></a>般若波罗蜜从诸法生，<a id="a-Gl"></a>故无自力，<a id="a-Gm"></a>无自力故，<a id="a-Gn"></a>亦同诸法毕竟空。<a id="a-Go"></a>是故说众生及法，<a id="a-Gp"></a>力不成就故，<a id="a-Gq"></a>般若波罗蜜力亦不成就。</p>
  <p id="aGr">问曰：<a id="a-Gs"></a>先说色等诸法不作有力，<a id="a-Gt"></a>不作无力，<a id="a-Gu"></a>今何以更说众生及色等诸法，<a id="a-Gv"></a>力不成就故，<a id="a-Gw"></a>般若波罗蜜力亦不成就？</p>
  <p id="aGx">答曰：<a id="a-Gy"></a>上说般若观诸法，<a id="a-Gz"></a>不作有力，<a id="a-H0"></a>不作无力。<a id="a-H1"></a>听者谓般若波罗蜜，<a id="a-H2"></a>能作是观，<a id="a-H3"></a>即有大力，<a id="a-H4"></a>是故此中说众生色等力不成就故，<a id="a-H5"></a>般若波罗蜜力亦不成就。<a id="a-H6"></a>如是等种种因缘故，<a id="a-H7"></a>名摩诃波罗蜜。</p>
  <p data-pb></p>
  <h2 id="aH8">释信毁品第四十一之上</h2>
  <p id="aH9">【经】尔时，<a id="a-HA"></a>慧命舍利弗白佛言：<a id="a-HB"></a>“世尊，<a id="a-HC"></a>有菩萨摩诃萨，<a id="a-HD"></a>信解是般若波罗蜜者，<a id="a-HE"></a>从何处终，<a id="a-HF"></a>来生是间？<a id="a-HG"></a>发阿耨多罗三藐三菩提心来为几时？<a id="a-HH"></a>为供养几佛？<a id="a-HI"></a>行檀波罗蜜、<a id="a-HJ"></a>尸罗波罗蜜、<a id="a-HK"></a>羼提波罗蜜、<a id="a-HL"></a>毗梨耶波罗蜜、<a id="a-HM"></a>禅波罗蜜、<a id="a-HN"></a>般若波罗蜜来几时，<a id="a-HO"></a>能随顺解深般若波罗蜜义？<a id="a-HP"></a>”</p>
  <p id="aHQ">佛告舍利弗：<a id="a-HR"></a>“是菩萨摩诃萨供养十方诸佛，<a id="a-HS"></a>来生是间。<a id="a-HT"></a>是菩萨发阿耨多罗三藐三菩提心来，<a id="a-HU"></a>无量无边阿僧祇百千万亿劫。<a id="a-HV"></a>是菩萨摩诃萨，<a id="a-HW"></a>从初发心，<a id="a-HX"></a>常行檀波罗蜜、<a id="a-HY"></a>尸罗波罗蜜、<a id="a-HZ"></a>羼提波罗蜜、<a id="a-Ha"></a>毗梨耶波罗蜜、<a id="a-Hb"></a>禅波罗蜜、<a id="a-Hc"></a>般若波罗蜜，<a id="a-Hd"></a>供养无量无边不可思议阿僧祇诸佛，<a id="a-He"></a>来生是间。<a id="a-Hf"></a>舍利弗，<a id="a-Hg"></a>是菩萨摩诃萨，<a id="a-Hh"></a>若见若闻般若波罗蜜，<a id="a-Hi"></a>作是念：<a id="a-Hj"></a>‘我见佛，<a id="a-Hk"></a>从佛闻。<a id="a-Hl"></a>’舍利弗，<a id="a-Hm"></a>是菩萨摩诃萨，<a id="a-Hn"></a>能随顺解深般若波罗蜜义，<a id="a-Ho"></a>以无相、<a id="a-Hp"></a>无二、<a id="a-Hq"></a>无所得故。<a id="a-Hr"></a>”</p>
  <p id="aHs">须菩提白佛言：<a id="a-Ht"></a>“世尊，<a id="a-Hu"></a>是般若波罗蜜，<a id="a-Hv"></a>可闻可见耶？<a id="a-Hw"></a>”</p>
  <p id="aHx">佛告须菩提：<a id="a-Hy"></a>“是般若波罗蜜，<a id="a-Hz"></a>无有闻者，<a id="a-I0"></a>无有见者；<a id="a-I1"></a>般若波罗蜜无闻无见，<a id="a-I2"></a>诸法钝故。<a id="a-I3"></a>禅波罗蜜、<a id="a-I4"></a>毗梨耶波罗蜜、<a id="a-I5"></a>羼提波罗蜜、<a id="a-I6"></a>尸罗波罗蜜、<a id="a-I7"></a>檀波罗蜜无闻无见，<a id="a-I8"></a>诸法钝故。<a id="a-I9"></a>内空无闻无见，<a id="a-IA"></a>诸法钝故；<a id="a-IB"></a>乃至无法有法空无闻无见，<a id="a-IC"></a>诸法钝故。<a id="a-ID"></a>四念处无闻无见，<a id="a-IE"></a>诸法钝故；<a id="a-IF"></a>乃至八圣道分无闻无见，<a id="a-IG"></a>诸法钝故。<a id="a-IH"></a>佛十力乃至十八不共法，<a id="a-II"></a>无闻无见，<a id="a-IJ"></a>诸法钝故。<a id="a-IK"></a>须菩提，<a id="a-IL"></a>佛及佛道，<a id="a-IM"></a>无闻无见，<a id="a-IN"></a>诸法钝故。<a id="a-IO"></a>”</p>
  <p id="aIP">须菩提白佛言：<a id="a-IQ"></a>“世尊，<a id="a-IR"></a>是菩萨几时行佛道，<a id="a-IS"></a>能习行如是深般若波罗蜜？<a id="a-IT"></a>”</p>
  <p id="aIU">佛告须菩提：<a id="a-IV"></a>“是中应分别说。<a id="a-IW"></a>须菩提，<a id="a-IX"></a>有菩萨摩诃萨，<a id="a-IY"></a>初发意习行深般若波罗蜜、<a id="a-IZ"></a>禅波罗蜜、<a id="a-Ia"></a>毗梨耶波罗蜜、<a id="a-Ib"></a>羼提波罗蜜、<a id="a-Ic"></a>尸罗波罗蜜、<a id="a-Id"></a>檀波罗蜜，<a id="a-Ie"></a>以方便力故，<a id="a-If"></a>于诸法无所破坏，<a id="a-Ig"></a>不见诸法无利益者；<a id="a-Ih"></a>亦终不远离行六波罗蜜，<a id="a-Ii"></a>亦不远离诸佛；<a id="a-Ij"></a>从一佛世界至一佛世界，<a id="a-Ik"></a>若欲以善根力供养诸佛，<a id="a-Il"></a>随意即得；<a id="a-Im"></a>终不生母人腹中，<a id="a-In"></a>终不离诸神通，<a id="a-Io"></a>终不生诸烦恼及声闻、<a id="a-Ip"></a>辟支佛心；<a id="a-Iq"></a>从一佛世界至一佛世界，<a id="a-Ir"></a>成就众生，<a id="a-Is"></a>净佛世界。<a id="a-It"></a>须菩提，<a id="a-Iu"></a>如是等诸菩萨摩诃萨，<a id="a-Iv"></a>能习行深般若波罗蜜。</p>
  <p id="aIw">“须菩提，<a id="a-Ix"></a>有菩萨摩诃萨，<a id="a-Iy"></a>多见诸佛若无量百千万亿，<a id="a-Iz"></a>从诸佛所，<a id="a-J0"></a>行布施、<a id="a-J1"></a>持戒、<a id="a-J2"></a>忍辱、<a id="a-J3"></a>精进、<a id="a-J4"></a>一心、<a id="a-J5"></a>智慧，<a id="a-J6"></a>皆以有所得故。<a id="a-J7"></a>是菩萨闻说深般若波罗蜜时，<a id="a-J8"></a>便从众中起去，<a id="a-J9"></a>不恭敬深般若波罗蜜及诸佛。<a id="a-JA"></a>是菩萨今在此众中坐，<a id="a-JB"></a>闻是甚深般若波罗蜜，<a id="a-JC"></a>不乐便舍去。<a id="a-JD"></a>何以故？<a id="a-JE"></a>是善男子、<a id="a-JF"></a>善女人等，<a id="a-JG"></a>先世闻深般若波罗蜜时，<a id="a-JH"></a>弃舍去；<a id="a-JI"></a>今世闻深般若波罗蜜，<a id="a-JJ"></a>亦弃舍去，<a id="a-JK"></a>身心不和。<a id="a-JL"></a>是人种愚痴因缘业，<a id="a-JM"></a>种是愚痴因缘罪故，<a id="a-JN"></a>闻说深般若波罗蜜毁訾；<a id="a-JO"></a>毁訾般若波罗蜜故，<a id="a-JP"></a>毁訾过去、<a id="a-JQ"></a>未来、<a id="a-JR"></a>现在诸佛一切智、<a id="a-JS"></a>一切种智。<a id="a-JT"></a>是人毁訾三世诸佛一切智故，<a id="a-JU"></a>起破法业；<a id="a-JV"></a>破法业因缘集故，<a id="a-JW"></a>无量百千万亿岁堕大地狱中。<a id="a-JX"></a>是破法人辈，<a id="a-JY"></a>从一大地狱至一大地狱；<a id="a-JZ"></a>若火劫起时，<a id="a-Ja"></a>至他方大地狱中生，<a id="a-Jb"></a>在彼间从一大地狱至一大地狱；<a id="a-Jc"></a>彼间若火劫起时，<a id="a-Jd"></a>复至他方大地狱中生，<a id="a-Je"></a>在彼间从一大地狱至一大地狱，<a id="a-Jf"></a>如是遍十方：<a id="a-Jg"></a>彼间若火劫起故，<a id="a-Jh"></a>从彼死，<a id="a-Ji"></a>破法业因缘未尽故，<a id="a-Jj"></a>还来是间大地狱中生，<a id="a-Jk"></a>此间亦从一大地狱至一大地狱，<a id="a-Jl"></a>受无量苦；<a id="a-Jm"></a>此间火劫起故，<a id="a-Jn"></a>复至十方他世界生。<a id="a-Jo"></a>畜生中，<a id="a-Jp"></a>受破法罪业苦，<a id="a-Jq"></a>如地狱中说。<a id="a-Jr"></a>重罪渐薄，<a id="a-Js"></a>或得人身，<a id="a-Jt"></a>生生盲人家，<a id="a-Ju"></a>生旃陀罗家，<a id="a-Jv"></a>生除厕、<a id="a-Jw"></a>担死人种种下贱家，<a id="a-Jx"></a>若无眼、<a id="a-Jy"></a>若一眼、<a id="a-Jz"></a>若眼瞎，<a id="a-K0"></a>无舌、<a id="a-K1"></a>无耳、<a id="a-K2"></a>无手，<a id="a-K3"></a>所生处无佛、<a id="a-K4"></a>无法、<a id="a-K5"></a>无佛弟子处。<a id="a-K6"></a>何以故？<a id="a-K7"></a>种破法业，<a id="a-K8"></a>积集厚重具足故，<a id="a-K9"></a>受是果报。<a id="a-KA"></a>”</p>
  <p id="aKB">尔时，<a id="a-KC"></a>舍利弗白佛言：<a id="a-KD"></a>“世尊，<a id="a-KE"></a>五逆罪，<a id="a-KF"></a>与破法罪相似耶？<a id="a-KG"></a>”</p>
  <p id="aKH">佛告舍利弗：<a id="a-KI"></a>“不应言相似。<a id="a-KJ"></a>所以者何？<a id="a-KK"></a>若有人听说是甚深般若波罗蜜时，<a id="a-KL"></a>毁訾不信，<a id="a-KM"></a>作是言：<a id="a-KN"></a>‘不应学是法，<a id="a-KO"></a>是非法，<a id="a-KP"></a>非善非佛教，<a id="a-KQ"></a>诸佛不说是语。<a id="a-KR"></a>’是人自毁訾般若波罗蜜，<a id="a-KS"></a>亦教他人毁訾般若波罗蜜；<a id="a-KT"></a>自坏其身，<a id="a-KU"></a>亦坏他人身；<a id="a-KV"></a>自饮毒杀身，<a id="a-KW"></a>亦饮他人毒；<a id="a-KX"></a>自失其身，<a id="a-KY"></a>亦失他人身；<a id="a-KZ"></a>自不知不信，<a id="a-Ka"></a>毁訾深般若波罗蜜，<a id="a-Kb"></a>亦教他人令不信不知。<a id="a-Kc"></a>舍利弗，<a id="a-Kd"></a>如是人，<a id="a-Ke"></a>我不听闻其名字，<a id="a-Kf"></a>何况眼见？<a id="a-Kg"></a>何以故？<a id="a-Kh"></a>当知是人名为污法人，<a id="a-Ki"></a>为堕衰浊黑性。<a id="a-Kj"></a>如是人，<a id="a-Kk"></a>若有听其言，<a id="a-Kl"></a>信用其语，<a id="a-Km"></a>亦受如是苦。<a id="a-Kn"></a>舍利弗，<a id="a-Ko"></a>若人破般若波罗蜜，<a id="a-Kp"></a>当知是名为破法人。<a id="a-Kq"></a>”</p>
  <p id="aKr">舍利弗白佛言：<a id="a-Ks"></a>“世尊，<a id="a-Kt"></a>世尊说破法之人所受重罪，<a id="a-Ku"></a>不说是人所受身体大小！<a id="a-Kv"></a>”</p>
  <p id="aKw">佛告舍利弗：<a id="a-Kx"></a>“不须说是人受身大小。<a id="a-Ky"></a>何以故？<a id="a-Kz"></a>是破法人若闻所受身大小，<a id="a-L0"></a>便当吐热血，<a id="a-L1"></a>若死、<a id="a-L2"></a>若近死苦。<a id="a-L3"></a>是破法人，<a id="a-L4"></a>闻如是身有如是重罪，<a id="a-L5"></a>是人便大愁忧，<a id="a-L6"></a>如箭入心，<a id="a-L7"></a>渐渐干枯，<a id="a-L8"></a>作是念：<a id="a-L9"></a>‘破法罪故，<a id="a-LA"></a>得如是大丑身，<a id="a-LB"></a>受如是无量苦。<a id="a-LC"></a>’以是故，<a id="a-LD"></a>佛不听舍利弗问是人所受身体大小。<a id="a-LE"></a>”</p>
  <p id="aLF">舍利弗白佛言：<a id="a-LG"></a>“愿佛说之，<a id="a-LH"></a>为未来世作明戒！<a id="a-LI"></a>令知破法业积集故，<a id="a-LJ"></a>得如是大丑身，<a id="a-LK"></a>受如是苦。<a id="a-LL"></a>”</p>
  <p id="aLM">佛告舍利弗：<a id="a-LN"></a>“后世人若闻是破法业积集厚重具足，<a id="a-LO"></a>受大地狱中久久无量苦，<a id="a-LP"></a>闻是久久无量时苦，<a id="a-LQ"></a>足为未来世作明戒！<a id="a-LR"></a>”</p>
  <p id="aLS">舍利弗白佛言：<a id="a-LT"></a>“世尊，<a id="a-LU"></a>若白性善男子、<a id="a-LV"></a>善女人，<a id="a-LW"></a>闻是法足作依止，<a id="a-LX"></a>宁失身命，<a id="a-LY"></a>终不破法。<a id="a-LZ"></a>自念：<a id="a-La"></a>‘我若破法，<a id="a-Lb"></a>当受如是苦！<a id="a-Lc"></a>’”</p>
  <p id="aLd">【论】释曰：<a id="a-Le"></a>舍利弗闻般若波罗蜜甚深微妙，<a id="a-Lf"></a>闻者尚难，<a id="a-Lg"></a>何况能行？<a id="a-Lh"></a>是故言，<a id="a-Li"></a>信解般若者，<a id="a-Lj"></a>是为希有！<a id="a-Lk"></a>是故问世尊：<a id="a-Ll"></a>若信解般若者，<a id="a-Lm"></a>是人于何处终，<a id="a-Ln"></a>来生是间？<a id="a-Lo"></a>舍利弗作是念：<a id="a-Lp"></a>是人应从好世界终，<a id="a-Lq"></a>来生是间；<a id="a-Lr"></a>是人不应新发意，<a id="a-Ls"></a>不应少供养佛，<a id="a-Lt"></a>不应少行六波罗蜜，<a id="a-Lu"></a>必是大德人，<a id="a-Lv"></a>未圣而能知圣法故。<a id="a-Lw"></a>是故问发意几时，<a id="a-Lx"></a>供养几佛，<a id="a-Ly"></a>行六波罗蜜几时。<a id="a-Lz"></a>能随顺解深般若义者，<a id="a-M0"></a>是菩萨于诸法不取相，<a id="a-M1"></a>不著空，<a id="a-M2"></a>行空行，<a id="a-M3"></a>和合五波罗蜜，<a id="a-M4"></a>行般若波罗蜜，<a id="a-M5"></a>用大慈悲心，<a id="a-M6"></a>为一切众生行般若波罗蜜故。<a id="a-M7"></a>十方诸佛清净世界中终，<a id="a-M8"></a>来生是间者，<a id="a-M9"></a>为度有缘众生，<a id="a-MA"></a>又与释迦文尼佛共因缘故。<a id="a-MB"></a>虽有此间死、<a id="a-MC"></a>此间生者，<a id="a-MD"></a>但以从他方佛所来者贵故。<a id="a-ME"></a>发心来无量阿僧祇劫，<a id="a-MF"></a>诸福德力集厚故，<a id="a-MG"></a>能信解随顺深义。<a id="a-MH"></a>有人虽无量阿僧祇劫发心久，<a id="a-MI"></a>不行功德者，<a id="a-MJ"></a>是故说从发心来，<a id="a-MK"></a>常行六波罗蜜。<a id="a-ML"></a>常行六波罗蜜福德故，<a id="a-MM"></a>能得见、<a id="a-MN"></a>能得供养无量无边阿僧祇佛。<a id="a-MO"></a>是菩萨成就上四因缘故，<a id="a-MP"></a>得无量无边福德智慧。<a id="a-MQ"></a>是福德因缘故，<a id="a-MR"></a>诸烦恼薄，<a id="a-MS"></a>心柔软，<a id="a-MT"></a>菩萨信慧等诸根利，<a id="a-MU"></a>转增得力故，<a id="a-MV"></a>深入般若波罗蜜，<a id="a-MW"></a>污厌世间事。<a id="a-MX"></a>若见般若经卷，<a id="a-MY"></a>即时心生如见佛；<a id="a-MZ"></a>若披卷寻义，<a id="a-Ma"></a>即时心生，<a id="a-Mb"></a>如从佛闻。<a id="a-Mc"></a>信力、<a id="a-Md"></a>慧力成就故，<a id="a-Me"></a>随顺解深般若义，<a id="a-Mf"></a>所谓一切无相故，<a id="a-Mg"></a>出十二入、<a id="a-Mh"></a>二法不二法中，<a id="a-Mi"></a>心无所著故，<a id="a-Mj"></a>名无所得。<a id="a-Mk"></a>略说三相，<a id="a-Ml"></a>是顺解般若波罗蜜义。</p>
  <p id="aMm">须菩提闻见经卷如见佛，<a id="a-Mn"></a>读经文如从佛闻，<a id="a-Mo"></a>如似有著，<a id="a-Mp"></a>是故问：<a id="a-Mq"></a>般若可见可闻耶？<a id="a-Mr"></a>须菩提意：<a id="a-Ms"></a>以般若波罗蜜毕竟空，<a id="a-Mt"></a>天眼、<a id="a-Mu"></a>天耳犹不能见闻，<a id="a-Mv"></a>何况肉眼、<a id="a-Mw"></a>肉耳？<a id="a-Mx"></a>出世间慧眼亦不得见，<a id="a-My"></a>何况世间眼？<a id="a-Mz"></a>佛顺其意答：<a id="a-N0"></a>般若波罗蜜不可得见闻。<a id="a-N1"></a>此中说因缘：<a id="a-N2"></a>诸法入般若波罗蜜中，<a id="a-N3"></a>皆一相无相，<a id="a-N4"></a>是中无分别闻者、<a id="a-N5"></a>见者及可闻、<a id="a-N6"></a>可见。<a id="a-N7"></a>三界凡夫人作分别；<a id="a-N8"></a>是眼、<a id="a-N9"></a>是色，<a id="a-NA"></a>是耳、<a id="a-NB"></a>是声；<a id="a-NC"></a>六情是利，<a id="a-ND"></a>六尘是钝；<a id="a-NE"></a>色等诸法是钝，<a id="a-NF"></a>慧等是利。<a id="a-NG"></a>诸法入般若波罗蜜中，<a id="a-NH"></a>如百川归海，<a id="a-NI"></a>皆为一味，<a id="a-NJ"></a>是故说般若波罗蜜，<a id="a-NK"></a>不可见、<a id="a-NL"></a>不可闻，<a id="a-NM"></a>以诸法钝故。<a id="a-NN"></a>从檀波罗蜜乃至佛道，<a id="a-NO"></a>须陀洹乃至佛，<a id="a-NP"></a>亦如是。<a id="a-NQ"></a>复次，<a id="a-NR"></a>众生离法，<a id="a-NS"></a>不能闻，<a id="a-NT"></a>不能见，<a id="a-NU"></a>法离众生，<a id="a-NV"></a>亦不能闻，<a id="a-NW"></a>不能见。</p>
  <p id="aNX">问曰：<a id="a-NY"></a>上已问菩萨发意几时，<a id="a-NZ"></a>供养几佛，<a id="a-Na"></a>能顺解深义，<a id="a-Nb"></a>今何以更问？</p>
  <p id="aNc">答曰：<a id="a-Nd"></a>上佛说般若无闻无见，<a id="a-Ne"></a>亦说见般若经卷如见佛，<a id="a-Nf"></a>读般若如从佛闻。<a id="a-Ng"></a>二相说是般若，<a id="a-Nh"></a>亦言可见可闻，<a id="a-Ni"></a>亦言不可见不可闻，<a id="a-Nj"></a>是故还问佛：<a id="a-Nk"></a>菩萨几时行，<a id="a-Nl"></a>得是方便，<a id="a-Nm"></a>能行有、<a id="a-Nn"></a>能行无，<a id="a-No"></a>行有不堕三界，<a id="a-Np"></a>行无不堕断灭，<a id="a-Nq"></a>能随般若波罗蜜相行？<a id="a-Nr"></a>佛答：<a id="a-Ns"></a>有，<a id="a-Nt"></a>此事不定，<a id="a-Nu"></a>应当分别说。<a id="a-Nv"></a>或有菩萨初发心，<a id="a-Nw"></a>便能习行甚深六波罗蜜。<a id="a-Nx"></a>习行者，<a id="a-Ny"></a>一心信受常行。<a id="a-Nz"></a>方便力故者，<a id="a-O0"></a>虽行六波罗蜜，<a id="a-O1"></a>起福德因缘，<a id="a-O2"></a>而心不著。<a id="a-O3"></a>诸法无所破坏者，<a id="a-O4"></a>是菩萨信力、<a id="a-O5"></a>智慧力大故，<a id="a-O6"></a>闻摩诃衍深法，<a id="a-O7"></a>即时信，<a id="a-O8"></a>闻声闻法亦信，<a id="a-O9"></a>闻外道在家、<a id="a-OA"></a>出家法亦不破坏，<a id="a-OB"></a>而于中出二种利：<a id="a-OC"></a>一者、<a id="a-OD"></a>分别是道、<a id="a-OE"></a>非道，<a id="a-OF"></a>舍非道，<a id="a-OG"></a>行是道；<a id="a-OH"></a>二者、<a id="a-OI"></a>一切法，<a id="a-OJ"></a>入般若波罗蜜中，<a id="a-OK"></a>无是、<a id="a-OL"></a>无非，<a id="a-OM"></a>无破、<a id="a-ON"></a>无受。<a id="a-OO"></a>不见诸法无利益者，<a id="a-OP"></a>即是上说于中出利者。<a id="a-OQ"></a>是福德具足故，<a id="a-OR"></a>终不远离六波罗蜜，<a id="a-OS"></a>乃至净佛世界，<a id="a-OT"></a>略说义。</p>
  <p id="aOU">有菩萨虽新发意，<a id="a-OV"></a>深信受是般若波罗蜜。<a id="a-OW"></a>有菩萨久发意，<a id="a-OX"></a>供养千万亿诸佛，<a id="a-OY"></a>用有所得行六波罗蜜，<a id="a-OZ"></a>不信受是般若波罗蜜。<a id="a-Oa"></a>此中佛自说因缘：<a id="a-Ob"></a>是人于过去世，<a id="a-Oc"></a>闻深般若波罗蜜，<a id="a-Od"></a>不信不受，<a id="a-Oe"></a>从座起去；<a id="a-Of"></a>今佛为说，<a id="a-Og"></a>不信不受，<a id="a-Oh"></a>破般若波罗蜜罪果报故，<a id="a-Oi"></a>说是人不信不受业因缘故，<a id="a-Oj"></a>即起愚痴业因缘；<a id="a-Ok"></a>得愚痴业因缘故，<a id="a-Ol"></a>疑悔恶邪，<a id="a-Om"></a>著心转增；<a id="a-On"></a>著心转增故，<a id="a-Oo"></a>于大众中，<a id="a-Op"></a>毁訾破坏般若波罗蜜。<a id="a-Oq"></a>破坏般若波罗蜜故，<a id="a-Or"></a>破三世十方诸佛一切智；<a id="a-Os"></a>破三世十方诸佛一切智罪故，<a id="a-Ot"></a>转身堕大地狱。<a id="a-Ou"></a>大地狱者，<a id="a-Ov"></a>阿鼻地狱，<a id="a-Ow"></a>无量百千万亿阿僧祇岁，<a id="a-Ox"></a>受忧愁、<a id="a-Oy"></a>苦恼。<a id="a-Oz"></a>忧愁是心苦，<a id="a-P0"></a>苦恼是身苦。<a id="a-P1"></a>从一大地狱至一大地狱者，<a id="a-P2"></a>如福德因缘故，<a id="a-P3"></a>上有六欲天；<a id="a-P4"></a>罪业因缘亦如是，<a id="a-P5"></a>下有八种大地狱。<a id="a-P6"></a>八种大地狱，<a id="a-P7"></a>各有十六小地狱，<a id="a-P8"></a>是中阿鼻最大。<a id="a-P9"></a>余须弥四天下，<a id="a-PA"></a>亦如是。<a id="a-PB"></a>是三千大千世界中，<a id="a-PC"></a>有百亿须弥山，<a id="a-PD"></a>有百亿阿鼻地狱，<a id="a-PE"></a>是故说从一阿鼻大地狱至一阿鼻大地狱，<a id="a-PF"></a>如人从会至会。<a id="a-PG"></a>又如入正位者，<a id="a-PH"></a>从天上来受人间乐，<a id="a-PI"></a>从人中还从天上受乐。<a id="a-PJ"></a>若此间火劫起，<a id="a-PK"></a>其罪未尽，<a id="a-PL"></a>故转至他处十方世界大地狱中受罪，<a id="a-PM"></a>若彼间火劫起，<a id="a-PN"></a>复展转至他方。<a id="a-PO"></a>他方火劫起，<a id="a-PP"></a>复还生此间阿鼻地狱中，<a id="a-PQ"></a>展转如前。<a id="a-PR"></a>是破般若波罗蜜罪小减，<a id="a-PS"></a>展转生勤苦畜生中；<a id="a-PT"></a>此间火劫起，<a id="a-PU"></a>复生他方世界畜生中，<a id="a-PV"></a>展转受苦；<a id="a-PW"></a>彼间火劫起，<a id="a-PX"></a>还来此间，<a id="a-PY"></a>复展转如前。<a id="a-PZ"></a>罪转微轻，<a id="a-Pa"></a>或得人身，<a id="a-Pb"></a>生下贱家，<a id="a-Pc"></a>所谓生生盲家，<a id="a-Pd"></a>不欲见般若波罗蜜罪故。<a id="a-Pe"></a>轻贱说法人，<a id="a-Pf"></a>故生旃陀罗及除粪、<a id="a-Pg"></a>担死人等下贱家。<a id="a-Ph"></a>毁訾说法者故无舌，<a id="a-Pi"></a>不欲闻故无耳，<a id="a-Pj"></a>麾手非拨故无手。<a id="a-Pk"></a>此人心虽爱佛，<a id="a-Pl"></a>以愚痴无智故，<a id="a-Pm"></a>毁灭佛母，<a id="a-Pn"></a>破坏法藏；<a id="a-Po"></a>破坏法藏故，<a id="a-Pp"></a>生无佛法众处。</p>
  <p id="aPq">问曰：<a id="a-Pr"></a>何以不说生饿鬼中？</p>
  <p id="aPs">答曰：<a id="a-Pt"></a>是破坏法者，<a id="a-Pu"></a>多以二烦恼，<a id="a-Pv"></a>所谓瞋恚、<a id="a-Pw"></a>愚痴。<a id="a-Px"></a>悭贪发故堕饿鬼，<a id="a-Py"></a>此中无悭，<a id="a-Pz"></a>故不说。</p>
  <p id="aQ0">问曰：<a id="a-Q1"></a>舍利弗何以言五逆罪与破法罪相似？</p>
  <p id="aQ2">答曰：<a id="a-Q3"></a>舍利弗是声闻人，<a id="a-Q4"></a>常闻五逆罪最重，<a id="a-Q5"></a>堕阿鼻地狱一劫受苦。<a id="a-Q6"></a>声闻人不悉知供养般若，<a id="a-Q7"></a>得大果报，<a id="a-Q8"></a>又不知谤毁般若得大罪，<a id="a-Q9"></a>故举五逆，<a id="a-QA"></a>对问相似不？<a id="a-QB"></a>答言不相似者，<a id="a-QC"></a>以相去悬远故。<a id="a-QD"></a>所以者何？<a id="a-QE"></a>此人毁谤般若者，<a id="a-QF"></a>自失大利，<a id="a-QG"></a>亦令他失；<a id="a-QH"></a>自远离般若，<a id="a-QI"></a>亦令他远离；<a id="a-QJ"></a>自破坏善根，<a id="a-QK"></a>亦破他善根；<a id="a-QL"></a>自涂邪见毒，<a id="a-QM"></a>亦涂他邪见毒；<a id="a-QN"></a>自失其身，<a id="a-QO"></a>亦失他身；<a id="a-QP"></a>自不知故，<a id="a-QQ"></a>著法爱故，<a id="a-QR"></a>自破亦令他破般若波罗蜜。<a id="a-QS"></a>如父母爱子，<a id="a-QT"></a>恩极一世，<a id="a-QU"></a>又以因缘故爱；<a id="a-QV"></a>是行般若波罗蜜菩萨，<a id="a-QW"></a>于无边世中，<a id="a-QX"></a>深心爱念众生。<a id="a-QY"></a>父母念子，<a id="a-QZ"></a>无能以一眼与者；<a id="a-Qa"></a>行般若波罗蜜者，<a id="a-Qb"></a>于无边劫中，<a id="a-Qc"></a>以头目髓脑，<a id="a-Qd"></a>积过须弥，<a id="a-Qe"></a>以施众生。<a id="a-Qf"></a>出佛身血，<a id="a-Qg"></a>杀阿罗汉，<a id="a-Qh"></a>但坏肉身，<a id="a-Qi"></a>不坏法身；<a id="a-Qj"></a>坏僧是离眷属，<a id="a-Qk"></a>赞五法不坏般若。<a id="a-Ql"></a>是故五逆罪，<a id="a-Qm"></a>不得似坏般若波罗蜜。</p>
  <p id="aQn">般若波罗蜜，<a id="a-Qo"></a>能令人作佛，<a id="a-Qp"></a>毁般若罪则无喻。<a id="a-Qq"></a>是故破般若人，<a id="a-Qr"></a>我不欲听闻其名字，<a id="a-Qs"></a>何况眼见？<a id="a-Qt"></a>是破般若人，<a id="a-Qu"></a>或先世福德因缘，<a id="a-Qv"></a>广学多闻，<a id="a-Qw"></a>富贵威德，<a id="a-Qx"></a>巧于谈语，<a id="a-Qy"></a>诸魔官属，<a id="a-Qz"></a>常随逐佐助故。<a id="a-R0"></a>未得阿鞞跋致菩萨，<a id="a-R1"></a>见其多人供养，<a id="a-R2"></a>多有出家在家弟子，<a id="a-R3"></a>是故若有赞其名者，<a id="a-R4"></a>不听闻之，<a id="a-R5"></a>何况亲附礼拜，<a id="a-R6"></a>受其教训？<a id="a-R7"></a>所以者何？<a id="a-R8"></a>菩萨欲增长善法，<a id="a-R9"></a>利益众生；<a id="a-RA"></a>是人欲破法，<a id="a-RB"></a>令众生堕大衰浊，<a id="a-RC"></a>二事相违故。<a id="a-RD"></a>衰浊者，<a id="a-RE"></a>如人著衰，<a id="a-RF"></a>虽好衣美食，<a id="a-RG"></a>常无色力；<a id="a-RH"></a>虽勤身作务，<a id="a-RI"></a>财产日耗。<a id="a-RJ"></a>是人坏一切佛上法宝故，<a id="a-RK"></a>虽身口业善，<a id="a-RL"></a>持戒、<a id="a-RM"></a>布施、<a id="a-RN"></a>读经，<a id="a-RO"></a>善法终不增长；<a id="a-RP"></a>如浊水泥，<a id="a-RQ"></a>不见面像，<a id="a-RR"></a>亦不中饮。<a id="a-RS"></a>是人不中亲近，<a id="a-RT"></a>若亲近者，<a id="a-RU"></a>则喜染著。<a id="a-RV"></a>是人破法故，<a id="a-RW"></a>邪见疑悔常扰乱心。<a id="a-RX"></a>先所闻法，<a id="a-RY"></a>深染爱著，<a id="a-RZ"></a>不解般若波罗蜜相，<a id="a-Ra"></a>故言般若波罗蜜无所有，<a id="a-Rb"></a>空不坚固，<a id="a-Rc"></a>无有罪福。<a id="a-Rd"></a>如是浊乱蔽其心故，<a id="a-Re"></a>不能得见清净实法相。<a id="a-Rf"></a>黑性者，<a id="a-Rg"></a>佛法中善法名白，<a id="a-Rh"></a>不善法名黑。<a id="a-Ri"></a>是人常积集不善法，<a id="a-Rj"></a>故成不善性。<a id="a-Rk"></a>若有信受其语，<a id="a-Rl"></a>其罪亦同。</p>
  <p id="aRm">问曰：<a id="a-Rn"></a>舍利弗何以问是人受身大小，<a id="a-Ro"></a>而佛不答？</p>
  <p id="aRp">答曰：<a id="a-Rq"></a>舍利弗既闻受罪时节及处所，<a id="a-Rr"></a>不闻其身大小，<a id="a-Rs"></a>意欲闻佛说其大身。<a id="a-Rt"></a>又如帝释身长十里，<a id="a-Ru"></a>受乐遍满；<a id="a-Rv"></a>故欲知受罪身大，<a id="a-Rw"></a>受苦亦多。<a id="a-Rx"></a>有二因缘故，<a id="a-Ry"></a>佛不为说：<a id="a-Rz"></a>一者、<a id="a-S0"></a>上已说其在二恶道中，<a id="a-S1"></a>久受苦恼，<a id="a-S2"></a>今复说其身大丑恶，<a id="a-S3"></a>人或不信，<a id="a-S4"></a>不信者当受久剧之苦故。<a id="a-S5"></a>二者、<a id="a-S6"></a>若信佛语，<a id="a-S7"></a>则大忧怖，<a id="a-S8"></a>忧怖故风发，<a id="a-S9"></a>吐热血死。<a id="a-SA"></a>若死等者，<a id="a-SB"></a>设令不死，<a id="a-SC"></a>身常干枯。<a id="a-SD"></a>若不信，<a id="a-SE"></a>后世受重罪，<a id="a-SF"></a>故佛不说。<a id="a-SG"></a>舍利弗白佛：<a id="a-SH"></a>今虽以二因缘故不说，<a id="a-SI"></a>愿怜愍未来世人故说。<a id="a-SJ"></a>佛言：<a id="a-SK"></a>若有善根白性福德人，<a id="a-SL"></a>足作依止。<a id="a-SM"></a>白性者，<a id="a-SN"></a>与黑性相违。<a id="a-SO"></a>依止者，<a id="a-SP"></a>闻是受苦，<a id="a-SQ"></a>更不敢作。<a id="a-SR"></a>若不信，<a id="a-SS"></a>虽说身大亦不信。<a id="a-ST"></a>若信，<a id="a-SU"></a>闻上受苦久远，<a id="a-SV"></a>足可信，<a id="a-SW"></a>三业中应摄身、<a id="a-SX"></a>口、<a id="a-SY"></a>意。</p>
 </body>
</html>