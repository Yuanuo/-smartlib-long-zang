<!doctype html>
<html id="z3IBVJ2uY" data-ver="1538">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第八十三</h1>
  <h2 id="a2">释方便品第六十九之下</h2>
  <p id="a3">【经】“世尊，<a id="a-4"></a>是门，<a id="a-5"></a>利根菩萨摩诃萨能入。<a id="a-6"></a>”</p>
  <p id="a7">佛言：<a id="a-8"></a>“钝根菩萨亦可入是门，<a id="a-9"></a>中根菩萨、<a id="a-A"></a>散心菩萨亦可入是门；<a id="a-B"></a>是门无碍，<a id="a-C"></a>若菩萨摩诃萨一心学者皆入是门。<a id="a-D"></a>懈怠、<a id="a-E"></a>少精进、<a id="a-F"></a>妄忆念、<a id="a-G"></a>乱心者所不能入；<a id="a-H"></a>精进、<a id="a-I"></a>不懈怠、<a id="a-J"></a>正忆念、<a id="a-K"></a>摄心者能入；<a id="a-L"></a>欲住阿鞞跋致地，<a id="a-M"></a>欲逮一切种智者能入。<a id="a-N"></a>是菩萨摩诃萨如般若波罗蜜所说当学，<a id="a-O"></a>乃至如檀波罗蜜所说当学，<a id="a-P"></a>是菩萨摩诃萨当得一切智。<a id="a-Q"></a>是菩萨摩诃萨行般若波罗蜜，<a id="a-R"></a>所有魔事欲起即灭。<a id="a-S"></a>以是故，<a id="a-T"></a>菩萨摩诃萨欲得方便力，<a id="a-U"></a>当行般若波罗蜜。<a id="a-V"></a>若菩萨摩诃萨如是行、<a id="a-W"></a>如是习、<a id="a-X"></a>如是修般若波罗蜜，<a id="a-Y"></a>是时无量阿僧祇国土现在诸佛，<a id="a-Z"></a>念是行般若波罗蜜菩萨。<a id="a-a"></a>何以故？<a id="a-b"></a>是般若波罗蜜中生过去、<a id="a-c"></a>未来、<a id="a-d"></a>现在诸佛故。<a id="a-e"></a>以是故，<a id="a-f"></a>菩萨摩诃萨应如是思惟：<a id="a-g"></a>‘过去、<a id="a-h"></a>未来、<a id="a-i"></a>现在诸佛所得法，<a id="a-j"></a>我亦当得。<a id="a-k"></a>’如是，<a id="a-l"></a>须菩提，<a id="a-m"></a>菩萨摩诃萨应习般若波罗蜜！<a id="a-n"></a>若如是习般若波罗蜜，<a id="a-o"></a>疾得阿耨多罗三藐三菩提。<a id="a-p"></a>以是故，<a id="a-q"></a>菩萨摩诃萨常应不远离萨婆若念。<a id="a-r"></a>若菩萨摩诃萨如是行般若波罗蜜，<a id="a-s"></a>乃至弹指顷，<a id="a-t"></a>是菩萨福德甚多。<a id="a-u"></a>若有人教三千大千世界中众生自恣布施，<a id="a-v"></a>教令持戒、<a id="a-w"></a>禅定、<a id="a-x"></a>智慧，<a id="a-y"></a>教令得解脱、<a id="a-z"></a>解脱知见，<a id="a-10"></a>教令得须陀洹果乃至阿罗汉果、<a id="a-11"></a>辟支佛道，<a id="a-12"></a>不如是菩萨修般若波罗蜜乃至弹指顷。<a id="a-13"></a>何以故？<a id="a-14"></a>是般若波罗蜜中生布施、<a id="a-15"></a>持戒、<a id="a-16"></a>禅定、<a id="a-17"></a>智慧、<a id="a-18"></a>须陀洹果乃至辟支佛道。<a id="a-19"></a>今十方现在诸佛，<a id="a-1A"></a>亦从般若波罗蜜中生，<a id="a-1B"></a>过去、<a id="a-1C"></a>未来诸佛亦从般若波罗蜜中生故。</p>
  <p id="a1D">“复次，<a id="a-1E"></a>须菩提，<a id="a-1F"></a>菩萨摩诃萨应萨婆若念，<a id="a-1G"></a>行般若波罗蜜，<a id="a-1H"></a>若须臾时、<a id="a-1I"></a>若半日、<a id="a-1J"></a>若一日、<a id="a-1K"></a>若一月、<a id="a-1L"></a>若百日、<a id="a-1M"></a>若一岁、<a id="a-1N"></a>若百岁、<a id="a-1O"></a>若一劫、<a id="a-1P"></a>若百劫，<a id="a-1Q"></a>乃至无量无边阿僧祇劫；<a id="a-1R"></a>是菩萨修是般若波罗蜜福德甚多，<a id="a-1S"></a>胜于教十方恒河沙等世界中众生布施、<a id="a-1T"></a>持戒、<a id="a-1U"></a>禅定、<a id="a-1V"></a>智慧、<a id="a-1W"></a>解脱、<a id="a-1X"></a>解脱知见，<a id="a-1Y"></a>教令得须陀洹果乃至辟支佛道。<a id="a-1Z"></a>何以故？<a id="a-1a"></a>诸佛从般若波罗蜜中生，<a id="a-1b"></a>说是布施、<a id="a-1c"></a>持戒、<a id="a-1d"></a>禅定、<a id="a-1e"></a>智慧、<a id="a-1f"></a>解脱、<a id="a-1g"></a>解脱知见，<a id="a-1h"></a>须陀洹果乃至辟支佛道。</p>
  <p id="a1i">“若有菩萨摩诃萨如般若波罗蜜所说住，<a id="a-1j"></a>当知是菩萨摩诃萨是阿鞞跋致，<a id="a-1k"></a>为诸佛所念。<a id="a-1l"></a>如是方便力成就，<a id="a-1m"></a>当知是菩萨亲近供养无量千万亿诸佛种善根，<a id="a-1n"></a>与善知识相随；<a id="a-1o"></a>久行六波罗蜜，<a id="a-1p"></a>久修十八空、<a id="a-1q"></a>四念处乃至八圣道分，<a id="a-1r"></a>佛十力乃至一切种智。<a id="a-1s"></a>当知是菩萨住法王子地，<a id="a-1t"></a>满足诸愿，<a id="a-1u"></a>常不离诸佛，<a id="a-1v"></a>不离诸善根，<a id="a-1w"></a>从一佛国至一佛国。<a id="a-1x"></a>当知是菩萨辩才无尽，<a id="a-1y"></a>具足得陀罗尼；<a id="a-1z"></a>身色具足，<a id="a-20"></a>受记具足故，<a id="a-21"></a>为众生受身。<a id="a-22"></a>当知是菩萨善知字门，<a id="a-23"></a>善知非字门；<a id="a-24"></a>善于言，<a id="a-25"></a>善于不言；<a id="a-26"></a>善于一言，<a id="a-27"></a>善于二言，<a id="a-28"></a>善于多言；<a id="a-29"></a>善知女语，<a id="a-2A"></a>善知男语；<a id="a-2B"></a>善知色乃至识；<a id="a-2C"></a>善知世间性，<a id="a-2D"></a>善知涅槃性；<a id="a-2E"></a>善知法相，<a id="a-2F"></a>善知有为相，<a id="a-2G"></a>善知无为相；<a id="a-2H"></a>善知有法，<a id="a-2I"></a>善知无法；<a id="a-2J"></a>善知自性，<a id="a-2K"></a>善知他性；<a id="a-2L"></a>善知合法，<a id="a-2M"></a>善知散法；<a id="a-2N"></a>善知相应法，<a id="a-2O"></a>善知不相应法，<a id="a-2P"></a>善知相应不相应法；<a id="a-2Q"></a>善知如，<a id="a-2R"></a>善知不如；<a id="a-2S"></a>善知法性，<a id="a-2T"></a>善知法位；<a id="a-2U"></a>善知缘，<a id="a-2V"></a>善知无缘；<a id="a-2W"></a>善知阴，<a id="a-2X"></a>善知界，<a id="a-2Y"></a>善知入；<a id="a-2Z"></a>善知四谛，<a id="a-2a"></a>善知十二因缘；<a id="a-2b"></a>善知禅，<a id="a-2c"></a>善知无量心，<a id="a-2d"></a>善知无色定；<a id="a-2e"></a>善知六波罗蜜，<a id="a-2f"></a>善知四念处，<a id="a-2g"></a>乃至善知一切种智；<a id="a-2h"></a>善知有为性，<a id="a-2i"></a>善知无为性；<a id="a-2j"></a>善知有性，<a id="a-2k"></a>善知无性；<a id="a-2l"></a>善知色观，<a id="a-2m"></a>善知受、<a id="a-2n"></a>想、<a id="a-2o"></a>行、<a id="a-2p"></a>识观，<a id="a-2q"></a>乃至善知一切种智观；<a id="a-2r"></a>善知色、<a id="a-2s"></a>色相空，<a id="a-2t"></a>善知受想行识、<a id="a-2u"></a>识相空，<a id="a-2v"></a>乃至善知菩提、<a id="a-2w"></a>菩提相空；<a id="a-2x"></a>善知舍道，<a id="a-2y"></a>善知不舍道；<a id="a-2z"></a>善知生，<a id="a-30"></a>善知灭，<a id="a-31"></a>善知住、<a id="a-32"></a>异；<a id="a-33"></a>善知欲，<a id="a-34"></a>善知瞋，<a id="a-35"></a>善知痴；<a id="a-36"></a>善知不欲，<a id="a-37"></a>善知不瞋，<a id="a-38"></a>善知不痴；<a id="a-39"></a>善知见，<a id="a-3A"></a>善知不见；<a id="a-3B"></a>善知邪见，<a id="a-3C"></a>善知正见，<a id="a-3D"></a>善知一切见；<a id="a-3E"></a>善知名，<a id="a-3F"></a>善知色，<a id="a-3G"></a>善知名色；<a id="a-3H"></a>善知因缘，<a id="a-3I"></a>善知次第缘，<a id="a-3J"></a>善知缘缘，<a id="a-3K"></a>善知增上缘；<a id="a-3L"></a>善知行相；<a id="a-3M"></a>善知苦，<a id="a-3N"></a>善知集，<a id="a-3O"></a>善知灭，<a id="a-3P"></a>善知道；<a id="a-3Q"></a>善知地狱，<a id="a-3R"></a>善知饿鬼，<a id="a-3S"></a>善知畜生，<a id="a-3T"></a>善知人，<a id="a-3U"></a>善知天；<a id="a-3V"></a>善知地狱趣，<a id="a-3W"></a>善知饿鬼趣，<a id="a-3X"></a>善知畜生趣，<a id="a-3Y"></a>善知人趣，<a id="a-3Z"></a>善知天趣；<a id="a-3a"></a>善知须陀洹，<a id="a-3b"></a>善知须陀洹果，<a id="a-3c"></a>善知须陀洹道；<a id="a-3d"></a>善知斯陀含，<a id="a-3e"></a>善知斯陀含果，<a id="a-3f"></a>善知斯陀含道；<a id="a-3g"></a>善知阿那含，<a id="a-3h"></a>善知阿那含果，<a id="a-3i"></a>善知阿那含道；<a id="a-3j"></a>善知阿罗汉，<a id="a-3k"></a>善知阿罗汉果，<a id="a-3l"></a>善知阿罗汉道；<a id="a-3m"></a>善知辟支佛，<a id="a-3n"></a>善知辟支佛果，<a id="a-3o"></a>善知辟支佛道；<a id="a-3p"></a>善知佛，<a id="a-3q"></a>善知一切种智，<a id="a-3r"></a>善知一切种智道；<a id="a-3s"></a>善知诸根，<a id="a-3t"></a>善知诸根具足；<a id="a-3u"></a>善知慧，<a id="a-3v"></a>善知疾慧，<a id="a-3w"></a>善知有力慧，<a id="a-3x"></a>善知利慧，<a id="a-3y"></a>善知出慧，<a id="a-3z"></a>善知达慧，<a id="a-40"></a>善知广慧，<a id="a-41"></a>善知深慧，<a id="a-42"></a>善知大慧，<a id="a-43"></a>善知无等慧，<a id="a-44"></a>善知实慧；<a id="a-45"></a>善知过去世，<a id="a-46"></a>善知未来世，<a id="a-47"></a>善知现在世；<a id="a-48"></a>善知方便，<a id="a-49"></a>善知待众生；<a id="a-4A"></a>善知心，<a id="a-4B"></a>善知深心；<a id="a-4C"></a>善知义，<a id="a-4D"></a>善知语；<a id="a-4E"></a>善知分别三乘。<a id="a-4F"></a>须菩提，<a id="a-4G"></a>菩萨摩诃萨行般若波罗蜜，<a id="a-4H"></a>生般若波罗蜜，<a id="a-4I"></a>修般若波罗蜜，<a id="a-4J"></a>得如是等利益。<a id="a-4K"></a>”</p>
  <p id="a4L">【论】释曰：<a id="a-4M"></a>须菩提意：<a id="a-4N"></a>以四种门虽安隐，<a id="a-4O"></a>以甚深故，<a id="a-4P"></a>利根者乃得入。<a id="a-4Q"></a>佛答：<a id="a-4R"></a>无不入者。<a id="a-4S"></a>须菩提明智慧利根者能入，<a id="a-4T"></a>佛意但一心精进欲学者可入。<a id="a-4U"></a>譬如热时清凉池，<a id="a-4V"></a>有目有足皆可入，<a id="a-4W"></a>虽近，<a id="a-4X"></a>不欲入者则不入；<a id="a-4Y"></a>四门般若波罗蜜池亦如是，<a id="a-4Z"></a>四方众生无有遮者。<a id="a-4a"></a>不懈怠者是正精进，<a id="a-4b"></a>不妄念者是正念，<a id="a-4c"></a>不乱心者是正定，<a id="a-4d"></a>如等四门是正见，<a id="a-4e"></a>正见等安住是戒行：<a id="a-4f"></a>此八圣道能得般若波罗蜜。<a id="a-4g"></a>须菩提小乘智短故，<a id="a-4h"></a>但说利根者能入；<a id="a-4i"></a>佛大乘大智故，<a id="a-4j"></a>说虽中根、<a id="a-4k"></a>钝根，<a id="a-4l"></a>八法和合故，<a id="a-4m"></a>能入是四门。<a id="a-4n"></a>佛此中以大悲气故，<a id="a-4o"></a>说中根、<a id="a-4p"></a>钝根皆可得入。<a id="a-4q"></a>若菩萨能如般若所说六波罗蜜学，<a id="a-4r"></a>不久当得萨婆若。<a id="a-4s"></a>如声闻法中，<a id="a-4t"></a>不但以正见得道，<a id="a-4u"></a>以八分合行故；<a id="a-4v"></a>大乘法亦如是，<a id="a-4w"></a>不但学般若故得萨婆若，<a id="a-4x"></a>与五波罗蜜合故得。<a id="a-4y"></a>是故说菩萨如所说般若波罗蜜，<a id="a-4z"></a>当学得一切智。</p>
  <p id="a50">问曰：<a id="a-51"></a>上说但般若能至一切种智，<a id="a-52"></a>今何以言与五波罗蜜合故得至？</p>
  <p id="a53">答曰：<a id="a-54"></a>常说与六波罗蜜合故得至；<a id="a-55"></a>或时有清净佛国但闻实相得至萨婆若，<a id="a-56"></a>不用次第行诸波罗蜜。<a id="a-57"></a>此中说菩萨得萨婆若，<a id="a-58"></a>则般若功报已足，<a id="a-59"></a>今但赞行般若人力势。<a id="a-5A"></a>如经中说：<a id="a-5B"></a>是菩萨行般若，<a id="a-5C"></a>所有魔事起即灭。</p>
  <p id="a5D">从上诸佛所念来至此，<a id="a-5E"></a>皆是赞菩萨行般若功德，<a id="a-5F"></a>乃至分别善知三乘。</p>
  <p id="a5G">善知字门者，<a id="a-5H"></a>如文字陀罗尼中说。<a id="a-5I"></a>非字名，<a id="a-5J"></a>如、<a id="a-5K"></a>法性、<a id="a-5L"></a>实际，<a id="a-5M"></a>此中无文字。<a id="a-5N"></a>略说义，<a id="a-5O"></a>是菩萨无量福德力故，<a id="a-5P"></a>善知二法，<a id="a-5Q"></a>世间及涅槃。<a id="a-5R"></a>若厌世苦，<a id="a-5S"></a>则念涅槃；<a id="a-5T"></a>若欲没涅槃，<a id="a-5U"></a>还念世间。<a id="a-5V"></a>集诸福德道故，<a id="a-5W"></a>善知字；<a id="a-5X"></a>破福德中颠倒故，<a id="a-5Y"></a>善知无字。<a id="a-5Z"></a>语、<a id="a-5a"></a>不语，<a id="a-5b"></a>亦如是。<a id="a-5c"></a>一语者，<a id="a-5d"></a>以是一语能分别多少净语、<a id="a-5e"></a>不净语。<a id="a-5f"></a>一语、<a id="a-5g"></a>二语、<a id="a-5h"></a>多语，<a id="a-5i"></a>男语、<a id="a-5j"></a>女语等，<a id="a-5k"></a>音声各异。<a id="a-5l"></a>菩萨善知是事故，<a id="a-5m"></a>能伏诸邪道及诸豪胜。</p>
  <p id="a5n">善知色乃至识二种相，<a id="a-5o"></a>若常、<a id="a-5p"></a>若无常，<a id="a-5q"></a>如先说。</p>
  <p id="a5r">善知舍道者，<a id="a-5s"></a>菩萨从一地至一地，<a id="a-5t"></a>舍下地不忧，<a id="a-5u"></a>得上地不贪；<a id="a-5v"></a>不舍道者，<a id="a-5w"></a>住是地中，<a id="a-5x"></a>邪见次世间正见，<a id="a-5y"></a>一切见、<a id="a-5z"></a>学无学等诸见。<a id="a-60"></a>行者，<a id="a-61"></a>十六行。</p>
  <p id="a62">善知须陀洹者，<a id="a-63"></a>人也；<a id="a-64"></a>须陀洹道者，<a id="a-65"></a>见谛道也；<a id="a-66"></a>须陀洹果，<a id="a-67"></a>第十六心心数法，<a id="a-68"></a>及无漏戒等诸法。<a id="a-69"></a>乃至佛亦如是。</p>
  <p id="a6A">善知诸根者，<a id="a-6B"></a>善分别二十二根。<a id="a-6C"></a>有人言：<a id="a-6D"></a>“观可度众生根有利钝，<a id="a-6E"></a>具足者可度，<a id="a-6F"></a>不具足者未可度。<a id="a-6G"></a>”又菩萨亦自知善根具足、<a id="a-6H"></a>不具足，<a id="a-6I"></a>如鸟子自知毛羽具足，<a id="a-6J"></a>尔乃可飞。</p>
  <p id="a6K">慧者，<a id="a-6L"></a>一切智慧总相。</p>
  <p id="a6M">疾慧者，<a id="a-6N"></a>速知诸法。<a id="a-6O"></a>有人虽疾而智力不强，<a id="a-6P"></a>如马虽疾而力弱；<a id="a-6Q"></a>有人虽有强智力而不利，<a id="a-6R"></a>譬如钝斧虽有大力，<a id="a-6S"></a>不能破物。</p>
  <p id="a6T">出慧者，<a id="a-6U"></a>于种种难中能自拔出，<a id="a-6V"></a>亦能于诸烦恼中自拔出三界入涅槃。</p>
  <p id="a6W">达慧者，<a id="a-6X"></a>究尽通达，<a id="a-6Y"></a>于佛法中乃至漏尽、<a id="a-6Z"></a>得涅槃，<a id="a-6a"></a>破坏诸法到法性中。</p>
  <p id="a6b">广慧者，<a id="a-6c"></a>道俗种种经书论议，<a id="a-6d"></a>于佛法中有无，<a id="a-6e"></a>无不悉知。</p>
  <p id="a6f">深慧者，<a id="a-6g"></a>观一切法无碍无相，<a id="a-6h"></a>不可思议。</p>
  <p id="a6i">世间深智慧者，<a id="a-6j"></a>能知久远事，<a id="a-6k"></a>利中有衰，<a id="a-6l"></a>衰中有利。</p>
  <p id="a6m">大慧者，<a id="a-6n"></a>总具上诸慧名为大；<a id="a-6o"></a>又复一切众生中佛为大，<a id="a-6p"></a>诸法中般若为大，<a id="a-6q"></a>知佛信法与大法和合，<a id="a-6r"></a>故名为大。</p>
  <p id="a6s">无等慧者，<a id="a-6t"></a>于般若中不著般若，<a id="a-6u"></a>能如是深入，<a id="a-6v"></a>更无法可喻。<a id="a-6w"></a>复次，<a id="a-6x"></a>菩萨渐渐行道，<a id="a-6y"></a>到不可思议性中，<a id="a-6z"></a>无有与等者，<a id="a-70"></a>故名无等。</p>
  <p id="a71">实慧者，<a id="a-72"></a>如如意宝，<a id="a-73"></a>自无定色，<a id="a-74"></a>随前物而变；<a id="a-75"></a>般若亦如是，<a id="a-76"></a>自无定相，<a id="a-77"></a>随诸法行。<a id="a-78"></a>又如如意珠，<a id="a-79"></a>随愿皆得；<a id="a-7A"></a>般若亦如是，<a id="a-7B"></a>有人行者能得佛愿，<a id="a-7C"></a>何况余者！</p>
  <p id="a7D">过去已灭，<a id="a-7E"></a>未来未起，<a id="a-7F"></a>不得言有，<a id="a-7G"></a>不得言无，<a id="a-7H"></a>于是中能行实相，<a id="a-7I"></a>是名善知。<a id="a-7J"></a>现在法念念生灭故，<a id="a-7K"></a>不可知而能通达，<a id="a-7L"></a>是名善知现在世。</p>
  <p id="a7M">方便，<a id="a-7N"></a>名欲成办其事，<a id="a-7O"></a>能具足因缘多少得所，<a id="a-7P"></a>于中不令有失。<a id="a-7Q"></a>如菩萨虽行空，<a id="a-7R"></a>不证实际；<a id="a-7S"></a>虽行福德，<a id="a-7T"></a>亦复不著。</p>
  <p id="a7U">待众生者，<a id="a-7V"></a>如贾客、<a id="a-7W"></a>大将虽乘快马能疾到所止，<a id="a-7X"></a>故待众人；<a id="a-7Y"></a>菩萨亦如是，<a id="a-7Z"></a>乘智慧快马，<a id="a-7a"></a>虽能疾入涅槃，<a id="a-7b"></a>亦待众生故不入。</p>
  <p id="a7c">善知众生种种善恶心、<a id="a-7d"></a>深心者，<a id="a-7e"></a>现在虽恶，<a id="a-7f"></a>其本则好：<a id="a-7g"></a>如父母挝子，<a id="a-7h"></a>外恶内善；<a id="a-7i"></a>如佛度央掘魔罗，<a id="a-7j"></a>知其浅心虽恶，<a id="a-7k"></a>深心实善。<a id="a-7l"></a>菩萨观众生信等五善根，<a id="a-7m"></a>从深心中来，<a id="a-7n"></a>是时可度。</p>
  <p id="a7o">义者有二，<a id="a-7p"></a>亦法、<a id="a-7q"></a>亦名。<a id="a-7r"></a>语者语言，<a id="a-7s"></a>以名字名物。<a id="a-7t"></a>得善无碍、<a id="a-7u"></a>法无碍故，<a id="a-7v"></a>名善知义；<a id="a-7w"></a>辞无碍、<a id="a-7x"></a>乐说无碍故，<a id="a-7y"></a>名善知语。<a id="a-7z"></a>菩萨住是二善知中，<a id="a-80"></a>能以三乘度众生。</p>
  <p id="a81">是名善知分别三乘。<a id="a-82"></a>如是难解故说，<a id="a-83"></a>易解者不说。</p>
  <p id="a84">问曰：<a id="a-85"></a>何以故先说善知色乃至识，<a id="a-86"></a>后说知众、<a id="a-87"></a>界、<a id="a-88"></a>入？<a id="a-89"></a>何以先说善知缘？<a id="a-8A"></a>后说因、<a id="a-8B"></a>次第、<a id="a-8C"></a>缘、<a id="a-8D"></a>增上？</p>
  <p id="a8E">答曰：<a id="a-8F"></a>先广说，<a id="a-8G"></a>后略说。<a id="a-8H"></a>复有人言：<a id="a-8I"></a>“先五众有三种，<a id="a-8J"></a>善、<a id="a-8K"></a>不善、<a id="a-8L"></a>无记。<a id="a-8M"></a>”戒众等五，<a id="a-8N"></a>亦名为五众。<a id="a-8O"></a>缘，<a id="a-8P"></a>先略说，<a id="a-8Q"></a>后广说。</p>
  <p data-pb></p>
  <h2 id="a8R">释三慧品第七十之上</h2>
  <p id="a8S">【经】须菩提白佛言：<a id="a-8T"></a>“世尊，<a id="a-8U"></a>菩萨摩诃萨云何行般若波罗蜜？<a id="a-8V"></a>云何生般若波罗蜜？<a id="a-8W"></a>云何修般若波罗蜜？<a id="a-8X"></a>”</p>
  <p id="a8Y">佛言：<a id="a-8Z"></a>“色寂灭故，<a id="a-8a"></a>色空故，<a id="a-8b"></a>色虚诳故，<a id="a-8c"></a>色不坚实故，<a id="a-8d"></a>应行般若波罗蜜；<a id="a-8e"></a>受、<a id="a-8f"></a>想、<a id="a-8g"></a>行、<a id="a-8h"></a>识亦如是。<a id="a-8i"></a>如汝所问，<a id="a-8j"></a>云何生般若波罗蜜？<a id="a-8k"></a>如虚空生故，<a id="a-8l"></a>应生般若波罗蜜。<a id="a-8m"></a>如汝所问，<a id="a-8n"></a>云何修般若波罗蜜？<a id="a-8o"></a>修诸法破坏故，<a id="a-8p"></a>应修般若波罗蜜。<a id="a-8q"></a>”</p>
  <p id="a8r">须菩提言：<a id="a-8s"></a>“世尊，<a id="a-8t"></a>行般若波罗蜜，<a id="a-8u"></a>生般若波罗蜜，<a id="a-8v"></a>修般若波罗蜜，<a id="a-8w"></a>应几时？<a id="a-8x"></a>”</p>
  <p id="a8y">佛言：<a id="a-8z"></a>“从初发意，<a id="a-90"></a>乃至坐道场，<a id="a-91"></a>应行、<a id="a-92"></a>应生、<a id="a-93"></a>应修般若波罗蜜。<a id="a-94"></a>”</p>
  <p id="a95">须菩提白佛言：<a id="a-96"></a>“世尊，<a id="a-97"></a>次第心应行般若波罗蜜？<a id="a-98"></a>”</p>
  <p id="a99">佛言：<a id="a-9A"></a>“常不舍萨婆若心，<a id="a-9B"></a>不令余念得入，<a id="a-9C"></a>为行般若波罗蜜，<a id="a-9D"></a>为生般若波罗蜜，<a id="a-9E"></a>为修般若波罗蜜。<a id="a-9F"></a>若心心数法不行故，<a id="a-9G"></a>为行般若波罗蜜，<a id="a-9H"></a>为生般若波罗蜜，<a id="a-9I"></a>为修般若波罗蜜。<a id="a-9J"></a>”</p>
  <p id="a9K">须菩提白佛言：<a id="a-9L"></a>“世尊，<a id="a-9M"></a>若菩萨摩诃萨修般若波罗蜜，<a id="a-9N"></a>当得萨婆若不？<a id="a-9O"></a>”</p>
  <p id="a9P">佛言：<a id="a-9Q"></a>“不。<a id="a-9R"></a>”</p>
  <p id="a9S">“世尊，<a id="a-9T"></a>不修般若波罗蜜，<a id="a-9U"></a>得萨婆若不？<a id="a-9V"></a>”</p>
  <p id="a9W">佛言：<a id="a-9X"></a>“不。<a id="a-9Y"></a>”</p>
  <p id="a9Z">“世尊，<a id="a-9a"></a>修不修，<a id="a-9b"></a>得萨婆若不？<a id="a-9c"></a>”</p>
  <p id="a9d">佛言：<a id="a-9e"></a>“不。<a id="a-9f"></a>”</p>
  <p id="a9g">“世尊，<a id="a-9h"></a>非修非不修，<a id="a-9i"></a>得萨婆若不？<a id="a-9j"></a>”</p>
  <p id="a9k">佛言：<a id="a-9l"></a>“不。<a id="a-9m"></a>”</p>
  <p id="a9n">“世尊，<a id="a-9o"></a>若不尔，<a id="a-9p"></a>云何当得萨婆若？<a id="a-9q"></a>”</p>
  <p id="a9r">佛言：<a id="a-9s"></a>“菩萨摩诃萨得萨婆若，<a id="a-9t"></a>如如相。<a id="a-9u"></a>”</p>
  <p id="a9v">“世尊，<a id="a-9w"></a>云何如如相？<a id="a-9x"></a>”</p>
  <p id="a9y">“如实际。<a id="a-9z"></a>”</p>
  <p id="aA0">“云何如实际？<a id="a-A1"></a>”</p>
  <p id="aA2">“如法性。<a id="a-A3"></a>”</p>
  <p id="aA4">“云何如法性？<a id="a-A5"></a>”</p>
  <p id="aA6">“如我性、<a id="a-A7"></a>众生性、<a id="a-A8"></a>寿命性。<a id="a-A9"></a>”</p>
  <p id="aAA">“世尊，<a id="a-AB"></a>云何我性、<a id="a-AC"></a>众生性、<a id="a-AD"></a>寿命性？<a id="a-AE"></a>”</p>
  <p id="aAF">佛告须菩提：<a id="a-AG"></a>“于汝意云何？<a id="a-AH"></a>我、<a id="a-AI"></a>众生、<a id="a-AJ"></a>寿命法，<a id="a-AK"></a>可得不？<a id="a-AL"></a>”</p>
  <p id="aAM">须菩提言：<a id="a-AN"></a>“不可得。<a id="a-AO"></a>”</p>
  <p id="aAP">佛言：<a id="a-AQ"></a>“若我、<a id="a-AR"></a>众生、<a id="a-AS"></a>寿命不可得，<a id="a-AT"></a>云何当说有我性、<a id="a-AU"></a>众生性、<a id="a-AV"></a>寿命性？<a id="a-AW"></a>若般若波罗蜜中不说有一切法，<a id="a-AX"></a>当得一切种智。<a id="a-AY"></a>”</p>
  <p id="aAZ">须菩提言：<a id="a-Aa"></a>“世尊，<a id="a-Ab"></a>但般若波罗蜜是不可说？<a id="a-Ac"></a>禅波罗蜜乃至檀波罗蜜亦不可说？<a id="a-Ad"></a>”</p>
  <p id="aAe">佛告须菩提：<a id="a-Af"></a>“般若波罗蜜不可说，<a id="a-Ag"></a>檀波罗蜜乃至一切法，<a id="a-Ah"></a>若有为、<a id="a-Ai"></a>若无为，<a id="a-Aj"></a>若声闻法、<a id="a-Ak"></a>若辟支佛法、<a id="a-Al"></a>若菩萨法、<a id="a-Am"></a>若佛法，<a id="a-An"></a>亦不可说。<a id="a-Ao"></a>”</p>
  <p id="aAp">“世尊，<a id="a-Aq"></a>若一切法不可说，<a id="a-Ar"></a>云何说是地狱、<a id="a-As"></a>是畜生、<a id="a-At"></a>是饿鬼、<a id="a-Au"></a>是人、<a id="a-Av"></a>是天？<a id="a-Aw"></a>是须陀洹、<a id="a-Ax"></a>是斯陀含、<a id="a-Ay"></a>阿那含、<a id="a-Az"></a>阿罗汉、<a id="a-B0"></a>辟支佛，<a id="a-B1"></a>是诸佛？<a id="a-B2"></a>”</p>
  <p id="aB3">佛告须菩提：<a id="a-B4"></a>“于汝意云何？<a id="a-B5"></a>是众生名字实可得不？<a id="a-B6"></a>”</p>
  <p id="aB7">“世尊，<a id="a-B8"></a>不可得。<a id="a-B9"></a>”</p>
  <p id="aBA">佛言：<a id="a-BB"></a>“若众生不可得，<a id="a-BC"></a>云何当说有地狱、<a id="a-BD"></a>饿鬼、<a id="a-BE"></a>畜生、<a id="a-BF"></a>人、<a id="a-BG"></a>天、<a id="a-BH"></a>须陀洹，<a id="a-BI"></a>乃至佛？<a id="a-BJ"></a>如是，<a id="a-BK"></a>须菩提，<a id="a-BL"></a>菩萨摩诃萨行般若波罗蜜时，<a id="a-BM"></a>应当学一切法不可说。<a id="a-BN"></a>”</p>
  <p id="aBO">须菩提言：<a id="a-BP"></a>“世尊，<a id="a-BQ"></a>菩萨摩诃萨学般若波罗蜜时，<a id="a-BR"></a>应学色、<a id="a-BS"></a>受、<a id="a-BT"></a>想、<a id="a-BU"></a>行、<a id="a-BV"></a>识，<a id="a-BW"></a>乃至应学一切种智？<a id="a-BX"></a>”</p>
  <p id="aBY">佛告须菩提：<a id="a-BZ"></a>“菩萨摩诃萨学般若波罗蜜时，<a id="a-Ba"></a>应学色不增不减，<a id="a-Bb"></a>乃至应学一切种智不增不减。<a id="a-Bc"></a>”</p>
  <p id="aBd">须菩提言：<a id="a-Be"></a>“世尊，<a id="a-Bf"></a>云何色不增不减学？<a id="a-Bg"></a>乃至一切种智不增不减学？<a id="a-Bh"></a>”</p>
  <p id="aBi">佛言：<a id="a-Bj"></a>“不生不灭故学。<a id="a-Bk"></a>”</p>
  <p id="aBl">“世尊，<a id="a-Bm"></a>云何名不生不灭学？<a id="a-Bn"></a>”</p>
  <p id="aBo">佛言：<a id="a-Bp"></a>“不起不作诸行业，<a id="a-Bq"></a>若有若无故。<a id="a-Br"></a>”</p>
  <p id="aBs">“世尊，<a id="a-Bt"></a>云何不起不作诸行业，<a id="a-Bu"></a>若有若无？<a id="a-Bv"></a>”</p>
  <p id="aBw">佛言：<a id="a-Bx"></a>“观诸法自相空故。<a id="a-By"></a>”</p>
  <p id="aBz">“世尊，<a id="a-C0"></a>云何应观诸法自相空？<a id="a-C1"></a>”</p>
  <p id="aC2">佛言：<a id="a-C3"></a>“应观色、<a id="a-C4"></a>色相空，<a id="a-C5"></a>应观受想行识、<a id="a-C6"></a>识相空；<a id="a-C7"></a>应观眼、<a id="a-C8"></a>眼相空，<a id="a-C9"></a>乃至意；<a id="a-CA"></a>色乃至法，<a id="a-CB"></a>眼识界乃至意识界、<a id="a-CC"></a>意识界相空；<a id="a-CD"></a>应观内空、<a id="a-CE"></a>内空相空，<a id="a-CF"></a>乃至应观自相空、<a id="a-CG"></a>自相空相空；<a id="a-CH"></a>应观四禅、<a id="a-CI"></a>四禅相空，<a id="a-CJ"></a>乃至灭受想定、<a id="a-CK"></a>灭受想定相空；<a id="a-CL"></a>应观四念处、<a id="a-CM"></a>四念处相空，<a id="a-CN"></a>乃至阿耨多罗三藐三菩提、<a id="a-CO"></a>阿耨多罗三藐三菩提相空。<a id="a-CP"></a>如是，<a id="a-CQ"></a>须菩提，<a id="a-CR"></a>菩萨行般若波罗蜜时，<a id="a-CS"></a>应行诸法自相空。<a id="a-CT"></a>”</p>
  <p id="aCU">“世尊，<a id="a-CV"></a>若色、<a id="a-CW"></a>色相空，<a id="a-CX"></a>乃至阿耨多罗三藐三菩提、<a id="a-CY"></a>阿耨多罗三藐三菩提相空，<a id="a-CZ"></a>云何菩萨摩诃萨应行般若波罗蜜？<a id="a-Ca"></a>”</p>
  <p id="aCb">佛言：<a id="a-Cc"></a>“不行，<a id="a-Cd"></a>是名行般若波罗蜜。<a id="a-Ce"></a>”</p>
  <p id="aCf">“世尊，<a id="a-Cg"></a>云何不行是行般若波罗蜜？<a id="a-Ch"></a>”</p>
  <p id="aCi">佛言：<a id="a-Cj"></a>“般若波罗蜜不可得故，<a id="a-Ck"></a>菩萨不可得，<a id="a-Cl"></a>行亦不可得，<a id="a-Cm"></a>行者、<a id="a-Cn"></a>行法、<a id="a-Co"></a>行处亦不可得故，<a id="a-Cp"></a>是名菩萨摩诃萨行、<a id="a-Cq"></a>不行般若波罗蜜，<a id="a-Cr"></a>一切诸戏论不可得故。<a id="a-Cs"></a>”</p>
  <p id="aCt">“世尊，<a id="a-Cu"></a>若不行是菩萨摩诃萨行般若波罗蜜，<a id="a-Cv"></a>初发意菩萨云何行般若波罗蜜？<a id="a-Cw"></a>”</p>
  <p id="aCx">“须菩提，<a id="a-Cy"></a>菩萨从初发意已来，<a id="a-Cz"></a>应学空无所得法。<a id="a-D0"></a>是菩萨用无所得法故，<a id="a-D1"></a>布施、<a id="a-D2"></a>持戒、<a id="a-D3"></a>忍辱、<a id="a-D4"></a>精进、<a id="a-D5"></a>禅定；<a id="a-D6"></a>以无所得法故，<a id="a-D7"></a>修智慧；<a id="a-D8"></a>乃至一切种智，<a id="a-D9"></a>亦如是。<a id="a-DA"></a>”</p>
  <p id="aDB">须菩提白佛言：<a id="a-DC"></a>“世尊，<a id="a-DD"></a>云何名有所得？<a id="a-DE"></a>云何名无所得？<a id="a-DF"></a>”</p>
  <p id="aDG">佛告须菩提：<a id="a-DH"></a>“诸有二者，<a id="a-DI"></a>是有所得；<a id="a-DJ"></a>无有二者，<a id="a-DK"></a>是无所得。<a id="a-DL"></a>”</p>
  <p id="aDM">“世尊，<a id="a-DN"></a>何等是二有所得？<a id="a-DO"></a>何等是不二无所得？<a id="a-DP"></a>”</p>
  <p id="aDQ">佛言：<a id="a-DR"></a>“眼、<a id="a-DS"></a>色为二，<a id="a-DT"></a>乃至意、<a id="a-DU"></a>法为二，<a id="a-DV"></a>乃至阿耨多罗三藐三菩提、<a id="a-DW"></a>佛为二，<a id="a-DX"></a>是名为二。<a id="a-DY"></a>”</p>
  <p id="aDZ">“世尊，<a id="a-Da"></a>从有所得中无所得？<a id="a-Db"></a>从无所得中无所得？<a id="a-Dc"></a>”</p>
  <p id="aDd">佛言：<a id="a-De"></a>“不从有所得中无所得，<a id="a-Df"></a>不从无所得中无所得。<a id="a-Dg"></a>须菩提，<a id="a-Dh"></a>有所得、<a id="a-Di"></a>无所得平等，<a id="a-Dj"></a>是名无所得。<a id="a-Dk"></a>如是，<a id="a-Dl"></a>须菩提，<a id="a-Dm"></a>菩萨摩诃萨于有所得、<a id="a-Dn"></a>无所得平等法中应学！<a id="a-Do"></a>须菩提，<a id="a-Dp"></a>菩萨摩诃萨如是学般若波罗蜜，<a id="a-Dq"></a>是名无所得者，<a id="a-Dr"></a>无有过失。<a id="a-Ds"></a>”</p>
  <p id="aDt">须菩提白佛言：<a id="a-Du"></a>“世尊，<a id="a-Dv"></a>若菩萨行般若波罗蜜，<a id="a-Dw"></a>不行有所得，<a id="a-Dx"></a>不行无所得，<a id="a-Dy"></a>云何从一地至一地，<a id="a-Dz"></a>得一切种智？<a id="a-E0"></a>”</p>
  <p id="aE1">佛告须菩提：<a id="a-E2"></a>“菩萨摩诃萨行般若波罗蜜时，<a id="a-E3"></a>不住有所得中，<a id="a-E4"></a>从一地至一地。<a id="a-E5"></a>何以故？<a id="a-E6"></a>有所得中住，<a id="a-E7"></a>不能从一地至一地。<a id="a-E8"></a>何以故？<a id="a-E9"></a>须菩提，<a id="a-EA"></a>无所得是般若波罗蜜相，<a id="a-EB"></a>无所得是阿耨多罗三藐三菩提相，<a id="a-EC"></a>无所得亦是行般若波罗蜜者相。<a id="a-ED"></a>须菩提，<a id="a-EE"></a>菩萨摩诃萨应如是行般若波罗蜜！<a id="a-EF"></a>”</p>
  <p id="aEG">须菩提白佛言：<a id="a-EH"></a>“世尊，<a id="a-EI"></a>若般若波罗蜜不可得，<a id="a-EJ"></a>阿耨多罗三藐三菩提亦不可得，<a id="a-EK"></a>行般若波罗蜜者亦不可得，<a id="a-EL"></a>云何菩萨摩诃萨分别诸法相，<a id="a-EM"></a>是色，<a id="a-EN"></a>是受、<a id="a-EO"></a>想、<a id="a-EP"></a>行、<a id="a-EQ"></a>识，<a id="a-ER"></a>乃至是阿耨多罗三藐三菩提？<a id="a-ES"></a>”</p>
  <p id="aET">佛告须菩提：<a id="a-EU"></a>“菩萨摩诃萨行般若波罗蜜时，<a id="a-EV"></a>不得色，<a id="a-EW"></a>不得受、<a id="a-EX"></a>想、<a id="a-EY"></a>行、<a id="a-EZ"></a>识，<a id="a-Ea"></a>乃至不得阿耨多罗三藐三菩提。<a id="a-Eb"></a>”</p>
  <p id="aEc">“世尊，<a id="a-Ed"></a>若菩萨摩诃萨行般若波罗蜜时，<a id="a-Ee"></a>色不可得，<a id="a-Ef"></a>乃至阿耨多罗三藐三菩提不可得，<a id="a-Eg"></a>云何具足檀波罗蜜，<a id="a-Eh"></a>乃至具足般若波罗蜜，<a id="a-Ei"></a>入菩萨法位中；<a id="a-Ej"></a>入已，<a id="a-Ek"></a>净佛国土，<a id="a-El"></a>成就众生，<a id="a-Em"></a>得一切种智；<a id="a-En"></a>得一切种智已，<a id="a-Eo"></a>转法轮作佛事，<a id="a-Ep"></a>度众生生死？<a id="a-Eq"></a>”</p>
  <p id="aEr">佛告须菩提：<a id="a-Es"></a>“菩萨摩诃萨不为色故行般若波罗蜜，<a id="a-Et"></a>乃至不为阿耨多罗三藐三菩提故行般若波罗蜜。<a id="a-Eu"></a>”</p>
  <p id="aEv">须菩提白佛言：<a id="a-Ew"></a>“世尊，<a id="a-Ex"></a>菩萨为何事故行般若波罗蜜？<a id="a-Ey"></a>”</p>
  <p id="aEz">佛言：<a id="a-F0"></a>“无所为故行般若波罗蜜。<a id="a-F1"></a>何以故？<a id="a-F2"></a>一切诸法无所为、<a id="a-F3"></a>无所作，<a id="a-F4"></a>般若波罗蜜亦无所为、<a id="a-F5"></a>无所作，<a id="a-F6"></a>阿耨多罗三藐三菩提亦无所为、<a id="a-F7"></a>无所作，<a id="a-F8"></a>菩萨亦无所为、<a id="a-F9"></a>无所作。<a id="a-FA"></a>如是，<a id="a-FB"></a>须菩提，<a id="a-FC"></a>菩萨摩诃萨应行般若波罗蜜无所为、<a id="a-FD"></a>无所作！<a id="a-FE"></a>”</p>
  <p id="aFF">【论】释曰：<a id="a-FG"></a>听者闻种种赞般若功德，<a id="a-FH"></a>得善知一切事，<a id="a-FI"></a>而贵爱是般若波罗蜜，<a id="a-FJ"></a>方便欲得。<a id="a-FK"></a>须菩提知众人意，<a id="a-FL"></a>是故问佛：<a id="a-FM"></a>世尊，<a id="a-FN"></a>云何行般若？<a id="a-FO"></a>云何生？<a id="a-FP"></a>云何修？<a id="a-FQ"></a>有人言：<a id="a-FR"></a>“行者在干慧地，<a id="a-FS"></a>生者得无生忍法，<a id="a-FT"></a>修者得无生忍法后，<a id="a-FU"></a>以禅波罗蜜熏修般若。<a id="a-FV"></a>”佛答：<a id="a-FW"></a>五众是一切世间心所行结缚处，<a id="a-FX"></a>涅槃是寂灭相，<a id="a-FY"></a>菩萨以般若波罗蜜利智慧力故，<a id="a-FZ"></a>能破五众通达令空，<a id="a-Fa"></a>即是涅槃寂灭相。<a id="a-Fb"></a>从寂灭出住六情中，<a id="a-Fc"></a>还念寂灭相，<a id="a-Fd"></a>知世间诸法皆是空，<a id="a-Fe"></a>虚诳不坚实，<a id="a-Ff"></a>是名般若。<a id="a-Fg"></a>行般若无定相故，<a id="a-Fh"></a>不可得说若有若无，<a id="a-Fi"></a>言语道断故。<a id="a-Fj"></a>空如虚空，<a id="a-Fk"></a>是故说如虚空生。<a id="a-Fl"></a>又如虚空，<a id="a-Fm"></a>虚空中无有法生，<a id="a-Fn"></a>虚空亦不能有所生。<a id="a-Fo"></a>所以者何？<a id="a-Fp"></a>无法、<a id="a-Fq"></a>无形、<a id="a-Fr"></a>无触、<a id="a-Fs"></a>无作相故，<a id="a-Ft"></a>般若波罗蜜亦如是。<a id="a-Fu"></a>复有人言：<a id="a-Fv"></a>“有是虚空，<a id="a-Fw"></a>但以常法、<a id="a-Fx"></a>无作故不能生，<a id="a-Fy"></a>是为定相。<a id="a-Fz"></a>”摩诃衍中，<a id="a-G0"></a>虚空名无法，<a id="a-G1"></a>不得说常，<a id="a-G2"></a>不得说无常，<a id="a-G3"></a>不得言有，<a id="a-G4"></a>不得言无，<a id="a-G5"></a>非有非无亦不可得，<a id="a-G6"></a>灭诸戏论，<a id="a-G7"></a>无染无著，<a id="a-G8"></a>亦无文字。<a id="a-G9"></a>般若波罗蜜亦如是，<a id="a-GA"></a>能观世间似如虚空，<a id="a-GB"></a>是名生般若波罗蜜。<a id="a-GC"></a>菩萨得般若已，<a id="a-GD"></a>入甚深禅定，<a id="a-GE"></a>以般若力故观禅定及禅定缘，<a id="a-GF"></a>皆破坏。<a id="a-GG"></a>何以故？<a id="a-GH"></a>般若波罗蜜舍一切法，<a id="a-GI"></a>不著相故，<a id="a-GJ"></a>是名修般若波罗蜜。</p>
  <p id="aGK">听者作是念：<a id="a-GL"></a>“一切法皆有时节。<a id="a-GM"></a>”是故须菩提问：<a id="a-GN"></a>般若波罗蜜应几时行？<a id="a-GO"></a>佛答：<a id="a-GP"></a>从初发心，<a id="a-GQ"></a>乃至坐道场应行。</p>
  <p id="aGR">问曰：<a id="a-GS"></a>菩萨从初发心应行十地、<a id="a-GT"></a>六波罗蜜、<a id="a-GU"></a>三十七品，<a id="a-GV"></a>一切善法，<a id="a-GW"></a>何以但说行般若？</p>
  <p id="aGX">答曰：<a id="a-GY"></a>须菩提但问般若故，<a id="a-GZ"></a>佛答以行般若。<a id="a-Ga"></a>又复是一切法皆与般若波罗蜜和合，<a id="a-Gb"></a>以般若大故，<a id="a-Gc"></a>不说余法。</p>
  <p id="aGd">问曰：<a id="a-Ge"></a>般若波罗蜜无量无限，<a id="a-Gf"></a>何以故以道场为限？</p>
  <p id="aGg">答曰：<a id="a-Gh"></a>先已答，<a id="a-Gi"></a>是般若到佛心中转名萨婆若；<a id="a-Gj"></a>理虽一，<a id="a-Gk"></a>名变故，<a id="a-Gl"></a>言至道场应行。<a id="a-Gm"></a>菩萨至道场，<a id="a-Gn"></a>发意已来所得诸法皆舍，<a id="a-Go"></a>得无碍解脱故，<a id="a-Gp"></a>皆通达三世。</p>
  <p id="aGq">问曰：<a id="a-Gr"></a>弹指顷六十念，<a id="a-Gs"></a>念念生灭，<a id="a-Gt"></a>云何一心常念萨婆若，<a id="a-Gu"></a>不令余念得入？</p>
  <p id="aGv">答曰：<a id="a-Gw"></a>心有二种：<a id="a-Gx"></a>一者、<a id="a-Gy"></a>念念生灭心；<a id="a-Gz"></a>二者、<a id="a-H0"></a>相续次第生，<a id="a-H1"></a>总名一心。<a id="a-H2"></a>以相续次第生故，<a id="a-H3"></a>虽多名为一心，<a id="a-H4"></a>是时不令贪恚等心相续得入。<a id="a-H5"></a>何以故？<a id="a-H6"></a>贪恚等心久住，<a id="a-H7"></a>则能障般若波罗蜜，<a id="a-H8"></a>念少则不能为害，<a id="a-H9"></a>此为新发意菩萨故说。<a id="a-HA"></a>复有大菩萨，<a id="a-HB"></a>虽行余诸善法，<a id="a-HC"></a>皆与般若和合，<a id="a-HD"></a>能令念念中余心不入。<a id="a-HE"></a>菩萨多于般若中起种种戏论，<a id="a-HF"></a>及诸邪心，<a id="a-HG"></a>是故佛教常念萨婆若，<a id="a-HH"></a>不令余心得入。<a id="a-HI"></a>常念者，<a id="a-HJ"></a>心不余向，<a id="a-HK"></a>纵使死急事至，<a id="a-HL"></a>不忘萨婆若。<a id="a-HM"></a>般若波罗蜜行相者，<a id="a-HN"></a>所谓心心数法不行。</p>
  <p id="aHO">问曰：<a id="a-HP"></a>凡夫人入无想定，<a id="a-HQ"></a>若生无想天。<a id="a-HR"></a>圣人住有余涅槃入灭尽定，<a id="a-HS"></a>一切圣人入无余涅槃，<a id="a-HT"></a>心心数法皆不行；<a id="a-HU"></a>是则心心数法不行，<a id="a-HV"></a>菩萨行般若时，<a id="a-HW"></a>云何心心数法不行？</p>
  <p id="aHX">答曰：<a id="a-HY"></a>是事阿毗昙中说，<a id="a-HZ"></a>非大乘中义。<a id="a-Ha"></a>小乘、<a id="a-Hb"></a>大乘种种差别，<a id="a-Hc"></a>如先说，<a id="a-Hd"></a>是故不应以阿毗昙难摩诃衍。</p>
  <p id="aHe">复次，<a id="a-Hf"></a>无相三昧中，<a id="a-Hg"></a>色等诸相灭故名无相，<a id="a-Hh"></a>以无相故，<a id="a-Hi"></a>不应生心心数法；<a id="a-Hj"></a>此亦非无想定、<a id="a-Hk"></a>灭尽定。</p>
  <p id="aHl">问曰：<a id="a-Hm"></a>无相义，<a id="a-Hn"></a>佛种种说：<a id="a-Ho"></a>或名见谛道，<a id="a-Hp"></a>信行、<a id="a-Hq"></a>法行为无相，<a id="a-Hr"></a>人以疾故；<a id="a-Hs"></a>或说无色定，<a id="a-Ht"></a>想微细难觉故，<a id="a-Hu"></a>亦名无相；<a id="a-Hv"></a>或以三解脱门中缘涅槃故，<a id="a-Hw"></a>名无相。<a id="a-Hx"></a>是故不得但以无相故，<a id="a-Hy"></a>名心心数法不行，<a id="a-Hz"></a>乃至缘涅槃无相法，<a id="a-I0"></a>心心数法不灭，<a id="a-I1"></a>何况缘有相法？</p>
  <p id="aI2">答曰：<a id="a-I3"></a>见谛道中、<a id="a-I4"></a>无色定中说无相可尔，<a id="a-I5"></a>若言缘涅槃无相法，<a id="a-I6"></a>是事不然！<a id="a-I7"></a>佛常种种赞叹涅槃无相无量，<a id="a-I8"></a>不可思议法，<a id="a-I9"></a>即是无相无缘法，<a id="a-IA"></a>汝云何言缘？</p>
  <p id="aIB">问曰：<a id="a-IC"></a>灭男、<a id="a-ID"></a>女色等相，<a id="a-IE"></a>故名无相，<a id="a-IF"></a>不言无涅槃相；<a id="a-IG"></a>行者取是涅槃相，<a id="a-IH"></a>生心心数法，<a id="a-II"></a>是名缘。</p>
  <p id="aIJ">答曰：<a id="a-IK"></a>佛说一切有为生法，<a id="a-IL"></a>皆是魔网，<a id="a-IM"></a>虚诳不实。<a id="a-IN"></a>若缘涅槃心心数法是实，<a id="a-IO"></a>则失有为虚诳相；<a id="a-IP"></a>若不实，<a id="a-IQ"></a>不能见涅槃。<a id="a-IR"></a>是故汝言涅槃有相可缘，<a id="a-IS"></a>是事不尔！</p>
  <p id="aIT">问曰：<a id="a-IU"></a>佛自说涅槃法有三相，<a id="a-IV"></a>云何言无相？</p>
  <p id="aIW">答曰：<a id="a-IX"></a>是三相假名无实。<a id="a-IY"></a>何以故？<a id="a-IZ"></a>破有为三相故，<a id="a-Ia"></a>说无生、<a id="a-Ib"></a>无灭、<a id="a-Ic"></a>无住异，<a id="a-Id"></a>无为更无别相。</p>
  <p id="aIe">复次，<a id="a-If"></a>生相，<a id="a-Ig"></a>先已种种因缘破，<a id="a-Ih"></a>生毕竟不可得故，<a id="a-Ii"></a>云何有无生？<a id="a-Ij"></a>离有为相，<a id="a-Ik"></a>无为相不可得，<a id="a-Il"></a>是故无为但有名字，<a id="a-Im"></a>无有自相。</p>
  <p id="aIn">复次，<a id="a-Io"></a>佛法真实寂灭无戏论。<a id="a-Ip"></a>若涅槃有相，<a id="a-Iq"></a>即是有定相可取，<a id="a-Ir"></a>便是戏论，<a id="a-Is"></a>戏论故而生诤讼；<a id="a-It"></a>若诤讼瞋恚，<a id="a-Iu"></a>尚不得生天人中，<a id="a-Iv"></a>何况涅槃？<a id="a-Iw"></a>是故如佛说涅槃无相无量、<a id="a-Ix"></a>不可思议、<a id="a-Iy"></a>灭诸戏论。<a id="a-Iz"></a>此涅槃相，<a id="a-J0"></a>即是般若波罗蜜，<a id="a-J1"></a>是故不应有心心数法。<a id="a-J2"></a>如先品说，<a id="a-J3"></a>菩萨行般若，<a id="a-J4"></a>离心非心相。<a id="a-J5"></a>若有非心相，<a id="a-J6"></a>应当难言：<a id="a-J7"></a>无心相云何行般若？<a id="a-J8"></a>今离此二边，<a id="a-J9"></a>故不应难。</p>
  <p id="aJA">复次，<a id="a-JB"></a>先世无明颠倒邪见因缘故，<a id="a-JC"></a>得是身。<a id="a-JD"></a>是身中心心数法虽有善，<a id="a-JE"></a>因缘生故无自性，<a id="a-JF"></a>虚诳不实。<a id="a-JG"></a>是善心果报，<a id="a-JH"></a>受人天福乐，<a id="a-JI"></a>皆是无常故，<a id="a-JJ"></a>能生大苦，<a id="a-JK"></a>亦是虚诳不实；<a id="a-JL"></a>何况不善、<a id="a-JM"></a>无记心，<a id="a-JN"></a>因虚诳故，<a id="a-JO"></a>果亦虚诳！<a id="a-JP"></a>般若波罗蜜真故，<a id="a-JQ"></a>心心数法不行。</p>
  <p id="aJR">须菩提闻是心心数法不行，<a id="a-JS"></a>故问佛：<a id="a-JT"></a>世尊，<a id="a-JU"></a>修般若波罗蜜得萨婆若不？<a id="a-JV"></a>佛言：<a id="a-JW"></a>不。<a id="a-JX"></a>何以故？<a id="a-JY"></a>修名常行积集，<a id="a-JZ"></a>皆应是心心数法力，<a id="a-Ja"></a>是故言不修。<a id="a-Jb"></a>修尚不得，<a id="a-Jc"></a>何况不修？<a id="a-Jd"></a>修不修者，<a id="a-Je"></a>是般若无为法故不修，<a id="a-Jf"></a>能观实相故言修，<a id="a-Jg"></a>二俱有过，<a id="a-Jh"></a>故言不。</p>
  <p id="aJi">问曰：<a id="a-Jj"></a>若第三中有过，<a id="a-Jk"></a>第四有何过，<a id="a-Jl"></a>复言不？</p>
  <p id="aJm">答曰：<a id="a-Jn"></a>须菩提以取相著心问故，<a id="a-Jo"></a>佛言不。<a id="a-Jp"></a>以受修不修故，<a id="a-Jq"></a>有非修非不修，<a id="a-Jr"></a>是故佛言不！<a id="a-Js"></a>若以不取相心，<a id="a-Jt"></a>说非修非不修，<a id="a-Ju"></a>则无有过。<a id="a-Jv"></a>须菩提四种问，<a id="a-Jw"></a>佛皆不听，<a id="a-Jx"></a>心惑故复问世尊：<a id="a-Jy"></a>今云何当得萨婆若？<a id="a-Jz"></a>佛答：<a id="a-K0"></a>如如相。<a id="a-K1"></a>如亦不解，<a id="a-K2"></a>是故佛言如实际。</p>
  <p id="aK3">问曰：<a id="a-K4"></a>如品中，<a id="a-K5"></a>须菩提自善说如，<a id="a-K6"></a>今云何有疑？</p>
  <p id="aK7">答曰：<a id="a-K8"></a>是如无一定相，<a id="a-K9"></a>是故不得不问。<a id="a-KA"></a>若如有一定相者，<a id="a-KB"></a>便应已解；<a id="a-KC"></a>是如甚深无量故，<a id="a-KD"></a>须菩提有处解、<a id="a-KE"></a>有处不解。<a id="a-KF"></a>譬如大水，<a id="a-KG"></a>有人入深者、<a id="a-KH"></a>入浅者，<a id="a-KI"></a>皆名入水，<a id="a-KJ"></a>不得言入浅者不入水。</p>
  <p id="aKK">问曰：<a id="a-KL"></a>何以不以如喻实际，<a id="a-KM"></a>而以实际喻如？<a id="a-KN"></a>实际有何易解故譬喻？</p>
  <p id="aKO">答曰：<a id="a-KP"></a>如、<a id="a-KQ"></a>实际虽是一物，<a id="a-KR"></a>观时异。<a id="a-KS"></a>如是诸法体性，<a id="a-KT"></a>实际是行者心取证。<a id="a-KU"></a>佛以须菩提得是实际为证，<a id="a-KV"></a>故以为譬喻。</p>
  <p id="aKW">问曰：<a id="a-KX"></a>常说法性次如，<a id="a-KY"></a>实际次法性，<a id="a-KZ"></a>今法性何以在后？</p>
  <p id="aKa">答曰：<a id="a-Kb"></a>今欲以我性、<a id="a-Kc"></a>众生性说毕竟空故，<a id="a-Kd"></a>转次在后。</p>
  <p id="aKe">复次，<a id="a-Kf"></a>从见谛道、<a id="a-Kg"></a>学道中能观诸法如；<a id="a-Kh"></a>无学道中烦恼尽故，<a id="a-Ki"></a>定心作证，<a id="a-Kj"></a>定心作证故，<a id="a-Kk"></a>于一切总相、<a id="a-Kl"></a>别相中通达，<a id="a-Km"></a>名为法性。<a id="a-Kn"></a>诸法本生处名为性，<a id="a-Ko"></a>是故以法性喻实际。<a id="a-Kp"></a>法性有声闻分、<a id="a-Kq"></a>有大乘分，<a id="a-Kr"></a>须菩提于声闻分中不疑，<a id="a-Ks"></a>大乘分中有疑故问。<a id="a-Kt"></a>佛欲以凡人所可解事为证，<a id="a-Ku"></a>故言如我性、<a id="a-Kv"></a>众生性、<a id="a-Kw"></a>寿命性。</p>
  <p id="aKx">须菩提更无所问，<a id="a-Ky"></a>佛欲结句故，<a id="a-Kz"></a>反问须菩提：<a id="a-L0"></a>于汝意云何？<a id="a-L1"></a>我法实有不？<a id="a-L2"></a>须菩提得道故言无，<a id="a-L3"></a>须陀洹尚不见我，<a id="a-L4"></a>何况阿罗汉？<a id="a-L5"></a>佛言：<a id="a-L6"></a>汝以小乘钝智尚不得我，<a id="a-L7"></a>何况佛？<a id="a-L8"></a>佛以智慧求我不可得，<a id="a-L9"></a>云何可说？<a id="a-LA"></a>如我不可说有，<a id="a-LB"></a>一切法亦如是。<a id="a-LC"></a>菩萨能行是不可说法故，<a id="a-LD"></a>当得萨婆若。<a id="a-LE"></a>不可说者，<a id="a-LF"></a>不可分别若有若无。</p>
  <p id="aLG">须菩提问：<a id="a-LH"></a>世尊，<a id="a-LI"></a>诸法若不可分别，<a id="a-LJ"></a>云何分别说有地狱等五道、<a id="a-LK"></a>须陀洹等诸圣道？<a id="a-LL"></a>佛答：<a id="a-LM"></a>众生无有定法，<a id="a-LN"></a>地狱但有假名字，<a id="a-LO"></a>云何当分别说有等？<a id="a-LP"></a>众生及诸圣人，<a id="a-LQ"></a>从分别众生等故，<a id="a-LR"></a>有诸道名，<a id="a-LS"></a>众生实不可得。<a id="a-LT"></a>如是，<a id="a-LU"></a>须菩提，<a id="a-LV"></a>菩萨应如是学不可说般若波罗蜜。</p>
  <p id="aLW">须菩提问：<a id="a-LX"></a>世尊，<a id="a-LY"></a>菩萨应学色等诸法，<a id="a-LZ"></a>今何以言学一切法不可说？<a id="a-La"></a>佛答：<a id="a-Lb"></a>菩萨虽应学色等法，<a id="a-Lc"></a>但应作不增不减故学。<a id="a-Ld"></a>不增不减义，<a id="a-Le"></a>如先说。<a id="a-Lf"></a>此中佛自说得不增不减因缘：<a id="a-Lg"></a>若菩萨学不生不灭法，<a id="a-Lh"></a>即是学不增不减。</p>
  <p id="aLi">须菩提问：<a id="a-Lj"></a>云何学不生不灭？<a id="a-Lk"></a>佛答：<a id="a-Ll"></a>不起不作诸行业，<a id="a-Lm"></a>若有若无故。<a id="a-Ln"></a>有，<a id="a-Lo"></a>名三有，<a id="a-Lp"></a>欲有、<a id="a-Lq"></a>色有、<a id="a-Lr"></a>无色有。<a id="a-Ls"></a>无，<a id="a-Lt"></a>名断灭边，<a id="a-Lu"></a>离八圣道强欲求灭。<a id="a-Lv"></a>以是二事，<a id="a-Lw"></a>凡夫人起诸行业，<a id="a-Lx"></a>若善、<a id="a-Ly"></a>若不善。<a id="a-Lz"></a>是菩萨知诸法实相，<a id="a-M0"></a>所谓不生不灭，<a id="a-M1"></a>是故不作三种业，<a id="a-M2"></a>不起业相应诸法，<a id="a-M3"></a>是名无作解脱门。<a id="a-M4"></a>不生不灭，<a id="a-M5"></a>是无相解脱门。</p>
  <p id="aM6">复问：<a id="a-M7"></a>世尊，<a id="a-M8"></a>何等方便故，<a id="a-M9"></a>能不作不起诸行业？<a id="a-MA"></a>佛答：<a id="a-MB"></a>若菩萨能观诸法自相空，<a id="a-MC"></a>所谓色、<a id="a-MD"></a>色相空，<a id="a-ME"></a>乃至阿耨多罗三藐三菩提、<a id="a-MF"></a>阿耨多罗三藐三菩提相空。<a id="a-MG"></a>菩萨尔时能作二事：<a id="a-MH"></a>一、<a id="a-MI"></a>能不作不起诸行业，<a id="a-MJ"></a>二、<a id="a-MK"></a>能于一切法中行自相空。</p>
  <p id="aML">复问：<a id="a-MM"></a>世尊，<a id="a-MN"></a>若色等法自相空，<a id="a-MO"></a>云何菩萨应般若波罗蜜中行？<a id="a-MP"></a>佛答：<a id="a-MQ"></a>不行，<a id="a-MR"></a>是名菩萨般若中行。<a id="a-MS"></a>此中自说因缘：<a id="a-MT"></a>般若波罗蜜体不可得，<a id="a-MU"></a>行者、<a id="a-MV"></a>行法、<a id="a-MW"></a>行处不可得。<a id="a-MX"></a>法空故，<a id="a-MY"></a>般若波罗蜜不可得，<a id="a-MZ"></a>行处亦不可得；<a id="a-Ma"></a>众生空故，<a id="a-Mb"></a>行者不可得。<a id="a-Mc"></a>一切戏论不可得故，<a id="a-Md"></a>菩萨不行，<a id="a-Me"></a>名为般若波罗蜜行。</p>
  <p id="aMf">须菩提问：<a id="a-Mg"></a>若不行是般若行者，<a id="a-Mh"></a>初发心菩萨云何应行般若？<a id="a-Mi"></a>须菩提意：<a id="a-Mj"></a>若不行为行者，<a id="a-Mk"></a>初发心菩萨心则迷闷；<a id="a-Ml"></a>若以行为行者，<a id="a-Mm"></a>是则颠倒，<a id="a-Mn"></a>是故问。<a id="a-Mo"></a>佛答：<a id="a-Mp"></a>初发心菩萨应学无所得法，<a id="a-Mq"></a>无所得法即是无行。<a id="a-Mr"></a>学名以方便力渐渐行，<a id="a-Ms"></a>所谓布施时，<a id="a-Mt"></a>以无所得法故应布施。<a id="a-Mu"></a>诸法实相毕竟空，<a id="a-Mv"></a>毕竟空中无有法可得，<a id="a-Mw"></a>若有若无；<a id="a-Mx"></a>菩萨住如是智慧心中，<a id="a-My"></a>应若多若少布施。<a id="a-Mz"></a>布施物、<a id="a-N0"></a>与者、<a id="a-N1"></a>受者，<a id="a-N2"></a>平等观故，<a id="a-N3"></a>所谓皆不可得；<a id="a-N4"></a>乃至萨婆若亦如是。</p>
  <p id="aN5">须菩提作是念：<a id="a-N6"></a>有所得故则是世间颠倒，<a id="a-N7"></a>无所得故即是涅槃，<a id="a-N8"></a>是故问佛：<a id="a-N9"></a>云何有所得？<a id="a-NA"></a>云何无所得？<a id="a-NB"></a>佛略答：<a id="a-NC"></a>二相是有所得，<a id="a-ND"></a>无二相是无所得。<a id="a-NE"></a>二相者，<a id="a-NF"></a>眼一、<a id="a-NG"></a>色一，<a id="a-NH"></a>两一和合名为二。<a id="a-NI"></a>以眼故知是色，<a id="a-NJ"></a>以色故知是眼，<a id="a-NK"></a>眼、<a id="a-NL"></a>色是相待法。</p>
  <p id="aNM">问曰：<a id="a-NN"></a>若不见色时亦有眼，<a id="a-NO"></a>云何眼不离色？</p>
  <p id="aNP">答曰：<a id="a-NQ"></a>以曾见色故名为眼，<a id="a-NR"></a>今虽不观色，<a id="a-NS"></a>以本为名。<a id="a-NT"></a>是故一切有为法皆属因缘，<a id="a-NU"></a>因属果，<a id="a-NV"></a>果属缘，<a id="a-NW"></a>无有定自在者。<a id="a-NX"></a>乃至意、<a id="a-NY"></a>法、<a id="a-NZ"></a>菩萨、<a id="a-Na"></a>佛，<a id="a-Nb"></a>亦如是。<a id="a-Nc"></a>凡夫无智，<a id="a-Nd"></a>各各分别，<a id="a-Ne"></a>作善不善业；<a id="a-Nf"></a>智者知是二法皆虚诳，<a id="a-Ng"></a>属因缘，<a id="a-Nh"></a>不以是二为二。</p>
  <p id="aNi">须菩提问：<a id="a-Nj"></a>是二法即是有所得，<a id="a-Nk"></a>不二法即是无所得。<a id="a-Nl"></a>世尊，<a id="a-Nm"></a>从有所得法中无所得？<a id="a-Nn"></a>从无所得法中无所得？<a id="a-No"></a>为缘诸法取相行道故，<a id="a-Np"></a>得是毕竟空无所得？<a id="a-Nq"></a>为不作缘不取相行道故，<a id="a-Nr"></a>得是毕竟空无所得？<a id="a-Ns"></a>若有所得中无所得者，<a id="a-Nt"></a>有所得即是颠倒，<a id="a-Nu"></a>行颠倒云何得实？<a id="a-Nv"></a>若无所得中得无所得者，<a id="a-Nw"></a>无所得即是无所有，<a id="a-Nx"></a>无所有云何能生无所有？<a id="a-Ny"></a>佛以二俱过故，<a id="a-Nz"></a>皆不听。<a id="a-O0"></a>有所得、<a id="a-O1"></a>无所得二事，<a id="a-O2"></a>皆能平等观，<a id="a-O3"></a>平等即是毕竟空无所得，<a id="a-O4"></a>因无所得破有所得，<a id="a-O5"></a>事既办亦舍无所得；<a id="a-O6"></a>如是菩萨于有所得、<a id="a-O7"></a>无所得平等，<a id="a-O8"></a>般若中应学。<a id="a-O9"></a>若菩萨能如是学，<a id="a-OA"></a>是名真无所得者，<a id="a-OB"></a>无有过失。<a id="a-OC"></a>从一地至一地，<a id="a-OD"></a>义亦如是。</p>
  <p id="aOE">须菩提问：<a id="a-OF"></a>世尊，<a id="a-OG"></a>若般若不可得，<a id="a-OH"></a>菩提不可得，<a id="a-OI"></a>菩萨不可得，<a id="a-OJ"></a>云何菩萨学般若，<a id="a-OK"></a>分别诸法相，<a id="a-OL"></a>所谓恼相是色，<a id="a-OM"></a>苦乐相是受等？<a id="a-ON"></a>若菩萨行般若波罗蜜，<a id="a-OO"></a>色等法不可得，<a id="a-OP"></a>云何能具足檀波罗蜜等诸善法？<a id="a-OQ"></a>云何能入菩萨位中？<a id="a-OR"></a>如经中广说。<a id="a-OS"></a>佛语须菩提：<a id="a-OT"></a>菩萨不以得色等诸法相故行般若。</p>
  <p id="aOU">复问：<a id="a-OV"></a>为何等事故行般若？<a id="a-OW"></a>佛答：<a id="a-OX"></a>以无所得故行般若。<a id="a-OY"></a>何以故？<a id="a-OZ"></a>一切法空、<a id="a-Oa"></a>无相、<a id="a-Ob"></a>无作、<a id="a-Oc"></a>无起，<a id="a-Od"></a>般若波罗蜜、<a id="a-Oe"></a>菩萨、<a id="a-Of"></a>菩提，<a id="a-Og"></a>亦无相、<a id="a-Oh"></a>无作、<a id="a-Oi"></a>无起。<a id="a-Oj"></a>菩萨为一切法实相故行般若，<a id="a-Ok"></a>非以颠倒故。<a id="a-Ol"></a>须菩提，<a id="a-Om"></a>菩萨应如是无作般若中行，<a id="a-On"></a>无作无起故。</p>
 </body>
</html>