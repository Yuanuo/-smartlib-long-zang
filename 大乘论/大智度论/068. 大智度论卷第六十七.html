<!doctype html>
<html id="z3IBVIAuI" data-ver="1514">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第六十七</h1>
  <h2 id="a2">释闻持品第四十五之下</h2>
  <p id="a3">【经】须菩提白佛言：<a id="a-4"></a>“希有！<a id="a-5"></a>世尊，<a id="a-6"></a>诸菩萨摩诃萨大功德成就，<a id="a-7"></a>所谓为一切众生行般若波罗蜜，<a id="a-8"></a>欲得阿耨多罗三藐三菩提。<a id="a-9"></a>世尊，<a id="a-A"></a>云何诸菩萨摩诃萨具足修行般若波罗蜜？<a id="a-B"></a>”</p>
  <p id="aC">佛告须菩提：<a id="a-D"></a>“若菩萨摩诃萨，<a id="a-E"></a>行般若波罗蜜时，<a id="a-F"></a>不见色增相，<a id="a-G"></a>不见色减相；<a id="a-H"></a>不见受、<a id="a-I"></a>想、<a id="a-J"></a>行、<a id="a-K"></a>识增相，<a id="a-L"></a>亦不见减相；<a id="a-M"></a>乃至一切种智不见增相，<a id="a-N"></a>亦不见减相。<a id="a-O"></a>菩萨摩诃萨，<a id="a-P"></a>是时，<a id="a-Q"></a>具足般若波罗蜜。</p>
  <p id="aR">“复次，<a id="a-S"></a>须菩提，<a id="a-T"></a>菩萨摩诃萨行般若波罗蜜时，<a id="a-U"></a>不见是法、<a id="a-V"></a>是非法，<a id="a-W"></a>不见是过去法、<a id="a-X"></a>是未来、<a id="a-Y"></a>现在法，<a id="a-Z"></a>不见是善法、<a id="a-a"></a>不善法，<a id="a-b"></a>有记法、<a id="a-c"></a>无记法，<a id="a-d"></a>不见是有为法、<a id="a-e"></a>无为法，<a id="a-f"></a>不见欲界、<a id="a-g"></a>色界、<a id="a-h"></a>无色界；<a id="a-i"></a>不见檀波罗蜜、<a id="a-j"></a>尸罗波罗蜜、<a id="a-k"></a>羼提波罗蜜、<a id="a-l"></a>毗梨耶波罗蜜、<a id="a-m"></a>禅波罗蜜、<a id="a-n"></a>般若波罗蜜；<a id="a-o"></a>乃至不见一切种智。<a id="a-p"></a>如是，<a id="a-q"></a>菩萨摩诃萨，<a id="a-r"></a>具足修行般若波罗蜜。<a id="a-s"></a>何以故？<a id="a-t"></a>诸法无相故。<a id="a-u"></a>诸法空、<a id="a-v"></a>欺诳、<a id="a-w"></a>无坚固，<a id="a-x"></a>无觉者、<a id="a-y"></a>无寿命者。<a id="a-z"></a>”</p>
  <p id="a10">须菩提言：<a id="a-11"></a>“世尊，<a id="a-12"></a>世尊所说不可思议！<a id="a-13"></a>”</p>
  <p id="a14">佛告须菩提：<a id="a-15"></a>“色不可思议故，<a id="a-16"></a>所说不可思议：<a id="a-17"></a>受、<a id="a-18"></a>想、<a id="a-19"></a>行、<a id="a-1A"></a>识不可思议故，<a id="a-1B"></a>所说不可思议。<a id="a-1C"></a>六波罗蜜不可思议故，<a id="a-1D"></a>所说不可思议；<a id="a-1E"></a>乃至一切种智不可思议故，<a id="a-1F"></a>所说不可思议。<a id="a-1G"></a>须菩提，<a id="a-1H"></a>若菩萨摩诃萨，<a id="a-1I"></a>行般若波罗蜜时，<a id="a-1J"></a>知色是不可思议，<a id="a-1K"></a>受、<a id="a-1L"></a>想、<a id="a-1M"></a>行、<a id="a-1N"></a>识是不可思议；<a id="a-1O"></a>乃至知一切种智是不可思议，<a id="a-1P"></a>菩萨则不能具足般若波罗蜜。<a id="a-1Q"></a>”</p>
  <p id="a1R">须菩提白佛言：<a id="a-1S"></a>“世尊，<a id="a-1T"></a>是深般若波罗蜜，<a id="a-1U"></a>谁当信解者？<a id="a-1V"></a>”</p>
  <p id="a1W">佛言：<a id="a-1X"></a>“若有菩萨摩诃萨，<a id="a-1Y"></a>久行六波罗蜜，<a id="a-1Z"></a>种善根，<a id="a-1a"></a>多亲近供养诸佛，<a id="a-1b"></a>与善知识相随，<a id="a-1c"></a>是菩萨能信解深般若波罗蜜。<a id="a-1d"></a>”</p>
  <p id="a1e">须菩提白佛言：<a id="a-1f"></a>“世尊，<a id="a-1g"></a>云何菩萨摩诃萨久行六波罗蜜，<a id="a-1h"></a>种善根，<a id="a-1i"></a>多亲近供养诸佛，<a id="a-1j"></a>与善知识相随？<a id="a-1k"></a>”</p>
  <p id="a1l">佛言：<a id="a-1m"></a>“若菩萨摩诃萨不分别色，<a id="a-1n"></a>不分别色相，<a id="a-1o"></a>不分别色性；<a id="a-1p"></a>不分别受、<a id="a-1q"></a>想、<a id="a-1r"></a>行、<a id="a-1s"></a>识，<a id="a-1t"></a>不分别识相，<a id="a-1u"></a>不分别识性。<a id="a-1v"></a>眼、<a id="a-1w"></a>耳、<a id="a-1x"></a>鼻、<a id="a-1y"></a>舌、<a id="a-1z"></a>身、<a id="a-20"></a>意，<a id="a-21"></a>色、<a id="a-22"></a>声、<a id="a-23"></a>香、<a id="a-24"></a>味、<a id="a-25"></a>触、<a id="a-26"></a>法，<a id="a-27"></a>眼界乃至意识界，<a id="a-28"></a>亦如是。<a id="a-29"></a>不分别欲界、<a id="a-2A"></a>色界、<a id="a-2B"></a>无色界，<a id="a-2C"></a>不分别三界相、<a id="a-2D"></a>性。<a id="a-2E"></a>不分别檀波罗蜜乃至般若波罗蜜、<a id="a-2F"></a>内空乃至无法有法空、<a id="a-2G"></a>四念处乃至八圣道分、<a id="a-2H"></a>佛十力乃至十八不共法，<a id="a-2I"></a>不分别十八不共法相、<a id="a-2J"></a>性；<a id="a-2K"></a>不分别道种智相、<a id="a-2L"></a>性；<a id="a-2M"></a>不分别一切种智，<a id="a-2N"></a>不分别一切种智相，<a id="a-2O"></a>不分别一切种智性。<a id="a-2P"></a>何以故？<a id="a-2Q"></a>须菩提，<a id="a-2R"></a>色不可思议，<a id="a-2S"></a>受、<a id="a-2T"></a>想、<a id="a-2U"></a>行、<a id="a-2V"></a>识不可思议，<a id="a-2W"></a>乃至一切种智不可思议。<a id="a-2X"></a>如是，<a id="a-2Y"></a>须菩提，<a id="a-2Z"></a>是名菩萨摩诃萨久行六波罗蜜，<a id="a-2a"></a>种善根，<a id="a-2b"></a>多亲近供养诸佛，<a id="a-2c"></a>与善知识相随。<a id="a-2d"></a>”</p>
  <p id="a2e">须菩提白佛言：<a id="a-2f"></a>“世尊，<a id="a-2g"></a>色甚深故，<a id="a-2h"></a>般若波罗蜜甚深；<a id="a-2i"></a>受、<a id="a-2j"></a>想、<a id="a-2k"></a>行、<a id="a-2l"></a>识甚深，<a id="a-2m"></a>乃至一切种智甚深故，<a id="a-2n"></a>般若波罗蜜甚深。<a id="a-2o"></a>世尊，<a id="a-2p"></a>是般若波罗蜜珍宝聚，<a id="a-2q"></a>有须陀洹果宝故，<a id="a-2r"></a>有斯陀含果、<a id="a-2s"></a>阿那含果、<a id="a-2t"></a>阿罗汉果、<a id="a-2u"></a>辟支佛道、<a id="a-2v"></a>阿耨多罗三藐三菩提宝故；<a id="a-2w"></a>有四禅、<a id="a-2x"></a>四无量心、<a id="a-2y"></a>四无色定、<a id="a-2z"></a>五神通，<a id="a-30"></a>四念处乃至八圣道分，<a id="a-31"></a>佛十力、<a id="a-32"></a>四无所畏、<a id="a-33"></a>四无碍智、<a id="a-34"></a>大慈大悲、<a id="a-35"></a>十八不共法，<a id="a-36"></a>一切智、<a id="a-37"></a>一切种智宝故。<a id="a-38"></a>世尊，<a id="a-39"></a>是般若波罗蜜清净聚，<a id="a-3A"></a>色清净故，<a id="a-3B"></a>般若波罗蜜清净聚；<a id="a-3C"></a>受、<a id="a-3D"></a>想、<a id="a-3E"></a>行、<a id="a-3F"></a>识清净，<a id="a-3G"></a>乃至一切种智清净故，<a id="a-3H"></a>般若波罗蜜清净聚。<a id="a-3I"></a>”</p>
  <p id="a3J">【论】释曰：<a id="a-3K"></a>是菩萨大功德成就者，<a id="a-3L"></a>如先说，<a id="a-3M"></a>自行亦教他人。</p>
  <p id="a3N">复次，<a id="a-3O"></a>多功德者，<a id="a-3P"></a>众生非亲里，<a id="a-3Q"></a>又无所贪利，<a id="a-3R"></a>而为是众生勤苦，<a id="a-3S"></a>行般若波罗蜜，<a id="a-3T"></a>得阿耨多罗三藐三菩提，<a id="a-3U"></a>是名菩萨摩诃萨有大恩分，<a id="a-3V"></a>故名大功德。<a id="a-3W"></a>修般若波罗蜜相，<a id="a-3X"></a>如先品中种种因缘说。<a id="a-3Y"></a>今问修般若具足相？<a id="a-3Z"></a>佛言：<a id="a-3a"></a>如修般若具足相亦如是。<a id="a-3b"></a>所以者何？<a id="a-3c"></a>若菩萨不见色等诸法增、<a id="a-3d"></a>减，<a id="a-3e"></a>如是名具足。<a id="a-3f"></a>是菩萨虽得十地坐道场，<a id="a-3g"></a>尔时，<a id="a-3h"></a>修般若波罗蜜具足；<a id="a-3i"></a>如梦如幻，<a id="a-3j"></a>不增不减，<a id="a-3k"></a>以毕竟空故说。</p>
  <p id="a3l">复次，<a id="a-3m"></a>若菩萨于一切法，<a id="a-3n"></a>不分别是法、<a id="a-3o"></a>是非法，<a id="a-3p"></a>悉皆是法；<a id="a-3q"></a>如大海水，<a id="a-3r"></a>百川万流，<a id="a-3s"></a>皆合一味。<a id="a-3t"></a>尔时，<a id="a-3u"></a>修般若波罗蜜具足。</p>
  <p id="a3v">复次，<a id="a-3w"></a>若菩萨入法空中，<a id="a-3x"></a>不见法有三世、<a id="a-3y"></a>善不善等，<a id="a-3z"></a>不见六波罗蜜乃至一切种智，<a id="a-40"></a>尔时，<a id="a-41"></a>修般若波罗蜜具足。<a id="a-42"></a>何以故？<a id="a-43"></a>诸法无相是实相，<a id="a-44"></a>若分别诸法，<a id="a-45"></a>皆是邪见相。<a id="a-46"></a>用十八空故，<a id="a-47"></a>名诸法空。<a id="a-48"></a>诸法和合因缘生，<a id="a-49"></a>以为有；<a id="a-4A"></a>诸缘离则破坏，<a id="a-4B"></a>故虚诳。<a id="a-4C"></a>一切有为法中，<a id="a-4D"></a>无常无实故，<a id="a-4E"></a>是名不坚固。<a id="a-4F"></a>无受苦乐者，<a id="a-4G"></a>众生空故；<a id="a-4H"></a>无觉者，<a id="a-4I"></a>不觉苦乐；<a id="a-4J"></a>无寿命者，<a id="a-4K"></a>寿名命根。<a id="a-4L"></a>有人言：<a id="a-4M"></a>“是命根有我相，<a id="a-4N"></a>是故寿命为我。<a id="a-4O"></a>”众生空中，<a id="a-4P"></a>以种种因缘破，<a id="a-4Q"></a>是故无行法者，<a id="a-4R"></a>无受法者。<a id="a-4S"></a>若观诸法空，<a id="a-4T"></a>众生空、<a id="a-4U"></a>法空，<a id="a-4V"></a>如是则具足修般若波罗蜜。</p>
  <p id="a4W">须菩提是时惊喜，<a id="a-4X"></a>不能自安，<a id="a-4Y"></a>所说般若波罗蜜不可思议。<a id="a-4Z"></a>佛言：<a id="a-4a"></a>色等诸法不可思议故，<a id="a-4b"></a>不可思议。<a id="a-4c"></a>所以者何？<a id="a-4d"></a>因果相似故。<a id="a-4e"></a>复次，<a id="a-4f"></a>若菩萨知色等法亦不可思议，<a id="a-4g"></a>若住是不可思议中，<a id="a-4h"></a>则不具足般若波罗蜜，<a id="a-4i"></a>取不可思议相故。<a id="a-4j"></a>是故说：<a id="a-4k"></a>若菩萨知色等法不可思议相故，<a id="a-4l"></a>则不具足般若波罗蜜。</p>
  <p id="a4m">尔时，<a id="a-4n"></a>须菩提于般若中不得依止处，<a id="a-4o"></a>如没大海，<a id="a-4p"></a>是故白佛：<a id="a-4q"></a>是深般若不可思议，<a id="a-4r"></a>不可思议亦不可思议故，<a id="a-4s"></a>谁当信解者？<a id="a-4t"></a>若但不可思议，<a id="a-4u"></a>犹不可信，<a id="a-4v"></a>何况不可思议复不可思议！<a id="a-4w"></a>佛答：<a id="a-4x"></a>若菩萨久行六波罗蜜，<a id="a-4y"></a>久种善根，<a id="a-4z"></a>久供养亲近诸佛，<a id="a-50"></a>久与善知识相随；<a id="a-51"></a>是因缘故，<a id="a-52"></a>信心牢固，<a id="a-53"></a>能信受深般若波罗蜜。<a id="a-54"></a>余品中说有新发意者，<a id="a-55"></a>亦能信深般若波罗蜜，<a id="a-56"></a>今佛说久发意故能信。<a id="a-57"></a>是以须菩提问：<a id="a-58"></a>云何是久发意者？<a id="a-59"></a>佛言：<a id="a-5A"></a>若菩萨摩诃萨，<a id="a-5B"></a>了了知般若波罗蜜相，<a id="a-5C"></a>不分别一切法，<a id="a-5D"></a>所谓不分别色，<a id="a-5E"></a>四大若四大造色；<a id="a-5F"></a>不分别色相者，<a id="a-5G"></a>不分别色是可见、<a id="a-5H"></a>声是可闻，<a id="a-5I"></a>是色若好若丑、<a id="a-5J"></a>若短若长、<a id="a-5K"></a>若常若无常、<a id="a-5L"></a>若苦若乐等；<a id="a-5M"></a>不分别色性者，<a id="a-5N"></a>不见色常法，<a id="a-5O"></a>所谓地坚性等。<a id="a-5P"></a>复次，<a id="a-5Q"></a>色实性名法性，<a id="a-5R"></a>毕竟空故；<a id="a-5S"></a>是菩萨不分别法性，<a id="a-5T"></a>法性不坏相故。<a id="a-5U"></a>乃至一切种智亦如是。</p>
  <p id="a5V">问曰：<a id="a-5W"></a>地是坚相，<a id="a-5X"></a>何以言性？</p>
  <p id="a5Y">答曰：<a id="a-5Z"></a>是相，<a id="a-5a"></a>积习成性；<a id="a-5b"></a>譬如人瞋，<a id="a-5c"></a>日习不已，<a id="a-5d"></a>则成恶性。<a id="a-5e"></a>或性相异，<a id="a-5f"></a>如见烟知火，<a id="a-5g"></a>烟是火相，<a id="a-5h"></a>而非火也；<a id="a-5i"></a>或相性不异，<a id="a-5j"></a>如热是火相，<a id="a-5k"></a>亦是火性。<a id="a-5l"></a>此中佛说因缘：<a id="a-5m"></a>色等诸法不可思议，<a id="a-5n"></a>不可思议即是毕竟空，<a id="a-5o"></a>诸法实相常清净。<a id="a-5p"></a>须菩提言：<a id="a-5q"></a>菩萨虽日月年岁不久，<a id="a-5r"></a>能如是行，<a id="a-5s"></a>是名久。<a id="a-5t"></a>须菩提闻般若波罗蜜，<a id="a-5u"></a>更得深利益，<a id="a-5v"></a>故白佛言：<a id="a-5w"></a>世尊，<a id="a-5x"></a>般若波罗蜜甚深，<a id="a-5y"></a>色等甚深故。<a id="a-5z"></a>色等甚深相，<a id="a-60"></a>如先说。<a id="a-61"></a>世尊，<a id="a-62"></a>般若波罗蜜是珍宝聚。<a id="a-63"></a>珍宝聚者，<a id="a-64"></a>所谓须陀洹果，<a id="a-65"></a>能灭三结恶毒故；<a id="a-66"></a>乃至阿耨多罗三藐三菩提，<a id="a-67"></a>能灭一切烦恼及习，<a id="a-68"></a>能满一切愿。<a id="a-69"></a>是诸果，<a id="a-6A"></a>依诸禅乃至一切种智，<a id="a-6B"></a>因果合说，<a id="a-6C"></a>是名珍宝聚。<a id="a-6D"></a>是般若波罗蜜清净聚，<a id="a-6E"></a>色等诸法清净故，<a id="a-6F"></a>色等法中正行不邪，<a id="a-6G"></a>名为清净，<a id="a-6H"></a>无诸过患；<a id="a-6I"></a>乃至毕竟空亦不著，<a id="a-6J"></a>不可思议亦不著，<a id="a-6K"></a>是故名清净聚。<a id="a-6L"></a>尔时，<a id="a-6M"></a>须菩提应作是念：<a id="a-6N"></a>是般若波罗蜜，<a id="a-6O"></a>是珍宝聚，<a id="a-6P"></a>能满一切众生愿，<a id="a-6Q"></a>所谓今世乐，<a id="a-6R"></a>涅槃乐，<a id="a-6S"></a>阿耨多罗三藐三菩提乐。<a id="a-6T"></a>愚痴之人，<a id="a-6U"></a>而复欲破坏是般若波罗蜜清净聚；<a id="a-6V"></a>如如意宝珠无有瑕秽，<a id="a-6W"></a>如虚空无有尘垢，<a id="a-6X"></a>般若波罗蜜毕竟清净聚，<a id="a-6Y"></a>而人自起邪见因缘，<a id="a-6Z"></a>欲作留难破坏。<a id="a-6a"></a>譬如人眼翳，<a id="a-6b"></a>见妙珍宝，<a id="a-6c"></a>谓为不净，<a id="a-6d"></a>作是念已！</p>
  <p id="a6e">【经】须菩提言：<a id="a-6f"></a>“世尊，<a id="a-6g"></a>甚可怪！<a id="a-6h"></a>说是般若波罗蜜时，<a id="a-6i"></a>多有留难！<a id="a-6j"></a>”</p>
  <p id="a6k">佛言：<a id="a-6l"></a>“如是，<a id="a-6m"></a>如是。<a id="a-6n"></a>须菩提，<a id="a-6o"></a>是甚深般若波罗蜜，<a id="a-6p"></a>多有留难。<a id="a-6q"></a>以是事故，<a id="a-6r"></a>善男子、<a id="a-6s"></a>善女人，<a id="a-6t"></a>若欲书是般若波罗蜜时，<a id="a-6u"></a>应当疾书；<a id="a-6v"></a>若读诵、<a id="a-6w"></a>思惟、<a id="a-6x"></a>说、<a id="a-6y"></a>正忆念、<a id="a-6z"></a>修行时，<a id="a-70"></a>亦应疾修行！<a id="a-71"></a>何以故？<a id="a-72"></a>是甚深般若波罗蜜，<a id="a-73"></a>若书时，<a id="a-74"></a>读诵、<a id="a-75"></a>思惟、<a id="a-76"></a>说、<a id="a-77"></a>正忆念、<a id="a-78"></a>修行时，<a id="a-79"></a>不欲令诸难起故。<a id="a-7A"></a>善男子、<a id="a-7B"></a>善女人，<a id="a-7C"></a>若能一月书成，<a id="a-7D"></a>当应勤书，<a id="a-7E"></a>若二月、<a id="a-7F"></a>三月、<a id="a-7G"></a>四月、<a id="a-7H"></a>五月、<a id="a-7I"></a>六月、<a id="a-7J"></a>七月，<a id="a-7K"></a>若一岁书成，<a id="a-7L"></a>亦当勤书；<a id="a-7M"></a>读诵、<a id="a-7N"></a>思惟、<a id="a-7O"></a>说、<a id="a-7P"></a>正忆念、<a id="a-7Q"></a>修行，<a id="a-7R"></a>若一月得成就，<a id="a-7S"></a>乃至一岁得成就，<a id="a-7T"></a>应当勤成就。<a id="a-7U"></a>何以故？<a id="a-7V"></a>须菩提，<a id="a-7W"></a>是珍宝中，<a id="a-7X"></a>多有难起故。<a id="a-7Y"></a>”</p>
  <p id="a7Z">须菩提言：<a id="a-7a"></a>“世尊，<a id="a-7b"></a>是甚深般若波罗蜜中，<a id="a-7c"></a>恶魔喜作留难故，<a id="a-7d"></a>不得令书，<a id="a-7e"></a>不得令读诵、<a id="a-7f"></a>思惟、<a id="a-7g"></a>说、<a id="a-7h"></a>正忆念、<a id="a-7i"></a>修行。<a id="a-7j"></a>”</p>
  <p id="a7k">佛告须菩提：<a id="a-7l"></a>“恶魔虽欲留难是深般若波罗蜜，<a id="a-7m"></a>令不得书、<a id="a-7n"></a>读诵、<a id="a-7o"></a>思惟、<a id="a-7p"></a>说、<a id="a-7q"></a>正忆念、<a id="a-7r"></a>修行；<a id="a-7s"></a>亦不能破坏是菩萨摩诃萨，<a id="a-7t"></a>书般若波罗蜜乃至修行。<a id="a-7u"></a>”</p>
  <p id="a7v">尔时，<a id="a-7w"></a>舍利弗白佛言：<a id="a-7x"></a>“世尊，<a id="a-7y"></a>谁力故，<a id="a-7z"></a>令恶魔不能留难菩萨摩诃萨，<a id="a-80"></a>书深般若波罗蜜乃至修行？<a id="a-81"></a>”</p>
  <p id="a82">佛言：<a id="a-83"></a>“是佛力故，<a id="a-84"></a>恶魔不能留难菩萨摩诃萨，<a id="a-85"></a>书深般若波罗蜜乃至修行。<a id="a-86"></a>舍利弗，<a id="a-87"></a>亦是十方世界现在诸佛力故，<a id="a-88"></a>是诸佛拥护念是菩萨故，<a id="a-89"></a>令魔不能留难菩萨摩诃萨，<a id="a-8A"></a>令不书成般若波罗蜜乃至修行。<a id="a-8B"></a>何以故？<a id="a-8C"></a>十方世界中，<a id="a-8D"></a>现在无量无边阿僧祇诸佛，<a id="a-8E"></a>拥护念是菩萨，<a id="a-8F"></a>书深般若波罗蜜乃至修行；<a id="a-8G"></a>法应尔，<a id="a-8H"></a>无能作留难！<a id="a-8I"></a>舍利弗，<a id="a-8J"></a>善男子、<a id="a-8K"></a>善女人，<a id="a-8L"></a>应当作是念：<a id="a-8M"></a>‘我书是深般若波罗蜜乃至修行，<a id="a-8N"></a>皆是十方诸佛力！<a id="a-8O"></a>’”</p>
  <p id="a8P">舍利弗言：<a id="a-8Q"></a>“世尊，<a id="a-8R"></a>若有善男子、<a id="a-8S"></a>善女人，<a id="a-8T"></a>书是深般若波罗蜜乃至修行，<a id="a-8U"></a>皆是佛力故，<a id="a-8V"></a>当知是人是诸佛所护！<a id="a-8W"></a>”</p>
  <p id="a8X">佛言：<a id="a-8Y"></a>“如是，<a id="a-8Z"></a>如是。<a id="a-8a"></a>舍利弗，<a id="a-8b"></a>当知若有善男子、<a id="a-8c"></a>善女人，<a id="a-8d"></a>书是深般若波罗蜜乃至修行，<a id="a-8e"></a>皆是佛力故，<a id="a-8f"></a>当知亦是诸佛所护。<a id="a-8g"></a>”</p>
  <p id="a8h">舍利弗言：<a id="a-8i"></a>“世尊，<a id="a-8j"></a>十方现在无量无边阿僧祇诸佛，<a id="a-8k"></a>皆识、<a id="a-8l"></a>皆以佛眼见是善男子、<a id="a-8m"></a>善女人，<a id="a-8n"></a>书深般若波罗蜜乃至修行时。<a id="a-8o"></a>”</p>
  <p id="a8p">佛言：<a id="a-8q"></a>“如是，<a id="a-8r"></a>如是。<a id="a-8s"></a>舍利弗，<a id="a-8t"></a>十方现在无量无边阿僧祇诸佛，<a id="a-8u"></a>皆识、<a id="a-8v"></a>皆以佛眼见是善男子、<a id="a-8w"></a>善女人，<a id="a-8x"></a>书深般若波罗蜜乃至修行时。<a id="a-8y"></a>舍利弗，<a id="a-8z"></a>是中求菩萨道善男子、<a id="a-90"></a>善女人，<a id="a-91"></a>若书是深般若波罗蜜，<a id="a-92"></a>受持、<a id="a-93"></a>读诵、<a id="a-94"></a>正忆念，<a id="a-95"></a>如说修行，<a id="a-96"></a>当知是人近阿耨多罗三藐三菩提不久。<a id="a-97"></a>舍利弗，<a id="a-98"></a>善男子、<a id="a-99"></a>善女人，<a id="a-9A"></a>书是深般若波罗蜜，<a id="a-9B"></a>受持、<a id="a-9C"></a>读诵乃至正忆念，<a id="a-9D"></a>是人于深般若波罗蜜，<a id="a-9E"></a>多信解相，<a id="a-9F"></a>亦供养恭敬，<a id="a-9G"></a>尊重赞叹是深般若波罗蜜，<a id="a-9H"></a>华香、<a id="a-9I"></a>缨络乃至幡盖供养。<a id="a-9J"></a>舍利弗，<a id="a-9K"></a>诸佛皆识、<a id="a-9L"></a>皆以佛眼见是善男子、<a id="a-9M"></a>善女人。<a id="a-9N"></a>是善男子、<a id="a-9O"></a>善女人，<a id="a-9P"></a>供养功德，<a id="a-9Q"></a>当得大利益、<a id="a-9R"></a>大果报。<a id="a-9S"></a>舍利弗，<a id="a-9T"></a>是善男子、<a id="a-9U"></a>善女人，<a id="a-9V"></a>以是供养功德因缘故，<a id="a-9W"></a>终不堕恶道中，<a id="a-9X"></a>乃至阿鞞跋致地，<a id="a-9Y"></a>终不远离诸佛。<a id="a-9Z"></a>舍利弗，<a id="a-9a"></a>是善男子、<a id="a-9b"></a>善女人，<a id="a-9c"></a>以是善根因缘故，<a id="a-9d"></a>乃至阿耨多罗三藐三菩提，<a id="a-9e"></a>终不远离六波罗蜜，<a id="a-9f"></a>终不远离内空乃至无法有法空，<a id="a-9g"></a>终不远离四念处乃至八圣道分，<a id="a-9h"></a>终不远离佛十力乃至阿耨多罗三藐三菩提。<a id="a-9i"></a>”</p>
  <p id="a9j">【论】释曰：<a id="a-9k"></a>留难者，<a id="a-9l"></a>魔事等坏般若波罗蜜因缘。<a id="a-9m"></a>佛可须菩提所说。<a id="a-9n"></a>若善男子、<a id="a-9o"></a>善女人，<a id="a-9p"></a>欲书是般若波罗蜜，<a id="a-9q"></a>当疾疾书，<a id="a-9r"></a>乃至正忆念、<a id="a-9s"></a>如说行时，<a id="a-9t"></a>疾修行。<a id="a-9u"></a>所以疾者，<a id="a-9v"></a>是有为法不可信，<a id="a-9w"></a>多有留难起。<a id="a-9x"></a>是般若波罗蜜，<a id="a-9y"></a>部党经卷，<a id="a-9z"></a>有多有少，<a id="a-A0"></a>有上中下，<a id="a-A1"></a>光赞、<a id="a-A2"></a>放光、<a id="a-A3"></a>道行。<a id="a-A4"></a>有书写者，<a id="a-A5"></a>书有迟疾，<a id="a-A6"></a>有一心勤书者，<a id="a-A7"></a>有懈惰不精勤者；<a id="a-A8"></a>人身无常，<a id="a-A9"></a>有为法不可信。<a id="a-AA"></a>释迦文佛出恶世故，<a id="a-AB"></a>多有留难，<a id="a-AC"></a>是故说若可一月书竟，<a id="a-AD"></a>当勤书成，<a id="a-AE"></a>莫有中废，<a id="a-AF"></a>畏有留难故；<a id="a-AG"></a>乃至一岁。<a id="a-AH"></a>如书，<a id="a-AI"></a>乃至修行亦如是。<a id="a-AJ"></a>随人根利钝，<a id="a-AK"></a>得有迟疾。</p>
  <p id="aAL">此中佛更说因缘：<a id="a-AM"></a>世间以珍宝故，<a id="a-AN"></a>多有贼出；<a id="a-AO"></a>般若即是大珍宝故，<a id="a-AP"></a>多有留难。<a id="a-AQ"></a>留难者，<a id="a-AR"></a>虽有疾病、<a id="a-AS"></a>饥饿等，<a id="a-AT"></a>但以魔事大故，<a id="a-AU"></a>说言魔事。<a id="a-AV"></a>若魔、<a id="a-AW"></a>若魔民、<a id="a-AX"></a>恶鬼，<a id="a-AY"></a>作恶因缘，<a id="a-AZ"></a>入人身中，<a id="a-Aa"></a>娆乱人心，<a id="a-Ab"></a>破书般若；<a id="a-Ac"></a>或令书人疲厌，<a id="a-Ad"></a>或令国土事起，<a id="a-Ae"></a>或书人不得供养，<a id="a-Af"></a>如是等。<a id="a-Ag"></a>读诵时，<a id="a-Ah"></a>师徒不和合。<a id="a-Ai"></a>大众中说时：<a id="a-Aj"></a>或有人来说法师过罪；<a id="a-Ak"></a>或言不能如说行，<a id="a-Al"></a>何足听受？<a id="a-Am"></a>或言虽能持戒，<a id="a-An"></a>而复钝根，<a id="a-Ao"></a>不解深义，<a id="a-Ap"></a>听其所说，<a id="a-Aq"></a>了无所益！<a id="a-Ar"></a>或说般若波罗蜜空无所有，<a id="a-As"></a>灭一切法，<a id="a-At"></a>无可行处。<a id="a-Au"></a>譬如裸人，<a id="a-Av"></a>自言我著天衣。<a id="a-Aw"></a>如是等留难，<a id="a-Ax"></a>令不得说。<a id="a-Ay"></a>不正忆念者，<a id="a-Az"></a>魔作好身，<a id="a-B0"></a>若善知识，<a id="a-B1"></a>或作所敬信沙门形，<a id="a-B2"></a>为说般若波罗蜜空无所有，<a id="a-B3"></a>虽有罪福名而无道理；<a id="a-B4"></a>或说般若波罗蜜空，<a id="a-B5"></a>可即取涅槃；<a id="a-B6"></a>如是等，<a id="a-B7"></a>破修佛道正忆念事。<a id="a-B8"></a>新发意菩萨闻是事，<a id="a-B9"></a>心大惊怖：<a id="a-BA"></a>我等生死身，<a id="a-BB"></a>魔是欲界主，<a id="a-BC"></a>威势甚大，<a id="a-BD"></a>我等云何行般若波罗蜜，<a id="a-BE"></a>得无上道？<a id="a-BF"></a>是故佛说：<a id="a-BG"></a>恶魔虽欲留难，<a id="a-BH"></a>亦不能破坏。<a id="a-BI"></a>何以故？<a id="a-BJ"></a>大因缘常能破小故。<a id="a-BK"></a>如离欲人常胜贪欲者，<a id="a-BL"></a>慈悲人常胜瞋恚者，<a id="a-BM"></a>智人常胜无智者。<a id="a-BN"></a>般若波罗蜜，<a id="a-BO"></a>是真智慧，<a id="a-BP"></a>其力甚大，<a id="a-BQ"></a>魔事虚诳；<a id="a-BR"></a>是菩萨虽未得具足般若波罗蜜，<a id="a-BS"></a>得其气分故，<a id="a-BT"></a>魔不能坏。</p>
  <p id="aBU">是事因缘故，<a id="a-BV"></a>舍利弗白佛：<a id="a-BW"></a>谁力故魔不能破？<a id="a-BX"></a>佛答：<a id="a-BY"></a>佛力故。<a id="a-BZ"></a>如恶人中魔为大，<a id="a-Ba"></a>善人中佛为大；<a id="a-Bb"></a>缚人中魔为大，<a id="a-Bc"></a>解人中佛为大；<a id="a-Bd"></a>留难人中魔为大，<a id="a-Be"></a>通达人中佛为大。<a id="a-Bf"></a>初说佛力者，<a id="a-Bg"></a>释迦文佛；<a id="a-Bh"></a>后说十方现在佛，<a id="a-Bi"></a>是余佛阿閦、<a id="a-Bj"></a>阿弥陀等。<a id="a-Bk"></a>如恶贼余恶相助，<a id="a-Bl"></a>诸佛法亦如是，<a id="a-Bm"></a>常为一切众生故，<a id="a-Bn"></a>有发意者便为作护。<a id="a-Bo"></a>所以者何？<a id="a-Bp"></a>般若波罗蜜，<a id="a-Bq"></a>是十方诸佛母，<a id="a-Br"></a>人欲沮坏，<a id="a-Bs"></a>不得不护。<a id="a-Bt"></a>应当知其有书、<a id="a-Bu"></a>读，<a id="a-Bv"></a>乃至正忆念者，<a id="a-Bw"></a>皆是十方佛力，<a id="a-Bx"></a>是诸留难力大故。<a id="a-By"></a>舍利弗言：<a id="a-Bz"></a>若有书持乃至修行，<a id="a-C0"></a>皆是诸佛所护。<a id="a-C1"></a>佛可其言。<a id="a-C2"></a>舍利弗复说：<a id="a-C3"></a>世尊，<a id="a-C4"></a>书持等善男子、<a id="a-C5"></a>善女人，<a id="a-C6"></a>十方现在诸佛，<a id="a-C7"></a>皆以佛眼见知念耶？<a id="a-C8"></a>佛可言：<a id="a-C9"></a>如是，<a id="a-CA"></a>先恶魔来破坏，<a id="a-CB"></a>佛及十方诸佛守护，<a id="a-CC"></a>不令沮坏。<a id="a-CD"></a>今以佛眼见是善男子、<a id="a-CE"></a>善女人，<a id="a-CF"></a>知是人功德难有，<a id="a-CG"></a>未破魔网，<a id="a-CH"></a>而能行是般若波罗蜜大事，<a id="a-CI"></a>是故十方佛以佛眼见知念是人。</p>
  <p id="aCJ">问曰：<a id="a-CK"></a>为以天眼见？<a id="a-CL"></a>以佛眼见？<a id="a-CM"></a>若以天眼见，<a id="a-CN"></a>云何此中说佛眼？<a id="a-CO"></a>若以佛眼，<a id="a-CP"></a>众生虚诳，<a id="a-CQ"></a>云何以佛眼见？</p>
  <p id="aCR">答曰：<a id="a-CS"></a>天眼有二种：<a id="a-CT"></a>一者、<a id="a-CU"></a>佛眼所摄，<a id="a-CV"></a>二者、<a id="a-CW"></a>不摄。<a id="a-CX"></a>佛眼所不摄者，<a id="a-CY"></a>见现在众生，<a id="a-CZ"></a>有限有量；<a id="a-Ca"></a>佛眼所摄者，<a id="a-Cb"></a>见三世众生，<a id="a-Cc"></a>无限无量。<a id="a-Cd"></a>法眼入佛眼中，<a id="a-Ce"></a>但见诸法，<a id="a-Cf"></a>不见众生；<a id="a-Cg"></a>慧眼入佛眼中，<a id="a-Ch"></a>不见法，<a id="a-Ci"></a>但见毕竟空。</p>
  <p id="aCj">问曰：<a id="a-Ck"></a>佛眼所摄天眼，<a id="a-Cl"></a>为实、<a id="a-Cm"></a>为虚妄？<a id="a-Cn"></a>若虚妄，<a id="a-Co"></a>佛不应以虚妄见！<a id="a-Cp"></a>若实者，<a id="a-Cq"></a>众生空，<a id="a-Cr"></a>现在众生尚不实，<a id="a-Cs"></a>何况未来、<a id="a-Ct"></a>过去？</p>
  <p id="aCu">答曰：<a id="a-Cv"></a>佛眼所摄皆是实。<a id="a-Cw"></a>众生于涅槃是虚妄，<a id="a-Cx"></a>非于世界所见是虚妄；<a id="a-Cy"></a>若人于众生取定相故，<a id="a-Cz"></a>说言虚妄，<a id="a-D0"></a>非为世谛故说虚妄。<a id="a-D1"></a>以是故，<a id="a-D2"></a>佛眼所摄天眼，<a id="a-D3"></a>见众生。</p>
  <p id="aD4">问曰：<a id="a-D5"></a>若尔者，<a id="a-D6"></a>何以不以佛眼所摄慧眼见众生？</p>
  <p id="aD7">答曰：<a id="a-D8"></a>慧眼无相利故，<a id="a-D9"></a>慧眼常以空、<a id="a-DA"></a>无相、<a id="a-DB"></a>无作共相应，<a id="a-DC"></a>不中观众生。<a id="a-DD"></a>何以故？<a id="a-DE"></a>五众和合，<a id="a-DF"></a>假名众生。<a id="a-DG"></a>譬如小儿，<a id="a-DH"></a>可以小杖鞭之，<a id="a-DI"></a>不可与大杖。<a id="a-DJ"></a>此中赞菩萨行般若波罗蜜，<a id="a-DK"></a>为世谛故说，<a id="a-DL"></a>非第一义谛。</p>
  <p id="aDM">问曰：<a id="a-DN"></a>未来世未有，<a id="a-DO"></a>念知尚难，<a id="a-DP"></a>何况眼见？</p>
  <p id="aDQ">答曰：<a id="a-DR"></a>如过去法，<a id="a-DS"></a>虽灭无所有，<a id="a-DT"></a>而心数法中念力故，<a id="a-DU"></a>能忆过去事，<a id="a-DV"></a>尽其宿命；<a id="a-DW"></a>圣人亦如是，<a id="a-DX"></a>有圣智力，<a id="a-DY"></a>虽未起而能知能见。</p>
  <p id="aDZ">复次，<a id="a-Da"></a>是般若中，<a id="a-Db"></a>三世无分别，<a id="a-Dc"></a>未来、<a id="a-Dd"></a>过去、<a id="a-De"></a>现在不异；<a id="a-Df"></a>若见现在，<a id="a-Dg"></a>过去、<a id="a-Dh"></a>未来亦应见；<a id="a-Di"></a>若不见过去、<a id="a-Dj"></a>未来，<a id="a-Dk"></a>亦不应见现在。</p>
  <p id="aDl">问曰：<a id="a-Dm"></a>北方末法众生，<a id="a-Dn"></a>漏结未尽，<a id="a-Do"></a>是罪恶人，<a id="a-Dp"></a>佛何以故见知念？</p>
  <p id="aDq">答曰：<a id="a-Dr"></a>佛大悲相，<a id="a-Ds"></a>爱彻骨髓，<a id="a-Dt"></a>是菩萨能发无上道心，<a id="a-Du"></a>为众生故；<a id="a-Dv"></a>佛观是法末后炽盛，<a id="a-Dw"></a>我涅槃后，<a id="a-Dx"></a>是人佐助佛法故，<a id="a-Dy"></a>是以念知。</p>
  <p id="aDz">复次，<a id="a-E0"></a>北方末后人，<a id="a-E1"></a>生于边地恶世，<a id="a-E2"></a>三毒炽盛，<a id="a-E3"></a>刀兵劫中，<a id="a-E4"></a>贤圣希少；<a id="a-E5"></a>是人自不知诸罪福业因缘，<a id="a-E6"></a>但从人闻，<a id="a-E7"></a>若读经，<a id="a-E8"></a>便能信乐供养，<a id="a-E9"></a>疾近无上道不久，<a id="a-EA"></a>是事为难！<a id="a-EB"></a>若佛在世，<a id="a-EC"></a>作阿鞞跋致，<a id="a-ED"></a>信行般若波罗蜜，<a id="a-EE"></a>不足为难。<a id="a-EF"></a>如是等种种无量因缘故，<a id="a-EG"></a>佛应见念知。<a id="a-EH"></a>是人信解相大，<a id="a-EI"></a>故能供养般若波罗蜜。<a id="a-EJ"></a>供养具华香等，<a id="a-EK"></a>如先说。<a id="a-EL"></a>是供养故得大果报，<a id="a-EM"></a>如毁訾者受大苦恼。<a id="a-EN"></a>大果报者，<a id="a-EO"></a>如须陀洹终不堕三恶道。<a id="a-EP"></a>是菩萨一心信解，<a id="a-EQ"></a>供养般若波罗蜜，<a id="a-ER"></a>亦如是爱念诸佛故，<a id="a-ES"></a>常行念佛三昧，<a id="a-ET"></a>故终不离诸佛；<a id="a-EU"></a>乃至到阿鞞跋致地，<a id="a-EV"></a>教化众生，<a id="a-EW"></a>离诸佛无咎。<a id="a-EX"></a>如小儿不离其母，<a id="a-EY"></a>恐堕诸难故。<a id="a-EZ"></a>常深爱念善法故，<a id="a-Ea"></a>乃至阿耨多罗三藐三菩提，<a id="a-Eb"></a>终不离六波罗蜜等，<a id="a-Ec"></a>得如是等今世、<a id="a-Ed"></a>后世大果报。</p>
  <p id="aEe">【经】“舍利弗，<a id="a-Ef"></a>是深般若波罗蜜，<a id="a-Eg"></a>佛般涅槃后，<a id="a-Eh"></a>当至南方，<a id="a-Ei"></a>是中比丘、<a id="a-Ej"></a>比丘尼、<a id="a-Ek"></a>优婆塞、<a id="a-El"></a>优婆夷，<a id="a-Em"></a>当书是深般若波罗蜜，<a id="a-En"></a>当受持、<a id="a-Eo"></a>读诵、<a id="a-Ep"></a>思惟、<a id="a-Eq"></a>说、<a id="a-Er"></a>正忆念、<a id="a-Es"></a>修行。<a id="a-Et"></a>以是善根因缘故，<a id="a-Eu"></a>终不堕恶道中，<a id="a-Ev"></a>受天上人中乐；<a id="a-Ew"></a>增益六波罗蜜，<a id="a-Ex"></a>供养恭敬，<a id="a-Ey"></a>尊重赞叹诸佛；<a id="a-Ez"></a>渐以声闻、<a id="a-F0"></a>辟支佛、<a id="a-F1"></a>佛乘而得涅槃。</p>
  <p id="aF2">“舍利弗，<a id="a-F3"></a>是深般若波罗蜜，<a id="a-F4"></a>从南方当转至西方所在处，<a id="a-F5"></a>是中比丘、<a id="a-F6"></a>比丘尼、<a id="a-F7"></a>优婆塞、<a id="a-F8"></a>优婆夷，<a id="a-F9"></a>当书是深般若波罗蜜，<a id="a-FA"></a>当受持、<a id="a-FB"></a>读诵、<a id="a-FC"></a>思惟、<a id="a-FD"></a>说、<a id="a-FE"></a>正忆念、<a id="a-FF"></a>修行。<a id="a-FG"></a>以是善根因缘故，<a id="a-FH"></a>终不堕恶道中，<a id="a-FI"></a>受天上人中乐；<a id="a-FJ"></a>增益六波罗蜜，<a id="a-FK"></a>供养恭敬，<a id="a-FL"></a>尊重赞叹诸佛；<a id="a-FM"></a>渐以声闻、<a id="a-FN"></a>辟支佛、<a id="a-FO"></a>佛乘而得涅槃。</p>
  <p id="aFP">“舍利弗，<a id="a-FQ"></a>是深般若波罗蜜，<a id="a-FR"></a>从西方当转至北方所在处，<a id="a-FS"></a>是中比丘、<a id="a-FT"></a>比丘尼、<a id="a-FU"></a>优婆塞、<a id="a-FV"></a>优婆夷，<a id="a-FW"></a>当书是深般若波罗蜜，<a id="a-FX"></a>当受持、<a id="a-FY"></a>读诵、<a id="a-FZ"></a>思惟、<a id="a-Fa"></a>说、<a id="a-Fb"></a>正忆念、<a id="a-Fc"></a>修行。<a id="a-Fd"></a>以是善根因缘故，<a id="a-Fe"></a>终不堕恶道中，<a id="a-Ff"></a>受天上人中乐；<a id="a-Fg"></a>增益六波罗蜜，<a id="a-Fh"></a>供养恭敬，<a id="a-Fi"></a>尊重赞叹诸佛；<a id="a-Fj"></a>渐以声闻、<a id="a-Fk"></a>辟支佛、<a id="a-Fl"></a>佛乘而得涅槃。</p>
  <p id="aFm">“舍利弗，<a id="a-Fn"></a>是深般若波罗蜜，<a id="a-Fo"></a>是时北方当作佛事。<a id="a-Fp"></a>何以故？<a id="a-Fq"></a>舍利弗，<a id="a-Fr"></a>我法盛时，<a id="a-Fs"></a>无有灭相。<a id="a-Ft"></a>舍利弗，<a id="a-Fu"></a>我已念是善男子、<a id="a-Fv"></a>善女人，<a id="a-Fw"></a>受是深般若波罗蜜，<a id="a-Fx"></a>乃至修行；<a id="a-Fy"></a>亦念是善男子、<a id="a-Fz"></a>善女人，<a id="a-G0"></a>能书是般若波罗蜜，<a id="a-G1"></a>恭敬供养，<a id="a-G2"></a>尊重赞叹，<a id="a-G3"></a>华香乃至幡盖。<a id="a-G4"></a>舍利弗，<a id="a-G5"></a>是善男子、<a id="a-G6"></a>善女人，<a id="a-G7"></a>以是善根因缘故，<a id="a-G8"></a>终不堕恶道中，<a id="a-G9"></a>受天上人中乐；<a id="a-GA"></a>增益六波罗蜜，<a id="a-GB"></a>供养恭敬，<a id="a-GC"></a>尊重赞叹诸佛；<a id="a-GD"></a>渐以声闻、<a id="a-GE"></a>辟支佛、<a id="a-GF"></a>佛乘而得涅槃。<a id="a-GG"></a>何以故？<a id="a-GH"></a>舍利弗，<a id="a-GI"></a>我以佛眼见是人，<a id="a-GJ"></a>我亦称誉赞叹；<a id="a-GK"></a>十方世界中，<a id="a-GL"></a>无量无边阿僧祇诸佛，<a id="a-GM"></a>亦以佛眼见是人，<a id="a-GN"></a>亦称誉赞叹。<a id="a-GO"></a>”</p>
  <p id="aGP">舍利弗白佛言：<a id="a-GQ"></a>“世尊，<a id="a-GR"></a>是深般若波罗蜜，<a id="a-GS"></a>后时当在北方广行耶？<a id="a-GT"></a>”</p>
  <p id="aGU">佛言：<a id="a-GV"></a>“如是，<a id="a-GW"></a>如是。<a id="a-GX"></a>舍利弗，<a id="a-GY"></a>是深般若波罗蜜，<a id="a-GZ"></a>后时在北方当广行。<a id="a-Ga"></a>舍利弗，<a id="a-Gb"></a>后时于北方，<a id="a-Gc"></a>是善男子、<a id="a-Gd"></a>善女人，<a id="a-Ge"></a>若闻是深般若波罗蜜，<a id="a-Gf"></a>若书、<a id="a-Gg"></a>受持、<a id="a-Gh"></a>读诵，<a id="a-Gi"></a>思惟、<a id="a-Gj"></a>说、<a id="a-Gk"></a>正忆念，<a id="a-Gl"></a>如说修行；<a id="a-Gm"></a>当知是善男子、<a id="a-Gn"></a>善女人，<a id="a-Go"></a>久发大乘心，<a id="a-Gp"></a>多供养诸佛，<a id="a-Gq"></a>种善根久，<a id="a-Gr"></a>与善知识相随。<a id="a-Gs"></a>”</p>
  <p id="aGt">舍利弗白佛言：<a id="a-Gu"></a>“世尊，<a id="a-Gv"></a>后时北方，<a id="a-Gw"></a>当有几所善男子、<a id="a-Gx"></a>善女人求佛道，<a id="a-Gy"></a>书深般若波罗蜜，<a id="a-Gz"></a>乃至如说修行？<a id="a-H0"></a>”</p>
  <p id="aH1">佛告舍利弗：<a id="a-H2"></a>“后时北方，<a id="a-H3"></a>虽多有求佛道善男子、<a id="a-H4"></a>善女人，<a id="a-H5"></a>少有闻是深般若波罗蜜，<a id="a-H6"></a>不没、<a id="a-H7"></a>不惊、<a id="a-H8"></a>不怖、<a id="a-H9"></a>不畏。<a id="a-HA"></a>何以故？<a id="a-HB"></a>是人多亲近供养诸佛，<a id="a-HC"></a>多咨问诸佛，<a id="a-HD"></a>是人必能具足般若波罗蜜、<a id="a-HE"></a>禅波罗蜜、<a id="a-HF"></a>毗梨耶波罗蜜、<a id="a-HG"></a>羼提波罗蜜、<a id="a-HH"></a>尸罗波罗蜜、<a id="a-HI"></a>檀波罗蜜；<a id="a-HJ"></a>具足四念处，<a id="a-HK"></a>乃至具足十八不共法。<a id="a-HL"></a>舍利弗，<a id="a-HM"></a>是善男子、<a id="a-HN"></a>善女人，<a id="a-HO"></a>善根纯熟故，<a id="a-HP"></a>能多利益众生，<a id="a-HQ"></a>为阿耨多罗三藐三菩提。<a id="a-HR"></a>何以故？<a id="a-HS"></a>我今为是善男子、<a id="a-HT"></a>善女人，<a id="a-HU"></a>说应萨婆若法；<a id="a-HV"></a>过去诸佛亦为是善男子、<a id="a-HW"></a>善女人，<a id="a-HX"></a>说应萨婆若法。<a id="a-HY"></a>以是因缘故，<a id="a-HZ"></a>是人后生时，<a id="a-Ha"></a>续得阿耨多罗三藐三菩提心，<a id="a-Hb"></a>亦为他人说阿耨多罗三藐三菩提法。<a id="a-Hc"></a>是善男子、<a id="a-Hd"></a>善女人，<a id="a-He"></a>皆一心和合；<a id="a-Hf"></a>魔若魔民，<a id="a-Hg"></a>不能沮坏阿耨多罗三藐三菩提心，<a id="a-Hh"></a>何况恶行人，<a id="a-Hi"></a>毁訾行深般若波罗蜜者，<a id="a-Hj"></a>能坏其阿耨多罗三藐三菩提心？<a id="a-Hk"></a>舍利弗，<a id="a-Hl"></a>是求菩萨道诸善男子、<a id="a-Hm"></a>善女人，<a id="a-Hn"></a>闻是深般若波罗蜜，<a id="a-Ho"></a>大得法喜法乐，<a id="a-Hp"></a>亦立多人于善根，<a id="a-Hq"></a>为阿耨多罗三藐三菩提。<a id="a-Hr"></a>”</p>
  <p id="aHs">【论】释曰：<a id="a-Ht"></a>是深般若波罗蜜，<a id="a-Hu"></a>佛灭度后，<a id="a-Hv"></a>当至南方国土者。<a id="a-Hw"></a>佛出东方，<a id="a-Hx"></a>于中说般若波罗蜜，<a id="a-Hy"></a>破魔及魔民、<a id="a-Hz"></a>外道，<a id="a-I0"></a>度无量众生，<a id="a-I1"></a>然后于拘夷那竭双树下灭度。<a id="a-I2"></a>后般若波罗蜜，<a id="a-I3"></a>从东方至南方，<a id="a-I4"></a>如日月、<a id="a-I5"></a>五星、<a id="a-I6"></a>二十八宿，<a id="a-I7"></a>常从东方至南方，<a id="a-I8"></a>从南方至西方，<a id="a-I9"></a>从西方至北方，<a id="a-IA"></a>围绕须弥山。<a id="a-IB"></a>又如供养常法右绕，<a id="a-IC"></a>应遍度阎浮提人，<a id="a-ID"></a>以是因缘故，<a id="a-IE"></a>从东方至南方，<a id="a-IF"></a>从南方至西方。<a id="a-IG"></a>如佛无著心故，<a id="a-IH"></a>不定一处；<a id="a-II"></a>般若波罗蜜亦如是，<a id="a-IJ"></a>不定住一处。<a id="a-IK"></a>从西方至北方，<a id="a-IL"></a>二方众生，<a id="a-IM"></a>好供养、<a id="a-IN"></a>书、<a id="a-IO"></a>读，<a id="a-IP"></a>乃至修行，<a id="a-IQ"></a>华香乃至幡盖，<a id="a-IR"></a>受大果报，<a id="a-IS"></a>如经中说。<a id="a-IT"></a>后展转至北方，<a id="a-IU"></a>此中供养所得果报，<a id="a-IV"></a>如上说。</p>
  <p id="aIW">舍利弗，<a id="a-IX"></a>是般若波罗蜜，<a id="a-IY"></a>北方当作佛事。<a id="a-IZ"></a>是中说因缘，<a id="a-Ia"></a>佛在时能断众疑，<a id="a-Ib"></a>佛法兴盛，<a id="a-Ic"></a>不畏法灭；<a id="a-Id"></a>佛灭后，<a id="a-Ie"></a>过五百岁，<a id="a-If"></a>正法渐灭，<a id="a-Ig"></a>是时佛事转难。<a id="a-Ih"></a>是时利根者，<a id="a-Ii"></a>读诵、<a id="a-Ij"></a>正忆念，<a id="a-Ik"></a>亦华香供养；<a id="a-Il"></a>钝根者书写，<a id="a-Im"></a>华香等供养。<a id="a-In"></a>是二种人，<a id="a-Io"></a>久久皆当得度，<a id="a-Ip"></a>故说当作佛事。<a id="a-Iq"></a>佛言：<a id="a-Ir"></a>是善男子、<a id="a-Is"></a>善女人，<a id="a-It"></a>我及十方诸佛，<a id="a-Iu"></a>皆以佛眼见，<a id="a-Iv"></a>念知赞叹。<a id="a-Iw"></a>舍利弗白佛言：<a id="a-Ix"></a>是深般若，<a id="a-Iy"></a>在北方广行耶？<a id="a-Iz"></a>广行者，<a id="a-J0"></a>于阎浮提北方广大故。<a id="a-J1"></a>又北方地有雪山，<a id="a-J2"></a>雪山冷故，<a id="a-J3"></a>药草能杀诸毒，<a id="a-J4"></a>所食米谷，<a id="a-J5"></a>三毒不能大发。<a id="a-J6"></a>三毒不能大发故，<a id="a-J7"></a>众生柔软，<a id="a-J8"></a>信等五根皆得势力。<a id="a-J9"></a>如是等因缘，<a id="a-JA"></a>北方多行般若波罗蜜。<a id="a-JB"></a>是人闻是深般若波罗蜜，<a id="a-JC"></a>书持乃至正忆念、<a id="a-JD"></a>如说行，<a id="a-JE"></a>当知是人久发大乘意，<a id="a-JF"></a>多供养佛，<a id="a-JG"></a>种善根，<a id="a-JH"></a>与善知识相随；<a id="a-JI"></a>是故能于恶世书持信受，<a id="a-JJ"></a>乃至如说修行。</p>
  <p id="aJK">舍利弗问：<a id="a-JL"></a>北方有几许人，<a id="a-JM"></a>闻是深般若波罗蜜，<a id="a-JN"></a>能书、<a id="a-JO"></a>读诵，<a id="a-JP"></a>乃至如说修行？<a id="a-JQ"></a>佛答：<a id="a-JR"></a>是深般若，<a id="a-JS"></a>难知难行，<a id="a-JT"></a>虽多有人发无上道心，<a id="a-JU"></a>得名菩萨；<a id="a-JV"></a>少有人闻是般若波罗蜜，<a id="a-JW"></a>心通达，<a id="a-JX"></a>不惊、<a id="a-JY"></a>不没。<a id="a-JZ"></a>心通达，<a id="a-Ja"></a>不惊、<a id="a-Jb"></a>不怖相，<a id="a-Jc"></a>佛此中自说。<a id="a-Jd"></a>是人多亲近诸佛，<a id="a-Je"></a>亲近诸佛者，<a id="a-Jf"></a>于无量世常见诸佛，<a id="a-Jg"></a>恭敬供养。<a id="a-Jh"></a>问难者，<a id="a-Ji"></a>直问其事，<a id="a-Jj"></a>疑心不解，<a id="a-Jk"></a>重种种问，<a id="a-Jl"></a>名为难；<a id="a-Jm"></a>是人世世从诸佛问难般若波罗蜜事。<a id="a-Jn"></a>是人功德果报虽未成，<a id="a-Jo"></a>当知是人具足六波罗蜜、<a id="a-Jp"></a>三十七品，<a id="a-Jq"></a>乃至十八不共法具足。<a id="a-Jr"></a>是福德纯熟故，<a id="a-Js"></a>多利益众生，<a id="a-Jt"></a>所谓檀波罗蜜、<a id="a-Ju"></a>尸罗波罗蜜因缘故，<a id="a-Jv"></a>生于富贵家，<a id="a-Jw"></a>自行布施，<a id="a-Jx"></a>教人布施；<a id="a-Jy"></a>羼提波罗蜜、<a id="a-Jz"></a>禅波罗蜜因缘故，<a id="a-K0"></a>令无量众生出家、<a id="a-K1"></a>受戒，<a id="a-K2"></a>发阿耨多罗三藐三菩提心。<a id="a-K3"></a>此中佛说因缘：<a id="a-K4"></a>是人从我及过去诸佛，<a id="a-K5"></a>闻应萨婆若大乘法，<a id="a-K6"></a>是故后生不失是心；<a id="a-K7"></a>是人亦教化他人，<a id="a-K8"></a>说如是事，<a id="a-K9"></a>如燃一灯，<a id="a-KA"></a>展转皆燃。<a id="a-KB"></a>是人诸烦恼薄，<a id="a-KC"></a>无悭贪、<a id="a-KD"></a>嫉妒、<a id="a-KE"></a>瞋恚故，<a id="a-KF"></a>不相谗谤，<a id="a-KG"></a>常一心和合；<a id="a-KH"></a>是故魔若魔民，<a id="a-KI"></a>不能沮坏。<a id="a-KJ"></a>若人少有错故，<a id="a-KK"></a>魔得其便，<a id="a-KL"></a>如人有疮受毒。<a id="a-KM"></a>魔是欲界王，<a id="a-KN"></a>尚不能沮坏，<a id="a-KO"></a>何况恶行人？<a id="a-KP"></a>或有人恶行而非恶，<a id="a-KQ"></a>如未离欲圣人；<a id="a-KR"></a>以是故，<a id="a-KS"></a>说恶人行毁訾般若波罗蜜，<a id="a-KT"></a>毁坏菩萨。</p>
  <p id="aKU">复次，<a id="a-KV"></a>诸善男子、<a id="a-KW"></a>善女人，<a id="a-KX"></a>无量世来爱佛法，<a id="a-KY"></a>深著实法，<a id="a-KZ"></a>信力、<a id="a-Ka"></a>慧力多故，<a id="a-Kb"></a>闻深般若波罗蜜，<a id="a-Kc"></a>得大慈悲心故，<a id="a-Kd"></a>随众生力，<a id="a-Ke"></a>令入深般若波罗蜜；<a id="a-Kf"></a>若令得般若因缘，<a id="a-Kg"></a>所谓布施、<a id="a-Kh"></a>持戒等诸善根。<a id="a-Ki"></a>为阿耨多罗三藐三菩提故者，<a id="a-Kj"></a>是善男子、<a id="a-Kk"></a>善女人求无上道故，<a id="a-Kl"></a>教他令生诸善根福德。</p>
  <p id="aKm">【经】“是善男子、<a id="a-Kn"></a>善女人，<a id="a-Ko"></a>于我前立誓愿：<a id="a-Kp"></a>‘我行菩萨道时，<a id="a-Kq"></a>当度无数百千万亿众生，<a id="a-Kr"></a>令发阿耨多罗三藐三菩提心；<a id="a-Ks"></a>示教利喜乃至阿鞞跋致地受记。<a id="a-Kt"></a>’我知其心，<a id="a-Ku"></a>亦随喜。<a id="a-Kv"></a>是善男子、<a id="a-Kw"></a>善女人，<a id="a-Kx"></a>亦于过去诸佛前立誓愿：<a id="a-Ky"></a>‘我行菩萨道时，<a id="a-Kz"></a>当度无数百千万亿众生，<a id="a-L0"></a>令发阿耨多罗三藐三菩提心；<a id="a-L1"></a>示教利喜乃至阿鞞跋致地受记。<a id="a-L2"></a>’诸过去佛，<a id="a-L3"></a>亦知其心而随喜。<a id="a-L4"></a>舍利弗，<a id="a-L5"></a>是诸善男子、<a id="a-L6"></a>善女人，<a id="a-L7"></a>所为心大，<a id="a-L8"></a>所受色、<a id="a-L9"></a>声、<a id="a-LA"></a>香、<a id="a-LB"></a>味、<a id="a-LC"></a>触、<a id="a-LD"></a>法亦大，<a id="a-LE"></a>亦能大施；<a id="a-LF"></a>能大施已，<a id="a-LG"></a>种大善根；<a id="a-LH"></a>种大善根已，<a id="a-LI"></a>得大果报。<a id="a-LJ"></a>为摄众生故受身，<a id="a-LK"></a>能于众生中舍内外所有物。<a id="a-LL"></a>以是善根因缘，<a id="a-LM"></a>发愿欲生他方世界，<a id="a-LN"></a>现在诸佛说深般若波罗蜜处；<a id="a-LO"></a>于诸佛前，<a id="a-LP"></a>闻是深般若波罗蜜已，<a id="a-LQ"></a>亦于彼示教利喜，<a id="a-LR"></a>百千万亿众生，<a id="a-LS"></a>令发阿耨多罗三藐三菩提心。<a id="a-LT"></a>”</p>
  <p id="aLU">舍利弗白佛言：<a id="a-LV"></a>“希有！<a id="a-LW"></a>世尊，<a id="a-LX"></a>佛于过去、<a id="a-LY"></a>未来、<a id="a-LZ"></a>现在法，<a id="a-La"></a>无法不知，<a id="a-Lb"></a>无法如相不知，<a id="a-Lc"></a>众生之行无事不知！<a id="a-Ld"></a>今佛悉知过去诸佛及菩萨、<a id="a-Le"></a>声闻，<a id="a-Lf"></a>亦如今现在十方诸佛世界菩萨及声闻，<a id="a-Lg"></a>亦知未来诸佛及菩萨、<a id="a-Lh"></a>声闻。<a id="a-Li"></a>世尊，<a id="a-Lj"></a>未来世有善男子、<a id="a-Lk"></a>善女人，<a id="a-Ll"></a>勤求六波罗蜜，<a id="a-Lm"></a>受持、<a id="a-Ln"></a>读诵乃至修行，<a id="a-Lo"></a>有得、<a id="a-Lp"></a>有不得？<a id="a-Lq"></a>”</p>
  <p id="aLr">佛告舍利弗：<a id="a-Ls"></a>“若善男子、<a id="a-Lt"></a>善女人，<a id="a-Lu"></a>一心精进勤求，<a id="a-Lv"></a>当得应六波罗蜜诸经。<a id="a-Lw"></a>”</p>
  <p id="aLx">舍利弗白佛言：<a id="a-Ly"></a>“善男子、<a id="a-Lz"></a>善女人如是勤行者，<a id="a-M0"></a>当得是应六波罗蜜深经耶？<a id="a-M1"></a>”</p>
  <p id="aM2">佛语舍利弗：<a id="a-M3"></a>“是善男子、<a id="a-M4"></a>善女人，<a id="a-M5"></a>得是应六波罗蜜深经。<a id="a-M6"></a>何以故？<a id="a-M7"></a>善男子、<a id="a-M8"></a>善女人，<a id="a-M9"></a>为阿耨多罗三藐三菩提故，<a id="a-MA"></a>与众生说法，<a id="a-MB"></a>示教利喜，<a id="a-MC"></a>令住六波罗蜜中。<a id="a-MD"></a>以是因缘故，<a id="a-ME"></a>是善男子、<a id="a-MF"></a>善女人，<a id="a-MG"></a>后身转生，<a id="a-MH"></a>易得应六波罗蜜深经。<a id="a-MI"></a>得已，<a id="a-MJ"></a>如六波罗蜜所说修行，<a id="a-MK"></a>精勤不息，<a id="a-ML"></a>乃至净佛世界，<a id="a-MM"></a>成就众生，<a id="a-MN"></a>得阿耨多罗三藐三菩提。<a id="a-MO"></a>”</p>
  <p id="aMP">【论】释曰：<a id="a-MQ"></a>佛说善男子、<a id="a-MR"></a>善女人，<a id="a-MS"></a>于我前及过去诸佛前，<a id="a-MT"></a>立誓愿：<a id="a-MU"></a>我行菩萨道，<a id="a-MV"></a>当令无量百千万亿众生，<a id="a-MW"></a>发无上道意；<a id="a-MX"></a>示教利喜，<a id="a-MY"></a>令得阿鞞跋致记。<a id="a-MZ"></a>我及过去佛，<a id="a-Ma"></a>知是善男子心大，<a id="a-Mb"></a>能有所作，<a id="a-Mc"></a>故随喜。<a id="a-Md"></a>善男子、<a id="a-Me"></a>善女人，<a id="a-Mf"></a>闻佛知其心，<a id="a-Mg"></a>则生欢喜，<a id="a-Mh"></a>自念过去作誓愿事，<a id="a-Mi"></a>倍加精进。<a id="a-Mj"></a>大心者，<a id="a-Mk"></a>一切众生心，<a id="a-Ml"></a>皆乐缘六尘：<a id="a-Mm"></a>有人行杂福德，<a id="a-Mn"></a>所谓作福时心生疑悔；<a id="a-Mo"></a>是福德果报，<a id="a-Mp"></a>虽得富贵，<a id="a-Mq"></a>不能好用，<a id="a-Mr"></a>亦不能与他；<a id="a-Ms"></a>罪业因缘故，<a id="a-Mt"></a>诸根闇钝，<a id="a-Mu"></a>不择好丑。<a id="a-Mv"></a>是善男子未得道时，<a id="a-Mw"></a>清净福德故，<a id="a-Mx"></a>得上妙五欲，<a id="a-My"></a>能尽意用，<a id="a-Mz"></a>亦能随意施与，<a id="a-N0"></a>或施穷乏，<a id="a-N1"></a>或种于福田。<a id="a-N2"></a>若得善知识，<a id="a-N3"></a>闻佛法，<a id="a-N4"></a>著欲心息，<a id="a-N5"></a>怜愍众生，<a id="a-N6"></a>为阿耨多罗三藐三菩提故，<a id="a-N7"></a>内外所有布施无所爱惜。<a id="a-N8"></a>若持戒，<a id="a-N9"></a>遍行十善道，<a id="a-NA"></a>具戒律仪，<a id="a-NB"></a>以慈悲心共行。<a id="a-NC"></a>余善法，<a id="a-ND"></a>亦如是，<a id="a-NE"></a>皆以深心自行，<a id="a-NF"></a>及引导他人令行善道。<a id="a-NG"></a>是福德因缘故，<a id="a-NH"></a>不求世乐、<a id="a-NI"></a>天王、<a id="a-NJ"></a>人王、<a id="a-NK"></a>富贵处；<a id="a-NL"></a>闻有现在佛处，<a id="a-NM"></a>愿往生彼。<a id="a-NN"></a>是菩萨知诸法实相故不乐生；<a id="a-NO"></a>若为众生，<a id="a-NP"></a>生十方佛前，<a id="a-NQ"></a>闻深般若波罗蜜；<a id="a-NR"></a>闻已，<a id="a-NS"></a>于彼开化无量百千众生，<a id="a-NT"></a>发无上道心。</p>
  <p id="aNU">舍利弗无一切智，<a id="a-NV"></a>闻说三世菩萨愿行事，<a id="a-NW"></a>发希有心，<a id="a-NX"></a>白佛言：<a id="a-NY"></a>世尊，<a id="a-NZ"></a>佛于三世中无法不知；<a id="a-Na"></a>从如、<a id="a-Nb"></a>法性、<a id="a-Nc"></a>实际无不知者；<a id="a-Nd"></a>诸众生心所行业，<a id="a-Ne"></a>果报因缘，<a id="a-Nf"></a>无事不知；<a id="a-Ng"></a>从十方现在诸佛及过去、<a id="a-Nh"></a>未来世佛，<a id="a-Ni"></a>及世界弟子及所行事，<a id="a-Nj"></a>皆悉遍知。<a id="a-Nk"></a>佛一切智，<a id="a-Nl"></a>其力甚大，<a id="a-Nm"></a>不可思议！<a id="a-Nn"></a>舍利弗意谓：<a id="a-No"></a>同是出家人，<a id="a-Np"></a>俱求般若波罗蜜，<a id="a-Nq"></a>何以故有得、<a id="a-Nr"></a>有不得者？<a id="a-Ns"></a>佛答：<a id="a-Nt"></a>若是菩萨常一心求六波罗蜜，<a id="a-Nu"></a>不惜身命，<a id="a-Nv"></a>是人内有好心，<a id="a-Nw"></a>外诸佛菩萨及诸天所护助故。<a id="a-Nx"></a>舍利弗意：<a id="a-Ny"></a>虽复精进，<a id="a-Nz"></a>佛不在世，<a id="a-O0"></a>魔力复大，<a id="a-O1"></a>是菩萨云何得是般若波罗蜜深经？<a id="a-O2"></a>是故更问得是应六波罗蜜深经。<a id="a-O3"></a>佛言：<a id="a-O4"></a>得。<a id="a-O5"></a>此中说得因缘，<a id="a-O6"></a>所谓善男子、<a id="a-O7"></a>善女人，<a id="a-O8"></a>为无上道故，<a id="a-O9"></a>为众生说法，<a id="a-OA"></a>示教利喜，<a id="a-OB"></a>令住六波罗蜜，<a id="a-OC"></a>开佛道。<a id="a-OD"></a>是业果报故，<a id="a-OE"></a>转身易得应六波罗蜜深经。<a id="a-OF"></a>若得，<a id="a-OG"></a>能疾受持，<a id="a-OH"></a>乃至如所说修行，<a id="a-OI"></a>精进不舍，<a id="a-OJ"></a>世世常不离。<a id="a-OK"></a>用六波罗蜜果报故，<a id="a-OL"></a>净佛世界，<a id="a-OM"></a>成就众生，<a id="a-ON"></a>乃至无上道。<a id="a-OO"></a>若吝惜法，<a id="a-OP"></a>则常生边地无佛法处。</p>
 </body>
</html>