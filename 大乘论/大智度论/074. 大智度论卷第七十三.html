<!doctype html>
<html id="z3IBVILuO" data-ver="1809">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第七十三</h1>
  <h2 id="a2">释阿毗跋致品第五十五</h2>
  <p id="a3">【经】须菩提白佛言：<a id="a-4"></a>“世尊，<a id="a-5"></a>以何等行、<a id="a-6"></a>何等类、<a id="a-7"></a>何等相貌，<a id="a-8"></a>知是阿鞞跋致菩萨摩诃萨？<a id="a-9"></a>”</p>
  <p id="aA">佛告须菩提：<a id="a-B"></a>“若菩萨摩诃萨，<a id="a-C"></a>能知凡夫地、<a id="a-D"></a>声闻地、<a id="a-E"></a>辟支佛地、<a id="a-F"></a>佛地；<a id="a-G"></a>是诸地，<a id="a-H"></a>如相中无二无别，<a id="a-I"></a>亦不念，<a id="a-J"></a>亦不分别。<a id="a-K"></a>入是如中，<a id="a-L"></a>闻是事，<a id="a-M"></a>直过无疑。<a id="a-N"></a>何以故？<a id="a-O"></a>是如中无一无二相故。<a id="a-P"></a>是菩萨摩诃萨，<a id="a-Q"></a>亦不作无益语，<a id="a-R"></a>但说利益相应语，<a id="a-S"></a>不视他人长短。<a id="a-T"></a>须菩提，<a id="a-U"></a>以是行类相貌，<a id="a-V"></a>知是阿鞞跋致菩萨摩诃萨。<a id="a-W"></a>”</p>
  <p id="aX">须菩提言：<a id="a-Y"></a>“世尊，<a id="a-Z"></a>复以何行类相貌，<a id="a-a"></a>知是阿鞞跋致菩萨摩诃萨？<a id="a-b"></a>”</p>
  <p id="ac">佛告须菩提：<a id="a-d"></a>“若一切法，<a id="a-e"></a>无行、<a id="a-f"></a>无类、<a id="a-g"></a>无相貌，<a id="a-h"></a>当知是名阿鞞跋致菩萨摩诃萨。<a id="a-i"></a>”</p>
  <p id="aj">须菩提白佛言：<a id="a-k"></a>“世尊，<a id="a-l"></a>若一切法无行、<a id="a-m"></a>无类、<a id="a-n"></a>无相貌，<a id="a-o"></a>菩萨于何等法转，<a id="a-p"></a>名不转？<a id="a-q"></a>”</p>
  <p id="ar">佛言：<a id="a-s"></a>“若菩萨摩诃萨色中转，<a id="a-t"></a>受、<a id="a-u"></a>想、<a id="a-v"></a>行、<a id="a-w"></a>识中转，<a id="a-x"></a>是名菩萨不转。</p>
  <p id="ay">“复次，<a id="a-z"></a>须菩提，<a id="a-10"></a>菩萨摩诃萨，<a id="a-11"></a>檀波罗蜜中转，<a id="a-12"></a>乃至般若波罗蜜中转，<a id="a-13"></a>内空中乃至无法有法空中转，<a id="a-14"></a>四念处中乃至十八不共法中转，<a id="a-15"></a>声闻、<a id="a-16"></a>辟支佛地中转，<a id="a-17"></a>乃至阿耨多罗三藐三菩提中转，<a id="a-18"></a>当知是菩萨摩诃萨不转。<a id="a-19"></a>何以故？<a id="a-1A"></a>须菩提，<a id="a-1B"></a>色性无，<a id="a-1C"></a>是菩萨何所住？<a id="a-1D"></a>乃至阿耨多罗三藐三菩提性无，<a id="a-1E"></a>是菩萨何所住？</p>
  <p id="a1F">“复次，<a id="a-1G"></a>须菩提，<a id="a-1H"></a>菩萨摩诃萨，<a id="a-1I"></a>不观外道、<a id="a-1J"></a>沙门、<a id="a-1K"></a>婆罗门面类言语，<a id="a-1L"></a>不作是念：<a id="a-1M"></a>‘是诸外道，<a id="a-1N"></a>若沙门、<a id="a-1O"></a>若婆罗门，<a id="a-1P"></a>实知实见。<a id="a-1Q"></a>’若说正见，<a id="a-1R"></a>无有是事！</p>
  <p id="a1S">“复次，<a id="a-1T"></a>菩萨不生疑，<a id="a-1U"></a>不著戒取，<a id="a-1V"></a>不堕邪见，<a id="a-1W"></a>亦不求世俗吉事以为清净，<a id="a-1X"></a>不以华香、<a id="a-1Y"></a>缨络、<a id="a-1Z"></a>幡盖、<a id="a-1a"></a>妓乐，<a id="a-1b"></a>礼拜供养诸天。<a id="a-1c"></a>须菩提，<a id="a-1d"></a>以是行类相貌，<a id="a-1e"></a>当知是名阿鞞跋致菩萨摩诃萨。</p>
  <p id="a1f">“复次，<a id="a-1g"></a>须菩提，<a id="a-1h"></a>阿鞞跋致菩萨摩诃萨，<a id="a-1i"></a>常不生下贱家，<a id="a-1j"></a>乃至不生八难之处，<a id="a-1k"></a>常不受女人身。<a id="a-1l"></a>须菩提，<a id="a-1m"></a>以是行类相貌，<a id="a-1n"></a>当知是名阿鞞跋致菩萨摩诃萨。</p>
  <p id="a1o">“复次，<a id="a-1p"></a>须菩提，<a id="a-1q"></a>菩萨摩诃萨常行十善道，<a id="a-1r"></a>自不杀生，<a id="a-1s"></a>不教人杀生，<a id="a-1t"></a>赞叹不杀生法，<a id="a-1u"></a>欢喜赞叹不杀生者；<a id="a-1v"></a>乃至自不邪见，<a id="a-1w"></a>不教人邪见，<a id="a-1x"></a>亦不赞叹邪见法，<a id="a-1y"></a>不欢喜赞叹行邪见者。<a id="a-1z"></a>须菩提，<a id="a-20"></a>以是行类相貌，<a id="a-21"></a>当知是名阿鞞跋致菩萨摩诃萨。</p>
  <p id="a22">“复次，<a id="a-23"></a>须菩提，<a id="a-24"></a>菩萨摩诃萨，<a id="a-25"></a>乃至梦中亦不行十不善道，<a id="a-26"></a>以是行类相貌，<a id="a-27"></a>当知是名阿鞞跋致菩萨摩诃萨。</p>
  <p id="a28">“复次，<a id="a-29"></a>须菩提，<a id="a-2A"></a>菩萨摩诃萨为利益一切众生故，<a id="a-2B"></a>行檀波罗蜜；<a id="a-2C"></a>乃至为利益一切众生故，<a id="a-2D"></a>行般若波罗蜜。<a id="a-2E"></a>须菩提，<a id="a-2F"></a>以是行类相貌，<a id="a-2G"></a>当知是名阿鞞跋致菩萨摩诃萨。</p>
  <p id="a2H">“复次，<a id="a-2I"></a>须菩提，<a id="a-2J"></a>菩萨摩诃萨所有诸法，<a id="a-2K"></a>受持、<a id="a-2L"></a>读诵、<a id="a-2M"></a>说、<a id="a-2N"></a>正忆念，<a id="a-2O"></a>所谓修妒路乃至优波提舍。<a id="a-2P"></a>是菩萨法施时，<a id="a-2Q"></a>作是念：<a id="a-2R"></a>‘是法施因缘故，<a id="a-2S"></a>满一切众生愿。<a id="a-2T"></a>以是法施功德，<a id="a-2U"></a>与一切众生共之，<a id="a-2V"></a>回向阿耨多罗三藐三菩提。<a id="a-2W"></a>’须菩提，<a id="a-2X"></a>以是行类相貌，<a id="a-2Y"></a>当知是名阿鞞跋致菩萨摩诃萨。</p>
  <p id="a2Z">“复次，<a id="a-2a"></a>须菩提，<a id="a-2b"></a>菩萨摩诃萨，<a id="a-2c"></a>于甚深法中，<a id="a-2d"></a>不疑、<a id="a-2e"></a>不悔。<a id="a-2f"></a>”</p>
  <p id="a2g">须菩提言：<a id="a-2h"></a>“世尊，<a id="a-2i"></a>菩萨于甚深法中，<a id="a-2j"></a>何因缘故不疑、<a id="a-2k"></a>不悔？<a id="a-2l"></a>”</p>
  <p id="a2m">佛言：<a id="a-2n"></a>“是阿鞞跋致菩萨，<a id="a-2o"></a>都不见有法可生疑处，<a id="a-2p"></a>若色、<a id="a-2q"></a>受、<a id="a-2r"></a>想、<a id="a-2s"></a>行、<a id="a-2t"></a>识，<a id="a-2u"></a>乃至阿耨多罗三藐三菩提；<a id="a-2v"></a>不见是法可生疑处、<a id="a-2w"></a>悔处。<a id="a-2x"></a>须菩提，<a id="a-2y"></a>以是行类相貌，<a id="a-2z"></a>当知是名阿鞞跋致菩萨摩诃萨。</p>
  <p id="a30">“复次，<a id="a-31"></a>须菩提，<a id="a-32"></a>菩萨摩诃萨，<a id="a-33"></a>身、<a id="a-34"></a>口、<a id="a-35"></a>意业柔软。<a id="a-36"></a>须菩提，<a id="a-37"></a>以是行类相貌，<a id="a-38"></a>当知是名阿鞞跋致菩萨摩诃萨。</p>
  <p id="a39">“复次，<a id="a-3A"></a>须菩提，<a id="a-3B"></a>菩萨摩诃萨，<a id="a-3C"></a>以慈身、<a id="a-3D"></a>口、<a id="a-3E"></a>意业成就。<a id="a-3F"></a>须菩提，<a id="a-3G"></a>以是行类相貌，<a id="a-3H"></a>当知是名阿鞞跋致菩萨摩诃萨。</p>
  <p id="a3I">“复次，<a id="a-3J"></a>须菩提，<a id="a-3K"></a>菩萨摩诃萨，<a id="a-3L"></a>不与五盖俱：<a id="a-3M"></a>淫欲、<a id="a-3N"></a>瞋恚、<a id="a-3O"></a>睡眠、<a id="a-3P"></a>掉悔、<a id="a-3Q"></a>疑。<a id="a-3R"></a>须菩提，<a id="a-3S"></a>以是行类相貌，<a id="a-3T"></a>当知是名阿鞞跋致菩萨摩诃萨。</p>
  <p id="a3U">“复次，<a id="a-3V"></a>须菩提，<a id="a-3W"></a>菩萨摩诃萨一切处无所爱著。<a id="a-3X"></a>须菩提，<a id="a-3Y"></a>以是行类相貌，<a id="a-3Z"></a>当知是名阿鞞跋致菩萨摩诃萨。</p>
  <p id="a3a">“复次，<a id="a-3b"></a>须菩提，<a id="a-3c"></a>菩萨摩诃萨，<a id="a-3d"></a>出入去来，<a id="a-3e"></a>坐卧行住，<a id="a-3f"></a>常念一心；<a id="a-3g"></a>出入去来，<a id="a-3h"></a>坐卧行住，<a id="a-3i"></a>举足下足，<a id="a-3j"></a>安隐庠序，<a id="a-3k"></a>常念一心，<a id="a-3l"></a>视地而行。<a id="a-3m"></a>须菩提，<a id="a-3n"></a>以是行类相貌，<a id="a-3o"></a>当知是名阿鞞跋致菩萨摩诃萨。</p>
  <p id="a3p">“复次，<a id="a-3q"></a>须菩提，<a id="a-3r"></a>菩萨摩诃萨所著衣服，<a id="a-3s"></a>及诸卧具，<a id="a-3t"></a>人不恶秽，<a id="a-3u"></a>好乐净洁，<a id="a-3v"></a>少于疾病。<a id="a-3w"></a>须菩提，<a id="a-3x"></a>以是行类相貌，<a id="a-3y"></a>当知是名阿鞞跋致菩萨摩诃萨。</p>
  <p id="a3z">“复次，<a id="a-40"></a>须菩提，<a id="a-41"></a>常人身中，<a id="a-42"></a>有八万户虫侵食其身，<a id="a-43"></a>是阿鞞跋致菩萨摩诃萨身无是虫。<a id="a-44"></a>何以故？<a id="a-45"></a>是菩萨功德出过世间；<a id="a-46"></a>以是故，<a id="a-47"></a>是菩萨无是户虫。<a id="a-48"></a>是菩萨功德增益，<a id="a-49"></a>随其功德，<a id="a-4A"></a>得身清净，<a id="a-4B"></a>得心清净。<a id="a-4C"></a>须菩提，<a id="a-4D"></a>以是行类相貌，<a id="a-4E"></a>当知是名阿鞞跋致菩萨摩诃萨。<a id="a-4F"></a>”</p>
  <p id="a4G">须菩提白佛言：<a id="a-4H"></a>“世尊，<a id="a-4I"></a>云何菩萨摩诃萨得身清净，<a id="a-4J"></a>得心清净？<a id="a-4K"></a>”</p>
  <p id="a4L">佛言：<a id="a-4M"></a>“菩萨摩诃萨，<a id="a-4N"></a>随其所得，<a id="a-4O"></a>增益善根，<a id="a-4P"></a>灭除心曲、<a id="a-4Q"></a>心邪。<a id="a-4R"></a>须菩提，<a id="a-4S"></a>是名菩萨摩诃萨身清净、<a id="a-4T"></a>心清净。<a id="a-4U"></a>以是身、<a id="a-4V"></a>心清净故，<a id="a-4W"></a>能过声闻、<a id="a-4X"></a>辟支佛地，<a id="a-4Y"></a>入菩萨位中。<a id="a-4Z"></a>须菩提，<a id="a-4a"></a>以是行类相貌，<a id="a-4b"></a>当知是名阿鞞跋致菩萨摩诃萨。</p>
  <p id="a4c">“复次，<a id="a-4d"></a>须菩提，<a id="a-4e"></a>菩萨摩诃萨，<a id="a-4f"></a>不贵利养；<a id="a-4g"></a>虽行十二头陀，<a id="a-4h"></a>不贵阿兰若法，<a id="a-4i"></a>乃至不贵但三衣法。<a id="a-4j"></a>须菩提，<a id="a-4k"></a>以是行类相貌，<a id="a-4l"></a>当知是名阿鞞跋致菩萨摩诃萨。</p>
  <p id="a4m">“复次，<a id="a-4n"></a>须菩提，<a id="a-4o"></a>菩萨摩诃萨，<a id="a-4p"></a>常不生悭贪心，<a id="a-4q"></a>不生破戒心、<a id="a-4r"></a>瞋动心、<a id="a-4s"></a>懈怠心、<a id="a-4t"></a>散乱心，<a id="a-4u"></a>不生愚痴心，<a id="a-4v"></a>不生嫉妒心。<a id="a-4w"></a>须菩提，<a id="a-4x"></a>以是行类相貌，<a id="a-4y"></a>当知是名阿鞞跋致菩萨摩诃萨。</p>
  <p id="a4z">“复次，<a id="a-50"></a>须菩提，<a id="a-51"></a>菩萨摩诃萨，<a id="a-52"></a>心住不动，<a id="a-53"></a>智慧深入，<a id="a-54"></a>一心听受所从闻法及世间事，<a id="a-55"></a>皆与般若波罗蜜合。<a id="a-56"></a>是菩萨摩诃萨，<a id="a-57"></a>不见产业之事不入法性者；<a id="a-58"></a>是事一切，<a id="a-59"></a>皆见与般若波罗蜜合。<a id="a-5A"></a>以是因缘故，<a id="a-5B"></a>须菩提，<a id="a-5C"></a>是名阿鞞跋致菩萨阿鞞跋致相。<a id="a-5D"></a>”</p>
  <p id="a5E">【论】问曰：<a id="a-5F"></a>上来处处说阿鞞跋致相，<a id="a-5G"></a>今何以复问？</p>
  <p id="a5H">答曰：<a id="a-5I"></a>上虽处处略说，<a id="a-5J"></a>今欲广说。<a id="a-5K"></a>此中多是阿鞞跋致相故，<a id="a-5L"></a>名阿鞞跋致品。</p>
  <p id="a5M">复次，<a id="a-5N"></a>上来解般若波罗蜜相，<a id="a-5O"></a>次说魔因缘坏般若，<a id="a-5P"></a>今说信受般若波罗蜜者是阿鞞跋致，<a id="a-5Q"></a>欲说其相貌，<a id="a-5R"></a>故须菩提问。</p>
  <p id="a5S">复次，<a id="a-5T"></a>菩萨初发心来，<a id="a-5U"></a>所行因缘，<a id="a-5V"></a>所得果报，<a id="a-5W"></a>是阿鞞跋致，<a id="a-5X"></a>受记必当作佛。<a id="a-5Y"></a>如人受职，<a id="a-5Z"></a>已得印信，<a id="a-5a"></a>心无复疑。<a id="a-5b"></a>又如声闻人所行众行，<a id="a-5c"></a>皆为四沙门果。<a id="a-5d"></a>阿鞞跋致是决定安隐地，<a id="a-5e"></a>过凡夫，<a id="a-5f"></a>不入二乘地；<a id="a-5g"></a>虽未成佛道，<a id="a-5h"></a>能为世间作福田。<a id="a-5i"></a>是事微妙难得，<a id="a-5j"></a>故须菩提问其相貌。<a id="a-5k"></a>佛本命须菩提说般若波罗蜜，<a id="a-5l"></a>故须菩提问世尊，<a id="a-5m"></a>阿鞞跋致有何行类相貌。</p>
  <p id="a5n">问曰：<a id="a-5o"></a>是三事有何等异？</p>
  <p id="a5p">答曰：<a id="a-5q"></a>有人言：<a id="a-5r"></a>“是三事皆一义，<a id="a-5s"></a>以此知是阿鞞跋致、<a id="a-5t"></a>非阿鞞跋致。<a id="a-5u"></a>”有人言：<a id="a-5v"></a>“行，<a id="a-5w"></a>名是阿鞞跋致菩萨身口意业异于他人，<a id="a-5x"></a>以此行表阿鞞跋致甚深智慧。<a id="a-5y"></a>类者，<a id="a-5z"></a>分别知诸菩萨，<a id="a-60"></a>是阿鞞跋致、<a id="a-61"></a>非阿鞞跋致。<a id="a-62"></a>相貌者，<a id="a-63"></a>除行、<a id="a-64"></a>类，<a id="a-65"></a>余种种因缘，<a id="a-66"></a>得知阿鞞跋致相。<a id="a-67"></a>”佛说义趣，<a id="a-68"></a>若菩萨能具足五波罗蜜，<a id="a-69"></a>深入般若波罗蜜，<a id="a-6A"></a>方便力故，<a id="a-6B"></a>不著般若波罗蜜，<a id="a-6C"></a>但观如，<a id="a-6D"></a>所谓诸法实相。<a id="a-6E"></a>菩萨尔时，<a id="a-6F"></a>不以凡夫、<a id="a-6G"></a>二乘地为下贱，<a id="a-6H"></a>不以佛地为高贵，<a id="a-6I"></a>入诸法如故。<a id="a-6J"></a>诸法如中，<a id="a-6K"></a>无有分别二法，<a id="a-6L"></a>但以如入如，<a id="a-6M"></a>更无余事，<a id="a-6N"></a>亦不分别取相。<a id="a-6O"></a>何以故？<a id="a-6P"></a>如平等故。<a id="a-6Q"></a>能如是入者，<a id="a-6R"></a>即入诸佛法藏；<a id="a-6S"></a>心不生疑更求诸法决定相。<a id="a-6T"></a>是故经说：<a id="a-6U"></a>须菩提，<a id="a-6V"></a>凡夫地乃至佛地，<a id="a-6W"></a>如相中无二无别。<a id="a-6X"></a>得如是法，<a id="a-6Y"></a>名阿鞞跋致行类相貌。</p>
  <p id="a6Z">复次，<a id="a-6a"></a>略说是义，<a id="a-6b"></a>菩萨因诸法如，<a id="a-6c"></a>所谓毕竟空，<a id="a-6d"></a>舍一切世间事，<a id="a-6e"></a>亦不住毕竟空。<a id="a-6f"></a>何以故？<a id="a-6g"></a>得诸法毕竟清净实相故。<a id="a-6h"></a>菩萨若闻是无依止法，<a id="a-6i"></a>心无疑悔，<a id="a-6j"></a>不念依止。<a id="a-6k"></a>自上事，<a id="a-6l"></a>是阿鞞跋致正体；<a id="a-6m"></a>自是以下，<a id="a-6n"></a>尽是毕竟空行果。<a id="a-6o"></a>得毕竟空故，<a id="a-6p"></a>心纯熟寂灭相，<a id="a-6q"></a>不说无益语。<a id="a-6r"></a>所说常是法，<a id="a-6s"></a>不是非法；<a id="a-6t"></a>所说皆实，<a id="a-6u"></a>非妄说；<a id="a-6v"></a>所言柔软不粗犷，<a id="a-6w"></a>皆以慈悲心说，<a id="a-6x"></a>不以瞋恚心；<a id="a-6y"></a>所说应时，<a id="a-6z"></a>常得机会，<a id="a-70"></a>观察人心，<a id="a-71"></a>随其方俗。<a id="a-72"></a>今此中略说利益之言：<a id="a-73"></a>若教佛道，<a id="a-74"></a>若二乘，<a id="a-75"></a>若人天道，<a id="a-76"></a>若今世得非罪乐。<a id="a-77"></a>常远离口四恶故，<a id="a-78"></a>于众生中慈悲心大故，<a id="a-79"></a>又能自摧薄诸烦恼故，<a id="a-7A"></a>是以能种种因缘说诸利益语。</p>
  <p id="a7B">问曰：<a id="a-7C"></a>声闻人直趣涅槃，<a id="a-7D"></a>可不观他人；<a id="a-7E"></a>菩萨视众生如子，<a id="a-7F"></a>常欲教化，<a id="a-7G"></a>云何不观其长短？</p>
  <p id="a7H">答曰：<a id="a-7I"></a>若众生不可伏折，<a id="a-7J"></a>不可化度，<a id="a-7K"></a>如是等莫观。<a id="a-7L"></a>何以故？<a id="a-7M"></a>若以好心教诏，<a id="a-7N"></a>则谓嫉己，<a id="a-7O"></a>如刀刺心；<a id="a-7P"></a>既无所益，<a id="a-7Q"></a>更增其罪，<a id="a-7R"></a>是故不观长短。</p>
  <p id="a7S">复次，<a id="a-7T"></a>菩萨应作是念：<a id="a-7U"></a>如诸佛一切智，<a id="a-7V"></a>烦恼习尽，<a id="a-7W"></a>尚不能尽度众生，<a id="a-7X"></a>何况我未得菩萨神通，<a id="a-7Y"></a>未得无碍智，<a id="a-7Z"></a>云何能普观众生？<a id="a-7a"></a>阿鞞跋致有得神通者；<a id="a-7b"></a>有不得者，<a id="a-7c"></a>得阿鞞跋致已，<a id="a-7d"></a>别修神通道乃得。<a id="a-7e"></a>若先得神通者，<a id="a-7f"></a>不具足故，<a id="a-7g"></a>不能遍观。</p>
  <p id="a7h">问曰：<a id="a-7i"></a>须菩提初问行类相貌，<a id="a-7j"></a>佛何以不即答无行类相貌，<a id="a-7k"></a>今此中方说？</p>
  <p id="a7l">答曰：<a id="a-7m"></a>初问时，<a id="a-7n"></a>众生未著阿鞞跋致相，<a id="a-7o"></a>故佛答或说空相，<a id="a-7p"></a>或说有相；<a id="a-7q"></a>今以众生著阿鞞跋致相，<a id="a-7r"></a>欲从凡夫入阿鞞跋致地，<a id="a-7s"></a>是故佛说一切无行、<a id="a-7t"></a>无类、<a id="a-7u"></a>无相貌。</p>
  <p id="a7v">须菩提以更问：<a id="a-7w"></a>若诸法尽空者，<a id="a-7x"></a>何以言于何法转，<a id="a-7y"></a>名不转法？<a id="a-7z"></a>应当从凡夫地转，<a id="a-80"></a>于佛地不转？<a id="a-81"></a>佛答：<a id="a-82"></a>若菩萨能观色等诸法空无所有，<a id="a-83"></a>转诸著心，<a id="a-84"></a>故于佛道中不转。<a id="a-85"></a>色等法和合因缘生，<a id="a-86"></a>菩萨知是有为过罪故，<a id="a-87"></a>不应此中住。<a id="a-88"></a>诸法空故，<a id="a-89"></a>能转著心，<a id="a-8A"></a>转著心故名不转。<a id="a-8B"></a>复次，<a id="a-8C"></a>阿鞞跋致菩萨入正位故，<a id="a-8D"></a>心决定不疑。<a id="a-8E"></a>一切外道中有实智，<a id="a-8F"></a>若有实智，<a id="a-8G"></a>不名外道！<a id="a-8H"></a>如是名阿鞞跋致相。</p>
  <p id="a8I">问曰：<a id="a-8J"></a>今说不生疑，<a id="a-8K"></a>后说深法不疑，<a id="a-8L"></a>是二不疑，<a id="a-8M"></a>有何差别？</p>
  <p id="a8N">答曰：<a id="a-8O"></a>今不疑者，<a id="a-8P"></a>四谛中如须陀洹所断；<a id="a-8Q"></a>后不疑者，<a id="a-8R"></a>于佛所知深法中不疑。<a id="a-8S"></a>是菩萨福德智慧力故，<a id="a-8T"></a>虽不作须陀洹，<a id="a-8U"></a>未作佛，<a id="a-8V"></a>而能无此二疑。<a id="a-8W"></a>戒取，<a id="a-8X"></a>名外道戒；<a id="a-8Y"></a>行此外道戒，<a id="a-8Z"></a>不得涅槃。<a id="a-8a"></a>余四见，<a id="a-8b"></a>皆名邪见。<a id="a-8c"></a>深信业因缘果报故，<a id="a-8d"></a>不求吉事，<a id="a-8e"></a>不以华香等供养天。<a id="a-8f"></a>求道破憍慢根本故，<a id="a-8g"></a>常不生下贱家。<a id="a-8h"></a>不障他功德，<a id="a-8i"></a>常行劝助故，<a id="a-8j"></a>不生八难处。<a id="a-8k"></a>折薄淫欲，<a id="a-8l"></a>远离谄媚心故，<a id="a-8m"></a>不受女人身。</p>
  <p id="a8n">复次，<a id="a-8o"></a>余人虽行十善道，<a id="a-8p"></a>或一或二或三，<a id="a-8q"></a>不能具足四种；<a id="a-8r"></a>是菩萨大悲心，<a id="a-8s"></a>深爱善法故，<a id="a-8t"></a>具足行四种。<a id="a-8u"></a>常修集十善道故，<a id="a-8v"></a>乃至梦中不行十不善道。<a id="a-8w"></a>余人所修福德，<a id="a-8x"></a>但自为身；<a id="a-8y"></a>小菩萨虽为众生，<a id="a-8z"></a>亦自为己；<a id="a-90"></a>阿鞞跋致诸所作福，<a id="a-91"></a>皆为众生，<a id="a-92"></a>不为其身。<a id="a-93"></a>若福德可以与人，<a id="a-94"></a>则尽与众生，<a id="a-95"></a>更自修习，<a id="a-96"></a>但不可得与；<a id="a-97"></a>故菩萨以十二部经教化众生，<a id="a-98"></a>亦但为众生，<a id="a-99"></a>不自为己。</p>
  <p id="a9A">复次，<a id="a-9B"></a>菩萨信等五根利故，<a id="a-9C"></a>虽未作佛，<a id="a-9D"></a>于诸法能信。<a id="a-9E"></a>佛此中更说空因缘：<a id="a-9F"></a>菩萨不见色等法故，<a id="a-9G"></a>无生疑处。</p>
  <p id="a9H">复次，<a id="a-9I"></a>是菩萨常行慈悲心故，<a id="a-9J"></a>意业柔软；<a id="a-9K"></a>意业柔软故，<a id="a-9L"></a>身、<a id="a-9M"></a>口慈业成就。</p>
  <p id="a9N">问曰：<a id="a-9O"></a>慈悲心外道亦有，<a id="a-9P"></a>云何说是阿鞞跋致相？</p>
  <p id="a9Q">答曰：<a id="a-9R"></a>外道虽有而不深，<a id="a-9S"></a>不能遍念众生，<a id="a-9T"></a>亦不常有，<a id="a-9U"></a>非诸法实相和合故，<a id="a-9V"></a>菩萨不尔。</p>
  <p id="a9W">复次，<a id="a-9X"></a>是菩萨诃五欲，<a id="a-9Y"></a>除五盖，<a id="a-9Z"></a>入五支，<a id="a-9a"></a>初禅不与五盖俱。<a id="a-9b"></a>五盖覆心，<a id="a-9c"></a>能耗减智慧，<a id="a-9d"></a>破佛道，<a id="a-9e"></a>开魔路故。<a id="a-9f"></a>是菩萨知一切有为作法，<a id="a-9g"></a>虚妄不实，<a id="a-9h"></a>如幻、<a id="a-9i"></a>如梦；<a id="a-9j"></a>无为法空无所有，<a id="a-9k"></a>寂灭相，<a id="a-9l"></a>是故于一切处无所爱著。<a id="a-9m"></a>于众生中，<a id="a-9n"></a>乃至佛亦不著；<a id="a-9o"></a>于法中，<a id="a-9p"></a>乃至涅槃亦不著。<a id="a-9q"></a>瞋，<a id="a-9r"></a>粗罪，<a id="a-9s"></a>小菩萨已断，<a id="a-9t"></a>故不说；<a id="a-9u"></a>爱，<a id="a-9v"></a>深微难断故，<a id="a-9w"></a>今说。</p>
  <p id="a9x">复次，<a id="a-9y"></a>是菩萨深入禅定故，<a id="a-9z"></a>守护一切众生；<a id="a-A0"></a>守护一切众生故，<a id="a-A1"></a>常一心念，<a id="a-A2"></a>不恼众生。<a id="a-A3"></a>不破戒故，<a id="a-A4"></a>出入来去等安详一心。<a id="a-A5"></a>举足下足，<a id="a-A6"></a>视地而行者，<a id="a-A7"></a>为护众生，<a id="a-A8"></a>为避乱心故。</p>
  <p id="aA9">复次，<a id="a-AA"></a>是菩萨久修集无量无边善法，<a id="a-AB"></a>身中无八万户虫；<a id="a-AC"></a>亦少病痛故，<a id="a-AD"></a>衣服卧具等常净洁无污。<a id="a-AE"></a>得诸法实相等善根力故，<a id="a-AF"></a>身中无八万户虫。<a id="a-AG"></a>心清净故，<a id="a-AH"></a>身、<a id="a-AI"></a>口等亦清净；<a id="a-AJ"></a>离虚诳邪曲等下贱烦恼，<a id="a-AK"></a>故心清净。<a id="a-AL"></a>二事清净故，<a id="a-AM"></a>虽行世间，<a id="a-AN"></a>离诸逼迫苦恼；<a id="a-AO"></a>心不厌没故，<a id="a-AP"></a>出过声闻、<a id="a-AQ"></a>辟支佛地。<a id="a-AR"></a>是菩萨贵佛道故，<a id="a-AS"></a>不贵利养；<a id="a-AT"></a>虽行头陀，<a id="a-AU"></a>不贵是法，<a id="a-AV"></a>以是法是究竟道因缘少分，<a id="a-AW"></a>非究竟道，<a id="a-AX"></a>是名阿鞞跋致菩萨行类相貌。</p>
  <p id="aAY">问曰：<a id="a-AZ"></a>是菩萨未得佛道，<a id="a-Aa"></a>未断诸烦恼，<a id="a-Ab"></a>云何常不生悭贪等诸恶心？</p>
  <p id="aAc">答曰：<a id="a-Ad"></a>阿鞞跋致菩萨，<a id="a-Ae"></a>得无生法忍时，<a id="a-Af"></a>断诸烦恼但未断习。<a id="a-Ag"></a>若不断者，<a id="a-Ah"></a>云何常能不生诸悭贪等障道心？<a id="a-Ai"></a>如经说：<a id="a-Aj"></a>须陀洹乃至阿罗汉，<a id="a-Ak"></a>即是菩萨无生法忍。</p>
  <p id="aAl">复次，<a id="a-Am"></a>有人言：<a id="a-An"></a>“菩萨行六波罗蜜，<a id="a-Ao"></a>深修集诸功德故，<a id="a-Ap"></a>诸烦恼折薄，<a id="a-Aq"></a>心中不生故，<a id="a-Ar"></a>是名常不生。<a id="a-As"></a>”</p>
  <p id="aAt">复次，<a id="a-Au"></a>是菩萨无量世行禅波罗蜜故，<a id="a-Av"></a>心住不动；<a id="a-Aw"></a>积习般若故，<a id="a-Ax"></a>深入智慧。<a id="a-Ay"></a>是菩萨知法味微妙故，<a id="a-Az"></a>从他闻法，<a id="a-B0"></a>一心听受；<a id="a-B1"></a>乐法情深故，<a id="a-B2"></a>所闻若三乘法，<a id="a-B3"></a>若外道及世间法，<a id="a-B4"></a>自心妙故，<a id="a-B5"></a>皆与般若和合，<a id="a-B6"></a>不破法相。<a id="a-B7"></a>譬如壮夫无病，<a id="a-B8"></a>所食之物，<a id="a-B9"></a>无不消化；<a id="a-BA"></a>又如佛得最上味相，<a id="a-BB"></a>虽复苦辛不美之食，<a id="a-BC"></a>在佛口中皆是上味；<a id="a-BD"></a>又如煮石蜜欲熟时，<a id="a-BE"></a>种种物内中，<a id="a-BF"></a>皆成石蜜，<a id="a-BG"></a>妙味力盛故。<a id="a-BH"></a>菩萨亦如是，<a id="a-BI"></a>般若波罗蜜力盛故，<a id="a-BJ"></a>种种诸法，<a id="a-BK"></a>能令皆与般若合为一味，<a id="a-BL"></a>无诸过罪。</p>
  <p id="aBM">复次，<a id="a-BN"></a>世间事者，<a id="a-BO"></a>菩萨所起身、<a id="a-BP"></a>口诸业，<a id="a-BQ"></a>皆为怜愍度众生故；<a id="a-BR"></a>此怜愍心，<a id="a-BS"></a>皆入般若波罗蜜初门。<a id="a-BT"></a>又复世间诸事因缘，<a id="a-BU"></a>乃至坐起行步、<a id="a-BV"></a>饮食言语，<a id="a-BW"></a>常念安隐众生。<a id="a-BX"></a>是来去等法，<a id="a-BY"></a>皆入法性，<a id="a-BZ"></a>如破来去中说。<a id="a-Ba"></a>产业之事，<a id="a-Bb"></a>亦如是。<a id="a-Bc"></a>是名阿鞞跋致相。</p>
  <p id="aBd">【经】“复次，<a id="a-Be"></a>须菩提，<a id="a-Bf"></a>若恶魔于阿鞞跋致菩萨前化作八大地狱，<a id="a-Bg"></a>一一地狱中，<a id="a-Bh"></a>有千万亿菩萨皆被烧煮，<a id="a-Bi"></a>受诸辛酸苦毒。<a id="a-Bj"></a>语菩萨言：<a id="a-Bk"></a>‘是诸菩萨皆是阿鞞跋致，<a id="a-Bl"></a>佛所授记，<a id="a-Bm"></a>堕大地狱中。<a id="a-Bn"></a>汝若为佛授阿鞞跋致记者，<a id="a-Bo"></a>当入是大地狱中。<a id="a-Bp"></a>佛为授汝地狱记，<a id="a-Bq"></a>汝不如还舍菩萨心，<a id="a-Br"></a>可得不堕地狱，<a id="a-Bs"></a>得生天上。<a id="a-Bt"></a>’须菩提，<a id="a-Bu"></a>若是菩萨见是事，<a id="a-Bv"></a>闻是事，<a id="a-Bw"></a>心不动、<a id="a-Bx"></a>不疑、<a id="a-By"></a>不惊，<a id="a-Bz"></a>作是念：<a id="a-C0"></a>‘阿鞞跋致菩萨，<a id="a-C1"></a>若堕地狱、<a id="a-C2"></a>畜生、<a id="a-C3"></a>饿鬼中，<a id="a-C4"></a>终无是处！<a id="a-C5"></a>’须菩提，<a id="a-C6"></a>以是行类相貌，<a id="a-C7"></a>当知是名阿鞞跋致菩萨摩诃萨。</p>
  <p id="aC8">“复次，<a id="a-C9"></a>须菩提，<a id="a-CA"></a>恶魔化作比丘被服，<a id="a-CB"></a>来至菩萨所，<a id="a-CC"></a>语菩萨言：<a id="a-CD"></a>‘汝先闻应如是净修六波罗蜜，<a id="a-CE"></a>乃至应如是净修得阿耨多罗三藐三菩提，<a id="a-CF"></a>是事汝疾悔舍！<a id="a-CG"></a>汝先于过去、<a id="a-CH"></a>未来、<a id="a-CI"></a>现在诸佛所，<a id="a-CJ"></a>从初发心乃至法住，<a id="a-CK"></a>于其中间所作善根，<a id="a-CL"></a>随喜回向阿耨多罗三藐三菩提，<a id="a-CM"></a>是事汝亦疾放舍！<a id="a-CN"></a>若汝疾舍，<a id="a-CO"></a>我当语汝真佛法；<a id="a-CP"></a>汝先所闻，<a id="a-CQ"></a>皆非佛法，<a id="a-CR"></a>非佛教，<a id="a-CS"></a>皆是文饰合集作耳！<a id="a-CT"></a>我所说是真佛法。<a id="a-CU"></a>’若是菩萨闻作是说，<a id="a-CV"></a>心惊、<a id="a-CW"></a>疑、<a id="a-CX"></a>悔，<a id="a-CY"></a>当知是菩萨，<a id="a-CZ"></a>未得诸佛授记，<a id="a-Ca"></a>未定住阿鞞跋致性中。<a id="a-Cb"></a>若是菩萨心不动、<a id="a-Cc"></a>不惊、<a id="a-Cd"></a>不疑、<a id="a-Ce"></a>不悔，<a id="a-Cf"></a>随顺依止无作无生法，<a id="a-Cg"></a>不信他语，<a id="a-Ch"></a>不随他行；<a id="a-Ci"></a>行六波罗蜜时，<a id="a-Cj"></a>不随他语；<a id="a-Ck"></a>乃至行阿耨多罗三藐三菩提时，<a id="a-Cl"></a>亦不随他语。<a id="a-Cm"></a>须菩提，<a id="a-Cn"></a>譬如漏尽阿罗汉，<a id="a-Co"></a>不信他语，<a id="a-Cp"></a>不随他行；<a id="a-Cq"></a>现见诸法实相，<a id="a-Cr"></a>恶魔不能转。<a id="a-Cs"></a>如是，<a id="a-Ct"></a>须菩提，<a id="a-Cu"></a>阿鞞跋致菩萨摩诃萨亦如是，<a id="a-Cv"></a>求声闻道、<a id="a-Cw"></a>辟支佛道人，<a id="a-Cx"></a>不能破坏，<a id="a-Cy"></a>不能折伏其心。<a id="a-Cz"></a>须菩提，<a id="a-D0"></a>是菩萨摩诃萨必定住阿鞞跋致地中，<a id="a-D1"></a>不随他语；<a id="a-D2"></a>乃至佛语不直信取，<a id="a-D3"></a>何况求声闻、<a id="a-D4"></a>辟支佛人，<a id="a-D5"></a>及恶魔、<a id="a-D6"></a>外道梵志语？<a id="a-D7"></a>终无是处！<a id="a-D8"></a>何以故？<a id="a-D9"></a>是菩萨不见有法可随信者，<a id="a-DA"></a>所谓色，<a id="a-DB"></a>若受、<a id="a-DC"></a>想、<a id="a-DD"></a>行、<a id="a-DE"></a>识，<a id="a-DF"></a>若色如，<a id="a-DG"></a>乃至识如；<a id="a-DH"></a>乃至不见阿耨多罗三藐三菩提，<a id="a-DI"></a>何况阿耨多罗三藐三菩提如？<a id="a-DJ"></a>须菩提，<a id="a-DK"></a>以是行类相貌，<a id="a-DL"></a>当知是名阿鞞跋致菩萨摩诃萨。<a id="a-DM"></a>”</p>
  <p id="aDN">“复次，<a id="a-DO"></a>须菩提，<a id="a-DP"></a>魔作比丘身来到菩萨所，<a id="a-DQ"></a>语菩萨言：<a id="a-DR"></a>‘汝所行者，<a id="a-DS"></a>是生死法，<a id="a-DT"></a>非萨婆若道，<a id="a-DU"></a>汝今身取苦尽证！<a id="a-DV"></a>’是时恶魔为菩萨用世间行说似道法，<a id="a-DW"></a>此似道法是三界系：<a id="a-DX"></a>观不净，<a id="a-DY"></a>所谓骨相；<a id="a-DZ"></a>若初禅乃至非有想非无想。<a id="a-Da"></a>语善男子：<a id="a-Db"></a>‘用是道，<a id="a-Dc"></a>用是行，<a id="a-Dd"></a>当得须陀洹果，<a id="a-De"></a>乃至当得阿罗汉果。<a id="a-Df"></a>汝行是道，<a id="a-Dg"></a>今世苦尽；<a id="a-Dh"></a>汝用受生死中种种苦恼为？<a id="a-Di"></a>今是四大身，<a id="a-Dj"></a>尚不用受，<a id="a-Dk"></a>何况当更受未来身？<a id="a-Dl"></a>’须菩提，<a id="a-Dm"></a>若是菩萨摩诃萨心不惊、<a id="a-Dn"></a>不疑、<a id="a-Do"></a>不悔，<a id="a-Dp"></a>作是念：<a id="a-Dq"></a>‘是比丘益我不少，<a id="a-Dr"></a>为我说似道法；<a id="a-Ds"></a>行是似道法，<a id="a-Dt"></a>不得至须陀洹果证，<a id="a-Du"></a>不得至阿罗汉、<a id="a-Dv"></a>辟支佛道证，<a id="a-Dw"></a>何况得至阿耨多罗三藐三菩提？<a id="a-Dx"></a>’是菩萨摩诃萨益复欢喜，<a id="a-Dy"></a>作是念：<a id="a-Dz"></a>‘是比丘益我不少，<a id="a-E0"></a>为我说障道法。<a id="a-E1"></a>我知是障道法，<a id="a-E2"></a>不障学三乘道。<a id="a-E3"></a>’是时恶魔知菩萨欢喜，<a id="a-E4"></a>作是言：<a id="a-E5"></a>‘善男子，<a id="a-E6"></a>汝欲见是菩萨摩诃萨供养如恒河沙等诸佛，<a id="a-E7"></a>衣被、<a id="a-E8"></a>饮食、<a id="a-E9"></a>卧具、<a id="a-EA"></a>医药、<a id="a-EB"></a>资生所须？<a id="a-EC"></a>亦于如恒河沙等诸佛所，<a id="a-ED"></a>行檀波罗蜜、<a id="a-EE"></a>尸罗波罗蜜、<a id="a-EF"></a>羼提波罗蜜、<a id="a-EG"></a>毗梨耶波罗蜜、<a id="a-EH"></a>禅波罗蜜、<a id="a-EI"></a>般若波罗蜜？<a id="a-EJ"></a>亦亲近如恒河沙等诸佛，<a id="a-EK"></a>咨问菩萨摩诃萨道：<a id="a-EL"></a>世尊，<a id="a-EM"></a>菩萨摩诃萨，<a id="a-EN"></a>云何住菩萨摩诃萨乘？<a id="a-EO"></a>云何行檀波罗蜜、<a id="a-EP"></a>尸罗波罗蜜、<a id="a-EQ"></a>羼提波罗蜜、<a id="a-ER"></a>毗梨耶波罗蜜、<a id="a-ES"></a>禅波罗蜜、<a id="a-ET"></a>般若波罗蜜，<a id="a-EU"></a>四念处乃至大慈大悲？<a id="a-EV"></a>是菩萨摩诃萨如佛所教，<a id="a-EW"></a>如是住，<a id="a-EX"></a>如是行，<a id="a-EY"></a>如是修；<a id="a-EZ"></a>是菩萨摩诃萨如是教，<a id="a-Ea"></a>如是学，<a id="a-Eb"></a>尚不得阿耨多罗三藐三菩提，<a id="a-Ec"></a>不得萨婆若，<a id="a-Ed"></a>何况汝当得阿耨多罗三藐三菩提？<a id="a-Ee"></a>’若菩萨摩诃萨闻是事，<a id="a-Ef"></a>心不异、<a id="a-Eg"></a>不惊，<a id="a-Eh"></a>益复欢喜，<a id="a-Ei"></a>作是念：<a id="a-Ej"></a>‘是比丘，<a id="a-Ek"></a>益我不少，<a id="a-El"></a>为我说障道法。<a id="a-Em"></a>是障道法，<a id="a-En"></a>不得须陀洹道，<a id="a-Eo"></a>乃至不得阿罗汉、<a id="a-Ep"></a>辟支佛道，<a id="a-Eq"></a>何况得阿耨多罗三藐三菩提？<a id="a-Er"></a>’是时恶魔知是菩萨心不没、<a id="a-Es"></a>不惊，<a id="a-Et"></a>即于是处化作多比丘，<a id="a-Eu"></a>语菩萨言：<a id="a-Ev"></a>‘此皆是发意求佛道菩萨，<a id="a-Ew"></a>今皆住阿罗汉地，<a id="a-Ex"></a>是辈尚不得阿耨多罗三藐三菩提，<a id="a-Ey"></a>汝云何能得？<a id="a-Ez"></a>’若菩萨摩诃萨即作是念：<a id="a-F0"></a>‘此是恶魔说相似道法。<a id="a-F1"></a>菩萨摩诃萨行般若波罗蜜，<a id="a-F2"></a>不应转阿耨多罗三藐三菩提心，<a id="a-F3"></a>亦不应堕声闻、<a id="a-F4"></a>辟支佛道中。<a id="a-F5"></a>’复作是念：<a id="a-F6"></a>‘行檀波罗蜜、<a id="a-F7"></a>尸罗波罗蜜、<a id="a-F8"></a>羼提波罗蜜、<a id="a-F9"></a>毗梨耶波罗蜜、<a id="a-FA"></a>禅波罗蜜、<a id="a-FB"></a>般若波罗蜜，<a id="a-FC"></a>乃至一切种智，<a id="a-FD"></a>不得阿耨多罗三藐三菩提，<a id="a-FE"></a>无有是处！<a id="a-FF"></a>’须菩提，<a id="a-FG"></a>以是行类相貌，<a id="a-FH"></a>当知是名阿鞞跋致菩萨摩诃萨。</p>
  <p id="aFI">“复次，<a id="a-FJ"></a>须菩提，<a id="a-FK"></a>若菩萨摩诃萨作是念：<a id="a-FL"></a>‘若菩萨能如佛所说，<a id="a-FM"></a>不远离般若波罗蜜心，<a id="a-FN"></a>乃至一切种智，<a id="a-FO"></a>是菩萨终不退阿耨多罗三藐三菩提；<a id="a-FP"></a>若菩萨觉知魔事，<a id="a-FQ"></a>亦不失阿耨多罗三藐三菩提。<a id="a-FR"></a>’以是行类相貌，<a id="a-FS"></a>当知阿鞞跋致菩萨摩诃萨相。<a id="a-FT"></a>”</p>
  <p id="aFU">须菩提白佛言：<a id="a-FV"></a>“世尊，<a id="a-FW"></a>于何法转，<a id="a-FX"></a>名为不转？<a id="a-FY"></a>”</p>
  <p id="aFZ">佛言：<a id="a-Fa"></a>“于色相转，<a id="a-Fb"></a>于受、<a id="a-Fc"></a>想、<a id="a-Fd"></a>行、<a id="a-Fe"></a>识相转；<a id="a-Ff"></a>于十二入相、<a id="a-Fg"></a>十八界相，<a id="a-Fh"></a>淫欲、<a id="a-Fi"></a>瞋恚、<a id="a-Fj"></a>愚痴相，<a id="a-Fk"></a>邪见相，<a id="a-Fl"></a>四念处相，<a id="a-Fm"></a>乃至声闻、<a id="a-Fn"></a>辟支佛相，<a id="a-Fo"></a>乃至佛相转。<a id="a-Fp"></a>以是故，<a id="a-Fq"></a>名为不退转菩萨摩诃萨相。<a id="a-Fr"></a>何以故？<a id="a-Fs"></a>是阿鞞跋致菩萨摩诃萨以是自相空法，<a id="a-Ft"></a>入菩萨位，<a id="a-Fu"></a>得无生法忍；<a id="a-Fv"></a>乃至少许法不可得，<a id="a-Fw"></a>不可得故不作，<a id="a-Fx"></a>不作故不生，<a id="a-Fy"></a>是名无生法忍。<a id="a-Fz"></a>菩萨摩诃萨，<a id="a-G0"></a>以是行类相貌，<a id="a-G1"></a>当知是阿鞞跋致菩萨摩诃萨。<a id="a-G2"></a>”</p>
  <p id="aG3">【论】释曰：<a id="a-G4"></a>魔了了知是菩萨是阿鞞跋致者，<a id="a-G5"></a>不复沮坏；<a id="a-G6"></a>若未了了知者，<a id="a-G7"></a>则种种因缘，<a id="a-G8"></a>验试破坏。<a id="a-G9"></a>或作八大地狱，<a id="a-GA"></a>化作无数菩萨在中烧煮，<a id="a-GB"></a>语菩萨言：<a id="a-GC"></a>此皆是阿鞞跋致，<a id="a-GD"></a>诸佛授记者；<a id="a-GE"></a>汝若受记，<a id="a-GF"></a>为受地狱记。</p>
  <p id="aGG">问曰：<a id="a-GH"></a>恶魔何因缘故，<a id="a-GI"></a>言行善者受地狱记？</p>
  <p id="aGJ">答曰：<a id="a-GK"></a>恶魔以是菩萨欲代一切众生受苦故，<a id="a-GL"></a>言受地狱记；<a id="a-GM"></a>汝若行福德生天者，<a id="a-GN"></a>则自为身，<a id="a-GO"></a>无豫众生事。<a id="a-GP"></a>若菩萨闻是事，<a id="a-GQ"></a>心动、<a id="a-GR"></a>疑悔，<a id="a-GS"></a>若信受魔语，<a id="a-GT"></a>当知是未受阿鞞跋致记。<a id="a-GU"></a>若菩萨闻是事，<a id="a-GV"></a>不疑、<a id="a-GW"></a>不动、<a id="a-GX"></a>不惊，<a id="a-GY"></a>作是念：<a id="a-GZ"></a>阿鞞跋致，<a id="a-Ga"></a>得诸法实相故，<a id="a-Gb"></a>不著一切法；<a id="a-Gc"></a>不著一切法故，<a id="a-Gd"></a>乃至不生小罪，<a id="a-Ge"></a>何况三恶道罪？<a id="a-Gf"></a>如火中有水，<a id="a-Gg"></a>水中生火，<a id="a-Gh"></a>无有是处！</p>
  <p id="aGi">复有魔作比丘被服来语菩萨：<a id="a-Gj"></a>汝先从小师闻修六波罗蜜法，<a id="a-Gk"></a>皆是虚妄，<a id="a-Gl"></a>所集随喜心功德，<a id="a-Gm"></a>亦是虚诳。<a id="a-Gn"></a>汝先所闻，<a id="a-Go"></a>皆是虚诳，<a id="a-Gp"></a>文饰不真，<a id="a-Gq"></a>非是佛口所说；<a id="a-Gr"></a>今我为汝说者，<a id="a-Gs"></a>真是佛法，<a id="a-Gt"></a>汝疾舍之！<a id="a-Gu"></a>若菩萨闻是心动、<a id="a-Gv"></a>瞋、<a id="a-Gw"></a>疑，<a id="a-Gx"></a>当知诸佛未与授记；<a id="a-Gy"></a>譬如伪金，<a id="a-Gz"></a>火烧磨打，<a id="a-H0"></a>若黑、<a id="a-H1"></a>若赤、<a id="a-H2"></a>若白，<a id="a-H3"></a>乃知非真。<a id="a-H4"></a>若菩萨闻是不瞋、<a id="a-H5"></a>不疑，<a id="a-H6"></a>随无生无灭、<a id="a-H7"></a>无起无作法，<a id="a-H8"></a>行于六波罗蜜相中，<a id="a-H9"></a>自知不随于他语，<a id="a-HA"></a>当知是真阿鞞跋致。<a id="a-HB"></a>譬如阿罗汉漏尽故，<a id="a-HC"></a>诸魔事来不能破；<a id="a-HD"></a>阿鞞跋致菩萨亦如是，<a id="a-HE"></a>无能降伏者。<a id="a-HF"></a>自现前知诸法实相故，<a id="a-HG"></a>乃至魔作佛身来，<a id="a-HH"></a>所说异于法相者，<a id="a-HI"></a>亦不信受；<a id="a-HJ"></a>譬如狗著师子皮，<a id="a-HK"></a>诸兽见之虽怖，<a id="a-HL"></a>闻声则知是狗，<a id="a-HM"></a>何况变作余身等！<a id="a-HN"></a>此中佛自说因缘：<a id="a-HO"></a>是菩萨见色等法空故，<a id="a-HP"></a>谁当随他语？</p>
  <p id="aHQ">复次，<a id="a-HR"></a>恶魔来作比丘身，<a id="a-HS"></a>语菩萨言：<a id="a-HT"></a>是六波罗蜜皆是生死道：<a id="a-HU"></a>布施等福德因缘故，<a id="a-HV"></a>欲界中受福乐；<a id="a-HW"></a>禅波罗蜜因缘故，<a id="a-HX"></a>色界中受乐；<a id="a-HY"></a>是般若波罗蜜无定相故，<a id="a-HZ"></a>名虚诳法，<a id="a-Ha"></a>回转五道中，<a id="a-Hb"></a>不能自出是生死道。<a id="a-Hc"></a>人诳汝言，<a id="a-Hd"></a>是一切种智道；<a id="a-He"></a>我今实语，<a id="a-Hf"></a>汝取涅槃，<a id="a-Hg"></a>今世尽苦！<a id="a-Hh"></a>是菩萨若默然，<a id="a-Hi"></a>魔即为说似道法：<a id="a-Hj"></a>若观三十六种不净，<a id="a-Hk"></a>若观骨人，<a id="a-Hl"></a>若出入息，<a id="a-Hm"></a>因是道得四禅、<a id="a-Hn"></a>四无色定；<a id="a-Ho"></a>汝因是禅定，<a id="a-Hp"></a>可得须陀洹乃至阿罗汉。<a id="a-Hq"></a>汝今此身是罪因缘所生，<a id="a-Hr"></a>佛说弹指顷不赞更受身，<a id="a-Hs"></a>何况久住生死中！<a id="a-Ht"></a>阿鞞跋致菩萨闻是事，<a id="a-Hu"></a>心喜作是念：<a id="a-Hv"></a>是比丘大益我，<a id="a-Hw"></a>为我说似道法；<a id="a-Hx"></a>我得是似道法，<a id="a-Hy"></a>即知真道；<a id="a-Hz"></a>如行路人，<a id="a-I0"></a>知邪径则知正道，<a id="a-I1"></a>障道亦如是。<a id="a-I2"></a>阿鞞跋致是大人，<a id="a-I3"></a>贵重故，<a id="a-I4"></a>不与是比丘诤语。<a id="a-I5"></a>魔见菩萨默然欢喜，<a id="a-I6"></a>言是人信受我语，<a id="a-I7"></a>语菩萨言：<a id="a-I8"></a>善男子，<a id="a-I9"></a>有无量菩萨供养如恒河沙等诸佛，<a id="a-IA"></a>咨问奉行六波罗蜜及菩萨道法，<a id="a-IB"></a>面受佛教，<a id="a-IC"></a>尽受行诸菩萨行，<a id="a-ID"></a>尚不得无上道，<a id="a-IE"></a>今皆作阿罗汉，<a id="a-IF"></a>汝欲见不？<a id="a-IG"></a>菩萨闻是事已，<a id="a-IH"></a>默然。<a id="a-II"></a>魔于是处，<a id="a-IJ"></a>即化作无数阿罗汉比丘，<a id="a-IK"></a>语菩萨言：<a id="a-IL"></a>是诸比丘皆久行无上道，<a id="a-IM"></a>今皆取阿罗汉，<a id="a-IN"></a>汝今云何独欲作佛？<a id="a-IO"></a>阿鞞跋致即复欢喜：<a id="a-IP"></a>是比丘为我说似道、<a id="a-IQ"></a>障道法。<a id="a-IR"></a>是菩萨实行六波罗蜜诸功德，<a id="a-IS"></a>定不退堕二乘；<a id="a-IT"></a>如佛所说，<a id="a-IU"></a>心常不离六波罗蜜等诸功德，<a id="a-IV"></a>不得无上道，<a id="a-IW"></a>无有是处！<a id="a-IX"></a>菩萨若知是魔事，<a id="a-IY"></a>则大得利益而无所失。<a id="a-IZ"></a>以是故，<a id="a-Ia"></a>菩萨心不动转，<a id="a-Ib"></a>是名阿鞞跋致相。</p>
  <p id="aIc">尔时，<a id="a-Id"></a>须菩提白佛言：<a id="a-Ie"></a>世尊，<a id="a-If"></a>于何法转，<a id="a-Ig"></a>名为不转？<a id="a-Ih"></a>佛言：<a id="a-Ii"></a>于色相等法中转还。<a id="a-Ij"></a>上略说，<a id="a-Ik"></a>今当广说。<a id="a-Il"></a>若菩萨于色等相皆能转，<a id="a-Im"></a>是名行一切法性空，<a id="a-In"></a>得无生法忍，<a id="a-Io"></a>入菩萨位。<a id="a-Ip"></a>无生忍者，<a id="a-Iq"></a>乃至微细法不可得，<a id="a-Ir"></a>何况大！<a id="a-Is"></a>是名无生。<a id="a-It"></a>得是无生法，<a id="a-Iu"></a>不作不起诸业行，<a id="a-Iv"></a>是名得无生法忍。<a id="a-Iw"></a>得无生法忍菩萨，<a id="a-Ix"></a>是名阿鞞跋致。<a id="a-Iy"></a>如是等无量行类相貌，<a id="a-Iz"></a>是阿鞞跋致相。</p>
  <p data-pb></p>
  <h2 id="aJ0">释转不退轮品第五十六之上（经作转不转品）</h2>
  <p id="aJ1">【经】“复次，<a id="a-J2"></a>须菩提，<a id="a-J3"></a>恶魔到菩萨所，<a id="a-J4"></a>坏其心，<a id="a-J5"></a>作是言：<a id="a-J6"></a>‘萨婆若与虚空等，<a id="a-J7"></a>无所有相；<a id="a-J8"></a>诸法亦与虚空等，<a id="a-J9"></a>空无所有相。<a id="a-JA"></a>是虚空等诸法，<a id="a-JB"></a>空无所有相中，<a id="a-JC"></a>无有得阿耨多罗三藐三菩提者，<a id="a-JD"></a>亦无有不得者。<a id="a-JE"></a>是诸法皆如虚空无所有相，<a id="a-JF"></a>汝唐受勤苦！<a id="a-JG"></a>汝所闻阿耨多罗三藐三菩提皆是魔事，<a id="a-JH"></a>非佛所说。<a id="a-JI"></a>汝当放舍是愿，<a id="a-JJ"></a>汝莫长夜受是不安隐、<a id="a-JK"></a>忧苦、<a id="a-JL"></a>堕恶道！<a id="a-JM"></a>’是诸善男子、<a id="a-JN"></a>善女人闻是诃时，<a id="a-JO"></a>应如是念：<a id="a-JP"></a>‘是恶魔事，<a id="a-JQ"></a>坏我阿耨多罗三藐三菩提心。<a id="a-JR"></a>诸法虽如虚空，<a id="a-JS"></a>无所有、<a id="a-JT"></a>自相空，<a id="a-JU"></a>而众生不知、<a id="a-JV"></a>不见、<a id="a-JW"></a>不解；<a id="a-JX"></a>我亦以是如虚空等无所有、<a id="a-JY"></a>自相空，<a id="a-JZ"></a>大誓庄严，<a id="a-Ja"></a>得一切种智，<a id="a-Jb"></a>为众生说此法，<a id="a-Jc"></a>令得解脱，<a id="a-Jd"></a>得须陀洹果、<a id="a-Je"></a>斯陀含果、<a id="a-Jf"></a>阿那含果、<a id="a-Jg"></a>阿罗汉果、<a id="a-Jh"></a>辟支佛道、<a id="a-Ji"></a>阿耨多罗三藐三菩提。<a id="a-Jj"></a>’须菩提，<a id="a-Jk"></a>菩萨摩诃萨从初发意已来，<a id="a-Jl"></a>闻如是法，<a id="a-Jm"></a>应坚固其心，<a id="a-Jn"></a>不动不转。<a id="a-Jo"></a>菩萨摩诃萨以是坚固心、<a id="a-Jp"></a>不动不转心行六波罗蜜，<a id="a-Jq"></a>当入菩萨位。<a id="a-Jr"></a>”</p>
  <p id="aJs">须菩提白佛言：<a id="a-Jt"></a>“世尊，<a id="a-Ju"></a>不转故名阿鞞跋致，<a id="a-Jv"></a>转故亦名阿鞞跋致？<a id="a-Jw"></a>”</p>
  <p id="aJx">佛言：<a id="a-Jy"></a>“不转故名阿鞞跋致，<a id="a-Jz"></a>转故亦名阿鞞跋致。<a id="a-K0"></a>”</p>
  <p id="aK1">须菩提白佛言：<a id="a-K2"></a>“世尊，<a id="a-K3"></a>云何不转故名阿鞞跋致，<a id="a-K4"></a>转故亦名阿鞞跋致？<a id="a-K5"></a>”</p>
  <p id="aK6">佛告须菩提：<a id="a-K7"></a>“若菩萨摩诃萨于声闻地、<a id="a-K8"></a>辟支佛地不转，<a id="a-K9"></a>是故名不转。<a id="a-KA"></a>若菩萨摩诃萨，<a id="a-KB"></a>于声闻地、<a id="a-KC"></a>辟支佛地转，<a id="a-KD"></a>是故亦名不转。<a id="a-KE"></a>须菩提，<a id="a-KF"></a>以是行类相貌，<a id="a-KG"></a>当知是名阿鞞跋致菩萨摩诃萨相。<a id="a-KH"></a>以是行类相貌故，<a id="a-KI"></a>恶魔不能坏其意，<a id="a-KJ"></a>令离阿耨多罗三藐三菩提。</p>
  <p id="aKK">“复次，<a id="a-KL"></a>须菩提，<a id="a-KM"></a>阿鞞跋致菩萨摩诃萨，<a id="a-KN"></a>若欲入初禅，<a id="a-KO"></a>第二、<a id="a-KP"></a>第三、<a id="a-KQ"></a>第四禅，<a id="a-KR"></a>乃至灭受想定禅，<a id="a-KS"></a>即得入。</p>
  <p id="aKT">“复次，<a id="a-KU"></a>须菩提，<a id="a-KV"></a>阿鞞跋致菩萨摩诃萨，<a id="a-KW"></a>若欲修四念处，<a id="a-KX"></a>乃至八圣道分；<a id="a-KY"></a>空、<a id="a-KZ"></a>无相、<a id="a-Ka"></a>无作三昧；<a id="a-Kb"></a>乃至五神通，<a id="a-Kc"></a>即能修。<a id="a-Kd"></a>是菩萨虽修四念处乃至五神通，<a id="a-Ke"></a>是人不受四念处果；<a id="a-Kf"></a>虽修诸禅，<a id="a-Kg"></a>不受诸禅果，<a id="a-Kh"></a>乃至不受灭受想定禅果：<a id="a-Ki"></a>不证须陀洹果，<a id="a-Kj"></a>乃至不证辟支佛道。<a id="a-Kk"></a>是菩萨故为众生受身，<a id="a-Kl"></a>随其所应而利益之。<a id="a-Km"></a>须菩提，<a id="a-Kn"></a>以是行类相貌，<a id="a-Ko"></a>当知是名阿鞞跋致菩萨摩诃萨。</p>
  <p id="aKp">“复次，<a id="a-Kq"></a>须菩提，<a id="a-Kr"></a>是阿鞞跋致菩萨摩诃萨，<a id="a-Ks"></a>常忆念阿耨多罗三藐三菩提，<a id="a-Kt"></a>终不离萨婆若心故，<a id="a-Ku"></a>不贵色，<a id="a-Kv"></a>不贵相；<a id="a-Kw"></a>不贵声闻、<a id="a-Kx"></a>辟支佛；<a id="a-Ky"></a>不贵檀波罗蜜、<a id="a-Kz"></a>尸罗波罗蜜、<a id="a-L0"></a>羼提波罗蜜、<a id="a-L1"></a>毗梨耶波罗蜜、<a id="a-L2"></a>禅波罗蜜、<a id="a-L3"></a>般若波罗蜜；<a id="a-L4"></a>不贵四禅、<a id="a-L5"></a>四无量心、<a id="a-L6"></a>四无色定，<a id="a-L7"></a>不贵五神通；<a id="a-L8"></a>不贵四念处乃至八圣道分；<a id="a-L9"></a>不贵佛十力乃至十八不共法；<a id="a-LA"></a>不贵净佛世界，<a id="a-LB"></a>不贵成就众生；<a id="a-LC"></a>不贵见佛，<a id="a-LD"></a>不贵种善根。<a id="a-LE"></a>何以故？<a id="a-LF"></a>一切法自相空，<a id="a-LG"></a>不见可贵法，<a id="a-LH"></a>能生贵心者。<a id="a-LI"></a>何以故？<a id="a-LJ"></a>是一切法与虚空等，<a id="a-LK"></a>无所有，<a id="a-LL"></a>自相空。<a id="a-LM"></a>须菩提，<a id="a-LN"></a>是阿鞞跋致菩萨摩诃萨成就是心，<a id="a-LO"></a>于四种身仪中，<a id="a-LP"></a>出入、<a id="a-LQ"></a>来去、<a id="a-LR"></a>坐卧、<a id="a-LS"></a>行住，<a id="a-LT"></a>一心不乱。<a id="a-LU"></a>须菩提，<a id="a-LV"></a>以是行类相貌，<a id="a-LW"></a>当知是阿鞞跋致菩萨摩诃萨。</p>
  <p id="aLX">“复次，<a id="a-LY"></a>须菩提，<a id="a-LZ"></a>阿鞞跋致菩萨摩诃萨，<a id="a-La"></a>若在居家，<a id="a-Lb"></a>以方便力，<a id="a-Lc"></a>为利益众生故，<a id="a-Ld"></a>受五欲。<a id="a-Le"></a>布施众生，<a id="a-Lf"></a>须食与食，<a id="a-Lg"></a>须饮与饮，<a id="a-Lh"></a>衣服、<a id="a-Li"></a>卧具乃至资生所须，<a id="a-Lj"></a>尽给与之。<a id="a-Lk"></a>是菩萨自行檀波罗蜜，<a id="a-Ll"></a>教人行檀，<a id="a-Lm"></a>赞叹行檀法，<a id="a-Ln"></a>欢喜赞叹行檀波罗蜜者；<a id="a-Lo"></a>尸罗波罗蜜乃至般若波罗蜜，<a id="a-Lp"></a>亦如是。<a id="a-Lq"></a>须菩提，<a id="a-Lr"></a>阿鞞跋致菩萨摩诃萨在家时，<a id="a-Ls"></a>能以满阎浮提珍宝施与众生，<a id="a-Lt"></a>乃至三千大千世界满中珍宝给施众生；<a id="a-Lu"></a>亦不自为常修梵行，<a id="a-Lv"></a>不陵易虏掠他人，<a id="a-Lw"></a>令其忧恼。<a id="a-Lx"></a>须菩提，<a id="a-Ly"></a>以是行类相貌，<a id="a-Lz"></a>当知是名阿鞞跋致菩萨摩诃萨。</p>
  <p id="aM0">“复次，<a id="a-M1"></a>须菩提，<a id="a-M2"></a>阿鞞跋致，<a id="a-M3"></a>是菩萨摩诃萨执金刚神王常随逐，<a id="a-M4"></a>作是愿：<a id="a-M5"></a>‘是菩萨摩诃萨当得阿耨多罗三藐三菩提，<a id="a-M6"></a>我常随逐。<a id="a-M7"></a>’乃至五性执金刚神常随守护。<a id="a-M8"></a>以是故，<a id="a-M9"></a>若天、<a id="a-MA"></a>若魔、<a id="a-MB"></a>若梵、<a id="a-MC"></a>若余世间大力者，<a id="a-MD"></a>不能破坏是菩萨摩诃萨萨婆若心，<a id="a-ME"></a>乃至得阿耨多罗三藐三菩提。<a id="a-MF"></a>须菩提，<a id="a-MG"></a>是名菩萨摩诃萨阿鞞跋致相。</p>
  <p id="aMH">“复次，<a id="a-MI"></a>须菩提，<a id="a-MJ"></a>菩萨摩诃萨，<a id="a-MK"></a>常具足菩萨五根：<a id="a-ML"></a>信根、<a id="a-MM"></a>精进根、<a id="a-MN"></a>念根、<a id="a-MO"></a>定根、<a id="a-MP"></a>慧根。<a id="a-MQ"></a>是名阿鞞跋致相。</p>
  <p id="aMR">“复次，<a id="a-MS"></a>须菩提，<a id="a-MT"></a>阿鞞跋致菩萨摩诃萨，<a id="a-MU"></a>为上人，<a id="a-MV"></a>不为下人。<a id="a-MW"></a>”</p>
  <p id="aMX">须菩提白佛言：<a id="a-MY"></a>“世尊，<a id="a-MZ"></a>云何为上人？<a id="a-Ma"></a>”</p>
  <p id="aMb">佛告须菩提：<a id="a-Mc"></a>“若菩萨摩诃萨一心行阿耨多罗三藐三菩提，<a id="a-Md"></a>心不散乱，<a id="a-Me"></a>是名上人。<a id="a-Mf"></a>以是行类相貌，<a id="a-Mg"></a>当知是阿鞞跋致相。</p>
  <p id="aMh">“复次，<a id="a-Mi"></a>须菩提，<a id="a-Mj"></a>阿鞞跋致菩萨，<a id="a-Mk"></a>一心常念佛道；<a id="a-Ml"></a>不作咒术，<a id="a-Mm"></a>合和诸药；<a id="a-Mn"></a>不咒鬼神令著男女，<a id="a-Mo"></a>问其吉凶、<a id="a-Mp"></a>男女、<a id="a-Mq"></a>禄相、<a id="a-Mr"></a>寿命长短。<a id="a-Ms"></a>何以故？<a id="a-Mt"></a>须菩提，<a id="a-Mu"></a>是菩萨摩诃萨知诸法自相空，<a id="a-Mv"></a>不见诸法相故，<a id="a-Mw"></a>不行邪命而行净命。<a id="a-Mx"></a>须菩提，<a id="a-My"></a>以是行类相貌，<a id="a-Mz"></a>当知是名阿鞞跋致菩萨摩诃萨相。<a id="a-N0"></a>”</p>
  <p id="aN1">【论】释曰：<a id="a-N2"></a>复有阿鞞跋致菩萨相，<a id="a-N3"></a>若恶魔作是言：<a id="a-N4"></a>萨婆若与虚空等。<a id="a-N5"></a>萨婆若有种种名字，<a id="a-N6"></a>或说一切智，<a id="a-N7"></a>或说一切种智，<a id="a-N8"></a>或说无上道，<a id="a-N9"></a>或说无量诸佛法，<a id="a-NA"></a>或说菩提，<a id="a-NB"></a>皆是萨婆若名字。<a id="a-NC"></a>此中说萨婆若，<a id="a-ND"></a>当知是阿耨多罗三藐三菩提。<a id="a-NE"></a>一切菩萨皆愿欲得萨婆若，<a id="a-NF"></a>魔来欲坏，<a id="a-NG"></a>作是言：<a id="a-NH"></a>是萨婆若空无所有，<a id="a-NI"></a>但诸师诳汝耳！<a id="a-NJ"></a>如虚空无所有，<a id="a-NK"></a>无色无形，<a id="a-NL"></a>不可知，<a id="a-NM"></a>萨婆若亦如是，<a id="a-NN"></a>是故说与虚空等。<a id="a-NO"></a>诸法者，<a id="a-NP"></a>六波罗蜜等趣萨婆若助道法，<a id="a-NQ"></a>是法亦空。<a id="a-NR"></a>萨婆若空无所有相，<a id="a-NS"></a>诸法但有名字，<a id="a-NT"></a>无有实事。<a id="a-NU"></a>是中无得萨婆若者，<a id="a-NV"></a>无趣萨婆若，<a id="a-NW"></a>无有助道者，<a id="a-NX"></a>汝唐受辛苦！<a id="a-NY"></a>汝师常教汝离魔事，<a id="a-NZ"></a>萨婆若即是魔事。<a id="a-Na"></a>何以故？<a id="a-Nb"></a>舍涅槃，<a id="a-Nc"></a>取生死故。<a id="a-Nd"></a>汝先所闻经，<a id="a-Ne"></a>若六波罗蜜义，<a id="a-Nf"></a>非是佛法，<a id="a-Ng"></a>皆是人造。<a id="a-Nh"></a>汝今疾悔，<a id="a-Ni"></a>舍是邪心；<a id="a-Nj"></a>若不舍，<a id="a-Nk"></a>长夜受三恶道苦。<a id="a-Nl"></a>阿鞞跋致菩萨闻是事，<a id="a-Nm"></a>即觉知魔事，<a id="a-Nn"></a>是魔毁訾萨婆若，<a id="a-No"></a>欲令我远离阿耨多罗三藐三菩提。<a id="a-Np"></a>何以故？<a id="a-Nq"></a>一切法虽空无所有，<a id="a-Nr"></a>而凡夫众生颠倒覆心故，<a id="a-Ns"></a>不知、<a id="a-Nt"></a>不见；<a id="a-Nu"></a>我亦当以自相空庄严，<a id="a-Nv"></a>得一切智，<a id="a-Nw"></a>为众生说法。<a id="a-Nx"></a>若一切法空，<a id="a-Ny"></a>我以实庄严，<a id="a-Nz"></a>是不相应；<a id="a-O0"></a>若诸法空，<a id="a-O1"></a>庄严亦空者，<a id="a-O2"></a>是则相称；<a id="a-O3"></a>为众生说法，<a id="a-O4"></a>亦如是。<a id="a-O5"></a>令众生得须陀洹果，<a id="a-O6"></a>须陀洹果有二种：<a id="a-O7"></a>一者、<a id="a-O8"></a>三结断无为法；<a id="a-O9"></a>二者、<a id="a-OA"></a>空、<a id="a-OB"></a>无相、<a id="a-OC"></a>无作三昧相应有为须陀洹果，<a id="a-OD"></a>是二皆空。<a id="a-OE"></a>有为法中，<a id="a-OF"></a>三解脱门故空；<a id="a-OG"></a>无为法中，<a id="a-OH"></a>无生、<a id="a-OI"></a>无住、<a id="a-OJ"></a>无灭相故即是空；<a id="a-OK"></a>乃至阿耨多罗三藐三菩提，<a id="a-OL"></a>亦如是。<a id="a-OM"></a>阿鞞跋致菩萨，<a id="a-ON"></a>从初发意已来，<a id="a-OO"></a>闻是法，<a id="a-OP"></a>坚固其心，<a id="a-OQ"></a>不动、<a id="a-OR"></a>不转。<a id="a-OS"></a>一切诸烦恼箭不入故，<a id="a-OT"></a>名为坚；<a id="a-OU"></a>一切外道魔民不能转故，<a id="a-OV"></a>名不动；<a id="a-OW"></a>于阿耨多罗三藐三菩提不退故，<a id="a-OX"></a>名不转。<a id="a-OY"></a>是菩萨以如是三种心，<a id="a-OZ"></a>行六波罗蜜，<a id="a-Oa"></a>入菩萨位。<a id="a-Ob"></a>菩萨位义，<a id="a-Oc"></a>如先说。<a id="a-Od"></a>是名入菩萨位，<a id="a-Oe"></a>入菩萨位者，<a id="a-Of"></a>名阿鞞跋致。</p>
  <p id="aOg">须菩提问，<a id="a-Oh"></a>不转故名阿鞞跋致，<a id="a-Oi"></a>转故名阿鞞跋致。<a id="a-Oj"></a>佛二种答：<a id="a-Ok"></a>以二谛故，<a id="a-Ol"></a>所谓世谛、<a id="a-Om"></a>第一义谛。<a id="a-On"></a>若菩萨入菩萨位，<a id="a-Oo"></a>转声闻、<a id="a-Op"></a>辟支佛心，<a id="a-Oq"></a>直入菩萨位，<a id="a-Or"></a>是名转；<a id="a-Os"></a>不转者，<a id="a-Ot"></a>入阿鞞跋致第一义，<a id="a-Ou"></a>诸法一相中，<a id="a-Ov"></a>所谓无相，<a id="a-Ow"></a>尚无一乘定相，<a id="a-Ox"></a>何况三乘？<a id="a-Oy"></a>则无所转；<a id="a-Oz"></a>无所转故，<a id="a-P0"></a>名阿鞞跋致。</p>
  <p id="aP1">复次，<a id="a-P2"></a>阿鞞跋致虽行欲界法度众生，<a id="a-P3"></a>于禅定出入自在；<a id="a-P4"></a>于禅定自在故，<a id="a-P5"></a>若欲教化他人修四念处乃至八圣道分，<a id="a-P6"></a>三解脱门乃至五神通，<a id="a-P7"></a>皆得自在。<a id="a-P8"></a>虽入禅定，<a id="a-P9"></a>其心清净柔软故，<a id="a-PA"></a>不受长寿天福，<a id="a-PB"></a>于欲界教化；<a id="a-PC"></a>虽修四念处道法，<a id="a-PD"></a>亦不证须陀洹果，<a id="a-PE"></a>乃至不证辟支佛道。<a id="a-PF"></a>是菩萨观十方国土，<a id="a-PG"></a>知何处有可利益众生处，<a id="a-PH"></a>故为受身生其国，<a id="a-PI"></a>如是等名阿鞞跋致相。<a id="a-PJ"></a>是菩萨一心深念，<a id="a-PK"></a>常不离阿耨多罗三藐三菩提故，<a id="a-PL"></a>但贵阿耨多罗三藐三菩提，<a id="a-PM"></a>不贵余事，<a id="a-PN"></a>所谓诸佛三十二相金色身；<a id="a-PO"></a>不舍本愿度众生故，<a id="a-PP"></a>不贵声闻、<a id="a-PQ"></a>辟支佛道。<a id="a-PR"></a>是人贵无所得毕竟空故，<a id="a-PS"></a>不贵是布施，<a id="a-PT"></a>乃至不贵种善根，<a id="a-PU"></a>何况五欲世间利养？<a id="a-PV"></a>何以故？<a id="a-PW"></a>菩萨观一切法自相空，<a id="a-PX"></a>不见实定法可生贵心。</p>
  <p id="aPY">复次，<a id="a-PZ"></a>有人有所贪贵故，<a id="a-Pa"></a>心动不能自安，<a id="a-Pb"></a>若得则欢喜，<a id="a-Pc"></a>失则忧戚；<a id="a-Pd"></a>菩萨无所贵、<a id="a-Pe"></a>无所贪故，<a id="a-Pf"></a>至于得失，<a id="a-Pg"></a>心清净不动故，<a id="a-Ph"></a>身行、<a id="a-Pi"></a>口行调和不异故，<a id="a-Pj"></a>身四威仪，<a id="a-Pk"></a>一心常念，<a id="a-Pl"></a>无所违失。</p>
  <p id="aPm">复次，<a id="a-Pn"></a>深入禅波罗蜜故，<a id="a-Po"></a>身四威仪无所违失。</p>
  <p id="aPp">问曰：<a id="a-Pq"></a>经中说阿鞞跋致菩萨方便力，<a id="a-Pr"></a>为利益众生故受五欲，<a id="a-Ps"></a>是何等方便？</p>
  <p id="aPt">答曰：<a id="a-Pu"></a>譬如以钳取火，<a id="a-Pv"></a>虽捉而不烧。<a id="a-Pw"></a>五欲如火，<a id="a-Px"></a>能烧人善根。<a id="a-Py"></a>是菩萨思惟：<a id="a-Pz"></a>我出家一身，<a id="a-Q0"></a>云何能以布施摄众生？<a id="a-Q1"></a>众生多须饮食、<a id="a-Q2"></a>衣服，<a id="a-Q3"></a>须法者少。<a id="a-Q4"></a>菩萨为摄众生故，<a id="a-Q5"></a>故生富贵家，<a id="a-Q6"></a>布施众生，<a id="a-Q7"></a>恣其所须，<a id="a-Q8"></a>出家、<a id="a-Q9"></a>在家众生，<a id="a-QA"></a>能广利益；<a id="a-QB"></a>譬如大地，<a id="a-QC"></a>人民、<a id="a-QD"></a>鸟兽皆蒙利润，<a id="a-QE"></a>是时四种行六波罗蜜。<a id="a-QF"></a>若出家赞布施，<a id="a-QG"></a>或有人言，<a id="a-QH"></a>汝自一身无财，<a id="a-QI"></a>但教人施，<a id="a-QJ"></a>则不信受；<a id="a-QK"></a>是故菩萨方便作白衣，<a id="a-QL"></a>以财充满一切而劝行施，<a id="a-QM"></a>人则信受。<a id="a-QN"></a>是菩萨或作转轮圣王，<a id="a-QO"></a>心念施时，<a id="a-QP"></a>则满阎浮提珍宝，<a id="a-QQ"></a>如顶生王宫殿中，<a id="a-QR"></a>心生欲宝，<a id="a-QS"></a>则宝至于膝；<a id="a-QT"></a>或作帝释，<a id="a-QU"></a>或作梵王，<a id="a-QV"></a>能雨珍宝满三千世界，<a id="a-QW"></a>供养于佛，<a id="a-QX"></a>充满一切。<a id="a-QY"></a>为摄众生故，<a id="a-QZ"></a>而自不受；<a id="a-Qa"></a>人受五欲，<a id="a-Qb"></a>则心生憍慢，<a id="a-Qc"></a>陵易于人。<a id="a-Qd"></a>是人常断淫欲故，<a id="a-Qe"></a>诸烦恼薄，<a id="a-Qf"></a>不生憍慢；<a id="a-Qg"></a>不生憍慢故，<a id="a-Qh"></a>不陵易众生，<a id="a-Qi"></a>是名阿鞞跋致相。</p>
  <p id="aQj">复次，<a id="a-Qk"></a>若菩萨得无生法忍，<a id="a-Ql"></a>入菩萨位，<a id="a-Qm"></a>得受记，<a id="a-Qn"></a>即时执金刚神王等法应随逐守护；<a id="a-Qo"></a>得佛道时，<a id="a-Qp"></a>则现其身，<a id="a-Qq"></a>时令人见。<a id="a-Qr"></a>此中自说因缘：<a id="a-Qs"></a>若人、<a id="a-Qt"></a>若非人无能破坏。<a id="a-Qu"></a>人破者，<a id="a-Qv"></a>若杀、<a id="a-Qw"></a>若缚、<a id="a-Qx"></a>若论议得胜等。<a id="a-Qy"></a>非人破者，<a id="a-Qz"></a>与病，<a id="a-R0"></a>令狂，<a id="a-R1"></a>若夺命，<a id="a-R2"></a>若作恶身令其恐怖，<a id="a-R3"></a>若变作佛身说邪道：<a id="a-R4"></a>如是等不能折伏菩萨。</p>
  <p id="aR5">问曰：<a id="a-R6"></a>若为金刚神王所守护者，<a id="a-R7"></a>菩萨自无有力？</p>
  <p id="aR8">答曰：<a id="a-R9"></a>菩萨亦自有力，<a id="a-RA"></a>复以菩萨功德故，<a id="a-RB"></a>能使金刚神所守护；<a id="a-RC"></a>金刚神所守护故，<a id="a-RD"></a>虽未得法身，<a id="a-RE"></a>而功德增益。<a id="a-RF"></a>又使天神见金刚神侍卫故，<a id="a-RG"></a>益加敬畏。<a id="a-RH"></a>具足菩萨根者，<a id="a-RI"></a>如人无眼等五情根，<a id="a-RJ"></a>则无异木石；<a id="a-RK"></a>五情力故，<a id="a-RL"></a>能见、<a id="a-RM"></a>能闻。<a id="a-RN"></a>菩萨心中无信等五根，<a id="a-RO"></a>即是凡夫，<a id="a-RP"></a>不入圣数。</p>
  <p id="aRQ">问曰：<a id="a-RR"></a>如阿毗昙经说：<a id="a-RS"></a>谁成就五根？<a id="a-RT"></a>不断善根者。<a id="a-RU"></a>今何以言无信等五根，<a id="a-RV"></a>即是凡夫？</p>
  <p id="aRW">答曰：<a id="a-RX"></a>不断善根众生，<a id="a-RY"></a>虽成就五根，<a id="a-RZ"></a>而不能发起为用；<a id="a-Ra"></a>譬如小儿，<a id="a-Rb"></a>虽成就烦恼淫欲等，<a id="a-Rc"></a>未能发用，<a id="a-Rd"></a>故言无。<a id="a-Re"></a>信等五根亦如是，<a id="a-Rf"></a>众生虽有，<a id="a-Rg"></a>不发不用，<a id="a-Rh"></a>是故不数。<a id="a-Ri"></a>信等五根有二种：<a id="a-Rj"></a>一者、<a id="a-Rk"></a>属声闻、<a id="a-Rl"></a>辟支佛，<a id="a-Rm"></a>二者、<a id="a-Rn"></a>属佛、<a id="a-Ro"></a>诸菩萨。<a id="a-Rp"></a>属声闻、<a id="a-Rq"></a>辟支佛五根，<a id="a-Rr"></a>能深信涅槃，<a id="a-Rs"></a>能以智慧知世间无常、<a id="a-Rt"></a>空，<a id="a-Ru"></a>能知涅槃寂灭；<a id="a-Rv"></a>菩萨五根，<a id="a-Rw"></a>生深慈悲心于怨恶众生，<a id="a-Rx"></a>亦能观诸法实相，<a id="a-Ry"></a>所谓无生无灭等，<a id="a-Rz"></a>虽未得佛，<a id="a-S0"></a>亦能信受佛事。<a id="a-S1"></a>复有以菩萨根故，<a id="a-S2"></a>能见、<a id="a-S3"></a>能闻、<a id="a-S4"></a>能知诸佛神通力，<a id="a-S5"></a>非诸声闻、<a id="a-S6"></a>辟支佛所及。<a id="a-S7"></a>如不可思议解脱经中说：<a id="a-S8"></a>舍利弗、<a id="a-S9"></a>目连、<a id="a-SA"></a>须菩提等，<a id="a-SB"></a>虽在佛左右，<a id="a-SC"></a>以无菩萨根故，<a id="a-SD"></a>不见是大菩萨会，<a id="a-SE"></a>及所有神通力，<a id="a-SF"></a>亦不闻佛说不可思议解脱。<a id="a-SG"></a>是故说若菩萨具足得是信等五根故，<a id="a-SH"></a>名阿鞞跋致。</p>
  <p id="aSI">问曰：<a id="a-SJ"></a>余经中说：<a id="a-SK"></a>善人身、<a id="a-SL"></a>口、<a id="a-SM"></a>意业无恶，<a id="a-SN"></a>知恩报恩，<a id="a-SO"></a>能为一切众生故，<a id="a-SP"></a>自舍身乐，<a id="a-SQ"></a>安隐众生，<a id="a-SR"></a>有所利益，<a id="a-SS"></a>不求果报，<a id="a-ST"></a>如是等上人相。<a id="a-SU"></a>何以故但说不散乱心行无上道一事，<a id="a-SV"></a>名为上人？</p>
  <p id="aSW">答曰：<a id="a-SX"></a>此中佛自略说：<a id="a-SY"></a>一心不散乱，<a id="a-SZ"></a>尽摄诸善法。<a id="a-Sa"></a>何以故？<a id="a-Sb"></a>贪重佛道故，<a id="a-Sc"></a>一切诸烦恼折薄，<a id="a-Sd"></a>是故于众生深加慈心，<a id="a-Se"></a>能自以身命给施，<a id="a-Sf"></a>何况不知报恩等！<a id="a-Sg"></a>常一心念阿耨多罗三藐三菩提，<a id="a-Sh"></a>清净持戒故，<a id="a-Si"></a>不行邪命，<a id="a-Sj"></a>所谓不作祝术合药。<a id="a-Sk"></a>祝术者，<a id="a-Sl"></a>能翳身令人不见，<a id="a-Sm"></a>能变人为畜兽，<a id="a-Sn"></a>如是等种种祝术。<a id="a-So"></a>合药者，<a id="a-Sp"></a>饵食求仙，<a id="a-Sq"></a>亦合和诸药疗疾，<a id="a-Sr"></a>求财及求名声。<a id="a-Ss"></a>祝鬼者，<a id="a-St"></a>有人欲知未来事，<a id="a-Su"></a>祝鬼令著男女，<a id="a-Sv"></a>问其吉凶、<a id="a-Sw"></a>生男生女、<a id="a-Sx"></a>寿命修短、<a id="a-Sy"></a>丰乐胜负等。<a id="a-Sz"></a>若有作者，<a id="a-T0"></a>为摄众生，<a id="a-T1"></a>破其憍慢，<a id="a-T2"></a>不为财利名闻。<a id="a-T3"></a>何以故？<a id="a-T4"></a>是人知一切诸法自相空故。<a id="a-T5"></a>不见诸法相，<a id="a-T6"></a>所谓己身、<a id="a-T7"></a>妻子、<a id="a-T8"></a>男女等；<a id="a-T9"></a>不见是相故，<a id="a-TA"></a>不行邪命。</p>
 </body>
</html>