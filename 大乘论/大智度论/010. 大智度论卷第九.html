<!doctype html>
<html id="z3IBVFStM" data-ver="950">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第九</h1>
  <h2 id="a2">释初品中现普身</h2>
  <p id="a3">【经】尔时，<a id="a-4"></a>世尊在师子座上坐，<a id="a-5"></a>于三千大千世界中其德特尊，<a id="a-6"></a>光明色像威德巍巍，<a id="a-7"></a>遍至十方如恒河沙等诸佛世界；<a id="a-8"></a>譬如须弥山王，<a id="a-9"></a>光色殊特，<a id="a-A"></a>众山无能及者。</p>
  <p id="aB">【论】问曰：<a id="a-C"></a>佛以何力故，<a id="a-D"></a>于一切众生中，<a id="a-E"></a>其德特尊，<a id="a-F"></a>光明威德巍巍，<a id="a-G"></a>乃如是耶？<a id="a-H"></a>如转轮圣王、<a id="a-I"></a>诸天、<a id="a-J"></a>圣人，<a id="a-K"></a>亦有大力光明威德，<a id="a-L"></a>何以独言佛德特尊？</p>
  <p id="aM">答曰：<a id="a-N"></a>此诸贤圣虽有光明威德，<a id="a-O"></a>有量有限。<a id="a-P"></a>譬如众星，<a id="a-Q"></a>日光既出，<a id="a-R"></a>则没不现。<a id="a-S"></a>佛从无量阿僧祇劫，<a id="a-T"></a>集大功德，<a id="a-U"></a>一切具足，<a id="a-V"></a>因缘大故，<a id="a-W"></a>果报亦大，<a id="a-X"></a>余人无此。</p>
  <p id="aY">复次，<a id="a-Z"></a>佛世世修诸苦行，<a id="a-a"></a>无量无数头目髓脑常施众生，<a id="a-b"></a>岂唯国财、<a id="a-c"></a>妻子而已！<a id="a-d"></a>一切种种戒、<a id="a-e"></a>种种忍、<a id="a-f"></a>种种精进、<a id="a-g"></a>种种禅定，<a id="a-h"></a>及无比清净，<a id="a-i"></a>不可坏不可尽智慧，<a id="a-j"></a>世世修行，<a id="a-k"></a>已具足满。<a id="a-l"></a>此果力故，<a id="a-m"></a>得不可称量殊特威神。<a id="a-n"></a>以是故，<a id="a-o"></a>言因缘大故，<a id="a-p"></a>果报亦大。</p>
  <p id="aq">问曰：<a id="a-r"></a>若佛神力无量，<a id="a-s"></a>威德巍巍，<a id="a-t"></a>不可称说，<a id="a-u"></a>何以故受九罪报：<a id="a-v"></a>一者、<a id="a-w"></a>梵志女孙陀利谤，<a id="a-x"></a>五百阿罗汉亦被谤；<a id="a-y"></a>二者、<a id="a-z"></a>旃遮婆罗门女，<a id="a-10"></a>系木盂作腹谤佛；<a id="a-11"></a>三者、<a id="a-12"></a>提婆达推山压佛，<a id="a-13"></a>伤足大指；<a id="a-14"></a>四者、<a id="a-15"></a>迸木刺脚；<a id="a-16"></a>五者、<a id="a-17"></a>毗楼璃王兴兵杀诸释子，<a id="a-18"></a>佛时头痛；<a id="a-19"></a>六者、<a id="a-1A"></a>受阿耆达多婆罗门请而食马麦；<a id="a-1B"></a>七者、<a id="a-1C"></a>冷风动故脊痛；<a id="a-1D"></a>八者、<a id="a-1E"></a>六年苦行；<a id="a-1F"></a>九者、<a id="a-1G"></a>入婆罗门聚落乞食不得，<a id="a-1H"></a>空钵而还。<a id="a-1I"></a>复有冬至前后八夜，<a id="a-1J"></a>寒风破竹，<a id="a-1K"></a>索三衣御寒；<a id="a-1L"></a>又复患热，<a id="a-1M"></a>阿难在后扇佛。<a id="a-1N"></a>如是等世界小事，<a id="a-1O"></a>佛皆受之。<a id="a-1P"></a>若佛神力无量，<a id="a-1Q"></a>三千大千世界，<a id="a-1R"></a>乃至东方恒河沙等诸世界，<a id="a-1S"></a>南西北方、<a id="a-1T"></a>四维、<a id="a-1U"></a>上、<a id="a-1V"></a>下，<a id="a-1W"></a>光明色像，<a id="a-1X"></a>威德巍巍，<a id="a-1Y"></a>何以故受诸罪报？</p>
  <p id="a1Z">答曰：<a id="a-1a"></a>佛在人中生，<a id="a-1b"></a>有父母，<a id="a-1c"></a>受人身力，<a id="a-1d"></a>一指节力胜千万亿那由他白象力，<a id="a-1e"></a>神通力无量无数，<a id="a-1f"></a>不可思议。<a id="a-1g"></a>是净饭王子，<a id="a-1h"></a>厌老病死苦，<a id="a-1i"></a>出家得佛道，<a id="a-1j"></a>是人岂受罪报，<a id="a-1k"></a>为寒热等所困？<a id="a-1l"></a>如佛神力不可思议，<a id="a-1m"></a>不可思议法中，<a id="a-1n"></a>何有寒热诸患？</p>
  <p id="a1o">复次，<a id="a-1p"></a>佛有二种身：<a id="a-1q"></a>一者、<a id="a-1r"></a>法性身，<a id="a-1s"></a>二者、<a id="a-1t"></a>父母生身。<a id="a-1u"></a>是法性身满十方虚空，<a id="a-1v"></a>无量无边，<a id="a-1w"></a>色像端正，<a id="a-1x"></a>相好庄严，<a id="a-1y"></a>无量光明，<a id="a-1z"></a>无量音声，<a id="a-20"></a>听法众亦满虚空。<a id="a-21"></a>此众亦是法性身，<a id="a-22"></a>非生死人所得见。<a id="a-23"></a>常出种种身、<a id="a-24"></a>种种名号、<a id="a-25"></a>种种生处、<a id="a-26"></a>种种方便度众生，<a id="a-27"></a>常度一切，<a id="a-28"></a>无须臾息时。<a id="a-29"></a>如是法性身佛，<a id="a-2A"></a>能度十方众生。<a id="a-2B"></a>受诸罪报者，<a id="a-2C"></a>是生身佛；<a id="a-2D"></a>生身佛，<a id="a-2E"></a>次第说法如人法。<a id="a-2F"></a>以有二种佛故，<a id="a-2G"></a>受诸罪无咎。</p>
  <p id="a2H">复次，<a id="a-2I"></a>佛即得道时，<a id="a-2J"></a>一切不善法尽断，<a id="a-2K"></a>一切善法皆成就，<a id="a-2L"></a>云何今实有不善法报可受？<a id="a-2M"></a>但怜愍未来世众生故，<a id="a-2N"></a>现方便受此诸罪。</p>
  <p id="a2O">复次，<a id="a-2P"></a>如阿泥卢豆，<a id="a-2Q"></a>与一辟支佛食故，<a id="a-2R"></a>受无量世乐，<a id="a-2S"></a>心念饮食，<a id="a-2T"></a>应意即得；<a id="a-2U"></a>何况佛世世割肉出髓以施众生，<a id="a-2V"></a>而乞食不得，<a id="a-2W"></a>空钵而还？<a id="a-2X"></a>以是事故，<a id="a-2Y"></a>知佛方便，<a id="a-2Z"></a>为度众生故，<a id="a-2a"></a>受此诸罪。<a id="a-2b"></a>云何方便怜愍未来世？<a id="a-2c"></a>五众佛弟子施福薄故，<a id="a-2d"></a>乞种种自活之具不能得。<a id="a-2e"></a>诸白衣言：<a id="a-2f"></a>“汝衣食不能得，<a id="a-2g"></a>有病不能除，<a id="a-2h"></a>何能得道以益于人？<a id="a-2i"></a>”是五众当答：<a id="a-2j"></a>“我等虽无活身小事，<a id="a-2k"></a>有行道福德。<a id="a-2l"></a>我等今日众苦，<a id="a-2m"></a>是先身罪报；<a id="a-2n"></a>今之功德，<a id="a-2o"></a>利在将来。<a id="a-2p"></a>我等大师佛入婆罗门聚落乞食，<a id="a-2q"></a>尚亦不得，<a id="a-2r"></a>空钵而还。<a id="a-2s"></a>佛亦有诸病，<a id="a-2t"></a>释子毕罪时，<a id="a-2u"></a>佛亦头痛，<a id="a-2v"></a>何况我等薄福下人！<a id="a-2w"></a>”诸白衣闻已，<a id="a-2x"></a>瞋心则息，<a id="a-2y"></a>便以四种供养供给比丘，<a id="a-2z"></a>身得安隐，<a id="a-30"></a>坐禅得道。<a id="a-31"></a>是为方便故，<a id="a-32"></a>非实受罪。<a id="a-33"></a>如毗摩罗诘经中说：<a id="a-34"></a>佛在毗耶离国，<a id="a-35"></a>是时佛语阿难：<a id="a-36"></a>“我身中热风气发，<a id="a-37"></a>当用牛乳，<a id="a-38"></a>汝持我钵乞牛乳来！<a id="a-39"></a>”阿难持佛钵，<a id="a-3A"></a>晨朝入毗耶离，<a id="a-3B"></a>至一居士门下立。<a id="a-3C"></a>是时毗摩罗诘在是中行，<a id="a-3D"></a>见阿难持佛钵而立，<a id="a-3E"></a>问阿难：<a id="a-3F"></a>“汝何以晨朝持钵立此？<a id="a-3G"></a>”阿难答曰：<a id="a-3H"></a>“佛身小疾，<a id="a-3I"></a>当用牛乳，<a id="a-3J"></a>故我到此。<a id="a-3K"></a>”毗摩罗诘言：<a id="a-3L"></a>“止！<a id="a-3M"></a>止！<a id="a-3N"></a>阿难，<a id="a-3O"></a>勿谤如来！<a id="a-3P"></a>佛为世尊，<a id="a-3Q"></a>已过一切诸不善法，<a id="a-3R"></a>当有何病？<a id="a-3S"></a>勿使外道闻此粗语，<a id="a-3T"></a>彼当轻佛！<a id="a-3U"></a>便言佛自疾不能救，<a id="a-3V"></a>安能救人？<a id="a-3W"></a>”阿难言：<a id="a-3X"></a>“此非我意，<a id="a-3Y"></a>面受佛敕，<a id="a-3Z"></a>当须牛乳！<a id="a-3a"></a>”毗摩罗诘言：<a id="a-3b"></a>“此虽佛敕，<a id="a-3c"></a>是为方便，<a id="a-3d"></a>以今五恶之世故，<a id="a-3e"></a>以是像度脱一切。<a id="a-3f"></a>若未来世有诸病比丘，<a id="a-3g"></a>当从白衣求诸汤药。<a id="a-3h"></a>白衣言：<a id="a-3i"></a>‘汝自疾不能救，<a id="a-3j"></a>安能救余人？<a id="a-3k"></a>’诸比丘言：<a id="a-3l"></a>‘我等大师犹尚有病，<a id="a-3m"></a>况我等身如草芥，<a id="a-3n"></a>能不病耶？<a id="a-3o"></a>’以是事故，<a id="a-3p"></a>诸白衣等以诸汤药供给比丘，<a id="a-3q"></a>使得安隐，<a id="a-3r"></a>坐禅行道。<a id="a-3s"></a>有外道仙人，<a id="a-3t"></a>能以药草、<a id="a-3u"></a>咒术除他人病，<a id="a-3v"></a>何况如来一切智德，<a id="a-3w"></a>自身有病而不能除？<a id="a-3x"></a>汝且默然！<a id="a-3y"></a>持钵取乳，<a id="a-3z"></a>勿令余人异学得闻知也。<a id="a-40"></a>”以是故，<a id="a-41"></a>知佛为方便，<a id="a-42"></a>非实病也。<a id="a-43"></a>诸罪因缘，<a id="a-44"></a>皆亦如是。<a id="a-45"></a>以是故，<a id="a-46"></a>言佛其德特尊，<a id="a-47"></a>光明色像，<a id="a-48"></a>威德巍巍。</p>
  <p id="a49">【经】尔时，<a id="a-4A"></a>世尊以常身示此三千大千世界一切众生。<a id="a-4B"></a>是时，<a id="a-4C"></a>首陀会天、<a id="a-4D"></a>梵众天、<a id="a-4E"></a>他化自在天、<a id="a-4F"></a>化自乐天、<a id="a-4G"></a>兜率陀天、<a id="a-4H"></a>夜摩天、<a id="a-4I"></a>三十三天、<a id="a-4J"></a>四天王天，<a id="a-4K"></a>及三千大千世界人与非人，<a id="a-4L"></a>以诸天华、<a id="a-4M"></a>天缨络、<a id="a-4N"></a>天泽香、<a id="a-4O"></a>天末香、<a id="a-4P"></a>天青莲华、<a id="a-4Q"></a>赤莲华、<a id="a-4R"></a>白莲华、<a id="a-4S"></a>红莲华、<a id="a-4T"></a>天树叶香，<a id="a-4U"></a>持诣佛所。</p>
  <p id="a4V">【论】问曰：<a id="a-4W"></a>佛何以故以常身示此三千大千世界中一切众生？</p>
  <p id="a4X">答曰：<a id="a-4Y"></a>佛欲说摩诃般若波罗蜜，<a id="a-4Z"></a>入三昧王三昧，<a id="a-4a"></a>从足下相轮光明，<a id="a-4b"></a>上至肉髻光炎大明。<a id="a-4c"></a>譬如劫尽烧时，<a id="a-4d"></a>诸须弥山王随次燃尽。<a id="a-4e"></a>是光明遍满三千大千世界，<a id="a-4f"></a>乃至十方恒河沙等诸佛世界，<a id="a-4g"></a>皆悉大明。<a id="a-4h"></a>众生见者，<a id="a-4i"></a>毕至阿耨多罗三藐三菩提，<a id="a-4j"></a>是佛欲说般若波罗蜜初神力。<a id="a-4k"></a>第二、<a id="a-4l"></a>一切毛孔皆悉微笑。<a id="a-4m"></a>第三、<a id="a-4n"></a>放常光明，<a id="a-4o"></a>面各一丈。<a id="a-4p"></a>第四、<a id="a-4q"></a>舌相遍覆三千大千世界而笑。<a id="a-4r"></a>第五、<a id="a-4s"></a>入师子游戏三昧，<a id="a-4t"></a>三千大千世界六反震动。<a id="a-4u"></a>第六、<a id="a-4v"></a>佛坐师子座，<a id="a-4w"></a>现最胜身，<a id="a-4x"></a>光明色像，<a id="a-4y"></a>威德巍巍。<a id="a-4z"></a>以此神力，<a id="a-50"></a>感动众生。<a id="a-51"></a>其有信者，<a id="a-52"></a>皆至阿耨多罗三藐三菩提。<a id="a-53"></a>其中疑者，<a id="a-54"></a>示常身，<a id="a-55"></a>便得信解而各说言：<a id="a-56"></a>“今所见者，<a id="a-57"></a>是佛真身。<a id="a-58"></a>”以佛力故，<a id="a-59"></a>此三千大千世界中人，<a id="a-5A"></a>见佛常身，<a id="a-5B"></a>远近无碍。<a id="a-5C"></a>是时，<a id="a-5D"></a>三千大千世界众生，<a id="a-5E"></a>皆大欢喜言：<a id="a-5F"></a>“此真是佛身！<a id="a-5G"></a>”佛初生时，<a id="a-5H"></a>初成佛时，<a id="a-5I"></a>初转法轮时，<a id="a-5J"></a>皆以此身；<a id="a-5K"></a>如是思惟，<a id="a-5L"></a>此真是佛身。</p>
  <p id="a5M">问曰：<a id="a-5N"></a>何以故名为净居天、<a id="a-5O"></a>梵世天？</p>
  <p id="a5P">答曰：<a id="a-5Q"></a>四禅有八种：<a id="a-5R"></a>五种是阿那含住处，<a id="a-5S"></a>是名净居；<a id="a-5T"></a>三种凡夫、<a id="a-5U"></a>圣人共住。<a id="a-5V"></a>过是八处，<a id="a-5W"></a>有十住菩萨住处，<a id="a-5X"></a>亦名净居，<a id="a-5Y"></a>号大自在天王。<a id="a-5Z"></a>梵世天者，<a id="a-5a"></a>生处有三种：<a id="a-5b"></a>一者、<a id="a-5c"></a>梵众天，<a id="a-5d"></a>诸小梵生处；<a id="a-5e"></a>二者、<a id="a-5f"></a>梵辅天，<a id="a-5g"></a>贵梵生处；<a id="a-5h"></a>三者、<a id="a-5i"></a>大梵天，<a id="a-5j"></a>是名中间禅生处。</p>
  <p id="a5k">问曰：<a id="a-5l"></a>离欲是同，<a id="a-5m"></a>何以故有贵贱异处？</p>
  <p id="a5n">答曰：<a id="a-5o"></a>初禅三种：<a id="a-5p"></a>下、<a id="a-5q"></a>中、<a id="a-5r"></a>上。<a id="a-5s"></a>若修下禅，<a id="a-5t"></a>生梵众；<a id="a-5u"></a>若修中禅，<a id="a-5v"></a>生梵辅；<a id="a-5w"></a>若修上禅，<a id="a-5x"></a>生大梵。<a id="a-5y"></a>慈行亦如是。<a id="a-5z"></a>如妙眼师念言：<a id="a-60"></a>“我为众人说法，<a id="a-61"></a>皆生梵天中。<a id="a-62"></a>我今不应与弟子同处，<a id="a-63"></a>当修上慈。<a id="a-64"></a>”修上慈故，<a id="a-65"></a>生大梵天中。</p>
  <p id="a66">复次，<a id="a-67"></a>第一清净心故，<a id="a-68"></a>生大梵天中。</p>
  <p id="a69">问曰：<a id="a-6A"></a>何以故于四禅中但说初、<a id="a-6B"></a>后，<a id="a-6C"></a>不说中间？</p>
  <p id="a6D">答曰：<a id="a-6E"></a>初门离欲难故，<a id="a-6F"></a>最后微妙难得故，<a id="a-6G"></a>中间易入故不说。</p>
  <p id="a6H">复次，<a id="a-6I"></a>言梵世已摄色界，<a id="a-6J"></a>以第四禅第一妙故别说。</p>
  <p id="a6K">复次，<a id="a-6L"></a>以人多识梵天，<a id="a-6M"></a>不识余天，<a id="a-6N"></a>是故但说梵天。<a id="a-6O"></a>以净居天常怜愍众生，<a id="a-6P"></a>常劝请佛故。</p>
  <p id="a6Q">复次，<a id="a-6R"></a>佛说法声至梵天。<a id="a-6S"></a>佛得道时，<a id="a-6T"></a>诸天展转唱告，<a id="a-6U"></a>乃至净居天。<a id="a-6V"></a>以是故，<a id="a-6W"></a>说初、<a id="a-6X"></a>后，<a id="a-6Y"></a>不说中。</p>
  <p id="a6Z">复次，<a id="a-6a"></a>梵天近欲界故应闻，<a id="a-6b"></a>净居天是色界主，<a id="a-6c"></a>是故应闻。<a id="a-6d"></a>譬如守门人识客；<a id="a-6e"></a>客至其主，<a id="a-6f"></a>主则识之，<a id="a-6g"></a>中间无事故不说。</p>
  <p id="a6h">复次，<a id="a-6i"></a>二禅大喜，<a id="a-6j"></a>三禅大乐，<a id="a-6k"></a>喜、<a id="a-6l"></a>乐放逸，<a id="a-6m"></a>是故不说。</p>
  <p id="a6n">问曰：<a id="a-6o"></a>何以名他化自在？</p>
  <p id="a6p">答曰：<a id="a-6q"></a>此天夺他所化而自娱乐，<a id="a-6r"></a>故言他化自在。<a id="a-6s"></a>化自乐者，<a id="a-6t"></a>自化五尘而自娱乐，<a id="a-6u"></a>故言化自乐。<a id="a-6v"></a>兜率名知足天，<a id="a-6w"></a>夜摩名善分天，<a id="a-6x"></a>第二名三十三天，<a id="a-6y"></a>最下天是四天王诸天。<a id="a-6z"></a>须弥山高八万四千由旬，<a id="a-70"></a>上有三十三天城。<a id="a-71"></a>须弥山边有山，<a id="a-72"></a>名由揵陀罗，<a id="a-73"></a>高四万二千由旬。<a id="a-74"></a>此山有四头，<a id="a-75"></a>头各有城，<a id="a-76"></a>四天王各居一城。<a id="a-77"></a>夜摩等诸天，<a id="a-78"></a>七宝地在虚空中，<a id="a-79"></a>有风持之令住；<a id="a-7A"></a>乃至净居亦复如是。<a id="a-7B"></a>如是诸天见佛身清净，<a id="a-7C"></a>大光明净，<a id="a-7D"></a>持诸供具水陆诸华，<a id="a-7E"></a>陆地生华，<a id="a-7F"></a>须曼提为第一；<a id="a-7G"></a>水中生华，<a id="a-7H"></a>青莲华为第；<a id="a-7I"></a>若树生华；<a id="a-7J"></a>若蔓生华。<a id="a-7K"></a>是诸名华，<a id="a-7L"></a>种种异色，<a id="a-7M"></a>种种香薰，<a id="a-7N"></a>各持天华来诣佛所。<a id="a-7O"></a>以此诸华，<a id="a-7P"></a>色好多香，<a id="a-7Q"></a>柔软细滑，<a id="a-7R"></a>是故以此为供养具。<a id="a-7S"></a>云何为天华？<a id="a-7T"></a>天华芬薰，<a id="a-7U"></a>香气逆风。<a id="a-7V"></a>诸天缨络，<a id="a-7W"></a>悬在佛上。<a id="a-7X"></a>天泽香以途佛地，<a id="a-7Y"></a>天末香以散佛上。<a id="a-7Z"></a>天莲华青、<a id="a-7a"></a>赤、<a id="a-7b"></a>红、<a id="a-7c"></a>白，<a id="a-7d"></a>何以无黄？<a id="a-7e"></a>黄属火，<a id="a-7f"></a>火非水华所宜故。<a id="a-7g"></a>天宝莲华，<a id="a-7h"></a>琉璃为茎，<a id="a-7i"></a>金刚为台，<a id="a-7j"></a>阎浮那陀金为叶，<a id="a-7k"></a>柔软且香；<a id="a-7l"></a>并天树叶香，<a id="a-7m"></a>持诣佛所。</p>
  <p id="a7n">问曰：<a id="a-7o"></a>若诸天供养，<a id="a-7p"></a>应持天华，<a id="a-7q"></a>人及非人，<a id="a-7r"></a>云何得天华？</p>
  <p id="a7s">答曰：<a id="a-7t"></a>佛以神足放大光明，<a id="a-7u"></a>地六种震动，<a id="a-7v"></a>诸天雨种种妙华，<a id="a-7w"></a>满三千大千世界，<a id="a-7x"></a>以供养佛；<a id="a-7y"></a>是人非人，<a id="a-7z"></a>或取此华而以供养。</p>
  <p id="a80">复次，<a id="a-81"></a>天竺国法，<a id="a-82"></a>名诸好物，<a id="a-83"></a>皆名天物。<a id="a-84"></a>是人华、<a id="a-85"></a>非人华，<a id="a-86"></a>虽非天上华，<a id="a-87"></a>以其妙好故，<a id="a-88"></a>名为天华。<a id="a-89"></a>是故言人非人持诸天华，<a id="a-8A"></a>是则无咎。</p>
  <p id="a8B">【经】是诸天华乃至天树叶香，<a id="a-8C"></a>以散佛上。</p>
  <p id="a8D">【论】问曰：<a id="a-8E"></a>何以以华散佛身上？</p>
  <p id="a8F">答曰：<a id="a-8G"></a>恭敬供养故。<a id="a-8H"></a>又佛光照，<a id="a-8I"></a>皆遥见佛，<a id="a-8J"></a>心大欢喜。<a id="a-8K"></a>供养佛故，<a id="a-8L"></a>皆以诸华而散佛上。</p>
  <p id="a8M">复次，<a id="a-8N"></a>佛于三界第一福田，<a id="a-8O"></a>以是故华散佛上。</p>
  <p id="a8P">【经】所散宝华，<a id="a-8Q"></a>于此三千大千世界上，<a id="a-8R"></a>在虚空中化成大台。</p>
  <p id="a8S">【论】问曰：<a id="a-8T"></a>何以化作此台在虚空中？</p>
  <p id="a8U">答曰：<a id="a-8V"></a>所散华少而化为大台，<a id="a-8W"></a>以示众生因少果多。</p>
  <p id="a8X">问曰：<a id="a-8Y"></a>何以故台在虚空中住而不堕落？</p>
  <p id="a8Z">答曰：<a id="a-8a"></a>佛以神力欲示众生，<a id="a-8b"></a>令知佛为福田，<a id="a-8c"></a>得报不失，<a id="a-8d"></a>乃至成佛，<a id="a-8e"></a>其福不灭。</p>
  <p id="a8f">【经】是华台四边垂诸缨络，<a id="a-8g"></a>杂色华盖五色缤纷，<a id="a-8h"></a>是诸华盖、<a id="a-8i"></a>缨络遍满三千大千世界。</p>
  <p id="a8j">【论】问曰：<a id="a-8k"></a>若佛自有神力，<a id="a-8l"></a>何以因所散华而变为台？</p>
  <p id="a8m">答曰：<a id="a-8n"></a>欲令人心信清净故，<a id="a-8o"></a>是人见所供养变成此台，<a id="a-8p"></a>心大欢喜，<a id="a-8q"></a>因欢喜故，<a id="a-8r"></a>大得福德。</p>
  <p id="a8s">【经】以是华盖、<a id="a-8t"></a>缨络严饰故，<a id="a-8u"></a>此三千大千世界皆作金色，<a id="a-8v"></a>及十方如恒河沙等诸佛世界，<a id="a-8w"></a>皆亦如是。</p>
  <p id="a8x">【论】有人言：<a id="a-8y"></a>“转轮圣王四世界主，<a id="a-8z"></a>梵天王千世界主，<a id="a-90"></a>佛三千大千世界主，<a id="a-91"></a>是语非实！<a id="a-92"></a>以是故佛所变化，<a id="a-93"></a>乃至十方恒河沙等诸佛世界。<a id="a-94"></a>”</p>
  <p id="a95">【经】尔时，<a id="a-96"></a>三千大千世界及十方众生，<a id="a-97"></a>各各自念：<a id="a-98"></a>“佛独为我说法，<a id="a-99"></a>不为余人。<a id="a-9A"></a>”</p>
  <p id="a9B">【论】问曰：<a id="a-9C"></a>佛以一身示三千大千世界及十方，<a id="a-9D"></a>今诸众生何以各各见佛在前说法？</p>
  <p id="a9E">答曰：<a id="a-9F"></a>佛有二种神力：<a id="a-9G"></a>一者、<a id="a-9H"></a>一处坐说法，<a id="a-9I"></a>令诸众生远处皆见，<a id="a-9J"></a>远处皆闻；<a id="a-9K"></a>二者、<a id="a-9L"></a>佛在一处说法，<a id="a-9M"></a>能令一一众生，<a id="a-9N"></a>各自见佛在前说法，<a id="a-9O"></a>譬如日出影现众水。</p>
  <p id="a9P">复次，<a id="a-9Q"></a>众生不同。<a id="a-9R"></a>有人见佛身遍三千大千世界而得净信；<a id="a-9S"></a>有人各各见佛在前说法，<a id="a-9T"></a>得心清净，<a id="a-9U"></a>信乐欢喜。<a id="a-9V"></a>以是故，<a id="a-9W"></a>佛今各各在前而为说法。</p>
  <p id="a9X">【经】尔时，<a id="a-9Y"></a>世尊在师子座，<a id="a-9Z"></a>熙怡而笑，<a id="a-9a"></a>笑光遍照三千大千世界。<a id="a-9b"></a>以此光故，<a id="a-9c"></a>此间三千大千世界中众生，<a id="a-9d"></a>皆见东方如恒河沙诸佛及僧；<a id="a-9e"></a>彼间如恒河沙等世界中众生，<a id="a-9f"></a>皆见此间三千大千世界中释迦牟尼佛及诸大众；<a id="a-9g"></a>南西北方、<a id="a-9h"></a>四维、<a id="a-9i"></a>上、<a id="a-9j"></a>下，<a id="a-9k"></a>亦复如是。</p>
  <p id="a9l">【论】问曰：<a id="a-9m"></a>佛上已多放光明，<a id="a-9n"></a>今以何故复放斯光？</p>
  <p id="a9o">答曰：<a id="a-9p"></a>先放光明，<a id="a-9q"></a>各各有事，<a id="a-9r"></a>如先说。<a id="a-9s"></a>今以彼此众会，<a id="a-9t"></a>两未相见故，<a id="a-9u"></a>以光明神力，<a id="a-9v"></a>令彼此世界一切大会，<a id="a-9w"></a>两得相见。</p>
  <p id="a9x">问曰：<a id="a-9y"></a>如弟子中天眼第一，<a id="a-9z"></a>大阿罗汉长老阿泥卢豆，<a id="a-A0"></a>暂观见小千世界，<a id="a-A1"></a>谛观见二千世界；<a id="a-A2"></a>大辟支佛暂观见二千世界，<a id="a-A3"></a>谛观见三千大千世界。<a id="a-A4"></a>今一切人，<a id="a-A5"></a>云何能见东方恒河沙等诸佛世界？</p>
  <p id="aA6">答曰：<a id="a-A7"></a>是佛神力令彼得见，<a id="a-A8"></a>非众生力也。<a id="a-A9"></a>设阿罗汉及余处辟支佛等，<a id="a-AA"></a>亦以佛力故，<a id="a-AB"></a>所见无限。<a id="a-AC"></a>譬如转轮圣王飞行，<a id="a-AD"></a>一切营从及诸象马众畜，<a id="a-AE"></a>皆亦随去。<a id="a-AF"></a>今佛神力故，<a id="a-AG"></a>众生虽在远处，<a id="a-AH"></a>亦得相见。<a id="a-AI"></a>又如般舟三昧力故，<a id="a-AJ"></a>虽不得天眼，<a id="a-AK"></a>而见十方佛，<a id="a-AL"></a>眼耳（耳乃见字之形误）无碍。<a id="a-AM"></a>亦如劫尽烧时，<a id="a-AN"></a>一切众生自然皆得禅定、<a id="a-AO"></a>得天眼、<a id="a-AP"></a>天耳。<a id="a-AQ"></a>佛以神力令一切众生皆得远见，<a id="a-AR"></a>亦复如是。<a id="a-AS"></a>尔时，<a id="a-AT"></a>世尊在师子座而笑，<a id="a-AU"></a>笑如先说，<a id="a-AV"></a>余未说者今当说。</p>
  <p id="aAW">问曰：<a id="a-AX"></a>此间众生远见彼方，<a id="a-AY"></a>是佛神力。<a id="a-AZ"></a>彼间众生亦见此方，<a id="a-Aa"></a>是谁力耶？</p>
  <p id="aAb">答曰：<a id="a-Ac"></a>是释迦牟尼佛力，<a id="a-Ad"></a>令彼得见此间三千大千世界，<a id="a-Ae"></a>及见释迦牟尼佛，<a id="a-Af"></a>并一切众会；<a id="a-Ag"></a>南西北方、<a id="a-Ah"></a>四维、<a id="a-Ai"></a>上、<a id="a-Aj"></a>下，<a id="a-Ak"></a>亦复如是。</p>
  <p data-pb></p>
  <h2 id="aAl">释初品中十方诸菩萨来</h2>
  <p id="aAm">【经】是时，<a id="a-An"></a>东方过如恒河沙等诸佛世界，<a id="a-Ao"></a>其世界最在边，<a id="a-Ap"></a>世界名多宝，<a id="a-Aq"></a>佛号宝积，<a id="a-Ar"></a>今现在为诸菩萨摩诃萨说般若波罗蜜。</p>
  <p id="aAs">【论】问曰：<a id="a-At"></a>如佛所说一切世界，<a id="a-Au"></a>无量无边，<a id="a-Av"></a>云何言其世界最在边？<a id="a-Aw"></a>最在边者，<a id="a-Ax"></a>是堕有边相；<a id="a-Ay"></a>若世界有边，<a id="a-Az"></a>众生应尽。<a id="a-B0"></a>何以故？<a id="a-B1"></a>无量诸佛，<a id="a-B2"></a>一一佛度无量阿僧祇众生，<a id="a-B3"></a>令入无余涅槃，<a id="a-B4"></a>更无新众生，<a id="a-B5"></a>故者应尽！</p>
  <p id="aB6">答曰：<a id="a-B7"></a>佛经虽言世界无量，<a id="a-B8"></a>此方便说，<a id="a-B9"></a>非是实教。<a id="a-BA"></a>如实无神，<a id="a-BB"></a>方便故说言有神。<a id="a-BC"></a>此十四难，<a id="a-BD"></a>世界有边、<a id="a-BE"></a>无边，<a id="a-BF"></a>俱为邪见。<a id="a-BG"></a>若无边，<a id="a-BH"></a>佛不应有一切智。<a id="a-BI"></a>何以故？<a id="a-BJ"></a>智慧普知，<a id="a-BK"></a>无物不尽，<a id="a-BL"></a>是名一切智。<a id="a-BM"></a>若世界无边，<a id="a-BN"></a>是有所不尽；<a id="a-BO"></a>若有边，<a id="a-BP"></a>如先说咎。<a id="a-BQ"></a>此二俱邪见。<a id="a-BR"></a>何以故？<a id="a-BS"></a>依无边以破有边故。<a id="a-BT"></a>是多宝世界，<a id="a-BU"></a>非一切世界边，<a id="a-BV"></a>是释迦牟尼佛因缘众生可应度者最在边。<a id="a-BW"></a>譬如一国中最在边，<a id="a-BX"></a>不言一阎浮提最在边。<a id="a-BY"></a>若无边，<a id="a-BZ"></a>佛不应一切知者。<a id="a-Ba"></a>如上佛义中答，<a id="a-Bb"></a>佛智无量故应知，<a id="a-Bc"></a>譬如函大故盖亦大。</p>
  <p id="aBd">问曰：<a id="a-Be"></a>世界名多宝，<a id="a-Bf"></a>宝有二种：<a id="a-Bg"></a>财宝、<a id="a-Bh"></a>法宝。<a id="a-Bi"></a>何等宝多，<a id="a-Bj"></a>名为多宝世界？</p>
  <p id="aBk">答曰：<a id="a-Bl"></a>二种皆有。<a id="a-Bm"></a>又多菩萨照法性等诸宝（言此宝大菩萨所有，<a id="a-Bn"></a>以为宝冠。<a id="a-Bo"></a>宝冠中皆见诸佛，<a id="a-Bp"></a>又了达一切诸法之性）多故名为多宝。<a id="a-Bq"></a>是中有佛名宝积，<a id="a-Br"></a>以无漏根、<a id="a-Bs"></a>力、<a id="a-Bt"></a>觉、<a id="a-Bu"></a>道等法宝集故，<a id="a-Bv"></a>名为宝积。</p>
  <p id="aBw">问曰：<a id="a-Bx"></a>若尔者，<a id="a-By"></a>一切佛皆应号宝积，<a id="a-Bz"></a>何以独称彼佛为宝积？</p>
  <p id="aC0">答曰：<a id="a-C1"></a>虽一切诸佛皆有此宝，<a id="a-C2"></a>但彼佛即以此宝为名。<a id="a-C3"></a>如弥勒名为慈氏，<a id="a-C4"></a>诸佛虽皆有慈，<a id="a-C5"></a>但弥勒即以慈为名。</p>
  <p id="aC6">复次，<a id="a-C7"></a>如宝华佛生时，<a id="a-C8"></a>一切身边有种种华色光明故，<a id="a-C9"></a>名宝华太子。<a id="a-CA"></a>如燃灯佛生时，<a id="a-CB"></a>一切身边如灯故，<a id="a-CC"></a>名燃灯太子，<a id="a-CD"></a>作佛亦名燃灯，<a id="a-CE"></a>旧名锭光佛。<a id="a-CF"></a>宝积佛亦如是，<a id="a-CG"></a>应当初生时，<a id="a-CH"></a>亦多诸宝物生，<a id="a-CI"></a>或地生，<a id="a-CJ"></a>或天雨种种宝集，<a id="a-CK"></a>故名为宝积。</p>
  <p id="aCL">问曰：<a id="a-CM"></a>唯有释迦牟尼一佛，<a id="a-CN"></a>无十方佛。<a id="a-CO"></a>何以故？<a id="a-CP"></a>是释迦牟尼佛无量威力，<a id="a-CQ"></a>无量神通，<a id="a-CR"></a>能度一切众生，<a id="a-CS"></a>更无余佛。<a id="a-CT"></a>如说：<a id="a-CU"></a>阿难一心思惟过去诸佛：<a id="a-CV"></a>“宝华、<a id="a-CW"></a>燃灯等皆生好世，<a id="a-CX"></a>寿命极长，<a id="a-CY"></a>能度一切众生。<a id="a-CZ"></a>今释迦牟尼佛恶世生，<a id="a-Ca"></a>寿命短，<a id="a-Cb"></a>将无不能度一切弟子耶？<a id="a-Cc"></a>”如是心疑，<a id="a-Cd"></a>佛时即知阿难心之所念，<a id="a-Ce"></a>即以日出时，<a id="a-Cf"></a>入日出三昧。<a id="a-Cg"></a>尔时，<a id="a-Ch"></a>佛身一切毛孔出诸光明，<a id="a-Ci"></a>亦如日边出诸光明，<a id="a-Cj"></a>其光遍照阎浮提内；<a id="a-Ck"></a>其明满已，<a id="a-Cl"></a>照四天下；<a id="a-Cm"></a>照四天下满已，<a id="a-Cn"></a>照三千大千世界；<a id="a-Co"></a>三千大千世界满已，<a id="a-Cp"></a>照十方无量世界。<a id="a-Cq"></a>尔时，<a id="a-Cr"></a>世尊从脐边出诸宝莲华，<a id="a-Cs"></a>如偈说：</p>
  <p id="aCt"></p>
  <p id="aCu"></p>
  <p id="aCv"></p>
  <p id="aCw"></p>
  <p id="aCx"></p>
  <p id="aCy"></p>
  <p id="aCz"></p>
  <p id="aD0"></p>
  <p id="aD1"></p>
  <p id="aD2"></p>
  <p id="aD3"></p>
  <p id="aD4"></p>
  <p id="aD5"></p>
  <p id="aD6"></p>
  <p id="aD7"></p>
  <p id="aD8"></p>
  <p id="aD9"></p>
  <p id="aDA"></p>
  <p id="aDB"></p>
  <p id="aDC"></p>
  <p id="aDD"></p>
  <p id="aDE"></p>
  <p id="aDF"></p>
  <p id="aDG"></p>
  <p id="aDH"></p>
  <p id="aDI"></p>
  <p id="aDJ"></p>
  <p id="aDK"></p>
  <p id="aDL"></p>
  <p id="aDM"></p>
  <p id="aDN"></p>
  <p id="aDO"></p>
  <p id="aDP"></p>
  <p id="aDQ"></p>
  <p id="aDR"></p>
  <p id="aDS"></p>
  <p id="aDT"></p>
  <p id="aDU"></p>
  <p id="aDV"></p>
  <p id="aDW"></p>
  <p id="aDX"></p>
  <p id="aDY"></p>
  <p id="aDZ"></p>
  <p id="aDa"></p>
  <p id="aDb"></p>
  <p id="aDc"></p>
  <p id="aDd"></p>
  <p id="aDe"></p>
  <p id="aDf"></p>
  <p id="aDg"></p>
  <p id="aDh"></p>
  <p id="aDi"></p>
  <p id="aDj"></p>
  <p id="aDk"></p>
  <p id="aDl"></p>
  <p id="aDm"></p>
  <p id="aDn"></p>
  <p id="aDo"></p>
  <p id="aDp"></p>
  <p id="aDq"></p>
  <p id="aDr"></p>
  <p id="aDs"></p>
  <p id="aDt"></p>
  <p id="aDu"></p>
  <p id="aDv"></p>
  <p id="aDw"></p>
  <p id="aDx"></p>
  <p id="aDy"></p>
  <p id="aDz"></p>
  <p id="aE0"></p>
  <p id="aE1"></p>
  <p id="aE2"></p>
  <p id="aE3"></p>
  <p id="aE4"></p>
  <p id="aE5"></p>
  <p id="aE6"></p>
  <p id="aE7">【经】尔时，<a id="a-E8"></a>彼世界有菩萨，<a id="a-E9"></a>名曰普明。</p>
  <p id="aEA">【论】菩萨义，<a id="a-EB"></a>如赞菩萨品中已说。</p>
  <p id="aEC">问曰：<a id="a-ED"></a>云何名普明？</p>
  <p id="aEE">答曰：<a id="a-EF"></a>其明常照一切世界，<a id="a-EG"></a>是故名普明。</p>
  <p id="aEH">【经】见此大光，<a id="a-EI"></a>见地大动，<a id="a-EJ"></a>又见佛身，<a id="a-EK"></a>到宝积佛所白佛言：<a id="a-EL"></a>“世尊，<a id="a-EM"></a>今何因缘，<a id="a-EN"></a>有此光明照于世间，<a id="a-EO"></a>地大震动，<a id="a-EP"></a>又见佛身？<a id="a-EQ"></a>”</p>
  <p id="aER">【论】地动，<a id="a-ES"></a>佛身光明，<a id="a-ET"></a>如先说。</p>
  <p id="aEU">问曰：<a id="a-EV"></a>是普明菩萨，<a id="a-EW"></a>于诸菩萨中最尊第一，<a id="a-EX"></a>应自知因缘，<a id="a-EY"></a>何以问佛？</p>
  <p id="aEZ">答曰：<a id="a-Ea"></a>是普明菩萨虽大，<a id="a-Eb"></a>不能知诸佛智慧、<a id="a-Ec"></a>神力，<a id="a-Ed"></a>譬如月光虽大，<a id="a-Ee"></a>日出则灭，<a id="a-Ef"></a>以是故问佛。</p>
  <p id="aEg">复次，<a id="a-Eh"></a>菩萨常欲见佛，<a id="a-Ei"></a>心无厌足，<a id="a-Ej"></a>无因缘尚欲见佛，<a id="a-Ek"></a>何况有大因缘？</p>
  <p id="aEl">复次，<a id="a-Em"></a>是事不应疑！<a id="a-En"></a>譬如犊子随母，<a id="a-Eo"></a>未足怪也。<a id="a-Ep"></a>又如小王朝宗大王，<a id="a-Eq"></a>法应尔故。<a id="a-Er"></a>诸大菩萨亦如是，<a id="a-Es"></a>得利大故，<a id="a-Et"></a>常欲随佛。<a id="a-Eu"></a>是菩萨见是事，<a id="a-Ev"></a>心即觉知，<a id="a-Ew"></a>是必大事；<a id="a-Ex"></a>见无数无量世界，<a id="a-Ey"></a>皆得相见，<a id="a-Ez"></a>以是故问。</p>
  <p id="aF0">复次，<a id="a-F1"></a>有人言：<a id="a-F2"></a>“是菩萨自有神力能知，<a id="a-F3"></a>亦是释迦牟尼佛力令知，<a id="a-F4"></a>但为诸小菩萨不知故问佛。<a id="a-F5"></a>诸小菩萨怖难未除，<a id="a-F6"></a>不能问佛，<a id="a-F7"></a>是故为之发问。<a id="a-F8"></a>”是普明菩萨发其世界，<a id="a-F9"></a>与诸小男子、<a id="a-FA"></a>小女人俱，<a id="a-FB"></a>以是故知不能问佛。<a id="a-FC"></a>譬如大象能躄大树，<a id="a-FD"></a>令诸小象得食枝叶，<a id="a-FE"></a>是故问佛：<a id="a-FF"></a>大德，<a id="a-FG"></a>何因何缘有此大光明，<a id="a-FH"></a>大地震动，<a id="a-FI"></a>又见佛身？</p>
  <p id="aFJ"></p>
 </body>
</html>