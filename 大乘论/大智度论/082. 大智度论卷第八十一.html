<!doctype html>
<html id="z3IBVIxuW" data-ver="1529">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第八十一</h1>
  <h2 id="a2">释六度相摄品第六十八之下</h2>
  <p id="a3">【经】须菩提白佛言“世尊，<a id="a-4"></a>云何菩萨摩诃萨住羼提波罗蜜取檀波罗蜜？<a id="a-5"></a>”</p>
  <p id="a6">佛言：<a id="a-7"></a>“菩萨从初发心乃至道场，<a id="a-8"></a>于其中间，<a id="a-9"></a>若一切众生来瞋恚骂詈，<a id="a-A"></a>若节节支解，<a id="a-B"></a>菩萨住于忍辱，<a id="a-C"></a>作是念：<a id="a-D"></a>‘我应布施一切众生，<a id="a-E"></a>不应不与：<a id="a-F"></a>是众生须食与食，<a id="a-G"></a>须饮与饮，<a id="a-H"></a>乃至资生所须，<a id="a-I"></a>尽皆与之。<a id="a-J"></a>持是功德与一切众生共之，<a id="a-K"></a>回向阿耨多罗三藐三菩提。<a id="a-L"></a>’是菩萨回向时不生二心：<a id="a-M"></a>谁回向者？<a id="a-N"></a>回向何处？<a id="a-O"></a>是为菩萨住羼提波罗蜜取檀波罗蜜。<a id="a-P"></a>”</p>
  <p id="aQ">“世尊，<a id="a-R"></a>云何菩萨摩诃萨住羼提波罗蜜取尸罗波罗蜜？<a id="a-S"></a>”</p>
  <p id="aT">佛言：<a id="a-U"></a>“菩萨从初发心乃至道场，<a id="a-V"></a>于其中间，<a id="a-W"></a>终不夺他命，<a id="a-X"></a>不与不取，<a id="a-Y"></a>乃至不邪见，<a id="a-Z"></a>亦不贪声闻、<a id="a-a"></a>辟支佛地。<a id="a-b"></a>持是功德与一切众生共之，<a id="a-c"></a>回向阿耨多罗三藐三菩提。<a id="a-d"></a>是菩萨回向时三种心不生：<a id="a-e"></a>谁回向阿耨多罗三藐三菩提？<a id="a-f"></a>用何法回向？<a id="a-g"></a>回向何处？<a id="a-h"></a>是为菩萨住羼提波罗蜜取尸罗波罗蜜。<a id="a-i"></a>”</p>
  <p id="aj">“世尊，<a id="a-k"></a>云何菩萨摩诃萨住羼提波罗蜜取毗梨耶波罗蜜？<a id="a-l"></a>”</p>
  <p id="am">佛言：<a id="a-n"></a>“菩萨住羼提波罗蜜生精进，<a id="a-o"></a>作是念：<a id="a-p"></a>‘我当往一由旬，<a id="a-q"></a>若十由旬、<a id="a-r"></a>百千万亿由旬，<a id="a-s"></a>过一世界，<a id="a-t"></a>乃至过百千万亿世界，<a id="a-u"></a>乃至教一人令持五戒；<a id="a-v"></a>何况令得须陀洹果，<a id="a-w"></a>乃至阿罗汉果、<a id="a-x"></a>辟支佛道、<a id="a-y"></a>阿耨多罗三藐三菩提！<a id="a-z"></a>持是功德与一切众生共之，<a id="a-10"></a>回向阿耨多罗三藐三菩提。<a id="a-11"></a>’是为菩萨住羼提波罗蜜取毗梨耶波罗蜜。<a id="a-12"></a>”</p>
  <p id="a13">“世尊，<a id="a-14"></a>云何菩萨摩诃萨住羼提波罗蜜取禅波罗蜜？<a id="a-15"></a>”</p>
  <p id="a16">佛言：<a id="a-17"></a>“菩萨住羼提波罗蜜，<a id="a-18"></a>离欲、<a id="a-19"></a>离恶不善法，<a id="a-1A"></a>有觉有观，<a id="a-1B"></a>离生喜乐入初禅，<a id="a-1C"></a>乃至入第四禅；<a id="a-1D"></a>是诸禅中净心心数法，<a id="a-1E"></a>皆回向萨婆若。<a id="a-1F"></a>回向时，<a id="a-1G"></a>是菩萨诸禅及禅支皆不可得。<a id="a-1H"></a>是为菩萨住羼提波罗蜜取禅波罗蜜。<a id="a-1I"></a>”</p>
  <p id="a1J">“世尊，<a id="a-1K"></a>云何菩萨摩诃萨住羼提波罗蜜取般若波罗蜜？<a id="a-1L"></a>”</p>
  <p id="a1M">佛言：<a id="a-1N"></a>“菩萨住羼提波罗蜜，<a id="a-1O"></a>观诸法若离相、<a id="a-1P"></a>若寂灭相、<a id="a-1Q"></a>若无尽相；<a id="a-1R"></a>不以寂灭相作证，<a id="a-1S"></a>乃至坐道场得一切种智，<a id="a-1T"></a>从道场起便转法轮。<a id="a-1U"></a>是为菩萨住羼提波罗蜜取般若波罗蜜，<a id="a-1V"></a>不取不舍故。<a id="a-1W"></a>”</p>
  <p id="a1X">须菩提白佛言：<a id="a-1Y"></a>“世尊，<a id="a-1Z"></a>云何菩萨摩诃萨住毗梨耶波罗蜜取檀波罗蜜？<a id="a-1a"></a>”</p>
  <p id="a1b">佛告须菩提：<a id="a-1c"></a>“菩萨住毗梨耶波罗蜜，<a id="a-1d"></a>身心精进，<a id="a-1e"></a>不懈不息，<a id="a-1f"></a>作是念：<a id="a-1g"></a>‘我必应当得阿耨多罗三藐三菩提，<a id="a-1h"></a>不应不得。<a id="a-1i"></a>’是菩萨为利益众生故，<a id="a-1j"></a>往一由旬，<a id="a-1k"></a>若百千万亿由旬，<a id="a-1l"></a>若过一世界，<a id="a-1m"></a>若过百千万亿世界，<a id="a-1n"></a>住毗梨耶波罗蜜中，<a id="a-1o"></a>若不得一人教令入佛道中，<a id="a-1p"></a>若声闻道中，<a id="a-1q"></a>若辟支佛道中，<a id="a-1r"></a>或得一人教令行十善道，<a id="a-1s"></a>精进不懈，<a id="a-1t"></a>法施及以财施令具足。<a id="a-1u"></a>持是功德与众生共之，<a id="a-1v"></a>回向阿耨多罗三藐三菩提，<a id="a-1w"></a>不回向声闻、<a id="a-1x"></a>辟支佛地。<a id="a-1y"></a>是为菩萨住毗梨耶波罗蜜取檀波罗蜜。<a id="a-1z"></a>”</p>
  <p id="a20">“世尊，<a id="a-21"></a>云何菩萨摩诃萨住毗梨耶波罗蜜取尸罗波罗蜜？<a id="a-22"></a>”</p>
  <p id="a23">佛言：<a id="a-24"></a>“菩萨住毗梨耶波罗蜜，<a id="a-25"></a>从初发意乃至坐道场，<a id="a-26"></a>自不杀生，<a id="a-27"></a>不教他杀，<a id="a-28"></a>赞不杀生法，<a id="a-29"></a>欢喜赞叹不杀生者；<a id="a-2A"></a>乃至自远离邪见，<a id="a-2B"></a>教他远离邪见，<a id="a-2C"></a>赞不邪见法，<a id="a-2D"></a>欢喜赞叹不邪见者。<a id="a-2E"></a>是菩萨住尸罗波罗蜜因缘，<a id="a-2F"></a>不求欲界、<a id="a-2G"></a>色界、<a id="a-2H"></a>无色界福，<a id="a-2I"></a>不求声闻、<a id="a-2J"></a>辟支佛地。<a id="a-2K"></a>持是功德与众生共之，<a id="a-2L"></a>回向阿耨多罗三藐三菩提，<a id="a-2M"></a>不生三种心，<a id="a-2N"></a>不见回向者，<a id="a-2O"></a>不见回向法，<a id="a-2P"></a>不见回向处。<a id="a-2Q"></a>是为菩萨住毗梨耶波罗蜜取尸罗波罗蜜。<a id="a-2R"></a>”</p>
  <p id="a2S">“世尊，<a id="a-2T"></a>云何菩萨摩诃萨住毗梨耶波罗蜜取羼提波罗蜜？<a id="a-2U"></a>”</p>
  <p id="a2V">佛言：<a id="a-2W"></a>“菩萨住毗梨耶波罗蜜，<a id="a-2X"></a>从初发意乃至坐道场，<a id="a-2Y"></a>于其中间，<a id="a-2Z"></a>若人、<a id="a-2a"></a>若非人来节节支解，<a id="a-2b"></a>菩萨作是念：<a id="a-2c"></a>‘割我者谁？<a id="a-2d"></a>截我者谁？<a id="a-2e"></a>夺我者谁？<a id="a-2f"></a>’复作是念：<a id="a-2g"></a>‘我大得善利，<a id="a-2h"></a>我为众生故受身，<a id="a-2i"></a>众生还自来取。<a id="a-2j"></a>’是时菩萨正忆念诸法实相，<a id="a-2k"></a>持是功德与众生共之，<a id="a-2l"></a>回向阿耨多罗三藐三菩提，<a id="a-2m"></a>不向声闻、<a id="a-2n"></a>辟支佛地。<a id="a-2o"></a>是为菩萨住毗梨耶波罗蜜取羼提波罗蜜。<a id="a-2p"></a>”</p>
  <p id="a2q">“世尊，<a id="a-2r"></a>云何菩萨摩诃萨住毗梨耶波罗蜜取禅波罗蜜？<a id="a-2s"></a>”</p>
  <p id="a2t">佛言：<a id="a-2u"></a>“菩萨住毗梨耶波罗蜜，<a id="a-2v"></a>离欲、<a id="a-2w"></a>离恶不善法，<a id="a-2x"></a>有觉有观，<a id="a-2y"></a>离生喜乐入初禅，<a id="a-2z"></a>第二、<a id="a-30"></a>第三、<a id="a-31"></a>第四禅，<a id="a-32"></a>入慈悲喜舍，<a id="a-33"></a>乃至入非有想非无想处；<a id="a-34"></a>持是禅无量、<a id="a-35"></a>无色定，<a id="a-36"></a>不受果报，<a id="a-37"></a>生于利益众生之处，<a id="a-38"></a>以六波罗蜜成就众生，<a id="a-39"></a>所谓檀波罗蜜乃至般若波罗蜜；<a id="a-3A"></a>从一佛土至一佛土，<a id="a-3B"></a>亲近供养诸佛种善根。<a id="a-3C"></a>是为菩萨住毗梨耶波罗蜜取禅波罗蜜。<a id="a-3D"></a>”</p>
  <p id="a3E">“世尊，<a id="a-3F"></a>云何菩萨摩诃萨住毗梨耶波罗蜜取般若波罗蜜？<a id="a-3G"></a>”</p>
  <p id="a3H">佛言：<a id="a-3I"></a>“菩萨住毗梨耶波罗蜜，<a id="a-3J"></a>不见檀波罗蜜法，<a id="a-3K"></a>不见檀波罗蜜相；<a id="a-3L"></a>乃至不见禅波罗蜜法，<a id="a-3M"></a>不见禅波罗蜜相；<a id="a-3N"></a>四念处乃至一切种智，<a id="a-3O"></a>亦不见法，<a id="a-3P"></a>亦不见相，<a id="a-3Q"></a>不见一切法非法、<a id="a-3R"></a>非非法，<a id="a-3S"></a>于法中无所著，<a id="a-3T"></a>是菩萨所作如所言。<a id="a-3U"></a>是为菩萨住毗梨耶波罗蜜取般若波罗蜜。<a id="a-3V"></a>”</p>
  <p id="a3W">须菩提白佛言：<a id="a-3X"></a>“世尊，<a id="a-3Y"></a>云何菩萨摩诃萨住禅波罗蜜取檀波罗蜜？<a id="a-3Z"></a>”</p>
  <p id="a3a">佛言：<a id="a-3b"></a>“菩萨摩诃萨住禅波罗蜜，<a id="a-3c"></a>离诸欲、<a id="a-3d"></a>离恶不善法，<a id="a-3e"></a>有觉有观，<a id="a-3f"></a>离生喜乐入初禅，<a id="a-3g"></a>第二、<a id="a-3h"></a>第三、<a id="a-3i"></a>第四禅，<a id="a-3j"></a>入慈悲喜舍，<a id="a-3k"></a>乃至入非有想非无想处；<a id="a-3l"></a>住禅波罗蜜中心不乱，<a id="a-3m"></a>行二施以施众生；<a id="a-3n"></a>法施、<a id="a-3o"></a>财施。<a id="a-3p"></a>自行二施，<a id="a-3q"></a>教他行二施，<a id="a-3r"></a>赞叹二施法，<a id="a-3s"></a>欢喜赞叹行二施者。<a id="a-3t"></a>持是功德与众生共之，<a id="a-3u"></a>回向阿耨多罗三藐三菩提，<a id="a-3v"></a>不向声闻、<a id="a-3w"></a>辟支佛地。<a id="a-3x"></a>是为菩萨住禅波罗蜜取檀波罗蜜。<a id="a-3y"></a>”</p>
  <p id="a3z">“世尊，<a id="a-40"></a>云何菩萨摩诃萨住禅波罗蜜取尸罗波罗蜜？<a id="a-41"></a>”</p>
  <p id="a42">佛言：<a id="a-43"></a>“菩萨住禅波罗蜜，<a id="a-44"></a>不生淫欲、<a id="a-45"></a>瞋恚、<a id="a-46"></a>愚痴心，<a id="a-47"></a>不生恼他心，<a id="a-48"></a>但修行一切智相应心。<a id="a-49"></a>持是功德与众生共之，<a id="a-4A"></a>回向阿耨多罗三藐三菩提，<a id="a-4B"></a>不向声闻、<a id="a-4C"></a>辟支佛地。<a id="a-4D"></a>是为菩萨住禅波罗蜜取尸罗波罗蜜。<a id="a-4E"></a>”</p>
  <p id="a4F">“世尊，<a id="a-4G"></a>云何菩萨摩诃萨住禅波罗蜜取羼提波罗蜜？<a id="a-4H"></a>”</p>
  <p id="a4I">佛言：<a id="a-4J"></a>“菩萨住禅波罗蜜，<a id="a-4K"></a>观色如聚沫，<a id="a-4L"></a>观受如泡，<a id="a-4M"></a>观想如野马，<a id="a-4N"></a>观行如芭蕉，<a id="a-4O"></a>观识如幻；<a id="a-4P"></a>作是观时，<a id="a-4Q"></a>见五众无坚固相，<a id="a-4R"></a>作是念：<a id="a-4S"></a>‘割我者谁？<a id="a-4T"></a>截我者谁？<a id="a-4U"></a>谁受、<a id="a-4V"></a>谁想、<a id="a-4W"></a>谁行、<a id="a-4X"></a>谁识？<a id="a-4Y"></a>谁骂者？<a id="a-4Z"></a>谁受骂者？<a id="a-4a"></a>谁生瞋恚？<a id="a-4b"></a>’是为菩萨住禅波罗蜜取羼提波罗蜜。<a id="a-4c"></a>”</p>
  <p id="a4d">“世尊，<a id="a-4e"></a>云何菩萨摩诃萨住禅波罗蜜取毗梨耶波罗蜜？<a id="a-4f"></a>”</p>
  <p id="a4g">佛言：<a id="a-4h"></a>“菩萨住禅波罗蜜，<a id="a-4i"></a>离欲、<a id="a-4j"></a>离恶不善法，<a id="a-4k"></a>有觉有观，<a id="a-4l"></a>离生喜乐入初禅，<a id="a-4m"></a>第二、<a id="a-4n"></a>第三、<a id="a-4o"></a>第四禅。<a id="a-4p"></a>是诸禅及支，<a id="a-4q"></a>取相生种种神通：<a id="a-4r"></a>履水如地，<a id="a-4s"></a>入地如水，<a id="a-4t"></a>如先说；<a id="a-4u"></a>天耳闻二种声，<a id="a-4v"></a>若天、<a id="a-4w"></a>若人；<a id="a-4x"></a>知他心，<a id="a-4y"></a>若摄心、<a id="a-4z"></a>若乱心，<a id="a-50"></a>乃至有上心、<a id="a-51"></a>无上心；<a id="a-52"></a>忆种种宿命，<a id="a-53"></a>如先说；<a id="a-54"></a>以天眼净过人眼，<a id="a-55"></a>见众生乃至如业受报，<a id="a-56"></a>如先说。<a id="a-57"></a>菩萨住是五神通，<a id="a-58"></a>从一佛世界至一佛世界，<a id="a-59"></a>亲近供养诸佛种善根，<a id="a-5A"></a>成就众生，<a id="a-5B"></a>净佛世界。<a id="a-5C"></a>持是功德与众生共之，<a id="a-5D"></a>回向阿耨多罗三藐三菩提。<a id="a-5E"></a>是为菩萨住禅波罗蜜取毗梨耶波罗蜜。<a id="a-5F"></a>”</p>
  <p id="a5G">“世尊，<a id="a-5H"></a>云何菩萨摩诃萨住禅波罗蜜取般若波罗蜜？<a id="a-5I"></a>”</p>
  <p id="a5J">佛言：<a id="a-5K"></a>“菩萨住禅波罗蜜，<a id="a-5L"></a>不得色，<a id="a-5M"></a>不得受、<a id="a-5N"></a>想、<a id="a-5O"></a>行、<a id="a-5P"></a>识；<a id="a-5Q"></a>不得檀波罗蜜、<a id="a-5R"></a>尸罗波罗蜜、<a id="a-5S"></a>羼提波罗蜜、<a id="a-5T"></a>毗梨耶波罗蜜、<a id="a-5U"></a>禅波罗蜜，<a id="a-5V"></a>不得般若波罗蜜；<a id="a-5W"></a>不得四念处，<a id="a-5X"></a>乃至不得一切种智；<a id="a-5Y"></a>不得有为性，<a id="a-5Z"></a>不得无为性。<a id="a-5a"></a>不得故不作，<a id="a-5b"></a>不作故不生，<a id="a-5c"></a>不生故不灭。<a id="a-5d"></a>何以故？<a id="a-5e"></a>有佛无佛，<a id="a-5f"></a>是如、<a id="a-5g"></a>法相、<a id="a-5h"></a>法性常住，<a id="a-5i"></a>不生不灭，<a id="a-5j"></a>常一心应萨婆若行。<a id="a-5k"></a>是为菩萨住禅波罗蜜取般若波罗蜜。<a id="a-5l"></a>”</p>
  <p id="a5m">须菩提白佛言：<a id="a-5n"></a>“世尊，<a id="a-5o"></a>云何菩萨摩诃萨住般若波罗蜜取檀波罗蜜？<a id="a-5p"></a>”</p>
  <p id="a5q">佛言：<a id="a-5r"></a>“菩萨住般若波罗蜜，<a id="a-5s"></a>内空、<a id="a-5t"></a>内空不可得，<a id="a-5u"></a>外空，<a id="a-5v"></a>外空不可得，<a id="a-5w"></a>内外空、<a id="a-5x"></a>内外空不可得，<a id="a-5y"></a>空空、<a id="a-5z"></a>空空不可得，<a id="a-60"></a>乃至一切法空、<a id="a-61"></a>一切法空不可得。<a id="a-62"></a>菩萨住是十四空中，<a id="a-63"></a>不得色相若空、<a id="a-64"></a>若不空，<a id="a-65"></a>不得受、<a id="a-66"></a>想、<a id="a-67"></a>行、<a id="a-68"></a>识相若空、<a id="a-69"></a>若不空，<a id="a-6A"></a>不得四念处若空、<a id="a-6B"></a>若不空，<a id="a-6C"></a>乃至不得阿耨多罗三藐三菩提若空、<a id="a-6D"></a>若不空，<a id="a-6E"></a>不得有为性、<a id="a-6F"></a>无为性若空、<a id="a-6G"></a>若不空。<a id="a-6H"></a>是菩萨摩诃萨如是住般若波罗蜜中，<a id="a-6I"></a>有所布施，<a id="a-6J"></a>若饮食、<a id="a-6K"></a>衣服、<a id="a-6L"></a>种种资生之具，<a id="a-6M"></a>观是布施空。<a id="a-6N"></a>何等空？<a id="a-6O"></a>施者、<a id="a-6P"></a>受者及财物空，<a id="a-6Q"></a>不令悭著心生。<a id="a-6R"></a>何以故？<a id="a-6S"></a>菩萨摩诃萨行般若波罗蜜，<a id="a-6T"></a>从初发意乃至坐道场，<a id="a-6U"></a>无有妄想分别。<a id="a-6V"></a>如诸佛得阿耨多罗三藐三菩提时，<a id="a-6W"></a>无悭著心；<a id="a-6X"></a>菩萨摩诃萨亦如是，<a id="a-6Y"></a>行般若波罗蜜时，<a id="a-6Z"></a>无悭著心。<a id="a-6a"></a>是菩萨所可尊者，<a id="a-6b"></a>般若波罗蜜。<a id="a-6c"></a>是为菩萨住般若波罗蜜取檀波罗蜜。<a id="a-6d"></a>”</p>
  <p id="a6e">“世尊，<a id="a-6f"></a>云何菩萨摩诃萨住般若波罗蜜取尸罗波罗蜜？<a id="a-6g"></a>”</p>
  <p id="a6h">佛言：<a id="a-6i"></a>“菩萨住般若波罗蜜，<a id="a-6j"></a>不生声闻、<a id="a-6k"></a>辟支佛心。<a id="a-6l"></a>何以故？<a id="a-6m"></a>是菩萨，<a id="a-6n"></a>声闻、<a id="a-6o"></a>辟支佛地不可得，<a id="a-6p"></a>趣向声闻、<a id="a-6q"></a>辟支佛心亦不可得。<a id="a-6r"></a>是菩萨摩诃萨从初发意乃至坐道场，<a id="a-6s"></a>于其中间，<a id="a-6t"></a>自不杀生，<a id="a-6u"></a>不教他杀，<a id="a-6v"></a>赞不杀法，<a id="a-6w"></a>欢喜赞叹不杀生者；<a id="a-6x"></a>乃至自不邪见，<a id="a-6y"></a>不教他邪见，<a id="a-6z"></a>赞不邪见法，<a id="a-70"></a>欢喜赞叹不邪见者。<a id="a-71"></a>以是持戒，<a id="a-72"></a>无法可取，<a id="a-73"></a>若声闻、<a id="a-74"></a>若辟支佛地，<a id="a-75"></a>何况余法？<a id="a-76"></a>是为菩萨住般若波罗蜜取尸罗波罗蜜。<a id="a-77"></a>”</p>
  <p id="a78">“世尊，<a id="a-79"></a>云何菩萨摩诃萨住般若波罗蜜取羼提波罗蜜？<a id="a-7A"></a>”</p>
  <p id="a7B">佛言：<a id="a-7C"></a>“菩萨住般若波罗蜜，<a id="a-7D"></a>随顺法忍生，<a id="a-7E"></a>作是念：<a id="a-7F"></a>‘此法中无有法若起若灭、<a id="a-7G"></a>若生若死、<a id="a-7H"></a>若受骂詈、<a id="a-7I"></a>若受恶口、<a id="a-7J"></a>若割若截、<a id="a-7K"></a>若破若缚、<a id="a-7L"></a>若打若杀。<a id="a-7M"></a>’是菩萨从初发意乃至坐道场，<a id="a-7N"></a>若一切众生来骂詈恶口，<a id="a-7O"></a>刀杖瓦石，<a id="a-7P"></a>割截伤害，<a id="a-7Q"></a>心不动作是念：<a id="a-7R"></a>‘甚可怪！<a id="a-7S"></a>此法中无有法受骂詈、<a id="a-7T"></a>恶口、<a id="a-7U"></a>割截、<a id="a-7V"></a>伤害者，<a id="a-7W"></a>而众生受诸苦恼！<a id="a-7X"></a>’是为菩萨住般若波罗蜜取羼提波罗蜜。<a id="a-7Y"></a>”</p>
  <p id="a7Z">“世尊，<a id="a-7a"></a>云何菩萨摩诃萨住般若波罗蜜取毗梨耶波罗蜜？<a id="a-7b"></a>”</p>
  <p id="a7c">佛言：<a id="a-7d"></a>“菩萨住般若波罗蜜，<a id="a-7e"></a>为众生说法，<a id="a-7f"></a>令行檀波罗蜜、<a id="a-7g"></a>尸波罗蜜、<a id="a-7h"></a>羼提波罗蜜、<a id="a-7i"></a>毗梨耶波罗蜜、<a id="a-7j"></a>禅波罗蜜、<a id="a-7k"></a>般若波罗蜜，<a id="a-7l"></a>教令行四念处乃至八圣道分，<a id="a-7m"></a>令得须陀洹果、<a id="a-7n"></a>斯陀含、<a id="a-7o"></a>阿那含、<a id="a-7p"></a>阿罗汉果、<a id="a-7q"></a>辟支佛道，<a id="a-7r"></a>令得阿耨多罗三藐三菩提，<a id="a-7s"></a>不住有为性中，<a id="a-7t"></a>不住无为性中。<a id="a-7u"></a>是为菩萨住般若波罗蜜取毗梨耶波罗蜜。<a id="a-7v"></a>”</p>
  <p id="a7w">“世尊，<a id="a-7x"></a>云何菩萨摩诃萨住般若波罗蜜取禅波罗蜜？<a id="a-7y"></a>”</p>
  <p id="a7z">佛言：<a id="a-80"></a>“菩萨住般若波罗蜜，<a id="a-81"></a>除诸佛三昧，<a id="a-82"></a>入余一切三昧，<a id="a-83"></a>若声闻三昧、<a id="a-84"></a>若辟支佛三昧、<a id="a-85"></a>若菩萨三昧，<a id="a-86"></a>皆行皆入。<a id="a-87"></a>是菩萨住诸三昧，<a id="a-88"></a>逆顺出入八背舍。<a id="a-89"></a>何等八？<a id="a-8A"></a>内有色相外观色，<a id="a-8B"></a>是初背舍；<a id="a-8C"></a>内无色相外观色，<a id="a-8D"></a>二背舍；<a id="a-8E"></a>净背舍，<a id="a-8F"></a>身作证，<a id="a-8G"></a>三背舍；<a id="a-8H"></a>过一切色相，<a id="a-8I"></a>灭有对相，<a id="a-8J"></a>不念种种相故，<a id="a-8K"></a>入无量虚空处，<a id="a-8L"></a>四背舍；<a id="a-8M"></a>过一切虚空处，<a id="a-8N"></a>入无边识处，<a id="a-8O"></a>五背舍；<a id="a-8P"></a>过一切识处，<a id="a-8Q"></a>入无所有处，<a id="a-8R"></a>六背舍；<a id="a-8S"></a>过一切无所有处，<a id="a-8T"></a>入非有想非无想处，<a id="a-8U"></a>七背舍；<a id="a-8V"></a>过一切非有想非无想处，<a id="a-8W"></a>入灭受想处，<a id="a-8X"></a>八背舍。</p>
  <p id="a8Y">“于是八背舍，<a id="a-8Z"></a>逆顺出入九次第定。<a id="a-8a"></a>何等九？<a id="a-8b"></a>离诸欲，<a id="a-8c"></a>离诸恶不善法，<a id="a-8d"></a>有觉有观，<a id="a-8e"></a>离生喜乐入初禅；<a id="a-8f"></a>乃至过非有想非无想处，<a id="a-8g"></a>入灭受想定。<a id="a-8h"></a>是名九次第定，<a id="a-8i"></a>逆顺出入。</p>
  <p id="a8j">“是菩萨依八背舍、<a id="a-8k"></a>九次第定，<a id="a-8l"></a>入师子奋迅三昧。<a id="a-8m"></a>云何名师子奋迅三昧？<a id="a-8n"></a>须菩提，<a id="a-8o"></a>菩萨离欲、<a id="a-8p"></a>恶不善法，<a id="a-8q"></a>有觉有观，<a id="a-8r"></a>离生喜乐入初禅，<a id="a-8s"></a>乃至入灭受想定；<a id="a-8t"></a>从灭受想定起，<a id="a-8u"></a>还入非有想非无想处；<a id="a-8v"></a>从非有想非无想处起，<a id="a-8w"></a>乃至还入初禅。</p>
  <p id="a8x">“是菩萨依师子奋迅三昧，<a id="a-8y"></a>入超越三昧。<a id="a-8z"></a>云何为超越三昧？<a id="a-90"></a>须菩提，<a id="a-91"></a>菩萨离欲、<a id="a-92"></a>离诸恶不善法，<a id="a-93"></a>有觉有观，<a id="a-94"></a>离生喜乐入初禅，<a id="a-95"></a>从初禅起乃至入非有想非无想处；<a id="a-96"></a>非有想非无想处起入灭受想定；<a id="a-97"></a>灭受想定起还入初禅，<a id="a-98"></a>从初禅起入灭受想定；<a id="a-99"></a>灭受想定起入二禅，<a id="a-9A"></a>二禅起入灭受想定；<a id="a-9B"></a>灭受想定起入三禅，<a id="a-9C"></a>三禅起入灭受想定；<a id="a-9D"></a>灭受想定起入四禅，<a id="a-9E"></a>四禅起入灭受想定；<a id="a-9F"></a>灭受想定起入空处，<a id="a-9G"></a>空处起入灭受想定；<a id="a-9H"></a>灭受想定起入识处，<a id="a-9I"></a>识处起入灭受想定；<a id="a-9J"></a>灭受想定起入无所有处，<a id="a-9K"></a>无所有处起入灭受想定；<a id="a-9L"></a>灭受想定起入非有想非无想处，<a id="a-9M"></a>非有想非无想处起入灭受想定。<a id="a-9N"></a>灭受想定起入散心中，<a id="a-9O"></a>散心中起入灭受想定，<a id="a-9P"></a>灭受想定起还入散心中；<a id="a-9Q"></a>散心中起入非有想非无想处，<a id="a-9R"></a>非有想非无想处起还住散心中；<a id="a-9S"></a>散心中起入无所有处，<a id="a-9T"></a>无所有处起住散心中；<a id="a-9U"></a>散心中起入识处，<a id="a-9V"></a>识处起住散心中；<a id="a-9W"></a>散心中起入空处，<a id="a-9X"></a>空处起住散心中；<a id="a-9Y"></a>散心中起入第四禅，<a id="a-9Z"></a>第四禅中起住散心中；<a id="a-9a"></a>散心中起入第三禅，<a id="a-9b"></a>第三禅中起住散心中；<a id="a-9c"></a>散心中起入第二禅，<a id="a-9d"></a>第二禅中起住散心中；<a id="a-9e"></a>散心中起入初禅，<a id="a-9f"></a>初禅中起住散心中。<a id="a-9g"></a>是菩萨摩诃萨住超越三昧，<a id="a-9h"></a>得诸法等相。<a id="a-9i"></a>是为菩萨住般若波罗蜜取禅波罗蜜。<a id="a-9j"></a>”</p>
  <p id="a9k">【论】问曰：<a id="a-9l"></a>何以但一波罗蜜为主？</p>
  <p id="a9m">答曰：<a id="a-9n"></a>行因缘次第应尔。<a id="a-9o"></a>菩萨有二种：<a id="a-9p"></a>在家、<a id="a-9q"></a>出家。<a id="a-9r"></a>在家菩萨福德因缘故大富，<a id="a-9s"></a>大富故求佛道因缘，<a id="a-9t"></a>行诸波罗蜜，<a id="a-9u"></a>宜先行布施。<a id="a-9v"></a>何以故？<a id="a-9w"></a>既有财物，<a id="a-9x"></a>又知罪福，<a id="a-9y"></a>兼有慈悲心于众生故，<a id="a-9z"></a>宜先行布施；<a id="a-A0"></a>随次第因缘，<a id="a-A1"></a>行诸波罗蜜。<a id="a-A2"></a>出家菩萨以无财故，<a id="a-A3"></a>次第宜持戒、<a id="a-A4"></a>忍辱、<a id="a-A5"></a>禅定。<a id="a-A6"></a>所宜故名为主。<a id="a-A7"></a>除财施，<a id="a-A8"></a>余波罗蜜皆出家人所宜行。<a id="a-A9"></a>菩萨以羼提波罗蜜为主，<a id="a-AA"></a>作是愿：<a id="a-AB"></a>“若人来割截身体，<a id="a-AC"></a>不应生瞋心。<a id="a-AD"></a>我今行菩萨道，<a id="a-AE"></a>应具足诸波罗蜜。<a id="a-AF"></a>”诸波罗蜜中，<a id="a-AG"></a>檀波罗蜜最在初；<a id="a-AH"></a>于檀中所重惜者，<a id="a-AI"></a>无过于身，<a id="a-AJ"></a>能以施人，<a id="a-AK"></a>不惜不瞋，<a id="a-AL"></a>能具足忍辱波罗蜜，<a id="a-AM"></a>摄取檀。<a id="a-AN"></a>菩萨住忍辱中布施众生衣食等诸物，<a id="a-AO"></a>尽给与，<a id="a-AP"></a>受者逆骂、<a id="a-AQ"></a>打害菩萨，<a id="a-AR"></a>破其施忍。<a id="a-AS"></a>菩萨作是念：<a id="a-AT"></a>“我不应为虚诳身故，<a id="a-AU"></a>毁波罗蜜道！<a id="a-AV"></a>我应布施，<a id="a-AW"></a>不应生恶心，<a id="a-AX"></a>不以小恶因缘故而生废退。<a id="a-AY"></a>”是菩萨命未尽间，<a id="a-AZ"></a>增益施心；<a id="a-Aa"></a>若命终时，<a id="a-Ab"></a>二波罗蜜力故，<a id="a-Ac"></a>即生好处续行布施。</p>
  <p id="aAd">取尸罗波罗蜜者，<a id="a-Ae"></a>问曰：<a id="a-Af"></a>住忍辱时不为恶即是戒，<a id="a-Ag"></a>何以故更说住忍取戒波罗蜜？<a id="a-Ah"></a>应当住戒摄忍！</p>
  <p id="aAi">答曰：<a id="a-Aj"></a>此中说相，<a id="a-Ak"></a>不说次第相生。<a id="a-Al"></a>虽和合而各各有相，<a id="a-Am"></a>若次第法，<a id="a-An"></a>应先戒后忍；<a id="a-Ao"></a>戒名不夺他命，<a id="a-Ap"></a>忍名不自惜命；<a id="a-Aq"></a>是故于忍辱中别说戒相。</p>
  <p id="aAr">复次，<a id="a-As"></a>忍名自摄其心，<a id="a-At"></a>不起瞋恚。<a id="a-Au"></a>持戒有二种：<a id="a-Av"></a>一者、<a id="a-Aw"></a>不恼众生；<a id="a-Ax"></a>二者、<a id="a-Ay"></a>自为，<a id="a-Az"></a>生禅定根本故。<a id="a-B0"></a>有菩萨行忍辱，<a id="a-B1"></a>未受持戒法，<a id="a-B2"></a>但以畏罪故忍辱，<a id="a-B3"></a>未能深怜愍众生。<a id="a-B4"></a>是人或从师闻，<a id="a-B5"></a>或自思惟：<a id="a-B6"></a>“持戒是佛道因缘，<a id="a-B7"></a>不娆众生。<a id="a-B8"></a>我今已能忍辱，<a id="a-B9"></a>则行此事易。<a id="a-BA"></a>”是名说忍辱能取尸罗波罗蜜。</p>
  <p id="aBB">复次，<a id="a-BC"></a>忍辱是心数法，<a id="a-BD"></a>持戒是色法；<a id="a-BE"></a>持戒名心生、<a id="a-BF"></a>口说、<a id="a-BG"></a>受持，<a id="a-BH"></a>忍辱但是心生，<a id="a-BI"></a>非受持法。</p>
  <p id="aBJ">复次，<a id="a-BK"></a>身口清净名持戒，<a id="a-BL"></a>意清净名忍辱。</p>
  <p id="aBM">问曰：<a id="a-BN"></a>禅智波罗蜜亦是心清净法，<a id="a-BO"></a>何以但说忍辱？</p>
  <p id="aBP">答曰：<a id="a-BQ"></a>禅智力大故不说，<a id="a-BR"></a>持戒时心未能清净，<a id="a-BS"></a>须忍辱守心故。<a id="a-BT"></a>此经中自说因缘：<a id="a-BU"></a>有菩萨大功德智慧利根，<a id="a-BV"></a>于现在佛所发心行诸波罗蜜，<a id="a-BW"></a>是故世世增益，<a id="a-BX"></a>乃至阿耨多罗三藐三菩提，<a id="a-BY"></a>不堕恶处。<a id="a-BZ"></a>为是菩萨故，<a id="a-Ba"></a>说从初发心，<a id="a-Bb"></a>乃至坐道场，<a id="a-Bc"></a>不生瞋心夺众生命，<a id="a-Bd"></a>亦不著二乘，<a id="a-Be"></a>皆是二波罗蜜功德故。<a id="a-Bf"></a>离三种心，<a id="a-Bg"></a>回向阿耨多罗三藐三菩提。<a id="a-Bh"></a>三心者，<a id="a-Bi"></a>无人、<a id="a-Bj"></a>无法、<a id="a-Bk"></a>无回向处，<a id="a-Bl"></a>无有我心、<a id="a-Bm"></a>颠倒心。</p>
  <p id="aBn">取毗梨耶波罗蜜者，<a id="a-Bo"></a>若自集功德，<a id="a-Bp"></a>若度众生，<a id="a-Bq"></a>发心不懈，<a id="a-Br"></a>乃至成办其事；<a id="a-Bs"></a>若有遮道因缘，<a id="a-Bt"></a>心不没不退，<a id="a-Bu"></a>能堪受众苦，<a id="a-Bv"></a>不以久远勤苦为难。<a id="a-Bw"></a>如经中说：<a id="a-Bx"></a>是菩萨乃至过千万由旬，<a id="a-By"></a>乃至不得一人令入实法得涅槃，<a id="a-Bz"></a>是时心亦不愁。<a id="a-C0"></a>若得一人令持五戒等，<a id="a-C1"></a>尔时心欢喜，<a id="a-C2"></a>不作是念：<a id="a-C3"></a>“我过此无量国土，<a id="a-C4"></a>正得此一人，<a id="a-C5"></a>以为愁苦。<a id="a-C6"></a>”何以故？<a id="a-C7"></a>一人相即是一切人相，<a id="a-C8"></a>一切人相是一人相，<a id="a-C9"></a>是诸法相不二故。</p>
  <p id="aCA">取禅波罗蜜者，<a id="a-CB"></a>是菩萨忍辱力故，<a id="a-CC"></a>其心调柔，<a id="a-CD"></a>心调柔故易得禅定；<a id="a-CE"></a>于禅定中，<a id="a-CF"></a>得慈悲等诸清净心心数法，<a id="a-CG"></a>皆以是不著心回向阿耨多罗三藐三菩提。</p>
  <p id="aCH">取般若波罗蜜者，<a id="a-CI"></a>菩萨住众生忍中，<a id="a-CJ"></a>忍一切众生加恶事，<a id="a-CK"></a>行大慈悲，<a id="a-CL"></a>是故得大福德；<a id="a-CM"></a>得大福德故心柔软，<a id="a-CN"></a>心柔软故易得法忍，<a id="a-CO"></a>所谓一切毕竟无生。<a id="a-CP"></a>住是法忍中，<a id="a-CQ"></a>观一切法空相、<a id="a-CR"></a>离相、<a id="a-CS"></a>无尽寂灭相、<a id="a-CT"></a>如涅槃相。<a id="a-CU"></a>尔时，<a id="a-CV"></a>还增长众生忍，<a id="a-CW"></a>如是毕竟空中谁有骂者？<a id="a-CX"></a>谁有害者？<a id="a-CY"></a>尔时，<a id="a-CZ"></a>具足二忍故，<a id="a-Ca"></a>不见三事：<a id="a-Cb"></a>忍法、<a id="a-Cc"></a>忍者、<a id="a-Cd"></a>忍处。<a id="a-Ce"></a>如是不戏论一切法故，<a id="a-Cf"></a>能见一切法空寂灭相如涅槃。<a id="a-Cg"></a>本愿求佛道，<a id="a-Ch"></a>不著是毕竟空法故，<a id="a-Ci"></a>乃至未坐道场不证实际；<a id="a-Cj"></a>坐道场已，<a id="a-Ck"></a>具得佛法；<a id="a-Cl"></a>得佛道，<a id="a-Cm"></a>转法轮，<a id="a-Cn"></a>随意利益众生，<a id="a-Co"></a>皆是般若波罗蜜力。</p>
  <p id="aCp">住毗梨耶波罗蜜取檀波罗蜜者，<a id="a-Cq"></a>菩萨初用精进门入诸波罗蜜中，<a id="a-Cr"></a>勤行五波罗蜜，<a id="a-Cs"></a>身心精进，<a id="a-Ct"></a>不休不息，<a id="a-Cu"></a>精进更无异体。<a id="a-Cv"></a>住是精进中，<a id="a-Cw"></a>不畏阿鼻泥犁苦，<a id="a-Cx"></a>何况余苦？<a id="a-Cy"></a>菩萨亦知一切法毕竟空，<a id="a-Cz"></a>从毕竟空出，<a id="a-D0"></a>以慈悲心故，<a id="a-D1"></a>还起善业，<a id="a-D2"></a>不取涅槃，<a id="a-D3"></a>是精进力。<a id="a-D4"></a>菩萨住精进中，<a id="a-D5"></a>应作是念：<a id="a-D6"></a>“我久久必应当得阿耨多罗三藐三菩提，<a id="a-D7"></a>不应不得。<a id="a-D8"></a>”是人过一由旬乃至百千由旬，<a id="a-D9"></a>以财、<a id="a-DA"></a>法二事施惠众生；<a id="a-DB"></a>乃至过百千万亿国土，<a id="a-DC"></a>正使不得一人入三乘，<a id="a-DD"></a>菩萨心亦不悔不没，<a id="a-DE"></a>不作是念：<a id="a-DF"></a>“我尔所佛土而不得一人可度，<a id="a-DG"></a>云何可得度一切人？<a id="a-DH"></a>”过百千国土，<a id="a-DI"></a>或得一人可令行十善，<a id="a-DJ"></a>不中入三乘，<a id="a-DK"></a>不以一人不得实相故，<a id="a-DL"></a>心怀轻悔。<a id="a-DM"></a>复作是念：<a id="a-DN"></a>“我今并使此人行十善道，<a id="a-DO"></a>渐以三乘而度脱之。<a id="a-DP"></a>”教十善已，<a id="a-DQ"></a>复以财、<a id="a-DR"></a>法二施满足众生，<a id="a-DS"></a>持是功德回向阿耨多罗三藐三菩提。<a id="a-DT"></a>身心精进，<a id="a-DU"></a>过无数国，<a id="a-DV"></a>为众生说法。</p>
  <p id="aDW">问曰：<a id="a-DX"></a>一切布施皆以精进，<a id="a-DY"></a>何以但言此二施从精进生？</p>
  <p id="aDZ">答曰：<a id="a-Da"></a>虽一切施皆由精进生，<a id="a-Db"></a>此以多精进力生故。<a id="a-Dc"></a>如经说：<a id="a-Dd"></a>过百千国土，<a id="a-De"></a>以二施满足众生。</p>
  <p id="aDf">取尸罗波罗蜜者，<a id="a-Dg"></a>菩萨具行十善道，<a id="a-Dh"></a>是名尸罗波罗蜜，<a id="a-Di"></a>或从忍辱等波罗蜜生。<a id="a-Dj"></a>若菩萨从初发心，<a id="a-Dk"></a>乃至坐道场，<a id="a-Dl"></a>舍十不善道，<a id="a-Dm"></a>行四十种善道，<a id="a-Dn"></a>不休不息，<a id="a-Do"></a>是名精进波罗蜜力。<a id="a-Dp"></a>有人一种不能行，<a id="a-Dq"></a>何况四种？<a id="a-Dr"></a>亦以尸罗（“尸罗”，<a id="a-Ds"></a>应为“精进”之误）波罗蜜故，<a id="a-Dt"></a>不生三界，<a id="a-Du"></a>不受二乘。<a id="a-Dv"></a>众生以懈怠烦恼心故，<a id="a-Dw"></a>生三界中；<a id="a-Dx"></a>厌恶生死故，<a id="a-Dy"></a>舍佛道，<a id="a-Dz"></a>取小乘，<a id="a-E0"></a>此皆是懈怠相。<a id="a-E1"></a>是故说是菩萨不贪三界，<a id="a-E2"></a>不证二乘。</p>
  <p id="aE3">取羼提波罗蜜者，<a id="a-E4"></a>菩萨从初发心乃至坐道场，<a id="a-E5"></a>若人、<a id="a-E6"></a>若非人来割截身体持去。<a id="a-E7"></a>尔时，<a id="a-E8"></a>菩萨破我颠倒，<a id="a-E9"></a>善业毕竟空故，<a id="a-EA"></a>作是念：<a id="a-EB"></a>“此中无有割者、<a id="a-EC"></a>截者，<a id="a-ED"></a>是事皆是凡夫虚诳所见。<a id="a-EE"></a>我得大利，<a id="a-EF"></a>我知诸法实时，<a id="a-EG"></a>能入涅槃，<a id="a-EH"></a>但为怜愍众生故受身；<a id="a-EI"></a>众生自来取去，<a id="a-EJ"></a>我不应惜。<a id="a-EK"></a>”尔时，<a id="a-EL"></a>深入诸法实相，<a id="a-EM"></a>此中无有定相，<a id="a-EN"></a>众生自生怖畏。<a id="a-EO"></a>以此功德与众生共之，<a id="a-EP"></a>回向阿耨多罗三藐三菩提。<a id="a-EQ"></a>是中若有骂詈、<a id="a-ER"></a>打害、<a id="a-ES"></a>能忍者，<a id="a-ET"></a>是为忍；<a id="a-EU"></a>欢喜不退，<a id="a-EV"></a>是为精进。<a id="a-EW"></a>是二法，<a id="a-EX"></a>或从精进生忍辱，<a id="a-EY"></a>或从忍辱生精进，<a id="a-EZ"></a>今从精进生忍辱。</p>
  <p id="aEa">取禅波罗蜜者，<a id="a-Eb"></a>有人自然得禅定，<a id="a-Ec"></a>如劫尽时；<a id="a-Ed"></a>或有退得、<a id="a-Ee"></a>生得，<a id="a-Ef"></a>或上地生、<a id="a-Eg"></a>下地得。<a id="a-Eh"></a>如是虽得禅定，<a id="a-Ei"></a>不从精进生。<a id="a-Ej"></a>有因大布施，<a id="a-Ek"></a>破悭贪等五盖，<a id="a-El"></a>即得禅定；<a id="a-Em"></a>或有人持戒清净，<a id="a-En"></a>修集忍辱故，<a id="a-Eo"></a>因小厌心，<a id="a-Ep"></a>便得禅定；<a id="a-Eq"></a>或有人大智慧力故，<a id="a-Er"></a>知欲界无常虚诳不净，<a id="a-Es"></a>即得禅定；<a id="a-Et"></a>禅定虽亦虚诳，<a id="a-Eu"></a>犹胜欲界。<a id="a-Ev"></a>如是虽有精进，<a id="a-Ew"></a>更因余法得禅故，<a id="a-Ex"></a>不名从精进生。<a id="a-Ey"></a>有人不因五法为主，<a id="a-Ez"></a>但日夜精进，<a id="a-F0"></a>经行坐禅，<a id="a-F1"></a>常与心斗；<a id="a-F2"></a>以信等五力，<a id="a-F3"></a>深御五盖，<a id="a-F4"></a>若心驰散，<a id="a-F5"></a>便摄令还，<a id="a-F6"></a>如与贼斗，<a id="a-F7"></a>乃至流汗。<a id="a-F8"></a>如是等人得禅定，<a id="a-F9"></a>从精进生。<a id="a-FA"></a>或有菩萨钝根，<a id="a-FB"></a>宿罪所覆，<a id="a-FC"></a>深著世乐，<a id="a-FD"></a>驰逸难制；<a id="a-FE"></a>如是人深加精进，<a id="a-FF"></a>尔乃得定。<a id="a-FG"></a>譬如有福德之人，<a id="a-FH"></a>安坐无事，<a id="a-FI"></a>福禄自至；<a id="a-FJ"></a>薄福之人，<a id="a-FK"></a>勤设方便，<a id="a-FL"></a>斗战乃得。<a id="a-FM"></a>有福之人自然得者，<a id="a-FN"></a>名为福德自至；<a id="a-FO"></a>方便战斗得者，<a id="a-FP"></a>名为精进而得。<a id="a-FQ"></a>如是一切处虽有精进，<a id="a-FR"></a>多处受名。</p>
  <p id="aFS">取般若波罗蜜者，<a id="a-FT"></a>菩萨精进力故，<a id="a-FU"></a>得禅波罗蜜；<a id="a-FV"></a>得禅波罗蜜故，<a id="a-FW"></a>生菩萨神通力。<a id="a-FX"></a>二事因缘故，<a id="a-FY"></a>以神通力遍至十方，<a id="a-FZ"></a>未具足功德欲令具足，<a id="a-Fa"></a>又欲教化一切众生。<a id="a-Fb"></a>除四波罗蜜所生般若，<a id="a-Fc"></a>余智慧多从精进生故，<a id="a-Fd"></a>住精进为主取智慧。<a id="a-Fe"></a>般若波罗蜜者，<a id="a-Ff"></a>有二种：<a id="a-Fg"></a>一者、<a id="a-Fh"></a>观诸法实相，<a id="a-Fi"></a>于一切法中不见法相，<a id="a-Fj"></a>不见非法相；<a id="a-Fk"></a>二者、<a id="a-Fl"></a>如所说行。<a id="a-Fm"></a>人有懈怠心故，<a id="a-Fn"></a>不能行二事，<a id="a-Fo"></a>精进力故能具足行二事。</p>
  <p id="aFp">住禅波罗蜜为主取五波罗蜜者，<a id="a-Fq"></a>菩萨住禅波罗蜜中，<a id="a-Fr"></a>心调柔不动，<a id="a-Fs"></a>能观察诸法实相。<a id="a-Ft"></a>譬如密室燃灯，<a id="a-Fu"></a>光照明了，<a id="a-Fv"></a>是名住禅波罗蜜生智慧。<a id="a-Fw"></a>尔时，<a id="a-Fx"></a>不恼一切众生，<a id="a-Fy"></a>又加怜愍，<a id="a-Fz"></a>是名甚深清净持戒、<a id="a-G0"></a>忍辱。<a id="a-G1"></a>以神通力变化财物，<a id="a-G2"></a>具足布施，<a id="a-G3"></a>又遣化人为一切说法；<a id="a-G4"></a>又菩萨从禅起，<a id="a-G5"></a>以清净柔软心为众生说法，<a id="a-G6"></a>是名布施。<a id="a-G7"></a>因禅定力起神通，<a id="a-G8"></a>周至十方，<a id="a-G9"></a>导利一切而不懈怠，<a id="a-GA"></a>是名精进。<a id="a-GB"></a>又因禅定令四波罗蜜增益，<a id="a-GC"></a>是名禅定生精进。<a id="a-GD"></a>余义，<a id="a-GE"></a>如经广说。</p>
  <p id="aGF">住般若波罗蜜为主取五波罗蜜者，<a id="a-GG"></a>如经中佛自广说。</p>
  <p id="aGH">问曰：<a id="a-GI"></a>佛虽广说，<a id="a-GJ"></a>其中犹有不解者，<a id="a-GK"></a>今当问：<a id="a-GL"></a>十八空中，<a id="a-GM"></a>何以故不说四空？</p>
  <p id="aGN">答曰：<a id="a-GO"></a>第十四名一切法空；<a id="a-GP"></a>言一切者，<a id="a-GQ"></a>法无不尽，<a id="a-GR"></a>是故不说。</p>
  <p id="aGS">问曰：<a id="a-GT"></a>若尔者，<a id="a-GU"></a>但应说十四，<a id="a-GV"></a>何以有十八？</p>
  <p id="aGW">答曰：<a id="a-GX"></a>彼中分别一切法相空，<a id="a-GY"></a>一切空皆总入十八空。<a id="a-GZ"></a>此中为行者说，<a id="a-Ga"></a>行者或行一空、<a id="a-Gb"></a>二空乃至十四空，<a id="a-Gc"></a>随本所著多少故。<a id="a-Gd"></a>有深著邪见者，<a id="a-Ge"></a>以余四空。<a id="a-Gf"></a>所以者何？<a id="a-Gg"></a>有法、<a id="a-Gh"></a>无法等是外道邪见；<a id="a-Gi"></a>是菩萨修慈悲，<a id="a-Gj"></a>心柔软故，<a id="a-Gk"></a>不生如是有无见。</p>
  <p id="aGl">复次，<a id="a-Gm"></a>菩萨以十四空熏心故，<a id="a-Gn"></a>于有无中了了不错，<a id="a-Go"></a>是故不说后四空。</p>
  <p id="aGp">问曰：<a id="a-Gq"></a>何以故说菩萨如诸佛无贪著心，<a id="a-Gr"></a>此说有何义？</p>
  <p id="aGs">答曰：<a id="a-Gt"></a>佛断诸烦恼习不起。<a id="a-Gu"></a>菩萨以般若力制令不起；<a id="a-Gv"></a>今欲赞叹般若力故，<a id="a-Gw"></a>结使虽未断，<a id="a-Gx"></a>与佛断无异，<a id="a-Gy"></a>令人知贵般若力故，<a id="a-Gz"></a>发心作是念：<a id="a-H0"></a>此中无有法若生若灭、<a id="a-H1"></a>若受骂詈割截等。</p>
  <p id="aH2">问曰：<a id="a-H3"></a>此即是无生忍，<a id="a-H4"></a>何以言柔顺忍？</p>
  <p id="aH5">答曰：<a id="a-H6"></a>此中说破五众和合假名众生，<a id="a-H7"></a>不能破法，<a id="a-H8"></a>是故经说无生者、<a id="a-H9"></a>灭者，<a id="a-HA"></a>无受骂詈者。<a id="a-HB"></a>又是人破我，<a id="a-HC"></a>虽观法空，<a id="a-HD"></a>未能深入，<a id="a-HE"></a>犹有著法爱故。<a id="a-HF"></a>如得无生忍法，<a id="a-HG"></a>而有慈愍众生；<a id="a-HH"></a>柔顺忍中亦有念法空。<a id="a-HI"></a>是二法中：<a id="a-HJ"></a>一、<a id="a-HK"></a>处众生不可得故，<a id="a-HL"></a>名众生忍；<a id="a-HM"></a>二、<a id="a-HN"></a>于法不可得故，<a id="a-HO"></a>名为法忍。<a id="a-HP"></a>法忍者不妨众生忍，<a id="a-HQ"></a>众生忍不妨法忍，<a id="a-HR"></a>但以深浅为别。</p>
  <p id="aHS">问曰：<a id="a-HT"></a>超越三昧，<a id="a-HU"></a>不得超二，<a id="a-HV"></a>又不从散心而入灭尽定，<a id="a-HW"></a>此中何以如是说？</p>
  <p id="aHX">答曰：<a id="a-HY"></a>大小乘法异：<a id="a-HZ"></a>不超二者，<a id="a-Ha"></a>小乘法中说；<a id="a-Hb"></a>菩萨无量福德智慧，<a id="a-Hc"></a>深入禅定力故，<a id="a-Hd"></a>能随意超越。<a id="a-He"></a>如人力士踔踯，<a id="a-Hf"></a>不过丈数；<a id="a-Hg"></a>若以天力士踔之，<a id="a-Hh"></a>无广远之难。<a id="a-Hi"></a>又阿毗昙中，<a id="a-Hj"></a>皆为凡夫人、<a id="a-Hk"></a>声闻人说。<a id="a-Hl"></a>菩萨则不然，<a id="a-Hm"></a>智慧力故，<a id="a-Hn"></a>入师子奋迅三昧，<a id="a-Ho"></a>能于诸法得自在；<a id="a-Hp"></a>般若力故，<a id="a-Hq"></a>能随意自在说诸法，<a id="a-Hr"></a>应适众生。</p>
  <p id="aHs">复有菩萨多行般若波罗蜜，<a id="a-Ht"></a>知诸法实相，<a id="a-Hu"></a>安住不动法中，<a id="a-Hv"></a>一切世间天及人无能难诘令倾动者。<a id="a-Hw"></a>若得财物，<a id="a-Hx"></a>布施二种众生，<a id="a-Hy"></a>若施佛、<a id="a-Hz"></a>若施众生。<a id="a-I0"></a>以众生空故，<a id="a-I1"></a>其心平等，<a id="a-I2"></a>不贵著诸佛，<a id="a-I3"></a>不轻贱众生。<a id="a-I4"></a>若施贫贱人，<a id="a-I5"></a>轻贱故福少；<a id="a-I6"></a>若施诸佛，<a id="a-I7"></a>贪著故福不具足。<a id="a-I8"></a>若以金银宝物及施草木，<a id="a-I9"></a>以法空故，<a id="a-IA"></a>亦等无异。<a id="a-IB"></a>断诸分别一异等诸妄想，<a id="a-IC"></a>入不二法门布施，<a id="a-ID"></a>是名财施。<a id="a-IE"></a>法施亦如是，<a id="a-IF"></a>不贪贵有智能受法者，<a id="a-IG"></a>不轻无智不解法者。<a id="a-IH"></a>所以者何？<a id="a-II"></a>佛法无量，<a id="a-IJ"></a>不可说、<a id="a-IK"></a>不可思议故。<a id="a-IL"></a>若说布施等浅法，<a id="a-IM"></a>及说十二因缘，<a id="a-IN"></a>空、<a id="a-IO"></a>无相、<a id="a-IP"></a>无作，<a id="a-IQ"></a>空、<a id="a-IR"></a>无相、<a id="a-IS"></a>无作等诸甚深法，<a id="a-IT"></a>等无异。<a id="a-IU"></a>何以故？<a id="a-IV"></a>是法皆入寂灭不戏论法中故。<a id="a-IW"></a>如是等名般若生布施。</p>
  <p id="aIX">复次，<a id="a-IY"></a>是菩萨于十方三世诸佛，<a id="a-IZ"></a>及弟子所修三种功德随喜，<a id="a-Ia"></a>皆与一切众生共之，<a id="a-Ib"></a>回向阿耨多罗三藐三菩提。<a id="a-Ic"></a>智慧力故，<a id="a-Id"></a>无所不施，<a id="a-Ie"></a>能与众生福德分。<a id="a-If"></a>复有菩萨若布施时生种种好心，<a id="a-Ig"></a>拔出悭贪根本而行布施：<a id="a-Ih"></a>慈心施故灭诸瞋恚；<a id="a-Ii"></a>见受者得乐，<a id="a-Ij"></a>欢喜故灭嫉妒心；<a id="a-Ik"></a>恭敬心施受者故，<a id="a-Il"></a>破憍慢；<a id="a-Im"></a>了了信知布施果报故，<a id="a-In"></a>破疑及无明；<a id="a-Io"></a>不得与者、<a id="a-Ip"></a>受者、<a id="a-Iq"></a>定实故，<a id="a-Ir"></a>破有无等余邪见。<a id="a-Is"></a>观受者如佛，<a id="a-It"></a>观物如阿耨多罗三藐三菩提相，<a id="a-Iu"></a>观己身从本已来毕竟空。<a id="a-Iv"></a>若如是布施，<a id="a-Iw"></a>不虚诳故，<a id="a-Ix"></a>直至阿耨多罗三藐三菩提。<a id="a-Iy"></a>如是等相，<a id="a-Iz"></a>名般若波罗蜜生檀波罗蜜。</p>
  <p id="aJ0">复次，<a id="a-J1"></a>菩萨深入清净般若波罗蜜故，<a id="a-J2"></a>非无众生而能受持十善等诸戒；<a id="a-J3"></a>欲破杀生颠倒故，<a id="a-J4"></a>有不杀生戒，<a id="a-J5"></a>非实相中有。<a id="a-J6"></a>复次，<a id="a-J7"></a>有人为百由旬众生故持戒不杀，<a id="a-J8"></a>有为一阎浮提众生故持戒不杀，<a id="a-J9"></a>如是等为有量众生持戒。<a id="a-JA"></a>或有一日持戒，<a id="a-JB"></a>或受五戒、<a id="a-JC"></a>十戒，<a id="a-JD"></a>如是等有量持戒。<a id="a-JE"></a>菩萨行般若，<a id="a-JF"></a>为无量国土一切众生故持戒，<a id="a-JG"></a>不为一世、<a id="a-JH"></a>二世。<a id="a-JI"></a>如如、<a id="a-JJ"></a>虚空、<a id="a-JK"></a>法性、<a id="a-JL"></a>实际住，<a id="a-JM"></a>以毕竟空相故，<a id="a-JN"></a>不取是戒相，<a id="a-JO"></a>不憎破戒，<a id="a-JP"></a>不著持戒，<a id="a-JQ"></a>是名菩萨般若波罗蜜生具足无分别戒。</p>
  <p id="aJR">忍辱有二种：<a id="a-JS"></a>一者、<a id="a-JT"></a>众生忍，<a id="a-JU"></a>二者、<a id="a-JV"></a>法忍。<a id="a-JW"></a>菩萨深入般若波罗蜜故，<a id="a-JX"></a>得诸法忍，<a id="a-JY"></a>能信受无量佛法，<a id="a-JZ"></a>心无是非分别。<a id="a-Ja"></a>如是相，<a id="a-Jb"></a>名般若波罗蜜中生忍辱。</p>
  <p id="aJc">复有菩萨勤精进具足五波罗蜜故，<a id="a-Jd"></a>行般若波罗蜜得诸法实相，<a id="a-Je"></a>灭三业：<a id="a-Jf"></a>身无所作，<a id="a-Jg"></a>口无所说，<a id="a-Jh"></a>心无所念。<a id="a-Ji"></a>如人梦中没在大海，<a id="a-Jj"></a>动以手足求渡，<a id="a-Jk"></a>觉已梦心即息，<a id="a-Jl"></a>是名从般若波罗蜜中生第一精进。<a id="a-Jm"></a>如持心经中说：<a id="a-Jn"></a>“我得是精进故，<a id="a-Jo"></a>于燃灯佛得受记莂。<a id="a-Jp"></a>”</p>
  <p id="aJq">佛言：<a id="a-Jr"></a>虽离智慧无禅定，<a id="a-Js"></a>多用智慧力得禅定，<a id="a-Jt"></a>是故从智慧生禅定。<a id="a-Ju"></a>如佛说辟支佛经中：<a id="a-Jv"></a>有一国王见二特牛淫欲故斗死，<a id="a-Jw"></a>自觉悟：<a id="a-Jx"></a>“我以财色故，<a id="a-Jy"></a>征伐他国，<a id="a-Jz"></a>与此何异？<a id="a-K0"></a>”即舍离五欲，<a id="a-K1"></a>得禅定，<a id="a-K2"></a>成辟支佛。<a id="a-K3"></a>菩萨亦如是，<a id="a-K4"></a>少多因缘厌患五欲，<a id="a-K5"></a>筹量五欲乐、<a id="a-K6"></a>禅乐，<a id="a-K7"></a>相去悬远，<a id="a-K8"></a>“我岂可以五欲少乐而弃禅定乐？<a id="a-K9"></a>”禅定乐者，<a id="a-KA"></a>福德清净遍身受乐。<a id="a-KB"></a>如是等，<a id="a-KC"></a>从分别智慧生禅定。<a id="a-KD"></a>禅定义，<a id="a-KE"></a>如经中说。</p>
  <p id="aKF">复次，<a id="a-KG"></a>是菩萨于无量劫为佛道故种善根，<a id="a-KH"></a>离欲故于诸禅定得自在，<a id="a-KI"></a>深入如、<a id="a-KJ"></a>法性、<a id="a-KK"></a>实际；<a id="a-KL"></a>精进、<a id="a-KM"></a>方便、<a id="a-KN"></a>慈悲力故，<a id="a-KO"></a>出于甚深法，<a id="a-KP"></a>还修功德。<a id="a-KQ"></a>是人胜伏其心，<a id="a-KR"></a>一念中能行六波罗蜜，<a id="a-KS"></a>所谓：<a id="a-KT"></a>菩萨布施时如法舍财，<a id="a-KU"></a>是为檀波罗蜜。<a id="a-KV"></a>安住十善道中布施，<a id="a-KW"></a>不向二乘，<a id="a-KX"></a>是为尸罗波罗蜜。<a id="a-KY"></a>若悭贪等诸烦恼，<a id="a-KZ"></a>及魔人民来，<a id="a-Ka"></a>不能动心，<a id="a-Kb"></a>是名羼提波罗蜜。<a id="a-Kc"></a>布施时身心精进，<a id="a-Kd"></a>不休不息，<a id="a-Ke"></a>是名精进波罗蜜。<a id="a-Kf"></a>摄心在布施，<a id="a-Kg"></a>不令散乱，<a id="a-Kh"></a>无疑无悔，<a id="a-Ki"></a>正向阿耨多罗三藐三菩提，<a id="a-Kj"></a>是名禅波罗蜜。<a id="a-Kk"></a>布施时与者、<a id="a-Kl"></a>受者、<a id="a-Km"></a>财物不可得，<a id="a-Kn"></a>不如邪见取相、<a id="a-Ko"></a>妄见一定相，<a id="a-Kp"></a>如诸佛贤圣观物相、<a id="a-Kq"></a>受者、<a id="a-Kr"></a>与者相及回向处相；<a id="a-Ks"></a>法施时亦如是，<a id="a-Kt"></a>是名般若波罗蜜。</p>
  <p id="aKu">菩萨尽受诸戒，<a id="a-Kv"></a>善心起正语、<a id="a-Kw"></a>正业，<a id="a-Kx"></a>三种律仪：<a id="a-Ky"></a>戒律仪、<a id="a-Kz"></a>禅定律仪、<a id="a-L0"></a>无漏律仪。<a id="a-L1"></a>住是戒中，<a id="a-L2"></a>施一切众生无畏，<a id="a-L3"></a>是名檀波罗蜜。<a id="a-L4"></a>淫欲、<a id="a-L5"></a>瞋恚等诸烦恼欲破戒，<a id="a-L6"></a>能制能忍。<a id="a-L7"></a>复次，<a id="a-L8"></a>人来骂詈打害，<a id="a-L9"></a>畏破戒故，<a id="a-LA"></a>忍而不报；<a id="a-LB"></a>又复饥渴寒热诸苦所逼，<a id="a-LC"></a>为持戒故，<a id="a-LD"></a>如是等悉皆能忍，<a id="a-LE"></a>是名羼提波罗蜜。<a id="a-LF"></a>分别诸戒相轻重、<a id="a-LG"></a>有残无残、<a id="a-LH"></a>因缘本末、<a id="a-LI"></a>或遮或听等，<a id="a-LJ"></a>是心精进；<a id="a-LK"></a>能如戒法行，<a id="a-LL"></a>有犯则下意忏除，<a id="a-LM"></a>是名身精进。<a id="a-LN"></a>以是持戒精进，<a id="a-LO"></a>不求天王、<a id="a-LP"></a>人王，<a id="a-LQ"></a>乃至不求小乘涅槃，<a id="a-LR"></a>但为戒是菩萨道住处故，<a id="a-LS"></a>持戒能修集五波罗蜜，<a id="a-LT"></a>是名精进波罗蜜。<a id="a-LU"></a>菩萨若持戒清净，<a id="a-LV"></a>不离禅定。<a id="a-LW"></a>何以故？<a id="a-LX"></a>持戒清净，<a id="a-LY"></a>破诸烦恼力，<a id="a-LZ"></a>心则调伏；<a id="a-La"></a>譬如老夺壮力，<a id="a-Lb"></a>死来易坏。<a id="a-Lc"></a>行者不得禅定故，<a id="a-Ld"></a>念五欲，<a id="a-Le"></a>生五盖，<a id="a-Lf"></a>侵害持戒；<a id="a-Lg"></a>是故为戒坚牢故，<a id="a-Lh"></a>求禅定乐。<a id="a-Li"></a>禅定者，<a id="a-Lj"></a>摄诸心心数法一处和合，<a id="a-Lk"></a>名为禅定。<a id="a-Ll"></a>行者能除恶身口破戒业，<a id="a-Lm"></a>次除三恶觉观，<a id="a-Ln"></a>然后除三细觉观，<a id="a-Lo"></a>所谓国土、<a id="a-Lp"></a>亲里、<a id="a-Lq"></a>不死；<a id="a-Lr"></a>如是除已，<a id="a-Ls"></a>即得禅定，<a id="a-Lt"></a>是名禅波罗蜜。<a id="a-Lu"></a>持戒时知戒能生如是今世后世功德果报，<a id="a-Lv"></a>是名智慧。<a id="a-Lw"></a>复次，<a id="a-Lx"></a>戒、<a id="a-Ly"></a>持戒、<a id="a-Lz"></a>破戒者，<a id="a-M0"></a>三事不可得，<a id="a-M1"></a>是名智慧。<a id="a-M2"></a>人有三种：<a id="a-M3"></a>下人破戒，<a id="a-M4"></a>中人著戒，<a id="a-M5"></a>上人不著戒。<a id="a-M6"></a>是菩萨思惟：<a id="a-M7"></a>“若我憎破戒及破戒者，<a id="a-M8"></a>爱戒及持戒者，<a id="a-M9"></a>而生爱恚，<a id="a-MA"></a>则还受罪业因缘。<a id="a-MB"></a>譬如象浴洗已，<a id="a-MC"></a>还以土坌，<a id="a-MD"></a>是故不应生憎爱。<a id="a-ME"></a>复次，<a id="a-MF"></a>一切法皆属因缘，<a id="a-MG"></a>无自在者。<a id="a-MH"></a>诸善法皆因恶生，<a id="a-MI"></a>若因恶生，<a id="a-MJ"></a>云何可著？<a id="a-MK"></a>恶是善因，<a id="a-ML"></a>云何可憎？<a id="a-MM"></a>”如是思惟，<a id="a-MN"></a>直入诸法实相：<a id="a-MO"></a>观持戒、<a id="a-MP"></a>破戒皆从因缘生，<a id="a-MQ"></a>从因缘生故无自性，<a id="a-MR"></a>无自性故毕竟空，<a id="a-MS"></a>毕竟空故不著，<a id="a-MT"></a>是名般若波罗蜜。</p>
  <p id="aMU">菩萨行忍辱时，<a id="a-MV"></a>作是念：<a id="a-MW"></a>“若众生来割截我身，<a id="a-MX"></a>我即布施，<a id="a-MY"></a>不令众生得劫盗之罪。<a id="a-MZ"></a>”或修忍时，<a id="a-Ma"></a>因忍说法，<a id="a-Mb"></a>种种因缘分别世间、<a id="a-Mc"></a>涅槃，<a id="a-Md"></a>令众生住六波罗蜜中，<a id="a-Me"></a>得众生忍。<a id="a-Mf"></a>能以身施，<a id="a-Mg"></a>是名财施；<a id="a-Mh"></a>得法忍，<a id="a-Mi"></a>深入诸法，<a id="a-Mj"></a>为众生说，<a id="a-Mk"></a>是为法施。<a id="a-Ml"></a>是二施从二忍生，<a id="a-Mm"></a>故名檀波罗蜜。<a id="a-Mn"></a>菩萨行忍辱时，<a id="a-Mo"></a>不惜身命为忍辱，<a id="a-Mp"></a>何况恼众生而破戒？<a id="a-Mq"></a>是故因忍持戒，<a id="a-Mr"></a>怜愍一切众生欲度脱之。<a id="a-Ms"></a>持戒名一切诸善法安立住处，<a id="a-Mt"></a>是名尸罗波罗蜜。<a id="a-Mu"></a>菩萨于忍中，<a id="a-Mv"></a>身心勤行四波罗蜜，<a id="a-Mw"></a>是名精进。<a id="a-Mx"></a>于忍中，<a id="a-My"></a>心调柔不著五欲，<a id="a-Mz"></a>摄心一处，<a id="a-N0"></a>我于一切众生能忍如地，<a id="a-N1"></a>是名禅波罗蜜。<a id="a-N2"></a>菩萨知忍辱果报，<a id="a-N3"></a>相好严身等。<a id="a-N4"></a>菩萨修忍，<a id="a-N5"></a>能障诸烦恼，<a id="a-N6"></a>能忍众生过恶，<a id="a-N7"></a>能忍受一切深法，<a id="a-N8"></a>后得诸法实相；<a id="a-N9"></a>是时，<a id="a-NA"></a>行者心中得是无生法忍，<a id="a-NB"></a>即是般若波罗蜜。</p>
  <p id="aNC">菩萨住精进生诸波罗蜜，<a id="a-ND"></a>精进虽是一切善根本，<a id="a-NE"></a>离精进则无善法可得，<a id="a-NF"></a>但以精进力多生五波罗蜜故，<a id="a-NG"></a>名精进生。<a id="a-NH"></a>菩萨常行三种施，<a id="a-NI"></a>未曾舍离，<a id="a-NJ"></a>财施、<a id="a-NK"></a>法施、<a id="a-NL"></a>无畏施，<a id="a-NM"></a>是名檀波罗蜜。<a id="a-NN"></a>菩萨善身口正业，<a id="a-NO"></a>直向佛道，<a id="a-NP"></a>不贪二乘，<a id="a-NQ"></a>是名尸罗波罗蜜。<a id="a-NR"></a>勤行精进，<a id="a-NS"></a>有人来毁坏菩萨道，<a id="a-NT"></a>能忍不动，<a id="a-NU"></a>是名羼提波罗蜜。<a id="a-NV"></a>菩萨虽行种种余法，<a id="a-NW"></a>心不散乱，<a id="a-NX"></a>一心念萨婆若，<a id="a-NY"></a>是名禅波罗蜜。<a id="a-NZ"></a>有二种精进：<a id="a-Na"></a>一、<a id="a-Nb"></a>动相，<a id="a-Nc"></a>身心勤行；<a id="a-Nd"></a>二、<a id="a-Ne"></a>灭一切戏论故，<a id="a-Nf"></a>身心不动。<a id="a-Ng"></a>菩萨虽勤行动精进，<a id="a-Nh"></a>亦不离不动精进，<a id="a-Ni"></a>不动精进不离般若波罗蜜。</p>
  <p id="aNj">菩萨入禅定慈悲心力故，<a id="a-Nk"></a>施一切众生无畏；<a id="a-Nl"></a>或禅定力故，<a id="a-Nm"></a>变化宝物如须弥山充满一切，<a id="a-Nn"></a>雨众华香等供养诸佛，<a id="a-No"></a>及施贫穷众生衣服、<a id="a-Np"></a>饮食等；<a id="a-Nq"></a>或入禅定中为十方众生说法，<a id="a-Nr"></a>是名檀波罗蜜。<a id="a-Ns"></a>此中随禅定行身口善业，<a id="a-Nt"></a>及离声闻、<a id="a-Nu"></a>辟支佛心，<a id="a-Nv"></a>是名尸罗波罗蜜。<a id="a-Nw"></a>菩萨入禅定得清净柔软乐，<a id="a-Nx"></a>能不著禅味；<a id="a-Ny"></a>禅定力故能深入诸法空，<a id="a-Nz"></a>能忍受是法，<a id="a-O0"></a>心不疑悔，<a id="a-O1"></a>是名羼提波罗蜜。<a id="a-O2"></a>菩萨忍辱时，<a id="a-O3"></a>欲起诸三昧，<a id="a-O4"></a>超越三昧、<a id="a-O5"></a>师子奋迅三昧等，<a id="a-O6"></a>无量诸菩萨三昧，<a id="a-O7"></a>不休不息，<a id="a-O8"></a>是名精进波罗蜜。<a id="a-O9"></a>菩萨禅定力故，<a id="a-OA"></a>心清净不动，<a id="a-OB"></a>能入诸法实相，<a id="a-OC"></a>诸法实相即是般若波罗蜜。</p>
  <p id="aOD">菩萨行般若波罗蜜，<a id="a-OE"></a>能观三种布施相，<a id="a-OF"></a>如阿耨多罗三藐三菩提，<a id="a-OG"></a>灭诸非有非无等戏论，<a id="a-OH"></a>是名无量无尽般若中檀波罗蜜。<a id="a-OI"></a>身口业随般若行，<a id="a-OJ"></a>得般若故，<a id="a-OK"></a>能牢固清净持戒，<a id="a-OL"></a>是名尸罗波罗蜜。<a id="a-OM"></a>住般若心中，<a id="a-ON"></a>众生忍、<a id="a-OO"></a>法忍，<a id="a-OP"></a>转深清净，<a id="a-OQ"></a>是名羼提波罗蜜。<a id="a-OR"></a>行般若菩萨身心清净，<a id="a-OS"></a>得不动精进，<a id="a-OT"></a>观动精进如幻、<a id="a-OU"></a>如梦，<a id="a-OV"></a>得不动精进故，<a id="a-OW"></a>不入涅槃，<a id="a-OX"></a>是名精进波罗蜜。<a id="a-OY"></a>菩萨行是无碍般若故，<a id="a-OZ"></a>虽常入禅定，<a id="a-Oa"></a>得般若波罗蜜力故，<a id="a-Ob"></a>不起于禅而能度众生，<a id="a-Oc"></a>是名禅波罗蜜。</p>
  <p id="aOd">如是等菩萨利智慧故，<a id="a-Oe"></a>一心中一时能具六波罗蜜。</p>
 </body>
</html>