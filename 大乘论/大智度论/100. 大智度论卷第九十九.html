<!doctype html>
<html id="z3IBVJVuo" data-ver="1390">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第九十九</h1>
  <h2 id="a2">释昙无竭品第八十九之上</h2>
  <p id="a3">【经】“尔时，<a id="a-4"></a>昙无竭菩萨摩诃萨，<a id="a-5"></a>语萨陀波仑菩萨言：<a id="a-6"></a>‘善男子，<a id="a-7"></a>诸佛无所从来，<a id="a-8"></a>去亦无所至。<a id="a-9"></a>何以故？<a id="a-A"></a>诸法如不动相，<a id="a-B"></a>诸法如即是佛。<a id="a-C"></a>善男子，<a id="a-D"></a>无生法无来无去，<a id="a-E"></a>无生法即是佛；<a id="a-F"></a>无灭法无来无去，<a id="a-G"></a>无灭法即是佛；<a id="a-H"></a>实际法无来无去，<a id="a-I"></a>实际法即是佛；<a id="a-J"></a>空无来无去，<a id="a-K"></a>空即是佛。<a id="a-L"></a>善男子，<a id="a-M"></a>无染无来无去，<a id="a-N"></a>无染即是佛；<a id="a-O"></a>寂灭无来无去，<a id="a-P"></a>寂灭即是佛；<a id="a-Q"></a>虚空性无来无去，<a id="a-R"></a>虚空性即是佛。<a id="a-S"></a>善男子，<a id="a-T"></a>离是诸法更无佛，<a id="a-U"></a>诸佛如、<a id="a-V"></a>诸法如，<a id="a-W"></a>一如无分别。<a id="a-X"></a>善男子，<a id="a-Y"></a>是如常一，<a id="a-Z"></a>无二、<a id="a-a"></a>无三，<a id="a-b"></a>出诸数法，<a id="a-c"></a>无所有故。<a id="a-d"></a>譬如春末月，<a id="a-e"></a>日中热时，<a id="a-f"></a>有人见焰动，<a id="a-g"></a>逐之求水望得。<a id="a-h"></a>于汝意云何？<a id="a-i"></a>是水从何池、<a id="a-j"></a>何山、<a id="a-k"></a>何泉来？<a id="a-l"></a>今何所去？<a id="a-m"></a>若入东海、<a id="a-n"></a>西海、<a id="a-o"></a>南海、<a id="a-p"></a>北海？<a id="a-q"></a>’萨陀波仑言：<a id="a-r"></a>‘大师，<a id="a-s"></a>焰中尚无水，<a id="a-t"></a>云何当有来处、<a id="a-u"></a>去处？<a id="a-v"></a>’昙无竭菩萨语萨陀波仑菩萨言：<a id="a-w"></a>‘善男子，<a id="a-x"></a>愚夫无智，<a id="a-y"></a>为热渴所逼，<a id="a-z"></a>见焰动，<a id="a-10"></a>无水生水想。<a id="a-11"></a>善男子，<a id="a-12"></a>有人分别诸佛有来有去，<a id="a-13"></a>当知是人皆是愚夫。<a id="a-14"></a>何以故？<a id="a-15"></a>善男子，<a id="a-16"></a>诸佛不可以色身见，<a id="a-17"></a>诸佛法身无来无去，<a id="a-18"></a>诸佛来处、<a id="a-19"></a>去处亦如是。<a id="a-1A"></a>善男子，<a id="a-1B"></a>譬如幻师幻作种种，<a id="a-1C"></a>若象、<a id="a-1D"></a>若马，<a id="a-1E"></a>若牛、<a id="a-1F"></a>若羊，<a id="a-1G"></a>若男、<a id="a-1H"></a>若女，<a id="a-1I"></a>如是等种种诸物。<a id="a-1J"></a>于汝意云何？<a id="a-1K"></a>是幻事从何处来？<a id="a-1L"></a>去至何所？<a id="a-1M"></a>’萨陀波仑菩萨言：<a id="a-1N"></a>‘大师，<a id="a-1O"></a>幻事无实，<a id="a-1P"></a>云何当有来去处？<a id="a-1Q"></a>’‘善男子，<a id="a-1R"></a>是人分别佛有来有去亦如是。<a id="a-1S"></a>善男子，<a id="a-1T"></a>譬如梦中，<a id="a-1U"></a>见若象、<a id="a-1V"></a>若马，<a id="a-1W"></a>若牛、<a id="a-1X"></a>若羊，<a id="a-1Y"></a>若男、<a id="a-1Z"></a>若女。<a id="a-1a"></a>于汝意云何？<a id="a-1b"></a>梦中所见，<a id="a-1c"></a>有来处有去处不？<a id="a-1d"></a>’萨陀波仑言：<a id="a-1e"></a>‘大师，<a id="a-1f"></a>是梦中所见虚妄，<a id="a-1g"></a>云何当有来去？<a id="a-1h"></a>’‘善男子，<a id="a-1i"></a>是人分别佛有来有去亦如是。<a id="a-1j"></a>善男子，<a id="a-1k"></a>佛说诸法如梦，<a id="a-1l"></a>若有众生不知是法义，<a id="a-1m"></a>以名字色身著佛，<a id="a-1n"></a>是人分别诸佛有来有去，<a id="a-1o"></a>不知诸法实际相故，<a id="a-1p"></a>皆是愚夫无智之数。<a id="a-1q"></a>是人数数往来五道，<a id="a-1r"></a>远离般若波罗蜜，<a id="a-1s"></a>远离诸佛法。<a id="a-1t"></a>善男子，<a id="a-1u"></a>佛说诸法如幻、<a id="a-1v"></a>如梦，<a id="a-1w"></a>若有众生如实知，<a id="a-1x"></a>是人不分别诸法，<a id="a-1y"></a>若来若去，<a id="a-1z"></a>若生若灭；<a id="a-20"></a>若不分别诸法若来若去，<a id="a-21"></a>若生若灭，<a id="a-22"></a>则能知佛所说诸法实相。<a id="a-23"></a>是人行般若波罗蜜，<a id="a-24"></a>近阿耨多罗三藐三菩提，<a id="a-25"></a>名为真佛弟子，<a id="a-26"></a>不虚妄食人信施，<a id="a-27"></a>是人应受供养，<a id="a-28"></a>为世间福田。<a id="a-29"></a>善男子，<a id="a-2A"></a>譬如大海水中诸宝，<a id="a-2B"></a>不从东方来，<a id="a-2C"></a>不从南方、<a id="a-2D"></a>西方、<a id="a-2E"></a>北方、<a id="a-2F"></a>四维、<a id="a-2G"></a>上下来，<a id="a-2H"></a>众生善根因缘故，<a id="a-2I"></a>海生此宝。<a id="a-2J"></a>此宝亦不无因缘而生，<a id="a-2K"></a>是宝皆是从因缘和合生，<a id="a-2L"></a>是宝若灭亦不去至十方，<a id="a-2M"></a>诸缘合故有，<a id="a-2N"></a>诸缘离故灭。<a id="a-2O"></a>善男子，<a id="a-2P"></a>诸佛身亦如是，<a id="a-2Q"></a>从本业因缘果报生，<a id="a-2R"></a>生不从十方来，<a id="a-2S"></a>灭时亦不去至十方，<a id="a-2T"></a>但诸缘合故有，<a id="a-2U"></a>诸缘离故灭。<a id="a-2V"></a>善男子，<a id="a-2W"></a>譬如箜篌声，<a id="a-2X"></a>出时无来处，<a id="a-2Y"></a>灭时无去处，<a id="a-2Z"></a>众缘和合故生：<a id="a-2a"></a>有槽、<a id="a-2b"></a>有颈、<a id="a-2c"></a>有皮、<a id="a-2d"></a>有弦、<a id="a-2e"></a>有柱、<a id="a-2f"></a>有棍，<a id="a-2g"></a>有人以手鼓之，<a id="a-2h"></a>众缘和合而有声；<a id="a-2i"></a>是声亦不从槽出，<a id="a-2j"></a>不从颈出，<a id="a-2k"></a>不从皮出，<a id="a-2l"></a>不从弦出，<a id="a-2m"></a>不从棍出，<a id="a-2n"></a>亦不从人手出，<a id="a-2o"></a>众缘和合尔乃有声。<a id="a-2p"></a>是因缘离时，<a id="a-2q"></a>亦无去处。<a id="a-2r"></a>善男子，<a id="a-2s"></a>诸佛身亦如是，<a id="a-2t"></a>从无量功德因缘生，<a id="a-2u"></a>不从一因一缘一功德生，<a id="a-2v"></a>亦不无因缘有，<a id="a-2w"></a>众缘和合故有。<a id="a-2x"></a>诸佛身不独从一事成，<a id="a-2y"></a>来无所来，<a id="a-2z"></a>去无所至。<a id="a-30"></a>善男子，<a id="a-31"></a>应当如是知诸佛来相去相！<a id="a-32"></a>善男子，<a id="a-33"></a>亦当知一切法无来去相，<a id="a-34"></a>汝若知诸佛及诸法无来无去、<a id="a-35"></a>无生无灭相，<a id="a-36"></a>必得阿耨多罗三藐三菩提，<a id="a-37"></a>亦能行般若波罗蜜及方便力。<a id="a-38"></a>’</p>
  <p id="a39">“尔时，<a id="a-3A"></a>释提桓因，<a id="a-3B"></a>以天曼陀罗华与萨陀波仑菩萨摩诃萨，<a id="a-3C"></a>作是言：<a id="a-3D"></a>‘善男子，<a id="a-3E"></a>以是华供养昙无竭菩萨摩诃萨，<a id="a-3F"></a>我应当守护供养汝。<a id="a-3G"></a>所以者何？<a id="a-3H"></a>汝因缘力故，<a id="a-3I"></a>今日饶益百千万亿众生，<a id="a-3J"></a>使得阿耨多罗三藐三菩提。<a id="a-3K"></a>善男子，<a id="a-3L"></a>如是善人，<a id="a-3M"></a>甚为难遇！<a id="a-3N"></a>为饶益一切众生故，<a id="a-3O"></a>无量阿僧祇劫受诸勤苦。<a id="a-3P"></a>’萨陀波仑菩萨摩诃萨，<a id="a-3Q"></a>受释提桓因曼陀罗华，<a id="a-3R"></a>散昙无竭菩萨上，<a id="a-3S"></a>白言：<a id="a-3T"></a>‘大师！<a id="a-3U"></a>我从今日以身属师，<a id="a-3V"></a>供给供养！<a id="a-3W"></a>’如是白已，<a id="a-3X"></a>合掌师前立。</p>
  <p id="a3Y">“是时，<a id="a-3Z"></a>长者女及五百侍女白萨陀波仑菩萨言：<a id="a-3a"></a>‘我等从今日亦以身属师。<a id="a-3b"></a>我等以是善根因缘故，<a id="a-3c"></a>当得如是法，<a id="a-3d"></a>亦如师所得；<a id="a-3e"></a>共师世世供养诸佛，<a id="a-3f"></a>世世常供养师！<a id="a-3g"></a>’是时，<a id="a-3h"></a>萨陀波仑菩萨，<a id="a-3i"></a>语长者女及五百女人：<a id="a-3j"></a>‘若汝等以诚心属我者，<a id="a-3k"></a>我当受汝！<a id="a-3l"></a>’诸女言：<a id="a-3m"></a>‘我等以诚心属师，<a id="a-3n"></a>当随师教。<a id="a-3o"></a>’是时，<a id="a-3p"></a>萨陀波仑菩萨，<a id="a-3q"></a>及五百女人，<a id="a-3r"></a>并诸庄严宝物上妙供具，<a id="a-3s"></a>及五百乘七宝车，<a id="a-3t"></a>奉上昙无竭菩萨，<a id="a-3u"></a>白言：<a id="a-3v"></a>‘大师，<a id="a-3w"></a>我持是五百女人奉给大师，<a id="a-3x"></a>是五百乘车随师所用。<a id="a-3y"></a>’尔时，<a id="a-3z"></a>释提桓因赞萨陀波仑菩萨言：<a id="a-40"></a>‘善哉！<a id="a-41"></a>善哉！<a id="a-42"></a>善男子，<a id="a-43"></a>菩萨摩诃萨舍一切所有，<a id="a-44"></a>应如是；<a id="a-45"></a>如是布施，<a id="a-46"></a>疾得阿耨多罗三藐三菩提。<a id="a-47"></a>作如是供养说法人，<a id="a-48"></a>必得闻般若波罗蜜及方便力。<a id="a-49"></a>过去诸佛本行菩萨道时，<a id="a-4A"></a>亦如是住布施中，<a id="a-4B"></a>得闻般若波罗蜜及方便力，<a id="a-4C"></a>得阿耨多罗三藐三菩提。<a id="a-4D"></a>’尔时，<a id="a-4E"></a>昙无竭菩萨，<a id="a-4F"></a>欲令萨陀波仑菩萨善根具足故，<a id="a-4G"></a>受五百乘车、<a id="a-4H"></a>长者女及五百侍女；<a id="a-4I"></a>受已，<a id="a-4J"></a>还与萨陀波仑菩萨。</p>
  <p id="a4K">“是时，<a id="a-4L"></a>昙无竭菩萨说法日没，<a id="a-4M"></a>起入宫中。<a id="a-4N"></a>萨陀波仑菩萨摩诃萨作是念：<a id="a-4O"></a>‘我为法故来，<a id="a-4P"></a>不应坐卧，<a id="a-4Q"></a>当以二事，<a id="a-4R"></a>若行、<a id="a-4S"></a>若立，<a id="a-4T"></a>以待法师从宫中出说法。<a id="a-4U"></a>’尔时，<a id="a-4V"></a>昙无竭菩萨，<a id="a-4W"></a>七岁一心入无量阿僧祇菩萨三昧，<a id="a-4X"></a>及行般若波罗蜜方便力。<a id="a-4Y"></a>萨陀波仑菩萨，<a id="a-4Z"></a>七岁经行、<a id="a-4a"></a>住立，<a id="a-4b"></a>不坐、<a id="a-4c"></a>不卧，<a id="a-4d"></a>无有睡眠，<a id="a-4e"></a>无欲恚恼，<a id="a-4f"></a>心不著味；<a id="a-4g"></a>但念昙无竭菩萨摩诃萨何时当从三昧起，<a id="a-4h"></a>出而说法。<a id="a-4i"></a>萨陀波仑菩萨过七岁已，<a id="a-4j"></a>作是念：<a id="a-4k"></a>‘我当为昙无竭菩萨摩诃萨敷设法座，<a id="a-4l"></a>昙无竭菩萨摩诃萨当坐上说法。<a id="a-4m"></a>我当洒地清净，<a id="a-4n"></a>散种种华，<a id="a-4o"></a>庄严是处，<a id="a-4p"></a>为昙无竭菩萨摩诃萨，<a id="a-4q"></a>当说般若波罗蜜及方便力故。<a id="a-4r"></a>’</p>
  <p id="a4s">“是时，<a id="a-4t"></a>萨陀波仑与长者女及五百侍女，<a id="a-4u"></a>为昙无竭菩萨摩诃萨敷七宝床，<a id="a-4v"></a>五百女人各脱上衣以敷座上，<a id="a-4w"></a>作是念：<a id="a-4x"></a>‘昙无竭菩萨摩诃萨，<a id="a-4y"></a>当坐此座上，<a id="a-4z"></a>说般若波罗蜜及方便力！<a id="a-50"></a>’萨陀波仑菩萨敷座已，<a id="a-51"></a>求水洒地而不能得。<a id="a-52"></a>所以者何？<a id="a-53"></a>恶魔隐蔽，<a id="a-54"></a>令水不现。<a id="a-55"></a>魔作是念：<a id="a-56"></a>‘萨陀波仑菩萨求水不得，<a id="a-57"></a>于阿耨多罗三藐三菩提生一念劣心、<a id="a-58"></a>异心，<a id="a-59"></a>则善根不增，<a id="a-5A"></a>智慧不照，<a id="a-5B"></a>于一切智而有稽留。<a id="a-5C"></a>’尔时，<a id="a-5D"></a>萨陀波仑菩萨作是念：<a id="a-5E"></a>‘我当自刺其身，<a id="a-5F"></a>以血洒地，<a id="a-5G"></a>令无尘土来坌大师。<a id="a-5H"></a>我何用此身？<a id="a-5I"></a>此身必当破坏。<a id="a-5J"></a>我从无始生死已来，<a id="a-5K"></a>数数丧身，<a id="a-5L"></a>未曾为法。<a id="a-5M"></a>’即以利刀自刺，<a id="a-5N"></a>出血洒地。<a id="a-5O"></a>萨陀波仑菩萨及长者女并五百侍女皆无异心，<a id="a-5P"></a>恶魔亦不能得便。</p>
  <p id="a5Q">“是时，<a id="a-5R"></a>释提桓因作是念：<a id="a-5S"></a>‘未曾有也！<a id="a-5T"></a>萨陀波仑菩萨爱法乃尔，<a id="a-5U"></a>以刀自刺出血洒地！<a id="a-5V"></a>萨陀波仑及众女人心不动转，<a id="a-5W"></a>恶魔波旬不能坏其善根。<a id="a-5X"></a>其心坚固，<a id="a-5Y"></a>发大庄严，<a id="a-5Z"></a>不惜身命，<a id="a-5a"></a>以深心欲求阿耨多罗三藐三菩提，<a id="a-5b"></a>当度一切众生无量生死苦。<a id="a-5c"></a>’释提桓因赞萨陀波仑菩萨言：<a id="a-5d"></a>‘善哉！<a id="a-5e"></a>善哉！<a id="a-5f"></a>善男子，<a id="a-5g"></a>汝精进力大，<a id="a-5h"></a>坚固难动，<a id="a-5i"></a>不可思议！<a id="a-5j"></a>汝爱法求法，<a id="a-5k"></a>最为无上！<a id="a-5l"></a>善男子，<a id="a-5m"></a>过去诸佛亦如是，<a id="a-5n"></a>以深心爱法、<a id="a-5o"></a>惜法、<a id="a-5p"></a>重法、<a id="a-5q"></a>集诸功德，<a id="a-5r"></a>得阿耨多罗三藐三菩提。<a id="a-5s"></a>’</p>
  <p id="a5t">“萨陀波仑菩萨作是念：<a id="a-5u"></a>‘我为昙无竭菩萨摩诃萨敷法座，<a id="a-5v"></a>扫洒清净已讫，<a id="a-5w"></a>当于何处得好名华，<a id="a-5x"></a>庄严此地？<a id="a-5y"></a>若昙无竭菩萨摩诃萨，<a id="a-5z"></a>法座上坐说法时，<a id="a-60"></a>亦当散华供养。<a id="a-61"></a>’释提桓因知萨陀波仑菩萨心所念，<a id="a-62"></a>即以三千石天曼陀罗华，<a id="a-63"></a>与萨陀波仑。<a id="a-64"></a>萨陀波仑受华已，<a id="a-65"></a>以半散地，<a id="a-66"></a>留半待昙无竭菩萨摩诃萨，<a id="a-67"></a>坐法座上说法时当供养。<a id="a-68"></a>尔时，<a id="a-69"></a>昙无竭菩萨摩诃萨过七岁已，<a id="a-6A"></a>从诸三昧起，<a id="a-6B"></a>为说般若波罗蜜故，<a id="a-6C"></a>与无量百千万众恭敬围绕，<a id="a-6D"></a>往法座上坐。<a id="a-6E"></a>萨陀波仑菩萨摩诃萨，<a id="a-6F"></a>见昙无竭菩萨摩诃萨时，<a id="a-6G"></a>心得悦乐，<a id="a-6H"></a>譬如比丘入第三禅。</p>
  <p id="a6I">【论】释曰：<a id="a-6J"></a>萨陀波仑菩萨，<a id="a-6K"></a>虽知诸法空无来去相，<a id="a-6L"></a>未能深入，<a id="a-6M"></a>亦不能解种种门；<a id="a-6N"></a>于诸佛身恭敬深重故，<a id="a-6O"></a>不能观空。<a id="a-6P"></a>如大海水波，<a id="a-6Q"></a>其力虽大，<a id="a-6R"></a>到须弥山边则退而无用。<a id="a-6S"></a>萨陀波仑亦如是，<a id="a-6T"></a>虽有大空智力，<a id="a-6U"></a>到佛所则亦无用。<a id="a-6V"></a>是故昙无竭菩萨，<a id="a-6W"></a>今为说诸佛无所从来，<a id="a-6X"></a>去亦无所至。<a id="a-6Y"></a>此中昙无竭自说因缘，<a id="a-6Z"></a>所谓诸法如不动相，<a id="a-6a"></a>诸法如即是佛。</p>
  <p id="a6b">问曰：<a id="a-6c"></a>何等是诸法如？</p>
  <p id="a6d">答曰：<a id="a-6e"></a>诸法实相，<a id="a-6f"></a>所谓性空、<a id="a-6g"></a>无所得、<a id="a-6h"></a>空等诸法门。</p>
  <p id="a6i">问曰：<a id="a-6j"></a>摩诃波罗蜜，<a id="a-6k"></a>于佛法大乘六波罗蜜中第一法；<a id="a-6l"></a>若无佛，<a id="a-6m"></a>则无说般若者。<a id="a-6n"></a>三十二相、<a id="a-6o"></a>八十随形好、<a id="a-6p"></a>十力、<a id="a-6q"></a>四无所畏等，<a id="a-6r"></a>色、<a id="a-6s"></a>无色法等净妙五众和合，<a id="a-6t"></a>是故名为佛。<a id="a-6u"></a>如五指和合名为拳，<a id="a-6v"></a>不得言无拳；<a id="a-6w"></a>名字既异，<a id="a-6x"></a>形亦异，<a id="a-6y"></a>力用亦异，<a id="a-6z"></a>不得言无拳，<a id="a-70"></a>是故知有佛。</p>
  <p id="a71">答曰：<a id="a-72"></a>不然！<a id="a-73"></a>佛法中有二谛：<a id="a-74"></a>世谛、<a id="a-75"></a>第一义谛。<a id="a-76"></a>世谛故，<a id="a-77"></a>言佛说般若波罗蜜；<a id="a-78"></a>第一义故，<a id="a-79"></a>说诸佛空无来无去。<a id="a-7A"></a>如汝说清净五众和合故名为佛，<a id="a-7B"></a>和合故有，<a id="a-7C"></a>是即为无。<a id="a-7D"></a>如经中佛自说因缘：<a id="a-7E"></a>五众非佛，<a id="a-7F"></a>离五众亦无佛，<a id="a-7G"></a>五众不在佛中，<a id="a-7H"></a>佛不在五众中，<a id="a-7I"></a>佛非五众有。<a id="a-7J"></a>何以故？<a id="a-7K"></a>五众是五，<a id="a-7L"></a>佛是一，<a id="a-7M"></a>一不作五，<a id="a-7N"></a>五不作一。<a id="a-7O"></a>又五众无自性故，<a id="a-7P"></a>虚诳不实。<a id="a-7Q"></a>佛自说一切无诳法中，<a id="a-7R"></a>我最第一，<a id="a-7S"></a>是故五众不即是佛。<a id="a-7T"></a>复次，<a id="a-7U"></a>若五众即是佛，<a id="a-7V"></a>诸有五众者，<a id="a-7W"></a>皆应是佛。</p>
  <p id="a7X">问曰：<a id="a-7Y"></a>以是难故，<a id="a-7Z"></a>我先说第一清净五众，<a id="a-7a"></a>三十二相等名为佛。</p>
  <p id="a7b">答曰：<a id="a-7c"></a>三十二相等，<a id="a-7d"></a>菩萨时亦有，<a id="a-7e"></a>何以不名为佛？</p>
  <p id="a7f">问曰：<a id="a-7g"></a>尔时，<a id="a-7h"></a>虽有相好庄严身，<a id="a-7i"></a>而无一切种智；<a id="a-7j"></a>若一切种智在第一妙色身中，<a id="a-7k"></a>是即名为佛。</p>
  <p id="a7l">答曰：<a id="a-7m"></a>一切种智，<a id="a-7n"></a>般若中说是寂灭相、<a id="a-7o"></a>无戏论，<a id="a-7p"></a>若得是法，<a id="a-7q"></a>则名无所得，<a id="a-7r"></a>无所得故名为佛，<a id="a-7s"></a>佛即是空。<a id="a-7t"></a>如是等因缘故，<a id="a-7u"></a>五众不得即是佛。<a id="a-7v"></a>离是五众亦无佛。<a id="a-7w"></a>所以者何？<a id="a-7x"></a>离是五众，<a id="a-7y"></a>更无余法可说；<a id="a-7z"></a>如离五指更无拳法可说。</p>
  <p id="a80">问曰：<a id="a-81"></a>何以故无拳法？<a id="a-82"></a>形亦异，<a id="a-83"></a>力用亦异；<a id="a-84"></a>若但是指者，<a id="a-85"></a>不应异，<a id="a-86"></a>因五指合故拳法生；<a id="a-87"></a>是拳法虽无常生灭，<a id="a-88"></a>不得言无。</p>
  <p id="a89">答曰：<a id="a-8A"></a>是拳法若定有，<a id="a-8B"></a>除五指应更有拳可见，<a id="a-8C"></a>亦不须因五指。<a id="a-8D"></a>如是等因缘，<a id="a-8E"></a>离五指更无有拳；<a id="a-8F"></a>佛亦如是，<a id="a-8G"></a>离五众则无有佛。<a id="a-8H"></a>佛不在五众中，<a id="a-8I"></a>五众不在佛中。<a id="a-8J"></a>何以故？<a id="a-8K"></a>异不可得故。<a id="a-8L"></a>若五众异佛者，<a id="a-8M"></a>佛应在五众中，<a id="a-8N"></a>但是事不然。<a id="a-8O"></a>佛亦不有五众。<a id="a-8P"></a>所以者何？<a id="a-8Q"></a>离五众无佛，<a id="a-8R"></a>离佛亦无五众。<a id="a-8S"></a>譬如比丘有三衣钵故，<a id="a-8T"></a>可得言有，<a id="a-8U"></a>但佛与五众不得别异，<a id="a-8V"></a>是故不得言佛有五众。<a id="a-8W"></a>如是五众求佛不可得故，<a id="a-8X"></a>当知无佛，<a id="a-8Y"></a>佛无故无来无去。</p>
  <p id="a8Z">问曰：<a id="a-8a"></a>若无佛即是邪见，<a id="a-8b"></a>云何菩萨发心求作佛？</p>
  <p id="a8c">答曰：<a id="a-8d"></a>此中言无佛，<a id="a-8e"></a>破著佛想，<a id="a-8f"></a>不言取无佛想。<a id="a-8g"></a>若有佛尚不令取，<a id="a-8h"></a>何况取无佛邪见！<a id="a-8i"></a>又佛常寂灭、<a id="a-8j"></a>无戏论相，<a id="a-8k"></a>若人分别、<a id="a-8l"></a>戏论常寂灭事，<a id="a-8m"></a>是人亦堕邪见。<a id="a-8n"></a>离是有无二边处中道，<a id="a-8o"></a>即是诸法实相，<a id="a-8p"></a>诸法实相即是佛。<a id="a-8q"></a>何以故？<a id="a-8r"></a>得是诸法实相，<a id="a-8s"></a>名为得佛。</p>
  <p id="a8t">复次，<a id="a-8u"></a>色等法如相即是佛，<a id="a-8v"></a>色等法性空是如相，<a id="a-8w"></a>诸佛如亦性空。<a id="a-8x"></a>以是故，<a id="a-8y"></a>不来不去，<a id="a-8z"></a>不生不灭。<a id="a-90"></a>法性、<a id="a-91"></a>实际、<a id="a-92"></a>空、<a id="a-93"></a>无染、<a id="a-94"></a>寂灭、<a id="a-95"></a>虚空性，<a id="a-96"></a>亦如是无来无去。<a id="a-97"></a>如，<a id="a-98"></a>乃至虚空性如、<a id="a-99"></a>佛如是如一，<a id="a-9A"></a>无二、<a id="a-9B"></a>无三等别异。<a id="a-9C"></a>此中自说因缘：<a id="a-9D"></a>何以故？<a id="a-9E"></a>出诸数法，<a id="a-9F"></a>无所有故。<a id="a-9G"></a>如等法是实，<a id="a-9H"></a>是中无有忆想分别；<a id="a-9I"></a>取相故有名字，<a id="a-9J"></a>名字中有数。<a id="a-9K"></a>此中自说因缘：<a id="a-9L"></a>空非实，<a id="a-9M"></a>无所有故。</p>
  <p id="a9N">问曰：<a id="a-9O"></a>若是法无有，<a id="a-9P"></a>云何可见可闻、<a id="a-9Q"></a>有苦有乐、<a id="a-9R"></a>有缚有脱等分别诸异？</p>
  <p id="a9S">答曰：<a id="a-9T"></a>此中昙无竭自种种分别譬喻说，<a id="a-9U"></a>所谓如春末月见焰，<a id="a-9V"></a>乃至是人不分别诸法若来若去；<a id="a-9W"></a>焰等中虽无实事，<a id="a-9X"></a>亦能诳人目，<a id="a-9Y"></a>生苦乐事。<a id="a-9Z"></a>诸法亦如是，<a id="a-9a"></a>虽空无所有，<a id="a-9b"></a>亦能令人得苦、<a id="a-9c"></a>乐、<a id="a-9d"></a>忧、<a id="a-9e"></a>喜事。<a id="a-9f"></a>梦等法，<a id="a-9g"></a>亦如是。</p>
  <p id="a9h">复次，<a id="a-9i"></a>佛有二种身：<a id="a-9j"></a>一者、<a id="a-9k"></a>法身，<a id="a-9l"></a>二者、<a id="a-9m"></a>色身。<a id="a-9n"></a>法身是真佛，<a id="a-9o"></a>色身为世谛故有佛。<a id="a-9p"></a>法身相，<a id="a-9q"></a>上种种因缘说诸法实相，<a id="a-9r"></a>是诸法实相亦无来无去，<a id="a-9s"></a>是故说诸佛无所从来，<a id="a-9t"></a>去亦无所至。<a id="a-9u"></a>若人得诸佛法身相，<a id="a-9v"></a>是名近阿耨多罗三藐三菩提；<a id="a-9w"></a>未得一切智故名为近，<a id="a-9x"></a>以相似故。<a id="a-9y"></a>般若波罗蜜名诸法实相，<a id="a-9z"></a>若能如是行，<a id="a-A0"></a>是为行般若波罗蜜真佛弟子。<a id="a-A1"></a>真佛弟子者，<a id="a-A2"></a>得诸法实相名为佛，<a id="a-A3"></a>得诸法实相差别故，<a id="a-A4"></a>有须陀洹乃至辟支佛、<a id="a-A5"></a>大菩萨；<a id="a-A6"></a>须陀洹等乃至大菩萨，<a id="a-A7"></a>是名真佛弟子。<a id="a-A8"></a>不虚妄食人信施者，<a id="a-A9"></a>布施畜生，<a id="a-AA"></a>虽得百倍果报，<a id="a-AB"></a>而此福有尽有量，<a id="a-AC"></a>不能度众生生死故，<a id="a-AD"></a>名为虚食；<a id="a-AE"></a>须陀洹等乃至佛，<a id="a-AF"></a>诸贤圣受人施，<a id="a-AG"></a>此福果报，<a id="a-AH"></a>乃至涅槃无尽无量，<a id="a-AI"></a>是故说：<a id="a-AJ"></a>不虚妄食人信施，<a id="a-AK"></a>是人应受一切众生供养。<a id="a-AL"></a>若须陀洹应受一切凡夫人供养，<a id="a-AM"></a>斯陀含应受凡夫人乃至须陀洹供养，<a id="a-AN"></a>阿那含应受凡夫人及须陀洹、<a id="a-AO"></a>斯陀含供养，<a id="a-AP"></a>阿罗汉应受凡夫人、<a id="a-AQ"></a>须陀洹、<a id="a-AR"></a>斯陀含、<a id="a-AS"></a>阿那含供养，<a id="a-AT"></a>辟支佛应受凡夫人及须陀洹乃至阿罗汉供养，<a id="a-AU"></a>近成佛大菩萨应受凡夫人及声闻、<a id="a-AV"></a>辟支佛供养。<a id="a-AW"></a>为世间福田者，<a id="a-AX"></a>如植种良田，<a id="a-AY"></a>成收必多；<a id="a-AZ"></a>持戒、<a id="a-Aa"></a>禅定、<a id="a-Ab"></a>智慧福田，<a id="a-Ac"></a>众生植福，<a id="a-Ad"></a>获果无量。</p>
  <p id="aAe">上说诸佛无来无去，<a id="a-Af"></a>萨陀波仑及诸听者，<a id="a-Ag"></a>意谓诸佛尚无，<a id="a-Ah"></a>诸法亦应皆灭，<a id="a-Ai"></a>则堕断灭！<a id="a-Aj"></a>是故今说因缘法譬喻。<a id="a-Ak"></a>昙无竭示萨陀波仑：<a id="a-Al"></a>如汝所著，<a id="a-Am"></a>意谓实有者无，<a id="a-An"></a>为度众生故，<a id="a-Ao"></a>从因缘和合则有像现。<a id="a-Ap"></a>欲证明此事，<a id="a-Aq"></a>故说譬喻：<a id="a-Ar"></a>如大海中生宝，<a id="a-As"></a>不从十方来，<a id="a-At"></a>灭亦无所去；<a id="a-Au"></a>亦不无因缘而生，<a id="a-Av"></a>以四天下众生福德因缘故，<a id="a-Aw"></a>海生此宝；<a id="a-Ax"></a>若劫尽灭时，<a id="a-Ay"></a>亦无去处，<a id="a-Az"></a>譬如灯灭，<a id="a-B0"></a>焰无所至。<a id="a-B1"></a>佛身亦尔，<a id="a-B2"></a>从初发心所种善根功德，<a id="a-B3"></a>皆是佛身相好因缘；<a id="a-B4"></a>佛身亦不自在，<a id="a-B5"></a>皆属本因缘业果报故生，<a id="a-B6"></a>是因缘虽久住，<a id="a-B7"></a>性是有为法故，<a id="a-B8"></a>必归无常，<a id="a-B9"></a>散坏则无身。<a id="a-BA"></a>譬如善射之人，<a id="a-BB"></a>仰射虚空，<a id="a-BC"></a>箭去虽远，<a id="a-BD"></a>必当堕地；<a id="a-BE"></a>诸佛身亦如是，<a id="a-BF"></a>虽相好光明，<a id="a-BG"></a>福德成就，<a id="a-BH"></a>名称无量，<a id="a-BI"></a>度人无限，<a id="a-BJ"></a>亦归磨灭。</p>
  <p id="aBK">问曰：<a id="a-BL"></a>若众生福德因缘故海生珍宝，<a id="a-BM"></a>何以不近众生处生，<a id="a-BN"></a>而乃在大海难得之处？</p>
  <p id="aBO">答曰：<a id="a-BP"></a>海中亦有众生，<a id="a-BQ"></a>龙、<a id="a-BR"></a>阿修罗等用是宝。<a id="a-BS"></a>复次，<a id="a-BT"></a>若宝生人中浊世，<a id="a-BU"></a>贪者覆藏，<a id="a-BV"></a>不令人得。<a id="a-BW"></a>若好世时，<a id="a-BX"></a>珍宝自生人间，<a id="a-BY"></a>无有惜者；<a id="a-BZ"></a>如弥勒佛时，<a id="a-Ba"></a>珍宝如瓦砾。<a id="a-Bb"></a>以懈怠懒惰人惜身，<a id="a-Bc"></a>强作愿求乐，<a id="a-Bd"></a>是故宝在大海不能得，<a id="a-Be"></a>若大心不惜身命勤求者乃得。<a id="a-Bf"></a>大海水喻十方六道国土，<a id="a-Bg"></a>诸珍宝即是诸佛。<a id="a-Bh"></a>如珍宝为一切众生故生，<a id="a-Bi"></a>而懈怠懒惰者所不得；<a id="a-Bj"></a>诸佛亦如是，<a id="a-Bk"></a>虽为众生故出世，<a id="a-Bl"></a>懈怠、<a id="a-Bm"></a>小心、<a id="a-Bn"></a>贪身著我者不得度。<a id="a-Bo"></a>所以者何？<a id="a-Bp"></a>诸法皆从众缘和合生，<a id="a-Bq"></a>众生有二因缘故得度：<a id="a-Br"></a>一者、<a id="a-Bs"></a>内有正见，<a id="a-Bt"></a>二者、<a id="a-Bu"></a>外有善说法者。<a id="a-Bv"></a>诸佛虽善说法，<a id="a-Bw"></a>众生内正见不具故，<a id="a-Bx"></a>不能尽度。<a id="a-By"></a>如宝物虽为众生出，<a id="a-Bz"></a>而有贫穷众生；<a id="a-C0"></a>诸佛亦如是，<a id="a-C1"></a>虽为众生出，<a id="a-C2"></a>而众生内正见少故，<a id="a-C3"></a>亦不得度。</p>
  <p id="aC4">复有箜篌譬喻：<a id="a-C5"></a>有槽、<a id="a-C6"></a>有颈、<a id="a-C7"></a>有皮、<a id="a-C8"></a>有弦、<a id="a-C9"></a>有棍，<a id="a-CA"></a>有人以手鼓之，<a id="a-CB"></a>众缘和合而有声；<a id="a-CC"></a>如声亦不在众缘中，<a id="a-CD"></a>离众缘亦无声，<a id="a-CE"></a>以因缘和合故有声可闻。<a id="a-CF"></a>诸佛身亦如是，<a id="a-CG"></a>六波罗蜜及方便力，<a id="a-CH"></a>众因缘和合边生；<a id="a-CI"></a>佛身不在六波罗蜜等法中，<a id="a-CJ"></a>亦不离六波罗蜜等法。<a id="a-CK"></a>如声不以一因缘，<a id="a-CL"></a>亦非无因缘；<a id="a-CM"></a>佛身亦如是，<a id="a-CN"></a>不从无因缘，<a id="a-CO"></a>亦不从少因缘，<a id="a-CP"></a>诸善法因缘具足故，<a id="a-CQ"></a>生诸佛身。</p>
  <p id="aCR">如镜中像，<a id="a-CS"></a>众因缘和合故有，<a id="a-CT"></a>众缘离故无；<a id="a-CU"></a>诸佛亦如是，<a id="a-CV"></a>有诸因缘故出现，<a id="a-CW"></a>诸因缘散故灭。<a id="a-CX"></a>善男子，<a id="a-CY"></a>应如是观诸佛来去相，<a id="a-CZ"></a>一切诸法相，<a id="a-Ca"></a>亦应如是知！<a id="a-Cb"></a>昙无竭语萨陀波仑：<a id="a-Cc"></a>善男子，<a id="a-Cd"></a>汝能知诸法相不来不去，<a id="a-Ce"></a>必得阿耨多罗三藐三菩提不退转，<a id="a-Cf"></a>亦必能行般若波罗蜜及方便力。<a id="a-Cg"></a>何以故？<a id="a-Ch"></a>一切法无障碍故。</p>
  <p id="aCi">问曰：<a id="a-Cj"></a>释提桓因，<a id="a-Ck"></a>何以化作曼陀罗华与萨陀波仑？</p>
  <p id="aCl">答曰：<a id="a-Cm"></a>释提桓因爱乐佛道故，<a id="a-Cn"></a>常恭敬诸菩萨。</p>
  <p id="aCo">复次，<a id="a-Cp"></a>释提桓因欲摄众生令入佛道故，<a id="a-Cq"></a>现天王身，<a id="a-Cr"></a>以华与萨陀波仑。<a id="a-Cs"></a>萨陀波仑一心求佛道故，<a id="a-Ct"></a>诸天来供养，<a id="a-Cu"></a>众生见者，<a id="a-Cv"></a>皆亦发心；<a id="a-Cw"></a>释提桓因为引导众生故，<a id="a-Cx"></a>供养萨陀波仑。<a id="a-Cy"></a>有人言：<a id="a-Cz"></a>“释提桓因深爱敬萨陀波仑，<a id="a-D0"></a>上品来试，<a id="a-D1"></a>试已令身体平复，<a id="a-D2"></a>今复以华与之。<a id="a-D3"></a>”释提桓因力，<a id="a-D4"></a>能与一切人华，<a id="a-D5"></a>以众生无福力故，<a id="a-D6"></a>设当与者，<a id="a-D7"></a>华即变坏；<a id="a-D8"></a>萨陀波仑福德成就故，<a id="a-D9"></a>得必不变，<a id="a-DA"></a>是故与。<a id="a-DB"></a>若一切菩萨供养师时不尽与，<a id="a-DC"></a>应守护供养者。<a id="a-DD"></a>先已说因缘，<a id="a-DE"></a>所谓割肉出血，<a id="a-DF"></a>试以成亲旧故守护。</p>
  <p id="aDG">复次，<a id="a-DH"></a>释提桓因此中自说因缘，<a id="a-DI"></a>所谓汝因缘力故，<a id="a-DJ"></a>饶益百千等众生。<a id="a-DK"></a>萨陀波仑取华，<a id="a-DL"></a>如其意供养昙无竭。<a id="a-DM"></a>萨陀波仑初闻师名，<a id="a-DN"></a>后眼见闻法断疑故，<a id="a-DO"></a>以身供养。<a id="a-DP"></a>长者女等亦效萨陀波仑，<a id="a-DQ"></a>以身施萨陀波仑。</p>
  <p id="aDR">问曰：<a id="a-DS"></a>萨陀波仑以身供养昙无竭，<a id="a-DT"></a>昙无竭福田大，<a id="a-DU"></a>何以不以身供养，<a id="a-DV"></a>而与萨陀波仑？</p>
  <p id="aDW">答曰：<a id="a-DX"></a>女人智短著多故，<a id="a-DY"></a>不用舍本师，<a id="a-DZ"></a>而供养他。<a id="a-Da"></a>又以女身罪秽，<a id="a-Db"></a>心虽清白，<a id="a-Dc"></a>为外有讥谤故。</p>
  <p id="aDd">问曰：<a id="a-De"></a>长者女初舍父母，<a id="a-Df"></a>已属萨陀波仑，<a id="a-Dg"></a>今何以复以身施？</p>
  <p id="aDh">答曰：<a id="a-Di"></a>初舍父母，<a id="a-Dj"></a>共萨陀波仑诣昙无竭，<a id="a-Dk"></a>为法故供养，<a id="a-Dl"></a>亦不自以身施，<a id="a-Dm"></a>父母亦不以施萨陀波仑。<a id="a-Dn"></a>今见萨陀波仑问甚深义，<a id="a-Do"></a>昙无竭为解说，<a id="a-Dp"></a>释提桓因欢喜供养；<a id="a-Dq"></a>是故发欢喜心，<a id="a-Dr"></a>以身供养，<a id="a-Ds"></a>以自在心故。<a id="a-Dt"></a>又一切女身无所系属，<a id="a-Du"></a>则受恶名。<a id="a-Dv"></a>女人之体，<a id="a-Dw"></a>幼则从父母，<a id="a-Dx"></a>少则从夫，<a id="a-Dy"></a>老则从子。<a id="a-Dz"></a>是长者女等，<a id="a-E0"></a>虽道路共来，<a id="a-E1"></a>不得久无所属，<a id="a-E2"></a>是故自以身施，<a id="a-E3"></a>而作是愿：<a id="a-E4"></a>如师所得，<a id="a-E5"></a>我等亦当得之。</p>
  <p id="aE6">尔时，<a id="a-E7"></a>萨陀波仑欲以此女供养昙无竭，<a id="a-E8"></a>虑其嫌恨故问：<a id="a-E9"></a>汝等实以诚心供养，<a id="a-EA"></a>我当受汝。<a id="a-EB"></a>诚心者，<a id="a-EC"></a>不自用心，<a id="a-ED"></a>随所处分，<a id="a-EE"></a>如无心物。<a id="a-EF"></a>诸女人等言：<a id="a-EG"></a>实以诚心。<a id="a-EH"></a>即时，<a id="a-EI"></a>萨陀波仑以长者女并诸侍女，<a id="a-EJ"></a>及五百乘车，<a id="a-EK"></a>奉上昙无竭。<a id="a-EL"></a>萨陀波仑欲除世人常疑，<a id="a-EM"></a>谓其欺诳长者，<a id="a-EN"></a>将诸女来，<a id="a-EO"></a>是故尽以布施，<a id="a-EP"></a>明己无著。</p>
  <p id="aEQ">复次，<a id="a-ER"></a>萨陀波仑如空中声，<a id="a-ES"></a>所闻得解欢喜，<a id="a-ET"></a>如世人所贵，<a id="a-EU"></a>内外物尽以供养，<a id="a-EV"></a>欲深入檀波罗蜜门故。<a id="a-EW"></a>释提桓因知萨陀波仑爱贪等烦恼未尽，<a id="a-EX"></a>而能尽舍内外布施，<a id="a-EY"></a>无复遗余，<a id="a-EZ"></a>故赞言善哉！<a id="a-Ea"></a>以过去佛为喻：<a id="a-Eb"></a>行难事故，<a id="a-Ec"></a>得难得果报，<a id="a-Ed"></a>所谓阿耨多罗三藐三菩提。</p>
  <p id="aEe">问曰：<a id="a-Ef"></a>若昙无竭欲令萨陀波仑善根具足故受，<a id="a-Eg"></a>善根者，<a id="a-Eh"></a>所谓具足檀波罗蜜，<a id="a-Ei"></a>何以故还与萨陀波仑？</p>
  <p id="aEj">答曰：<a id="a-Ek"></a>昙无竭大智方便，<a id="a-El"></a>令萨陀波仑大得福德而无所失，<a id="a-Em"></a>是谓上受。<a id="a-En"></a>萨陀波仑至诚心施，<a id="a-Eo"></a>断诸贪著，<a id="a-Ep"></a>不望还得，<a id="a-Eq"></a>福德具足。<a id="a-Er"></a>昙无竭思惟萨陀波仑远来，<a id="a-Es"></a>而于五欲心不染著，<a id="a-Et"></a>旧人供养为善，<a id="a-Eu"></a>是故还与。<a id="a-Ev"></a>又闻诸女先以身上萨陀波仑，<a id="a-Ew"></a>人非财物，<a id="a-Ex"></a>欲遂其本意故。<a id="a-Ey"></a>又是诸女世世为萨陀波仑弟子，<a id="a-Ez"></a>如是等因缘故，<a id="a-F0"></a>还与萨陀波仑。</p>
  <p id="aF1">问曰：<a id="a-F2"></a>诸大菩萨说法不应疲极，<a id="a-F3"></a>何以入宫？</p>
  <p id="aF4">答曰：<a id="a-F5"></a>随世人法故。<a id="a-F6"></a>又众香城中众生，<a id="a-F7"></a>不常求道，<a id="a-F8"></a>或时厌息，<a id="a-F9"></a>受五欲乐；<a id="a-FA"></a>诸天常受五欲故，<a id="a-FB"></a>妨废求道。<a id="a-FC"></a>有菩萨所住国，<a id="a-FD"></a>常勤精进，<a id="a-FE"></a>不受五欲。<a id="a-FF"></a>是众香城众生本愿杂受，<a id="a-FG"></a>昙无竭随其志愿，<a id="a-FH"></a>欲引导之故生其国；<a id="a-FI"></a>是故以众生听法疲倦，<a id="a-FJ"></a>起入宫中。<a id="a-FK"></a>又未得道者，<a id="a-FL"></a>法虽微妙，<a id="a-FM"></a>常闻故生疲厌心，<a id="a-FN"></a>是众中有是人故。<a id="a-FO"></a>又昙无竭在是中受富乐，<a id="a-FP"></a>人法故日没应息。</p>
  <p id="aFQ">是时，<a id="a-FR"></a>萨陀波仑作是念：<a id="a-FS"></a>我为法来，<a id="a-FT"></a>不应坐卧。</p>
  <p id="aFU">问曰：<a id="a-FV"></a>为法故何以不应坐卧？</p>
  <p id="aFW">答曰：<a id="a-FX"></a>无是定法。<a id="a-FY"></a>此人大欲、<a id="a-FZ"></a>大精进、<a id="a-Fa"></a>恭敬法故，<a id="a-Fb"></a>自作是念：<a id="a-Fc"></a>我若坐卧，<a id="a-Fd"></a>则是懒惰。<a id="a-Fe"></a>我初求法时，<a id="a-Ff"></a>身尚不惜，<a id="a-Fg"></a>何况疲倦！<a id="a-Fh"></a>是故不坐卧。<a id="a-Fi"></a>大欲精进与坐卧相违故。<a id="a-Fj"></a>又坐卧则不勤力，<a id="a-Fk"></a>行立则勤力精进，<a id="a-Fl"></a>是故常住二威仪以待师出。</p>
  <p id="aFm">问曰：<a id="a-Fn"></a>萨陀波仑先知师七岁不出不？</p>
  <p id="aFo">答曰：<a id="a-Fp"></a>初来不知故。<a id="a-Fq"></a>又复昙无竭亦常七岁不出，<a id="a-Fr"></a>以因缘故，<a id="a-Fs"></a>自誓七岁入定。<a id="a-Ft"></a>萨陀波仑自誓：<a id="a-Fu"></a>师未出，<a id="a-Fv"></a>终不坐。<a id="a-Fw"></a>又大人世间法，<a id="a-Fx"></a>尚不自违，<a id="a-Fy"></a>何况为道法？<a id="a-Fz"></a>又以初求法时，<a id="a-G0"></a>尚不惜身，<a id="a-G1"></a>今立七岁，<a id="a-G2"></a>何足为难！</p>
  <p id="aG3">问曰：<a id="a-G4"></a>人身软弱，<a id="a-G5"></a>何能七岁不坐不卧？</p>
  <p id="aG6">答曰：<a id="a-G7"></a>是时人寿命长，<a id="a-G8"></a>虽复七岁，<a id="a-G9"></a>如今七日。<a id="a-GA"></a>又好世人身福德力大，<a id="a-GB"></a>虽立七岁，<a id="a-GC"></a>不以为难。<a id="a-GD"></a>如胁比丘，<a id="a-GE"></a>年六十始出家，<a id="a-GF"></a>而自结誓：<a id="a-GG"></a>我胁不著席，<a id="a-GH"></a>要尽得声闻所应得事，<a id="a-GI"></a>乃至得六神通阿罗汉。<a id="a-GJ"></a>作四阿含优婆提舍，<a id="a-GK"></a>于今大行于世。<a id="a-GL"></a>此人于恶世尚尔，<a id="a-GM"></a>何况萨陀波仑生于好世！<a id="a-GN"></a>又身力虽弱，<a id="a-GO"></a>以心强故，<a id="a-GP"></a>能办其事。<a id="a-GQ"></a>复次，<a id="a-GR"></a>一心求佛道者，<a id="a-GS"></a>十方诸佛所念；<a id="a-GT"></a>诸大菩萨及求佛道诸天，<a id="a-GU"></a>益其气力，<a id="a-GV"></a>围绕守护，<a id="a-GW"></a>是故虽住立七岁而不疲极。</p>
  <p id="aGX">问曰：<a id="a-GY"></a>昙无竭入三昧，<a id="a-GZ"></a>何以乃至七岁？</p>
  <p id="aGa">答曰：<a id="a-Gb"></a>先已答，<a id="a-Gc"></a>好世人寿长，<a id="a-Gd"></a>虽七岁不以为久。<a id="a-Ge"></a>又昙无竭宫殿婇女微妙，<a id="a-Gf"></a>五欲与天相似；<a id="a-Gg"></a>萨陀波仑等新发意者，<a id="a-Gh"></a>心未柔软，<a id="a-Gi"></a>疑昙无竭虽说空法，<a id="a-Gj"></a>赞叹离欲，<a id="a-Gk"></a>谓其心未能舍。<a id="a-Gl"></a>是七岁三昧，<a id="a-Gm"></a>欲以除众疑故，<a id="a-Gn"></a>生贵敬心。<a id="a-Go"></a>闻昙无竭七岁三昧，<a id="a-Gp"></a>心口相应，<a id="a-Gq"></a>能说、<a id="a-Gr"></a>能行，<a id="a-Gs"></a>则信受其语，<a id="a-Gt"></a>易可得度。<a id="a-Gu"></a>譬如痈疮未熟，<a id="a-Gv"></a>医则不破，<a id="a-Gw"></a>但以药涂令熟，<a id="a-Gx"></a>则易破。<a id="a-Gy"></a>复次，<a id="a-Gz"></a>欲受心生实乐故，<a id="a-H0"></a>入无量三昧。<a id="a-H1"></a>复次，<a id="a-H2"></a>说法有二种：<a id="a-H3"></a>一者、<a id="a-H4"></a>口说法，<a id="a-H5"></a>二者、<a id="a-H6"></a>身现法。<a id="a-H7"></a>今欲以身现法故，<a id="a-H8"></a>入无量三昧，<a id="a-H9"></a>令众生知摄心入慧，<a id="a-HA"></a>得如实智。<a id="a-HB"></a>菩萨三昧者，<a id="a-HC"></a>如菩萨义中说。<a id="a-HD"></a>行般若方便力者，<a id="a-HE"></a>如方便品中说。</p>
  <p id="aHF">萨陀波仑于七岁中，<a id="a-HG"></a>三恶觉观不生，<a id="a-HH"></a>不味于味。<a id="a-HI"></a>是人虽未破烦恼，<a id="a-HJ"></a>而集诸善法故，<a id="a-HK"></a>制诸烦恼不令得生，<a id="a-HL"></a>但生一念：<a id="a-HM"></a>昙无竭何时当出？<a id="a-HN"></a>我当从闻般若。<a id="a-HO"></a>过七岁已，<a id="a-HP"></a>作是念：<a id="a-HQ"></a>我当为昙无竭敷坐处，<a id="a-HR"></a>扫洒庄严。</p>
  <p id="aHS">问曰：<a id="a-HT"></a>萨陀波仑云何得知过七岁已，<a id="a-HU"></a>昙无竭当出？</p>
  <p id="aHV">答曰：<a id="a-HW"></a>有人言：<a id="a-HX"></a>“先曾七岁，<a id="a-HY"></a>展转闻知。<a id="a-HZ"></a>”有人言：<a id="a-Ha"></a>“昙无竭初入三昧，<a id="a-Hb"></a>自说七岁为限。<a id="a-Hc"></a>”如释迦文尼佛告阿难：<a id="a-Hd"></a>“我欲一月、<a id="a-He"></a>二月入禅定。<a id="a-Hf"></a>”阿难以告四众。<a id="a-Hg"></a>萨陀波仑深爱佛法，<a id="a-Hh"></a>敬重昙无竭故，<a id="a-Hi"></a>供养庄严说法处。<a id="a-Hj"></a>出家菩萨但庄严其心，<a id="a-Hk"></a>诣师受法；<a id="a-Hl"></a>在家菩萨则庄严说法处，<a id="a-Hm"></a>华香供养。</p>
  <p id="aHn">复次，<a id="a-Ho"></a>萨陀波仑作是庄严，<a id="a-Hp"></a>欲令昙无竭知其爱法欲法相，<a id="a-Hq"></a>深心信乐故现是事；<a id="a-Hr"></a>是故生心，<a id="a-Hs"></a>共五百女等，<a id="a-Ht"></a>展力扫洒，<a id="a-Hu"></a>自以其金银、<a id="a-Hv"></a>珍宝敷座。<a id="a-Hw"></a>萨陀波仑等，<a id="a-Hx"></a>虽自有妙好茵褥，<a id="a-Hy"></a>为爱法情至故，<a id="a-Hz"></a>以身所著上衣敷座。<a id="a-I0"></a>求水洒地，<a id="a-I1"></a>魔隐蔽故，<a id="a-I2"></a>求不能得。<a id="a-I3"></a>此中自说因缘：<a id="a-I4"></a>魔作是念，<a id="a-I5"></a>若萨陀波仑求水不得，<a id="a-I6"></a>其心则劣，<a id="a-I7"></a>志愿不满故。<a id="a-I8"></a>又令自鄙其身，<a id="a-I9"></a>我薄福德故，<a id="a-IA"></a>为供养法，<a id="a-IB"></a>求水不得。<a id="a-IC"></a>以自轻忧愁覆心故，<a id="a-ID"></a>福德不增、<a id="a-IE"></a>智慧不照不明者，<a id="a-IF"></a>诸忧愁烦恼覆心故，<a id="a-IG"></a>诸福德、<a id="a-IH"></a>智慧不能照明；<a id="a-II"></a>譬如日障蔽故，<a id="a-IJ"></a>其照不明。<a id="a-IK"></a>魔知其心大，<a id="a-IL"></a>不可沮坏，<a id="a-IM"></a>但小沮坏，<a id="a-IN"></a>令其稽留。</p>
  <p id="aIO">尔时，<a id="a-IP"></a>萨陀波仑自刺其身，<a id="a-IQ"></a>出血洒地，<a id="a-IR"></a>欲以淹尘。<a id="a-IS"></a>人血肉虽臭，<a id="a-IT"></a>以其至心求水不得，<a id="a-IU"></a>意不分别香臭好恶，<a id="a-IV"></a>为欲淹尘，<a id="a-IW"></a>不惜身命。<a id="a-IX"></a>又萨陀波仑深心爱著般若波罗蜜故，<a id="a-IY"></a>无所爱惜。<a id="a-IZ"></a>有人言：<a id="a-Ia"></a>“多有诸天龙鬼神等，<a id="a-Ib"></a>常随逐萨陀波仑，<a id="a-Ic"></a>佐助守护；<a id="a-Id"></a>是故所出之血，<a id="a-Ie"></a>变为香水。<a id="a-If"></a>”如羼提仙人被割截时，<a id="a-Ig"></a>血化为乳。<a id="a-Ih"></a>又以无量福德成就故，<a id="a-Ii"></a>随愿即成。</p>
  <p id="aIj">问曰：<a id="a-Ik"></a>若福德成就，<a id="a-Il"></a>随愿即得，<a id="a-Im"></a>魔不应隐蔽其水？</p>
  <p id="aIn">答曰：<a id="a-Io"></a>是菩萨新发意，<a id="a-Ip"></a>能成小愿，<a id="a-Iq"></a>未能却魔。<a id="a-Ir"></a>此中萨陀波仑自说出血因缘：<a id="a-Is"></a>我从无始生死已来，<a id="a-It"></a>数数丧身，<a id="a-Iu"></a>未曾为法。</p>
  <p id="aIv">问曰：<a id="a-Iw"></a>若萨陀波仑爱法，<a id="a-Ix"></a>刺身出血，<a id="a-Iy"></a>若其身死，<a id="a-Iz"></a>谁复听法？</p>
  <p id="aJ0">答曰：<a id="a-J1"></a>是事如破骨出髓中答。<a id="a-J2"></a>又此中诸天、<a id="a-J3"></a>大菩萨守护故，<a id="a-J4"></a>令其不死。<a id="a-J5"></a>又复恶魔知其心不可沮坏，<a id="a-J6"></a>水则还出。<a id="a-J7"></a>萨陀波仑等皆无异心者，<a id="a-J8"></a>如人初习慈心，<a id="a-J9"></a>欲为众生及为般若波罗蜜故，<a id="a-JA"></a>不惜身命，<a id="a-JB"></a>既得利刀割身，<a id="a-JC"></a>以痛自逼故，<a id="a-JD"></a>心生悔恨，<a id="a-JE"></a>是名异。<a id="a-JF"></a>是菩萨信力大故，<a id="a-JG"></a>欲得阿耨多罗三藐三菩提果报故，<a id="a-JH"></a>不计是苦。<a id="a-JI"></a>又以深悲心爱念众生，<a id="a-JJ"></a>虽受种种苦恼，<a id="a-JK"></a>不以为难；<a id="a-JL"></a>譬如慈母爱子，<a id="a-JM"></a>虽为子受勤苦不净，<a id="a-JN"></a>不以为恶。<a id="a-JO"></a>又复见诸法实相毕竟空故，<a id="a-JP"></a>知是身但是虚诳和合，<a id="a-JQ"></a>破是虚诳故，<a id="a-JR"></a>割截身时，<a id="a-JS"></a>不妨阿耨多罗三藐三菩提。</p>
  <p id="aJT">魔不得其便者，<a id="a-JU"></a>如人有疮则受毒，<a id="a-JV"></a>菩萨若有贪欲忧愁疮者，<a id="a-JW"></a>魔得其便；<a id="a-JX"></a>以出血洒地，<a id="a-JY"></a>心不忧愁故，<a id="a-JZ"></a>魔不得便。<a id="a-Ja"></a>如萨陀波仑心，<a id="a-Jb"></a>五百女人心亦如是，<a id="a-Jc"></a>敬重萨陀波仑故；<a id="a-Jd"></a>见其刺身，<a id="a-Je"></a>应有忧恼，<a id="a-Jf"></a>以其愿得满故，<a id="a-Jg"></a>不以为愁。</p>
  <p id="aJh">尔时，<a id="a-Ji"></a>释提桓因见是事已，<a id="a-Jj"></a>叹未曾有者，<a id="a-Jk"></a>是人未得无生忍，<a id="a-Jl"></a>诸烦恼未断，<a id="a-Jm"></a>为供养法故，<a id="a-Jn"></a>不惜身命，<a id="a-Jo"></a>如诸离欲人无异，<a id="a-Jp"></a>割截其身。<a id="a-Jq"></a>如断草木。<a id="a-Jr"></a>初心既尔，<a id="a-Js"></a>后心转增。<a id="a-Jt"></a>复次，<a id="a-Ju"></a>未曾有者，<a id="a-Jv"></a>此中释提桓因自说因缘：<a id="a-Jw"></a>萨陀波仑爱法乃尔，<a id="a-Jx"></a>以刀自刺等。<a id="a-Jy"></a>释提桓因作是心欢喜已，<a id="a-Jz"></a>赞言善哉！<a id="a-K0"></a>赞其爱法、<a id="a-K1"></a>乐法，<a id="a-K2"></a>勤心精进；<a id="a-K3"></a>以过去佛为喻，<a id="a-K4"></a>非但汝今辛苦，<a id="a-K5"></a>过去诸佛求般若亦尔。<a id="a-K6"></a>萨陀波仑闻释提桓因安慰其心已，<a id="a-K7"></a>如火得酥，<a id="a-K8"></a>转更炽盛，<a id="a-K9"></a>作是念：<a id="a-KA"></a>我既敷座洒地，<a id="a-KB"></a>当于何处得好名华庄严法处？</p>
  <p id="aKC">问曰：<a id="a-KD"></a>不见水时，<a id="a-KE"></a>何以不作是念，<a id="a-KF"></a>当于何处得水洒地？</p>
  <p id="aKG">答曰：<a id="a-KH"></a>萨陀波仑以先有水处，<a id="a-KI"></a>即时皆无，<a id="a-KJ"></a>知魔所作；<a id="a-KK"></a>是故自于四大分中，<a id="a-KL"></a>刺水分洒地。<a id="a-KM"></a>身中水种虽多，<a id="a-KN"></a>血是命之所在故，<a id="a-KO"></a>刺以洒地。</p>
  <p id="aKP">华不自有，<a id="a-KQ"></a>昙无竭出时欲至，<a id="a-KR"></a>不容远求；<a id="a-KS"></a>又所须复多，<a id="a-KT"></a>当以遍覆其地，<a id="a-KU"></a>是故生念欲得。<a id="a-KV"></a>帝释知其念，<a id="a-KW"></a>即以天华中妙者，<a id="a-KX"></a>名曼陀罗，<a id="a-KY"></a>三千石与之，<a id="a-KZ"></a>足以周事。<a id="a-Ka"></a>帝释所以不以人华与者，<a id="a-Kb"></a>欲令发希有心故。<a id="a-Kc"></a>萨陀波仑受华已，<a id="a-Kd"></a>分作二分：<a id="a-Ke"></a>好者留以说法时散，<a id="a-Kf"></a>余者覆地。<a id="a-Kg"></a>其国俗法，<a id="a-Kh"></a>以华覆地，<a id="a-Ki"></a>令行其上，<a id="a-Kj"></a>以为供养。</p>
  <p id="aKk">尔时，<a id="a-Kl"></a>昙无竭如其先要，<a id="a-Km"></a>满七岁已，<a id="a-Kn"></a>从三昧起，<a id="a-Ko"></a>与无量百千众恭敬围绕，<a id="a-Kp"></a>直趣法座，<a id="a-Kq"></a>为说般若故。</p>
  <p id="aKr">问曰：<a id="a-Ks"></a>若诸菩萨入微妙三昧中，<a id="a-Kt"></a>谁能令起？</p>
  <p id="aKu">答曰：<a id="a-Kv"></a>行者初入时，<a id="a-Kw"></a>自作限齐，<a id="a-Kx"></a>然后入定；<a id="a-Ky"></a>时至，<a id="a-Kz"></a>其心自在从三昧起，<a id="a-L0"></a>悲心故而生觉观。<a id="a-L1"></a>有一比丘入灭受定时，<a id="a-L2"></a>自期闻揵椎时当起。<a id="a-L3"></a>既入已，<a id="a-L4"></a>时僧坊失火，<a id="a-L5"></a>诸比丘惶懅，<a id="a-L6"></a>不打揵椎而去。<a id="a-L7"></a>尔时，<a id="a-L8"></a>过十二岁已，<a id="a-L9"></a>檀越更和合众僧欲起僧坊，<a id="a-LA"></a>方打揵椎，<a id="a-LB"></a>闻揵椎声起，<a id="a-LC"></a>即身散而死。<a id="a-LD"></a>后诸得道者，<a id="a-LE"></a>说其如此。</p>
  <p id="aLF">复次，<a id="a-LG"></a>有人言：<a id="a-LH"></a>“法性生身大菩萨，<a id="a-LI"></a>如诸佛常入三昧，<a id="a-LJ"></a>无散乱粗心；<a id="a-LK"></a>以神通力故，<a id="a-LL"></a>能说法、<a id="a-LM"></a>飞行度脱众生。<a id="a-LN"></a>”世俗法故，<a id="a-LO"></a>有出入三昧相，<a id="a-LP"></a>是故虽入微妙三昧而能还出，<a id="a-LQ"></a>以大悲心牵故，<a id="a-LR"></a>譬如咒术出龙。<a id="a-LS"></a>大众围绕者，<a id="a-LT"></a>是内眷属；<a id="a-LU"></a>恭敬散华、<a id="a-LV"></a>烧香，<a id="a-LW"></a>随从而出，<a id="a-LX"></a>为说般若波罗蜜故。<a id="a-LY"></a>说般若波罗蜜者，<a id="a-LZ"></a>因世谛名字语言，<a id="a-La"></a>欲示众生第一义不动相故。</p>
  <p id="aLb">萨陀波仑见昙无竭，<a id="a-Lc"></a>即得清净欢喜，<a id="a-Ld"></a>乐遍其身，<a id="a-Le"></a>如比丘入于三禅。<a id="a-Lf"></a>所以者何？<a id="a-Lg"></a>多欲众生，<a id="a-Lh"></a>虽非净妙，<a id="a-Li"></a>得犹喜乐，<a id="a-Lj"></a>何况得见真功德庄严身者！<a id="a-Lk"></a>萨陀波仑从空中佛闻昙无竭，<a id="a-Ll"></a>即生大欲，<a id="a-Lm"></a>得诸三昧。<a id="a-Ln"></a>见十方诸佛，<a id="a-Lo"></a>复闻十方诸佛说先世因缘：<a id="a-Lp"></a>唯有昙无竭能度汝耳！<a id="a-Lq"></a>闻是已，<a id="a-Lr"></a>增益其心，<a id="a-Ls"></a>渴仰欲见，<a id="a-Lt"></a>是故中道欲卖身供养。<a id="a-Lu"></a>今于众香城七岁不坐不卧欲见昙无竭，<a id="a-Lv"></a>如是渴仰，<a id="a-Lw"></a>欲乐来久，<a id="a-Lx"></a>如人热渴所逼，<a id="a-Ly"></a>得浊暖潦水，<a id="a-Lz"></a>犹尚欢喜，<a id="a-M0"></a>何况得清冷美水！<a id="a-M1"></a>既以渴仰情久，<a id="a-M2"></a>又昙无竭功德大，<a id="a-M3"></a>是故悦乐。</p>
  <p id="aM4">乐有四种，<a id="a-M5"></a>何以但说第三禅乐，<a id="a-M6"></a>而不说上地定乐及解脱乐？<a id="a-M7"></a>以欲界众生，<a id="a-M8"></a>于三受中多贪乐受。<a id="a-M9"></a>闻涅槃乐无所有，<a id="a-MA"></a>则心不乐喜；<a id="a-MB"></a>以上四禅中断苦乐故，<a id="a-MC"></a>心亦不乐；<a id="a-MD"></a>第三禅中乐，<a id="a-ME"></a>乐之极。<a id="a-MF"></a>复有人言：<a id="a-MG"></a>“萨陀波仑新发意，<a id="a-MH"></a>未入细深妙定故，<a id="a-MI"></a>见昙无竭发欢喜，<a id="a-MJ"></a>似如三禅。<a id="a-MK"></a>萨陀波仑自觉我大欢喜故，<a id="a-ML"></a>即时舍喜，<a id="a-MM"></a>得清净法性，<a id="a-MN"></a>遍身安乐，<a id="a-MO"></a>是故以三禅乐为喻。<a id="a-MP"></a>”</p>
 </body>
</html>