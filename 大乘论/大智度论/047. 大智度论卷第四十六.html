<!doctype html>
<html id="z3IBVGjtx" data-ver="2025">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第四十六</h1>
  <h2 id="a2">释乘乘品第十六（经作乘大乘品）</h2>
  <p id="a3">【经】尔时，<a id="a-4"></a>慧命舍利弗问富楼那：<a id="a-5"></a>“云何名菩萨摩诃萨乘于大乘？<a id="a-6"></a>”</p>
  <p id="a7">富楼那答舍利弗言：<a id="a-8"></a>“菩萨摩诃萨行般若波罗蜜时，<a id="a-9"></a>乘檀波罗蜜，<a id="a-A"></a>亦不得檀波罗蜜，<a id="a-B"></a>亦不得菩萨，<a id="a-C"></a>亦不得受者，<a id="a-D"></a>用无所得故，<a id="a-E"></a>是名菩萨摩诃萨乘檀波罗蜜。<a id="a-F"></a>菩萨摩诃萨行般若波罗蜜时，<a id="a-G"></a>乘尸罗波罗蜜、<a id="a-H"></a>羼提波罗蜜、<a id="a-I"></a>毗梨耶波罗蜜、<a id="a-J"></a>禅波罗蜜，<a id="a-K"></a>乘般若波罗蜜，<a id="a-L"></a>亦不得般若波罗蜜，<a id="a-M"></a>亦不得菩萨，<a id="a-N"></a>用无所得故，<a id="a-O"></a>是名为菩萨摩诃萨乘于般若波罗蜜。<a id="a-P"></a>如是，<a id="a-Q"></a>舍利弗，<a id="a-R"></a>是名为菩萨摩诃萨乘于大乘。</p>
  <p id="aS">“复次，<a id="a-T"></a>舍利弗，<a id="a-U"></a>菩萨摩诃萨摩诃衍，<a id="a-V"></a>一心应萨婆若，<a id="a-W"></a>修四念处，<a id="a-X"></a>法坏故；<a id="a-Y"></a>乃至一心应萨婆若，<a id="a-Z"></a>修十八不共法，<a id="a-a"></a>法坏故，<a id="a-b"></a>是亦不可得。<a id="a-c"></a>如是，<a id="a-d"></a>舍利弗，<a id="a-e"></a>是名菩萨摩诃萨乘于大乘。</p>
  <p id="af">“复次，<a id="a-g"></a>舍利弗，<a id="a-h"></a>菩萨摩诃萨作是念：<a id="a-i"></a>‘菩萨但有名字，<a id="a-j"></a>众生不可得故。<a id="a-k"></a>’是名菩萨摩诃萨乘于大乘。</p>
  <p id="al">“复次，<a id="a-m"></a>舍利弗，<a id="a-n"></a>菩萨摩诃萨作是念：<a id="a-o"></a>‘色但有名字，<a id="a-p"></a>色不可得故；<a id="a-q"></a>受、<a id="a-r"></a>想、<a id="a-s"></a>行、<a id="a-t"></a>识但有名字，<a id="a-u"></a>识不可得故。<a id="a-v"></a>眼但有名字，<a id="a-w"></a>眼不可得故；<a id="a-x"></a>乃至意亦如是。<a id="a-y"></a>四念处但有名字，<a id="a-z"></a>四念处不可得故；<a id="a-10"></a>乃至八圣道分但有名字，<a id="a-11"></a>八圣道分不可得故。<a id="a-12"></a>内空但有名字，<a id="a-13"></a>内空不可得故；<a id="a-14"></a>乃至无法有法空但有名字，<a id="a-15"></a>无法有法空不可得故；<a id="a-16"></a>乃至十八不共法但有名字，<a id="a-17"></a>十八不共法不可得故。<a id="a-18"></a>诸法如，<a id="a-19"></a>但有名字；<a id="a-1A"></a>如，<a id="a-1B"></a>不可得故。<a id="a-1C"></a>法相、<a id="a-1D"></a>法性、<a id="a-1E"></a>法住、<a id="a-1F"></a>法位、<a id="a-1G"></a>实际，<a id="a-1H"></a>但有名字；<a id="a-1I"></a>实际，<a id="a-1J"></a>不可得故。<a id="a-1K"></a>阿耨多罗三藐三菩提及佛，<a id="a-1L"></a>但有名字；<a id="a-1M"></a>佛，<a id="a-1N"></a>不可得故。<a id="a-1O"></a>’舍利弗，<a id="a-1P"></a>是名菩萨摩诃萨乘于大乘。</p>
  <p id="a1Q">“复次，<a id="a-1R"></a>舍利弗，<a id="a-1S"></a>若菩萨摩诃萨从初发意已来，<a id="a-1T"></a>具足菩萨神通，<a id="a-1U"></a>成就众生，<a id="a-1V"></a>从一佛国至一佛国，<a id="a-1W"></a>恭敬、<a id="a-1X"></a>供养、<a id="a-1Y"></a>尊重、<a id="a-1Z"></a>赞叹诸佛，<a id="a-1a"></a>从诸佛听受法教，<a id="a-1b"></a>所谓菩萨大乘。<a id="a-1c"></a>是菩萨乘此大乘，<a id="a-1d"></a>从一佛国至一佛国，<a id="a-1e"></a>净佛世界，<a id="a-1f"></a>成就众生，<a id="a-1g"></a>初无佛国想，<a id="a-1h"></a>亦无众生想。<a id="a-1i"></a>此人住不二法中，<a id="a-1j"></a>为众生受身，<a id="a-1k"></a>随其所应，<a id="a-1l"></a>自变其形而教化之，<a id="a-1m"></a>乃至一切智，<a id="a-1n"></a>终不离菩萨乘。<a id="a-1o"></a>是菩萨得一切种智已，<a id="a-1p"></a>转法轮，<a id="a-1q"></a>声闻、<a id="a-1r"></a>辟支佛及天龙鬼神、<a id="a-1s"></a>阿修罗、<a id="a-1t"></a>世间人民所不能转。<a id="a-1u"></a>尔时，<a id="a-1v"></a>十方如恒河沙等诸佛，<a id="a-1w"></a>皆欢喜称名赞叹，<a id="a-1x"></a>作是言：<a id="a-1y"></a>某方某国某菩萨摩诃萨乘于大乘，<a id="a-1z"></a>得一切种智转法轮！<a id="a-20"></a>舍利弗，<a id="a-21"></a>是名菩萨摩诃萨乘于大乘。<a id="a-22"></a>”</p>
  <p id="a23">【论】释曰：<a id="a-24"></a>富楼那以三事明摩诃萨，<a id="a-25"></a>上已说二事，<a id="a-26"></a>今问第三事乘于大乘，<a id="a-27"></a>富楼那答。<a id="a-28"></a>有人言：<a id="a-29"></a>“菩萨直布施内外物，<a id="a-2A"></a>不能破吾我相，<a id="a-2B"></a>是名大庄严；<a id="a-2C"></a>若能破吾我相，<a id="a-2D"></a>入众生空，<a id="a-2E"></a>未入法空，<a id="a-2F"></a>是名发大庄严；<a id="a-2G"></a>因众生空入法空中，<a id="a-2H"></a>行檀波罗蜜，<a id="a-2I"></a>不见三事，<a id="a-2J"></a>施者、<a id="a-2K"></a>受者、<a id="a-2L"></a>财物，<a id="a-2M"></a>能如是者，<a id="a-2N"></a>是名乘于大乘。<a id="a-2O"></a>余波罗蜜亦如是。<a id="a-2P"></a>是菩萨以不杂心，<a id="a-2Q"></a>离诸烦恼及二乘意，<a id="a-2R"></a>为萨婆若故，<a id="a-2S"></a>修行四念处，<a id="a-2T"></a>修亦不可得，<a id="a-2U"></a>毕竟清净故，<a id="a-2V"></a>是名乘于大乘。<a id="a-2W"></a>乃至十八不共法亦如是。<a id="a-2X"></a>”</p>
  <p id="a2Y">复次，<a id="a-2Z"></a>若菩萨知一切法假名字，<a id="a-2a"></a>于名字和合中复有名字；<a id="a-2b"></a>一切世间、<a id="a-2c"></a>若出世间，<a id="a-2d"></a>皆是假名，<a id="a-2e"></a>是名乘于大乘。</p>
  <p id="a2f">复次，<a id="a-2g"></a>菩萨发大庄严，<a id="a-2h"></a>具足菩萨神通；<a id="a-2i"></a>具足菩萨神通故，<a id="a-2j"></a>成就众生，<a id="a-2k"></a>从一佛国至一佛国。<a id="a-2l"></a>所经诸国，<a id="a-2m"></a>雨七宝莲华，<a id="a-2n"></a>供养诸佛，<a id="a-2o"></a>拔三恶道众生；<a id="a-2p"></a>变身无数，<a id="a-2q"></a>各各至诸佛前，<a id="a-2r"></a>听受大乘法化，<a id="a-2s"></a>从诸佛前趣大乘相。<a id="a-2t"></a>乘此大乘，<a id="a-2u"></a>从一佛国至一佛国，<a id="a-2v"></a>成就众生，<a id="a-2w"></a>净佛世界；<a id="a-2x"></a>不生众生相，<a id="a-2y"></a>不取佛国相，<a id="a-2z"></a>住不二入地中，<a id="a-30"></a>随诸众生所应度者而化度之。<a id="a-31"></a>为众生故受身，<a id="a-32"></a>常乘大乘，<a id="a-33"></a>初无休息；<a id="a-34"></a>是菩萨乘于大乘，<a id="a-35"></a>得成佛，<a id="a-36"></a>转法轮，<a id="a-37"></a>诸声闻、<a id="a-38"></a>辟支佛所不能转，<a id="a-39"></a>何况余小凡夫？<a id="a-3A"></a>十方如恒河沙等世界诸佛赞叹是菩萨：<a id="a-3B"></a>某方某国某甲菩萨乘于大乘，<a id="a-3C"></a>成佛转法轮。<a id="a-3D"></a>如是相，<a id="a-3E"></a>名为乘于大乘。</p>
  <p id="a3F">复次，<a id="a-3G"></a>大乘名毕竟清净六波罗蜜，<a id="a-3H"></a>菩萨摩诃萨乘大乘时，<a id="a-3I"></a>以五神通而自庄严。<a id="a-3J"></a>菩萨住是乘中，<a id="a-3K"></a>一时变身无数，<a id="a-3L"></a>至十方世界供养诸佛，<a id="a-3M"></a>度脱众生。<a id="a-3N"></a>是菩萨常不离诸佛，<a id="a-3O"></a>乃至得佛道，<a id="a-3P"></a>常乘此大乘。</p>
  <p data-pb></p>
  <h2 id="a3Q">释庄严品第十七</h2>
  <p id="a3R">【经】尔时，<a id="a-3S"></a>须菩提白佛言：<a id="a-3T"></a>“世尊，<a id="a-3U"></a>菩萨摩诃萨大庄严，<a id="a-3V"></a>何等是大庄严？<a id="a-3W"></a>何等菩萨能大庄严？<a id="a-3X"></a>”</p>
  <p id="a3Y">佛语须菩提：<a id="a-3Z"></a>“菩萨摩诃萨摩诃衍大庄严，<a id="a-3a"></a>所谓檀波罗蜜乃至般若波罗蜜庄严，<a id="a-3b"></a>四念处庄严乃至八圣道分，<a id="a-3c"></a>内空庄严乃至无法有法空，<a id="a-3d"></a>十力乃至十八不共法，<a id="a-3e"></a>及一切种智庄严，<a id="a-3f"></a>变身如佛庄严，<a id="a-3g"></a>光明遍照三千大千世界，<a id="a-3h"></a>亦照东方如恒河沙等世界，<a id="a-3i"></a>南西北方、<a id="a-3j"></a>四维、<a id="a-3k"></a>上、<a id="a-3l"></a>下亦复如是。<a id="a-3m"></a>三千大千世界六种震动，<a id="a-3n"></a>亦动东方如恒河沙等诸世界，<a id="a-3o"></a>南西北方、<a id="a-3p"></a>四维、<a id="a-3q"></a>上、<a id="a-3r"></a>下亦复如是。<a id="a-3s"></a>是菩萨摩诃萨住檀波罗蜜摩诃衍大庄严，<a id="a-3t"></a>是三千大千世界变为琉璃，<a id="a-3u"></a>化作转轮圣王，<a id="a-3v"></a>随众生所欲，<a id="a-3w"></a>须食与食，<a id="a-3x"></a>须饮与饮，<a id="a-3y"></a>衣服、<a id="a-3z"></a>卧具、<a id="a-40"></a>华香、<a id="a-41"></a>缨络、<a id="a-42"></a>捣香、<a id="a-43"></a>泽香、<a id="a-44"></a>房舍、<a id="a-45"></a>灯烛、<a id="a-46"></a>医药种种所须，<a id="a-47"></a>尽给与之；<a id="a-48"></a>与已，<a id="a-49"></a>而为说法，<a id="a-4A"></a>所谓应六波罗蜜法；<a id="a-4B"></a>众生闻是法者，<a id="a-4C"></a>终不离六波罗蜜，<a id="a-4D"></a>乃至阿耨多罗三藐三菩提。<a id="a-4E"></a>如是，<a id="a-4F"></a>须菩提，<a id="a-4G"></a>是名菩萨摩诃萨摩诃衍大庄严。<a id="a-4H"></a>须菩提，<a id="a-4I"></a>譬如工幻师，<a id="a-4J"></a>若幻师弟子，<a id="a-4K"></a>于四衢道中化作大众于前，<a id="a-4L"></a>须食与食，<a id="a-4M"></a>须饮与饮，<a id="a-4N"></a>乃至种种所须尽给与之。<a id="a-4O"></a>须菩提，<a id="a-4P"></a>于意云何？<a id="a-4Q"></a>是幻师实有众生、<a id="a-4R"></a>有给与不？<a id="a-4S"></a>”</p>
  <p id="a4T">须菩提言：<a id="a-4U"></a>“不也！<a id="a-4V"></a>世尊”</p>
  <p id="a4W">“须菩提，<a id="a-4X"></a>菩萨摩诃萨亦如是化作转轮圣王，<a id="a-4Y"></a>种种具足，<a id="a-4Z"></a>须食与食，<a id="a-4a"></a>须饮与饮，<a id="a-4b"></a>乃至种种所须尽给与之，<a id="a-4c"></a>虽有所施，<a id="a-4d"></a>实无所与。<a id="a-4e"></a>何以故？<a id="a-4f"></a>须菩提，<a id="a-4g"></a>诸法相如幻故。</p>
  <p id="a4h">“复次，<a id="a-4i"></a>须菩提，<a id="a-4j"></a>菩萨摩诃萨住尸罗波罗蜜，<a id="a-4k"></a>现生转轮圣王家，<a id="a-4l"></a>以十善道教化众生；<a id="a-4m"></a>又以四禅、<a id="a-4n"></a>四无量心、<a id="a-4o"></a>四无色定、<a id="a-4p"></a>四念处，<a id="a-4q"></a>乃至十八不共法教化众生；<a id="a-4r"></a>闻是法者，<a id="a-4s"></a>至阿耨多罗三藐三菩提，<a id="a-4t"></a>终不离是法。<a id="a-4u"></a>譬如幻师，<a id="a-4v"></a>若幻师弟子，<a id="a-4w"></a>于四衢道中化作大众，<a id="a-4x"></a>以十善道教化令行，<a id="a-4y"></a>又以四禅、<a id="a-4z"></a>四无量心、<a id="a-50"></a>四无色定、<a id="a-51"></a>四念处，<a id="a-52"></a>乃至十八不共法，<a id="a-53"></a>教化令行。<a id="a-54"></a>须菩提，<a id="a-55"></a>于汝意云何？<a id="a-56"></a>是幻师实有众生，<a id="a-57"></a>教化令行十善道，<a id="a-58"></a>乃至十八不共法不？<a id="a-59"></a>”</p>
  <p id="a5A">须菩提言：<a id="a-5B"></a>“不也，<a id="a-5C"></a>世尊。<a id="a-5D"></a>”</p>
  <p id="a5E">“须菩提，<a id="a-5F"></a>菩萨摩诃萨亦如是，<a id="a-5G"></a>以十善道教化众生令行，<a id="a-5H"></a>乃至十八不共法，<a id="a-5I"></a>实无众生行十善道，<a id="a-5J"></a>乃至十八不共法。<a id="a-5K"></a>何以故？<a id="a-5L"></a>诸法相如幻故。<a id="a-5M"></a>须菩提，<a id="a-5N"></a>是名菩萨摩诃萨大庄严。</p>
  <p id="a5O">“复次，<a id="a-5P"></a>须菩提，<a id="a-5Q"></a>菩萨摩诃萨住羼提波罗蜜，<a id="a-5R"></a>教化众生忍辱。<a id="a-5S"></a>须菩提，<a id="a-5T"></a>云何菩萨摩诃萨住羼提波罗蜜，<a id="a-5U"></a>教化众生著忍辱波罗蜜中？<a id="a-5V"></a>须菩提，<a id="a-5W"></a>菩萨摩诃萨从初发意已来，<a id="a-5X"></a>如是大庄严：<a id="a-5Y"></a>若一切众生来骂詈，<a id="a-5Z"></a>刀杖伤害，<a id="a-5a"></a>菩萨摩诃萨于此中不起一念，<a id="a-5b"></a>亦教一切众生行此忍辱。<a id="a-5c"></a>譬如幻师，<a id="a-5d"></a>若幻师弟子，<a id="a-5e"></a>于四衢道中化作大众，<a id="a-5f"></a>令行忍辱，<a id="a-5g"></a>余如上说。<a id="a-5h"></a>须菩提，<a id="a-5i"></a>是名菩萨摩诃萨大庄严。</p>
  <p id="a5j">“复次，<a id="a-5k"></a>须菩提，<a id="a-5l"></a>菩萨摩诃萨住毗梨耶波罗蜜，<a id="a-5m"></a>教一切众生令行毗梨耶波罗蜜。<a id="a-5n"></a>须菩提，<a id="a-5o"></a>云何菩萨摩诃萨住毗梨耶波罗蜜，<a id="a-5p"></a>教一切众生令行毗梨耶波罗蜜？<a id="a-5q"></a>须菩提，<a id="a-5r"></a>菩萨摩诃萨应萨婆若心，<a id="a-5s"></a>身心精进，<a id="a-5t"></a>教化众生。<a id="a-5u"></a>譬如幻师，<a id="a-5v"></a>若幻师弟子，<a id="a-5w"></a>于四衢道中化作大众，<a id="a-5x"></a>教令行身心精进，<a id="a-5y"></a>余如上说。<a id="a-5z"></a>是名菩萨摩诃萨大庄严。</p>
  <p id="a60">“复次，<a id="a-61"></a>须菩提，<a id="a-62"></a>菩萨摩诃萨住禅波罗蜜，<a id="a-63"></a>教一切众生令行禅波罗蜜。<a id="a-64"></a>须菩提，<a id="a-65"></a>云何菩萨摩诃萨住禅波罗蜜，<a id="a-66"></a>教一切众生令行禅波罗蜜？<a id="a-67"></a>须菩提，<a id="a-68"></a>菩萨摩诃萨住诸法等中，<a id="a-69"></a>不见法若乱若定。<a id="a-6A"></a>如是，<a id="a-6B"></a>须菩提，<a id="a-6C"></a>菩萨摩诃萨住禅波罗蜜，<a id="a-6D"></a>教一切众生令行禅波罗蜜，<a id="a-6E"></a>乃至阿耨多罗三藐三菩提，<a id="a-6F"></a>终不离禅波罗蜜。<a id="a-6G"></a>譬如工幻师，<a id="a-6H"></a>若幻师弟子，<a id="a-6I"></a>于四衢道中化作大众，<a id="a-6J"></a>教令行禅波罗蜜，<a id="a-6K"></a>余如上说。<a id="a-6L"></a>须菩提，<a id="a-6M"></a>是名菩萨摩诃萨大庄严。</p>
  <p id="a6N">“复次，<a id="a-6O"></a>须菩提，<a id="a-6P"></a>菩萨摩诃萨住般若波罗蜜，<a id="a-6Q"></a>教一切众生令行般若波罗蜜。<a id="a-6R"></a>须菩提，<a id="a-6S"></a>云何菩萨摩诃萨住般若波罗蜜，<a id="a-6T"></a>教一切众生令行般若波罗蜜？<a id="a-6U"></a>须菩提，<a id="a-6V"></a>菩萨摩诃萨行般若波罗蜜时，<a id="a-6W"></a>无有法得此岸、<a id="a-6X"></a>彼岸，<a id="a-6Y"></a>如是菩萨摩诃萨住般若波罗蜜中，<a id="a-6Z"></a>教一切众生令行般若波罗蜜。<a id="a-6a"></a>譬如工幻师，<a id="a-6b"></a>若幻师弟子，<a id="a-6c"></a>于四衢道中化作大众，<a id="a-6d"></a>教令行般若波罗蜜。<a id="a-6e"></a>须菩提，<a id="a-6f"></a>是名菩萨摩诃萨大庄严。</p>
  <p id="a6g">“复次，<a id="a-6h"></a>须菩提，<a id="a-6i"></a>菩萨摩诃萨大庄严，<a id="a-6j"></a>十方如恒河沙等世界中，<a id="a-6k"></a>随其所应，<a id="a-6l"></a>自变其身住檀波罗蜜，<a id="a-6m"></a>乃至般若波罗蜜，<a id="a-6n"></a>亦教众生令行檀波罗蜜，<a id="a-6o"></a>乃至般若波罗蜜；<a id="a-6p"></a>是众生行是法，<a id="a-6q"></a>乃至阿耨多罗三藐三菩提，<a id="a-6r"></a>终不离是法。<a id="a-6s"></a>须菩提，<a id="a-6t"></a>譬如工幻师，<a id="a-6u"></a>若幻师弟子，<a id="a-6v"></a>于四衢道中化作众生，<a id="a-6w"></a>教令行六波罗蜜，<a id="a-6x"></a>余如上说。<a id="a-6y"></a>如是，<a id="a-6z"></a>须菩提，<a id="a-70"></a>是名菩萨摩诃萨大庄严。</p>
  <p id="a71">“复次，<a id="a-72"></a>须菩提，<a id="a-73"></a>菩萨摩诃萨大庄严，<a id="a-74"></a>应萨婆若心，<a id="a-75"></a>不生是念：<a id="a-76"></a>‘我教若干人住檀波罗蜜，<a id="a-77"></a>不教若干人住檀波罗蜜。<a id="a-78"></a>’乃至般若波罗蜜亦如是。<a id="a-79"></a>不生是念：<a id="a-7A"></a>‘我教若干人住四念处，<a id="a-7B"></a>不教若干人住四念处。<a id="a-7C"></a>’乃至十八不共法亦如是。<a id="a-7D"></a>亦不生是念：<a id="a-7E"></a>‘我教若干人令得须陀洹果、<a id="a-7F"></a>斯陀含果、<a id="a-7G"></a>阿那含果、<a id="a-7H"></a>阿罗汉果、<a id="a-7I"></a>辟支佛道、<a id="a-7J"></a>一切种智；<a id="a-7K"></a>亦不教若干人令得须陀洹果，<a id="a-7L"></a>乃至一切种智。<a id="a-7M"></a>我当令无量无边阿僧祇众生住檀波罗蜜，<a id="a-7N"></a>乃至般若波罗蜜；<a id="a-7O"></a>立众生于四念处，<a id="a-7P"></a>乃至十八不共法；<a id="a-7Q"></a>令无量无边阿僧祇众生得须陀洹果，<a id="a-7R"></a>乃至一切种智。<a id="a-7S"></a>’譬如工幻师，<a id="a-7T"></a>若幻师弟子，<a id="a-7U"></a>于四衢道中化作大众，<a id="a-7V"></a>教令行六波罗蜜，<a id="a-7W"></a>乃至得一切种智。<a id="a-7X"></a>余如上说。<a id="a-7Y"></a>须菩提，<a id="a-7Z"></a>是名菩萨摩诃萨大庄严。<a id="a-7a"></a>”</p>
  <p id="a7b">【论】释曰：<a id="a-7c"></a>上富楼那说大庄严，<a id="a-7d"></a>及发大誓庄严相。<a id="a-7e"></a>今须菩提作是念：<a id="a-7f"></a>富楼那未得一切智，<a id="a-7g"></a>虽说大庄严，<a id="a-7h"></a>或当有错。<a id="a-7i"></a>是故问佛取定。<a id="a-7j"></a>佛为须菩提说檀波罗蜜大庄严，<a id="a-7k"></a>乃至一切智。<a id="a-7l"></a>是诸善法果报故，<a id="a-7m"></a>得菩萨大神通力：<a id="a-7n"></a>为出家好道众生故，<a id="a-7o"></a>化作佛身，<a id="a-7p"></a>放大光明，<a id="a-7q"></a>照十方世界，<a id="a-7r"></a>震动大地，<a id="a-7s"></a>令众生发心行善法，<a id="a-7t"></a>随其所应而为说法，<a id="a-7u"></a>令得三乘。<a id="a-7v"></a>为在家好乐众生，<a id="a-7w"></a>作转轮圣王，<a id="a-7x"></a>变三千世界悉为琉璃，<a id="a-7y"></a>为不障碍故；<a id="a-7z"></a>乘七宝车，<a id="a-80"></a>身放光明，<a id="a-81"></a>雨诸宝物，<a id="a-82"></a>随众生所须，<a id="a-83"></a>皆令充足，<a id="a-84"></a>然后为说菩萨法。<a id="a-85"></a>菩萨住大乘中，<a id="a-86"></a>以二施利益众生，<a id="a-87"></a>所谓财施、<a id="a-88"></a>法施。<a id="a-89"></a>众生闻已，<a id="a-8A"></a>行六波罗蜜，<a id="a-8B"></a>乃至十八不共法，<a id="a-8C"></a>至阿耨多罗三藐三菩提，<a id="a-8D"></a>终不离是法。<a id="a-8E"></a>菩萨虽住是变化中，<a id="a-8F"></a>亦不于诸法中生著相，<a id="a-8G"></a>亦不自高。</p>
  <p id="a8H">须菩提作是念：<a id="a-8I"></a>菩萨能行如是大事，<a id="a-8J"></a>又诸漏未尽故，<a id="a-8K"></a>云何于诸法得不著，<a id="a-8L"></a>亦不生高心？<a id="a-8M"></a>是中佛自说譬喻：<a id="a-8N"></a>若幻师于四衢道中，<a id="a-8O"></a>化作种种物，<a id="a-8P"></a>随人所须，<a id="a-8Q"></a>悉能与之。<a id="a-8R"></a>于须菩提意云何？<a id="a-8S"></a>是幻师实有所与不？<a id="a-8T"></a>有受者、<a id="a-8U"></a>有用者不？<a id="a-8V"></a>须菩提言：<a id="a-8W"></a>是但虚诳，<a id="a-8X"></a>实无所有。<a id="a-8Y"></a>佛言：<a id="a-8Z"></a>菩萨亦如是，<a id="a-8a"></a>虽作佛身、<a id="a-8b"></a>转轮圣王，<a id="a-8c"></a>以财、<a id="a-8d"></a>法施众生，<a id="a-8e"></a>亦如幻师实无所与。<a id="a-8f"></a>何以故？<a id="a-8g"></a>诸法相毕竟空如幻。<a id="a-8h"></a>余五波罗蜜亦如是，<a id="a-8i"></a>随义分别。</p>
  <p id="a8j">复次，<a id="a-8k"></a>檀波罗蜜、<a id="a-8l"></a>尸罗波罗蜜因缘故，<a id="a-8m"></a>人中富贵作转轮圣王；<a id="a-8n"></a>余波罗蜜，<a id="a-8o"></a>或作梵王，<a id="a-8p"></a>或作法身菩萨。</p>
  <p id="a8q">问曰：<a id="a-8r"></a>出六波罗蜜外，<a id="a-8s"></a>更有何法可庄严？</p>
  <p id="a8t">答曰：<a id="a-8u"></a>诸功德皆六波罗蜜中摄。<a id="a-8v"></a>有人言：<a id="a-8w"></a>“别有智波罗蜜及方便等，<a id="a-8x"></a>于十方如恒河沙等世界中，<a id="a-8y"></a>随所应度，<a id="a-8z"></a>作种种因缘说法，<a id="a-90"></a>令众生住六波罗蜜。<a id="a-91"></a>”</p>
  <p id="a92">复次，<a id="a-93"></a>决定誓愿，<a id="a-94"></a>名为大庄严，<a id="a-95"></a>所谓菩萨不作是念：<a id="a-96"></a>我度若干人令住檀波罗蜜，<a id="a-97"></a>不能度余人；<a id="a-98"></a>乃至十八不共法亦如是。<a id="a-99"></a>亦不作是念：<a id="a-9A"></a>我令若干人得须陀洹果，<a id="a-9B"></a>不能令若干人得须陀洹果；<a id="a-9C"></a>乃至佛道亦如是。<a id="a-9D"></a>我当悉令无量阿僧祇众生，<a id="a-9E"></a>住诸功德中，<a id="a-9F"></a>檀波罗蜜乃至一切种智。<a id="a-9G"></a>自立如幻师，<a id="a-9H"></a>如先说。<a id="a-9I"></a>是名发大庄严。</p>
  <p id="a9J">【经】尔时，<a id="a-9K"></a>须菩提白佛言：<a id="a-9L"></a>“世尊，<a id="a-9M"></a>如我从佛所闻义，<a id="a-9N"></a>菩萨摩诃萨无大庄严为大庄严。<a id="a-9O"></a>诸法自相空故，<a id="a-9P"></a>所谓色、<a id="a-9Q"></a>色相空，<a id="a-9R"></a>受想行识、<a id="a-9S"></a>识相空；<a id="a-9T"></a>眼、<a id="a-9U"></a>眼相空，<a id="a-9V"></a>乃至意、<a id="a-9W"></a>意相空；<a id="a-9X"></a>色、<a id="a-9Y"></a>色相空，<a id="a-9Z"></a>乃至法、<a id="a-9a"></a>法相空；<a id="a-9b"></a>眼识、<a id="a-9c"></a>眼识相空，<a id="a-9d"></a>乃至意识、<a id="a-9e"></a>意识相空；<a id="a-9f"></a>眼触、<a id="a-9g"></a>眼触相空，<a id="a-9h"></a>乃至意触、<a id="a-9i"></a>意触相空；<a id="a-9j"></a>眼触因缘生受、<a id="a-9k"></a>受相空，<a id="a-9l"></a>乃至意触因缘生受、<a id="a-9m"></a>受相空。<a id="a-9n"></a>世尊，<a id="a-9o"></a>檀波罗蜜、<a id="a-9p"></a>檀波罗蜜相空，<a id="a-9q"></a>乃至般若波罗蜜、<a id="a-9r"></a>般若波罗蜜相空；<a id="a-9s"></a>内空、<a id="a-9t"></a>内空相空，<a id="a-9u"></a>乃至无法有法空、<a id="a-9v"></a>无法有法空相空；<a id="a-9w"></a>四念处、<a id="a-9x"></a>四念处相空，<a id="a-9y"></a>乃至十八不共法、<a id="a-9z"></a>十八不共法相空；<a id="a-A0"></a>菩萨、<a id="a-A1"></a>菩萨相空。<a id="a-A2"></a>世尊，<a id="a-A3"></a>以是因缘故，<a id="a-A4"></a>当知是菩萨摩诃萨无大庄严为大庄严。<a id="a-A5"></a>”</p>
  <p id="aA6">佛告须菩提：<a id="a-A7"></a>“如是，<a id="a-A8"></a>如是，<a id="a-A9"></a>如汝所言！<a id="a-AA"></a>须菩提，<a id="a-AB"></a>萨婆若非作法，<a id="a-AC"></a>众生亦非作法，<a id="a-AD"></a>菩萨为是众生大庄严。<a id="a-AE"></a>”</p>
  <p id="aAF">须菩提白佛言：<a id="a-AG"></a>“世尊，<a id="a-AH"></a>何因缘故，<a id="a-AI"></a>萨婆若非作法，<a id="a-AJ"></a>是众生亦非作法，<a id="a-AK"></a>菩萨为是众生大庄严？<a id="a-AL"></a>”</p>
  <p id="aAM">佛语须菩提：<a id="a-AN"></a>“作者不可得故，<a id="a-AO"></a>萨婆若非作非起法，<a id="a-AP"></a>是诸众生亦非作非起法。<a id="a-AQ"></a>何以故？<a id="a-AR"></a>须菩提，<a id="a-AS"></a>色非作非不作，<a id="a-AT"></a>受、<a id="a-AU"></a>想、<a id="a-AV"></a>行、<a id="a-AW"></a>识非作非不作。<a id="a-AX"></a>眼非作非不作，<a id="a-AY"></a>乃至意非作非不作；<a id="a-AZ"></a>色乃至法，<a id="a-Aa"></a>眼识乃至意识，<a id="a-Ab"></a>眼触乃至意触，<a id="a-Ac"></a>眼触因缘生受乃至意触因缘生受，<a id="a-Ad"></a>非作非不作。<a id="a-Ae"></a>须菩提，<a id="a-Af"></a>我非作非不作，<a id="a-Ag"></a>乃至知者、<a id="a-Ah"></a>见者非作非不作。<a id="a-Ai"></a>何以故？<a id="a-Aj"></a>是诸法毕竟不可得故。<a id="a-Ak"></a>须菩提，<a id="a-Al"></a>梦非作非不作。<a id="a-Am"></a>何以故？<a id="a-An"></a>毕竟不可得故；<a id="a-Ao"></a>幻、<a id="a-Ap"></a>响、<a id="a-Aq"></a>影、<a id="a-Ar"></a>焰、<a id="a-As"></a>化非作非不作。<a id="a-At"></a>何以故？<a id="a-Au"></a>毕竟不可得故。<a id="a-Av"></a>须菩提，<a id="a-Aw"></a>内空非作非不作，<a id="a-Ax"></a>毕竟不可得故；<a id="a-Ay"></a>乃至无法有法空非作非不作，<a id="a-Az"></a>毕竟不可得故。<a id="a-B0"></a>须菩提，<a id="a-B1"></a>四念处非作非不作，<a id="a-B2"></a>毕竟不可得故；<a id="a-B3"></a>乃至十八不共法非作非不作。<a id="a-B4"></a>何以故？<a id="a-B5"></a>是法皆毕竟不可得故。<a id="a-B6"></a>须菩提，<a id="a-B7"></a>诸法如、<a id="a-B8"></a>法相、<a id="a-B9"></a>法性、<a id="a-BA"></a>法住、<a id="a-BB"></a>法位、<a id="a-BC"></a>实际，<a id="a-BD"></a>非作非不作，<a id="a-BE"></a>毕竟不可得故。<a id="a-BF"></a>须菩提，<a id="a-BG"></a>菩萨非作非不作，<a id="a-BH"></a>毕竟不可得故。<a id="a-BI"></a>萨婆若及一切种智，<a id="a-BJ"></a>非作非不作，<a id="a-BK"></a>毕竟不可得故。<a id="a-BL"></a>以是因缘故，<a id="a-BM"></a>须菩提，<a id="a-BN"></a>萨婆若非作非起法，<a id="a-BO"></a>是众生亦非作非起法，<a id="a-BP"></a>菩萨为是众生大庄严。<a id="a-BQ"></a>”</p>
  <p id="aBR">尔时，<a id="a-BS"></a>须菩提白佛言：<a id="a-BT"></a>“如我观佛所说义，<a id="a-BU"></a>世尊，<a id="a-BV"></a>色无缚无脱，<a id="a-BW"></a>受、<a id="a-BX"></a>想、<a id="a-BY"></a>行、<a id="a-BZ"></a>识无缚无脱。<a id="a-Ba"></a>”</p>
  <p id="aBb">尔时，<a id="a-Bc"></a>富楼那弥多罗尼子语须菩提：<a id="a-Bd"></a>“色是无缚无脱？<a id="a-Be"></a>受、<a id="a-Bf"></a>想、<a id="a-Bg"></a>行、<a id="a-Bh"></a>识是无缚无脱？<a id="a-Bi"></a>”</p>
  <p id="aBj">须菩提言：<a id="a-Bk"></a>“如是，<a id="a-Bl"></a>如是。<a id="a-Bm"></a>色是无缚无脱，<a id="a-Bn"></a>受、<a id="a-Bo"></a>想、<a id="a-Bp"></a>行、<a id="a-Bq"></a>识是无缚无脱。<a id="a-Br"></a>”</p>
  <p id="aBs">富楼那弥多罗尼子问须菩提：<a id="a-Bt"></a>“何等色无缚无脱？<a id="a-Bu"></a>何等受、<a id="a-Bv"></a>想、<a id="a-Bw"></a>行、<a id="a-Bx"></a>识无缚无脱？<a id="a-By"></a>”</p>
  <p id="aBz">须菩提言：<a id="a-C0"></a>“如梦，<a id="a-C1"></a>色无缚无脱；<a id="a-C2"></a>如梦，<a id="a-C3"></a>受、<a id="a-C4"></a>想、<a id="a-C5"></a>行、<a id="a-C6"></a>识无缚无脱。<a id="a-C7"></a>如响、<a id="a-C8"></a>如影、<a id="a-C9"></a>如幻、<a id="a-CA"></a>如焰、<a id="a-CB"></a>如化，<a id="a-CC"></a>色、<a id="a-CD"></a>受、<a id="a-CE"></a>想、<a id="a-CF"></a>行、<a id="a-CG"></a>识无缚无脱。<a id="a-CH"></a>富楼那弥多罗尼子，<a id="a-CI"></a>过去色无缚无脱，<a id="a-CJ"></a>过去受、<a id="a-CK"></a>想、<a id="a-CL"></a>行、<a id="a-CM"></a>识无缚无脱；<a id="a-CN"></a>未来色无缚无脱，<a id="a-CO"></a>未来受、<a id="a-CP"></a>想、<a id="a-CQ"></a>行、<a id="a-CR"></a>识无缚无脱；<a id="a-CS"></a>现在色无缚无脱，<a id="a-CT"></a>现在受、<a id="a-CU"></a>想、<a id="a-CV"></a>行、<a id="a-CW"></a>识无缚无脱。<a id="a-CX"></a>何以故无缚无脱？<a id="a-CY"></a>是色无所有故，<a id="a-CZ"></a>无缚无脱；<a id="a-Ca"></a>受、<a id="a-Cb"></a>想、<a id="a-Cc"></a>行、<a id="a-Cd"></a>识无所有故，<a id="a-Ce"></a>无缚无脱。<a id="a-Cf"></a>离故，<a id="a-Cg"></a>寂灭故，<a id="a-Ch"></a>不生故，<a id="a-Ci"></a>无缚无脱。<a id="a-Cj"></a>富楼那，<a id="a-Ck"></a>善色、<a id="a-Cl"></a>受、<a id="a-Cm"></a>想、<a id="a-Cn"></a>行、<a id="a-Co"></a>识无缚无脱；<a id="a-Cp"></a>不善色、<a id="a-Cq"></a>受、<a id="a-Cr"></a>想、<a id="a-Cs"></a>行、<a id="a-Ct"></a>识无缚无脱。<a id="a-Cu"></a>无记色无缚无脱，<a id="a-Cv"></a>无记受、<a id="a-Cw"></a>想、<a id="a-Cx"></a>行、<a id="a-Cy"></a>识无缚无脱。<a id="a-Cz"></a>世间、<a id="a-D0"></a>出世间、<a id="a-D1"></a>有漏、<a id="a-D2"></a>无漏色无缚无脱，<a id="a-D3"></a>受、<a id="a-D4"></a>想、<a id="a-D5"></a>行、<a id="a-D6"></a>识亦无缚无脱。<a id="a-D7"></a>何以故？<a id="a-D8"></a>无所有故，<a id="a-D9"></a>离故，<a id="a-DA"></a>寂灭故，<a id="a-DB"></a>不生故，<a id="a-DC"></a>无缚无脱。<a id="a-DD"></a>富楼那，<a id="a-DE"></a>一切法亦无缚无脱，<a id="a-DF"></a>无所有故，<a id="a-DG"></a>离故，<a id="a-DH"></a>寂灭故，<a id="a-DI"></a>不生故。<a id="a-DJ"></a>富楼那，<a id="a-DK"></a>檀波罗蜜无缚无脱，<a id="a-DL"></a>尸罗波罗蜜、<a id="a-DM"></a>羼提波罗蜜、<a id="a-DN"></a>毗梨耶波罗蜜、<a id="a-DO"></a>禅波罗蜜、<a id="a-DP"></a>般若波罗蜜无缚无脱，<a id="a-DQ"></a>无所有故，<a id="a-DR"></a>离故，<a id="a-DS"></a>寂灭故，<a id="a-DT"></a>不生故，<a id="a-DU"></a>无缚无脱。<a id="a-DV"></a>富楼那，<a id="a-DW"></a>内空亦无缚无脱，<a id="a-DX"></a>乃至无法有法空亦无缚无脱，<a id="a-DY"></a>四念处无缚无脱，<a id="a-DZ"></a>乃至十八不共法无缚无脱，<a id="a-Da"></a>无所有故，<a id="a-Db"></a>离故，<a id="a-Dc"></a>寂灭故，<a id="a-Dd"></a>不生故，<a id="a-De"></a>无缚无脱。<a id="a-Df"></a>阿耨多罗三藐三菩提无缚无脱，<a id="a-Dg"></a>一切智、<a id="a-Dh"></a>一切种智无缚无脱，<a id="a-Di"></a>菩提无缚无脱，<a id="a-Dj"></a>佛亦无缚无脱，<a id="a-Dk"></a>无所有故，<a id="a-Dl"></a>离故，<a id="a-Dm"></a>寂灭故，<a id="a-Dn"></a>不生故，<a id="a-Do"></a>无缚无脱。<a id="a-Dp"></a>富楼那，<a id="a-Dq"></a>诸法如、<a id="a-Dr"></a>法相、<a id="a-Ds"></a>法性、<a id="a-Dt"></a>法住、<a id="a-Du"></a>法位、<a id="a-Dv"></a>实际、<a id="a-Dw"></a>无为法无缚无脱，<a id="a-Dx"></a>无所有故，<a id="a-Dy"></a>离故，<a id="a-Dz"></a>寂灭故，<a id="a-E0"></a>不生故，<a id="a-E1"></a>无缚无脱。<a id="a-E2"></a>富楼那，<a id="a-E3"></a>是名菩萨摩诃萨无缚无脱檀波罗蜜，<a id="a-E4"></a>乃至般若波罗蜜；<a id="a-E5"></a>四念处，<a id="a-E6"></a>乃至一切种智无缚无脱。<a id="a-E7"></a>是菩萨摩诃萨住无缚无脱檀波罗蜜中，<a id="a-E8"></a>乃至住无缚无脱般若波罗蜜；<a id="a-E9"></a>住无缚无脱四念处，<a id="a-EA"></a>乃至住无缚无脱一切种智；<a id="a-EB"></a>无缚无脱成就众生，<a id="a-EC"></a>无缚无脱净佛世界；<a id="a-ED"></a>无缚无脱诸佛当供养，<a id="a-EE"></a>无缚无脱当听法；<a id="a-EF"></a>无缚无脱诸佛终不离，<a id="a-EG"></a>无缚无脱诸神通终不离，<a id="a-EH"></a>无缚无脱五眼终不离；<a id="a-EI"></a>无缚无脱陀罗尼门终不离，<a id="a-EJ"></a>无缚无脱诸三昧终不离；<a id="a-EK"></a>无缚无脱当生道种智，<a id="a-EL"></a>无缚无脱当得一切种智；<a id="a-EM"></a>无缚无脱法轮转，<a id="a-EN"></a>无缚无脱众生安立三乘。<a id="a-EO"></a>如是，<a id="a-EP"></a>富楼那，<a id="a-EQ"></a>菩萨摩诃萨行无缚无脱六波罗蜜，<a id="a-ER"></a>当知一切法无缚无脱，<a id="a-ES"></a>无所有故，<a id="a-ET"></a>离故，<a id="a-EU"></a>寂灭故，<a id="a-EV"></a>不生故。<a id="a-EW"></a>富楼那，<a id="a-EX"></a>是名菩萨摩诃萨无缚无脱大庄严。<a id="a-EY"></a>”</p>
  <p id="aEZ">【论】释曰：<a id="a-Ea"></a>须菩提言：<a id="a-Eb"></a>如我闻佛义，<a id="a-Ec"></a>无大庄严为大庄严。<a id="a-Ed"></a>何以故？<a id="a-Ee"></a>自相空故。</p>
  <p id="aEf">问曰：<a id="a-Eg"></a>须菩提何以如是说？</p>
  <p id="aEh">答曰：<a id="a-Ei"></a>佛说发大庄严义，<a id="a-Ej"></a>甚深难得难解。<a id="a-Ek"></a>会中众生闻是事，<a id="a-El"></a>心或退没。<a id="a-Em"></a>如是庄严毕竟空，<a id="a-En"></a>亦以神通力故，<a id="a-Eo"></a>一时能遍至十方恒河沙世界可适众生，<a id="a-Ep"></a>言：<a id="a-Eq"></a>“此是圣主事，<a id="a-Er"></a>我等云何能知？<a id="a-Es"></a>”以是故，<a id="a-Et"></a>须菩提说发大庄严非深非难；<a id="a-Eu"></a>非但发大庄严，<a id="a-Ev"></a>自相空，<a id="a-Ew"></a>易行易得；<a id="a-Ex"></a>色、<a id="a-Ey"></a>色中定相不可得，<a id="a-Ez"></a>乃至十八不共法亦尔。<a id="a-F0"></a>若菩萨能如是知诸法空寂灭相，<a id="a-F1"></a>而不舍本愿精进，<a id="a-F2"></a>是故名发大庄严，<a id="a-F3"></a>非是难得。<a id="a-F4"></a>佛证须菩提所说，<a id="a-F5"></a>故言如是。<a id="a-F6"></a>作法皆是虚诳，<a id="a-F7"></a>故言萨婆若无作法；<a id="a-F8"></a>众生毕竟空故，<a id="a-F9"></a>亦无作法。<a id="a-FA"></a>佛说作者不可得故，<a id="a-FB"></a>一切智非作相；<a id="a-FC"></a>众生不可得故，<a id="a-FD"></a>作者不可得。<a id="a-FE"></a>作者不可得故，<a id="a-FF"></a>萨婆若非作非起相。</p>
  <p id="aFG">复次，<a id="a-FH"></a>色亦无所能作，<a id="a-FI"></a>法空故，<a id="a-FJ"></a>乃至诸佛法亦如是。<a id="a-FK"></a>须菩提等谓诸法中无有定作相，<a id="a-FL"></a>如幻，<a id="a-FM"></a>虽无实事，<a id="a-FN"></a>而有来去相；<a id="a-FO"></a>以是故，<a id="a-FP"></a>佛说如幻、<a id="a-FQ"></a>如焰等无作相，<a id="a-FR"></a>毕竟不可得故。<a id="a-FS"></a>是时听者作是念，<a id="a-FT"></a>十八空能破一切法，<a id="a-FU"></a>则是有用，<a id="a-FV"></a>是则为实，<a id="a-FW"></a>谓言有作。<a id="a-FX"></a>是以佛言，<a id="a-FY"></a>内空无所作，<a id="a-FZ"></a>乃至无法有法空至十八不共法亦无所作。<a id="a-Fa"></a>若谓今十八空，<a id="a-Fb"></a>有为虚诳无实，<a id="a-Fc"></a>故可无作；<a id="a-Fd"></a>如、<a id="a-Fe"></a>法性、<a id="a-Ff"></a>实际是真实法，<a id="a-Fg"></a>应当有作！<a id="a-Fh"></a>何以故？<a id="a-Fi"></a>一切有为法各各共因，<a id="a-Fj"></a>无为法亦与有作为因故。<a id="a-Fk"></a>佛言如、<a id="a-Fl"></a>法性、<a id="a-Fm"></a>实际、<a id="a-Fn"></a>法住、<a id="a-Fo"></a>法位亦无作。<a id="a-Fp"></a>又谓菩萨、<a id="a-Fq"></a>佛、<a id="a-Fr"></a>一切种智是实法，<a id="a-Fs"></a>能有所作；<a id="a-Ft"></a>以是故，<a id="a-Fu"></a>佛言是法亦毕竟空故，<a id="a-Fv"></a>亦无所作，<a id="a-Fw"></a>作相因缘生故。</p>
  <p id="aFx">行者念言：<a id="a-Fy"></a>佛法甚难！<a id="a-Fz"></a>甚为希有！<a id="a-G0"></a>诸法都无作，<a id="a-G1"></a>无缚无解者，<a id="a-G2"></a>我等云何当从苦得脱？<a id="a-G3"></a>是故须菩提白佛言：<a id="a-G4"></a>如我知佛所说义，<a id="a-G5"></a>五众无缚无解；<a id="a-G6"></a>若毕竟空无有作者，<a id="a-G7"></a>谁缚谁解？<a id="a-G8"></a>凡夫人法虚诳不可得，<a id="a-G9"></a>故非缚；<a id="a-GA"></a>圣人法毕竟空不可得，<a id="a-GB"></a>故非解。<a id="a-GC"></a>如梦等五众，<a id="a-GD"></a>及三世五众，<a id="a-GE"></a>善不善等五众，<a id="a-GF"></a>一切法亦如是，<a id="a-GG"></a>乃至实际等亦复如是，<a id="a-GH"></a>无所有故，<a id="a-GI"></a>离故，<a id="a-GJ"></a>不生故，<a id="a-GK"></a>无缚无解，<a id="a-GL"></a>是名菩萨摩诃萨不缚不解菩萨道。<a id="a-GM"></a>住是道中，<a id="a-GN"></a>诸烦恼不牵堕凡夫中，<a id="a-GO"></a>故言不缚；<a id="a-GP"></a>不以诸无漏法破烦恼，<a id="a-GQ"></a>故言不解。<a id="a-GR"></a>教化众生，<a id="a-GS"></a>净佛世界，<a id="a-GT"></a>乃至五神通、<a id="a-GU"></a>五眼、<a id="a-GV"></a>诸陀罗尼三昧门，<a id="a-GW"></a>终不离佛，<a id="a-GX"></a>及安立众生于三乘，<a id="a-GY"></a>亦无缚无解。<a id="a-GZ"></a>所以者何？<a id="a-Ga"></a>诸法无所有故，<a id="a-Gb"></a>离故，<a id="a-Gc"></a>寂灭故，<a id="a-Gd"></a>不生故，<a id="a-Ge"></a>毕竟空故。<a id="a-Gf"></a>如是等因缘，<a id="a-Gg"></a>是名菩萨摩诃萨发大庄严相，<a id="a-Gh"></a>所谓不缚不解。</p>
  <p data-pb></p>
  <h2 id="aGi">释摩诃衍品第十八（经作问乘品）</h2>
  <p id="aGj">【经】尔时，<a id="a-Gk"></a>须菩提白佛言：<a id="a-Gl"></a>“世尊，<a id="a-Gm"></a>何等是菩萨摩诃萨摩诃衍？<a id="a-Gn"></a>云何当知菩萨摩诃萨发趣大乘？<a id="a-Go"></a>是乘发何处？<a id="a-Gp"></a>是乘至何处？<a id="a-Gq"></a>是乘当住何处？<a id="a-Gr"></a>谁当乘是乘出者？<a id="a-Gs"></a>”</p>
  <p id="aGt">佛告须菩提：<a id="a-Gu"></a>“汝问何等是菩萨摩诃萨摩诃衍？<a id="a-Gv"></a>须菩提，<a id="a-Gw"></a>六波罗蜜是菩萨摩诃萨摩诃衍。<a id="a-Gx"></a>何等六？<a id="a-Gy"></a>檀波罗蜜、<a id="a-Gz"></a>尸罗波罗蜜、<a id="a-H0"></a>羼提波罗蜜、<a id="a-H1"></a>毗梨耶波罗蜜、<a id="a-H2"></a>禅波罗蜜、<a id="a-H3"></a>般若波罗蜜。<a id="a-H4"></a>云何名檀波罗蜜？<a id="a-H5"></a>须菩提，<a id="a-H6"></a>菩萨摩诃萨以应萨婆若心，<a id="a-H7"></a>内、<a id="a-H8"></a>外所有布施，<a id="a-H9"></a>共一切众生，<a id="a-HA"></a>回向阿耨多罗三藐三菩提，<a id="a-HB"></a>用无所得故。<a id="a-HC"></a>须菩提，<a id="a-HD"></a>是名菩萨摩诃萨檀波罗蜜。<a id="a-HE"></a>云何尸罗波罗蜜？<a id="a-HF"></a>须菩提，<a id="a-HG"></a>菩萨摩诃萨以应萨婆若心，<a id="a-HH"></a>自行十善道，<a id="a-HI"></a>亦教他行十善道，<a id="a-HJ"></a>用无所得故，<a id="a-HK"></a>是名菩萨摩诃萨不著尸罗波罗蜜。<a id="a-HL"></a>云何羼提波罗蜜？<a id="a-HM"></a>须菩提，<a id="a-HN"></a>菩萨摩诃萨以应萨婆若心，<a id="a-HO"></a>自具足忍辱，<a id="a-HP"></a>亦教他行忍辱，<a id="a-HQ"></a>用无所得故，<a id="a-HR"></a>是名菩萨摩诃萨羼提波罗蜜。<a id="a-HS"></a>云何毗梨耶波罗蜜？<a id="a-HT"></a>须菩提，<a id="a-HU"></a>菩萨摩诃萨以应萨婆若心，<a id="a-HV"></a>行五波罗蜜，<a id="a-HW"></a>勤修不息，<a id="a-HX"></a>亦安立一切众生于五波罗蜜，<a id="a-HY"></a>用无所得故，<a id="a-HZ"></a>是名菩萨摩诃萨毗梨耶波罗蜜。<a id="a-Ha"></a>云何禅波罗蜜？<a id="a-Hb"></a>须菩提，<a id="a-Hc"></a>菩萨摩诃萨以应萨婆若心，<a id="a-Hd"></a>自以方便入诸禅，<a id="a-He"></a>不随禅生，<a id="a-Hf"></a>亦教他令入诸禅，<a id="a-Hg"></a>用无所得故是名菩萨摩诃萨禅波罗蜜。<a id="a-Hh"></a>云何般若波罗蜜？<a id="a-Hi"></a>须菩提，<a id="a-Hj"></a>菩萨摩诃萨以应萨婆若心，<a id="a-Hk"></a>不著一切法，<a id="a-Hl"></a>亦观一切法性，<a id="a-Hm"></a>用无所得故；<a id="a-Hn"></a>亦教他不著一切法，<a id="a-Ho"></a>亦观一切法性，<a id="a-Hp"></a>用无所得故，<a id="a-Hq"></a>是名菩萨摩诃萨般若波罗蜜。<a id="a-Hr"></a>须菩提，<a id="a-Hs"></a>是为菩萨摩诃萨摩诃衍。</p>
  <p id="aHt">“复次，<a id="a-Hu"></a>须菩提，<a id="a-Hv"></a>菩萨摩诃萨摩诃衍，<a id="a-Hw"></a>所谓内空、<a id="a-Hx"></a>外空、<a id="a-Hy"></a>内外空、<a id="a-Hz"></a>空空、<a id="a-I0"></a>大空、<a id="a-I1"></a>第一义空、<a id="a-I2"></a>有为空、<a id="a-I3"></a>无为空、<a id="a-I4"></a>毕竟空、<a id="a-I5"></a>无始空、<a id="a-I6"></a>散空、<a id="a-I7"></a>性空、<a id="a-I8"></a>自相空、<a id="a-I9"></a>诸法空、<a id="a-IA"></a>不可得空、<a id="a-IB"></a>无法空、<a id="a-IC"></a>有法空、<a id="a-ID"></a>无法有法空。<a id="a-IE"></a>”</p>
  <p id="aIF">须菩提白佛言：<a id="a-IG"></a>“何等为内空？<a id="a-IH"></a>”</p>
  <p id="aII">佛言：<a id="a-IJ"></a>“内法名眼、<a id="a-IK"></a>耳、<a id="a-IL"></a>鼻、<a id="a-IM"></a>舌、<a id="a-IN"></a>身、<a id="a-IO"></a>意。<a id="a-IP"></a>眼、<a id="a-IQ"></a>眼空，<a id="a-IR"></a>非常非灭故。<a id="a-IS"></a>何以故？<a id="a-IT"></a>性自尔。<a id="a-IU"></a>耳、<a id="a-IV"></a>耳空，<a id="a-IW"></a>鼻、<a id="a-IX"></a>鼻空，<a id="a-IY"></a>舌、<a id="a-IZ"></a>舌空，<a id="a-Ia"></a>身、<a id="a-Ib"></a>身空，<a id="a-Ic"></a>意、<a id="a-Id"></a>意空，<a id="a-Ie"></a>非常非灭故。<a id="a-If"></a>何以故？<a id="a-Ig"></a>性自尔。<a id="a-Ih"></a>是名内空。<a id="a-Ii"></a>”</p>
  <p id="aIj">“何等为外空？<a id="a-Ik"></a>”</p>
  <p id="aIl">“外法名色、<a id="a-Im"></a>声、<a id="a-In"></a>香、<a id="a-Io"></a>味、<a id="a-Ip"></a>触、<a id="a-Iq"></a>法。<a id="a-Ir"></a>色、<a id="a-Is"></a>色空，<a id="a-It"></a>非常非灭故。<a id="a-Iu"></a>何以故？<a id="a-Iv"></a>性自尔。<a id="a-Iw"></a>声、<a id="a-Ix"></a>声空，<a id="a-Iy"></a>香、<a id="a-Iz"></a>香空，<a id="a-J0"></a>味、<a id="a-J1"></a>味空，<a id="a-J2"></a>触、<a id="a-J3"></a>触空，<a id="a-J4"></a>法、<a id="a-J5"></a>法空，<a id="a-J6"></a>非常非灭故。<a id="a-J7"></a>何以故？<a id="a-J8"></a>性自尔。<a id="a-J9"></a>是名外空。<a id="a-JA"></a>”</p>
  <p id="aJB">“何等为内外空？<a id="a-JC"></a>”</p>
  <p id="aJD">“内、<a id="a-JE"></a>外法名内六入、<a id="a-JF"></a>外六入。<a id="a-JG"></a>内法、<a id="a-JH"></a>内法空，<a id="a-JI"></a>非常非灭故。<a id="a-JJ"></a>何以故？<a id="a-JK"></a>性自尔。<a id="a-JL"></a>外法、<a id="a-JM"></a>外法空，<a id="a-JN"></a>非常非灭故。<a id="a-JO"></a>何以故？<a id="a-JP"></a>性自尔。<a id="a-JQ"></a>是名内外空。<a id="a-JR"></a>”</p>
  <p id="aJS">“何等为空空？<a id="a-JT"></a>”</p>
  <p id="aJU">“一切法空，<a id="a-JV"></a>是空亦空，<a id="a-JW"></a>非常非灭故。<a id="a-JX"></a>何以故？<a id="a-JY"></a>性自尔。<a id="a-JZ"></a>是名空空。<a id="a-Ja"></a>”</p>
  <p id="aJb">“何等为大空？<a id="a-Jc"></a>””</p>
  <p id="aJd">“东方、<a id="a-Je"></a>东方空，<a id="a-Jf"></a>非常非灭故。<a id="a-Jg"></a>何以故？<a id="a-Jh"></a>性自尔。<a id="a-Ji"></a>南西北方、<a id="a-Jj"></a>四维、<a id="a-Jk"></a>上、<a id="a-Jl"></a>下，<a id="a-Jm"></a>南西北方、<a id="a-Jn"></a>四维、<a id="a-Jo"></a>上、<a id="a-Jp"></a>下空，<a id="a-Jq"></a>非常非灭故。<a id="a-Jr"></a>何以故？<a id="a-Js"></a>性自尔。<a id="a-Jt"></a>是名大空。<a id="a-Ju"></a>”</p>
  <p id="aJv">“何等为第一义空？<a id="a-Jw"></a>”</p>
  <p id="aJx">“第一义名涅槃，<a id="a-Jy"></a>涅槃、<a id="a-Jz"></a>涅槃空，<a id="a-K0"></a>非常非灭故。<a id="a-K1"></a>何以故？<a id="a-K2"></a>性自尔。<a id="a-K3"></a>是名第一义空。<a id="a-K4"></a>”</p>
  <p id="aK5">“何等为有为空？<a id="a-K6"></a>”</p>
  <p id="aK7">“有为法名欲界、<a id="a-K8"></a>色界、<a id="a-K9"></a>无色界；<a id="a-KA"></a>欲界、<a id="a-KB"></a>欲界空，<a id="a-KC"></a>色界、<a id="a-KD"></a>色界空，<a id="a-KE"></a>无色界、<a id="a-KF"></a>无色界空，<a id="a-KG"></a>非常非灭故。<a id="a-KH"></a>何以故？<a id="a-KI"></a>性自尔。<a id="a-KJ"></a>是名有为空。<a id="a-KK"></a>”</p>
  <p id="aKL">“何等为无为空？<a id="a-KM"></a>”</p>
  <p id="aKN">“无为法名为无生相、<a id="a-KO"></a>无住相、<a id="a-KP"></a>无灭相；<a id="a-KQ"></a>无为法、<a id="a-KR"></a>无为法空，<a id="a-KS"></a>非常非灭故。<a id="a-KT"></a>何以故？<a id="a-KU"></a>性自尔。<a id="a-KV"></a>是名无为空。<a id="a-KW"></a>”</p>
  <p id="aKX">“何等为毕竟空？<a id="a-KY"></a>”</p>
  <p id="aKZ">“毕竟名诸法至竟不可得，<a id="a-Ka"></a>非常非灭故。<a id="a-Kb"></a>何以故？<a id="a-Kc"></a>性自尔。<a id="a-Kd"></a>是名毕竟空。<a id="a-Ke"></a>”</p>
  <p id="aKf">“何等为无始空？<a id="a-Kg"></a>”</p>
  <p id="aKh">“若法初来处不可得，<a id="a-Ki"></a>非常非灭故。<a id="a-Kj"></a>何以故？<a id="a-Kk"></a>性自尔。<a id="a-Kl"></a>是为无始空。<a id="a-Km"></a>”</p>
  <p id="aKn">“何等为散空？<a id="a-Ko"></a>”</p>
  <p id="aKp">“散名诸法无灭，<a id="a-Kq"></a>非常非灭故。<a id="a-Kr"></a>何以故？<a id="a-Ks"></a>性自尔。<a id="a-Kt"></a>是为散空。<a id="a-Ku"></a>”</p>
  <p id="aKv">“何等为性空？<a id="a-Kw"></a>”</p>
  <p id="aKx">“一切法性，<a id="a-Ky"></a>若有为法性、<a id="a-Kz"></a>若无为法性，<a id="a-L0"></a>是性非声闻、<a id="a-L1"></a>辟支佛作，<a id="a-L2"></a>非佛所作，<a id="a-L3"></a>亦非余人所作；<a id="a-L4"></a>是性、<a id="a-L5"></a>性空，<a id="a-L6"></a>非常非灭故。<a id="a-L7"></a>何以故？<a id="a-L8"></a>性自尔。<a id="a-L9"></a>是名性空。<a id="a-LA"></a>”</p>
  <p id="aLB">“何等为自相空？<a id="a-LC"></a>”</p>
  <p id="aLD">“自相名色、<a id="a-LE"></a>坏相，<a id="a-LF"></a>受、<a id="a-LG"></a>受相，<a id="a-LH"></a>想、<a id="a-LI"></a>取相，<a id="a-LJ"></a>行、<a id="a-LK"></a>作相，<a id="a-LL"></a>识、<a id="a-LM"></a>识相，<a id="a-LN"></a>如是等有为、<a id="a-LO"></a>无为法，<a id="a-LP"></a>各各自相空，<a id="a-LQ"></a>非常非灭故。<a id="a-LR"></a>何以故？<a id="a-LS"></a>性自尔。<a id="a-LT"></a>是名自相空。<a id="a-LU"></a>”</p>
  <p id="aLV">“何等为诸法空？<a id="a-LW"></a>”</p>
  <p id="aLX">“诸法名色、<a id="a-LY"></a>受、<a id="a-LZ"></a>想、<a id="a-La"></a>行、<a id="a-Lb"></a>识，<a id="a-Lc"></a>眼、<a id="a-Ld"></a>耳、<a id="a-Le"></a>鼻、<a id="a-Lf"></a>舌、<a id="a-Lg"></a>身、<a id="a-Lh"></a>意，<a id="a-Li"></a>色、<a id="a-Lj"></a>声、<a id="a-Lk"></a>香、<a id="a-Ll"></a>味、<a id="a-Lm"></a>触、<a id="a-Ln"></a>法，<a id="a-Lo"></a>眼界、<a id="a-Lp"></a>色界、<a id="a-Lq"></a>眼识界乃至意界、<a id="a-Lr"></a>法界、<a id="a-Ls"></a>意识界。<a id="a-Lt"></a>是诸法、<a id="a-Lu"></a>诸法空，<a id="a-Lv"></a>非常非灭故。<a id="a-Lw"></a>何以故？<a id="a-Lx"></a>性自尔。<a id="a-Ly"></a>是为诸法空。<a id="a-Lz"></a>”</p>
  <p id="aM0">“何等为不可得空？<a id="a-M1"></a>”</p>
  <p id="aM2">“求觅诸法不可得，<a id="a-M3"></a>是不可得空，<a id="a-M4"></a>非常非灭故。<a id="a-M5"></a>何以故？<a id="a-M6"></a>性自尔。<a id="a-M7"></a>是名不可得空。<a id="a-M8"></a>”</p>
  <p id="aM9">“何等为无法空？<a id="a-MA"></a>”</p>
  <p id="aMB">“若法无是亦空，<a id="a-MC"></a>非常非灭故。<a id="a-MD"></a>何以故？<a id="a-ME"></a>性自尔。<a id="a-MF"></a>是名无法空。<a id="a-MG"></a>”</p>
  <p id="aMH">“何等为有法空？<a id="a-MI"></a>”</p>
  <p id="aMJ">“有法名诸法和合中，<a id="a-MK"></a>有自性相；<a id="a-ML"></a>是有法空，<a id="a-MM"></a>非常非灭故。<a id="a-MN"></a>何以故？<a id="a-MO"></a>性自尔。<a id="a-MP"></a>是名有法空。<a id="a-MQ"></a>”</p>
  <p id="aMR">“何等为无法有法空？<a id="a-MS"></a>”</p>
  <p id="aMT">“诸法中无法，<a id="a-MU"></a>诸法和合中有自性相；<a id="a-MV"></a>是无法有法空，<a id="a-MW"></a>非常非灭故。<a id="a-MX"></a>何以故？<a id="a-MY"></a>性自尔。<a id="a-MZ"></a>是名无法有法空。<a id="a-Ma"></a>”</p>
  <p id="aMb">“复次，<a id="a-Mc"></a>须菩提，<a id="a-Md"></a>法、<a id="a-Me"></a>法相空，<a id="a-Mf"></a>无法、<a id="a-Mg"></a>无法相空；<a id="a-Mh"></a>自法、<a id="a-Mi"></a>自法相空，<a id="a-Mj"></a>他法、<a id="a-Mk"></a>他法相空。<a id="a-Ml"></a>何等名法、<a id="a-Mm"></a>法相空？<a id="a-Mn"></a>法名五众，<a id="a-Mo"></a>五众空，<a id="a-Mp"></a>是名法、<a id="a-Mq"></a>法相空。<a id="a-Mr"></a>何等名无法、<a id="a-Ms"></a>无法相空？<a id="a-Mt"></a>无法名无为法，<a id="a-Mu"></a>是名无法、<a id="a-Mv"></a>无法相空。<a id="a-Mw"></a>何等名自法、<a id="a-Mx"></a>自法相空？<a id="a-My"></a>诸法自法空，<a id="a-Mz"></a>是空非智作，<a id="a-N0"></a>非见作，<a id="a-N1"></a>是名自法、<a id="a-N2"></a>自法相空。<a id="a-N3"></a>何等名他法、<a id="a-N4"></a>他法相空？<a id="a-N5"></a>若佛出，<a id="a-N6"></a>若佛未出，<a id="a-N7"></a>法住、<a id="a-N8"></a>法相、<a id="a-N9"></a>法位、<a id="a-NA"></a>法性、<a id="a-NB"></a>如、<a id="a-NC"></a>实际，<a id="a-ND"></a>过此诸法空，<a id="a-NE"></a>是名他法、<a id="a-NF"></a>他法相空。<a id="a-NG"></a>是名菩萨摩诃萨摩诃衍。<a id="a-NH"></a>”</p>
  <p id="aNI">【论】问曰：<a id="a-NJ"></a>是经名为般若波罗蜜。<a id="a-NK"></a>又佛命须菩提为菩萨说般若波罗蜜，<a id="a-NL"></a>须菩提应问般若波罗蜜，<a id="a-NM"></a>佛亦应答般若波罗蜜。<a id="a-NN"></a>今须菩提何以乃问摩诃衍，<a id="a-NO"></a>佛亦答摩诃衍？</p>
  <p id="aNP">答曰：<a id="a-NQ"></a>般若波罗蜜、<a id="a-NR"></a>摩诃衍一义，<a id="a-NS"></a>但名字异；<a id="a-NT"></a>若说般若波罗蜜，<a id="a-NU"></a>说摩诃衍无咎。<a id="a-NV"></a>摩诃衍名佛道，<a id="a-NW"></a>行是法得至佛，<a id="a-NX"></a>所谓六波罗蜜；<a id="a-NY"></a>六波罗蜜中第一大者，<a id="a-NZ"></a>般若波罗蜜；<a id="a-Na"></a>如后品佛种种说大因缘。<a id="a-Nb"></a>若说般若波罗蜜，<a id="a-Nc"></a>则摄六波罗蜜；<a id="a-Nd"></a>若说六波罗蜜，<a id="a-Ne"></a>则具说菩萨道，<a id="a-Nf"></a>所谓从初发意乃至得佛。<a id="a-Ng"></a>譬如王来，<a id="a-Nh"></a>必有营从；<a id="a-Ni"></a>虽不说从者，<a id="a-Nj"></a>当知必有。<a id="a-Nk"></a>摩诃衍亦如是，<a id="a-Nl"></a>菩萨初发意所行，<a id="a-Nm"></a>为求佛道故，<a id="a-Nn"></a>所修习善法，<a id="a-No"></a>随可度众生所说种种法，<a id="a-Np"></a>所谓本起经、<a id="a-Nq"></a>断一切众生疑经、<a id="a-Nr"></a>华手经、<a id="a-Ns"></a>法华经、<a id="a-Nt"></a>云经、<a id="a-Nu"></a>大云经、<a id="a-Nv"></a>法云经、<a id="a-Nw"></a>弥勒问经、<a id="a-Nx"></a>六波罗蜜经、<a id="a-Ny"></a>摩诃般若波罗蜜经。<a id="a-Nz"></a>如是等无量无边阿僧祇经，<a id="a-O0"></a>或佛说，<a id="a-O1"></a>或化佛说，<a id="a-O2"></a>或大菩萨说，<a id="a-O3"></a>或声闻说，<a id="a-O4"></a>或诸得道天说；<a id="a-O5"></a>是事和合，<a id="a-O6"></a>皆名摩诃衍。<a id="a-O7"></a>此诸经中，<a id="a-O8"></a>般若波罗蜜最大故，<a id="a-O9"></a>说摩诃衍，<a id="a-OA"></a>即知已说般若波罗蜜。<a id="a-OB"></a>诸余助道法，<a id="a-OC"></a>无般若波罗蜜和合，<a id="a-OD"></a>则不能至佛；<a id="a-OE"></a>以是故，<a id="a-OF"></a>一切助道法，<a id="a-OG"></a>皆是般若波罗蜜。<a id="a-OH"></a>如后品佛语须菩提：<a id="a-OI"></a>汝说摩诃衍，<a id="a-OJ"></a>不异般若波罗蜜。</p>
  <p id="aOK">问曰：<a id="a-OL"></a>若尔者，<a id="a-OM"></a>初何以不先说摩诃衍？</p>
  <p id="aON">答曰：<a id="a-OO"></a>我上说般若波罗蜜最大，<a id="a-OP"></a>故应先说。<a id="a-OQ"></a>又佛意欲说摩诃般若波罗蜜，<a id="a-OR"></a>放大光明。<a id="a-OS"></a>十方诸菩萨各自问佛：<a id="a-OT"></a>今何以有是光明？<a id="a-OU"></a>诸佛各答言：<a id="a-OV"></a>娑婆世界有佛，<a id="a-OW"></a>名释迦牟尼，<a id="a-OX"></a>欲说般若波罗蜜。<a id="a-OY"></a>彼诸菩萨及诸天人，<a id="a-OZ"></a>和合而来。<a id="a-Oa"></a>舍利弗问佛：<a id="a-Ob"></a>世尊，<a id="a-Oc"></a>云何菩萨摩诃萨欲知一切法，<a id="a-Od"></a>习行般若波罗蜜？</p>
  <p id="aOe">又佛初品中种种赞般若波罗蜜功德，<a id="a-Of"></a>若欲得是者，<a id="a-Og"></a>当学般若波罗蜜。<a id="a-Oh"></a>有如是等因缘故，<a id="a-Oi"></a>应初说般若波罗蜜。<a id="a-Oj"></a>佛命须菩提：<a id="a-Ok"></a>汝为诸菩萨说般若波罗蜜！<a id="a-Ol"></a>须菩提谦言：<a id="a-Om"></a>菩萨空但有名。<a id="a-On"></a>后言能如是解，<a id="a-Oo"></a>了知菩萨相，<a id="a-Op"></a>即是行般若波罗蜜。<a id="a-Oq"></a>既知是已，<a id="a-Or"></a>问菩萨句义，<a id="a-Os"></a>次有摩诃萨义：<a id="a-Ot"></a>摩诃萨义中，<a id="a-Ou"></a>有大庄严，<a id="a-Ov"></a>摩诃衍。<a id="a-Ow"></a>如勇夫虽有种种器杖庄严，<a id="a-Ox"></a>不乘快马，<a id="a-Oy"></a>则无能为。<a id="a-Oz"></a>是大乘，<a id="a-P0"></a>天竺语名摩诃衍。<a id="a-P1"></a>诸佛断法爱故，<a id="a-P2"></a>又明般若波罗蜜义无异故，<a id="a-P3"></a>佛不诃。<a id="a-P4"></a>以是故，<a id="a-P5"></a>须菩提更作异名，<a id="a-P6"></a>问摩诃衍。</p>
  <p id="aP7">问曰：<a id="a-P8"></a>如摩诃衍序中说，<a id="a-P9"></a>从初发心乃至佛道，<a id="a-PA"></a>为佛道故集一切善法，<a id="a-PB"></a>皆名摩诃衍；<a id="a-PC"></a>今何以但说六波罗蜜为摩诃衍？</p>
  <p id="aPD">答曰：<a id="a-PE"></a>如先说，<a id="a-PF"></a>说般若波罗蜜，<a id="a-PG"></a>则说六波罗蜜；<a id="a-PH"></a>说六波罗蜜，<a id="a-PI"></a>则摄一切善法。<a id="a-PJ"></a>以是故，<a id="a-PK"></a>不应作是问：<a id="a-PL"></a>诸善法多，<a id="a-PM"></a>何以但说六波罗蜜？</p>
  <p id="aPN">复次，<a id="a-PO"></a>摩诃衍，<a id="a-PP"></a>初发心作愿，<a id="a-PQ"></a>乃至后方便等六波罗蜜；<a id="a-PR"></a>是诸法虽不名为波罗蜜，<a id="a-PS"></a>然义皆在六波罗蜜中。<a id="a-PT"></a>如初发心作愿，<a id="a-PU"></a>大悲等心力大故，<a id="a-PV"></a>名毗梨耶波罗蜜；<a id="a-PW"></a>舍小利，<a id="a-PX"></a>取大乘，<a id="a-PY"></a>名般若波罗蜜；<a id="a-PZ"></a>方便即是智慧，<a id="a-Pa"></a>智慧淳净故，<a id="a-Pb"></a>变名方便。<a id="a-Pc"></a>教化众生，<a id="a-Pd"></a>净佛世界等，<a id="a-Pe"></a>皆在六波罗蜜中，<a id="a-Pf"></a>随义相摄。</p>
  <p id="aPg">问曰：<a id="a-Ph"></a>若尔者，<a id="a-Pi"></a>后何以更说十八空、<a id="a-Pj"></a>百八三昧等，<a id="a-Pk"></a>名摩诃衍？</p>
  <p id="aPl">答曰：<a id="a-Pm"></a>六波罗蜜是摩诃衍体，<a id="a-Pn"></a>但后广分别其义。<a id="a-Po"></a>如十八空、<a id="a-Pp"></a>四十二字等，<a id="a-Pq"></a>是般若波罗蜜义；<a id="a-Pr"></a>百八三昧等，<a id="a-Ps"></a>是禅波罗蜜义；<a id="a-Pt"></a>以是故初说六波罗蜜。</p>
  <p id="aPu">问曰：<a id="a-Pv"></a>何以故正说六波罗蜜，<a id="a-Pw"></a>不多不少？</p>
  <p id="aPx">答曰：<a id="a-Py"></a>佛为法王，<a id="a-Pz"></a>随众生可度，<a id="a-Q0"></a>或时略说一、<a id="a-Q1"></a>二、<a id="a-Q2"></a>三、<a id="a-Q3"></a>四；<a id="a-Q4"></a>或时广说，<a id="a-Q5"></a>如贤劫经八万四千波罗蜜。<a id="a-Q6"></a>复次，<a id="a-Q7"></a>六道众生，<a id="a-Q8"></a>皆受身心苦恼：<a id="a-Q9"></a>如地狱众生拷掠苦，<a id="a-QA"></a>畜生中相残害苦，<a id="a-QB"></a>饿鬼中饥饿苦，<a id="a-QC"></a>人中求欲苦，<a id="a-QD"></a>天上离所爱欲时苦，<a id="a-QE"></a>阿修罗道斗诤苦。<a id="a-QF"></a>菩萨生大悲心，<a id="a-QG"></a>欲灭六道众生苦故，<a id="a-QH"></a>生六波罗蜜；<a id="a-QI"></a>以是故说六波罗蜜，<a id="a-QJ"></a>不多不少。</p>
  <p id="aQK">问曰：<a id="a-QL"></a>檀波罗蜜有种种相，<a id="a-QM"></a>此中佛何以但说五相？<a id="a-QN"></a>所谓用萨婆若相应心，<a id="a-QO"></a>舍内、<a id="a-QP"></a>外物，<a id="a-QQ"></a>是福共一切众生，<a id="a-QR"></a>回向阿耨多罗三藐三菩提，<a id="a-QS"></a>用无所得故。<a id="a-QT"></a>何以不说大慈悲心，<a id="a-QU"></a>供养诸佛及神通、<a id="a-QV"></a>布施等？</p>
  <p id="aQW">答曰：<a id="a-QX"></a>是五种相中，<a id="a-QY"></a>摄一切布施。<a id="a-QZ"></a>相应萨婆若心布施者，<a id="a-Qa"></a>此缘佛道，<a id="a-Qb"></a>依佛道；<a id="a-Qc"></a>舍内、<a id="a-Qd"></a>外者，<a id="a-Qe"></a>则舍一切诸烦恼；<a id="a-Qf"></a>共众生者，<a id="a-Qg"></a>则是大悲心；<a id="a-Qh"></a>回向者，<a id="a-Qi"></a>以此布施但求佛道，<a id="a-Qj"></a>不求余报；<a id="a-Qk"></a>用无所得故者，<a id="a-Ql"></a>得诸法实相般若波罗蜜气分故；<a id="a-Qm"></a>檀波罗蜜非诳非倒，<a id="a-Qn"></a>亦无穷尽。</p>
  <p id="aQo">问曰：<a id="a-Qp"></a>若尔者，<a id="a-Qq"></a>则不须五种相，<a id="a-Qr"></a>但说萨婆若相应心则足！</p>
  <p id="aQs">答曰：<a id="a-Qt"></a>此事可尔！<a id="a-Qu"></a>但以众生不知云何应萨婆若心布施义故，<a id="a-Qv"></a>是故以四事分别其义。<a id="a-Qw"></a>应萨婆若心者，<a id="a-Qx"></a>以菩萨心，<a id="a-Qy"></a>求佛萨婆若，<a id="a-Qz"></a>作缘作念系心。<a id="a-R0"></a>持是布施，<a id="a-R1"></a>欲得萨婆若果，<a id="a-R2"></a>不求今世因缘，<a id="a-R3"></a>名闻恩分等；<a id="a-R4"></a>亦不求后世转轮圣王、<a id="a-R5"></a>天王富贵处；<a id="a-R6"></a>为度众生故，<a id="a-R7"></a>不求涅槃，<a id="a-R8"></a>但欲具一切智等诸佛法；<a id="a-R9"></a>为尽一切众生苦故，<a id="a-RA"></a>是名应萨婆若心。<a id="a-RB"></a>内、<a id="a-RC"></a>外物者，<a id="a-RD"></a>内名头脑、<a id="a-RE"></a>骨髓、<a id="a-RF"></a>血肉等，<a id="a-RG"></a>难舍故在初说；<a id="a-RH"></a>外物者，<a id="a-RI"></a>国土、<a id="a-RJ"></a>妻子、<a id="a-RK"></a>七宝、<a id="a-RL"></a>饮食等。<a id="a-RM"></a>共一切众生者，<a id="a-RN"></a>是布施福德果报，<a id="a-RO"></a>与一切众生共用；<a id="a-RP"></a>譬如大家种谷，<a id="a-RQ"></a>与人共食。<a id="a-RR"></a>菩萨福德果报，<a id="a-RS"></a>一切众生皆来依附；<a id="a-RT"></a>譬如好果树，<a id="a-RU"></a>众鸟归集。<a id="a-RV"></a>回向者，<a id="a-RW"></a>是福德边，<a id="a-RX"></a>不求余报，<a id="a-RY"></a>但求阿耨多罗三藐三菩提。</p>
  <p id="aRZ">问曰：<a id="a-Ra"></a>先言应萨婆若心，<a id="a-Rb"></a>后言回向，<a id="a-Rc"></a>有何等异？</p>
  <p id="aRd">答曰：<a id="a-Re"></a>应萨婆若心，<a id="a-Rf"></a>为起诸福德因缘；<a id="a-Rg"></a>回向者，<a id="a-Rh"></a>不求余报，<a id="a-Ri"></a>但求佛道。</p>
  <p id="aRj">复次，<a id="a-Rk"></a>萨婆若相应心，<a id="a-Rl"></a>为应阿耨多罗三藐三菩提故施；<a id="a-Rm"></a>如先义说萨婆若为主，<a id="a-Rn"></a>一切功德皆为萨婆若。<a id="a-Ro"></a>赞佛智慧有二种：<a id="a-Rp"></a>一者、<a id="a-Rq"></a>无上正智，<a id="a-Rr"></a>名阿耨多罗三藐三菩提；<a id="a-Rs"></a>二者、<a id="a-Rt"></a>一切种智，<a id="a-Ru"></a>名萨婆若。<a id="a-Rv"></a>用无所得者，<a id="a-Rw"></a>以般若波罗蜜心布施，<a id="a-Rx"></a>顺诸法实相而不虚诳。<a id="a-Ry"></a>如是等说檀波罗蜜义。</p>
  <p id="aRz">问曰：<a id="a-S0"></a>尸罗波罗蜜则总一切戒法，<a id="a-S1"></a>譬如大海总摄众流，<a id="a-S2"></a>所谓不饮酒、<a id="a-S3"></a>不过中食、<a id="a-S4"></a>不杖加众生等。<a id="a-S5"></a>是事十善中不摄，<a id="a-S6"></a>何以但说十善？</p>
  <p id="aS7">答曰：<a id="a-S8"></a>佛总相说六波罗蜜，<a id="a-S9"></a>十善为总相戒，<a id="a-SA"></a>别相有无量戒。<a id="a-SB"></a>不饮酒、<a id="a-SC"></a>不过中食，<a id="a-SD"></a>入不贪中；<a id="a-SE"></a>杖不加众生等，<a id="a-SF"></a>入不瞋中；<a id="a-SG"></a>余随义相从。<a id="a-SH"></a>戒名身业、<a id="a-SI"></a>口业七，<a id="a-SJ"></a>善道所摄，<a id="a-SK"></a>十善道及初后。<a id="a-SL"></a>如发心欲杀，<a id="a-SM"></a>是时作方便恶口，<a id="a-SN"></a>鞭打、<a id="a-SO"></a>系缚、<a id="a-SP"></a>斫刺，<a id="a-SQ"></a>乃至垂死，<a id="a-SR"></a>皆属于初；<a id="a-SS"></a>死后剥皮、<a id="a-ST"></a>食啖、<a id="a-SU"></a>割截、<a id="a-SV"></a>欢喜，<a id="a-SW"></a>皆名后；<a id="a-SX"></a>夺命是本体；<a id="a-SY"></a>此三事和合，<a id="a-SZ"></a>总名杀不善道。<a id="a-Sa"></a>以是故知说十善道，<a id="a-Sb"></a>则摄一切戒。</p>
  <p id="aSc">复次，<a id="a-Sd"></a>是菩萨生慈悲心，<a id="a-Se"></a>发阿耨多罗三藐三菩提，<a id="a-Sf"></a>布施利益众生，<a id="a-Sg"></a>随其所须，<a id="a-Sh"></a>皆给与之；<a id="a-Si"></a>持戒不恼众生，<a id="a-Sj"></a>不加诸苦，<a id="a-Sk"></a>常施无畏。<a id="a-Sl"></a>十善业道为根本，<a id="a-Sm"></a>余者是不恼众生远因缘。<a id="a-Sn"></a>戒律为今世取涅槃故，<a id="a-So"></a>淫欲虽不恼众生，<a id="a-Sp"></a>心系缚故为大罪。<a id="a-Sq"></a>以是故，<a id="a-Sr"></a>戒律，<a id="a-Ss"></a>淫欲为初。<a id="a-St"></a>白衣不杀戒在前，<a id="a-Su"></a>为求福德故。<a id="a-Sv"></a>菩萨不求今世涅槃，<a id="a-Sw"></a>于无量世中往返生死，<a id="a-Sx"></a>修诸功德，<a id="a-Sy"></a>十善为旧戒，<a id="a-Sz"></a>余律仪为客。</p>
  <p id="aT0">复次，<a id="a-T1"></a>若佛出好世，<a id="a-T2"></a>则无此戒律；<a id="a-T3"></a>如释迦文佛，<a id="a-T4"></a>虽在恶世，<a id="a-T5"></a>十二年中亦无此戒，<a id="a-T6"></a>以是故知是客。</p>
  <p id="aT7">复次，<a id="a-T8"></a>有二种戒：<a id="a-T9"></a>有佛时或有或无；<a id="a-TA"></a>十善，<a id="a-TB"></a>有佛无佛常有。</p>
  <p id="aTC">复次，<a id="a-TD"></a>戒律中戒，<a id="a-TE"></a>虽复细微，<a id="a-TF"></a>忏则清净；<a id="a-TG"></a>犯十善戒，<a id="a-TH"></a>虽复忏悔，<a id="a-TI"></a>三恶道罪不除。<a id="a-TJ"></a>如比丘杀畜生，<a id="a-TK"></a>虽复得悔，<a id="a-TL"></a>罪报犹不除。<a id="a-TM"></a>如是等种种因缘故，<a id="a-TN"></a>但说十善业道。<a id="a-TO"></a>亦自行，<a id="a-TP"></a>亦教他人，<a id="a-TQ"></a>名为尸罗波罗蜜。<a id="a-TR"></a>十善道，<a id="a-TS"></a>七事是戒，<a id="a-TT"></a>三为守护故，<a id="a-TU"></a>通名为尸罗波罗蜜。<a id="a-TV"></a>余波罗蜜亦如是，<a id="a-TW"></a>随义分别；<a id="a-TX"></a>如初品中六波罗蜜论义广说。<a id="a-TY"></a>是经名般若波罗蜜，<a id="a-TZ"></a>般若波罗蜜名舍离相；<a id="a-Ta"></a>以是故，<a id="a-Tb"></a>一切法中皆用无所得故。</p>
  <p id="aTc">问曰：<a id="a-Td"></a>若用有所得集诸善法，<a id="a-Te"></a>犹尚为难，<a id="a-Tf"></a>何况用无所得！</p>
  <p id="aTg">答曰：<a id="a-Th"></a>若得是无所得智慧，<a id="a-Ti"></a>是时能妨善行，<a id="a-Tj"></a>或生邪疑；<a id="a-Tk"></a>若不得是无所得智慧，<a id="a-Tl"></a>是时无所妨，<a id="a-Tm"></a>亦不生邪疑！<a id="a-Tn"></a>佛亦不称著心取相行诸善道。<a id="a-To"></a>何以故？<a id="a-Tp"></a>虚诳住世间，<a id="a-Tq"></a>终归于尽。<a id="a-Tr"></a>若著心修善，<a id="a-Ts"></a>破者则易；<a id="a-Tt"></a>若著空生悔，<a id="a-Tu"></a>还失是道！<a id="a-Tv"></a>譬如火起草中，<a id="a-Tw"></a>得水则灭；<a id="a-Tx"></a>若水中生火，<a id="a-Ty"></a>则无物能灭。<a id="a-Tz"></a>初习行著心取相菩萨，<a id="a-U0"></a>修福德，<a id="a-U1"></a>如草生火，<a id="a-U2"></a>易可得灭；<a id="a-U3"></a>若体得实相菩萨，<a id="a-U4"></a>以大悲心行众行，<a id="a-U5"></a>难可得破，<a id="a-U6"></a>如水中火，<a id="a-U7"></a>无能灭者。<a id="a-U8"></a>以是故，<a id="a-U9"></a>虽用无所得心行众行，<a id="a-UA"></a>心亦不弱，<a id="a-UB"></a>不生疑悔，<a id="a-UC"></a>是名略说六波罗蜜义。<a id="a-UD"></a>广说如初品中，<a id="a-UE"></a>一一波罗蜜皆具足。</p>
  <p id="aUF">十八空者，<a id="a-UG"></a>六波罗蜜中说般若波罗蜜义，<a id="a-UH"></a>不著诸法。<a id="a-UI"></a>所以者何？<a id="a-UJ"></a>以十八空故。<a id="a-UK"></a>十八空论议，<a id="a-UL"></a>如初品中，<a id="a-UM"></a>佛告舍利弗：<a id="a-UN"></a>菩萨摩诃萨欲住十八空，<a id="a-UO"></a>当学般若波罗蜜。<a id="a-UP"></a>彼义，<a id="a-UQ"></a>应此中广说。</p>
  <p id="aUR">问曰：<a id="a-US"></a>十八空，<a id="a-UT"></a>内空等后皆言非常非灭故，<a id="a-UU"></a>此义云何？</p>
  <p id="aUV">答曰：<a id="a-UW"></a>若人不习此空，<a id="a-UX"></a>必堕二边，<a id="a-UY"></a>若常、<a id="a-UZ"></a>若灭。<a id="a-Ua"></a>所以者何？<a id="a-Ub"></a>若诸法实有，<a id="a-Uc"></a>则无灭义，<a id="a-Ud"></a>堕常中；<a id="a-Ue"></a>如人出一舍，<a id="a-Uf"></a>入一舍，<a id="a-Ug"></a>眼虽不见，<a id="a-Uh"></a>不名为无，<a id="a-Ui"></a>诸法亦尔！<a id="a-Uj"></a>从未来世入现在世，<a id="a-Uk"></a>现在世入过去世，<a id="a-Ul"></a>如是则不灭。<a id="a-Um"></a>行者以有为患，<a id="a-Un"></a>用空破有心，<a id="a-Uo"></a>复贵空著于空者，<a id="a-Up"></a>则堕断灭；<a id="a-Uq"></a>以是故，<a id="a-Ur"></a>行是空以破有，<a id="a-Us"></a>亦不著空。<a id="a-Ut"></a>离是二边，<a id="a-Uu"></a>以中道行是十八空，<a id="a-Uv"></a>以大悲心为度众生；<a id="a-Uw"></a>是故十八空后，<a id="a-Ux"></a>皆言非常非灭，<a id="a-Uy"></a>是名摩诃衍。<a id="a-Uz"></a>若异此者，<a id="a-V0"></a>则是戏论狂人，<a id="a-V1"></a>于佛法中空无所得！<a id="a-V2"></a>如人于珍宝聚中取水精珠，<a id="a-V3"></a>眼见虽好，<a id="a-V4"></a>价无所直。</p>
  <p id="aV5">问曰：<a id="a-V6"></a>若十八空已摄诸空，<a id="a-V7"></a>何以更说四空？</p>
  <p id="aV8">答曰：<a id="a-V9"></a>十八空中，<a id="a-VA"></a>现空尽摄。<a id="a-VB"></a>诸佛有二种说法：<a id="a-VC"></a>或初略后广，<a id="a-VD"></a>或初广后略。<a id="a-VE"></a>初略后广，<a id="a-VF"></a>为解义故；<a id="a-VG"></a>初广后略，<a id="a-VH"></a>为易持故。<a id="a-VI"></a>或为后会众生略说其要，<a id="a-VJ"></a>或以偈颂。<a id="a-VK"></a>今佛前广说十八空，<a id="a-VL"></a>后略说四空相。<a id="a-VM"></a>法、<a id="a-VN"></a>法相空者，<a id="a-VO"></a>一切法中，<a id="a-VP"></a>法相不可得；<a id="a-VQ"></a>如色中色相不可得。</p>
  <p id="aVR">复次，<a id="a-VS"></a>法中不生法故，<a id="a-VT"></a>名为法法空。<a id="a-VU"></a>无法、<a id="a-VV"></a>无法空者，<a id="a-VW"></a>无为法名无法。<a id="a-VX"></a>何以故？<a id="a-VY"></a>相不可得故。</p>
  <p id="aVZ">问曰：<a id="a-Va"></a>佛以三相说无为法，<a id="a-Vb"></a>云何言无相？</p>
  <p id="aVc">答曰：<a id="a-Vd"></a>不然！<a id="a-Ve"></a>破生故言无生，<a id="a-Vf"></a>破住故言无住，<a id="a-Vg"></a>破灭故言无灭，<a id="a-Vh"></a>皆从生、<a id="a-Vi"></a>住、<a id="a-Vj"></a>灭边有此名，<a id="a-Vk"></a>更无别无生无灭法，<a id="a-Vl"></a>是名无法、<a id="a-Vm"></a>无法空。<a id="a-Vn"></a>是义，<a id="a-Vo"></a>如无为空中说。<a id="a-Vp"></a>自法、<a id="a-Vq"></a>自法空者，<a id="a-Vr"></a>自法名诸法自性，<a id="a-Vs"></a>自性有二种：<a id="a-Vt"></a>一者、<a id="a-Vu"></a>如世间法，<a id="a-Vv"></a>地坚性等；<a id="a-Vw"></a>二者、<a id="a-Vx"></a>圣人知如、<a id="a-Vy"></a>法性、<a id="a-Vz"></a>实际。<a id="a-W0"></a>此法空。<a id="a-W1"></a>所以者何？<a id="a-W2"></a>不由智见知故有二性空，<a id="a-W3"></a>如先说。</p>
  <p id="aW4">问曰：<a id="a-W5"></a>如、<a id="a-W6"></a>法性、<a id="a-W7"></a>实际，<a id="a-W8"></a>无为法中已摄，<a id="a-W9"></a>何以复更说？</p>
  <p id="aWA">答曰：<a id="a-WB"></a>观时分别，<a id="a-WC"></a>说五众实相，<a id="a-WD"></a>法性、<a id="a-WE"></a>如、<a id="a-WF"></a>实际；<a id="a-WG"></a>又非空智慧观故令空，<a id="a-WH"></a>性自尔。</p>
  <p id="aWI">问曰：<a id="a-WJ"></a>如色，<a id="a-WK"></a>是自法；<a id="a-WL"></a>识，<a id="a-WM"></a>为他法。<a id="a-WN"></a>此中何以说：<a id="a-WO"></a>如、<a id="a-WP"></a>法性、<a id="a-WQ"></a>实际，<a id="a-WR"></a>有佛、<a id="a-WS"></a>无佛常住，<a id="a-WT"></a>过是名为他法空？</p>
  <p id="aWU">答曰：<a id="a-WV"></a>有人未善断见结故，<a id="a-WW"></a>处处生著。<a id="a-WX"></a>是人闻是如、<a id="a-WY"></a>法性、<a id="a-WZ"></a>实际，<a id="a-Wa"></a>谓过是已，<a id="a-Wb"></a>更有余法，<a id="a-Wc"></a>以是故说过如、<a id="a-Wd"></a>法性、<a id="a-We"></a>实际亦空。</p>
 </body>
</html>