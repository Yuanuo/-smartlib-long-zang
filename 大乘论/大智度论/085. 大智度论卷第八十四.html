<!doctype html>
<html id="z3IBVJ3uZ" data-ver="1774">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第八十四</h1>
  <h2 id="a2">释三慧品第七十之下</h2>
  <p id="a3">【经】须菩提白佛：<a id="a-4"></a>“世尊，<a id="a-5"></a>若诸法无所为、<a id="a-6"></a>无所作，<a id="a-7"></a>不应分别有三乘，<a id="a-8"></a>声闻、<a id="a-9"></a>辟支佛、<a id="a-A"></a>佛乘！<a id="a-B"></a>”</p>
  <p id="aC">佛告须菩提：<a id="a-D"></a>“诸法无所为、<a id="a-E"></a>无所作中，<a id="a-F"></a>无有分别；<a id="a-G"></a>有所为、<a id="a-H"></a>有所作中，<a id="a-I"></a>有分别。<a id="a-J"></a>何以故？<a id="a-K"></a>凡夫愚人不闻圣法，<a id="a-L"></a>著五受众，<a id="a-M"></a>所谓色、<a id="a-N"></a>受、<a id="a-O"></a>想、<a id="a-P"></a>行、<a id="a-Q"></a>识，<a id="a-R"></a>著檀波罗蜜，<a id="a-S"></a>乃至著阿耨多罗三藐三菩提。<a id="a-T"></a>是人念有是色，<a id="a-U"></a>得是色，<a id="a-V"></a>乃至念有是阿耨多罗三藐三菩提，<a id="a-W"></a>得是阿耨多罗三藐三菩提。<a id="a-X"></a>是菩萨作是念：<a id="a-Y"></a>‘我当得阿耨多罗三藐三菩提，<a id="a-Z"></a>我当度众生生死。<a id="a-a"></a>’须菩提，<a id="a-b"></a>我以五眼观，<a id="a-c"></a>尚不得色，<a id="a-d"></a>乃至阿耨多罗三藐三菩提。<a id="a-e"></a>是狂愚人无目，<a id="a-f"></a>而欲得阿耨多罗三藐三菩提，<a id="a-g"></a>度脱众生生死？<a id="a-h"></a>”</p>
  <p id="ai">须菩提白佛言：<a id="a-j"></a>“世尊，<a id="a-k"></a>若佛以五眼观，<a id="a-l"></a>不见众生生死中可度者，<a id="a-m"></a>今世尊云何得阿耨多罗三藐三菩提，<a id="a-n"></a>分别众生有三聚，<a id="a-o"></a>正定、<a id="a-p"></a>邪定、<a id="a-q"></a>不定？<a id="a-r"></a>”</p>
  <p id="as">“须菩提，<a id="a-t"></a>我得阿耨多罗三藐三菩提，<a id="a-u"></a>初不得众生三聚，<a id="a-v"></a>若正定、<a id="a-w"></a>若邪定、<a id="a-x"></a>若不定。<a id="a-y"></a>须菩提，<a id="a-z"></a>以众生无法有法想，<a id="a-10"></a>我以除其妄著世俗法故说有得，<a id="a-11"></a>非第一义。<a id="a-12"></a>”</p>
  <p id="a13">“世尊，<a id="a-14"></a>非住第一义得阿耨多罗三藐三菩提耶？<a id="a-15"></a>”</p>
  <p id="a16">佛言：<a id="a-17"></a>“不也。<a id="a-18"></a>”</p>
  <p id="a19">“世尊，<a id="a-1A"></a>住颠倒得阿耨多罗三藐三菩提耶？<a id="a-1B"></a>”</p>
  <p id="a1C">佛言：<a id="a-1D"></a>“不也。<a id="a-1E"></a>”</p>
  <p id="a1F">“世尊，<a id="a-1G"></a>若不住第一义中得，<a id="a-1H"></a>亦不住颠倒中得，<a id="a-1I"></a>将无世尊不得阿耨多罗三藐三菩提耶？<a id="a-1J"></a>”</p>
  <p id="a1K">佛言：<a id="a-1L"></a>“不也！<a id="a-1M"></a>我实得阿耨多罗三藐三菩提，<a id="a-1N"></a>无所住，<a id="a-1O"></a>若有为相、<a id="a-1P"></a>若无为相。<a id="a-1Q"></a>须菩提，<a id="a-1R"></a>譬如佛所化人，<a id="a-1S"></a>不住有为相，<a id="a-1T"></a>不住无为相，<a id="a-1U"></a>化人亦有来有去，<a id="a-1V"></a>亦坐亦立。<a id="a-1W"></a>须菩提，<a id="a-1X"></a>是化人若行檀波罗蜜，<a id="a-1Y"></a>行尸罗波罗蜜、<a id="a-1Z"></a>羼提波罗蜜、<a id="a-1a"></a>毗梨耶波罗蜜、<a id="a-1b"></a>禅波罗蜜、<a id="a-1c"></a>般若波罗蜜，<a id="a-1d"></a>行四禅、<a id="a-1e"></a>四无量心、<a id="a-1f"></a>四无色定、<a id="a-1g"></a>五神通，<a id="a-1h"></a>行四念处乃至行八圣道分，<a id="a-1i"></a>入空三昧、<a id="a-1j"></a>无相三昧、<a id="a-1k"></a>无作三昧，<a id="a-1l"></a>行内空乃至无法有法空，<a id="a-1m"></a>行八背舍、<a id="a-1n"></a>九次第定，<a id="a-1o"></a>佛十力、<a id="a-1p"></a>四无所畏、<a id="a-1q"></a>四无碍智、<a id="a-1r"></a>大慈大悲，<a id="a-1s"></a>得阿耨多罗三藐三菩提，<a id="a-1t"></a>转法轮。<a id="a-1u"></a>是化人化作无量众生，<a id="a-1v"></a>有三聚。<a id="a-1w"></a>须菩提，<a id="a-1x"></a>于汝意云何？<a id="a-1y"></a>是化人有行檀波罗蜜，<a id="a-1z"></a>乃至有三聚众生不？<a id="a-20"></a>”</p>
  <p id="a21">须菩提言：<a id="a-22"></a>“不也。<a id="a-23"></a>”</p>
  <p id="a24">“须菩提，<a id="a-25"></a>佛亦如是，<a id="a-26"></a>知诸法如化，<a id="a-27"></a>如化人度化众生，<a id="a-28"></a>无有实众生可度。<a id="a-29"></a>如是，<a id="a-2A"></a>须菩提，<a id="a-2B"></a>菩萨摩诃萨行般若波罗蜜，<a id="a-2C"></a>如佛所化人行！<a id="a-2D"></a>”</p>
  <p id="a2E">须菩提白佛言：<a id="a-2F"></a>“世尊，<a id="a-2G"></a>若一切法如化，<a id="a-2H"></a>佛与化人有何等差别？<a id="a-2I"></a>”</p>
  <p id="a2J">佛告须菩提：<a id="a-2K"></a>“佛与化人无有差别。<a id="a-2L"></a>何以故？<a id="a-2M"></a>佛能有所作，<a id="a-2N"></a>化人亦能有所作。<a id="a-2O"></a>”</p>
  <p id="a2P">“世尊，<a id="a-2Q"></a>若无佛，<a id="a-2R"></a>化独能有所作不？<a id="a-2S"></a>”</p>
  <p id="a2T">佛言：<a id="a-2U"></a>“能有所作。<a id="a-2V"></a>”</p>
  <p id="a2W">须菩提言：<a id="a-2X"></a>“世尊，<a id="a-2Y"></a>云何无佛，<a id="a-2Z"></a>化能有所作？<a id="a-2a"></a>”</p>
  <p id="a2b">“须菩提，<a id="a-2c"></a>譬如过去有佛名须扇多，<a id="a-2d"></a>为欲度菩萨故，<a id="a-2e"></a>化作佛已，<a id="a-2f"></a>而自灭度。<a id="a-2g"></a>是化佛住半劫作佛事，<a id="a-2h"></a>授应菩萨行者记已灭度。<a id="a-2i"></a>一切世间众生，<a id="a-2j"></a>知佛实灭度。<a id="a-2k"></a>须菩提，<a id="a-2l"></a>化人实无生无灭。<a id="a-2m"></a>如是，<a id="a-2n"></a>须菩提，<a id="a-2o"></a>菩萨行般若波罗蜜，<a id="a-2p"></a>当信知诸法如化！<a id="a-2q"></a>”</p>
  <p id="a2r">“世尊，<a id="a-2s"></a>若佛、<a id="a-2t"></a>佛所化人，<a id="a-2u"></a>无差别者，<a id="a-2v"></a>云何令布施清净？<a id="a-2w"></a>如人供养佛，<a id="a-2x"></a>是众生乃至无余涅槃，<a id="a-2y"></a>福德不尽；<a id="a-2z"></a>若供养化佛，<a id="a-30"></a>是人乃至无余涅槃，<a id="a-31"></a>福德亦应不尽耶？<a id="a-32"></a>”</p>
  <p id="a33">佛告须菩提：<a id="a-34"></a>“佛以诸法实相故，<a id="a-35"></a>与一切众生天及人作福田；<a id="a-36"></a>化佛亦以诸法实相故，<a id="a-37"></a>与一切众生天及人作福田。<a id="a-38"></a>”</p>
  <p id="a39">佛告须菩提：<a id="a-3A"></a>“置是佛及于化佛所种福德，<a id="a-3B"></a>若有善男子、<a id="a-3C"></a>善女人但以敬心念佛，<a id="a-3D"></a>是善根因缘，<a id="a-3E"></a>乃至毕苦其福不尽。<a id="a-3F"></a>须菩提，<a id="a-3G"></a>置是敬心念佛，<a id="a-3H"></a>若有善男子、<a id="a-3I"></a>善女人但以一华散虚空中念佛，<a id="a-3J"></a>乃至毕苦其福不尽。<a id="a-3K"></a>须菩提，<a id="a-3L"></a>置是敬心念佛、<a id="a-3M"></a>散华念佛，<a id="a-3N"></a>若有人一称南无佛，<a id="a-3O"></a>乃至毕苦其福不尽。<a id="a-3P"></a>如是，<a id="a-3Q"></a>须菩提，<a id="a-3R"></a>佛福田中种其福无量。<a id="a-3S"></a>以是故，<a id="a-3T"></a>须菩提，<a id="a-3U"></a>当知佛与化佛无有差别，<a id="a-3V"></a>诸法法相无异故。<a id="a-3W"></a>须菩提，<a id="a-3X"></a>菩萨摩诃萨应如是行般若波罗蜜，<a id="a-3Y"></a>入诸法实相中！<a id="a-3Z"></a>是诸法实相不应坏，<a id="a-3a"></a>所谓般若波罗蜜相，<a id="a-3b"></a>乃至阿耨多罗三藐三菩提相不应坏。<a id="a-3c"></a>”</p>
  <p id="a3d">须菩提白佛言：<a id="a-3e"></a>“世尊，<a id="a-3f"></a>若诸法实相不应坏，<a id="a-3g"></a>佛何以坏诸法相，<a id="a-3h"></a>言是色，<a id="a-3i"></a>是受、<a id="a-3j"></a>想、<a id="a-3k"></a>行、<a id="a-3l"></a>识，<a id="a-3m"></a>是内法、<a id="a-3n"></a>是外法，<a id="a-3o"></a>是善法、<a id="a-3p"></a>是不善法，<a id="a-3q"></a>是有漏、<a id="a-3r"></a>是无漏，<a id="a-3s"></a>是世间、<a id="a-3t"></a>是出世间，<a id="a-3u"></a>是有诤法、<a id="a-3v"></a>是无诤法，<a id="a-3w"></a>是有为法、<a id="a-3x"></a>是无为法等？<a id="a-3y"></a>世尊，<a id="a-3z"></a>将无坏诸法相？<a id="a-40"></a>”</p>
  <p id="a41">佛告须菩提：<a id="a-42"></a>“不也！<a id="a-43"></a>以名字相故示诸法，<a id="a-44"></a>欲令众生解；<a id="a-45"></a>佛不坏诸法法相。<a id="a-46"></a>”</p>
  <p id="a47">须菩提白佛言：<a id="a-48"></a>“世尊，<a id="a-49"></a>若以名字相故说诸法，<a id="a-4A"></a>令众生解。<a id="a-4B"></a>世尊，<a id="a-4C"></a>若一切法无名无相，<a id="a-4D"></a>云何以名相示众生欲令解？<a id="a-4E"></a>”</p>
  <p id="a4F">佛告须菩提：<a id="a-4G"></a>“随世俗法有名相，<a id="a-4H"></a>实无著处。<a id="a-4I"></a>须菩提，<a id="a-4J"></a>如凡人闻说苦，<a id="a-4K"></a>著名随相。<a id="a-4L"></a>须菩提，<a id="a-4M"></a>诸佛及弟子不著名、<a id="a-4N"></a>不随相。<a id="a-4O"></a>须菩提，<a id="a-4P"></a>若名著名、<a id="a-4Q"></a>相著相，<a id="a-4R"></a>空亦应著空，<a id="a-4S"></a>无相亦应著无相，<a id="a-4T"></a>无作亦应著无作，<a id="a-4U"></a>实际应著实际，<a id="a-4V"></a>法性应著法性，<a id="a-4W"></a>无为性应著无为性。<a id="a-4X"></a>须菩提，<a id="a-4Y"></a>是一切法但有名相，<a id="a-4Z"></a>是法不住名相中。<a id="a-4a"></a>如是，<a id="a-4b"></a>须菩提，<a id="a-4c"></a>菩萨摩诃萨但名相中住，<a id="a-4d"></a>应行般若波罗蜜，<a id="a-4e"></a>是名相中亦不应著！<a id="a-4f"></a>”</p>
  <p id="a4g">“世尊，<a id="a-4h"></a>若一切有为法但名相者，<a id="a-4i"></a>菩萨摩诃萨为谁故发阿耨多罗三藐三菩提心，<a id="a-4j"></a>受种种勤苦？<a id="a-4k"></a>菩萨行道时，<a id="a-4l"></a>布施、<a id="a-4m"></a>持戒、<a id="a-4n"></a>行忍辱、<a id="a-4o"></a>勤精进、<a id="a-4p"></a>入禅定、<a id="a-4q"></a>修智慧，<a id="a-4r"></a>行四禅、<a id="a-4s"></a>四无量心、<a id="a-4t"></a>四无色定，<a id="a-4u"></a>四念处乃至八圣道分，<a id="a-4v"></a>行空行、<a id="a-4w"></a>无相行、<a id="a-4x"></a>无作行，<a id="a-4y"></a>佛十力乃至具足大慈大悲！<a id="a-4z"></a>”</p>
  <p id="a50">佛言：<a id="a-51"></a>“如须菩提所说，<a id="a-52"></a>若一切有为法但名相者，<a id="a-53"></a>菩萨摩诃萨为谁故行菩萨道？<a id="a-54"></a>须菩提，<a id="a-55"></a>若有为法但名相等，<a id="a-56"></a>是名相、<a id="a-57"></a>名相相空，<a id="a-58"></a>以是故，<a id="a-59"></a>菩萨摩诃萨行菩萨道得一切种智；<a id="a-5A"></a>得一切种智已，<a id="a-5B"></a>转法轮；<a id="a-5C"></a>转法轮已，<a id="a-5D"></a>以三乘法度脱众生。<a id="a-5E"></a>是名相，<a id="a-5F"></a>亦无生、<a id="a-5G"></a>无灭、<a id="a-5H"></a>无住异。<a id="a-5I"></a>”</p>
  <p id="a5J">尔时，<a id="a-5K"></a>须菩提白佛言：<a id="a-5L"></a>“世尊，<a id="a-5M"></a>世尊说一切种智？<a id="a-5N"></a>”</p>
  <p id="a5O">佛告须菩提：<a id="a-5P"></a>“我说一切种智。<a id="a-5Q"></a>”</p>
  <p id="a5R">须菩提言：<a id="a-5S"></a>“佛说一切智、<a id="a-5T"></a>说道种智、<a id="a-5U"></a>说一切种智，<a id="a-5V"></a>是三种智有何差别？<a id="a-5W"></a>”</p>
  <p id="a5X">佛告须菩提：<a id="a-5Y"></a>“萨婆若是一切声闻、<a id="a-5Z"></a>辟支佛智，<a id="a-5a"></a>道种智是菩萨摩诃萨智，<a id="a-5b"></a>一切种智是诸佛智。<a id="a-5c"></a>”</p>
  <p id="a5d">须菩提白佛言：<a id="a-5e"></a>“世尊，<a id="a-5f"></a>何因缘故，<a id="a-5g"></a>萨婆若是声闻、<a id="a-5h"></a>辟支佛智？<a id="a-5i"></a>”</p>
  <p id="a5j">佛告须菩提：<a id="a-5k"></a>“一切，<a id="a-5l"></a>名所谓内外法，<a id="a-5m"></a>是声闻、<a id="a-5n"></a>辟支佛能知，<a id="a-5o"></a>不能用一切道、<a id="a-5p"></a>一切种智。<a id="a-5q"></a>”</p>
  <p id="a5r">须菩提言：<a id="a-5s"></a>“世尊，<a id="a-5t"></a>何因缘故，<a id="a-5u"></a>道种智是诸菩萨摩诃萨智？<a id="a-5v"></a>”</p>
  <p id="a5w">佛告须菩提：<a id="a-5x"></a>“一切道，<a id="a-5y"></a>菩萨摩诃萨应知，<a id="a-5z"></a>若声闻道、<a id="a-60"></a>辟支佛道、<a id="a-61"></a>菩萨道，<a id="a-62"></a>应具足知，<a id="a-63"></a>亦应用是道度众生，<a id="a-64"></a>亦不作实际证。<a id="a-65"></a>”</p>
  <p id="a66">须菩提白佛言：<a id="a-67"></a>“世尊，<a id="a-68"></a>如佛说菩萨摩诃萨应具足诸道，<a id="a-69"></a>不应以是道实际作证耶？<a id="a-6A"></a>”</p>
  <p id="a6B">佛告须菩提：<a id="a-6C"></a>“是菩萨未净佛土，<a id="a-6D"></a>未成就众生，<a id="a-6E"></a>是时不应实际作证。<a id="a-6F"></a>”</p>
  <p id="a6G">须菩提白佛言：<a id="a-6H"></a>“世尊，<a id="a-6I"></a>菩萨住道中，<a id="a-6J"></a>应实际作证？<a id="a-6K"></a>”</p>
  <p id="a6L">佛言：<a id="a-6M"></a>“不也。<a id="a-6N"></a>”</p>
  <p id="a6O">“世尊，<a id="a-6P"></a>住非道中，<a id="a-6Q"></a>实际作证？<a id="a-6R"></a>”</p>
  <p id="a6S">佛言：<a id="a-6T"></a>“不也。<a id="a-6U"></a>”</p>
  <p id="a6V">“世尊，<a id="a-6W"></a>住道非道，<a id="a-6X"></a>实际作证？<a id="a-6Y"></a>”</p>
  <p id="a6Z">佛言：<a id="a-6a"></a>“不也。<a id="a-6b"></a>”</p>
  <p id="a6c">“世尊，<a id="a-6d"></a>住非道亦非非道，<a id="a-6e"></a>实际作证？<a id="a-6f"></a>”</p>
  <p id="a6g">佛言：<a id="a-6h"></a>“不也。<a id="a-6i"></a>”</p>
  <p id="a6j">“世尊，<a id="a-6k"></a>菩萨摩诃萨住何处，<a id="a-6l"></a>应实际作证？<a id="a-6m"></a>”</p>
  <p id="a6n">佛告须菩提：<a id="a-6o"></a>“于汝意云何？<a id="a-6p"></a>汝住道中，<a id="a-6q"></a>不受诸法故，<a id="a-6r"></a>漏尽心得解脱不？<a id="a-6s"></a>”</p>
  <p id="a6t">须菩提言：<a id="a-6u"></a>“不也，<a id="a-6v"></a>世尊。<a id="a-6w"></a>”</p>
  <p id="a6x">“汝住非道，<a id="a-6y"></a>漏尽心得解脱不？<a id="a-6z"></a>”</p>
  <p id="a70">“不也，<a id="a-71"></a>世尊。<a id="a-72"></a>”</p>
  <p id="a73">“汝住道非道，<a id="a-74"></a>漏尽心得解脱不？<a id="a-75"></a>”</p>
  <p id="a76">“不也，<a id="a-77"></a>世尊。<a id="a-78"></a>”</p>
  <p id="a79">“汝住非道亦非非道，<a id="a-7A"></a>漏尽心得解脱不？<a id="a-7B"></a>”</p>
  <p id="a7C">“不也，<a id="a-7D"></a>世尊。<a id="a-7E"></a>我无所住，<a id="a-7F"></a>不受诸法，<a id="a-7G"></a>漏尽心得解脱。<a id="a-7H"></a>”</p>
  <p id="a7I">佛告须菩提：<a id="a-7J"></a>“菩萨摩诃萨亦如是，<a id="a-7K"></a>无所住，<a id="a-7L"></a>应实际作证。<a id="a-7M"></a>”</p>
  <p id="a7N">须菩提言：<a id="a-7O"></a>“世尊，<a id="a-7P"></a>云何为一切种智相？<a id="a-7Q"></a>”</p>
  <p id="a7R">佛言：<a id="a-7S"></a>“一相故名一切种智，<a id="a-7T"></a>所谓一切法寂灭相。<a id="a-7U"></a>复次，<a id="a-7V"></a>诸法行类、<a id="a-7W"></a>相貌、<a id="a-7X"></a>名字显示说，<a id="a-7Y"></a>佛如实知，<a id="a-7Z"></a>以是故名一切种智。<a id="a-7a"></a>”</p>
  <p id="a7b">须菩提白佛言：<a id="a-7c"></a>“世尊，<a id="a-7d"></a>一切智、<a id="a-7e"></a>道种智、<a id="a-7f"></a>一切种智，<a id="a-7g"></a>是三智结断有差别，<a id="a-7h"></a>有尽有余不？<a id="a-7i"></a>”</p>
  <p id="a7j">佛言：<a id="a-7k"></a>“烦恼断无差别。<a id="a-7l"></a>诸佛烦恼习一切悉断，<a id="a-7m"></a>声闻、<a id="a-7n"></a>辟支佛烦恼习不悉断。<a id="a-7o"></a>”</p>
  <p id="a7p">“世尊，<a id="a-7q"></a>是诸人不得无为法，<a id="a-7r"></a>得断烦恼耶？<a id="a-7s"></a>”</p>
  <p id="a7t">佛言：<a id="a-7u"></a>“不也。<a id="a-7v"></a>”</p>
  <p id="a7w">“世尊，<a id="a-7x"></a>无为法中可得差别不？<a id="a-7y"></a>”</p>
  <p id="a7z">佛言：<a id="a-80"></a>“不也。<a id="a-81"></a>”</p>
  <p id="a82">“世尊，<a id="a-83"></a>若无为法中不可得差别，<a id="a-84"></a>何以故说是人烦恼习断，<a id="a-85"></a>是人烦恼习不断？<a id="a-86"></a>”</p>
  <p id="a87">佛告须菩提：<a id="a-88"></a>“习，<a id="a-89"></a>非烦恼；<a id="a-8A"></a>是声闻、<a id="a-8B"></a>辟支佛身、<a id="a-8C"></a>口有似淫欲、<a id="a-8D"></a>瞋恚、<a id="a-8E"></a>愚痴相，<a id="a-8F"></a>凡夫愚人为之得罪。<a id="a-8G"></a>是三毒习，<a id="a-8H"></a>诸佛无有。<a id="a-8I"></a>”</p>
  <p id="a8J">须菩提白佛言：<a id="a-8K"></a>“世尊，<a id="a-8L"></a>若道无法，<a id="a-8M"></a>涅槃亦无法，<a id="a-8N"></a>何以故分别说是须陀洹、<a id="a-8O"></a>是斯陀含、<a id="a-8P"></a>是阿那含、<a id="a-8Q"></a>是阿罗汉、<a id="a-8R"></a>是辟支佛、<a id="a-8S"></a>是菩萨、<a id="a-8T"></a>是佛？<a id="a-8U"></a>”</p>
  <p id="a8V">佛告须菩提：<a id="a-8W"></a>“是皆以无为法而有分别，<a id="a-8X"></a>是须陀洹、<a id="a-8Y"></a>是斯陀含、<a id="a-8Z"></a>是阿那含、<a id="a-8a"></a>是阿罗汉、<a id="a-8b"></a>是辟支佛、<a id="a-8c"></a>是菩萨、<a id="a-8d"></a>是佛。<a id="a-8e"></a>”</p>
  <p id="a8f">“世尊，<a id="a-8g"></a>实以无为法故分别，<a id="a-8h"></a>有须陀洹乃至佛？<a id="a-8i"></a>”</p>
  <p id="a8j">佛告须菩提：<a id="a-8k"></a>“世尊言说故有差别，<a id="a-8l"></a>非第一义，<a id="a-8m"></a>第一义中无有分别说。<a id="a-8n"></a>何以故？<a id="a-8o"></a>第一义中无言说，<a id="a-8p"></a>道断结故说后际。<a id="a-8q"></a>”</p>
  <p id="a8r">须菩提言：<a id="a-8s"></a>“世尊，<a id="a-8t"></a>诸法自相空中，<a id="a-8u"></a>前际不可得，<a id="a-8v"></a>何况说有后际？<a id="a-8w"></a>”</p>
  <p id="a8x">佛告须菩提：<a id="a-8y"></a>“如是，<a id="a-8z"></a>如是。<a id="a-90"></a>诸法自相空中，<a id="a-91"></a>无有前际，<a id="a-92"></a>何况有后际？<a id="a-93"></a>无有是处！<a id="a-94"></a>须菩提，<a id="a-95"></a>以众生不知诸法自相空故，<a id="a-96"></a>为说是前际、<a id="a-97"></a>是后际；<a id="a-98"></a>诸法自相空中，<a id="a-99"></a>前际、<a id="a-9A"></a>后际不可得。<a id="a-9B"></a>如是，<a id="a-9C"></a>须菩提，<a id="a-9D"></a>菩萨摩诃萨应以自相空法行般若波罗蜜。<a id="a-9E"></a>须菩提，<a id="a-9F"></a>若菩萨行自相空法，<a id="a-9G"></a>则无所著，<a id="a-9H"></a>若内法、<a id="a-9I"></a>若外法，<a id="a-9J"></a>若有为法、<a id="a-9K"></a>若无为法，<a id="a-9L"></a>若声闻法、<a id="a-9M"></a>辟支佛法，<a id="a-9N"></a>若佛法。<a id="a-9O"></a>”</p>
  <p id="a9P">须菩提白佛言：<a id="a-9Q"></a>“世尊，<a id="a-9R"></a>常说般若波罗蜜，<a id="a-9S"></a>般若波罗蜜以何义故，<a id="a-9T"></a>名般若波罗蜜？<a id="a-9U"></a>”</p>
  <p id="a9V">佛言：<a id="a-9W"></a>“得第一度，<a id="a-9X"></a>一切法到彼岸，<a id="a-9Y"></a>以是义故，<a id="a-9Z"></a>名般若波罗蜜。</p>
  <p id="a9a">“复次，<a id="a-9b"></a>须菩提，<a id="a-9c"></a>诸佛、<a id="a-9d"></a>菩萨，<a id="a-9e"></a>辟支佛、<a id="a-9f"></a>阿罗汉，<a id="a-9g"></a>用是般若波罗蜜得度彼岸，<a id="a-9h"></a>以是义故，<a id="a-9i"></a>名般若波罗蜜。</p>
  <p id="a9j">“复次，<a id="a-9k"></a>须菩提，<a id="a-9l"></a>分别筹量破坏一切法，<a id="a-9m"></a>乃至微尘，<a id="a-9n"></a>是中不得坚实，<a id="a-9o"></a>以是义故，<a id="a-9p"></a>名般若波罗蜜。</p>
  <p id="a9q">“复次，<a id="a-9r"></a>须菩提，<a id="a-9s"></a>诸法如、<a id="a-9t"></a>法性、<a id="a-9u"></a>实际，<a id="a-9v"></a>皆入般若波罗蜜中，<a id="a-9w"></a>以是义故，<a id="a-9x"></a>名般若波罗蜜。</p>
  <p id="a9y">“复次，<a id="a-9z"></a>须菩提，<a id="a-A0"></a>是般若波罗蜜无有法若合、<a id="a-A1"></a>若散，<a id="a-A2"></a>若有色、<a id="a-A3"></a>若无色，<a id="a-A4"></a>若可见、<a id="a-A5"></a>若不可见，<a id="a-A6"></a>若有对、<a id="a-A7"></a>若无对，<a id="a-A8"></a>若有漏、<a id="a-A9"></a>若无漏，<a id="a-AA"></a>若有为、<a id="a-AB"></a>若无为。<a id="a-AC"></a>何以故？<a id="a-AD"></a>是般若波罗蜜无色、<a id="a-AE"></a>无形、<a id="a-AF"></a>无对，<a id="a-AG"></a>一相所谓无相。</p>
  <p id="aAH">“复次，<a id="a-AI"></a>须菩提，<a id="a-AJ"></a>是般若波罗蜜能生一切法、<a id="a-AK"></a>一切乐说辩、<a id="a-AL"></a>一切照明。<a id="a-AM"></a>须菩提，<a id="a-AN"></a>是般若波罗蜜，<a id="a-AO"></a>魔若魔天、<a id="a-AP"></a>声闻、<a id="a-AQ"></a>辟支佛人及余异道梵志、<a id="a-AR"></a>怨仇恶人，<a id="a-AS"></a>不能坏菩萨行般若波罗蜜。<a id="a-AT"></a>何以故？<a id="a-AU"></a>是人辈，<a id="a-AV"></a>般若波罗蜜中皆不可得故。<a id="a-AW"></a>须菩提，<a id="a-AX"></a>是菩萨摩诃萨应如是行般若波罗蜜义！</p>
  <p id="aAY">“复次，<a id="a-AZ"></a>须菩提，<a id="a-Aa"></a>菩萨摩诃萨欲行深般若波罗蜜义，<a id="a-Ab"></a>应行无常义、<a id="a-Ac"></a>苦义、<a id="a-Ad"></a>空义、<a id="a-Ae"></a>无我义，<a id="a-Af"></a>亦应行苦智义，<a id="a-Ag"></a>集智义、<a id="a-Ah"></a>灭智义、<a id="a-Ai"></a>道智义、<a id="a-Aj"></a>法智义、<a id="a-Ak"></a>比智义、<a id="a-Al"></a>世智义、<a id="a-Am"></a>他心智义、<a id="a-An"></a>尽智义、<a id="a-Ao"></a>无生智义、<a id="a-Ap"></a>如实智义。<a id="a-Aq"></a>如是，<a id="a-Ar"></a>须菩提，<a id="a-As"></a>菩萨摩诃萨为般若波罗蜜义故，<a id="a-At"></a>应行般若波罗蜜。<a id="a-Au"></a>”</p>
  <p id="aAv">须菩提白佛言：<a id="a-Aw"></a>“世尊，<a id="a-Ax"></a>是深般若波罗蜜中，<a id="a-Ay"></a>义与非义皆不可得，<a id="a-Az"></a>云何菩萨为深般若波罗蜜义故，<a id="a-B0"></a>应行般若波罗蜜？<a id="a-B1"></a>”</p>
  <p id="aB2">佛告须菩提：<a id="a-B3"></a>“菩萨摩诃萨为深般若波罗蜜义故，<a id="a-B4"></a>应如是念：<a id="a-B5"></a>‘贪欲非义，<a id="a-B6"></a>如是义不应行；<a id="a-B7"></a>瞋恚、<a id="a-B8"></a>愚痴非义，<a id="a-B9"></a>如是义不应行；<a id="a-BA"></a>一切邪见无义，<a id="a-BB"></a>如是义不应行。<a id="a-BC"></a>’何以故？<a id="a-BD"></a>三毒如相，<a id="a-BE"></a>无有义、<a id="a-BF"></a>无有非义，<a id="a-BG"></a>一切邪见如相，<a id="a-BH"></a>无有义、<a id="a-BI"></a>无有非义。</p>
  <p id="aBJ">“复次，<a id="a-BK"></a>须菩提，<a id="a-BL"></a>菩萨摩诃萨应作是念：<a id="a-BM"></a>‘色非义、<a id="a-BN"></a>非非义，<a id="a-BO"></a>乃至识非义、<a id="a-BP"></a>非非义，<a id="a-BQ"></a>檀波罗蜜乃至阿耨多罗三藐三菩提非义、<a id="a-BR"></a>非非义。<a id="a-BS"></a>’何以故？<a id="a-BT"></a>须菩提，<a id="a-BU"></a>佛得阿耨多罗三藐三菩提时，<a id="a-BV"></a>无有法可得，<a id="a-BW"></a>若义、<a id="a-BX"></a>若非义。<a id="a-BY"></a>须菩提，<a id="a-BZ"></a>有佛无佛，<a id="a-Ba"></a>诸法法相常住，<a id="a-Bb"></a>无有是义，<a id="a-Bc"></a>无有非义。<a id="a-Bd"></a>如是，<a id="a-Be"></a>须菩提，<a id="a-Bf"></a>菩萨摩诃萨行般若波罗蜜，<a id="a-Bg"></a>应离义及非义。<a id="a-Bh"></a>”</p>
  <p id="aBi">须菩提白佛言：<a id="a-Bj"></a>“世尊，<a id="a-Bk"></a>何以故般若波罗蜜非义、<a id="a-Bl"></a>非非义？<a id="a-Bm"></a>”</p>
  <p id="aBn">佛告须菩提：<a id="a-Bo"></a>“一切有为法无作相，<a id="a-Bp"></a>以是故，<a id="a-Bq"></a>般若波罗蜜非义、<a id="a-Br"></a>非非义。<a id="a-Bs"></a>”</p>
  <p id="aBt">“世尊，<a id="a-Bu"></a>一切贤圣，<a id="a-Bv"></a>若佛若佛弟子，<a id="a-Bw"></a>皆以无为为义，<a id="a-Bx"></a>云何佛言般若波罗蜜无有义非义？<a id="a-By"></a>”</p>
  <p id="aBz">佛言：<a id="a-C0"></a>“虽一切贤圣，<a id="a-C1"></a>若佛若佛弟子，<a id="a-C2"></a>皆以无为为义，<a id="a-C3"></a>亦不以增，<a id="a-C4"></a>亦不以损。<a id="a-C5"></a>须菩提，<a id="a-C6"></a>譬如虚空如，<a id="a-C7"></a>不能益众生，<a id="a-C8"></a>不能损众生。<a id="a-C9"></a>如是，<a id="a-CA"></a>须菩提，<a id="a-CB"></a>菩萨摩诃萨般若波罗蜜无有增、<a id="a-CC"></a>无有损。<a id="a-CD"></a>”</p>
  <p id="aCE">“世尊，<a id="a-CF"></a>菩萨摩诃萨不（不字衍文应删。<a id="a-CG"></a>）学无为般若波罗蜜得一切种智耶？<a id="a-CH"></a>”</p>
  <p id="aCI">佛言：<a id="a-CJ"></a>“如是，<a id="a-CK"></a>如是。<a id="a-CL"></a>须菩提，<a id="a-CM"></a>菩萨摩诃萨学是无为般若波罗蜜，<a id="a-CN"></a>当得一切种智，<a id="a-CO"></a>不以二法故。<a id="a-CP"></a>”</p>
  <p id="aCQ">“世尊，<a id="a-CR"></a>不二法能得不二法耶？<a id="a-CS"></a>”</p>
  <p id="aCT">佛言：<a id="a-CU"></a>“不也。<a id="a-CV"></a>”</p>
  <p id="aCW">须菩提言：<a id="a-CX"></a>“二法能得不二法耶？<a id="a-CY"></a>”</p>
  <p id="aCZ">佛言：<a id="a-Ca"></a>“不也。<a id="a-Cb"></a>”</p>
  <p id="aCc">须菩提言：<a id="a-Cd"></a>“世尊，<a id="a-Ce"></a>菩萨摩诃萨若不以二法，<a id="a-Cf"></a>不以不二法，<a id="a-Cg"></a>云何当得一切种智？<a id="a-Ch"></a>”</p>
  <p id="aCi">“须菩提，<a id="a-Cj"></a>无所得即是得，<a id="a-Ck"></a>以是得无所得。<a id="a-Cl"></a>”</p>
  <p id="aCm">【论】释曰：<a id="a-Cn"></a>须菩提复问世尊：<a id="a-Co"></a>若一切法无作、<a id="a-Cp"></a>无起相，<a id="a-Cq"></a>云何分别有三乘？<a id="a-Cr"></a>佛可其意，<a id="a-Cs"></a>更说因缘：<a id="a-Ct"></a>凡夫人未得道，<a id="a-Cu"></a>著五众故，<a id="a-Cv"></a>亦著是空、<a id="a-Cw"></a>无作、<a id="a-Cx"></a>无起法故生疑，<a id="a-Cy"></a>云何分别有三乘？<a id="a-Cz"></a>汝己得道，<a id="a-D0"></a>不著五众，<a id="a-D1"></a>亦不著空、<a id="a-D2"></a>无作、<a id="a-D3"></a>无起，<a id="a-D4"></a>云何生疑？<a id="a-D5"></a>佛此中自说因缘：<a id="a-D6"></a>我以五眼尚不得色等诸法，<a id="a-D7"></a>狂人无眼而欲得？</p>
  <p id="aD8">须菩提问：<a id="a-D9"></a>若无法、<a id="a-DA"></a>无众生，<a id="a-DB"></a>云何说有三聚众生？<a id="a-DC"></a>佛答：<a id="a-DD"></a>我观众生一聚不可得，<a id="a-DE"></a>云何有三？<a id="a-DF"></a>但为欲破颠倒故，<a id="a-DG"></a>分别有三：<a id="a-DH"></a>能破颠倒者名正定；<a id="a-DI"></a>必不能破颠倒者是邪定；<a id="a-DJ"></a>得因缘能破，<a id="a-DK"></a>不得则不能破，<a id="a-DL"></a>是名不定。<a id="a-DM"></a>皆以世俗法故说，<a id="a-DN"></a>非是第一义。</p>
  <p id="aDO">问曰：<a id="a-DP"></a>佛实住第一义中得道，<a id="a-DQ"></a>何以答须菩提言不？</p>
  <p id="aDR">答曰：<a id="a-DS"></a>须菩提为新发意者故问，<a id="a-DT"></a>是故佛言不。<a id="a-DU"></a>何以故？<a id="a-DV"></a>颠倒有法中尚不可住，<a id="a-DW"></a>何况第一义无所有中住？<a id="a-DX"></a>是故须菩提疑：<a id="a-DY"></a>若二处不住，<a id="a-DZ"></a>将无世尊不得正觉耶？<a id="a-Da"></a>佛答：<a id="a-Db"></a>实得阿耨多罗三藐三菩提道，<a id="a-Dc"></a>但无所住。<a id="a-Dd"></a>有为性虚诳不实，<a id="a-De"></a>无为性空无所有，<a id="a-Df"></a>故不可住。<a id="a-Dg"></a>此中佛欲明了是事故，<a id="a-Dh"></a>说化佛譬喻，<a id="a-Di"></a>如化佛不住有为性、<a id="a-Dj"></a>不住无为性，<a id="a-Dk"></a>而能来去说法。</p>
  <p id="aDl">问曰：<a id="a-Dm"></a>化人来去说法可尔，<a id="a-Dn"></a>云何能行檀波罗蜜等？</p>
  <p id="aDo">答曰：<a id="a-Dp"></a>不言化人能实行，<a id="a-Dq"></a>众生眼见似有所行。<a id="a-Dr"></a>是化事，<a id="a-Ds"></a>如经中说，<a id="a-Dt"></a>乃至须扇多。<a id="a-Du"></a>须菩提意已信伏，<a id="a-Dv"></a>种种因缘，<a id="a-Dw"></a>化佛、<a id="a-Dx"></a>真佛等无异，<a id="a-Dy"></a>今犹少疑问佛：<a id="a-Dz"></a>若无分别者，<a id="a-E0"></a>供养真佛乃至无余涅槃福故不尽，<a id="a-E1"></a>供养化佛亦尔不？<a id="a-E2"></a>佛答：<a id="a-E3"></a>供养化佛、<a id="a-E4"></a>真佛，<a id="a-E5"></a>其福不异。<a id="a-E6"></a>何以故？<a id="a-E7"></a>佛得诸法实相故，<a id="a-E8"></a>供养福无尽；<a id="a-E9"></a>化佛亦不离实相故，<a id="a-EA"></a>若供养者，<a id="a-EB"></a>心能不异，<a id="a-EC"></a>其福亦等。</p>
  <p id="aED">问曰：<a id="a-EE"></a>化佛无十力等诸功德，<a id="a-EF"></a>云何与真佛等？</p>
  <p id="aEG">答曰：<a id="a-EH"></a>十力等诸功德，<a id="a-EI"></a>皆入诸法实相；<a id="a-EJ"></a>若十力等离诸法实相，<a id="a-EK"></a>则非佛法，<a id="a-EL"></a>堕颠倒邪见。</p>
  <p id="aEM">问曰：<a id="a-EN"></a>若尔，<a id="a-EO"></a>真化中定有诸法实相者，<a id="a-EP"></a>何以言恶心出佛身血得逆罪，<a id="a-EQ"></a>不说化佛？</p>
  <p id="aER">答曰：<a id="a-ES"></a>经中但说恶心出佛身血，<a id="a-ET"></a>不辩真化。<a id="a-EU"></a>若供养化佛得具足福者，<a id="a-EV"></a>恶心毁谤亦应得逆罪；<a id="a-EW"></a>恶人定谓化佛是真而恶心出血，<a id="a-EX"></a>血则为出，<a id="a-EY"></a>便得逆罪。</p>
  <p id="aEZ">问曰：<a id="a-Ea"></a>若尔者，<a id="a-Eb"></a>毗尼中何以言杀化人不犯杀戒？</p>
  <p id="aEc">答曰：<a id="a-Ed"></a>毗尼中皆为世间事，<a id="a-Ee"></a>摄众僧故结戒，<a id="a-Ef"></a>不论实相。<a id="a-Eg"></a>何以故？<a id="a-Eh"></a>毗尼中有人、<a id="a-Ei"></a>有众生，<a id="a-Ej"></a>逐假名而结戒，<a id="a-Ek"></a>为护佛法故，<a id="a-El"></a>不观后世罪多少。<a id="a-Em"></a>又后世罪重，<a id="a-En"></a>戒中便轻，<a id="a-Eo"></a>如道人鞭打杀牛羊等，<a id="a-Ep"></a>罪重而戒轻；<a id="a-Eq"></a>赞叹女人，<a id="a-Er"></a>戒中重，<a id="a-Es"></a>后世罪轻。<a id="a-Et"></a>杀化牛羊，<a id="a-Eu"></a>则众人不嫌，<a id="a-Ev"></a>亦不讥论，<a id="a-Ew"></a>但自得心罪；<a id="a-Ex"></a>若杀真、<a id="a-Ey"></a>化牛羊，<a id="a-Ez"></a>心不异者得罪等。<a id="a-F0"></a>然制戒意，<a id="a-F1"></a>为众人讥嫌故为重，<a id="a-F2"></a>是故经中说意业最大，<a id="a-F3"></a>非身口业。<a id="a-F4"></a>如人大行布施不及行慈三昧，<a id="a-F5"></a>行慈三昧众生无所得，<a id="a-F6"></a>而自得无量福；<a id="a-F7"></a>邪见断善根人，<a id="a-F8"></a>不恼众生而入阿鼻地狱。<a id="a-F9"></a>是故供养化佛、<a id="a-FA"></a>真佛，<a id="a-FB"></a>以心等故，<a id="a-FC"></a>其福不异。</p>
  <p id="aFD">复次，<a id="a-FE"></a>此中佛说，<a id="a-FF"></a>置是化佛光相具足，<a id="a-FG"></a>有人见石泥像等，<a id="a-FH"></a>慈心念佛，<a id="a-FI"></a>是人乃至毕苦其福不尽。<a id="a-FJ"></a>佛言：<a id="a-FK"></a>复置泥像，<a id="a-FL"></a>若有恭敬心，<a id="a-FM"></a>虽不见佛像，<a id="a-FN"></a>念佛故以华散空中，<a id="a-FO"></a>其福亦得毕苦。<a id="a-FP"></a>复置散华，<a id="a-FQ"></a>但一称南无佛，<a id="a-FR"></a>是人亦得毕苦其福不尽。</p>
  <p id="aFS">问曰：<a id="a-FT"></a>云何但空称名字，<a id="a-FU"></a>便得毕苦其福不尽？</p>
  <p id="aFV">答曰：<a id="a-FW"></a>是人曾闻佛功德，<a id="a-FX"></a>能度人老病死苦，<a id="a-FY"></a>若多若少供养，<a id="a-FZ"></a>及称名字，<a id="a-Fa"></a>得无量福，<a id="a-Fb"></a>亦至毕苦不尽。<a id="a-Fc"></a>是故福田无量故，<a id="a-Fd"></a>虽软心布施，<a id="a-Fe"></a>其福亦无尽。<a id="a-Ff"></a>如是种种因缘譬喻故，<a id="a-Fg"></a>真佛、<a id="a-Fh"></a>化佛无异，<a id="a-Fi"></a>于佛福田供养者，<a id="a-Fj"></a>其福无量，<a id="a-Fk"></a>以一切法实相无别无异故。</p>
  <p id="aFl">尔时，<a id="a-Fm"></a>须菩提问佛：<a id="a-Fn"></a>世尊，<a id="a-Fo"></a>若诸法实相无坏故，<a id="a-Fp"></a>二佛无异，<a id="a-Fq"></a>今佛分别说诸法，<a id="a-Fr"></a>是色，<a id="a-Fs"></a>是受、<a id="a-Ft"></a>想、<a id="a-Fu"></a>行、<a id="a-Fv"></a>识，<a id="a-Fw"></a>乃至是有为、<a id="a-Fx"></a>是无为法，<a id="a-Fy"></a>将无坏诸法相耶？<a id="a-Fz"></a>佛答：<a id="a-G0"></a>须菩提，<a id="a-G1"></a>佛虽种种分别说诸法，<a id="a-G2"></a>但以言说，<a id="a-G3"></a>欲令众生得解脱，<a id="a-G4"></a>心无所著。<a id="a-G5"></a>若二佛共语，<a id="a-G6"></a>不应说诸法名字；<a id="a-G7"></a>以众生无及佛者，<a id="a-G8"></a>欲牵引令解故，<a id="a-G9"></a>说是善、<a id="a-GA"></a>是恶。<a id="a-GB"></a>如法华经说火宅，<a id="a-GC"></a>以三乘引出诸子，<a id="a-GD"></a>但以名相说诸法，<a id="a-GE"></a>不坏第一义。</p>
  <p id="aGF">须菩提问：<a id="a-GG"></a>虽以名相为众生说，<a id="a-GH"></a>无有实事，<a id="a-GI"></a>将无虚妄耶？<a id="a-GJ"></a>佛答：<a id="a-GK"></a>圣人随世俗言说，<a id="a-GL"></a>于中无有名相著处。<a id="a-GM"></a>佛此中自说因缘：<a id="a-GN"></a>如凡夫说苦，<a id="a-GO"></a>著名取相；<a id="a-GP"></a>诸佛及弟子，<a id="a-GQ"></a>口说苦而心不著，<a id="a-GR"></a>若著不名苦圣谛。<a id="a-GS"></a>苦谛即是名相等，<a id="a-GT"></a>无有定实；<a id="a-GU"></a>凡夫著者亦是名相，<a id="a-GV"></a>无有定实，<a id="a-GW"></a>云何空名相中著空名相？<a id="a-GX"></a>若空名相中著名相者，<a id="a-GY"></a>空亦应著空，<a id="a-GZ"></a>无相亦应著无相，<a id="a-Ga"></a>无作亦应著无作，<a id="a-Gb"></a>乃至无为性亦应著无为性。<a id="a-Gc"></a>是法皆如凡夫苦谛相，<a id="a-Gd"></a>但有名相，<a id="a-Ge"></a>名相亦不住名相中；<a id="a-Gf"></a>菩萨入是名相等诸法门中，<a id="a-Gg"></a>住是名相般若中，<a id="a-Gh"></a>应观一切法无有实。</p>
  <p id="aGi">须菩提问：<a id="a-Gj"></a>若一切法但有名相，<a id="a-Gk"></a>菩萨为何等故发心？<a id="a-Gl"></a>如经中说，<a id="a-Gm"></a>佛答：<a id="a-Gn"></a>若一切法但有名相者，<a id="a-Go"></a>名相中名相亦空，<a id="a-Gp"></a>是法皆毕竟空，<a id="a-Gq"></a>入如、<a id="a-Gr"></a>法性、<a id="a-Gs"></a>实际中，<a id="a-Gt"></a>是故菩萨能发阿耨多罗三藐三菩提，<a id="a-Gu"></a>乃至能以三乘度众生。<a id="a-Gv"></a>若诸法有定实、<a id="a-Gw"></a>非名相者，<a id="a-Gx"></a>即是无生灭；<a id="a-Gy"></a>无生灭故，<a id="a-Gz"></a>无苦、<a id="a-H0"></a>无集、<a id="a-H1"></a>无尽、<a id="a-H2"></a>无道，<a id="a-H3"></a>云何以三乘度众生？<a id="a-H4"></a>若诸法但是空名相、<a id="a-H5"></a>无实者，<a id="a-H6"></a>亦无生灭；<a id="a-H7"></a>无生灭故，<a id="a-H8"></a>无苦、<a id="a-H9"></a>集、<a id="a-HA"></a>尽、<a id="a-HB"></a>道，<a id="a-HC"></a>亦云何可度？<a id="a-HD"></a>今菩萨知一切法名相等空，<a id="a-HE"></a>则离世间颠倒；<a id="a-HF"></a>亦知名相空，<a id="a-HG"></a>亦离名相空，<a id="a-HH"></a>如是离有离无处中道，<a id="a-HI"></a>能度众生。<a id="a-HJ"></a>佛意：<a id="a-HK"></a>菩萨行是中道般若，<a id="a-HL"></a>得一切种智。</p>
  <p id="aHM">尔时，<a id="a-HN"></a>须菩提欲难故，<a id="a-HO"></a>先定佛语，<a id="a-HP"></a>乃问：<a id="a-HQ"></a>世尊说一切种智耶？<a id="a-HR"></a>佛言：<a id="a-HS"></a>我说一切种智。<a id="a-HT"></a>复问：<a id="a-HU"></a>佛常说三种智，<a id="a-HV"></a>三种智有何差别？<a id="a-HW"></a>佛答：<a id="a-HX"></a>萨婆若是声闻、<a id="a-HY"></a>辟支佛智。<a id="a-HZ"></a>何以故？<a id="a-Ha"></a>一切，<a id="a-Hb"></a>名内外、<a id="a-Hc"></a>十二入，<a id="a-Hd"></a>是法声闻、<a id="a-He"></a>辟支佛总相智，<a id="a-Hf"></a>皆是无常、<a id="a-Hg"></a>苦、<a id="a-Hh"></a>空、<a id="a-Hi"></a>无我等。<a id="a-Hj"></a>道种智，<a id="a-Hk"></a>是诸菩萨摩诃萨智。<a id="a-Hl"></a>道有四种：<a id="a-Hm"></a>一者、<a id="a-Hn"></a>人天中受福乐道，<a id="a-Ho"></a>所谓种福德；<a id="a-Hp"></a>并三乘道为四。<a id="a-Hq"></a>菩萨法应引导众生，<a id="a-Hr"></a>著大道中；<a id="a-Hs"></a>若不任入大道者，<a id="a-Ht"></a>著二乘中；<a id="a-Hu"></a>若不任入涅槃者，<a id="a-Hv"></a>著人天福乐中，<a id="a-Hw"></a>作涅槃因缘。<a id="a-Hx"></a>世间福乐道，<a id="a-Hy"></a>是十善布施诸福德；<a id="a-Hz"></a>三十七品是二乘道；<a id="a-I0"></a>三十七品及六波罗蜜是菩萨道，<a id="a-I1"></a>菩萨应了了知是诸道。<a id="a-I2"></a>菩萨以佛道自为、<a id="a-I3"></a>为人，<a id="a-I4"></a>以余三道但为众生，<a id="a-I5"></a>是菩萨道种智。</p>
  <p id="aI6">须菩提问：<a id="a-I7"></a>何以道种智为菩萨事？<a id="a-I8"></a>佛答：<a id="a-I9"></a>菩萨应具足一切道，<a id="a-IA"></a>以是道化众生，<a id="a-IB"></a>虽出入是道，<a id="a-IC"></a>未教化众生、<a id="a-ID"></a>净佛国土而不取证；<a id="a-IE"></a>具足是事已，<a id="a-IF"></a>然后坐道场乃取证。<a id="a-IG"></a>是故，<a id="a-IH"></a>须菩提，<a id="a-II"></a>道种智是菩萨事。</p>
  <p id="aIJ">须菩提复问：<a id="a-IK"></a>是菩萨住何处实际作证？<a id="a-IL"></a>须菩提意：<a id="a-IM"></a>若住道中作证，<a id="a-IN"></a>是事不然，<a id="a-IO"></a>有二过故：<a id="a-IP"></a>一者、<a id="a-IQ"></a>有结使人，<a id="a-IR"></a>不应有毕竟清净正智，<a id="a-IS"></a>若有则与佛无异，<a id="a-IT"></a>若异者有烦恼习气故应有错谬；<a id="a-IU"></a>二者、<a id="a-IV"></a>一切有为法皆是虚诳，<a id="a-IW"></a>和合故有，<a id="a-IX"></a>假名无有定实。<a id="a-IY"></a>是故佛言：<a id="a-IZ"></a>不也。<a id="a-Ia"></a>若住道中尚不得，<a id="a-Ib"></a>何况非道？<a id="a-Ic"></a>道、<a id="a-Id"></a>非道亦有二过故。<a id="a-Ie"></a>非道非不道，<a id="a-If"></a>以著心取相故，<a id="a-Ig"></a>亦言不也。</p>
  <p id="aIh">尔时，<a id="a-Ii"></a>须菩提意或作是念，<a id="a-Ij"></a>佛所得道甚深，<a id="a-Ik"></a>不可得底，<a id="a-Il"></a>是故复问：<a id="a-Im"></a>菩萨住何处实际作证？<a id="a-In"></a>佛反问须菩提。</p>
  <p id="aIo">问曰：<a id="a-Ip"></a>佛何以故不直答而反问须菩提？</p>
  <p id="aIq">答曰：<a id="a-Ir"></a>须菩提既于所得道中了了无惑，<a id="a-Is"></a>贵尚佛所证故，<a id="a-It"></a>四句戏论，<a id="a-Iu"></a>如有著心不了故问，<a id="a-Iv"></a>是故佛以须菩提所得证反问：<a id="a-Iw"></a>汝得道时住四句中得证耶？<a id="a-Ix"></a>答言：<a id="a-Iy"></a>不也！<a id="a-Iz"></a>我无所住而得漏尽。<a id="a-J0"></a>汝以无所住而心得解脱，<a id="a-J1"></a>当知菩萨摩诃萨亦如是，<a id="a-J2"></a>不住四句而证实际，<a id="a-J3"></a>是故佛反问。<a id="a-J4"></a>复有人言：<a id="a-J5"></a>“四种答中，<a id="a-J6"></a>是名反问答。<a id="a-J7"></a>”</p>
  <p id="aJ8">问曰：<a id="a-J9"></a>须菩提住金刚三昧，<a id="a-JA"></a>心得解脱，<a id="a-JB"></a>云何言不住道中？</p>
  <p id="aJC">答曰：<a id="a-JD"></a>住，<a id="a-JE"></a>名取相定有是法；<a id="a-JF"></a>是人更求无为胜法故，<a id="a-JG"></a>不名为住有为法，<a id="a-JH"></a>为不用故，<a id="a-JI"></a>不于中住。<a id="a-JJ"></a>复有人言：<a id="a-JK"></a>“是名相，<a id="a-JL"></a>凡夫法中便有分别，<a id="a-JM"></a>是金刚，<a id="a-JN"></a>是解脱；<a id="a-JO"></a>得无相法，<a id="a-JP"></a>则无所分别。<a id="a-JQ"></a>”佛为无相法故，<a id="a-JR"></a>反问须菩提：<a id="a-JS"></a>汝不应以名相故问，<a id="a-JT"></a>汝不应以名相为难。<a id="a-JU"></a>一切种智是佛智。<a id="a-JV"></a>一切种智，<a id="a-JW"></a>名一切三世法中通达无碍智，<a id="a-JX"></a>知大小精粗，<a id="a-JY"></a>无事不知。<a id="a-JZ"></a>佛自说一切种智义，<a id="a-Ja"></a>有二种相：<a id="a-Jb"></a>一者、<a id="a-Jc"></a>通达诸法实相故寂灭相，<a id="a-Jd"></a>如大海水中风不能动，<a id="a-Je"></a>以其深故波浪不起，<a id="a-Jf"></a>一切种智亦如是，<a id="a-Jg"></a>戏论风所不能动；<a id="a-Jh"></a>二者、<a id="a-Ji"></a>一切诸法可以名相文字言说，<a id="a-Jj"></a>了了通达无碍，<a id="a-Jk"></a>摄有无二事故，<a id="a-Jl"></a>名一切种智。<a id="a-Jm"></a>有人言：<a id="a-Jn"></a>“十力、<a id="a-Jo"></a>四无所畏、<a id="a-Jp"></a>四无碍法、<a id="a-Jq"></a>十八不共法，<a id="a-Jr"></a>尽是智慧相和合，<a id="a-Js"></a>名为一切种智。<a id="a-Jt"></a>”复有人言：<a id="a-Ju"></a>“金刚三昧次第得无碍解脱故，<a id="a-Jv"></a>若大小、<a id="a-Jw"></a>近远、<a id="a-Jx"></a>深浅、<a id="a-Jy"></a>难易，<a id="a-Jz"></a>无事不知。<a id="a-K0"></a>如是等种种无量因缘，<a id="a-K1"></a>名一切种智。<a id="a-K2"></a>”</p>
  <p id="aK3">须菩提闻是已，<a id="a-K4"></a>问：<a id="a-K5"></a>佛智慧故，<a id="a-K6"></a>有上、<a id="a-K7"></a>中、<a id="a-K8"></a>下分别，<a id="a-K9"></a>烦恼断复有差别不？<a id="a-KA"></a>佛言：<a id="a-KB"></a>无差别：<a id="a-KC"></a>断时有差别，<a id="a-KD"></a>断已无差别。<a id="a-KE"></a>譬如刀有利钝，<a id="a-KF"></a>断时有迟速，<a id="a-KG"></a>断已无差别。<a id="a-KH"></a>如来烦恼及习都尽；<a id="a-KI"></a>声闻、<a id="a-KJ"></a>辟支佛但烦恼尽，<a id="a-KK"></a>而习气有余。</p>
  <p id="aKL">须菩提问：<a id="a-KM"></a>佛世尊三种断，<a id="a-KN"></a>是有为、<a id="a-KO"></a>是无为？<a id="a-KP"></a>佛答：<a id="a-KQ"></a>皆是无为。</p>
  <p id="aKR">复问：<a id="a-KS"></a>世尊，<a id="a-KT"></a>无为法中可得差别不？<a id="a-KU"></a>佛答：<a id="a-KV"></a>是法无相无量，<a id="a-KW"></a>云何可得差别？</p>
  <p id="aKX">复问：<a id="a-KY"></a>世尊，<a id="a-KZ"></a>若无差别，<a id="a-Ka"></a>云何说是断中有余，<a id="a-Kb"></a>是断中无余？<a id="a-Kc"></a>须菩提，<a id="a-Kd"></a>是习不名真烦恼，<a id="a-Ke"></a>有人虽断一切烦恼，<a id="a-Kf"></a>身、<a id="a-Kg"></a>口中亦有烦恼相出，<a id="a-Kh"></a>凡夫见闻是相已，<a id="a-Ki"></a>则起不清净心。<a id="a-Kj"></a>譬如蜜婆私吒阿罗汉，<a id="a-Kk"></a>五百世在猕猴中，<a id="a-Kl"></a>今虽得阿罗汉，<a id="a-Km"></a>独腾跳树木，<a id="a-Kn"></a>愚人见之即生轻慢，<a id="a-Ko"></a>是比丘似如猕猴；<a id="a-Kp"></a>是阿罗汉无烦恼心，<a id="a-Kq"></a>而犹有本习。<a id="a-Kr"></a>又如毕陵伽婆蹉阿罗汉，<a id="a-Ks"></a>五百世生婆罗门中，<a id="a-Kt"></a>习轻懱心故，<a id="a-Ku"></a>虽得阿罗汉，<a id="a-Kv"></a>犹语恒水神言：<a id="a-Kw"></a>“小婢！<a id="a-Kx"></a>止流！<a id="a-Ky"></a>”恒神瞋恚，<a id="a-Kz"></a>诣佛陈诉，<a id="a-L0"></a>佛教忏悔，<a id="a-L1"></a>犹称小婢！<a id="a-L2"></a>如是等身、<a id="a-L3"></a>口业烦恼习气，<a id="a-L4"></a>二乘不尽，<a id="a-L5"></a>佛无如是事。<a id="a-L6"></a>如一婆罗门恶口，<a id="a-L7"></a>一时以五百事骂佛，<a id="a-L8"></a>佛无愠色；<a id="a-L9"></a>婆罗门心乃欢喜，<a id="a-LA"></a>即复一时以五百善事赞叹于佛，<a id="a-LB"></a>佛亦无喜色。<a id="a-LC"></a>当知佛烦恼习气尽故，<a id="a-LD"></a>好恶无异。<a id="a-LE"></a>又复佛初得道，<a id="a-LF"></a>实功德中出好名声充满十方，<a id="a-LG"></a>唯佛自知；<a id="a-LH"></a>而孙陀梨梵志女，<a id="a-LI"></a>杀身谤佛，<a id="a-LJ"></a>恶名流布。<a id="a-LK"></a>佛于此二事，<a id="a-LL"></a>心无有异，<a id="a-LM"></a>亦不忧喜。<a id="a-LN"></a>又入婆罗门聚落中，<a id="a-LO"></a>空钵而出；<a id="a-LP"></a>天人种种供养。<a id="a-LQ"></a>又复三月食马麦；<a id="a-LR"></a>释提桓因恭敬，<a id="a-LS"></a>以天食供养。<a id="a-LT"></a>阿罗婆伽林中，<a id="a-LU"></a>棘刺寒风，<a id="a-LV"></a>佛在中宿；<a id="a-LW"></a>又于欢喜园中，<a id="a-LX"></a>在天白宝石上，<a id="a-LY"></a>柔软滑泽，<a id="a-LZ"></a>又敷天卧具。<a id="a-La"></a>于此好、<a id="a-Lb"></a>恶事中，<a id="a-Lc"></a>心无忧喜。<a id="a-Ld"></a>又提婆达多瞋心以石锤佛，<a id="a-Le"></a>罗睺罗敬心合手礼佛。<a id="a-Lf"></a>于此二人，<a id="a-Lg"></a>其心平等，<a id="a-Lh"></a>如爱两眼。<a id="a-Li"></a>如是等种种干乱，<a id="a-Lj"></a>无有异想；<a id="a-Lk"></a>譬如真金，<a id="a-Ll"></a>烧磨锻炼，<a id="a-Lm"></a>其色不变。<a id="a-Ln"></a>佛经此众事，<a id="a-Lo"></a>心无增减，<a id="a-Lp"></a>是故可知诸佛爱恚等诸烦恼习气都尽。</p>
  <p id="aLq">须菩提意：<a id="a-Lr"></a>若诸法实相中，<a id="a-Ls"></a>若道、<a id="a-Lt"></a>若涅槃无所有；<a id="a-Lu"></a>若无所有，<a id="a-Lv"></a>何以分别是须陀洹乃至辟支佛习气未尽，<a id="a-Lw"></a>佛习气尽？<a id="a-Lx"></a>佛言：<a id="a-Ly"></a>三乘圣人，<a id="a-Lz"></a>皆以无为法而有差别。<a id="a-M0"></a>虽因无为有差别，<a id="a-M1"></a>而有为法中可得说。</p>
  <p id="aM2">须菩提欲定佛语，<a id="a-M3"></a>故问：<a id="a-M4"></a>世尊，<a id="a-M5"></a>实以无为法故有差别耶？<a id="a-M6"></a>佛答：<a id="a-M7"></a>世俗法语言名相故可分别，<a id="a-M8"></a>第一法中无分别。<a id="a-M9"></a>何以故？<a id="a-MA"></a>第一义中一切语言道断，<a id="a-MB"></a>以一切心所行断故；<a id="a-MC"></a>但以诸圣人结使断故，<a id="a-MD"></a>说有后际。<a id="a-ME"></a>后际者，<a id="a-MF"></a>所谓无余涅槃。</p>
  <p id="aMG">须菩提问：<a id="a-MH"></a>世尊，<a id="a-MI"></a>诸法自相空故，<a id="a-MJ"></a>前际不可得，<a id="a-MK"></a>何况后际？<a id="a-ML"></a>何以故？<a id="a-MM"></a>因前际故有后际。<a id="a-MN"></a>佛可其意：<a id="a-MO"></a>以众生不知诸法自相空故，<a id="a-MP"></a>说是前际、<a id="a-MQ"></a>是后际，<a id="a-MR"></a>自相空诸法中，<a id="a-MS"></a>前、<a id="a-MT"></a>后际不可得。<a id="a-MU"></a>何以故？<a id="a-MV"></a>若先有生，<a id="a-MW"></a>则后有老死；<a id="a-MX"></a>若离老死有生，<a id="a-MY"></a>是则不死而生，<a id="a-MZ"></a>是生无因无缘；<a id="a-Ma"></a>若先老死后有生者，<a id="a-Mb"></a>不生云何有老死？<a id="a-Mc"></a>先后既不可得，<a id="a-Md"></a>一时亦不可得，<a id="a-Me"></a>以是故说自相空法中，<a id="a-Mf"></a>无有前、<a id="a-Mg"></a>后际。<a id="a-Mh"></a>佛言：<a id="a-Mi"></a>如是，<a id="a-Mj"></a>须菩提，<a id="a-Mk"></a>菩萨应以自相空法行般若，<a id="a-Ml"></a>内外法乃至佛法不著故。</p>
  <p id="aMm">问曰：<a id="a-Mn"></a>上来常说般若波罗蜜相，<a id="a-Mo"></a>今何以更问？</p>
  <p id="aMp">答曰：<a id="a-Mq"></a>不但问相，<a id="a-Mr"></a>人常说般若波罗蜜，<a id="a-Ms"></a>般若波罗蜜以何义故名般若？<a id="a-Mt"></a>佛言：<a id="a-Mu"></a>以第一度、<a id="a-Mv"></a>一切法到彼岸，<a id="a-Mw"></a>名般若波罗蜜。<a id="a-Mx"></a>第一度者，<a id="a-My"></a>声闻人以下智度，<a id="a-Mz"></a>辟支佛以中智度，<a id="a-N0"></a>菩萨以上智度，<a id="a-N1"></a>故名第一度。</p>
  <p id="aN2">复次，<a id="a-N3"></a>烦恼有九种，<a id="a-N4"></a>上中下各有三品；<a id="a-N5"></a>智慧亦有九种。<a id="a-N6"></a>下下智慧从钝根须陀洹来，<a id="a-N7"></a>乃至上下是第一声闻舍利弗等；<a id="a-N8"></a>上中是大辟支佛，<a id="a-N9"></a>上上是菩萨。<a id="a-NA"></a>以上上智慧度故，<a id="a-NB"></a>名第一度。<a id="a-NC"></a>声闻、<a id="a-ND"></a>辟支佛但总相度，<a id="a-NE"></a>于别相少；<a id="a-NF"></a>菩萨一切法总相、<a id="a-NG"></a>别相皆了了知故，<a id="a-NH"></a>名第一度。</p>
  <p id="aNI">复次，<a id="a-NJ"></a>菩萨度时，<a id="a-NK"></a>智慧遍满可知法中，<a id="a-NL"></a>二乘人可知法中不能遍满，<a id="a-NM"></a>是故名第一度。</p>
  <p id="aNN">复次，<a id="a-NO"></a>第一度者，<a id="a-NP"></a>大乘福德、<a id="a-NQ"></a>智慧、<a id="a-NR"></a>六波罗蜜、<a id="a-NS"></a>三十七品具足满，<a id="a-NT"></a>故安隐度。<a id="a-NU"></a>又十方诸佛大菩萨诸天皆来佐助，<a id="a-NV"></a>安隐得度。<a id="a-NW"></a>如人乘七宝船，<a id="a-NX"></a>牢治行具，<a id="a-NY"></a>上有种种好食，<a id="a-NZ"></a>有好导师，<a id="a-Na"></a>遇随意好风，<a id="a-Nb"></a>则为好度。<a id="a-Nc"></a>若人乘草栰度恐怖，<a id="a-Nd"></a>不名好度。</p>
  <p id="aNe">复次，<a id="a-Nf"></a>佛说三乘人，<a id="a-Ng"></a>以是般若波罗蜜度到彼岸涅槃，<a id="a-Nh"></a>灭一切忧苦，<a id="a-Ni"></a>以是义故，<a id="a-Nj"></a>名般若波罗蜜。</p>
  <p id="aNk">复次，<a id="a-Nl"></a>是般若波罗蜜中一切法，<a id="a-Nm"></a>内外大小，<a id="a-Nn"></a>思惟筹量，<a id="a-No"></a>分别推求，<a id="a-Np"></a>乃至如微尘不得坚实，<a id="a-Nq"></a>既到微尘，<a id="a-Nr"></a>则不可分别；<a id="a-Ns"></a>心心数法，<a id="a-Nt"></a>乃至一念中，<a id="a-Nu"></a>亦不可分别。<a id="a-Nv"></a>是般若波罗蜜中，<a id="a-Nw"></a>心、<a id="a-Nx"></a>色二法破坏，<a id="a-Ny"></a>推求不得坚实，<a id="a-Nz"></a>以是义故，<a id="a-O0"></a>名般若波罗蜜。</p>
  <p id="aO1">复次，<a id="a-O2"></a>般若名慧，<a id="a-O3"></a>波罗蜜名到彼岸，<a id="a-O4"></a>彼岸名尽一切智慧边。<a id="a-O5"></a>智慧名不可破坏相，<a id="a-O6"></a>不可破坏相即是如、<a id="a-O7"></a>法性、<a id="a-O8"></a>实际，<a id="a-O9"></a>以其实故，<a id="a-OA"></a>不可破坏；<a id="a-OB"></a>是三事摄入般若中故，<a id="a-OC"></a>名为般若波罗蜜。</p>
  <p id="aOD">复次，<a id="a-OE"></a>般若波罗蜜，<a id="a-OF"></a>无有法与法有合有散，<a id="a-OG"></a>毕竟空故。<a id="a-OH"></a>是般若无色、<a id="a-OI"></a>无形、<a id="a-OJ"></a>无对，<a id="a-OK"></a>一相所谓无相，<a id="a-OL"></a>是义如先说。<a id="a-OM"></a>如是等种种因缘故，<a id="a-ON"></a>名般若义。</p>
  <p id="aOO">今当说般若力，<a id="a-OP"></a>所谓般若能生一切智慧、<a id="a-OQ"></a>禅定等诸法，<a id="a-OR"></a>能生一切乐说辩才。<a id="a-OS"></a>以般若力故演说一句，<a id="a-OT"></a>种种庄严穷劫不尽。<a id="a-OU"></a>星宿日月不能照处，<a id="a-OV"></a>般若能照，<a id="a-OW"></a>能破邪见无明黑闇故。<a id="a-OX"></a>魔若魔人，<a id="a-OY"></a>求声闻、<a id="a-OZ"></a>辟支佛人，<a id="a-Oa"></a>外道恶人所不能坏。<a id="a-Ob"></a>何以故？<a id="a-Oc"></a>菩萨行般若，<a id="a-Od"></a>此诸恶人于般若中皆不可得故。</p>
  <p id="aOe">复次，<a id="a-Of"></a>若行者，<a id="a-Og"></a>一心信受讽诵，<a id="a-Oh"></a>诸恶不能得便，<a id="a-Oi"></a>何况正忆念、<a id="a-Oj"></a>如说行！<a id="a-Ok"></a>如是，<a id="a-Ol"></a>须菩提，<a id="a-Om"></a>菩萨应行般若义。<a id="a-On"></a>般若义者，<a id="a-Oo"></a>所谓无常义，<a id="a-Op"></a>苦、<a id="a-Oq"></a>空、<a id="a-Or"></a>无我义，<a id="a-Os"></a>四谛智、<a id="a-Ot"></a>尽智、<a id="a-Ou"></a>无生智、<a id="a-Ov"></a>法智、<a id="a-Ow"></a>比智、<a id="a-Ox"></a>世智、<a id="a-Oy"></a>知他心智、<a id="a-Oz"></a>如实智义故，<a id="a-P0"></a>应行般若。<a id="a-P1"></a>是般若如大海有种种宝物，<a id="a-P2"></a>或大或小，<a id="a-P3"></a>唯一是如意宝；<a id="a-P4"></a>般若波罗蜜亦有种种诸智慧宝，<a id="a-P5"></a>无常等四圣行、<a id="a-P6"></a>十智，<a id="a-P7"></a>唯有如实智，<a id="a-P8"></a>如如意宝。</p>
  <p id="aP9">问曰：<a id="a-PA"></a>如先品说，<a id="a-PB"></a>若常、<a id="a-PC"></a>若无常等行，<a id="a-PD"></a>不名行般若波罗蜜，<a id="a-PE"></a>今何以言行无常等义故，<a id="a-PF"></a>应行般若波罗蜜？</p>
  <p id="aPG">答曰：<a id="a-PH"></a>我已先答，<a id="a-PI"></a>无常有二种：<a id="a-PJ"></a>若著心戏论无常，<a id="a-PK"></a>是不名行般若；<a id="a-PL"></a>若以无著心不戏论无常，<a id="a-PM"></a>为破常倒，<a id="a-PN"></a>又不自生著心，<a id="a-PO"></a>是名行般若。</p>
  <p id="aPP">问曰：<a id="a-PQ"></a>三藏中但有十智，<a id="a-PR"></a>此中何以有如实智？</p>
  <p id="aPS">答曰：<a id="a-PT"></a>是故名大乘，<a id="a-PU"></a>大法能受小法，<a id="a-PV"></a>小不能受大。</p>
  <p id="aPW">问曰：<a id="a-PX"></a>十智各各有体相，<a id="a-PY"></a>如实智有何等相？</p>
  <p id="aPZ">答曰：<a id="a-Pa"></a>有人言：<a id="a-Pb"></a>“能知诸法实相，<a id="a-Pc"></a>所谓如、<a id="a-Pd"></a>法性、<a id="a-Pe"></a>实际，<a id="a-Pf"></a>是名如实智相。<a id="a-Pg"></a>”佛此中说如实智，<a id="a-Ph"></a>唯是诸佛所得。<a id="a-Pi"></a>何以故？<a id="a-Pj"></a>烦恼未尽者，<a id="a-Pk"></a>犹有无明故，<a id="a-Pl"></a>不能知如实。<a id="a-Pm"></a>二乘及大菩萨，<a id="a-Pn"></a>习未尽故，<a id="a-Po"></a>不能遍知一切法、<a id="a-Pp"></a>一切种，<a id="a-Pq"></a>不名如实智；<a id="a-Pr"></a>但诸佛于一切无明尽无遗余故，<a id="a-Ps"></a>能如实知。</p>
  <p id="aPt">问曰：<a id="a-Pu"></a>若除佛更无如实智者，<a id="a-Pv"></a>二乘云何得涅槃？<a id="a-Pw"></a>大菩萨得无生忍？</p>
  <p id="aPx">答曰：<a id="a-Py"></a>如实智有二种：<a id="a-Pz"></a>一者、<a id="a-Q0"></a>遍满具足，<a id="a-Q1"></a>二者、<a id="a-Q2"></a>未具足。<a id="a-Q3"></a>具足者佛，<a id="a-Q4"></a>不具足者二乘及大菩萨。<a id="a-Q5"></a>譬如闇室中，<a id="a-Q6"></a>为有所作故燃灯，<a id="a-Q7"></a>所为已办；<a id="a-Q8"></a>后来灯，<a id="a-Q9"></a>其明益增。<a id="a-QA"></a>黑闇有二分：<a id="a-QB"></a>一分初灯已除，<a id="a-QC"></a>第二分后灯所除。<a id="a-QD"></a>第二分闇与初灯明和合，<a id="a-QE"></a>若不尔，<a id="a-QF"></a>第二灯则无所用。<a id="a-QG"></a>如是，<a id="a-QH"></a>二乘及大菩萨智慧，<a id="a-QI"></a>虽已破无明，<a id="a-QJ"></a>佛智慧所除无明分，<a id="a-QK"></a>是诸人所不能除。<a id="a-QL"></a>不得言初灯无照，<a id="a-QM"></a>如是，<a id="a-QN"></a>不得言二乘及菩萨智慧是遍如实知。<a id="a-QO"></a>遍如实智是佛，<a id="a-QP"></a>但如实智，<a id="a-QQ"></a>二乘及菩萨所共。</p>
  <p id="aQR">尔时，<a id="a-QS"></a>须菩提问佛：<a id="a-QT"></a>世尊，<a id="a-QU"></a>若深般若中义非义不可得，<a id="a-QV"></a>云何言菩萨为深般若义故行般若？<a id="a-QW"></a>佛答：<a id="a-QX"></a>贪欲等烦恼非义不应行者，<a id="a-QY"></a>诸法有三分：<a id="a-QZ"></a>贪欲等诸烦恼是非义；<a id="a-Qa"></a>六波罗蜜等诸善法是义；<a id="a-Qb"></a>色等法无记故，<a id="a-Qc"></a>非义非非义。<a id="a-Qd"></a>若人于烦恼及行烦恼者中，<a id="a-Qe"></a>生怨憎心；<a id="a-Qf"></a>于六波罗蜜等诸善法及行善法者中，<a id="a-Qg"></a>生爱念心；<a id="a-Qh"></a>于色等无记法及行无记法者中，<a id="a-Qi"></a>即生痴心。<a id="a-Qj"></a>如经中说：<a id="a-Qk"></a>凡人得受乐时生贪心，<a id="a-Ql"></a>受苦时生瞋心，<a id="a-Qm"></a>受不苦不乐时生痴心。<a id="a-Qn"></a>是故说菩萨应作是念：<a id="a-Qo"></a>欲贪等非义，<a id="a-Qp"></a>不应念以为非，<a id="a-Qq"></a>如经广说。<a id="a-Qr"></a>此中自说因缘：<a id="a-Qs"></a>恶法、<a id="a-Qt"></a>善法、<a id="a-Qu"></a>无记法，<a id="a-Qv"></a>一如相，<a id="a-Qw"></a>无有义非义，<a id="a-Qx"></a>如相无二无分别故。<a id="a-Qy"></a>复次，<a id="a-Qz"></a>佛得道时，<a id="a-R0"></a>不见一法若义若非义。<a id="a-R1"></a>诸法实相，<a id="a-R2"></a>有佛无佛常住，<a id="a-R3"></a>不作义非义。<a id="a-R4"></a>若如是知，<a id="a-R5"></a>即是义，<a id="a-R6"></a>但破分别心故，<a id="a-R7"></a>说义非义不应行。<a id="a-R8"></a>如是，<a id="a-R9"></a>须菩提，<a id="a-RA"></a>菩萨应行是离义非义般若波罗蜜。</p>
  <p id="aRB">须菩提复问：<a id="a-RC"></a>何缘故般若非义非非义？<a id="a-RD"></a>佛答：<a id="a-RE"></a>一切法无作无起相故，<a id="a-RF"></a>无所能作，<a id="a-RG"></a>云何般若波罗蜜作义以非义？</p>
  <p id="aRH">须菩提复问：<a id="a-RI"></a>世尊，<a id="a-RJ"></a>若一切诸佛及弟子，<a id="a-RK"></a>皆以无为法为义，<a id="a-RL"></a>佛何以说般若波罗蜜不能作义以非义？<a id="a-RM"></a>佛答：<a id="a-RN"></a>一切圣人虽以无为法为义，<a id="a-RO"></a>不作义以非义，<a id="a-RP"></a>无增无损故。<a id="a-RQ"></a>此中说譬喻：<a id="a-RR"></a>如虚空如不能益众生，<a id="a-RS"></a>不能损众生，<a id="a-RT"></a>虚空无法故，<a id="a-RU"></a>无有义以非义，<a id="a-RV"></a>何况虚空如？<a id="a-RW"></a>虚空虽无法，<a id="a-RX"></a>一切世间因虚空故得有所作；<a id="a-RY"></a>般若波罗蜜亦如是，<a id="a-RZ"></a>虽无相无为，<a id="a-Ra"></a>而因般若能行五波罗蜜等一切佛道法。<a id="a-Rb"></a>以著心故，<a id="a-Rc"></a>说般若无义非义；<a id="a-Rd"></a>无著心故，<a id="a-Re"></a>说第一实义。<a id="a-Rf"></a>以世谛故说言义，<a id="a-Rg"></a>第一义中无有义。<a id="a-Rh"></a>复次，<a id="a-Ri"></a>般若有二种：<a id="a-Rj"></a>一者、<a id="a-Rk"></a>有为，<a id="a-Rl"></a>二者、<a id="a-Rm"></a>无为。<a id="a-Rn"></a>学有为般若，<a id="a-Ro"></a>能具足六波罗蜜，<a id="a-Rp"></a>住十地中；<a id="a-Rq"></a>学无为般若，<a id="a-Rr"></a>灭一切烦恼习成佛道。</p>
  <p id="aRs">今须菩提问佛：<a id="a-Rt"></a>世尊，<a id="a-Ru"></a>菩萨学无为般若得一切智，<a id="a-Rv"></a>云何言无义？<a id="a-Rw"></a>佛答：<a id="a-Rx"></a>虽得萨婆若，<a id="a-Ry"></a>不以二法故得。<a id="a-Rz"></a>分别取相者，<a id="a-S0"></a>是名二法。</p>
  <p id="aS1">复问：<a id="a-S2"></a>不二法能得不二法耶？<a id="a-S3"></a>佛答：<a id="a-S4"></a>不也！<a id="a-S5"></a>何以故？<a id="a-S6"></a>不二法即是无为，<a id="a-S7"></a>无为无有得不得相，<a id="a-S8"></a>是无为法不可行故。</p>
  <p id="aS9">复问：<a id="a-SA"></a>若以不二法不得，<a id="a-SB"></a>可以二法得不二法不？<a id="a-SC"></a>答言：<a id="a-SD"></a>不也！<a id="a-SE"></a>何以故？<a id="a-SF"></a>二法虚诳不实故，<a id="a-SG"></a>云何行不实而得实法？</p>
  <p id="aSH">复问：<a id="a-SI"></a>世尊，<a id="a-SJ"></a>若不以二、<a id="a-SK"></a>不以不二，<a id="a-SL"></a>云何当得一切种智？<a id="a-SM"></a>佛答：<a id="a-SN"></a>无所得，<a id="a-SO"></a>即是得。<a id="a-SP"></a>此中二、<a id="a-SQ"></a>不二，<a id="a-SR"></a>即是无分别，<a id="a-SS"></a>皆无所得。<a id="a-ST"></a>是无所得，<a id="a-SU"></a>不以有所得为行，<a id="a-SV"></a>虽行有为法，<a id="a-SW"></a>得是无所得，<a id="a-SX"></a>心不取相故无所得。<a id="a-SY"></a>何以故？<a id="a-SZ"></a>与空、<a id="a-Sa"></a>无相、<a id="a-Sb"></a>无作合行故。</p>
 </body>
</html>