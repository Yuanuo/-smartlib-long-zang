<!doctype html>
<html id="z3IBVIruU" data-ver="1808">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第七十九</h1>
  <h2 id="a2">释度空品第六十五之下</h2>
  <p id="a3">【经】“须菩提，<a id="a-4"></a>菩萨摩诃萨成就二法，<a id="a-5"></a>魔不能坏。<a id="a-6"></a>何等二？<a id="a-7"></a>观一切法空；<a id="a-8"></a>不舍一切众生。<a id="a-9"></a>须菩提，<a id="a-A"></a>菩萨成就此二法，<a id="a-B"></a>魔不能坏。</p>
  <p id="aC">“复次，<a id="a-D"></a>须菩提，<a id="a-E"></a>菩萨摩诃萨复有二法成就，<a id="a-F"></a>魔不能坏。<a id="a-G"></a>何等二？<a id="a-H"></a>所作如所言，<a id="a-I"></a>亦为诸佛所念。<a id="a-J"></a>菩萨成就此二法，<a id="a-K"></a>魔不能坏。<a id="a-L"></a>须菩提，<a id="a-M"></a>菩萨如是行，<a id="a-N"></a>是诸天皆来到菩萨所，<a id="a-O"></a>亲近咨问，<a id="a-P"></a>劝喻安慰，<a id="a-Q"></a>作是言：<a id="a-R"></a>‘善男子，<a id="a-S"></a>汝疾得阿耨多罗三藐三菩提不久。<a id="a-T"></a>善男子，<a id="a-U"></a>汝常当行是空、<a id="a-V"></a>无相、<a id="a-W"></a>无作行。<a id="a-X"></a>何以故？<a id="a-Y"></a>善男子，<a id="a-Z"></a>汝行是行，<a id="a-a"></a>无护众生汝为作护，<a id="a-b"></a>无依众生为作依，<a id="a-c"></a>无救众生为作救，<a id="a-d"></a>无究竟道众生为作究竟道，<a id="a-e"></a>无归众生为作归，<a id="a-f"></a>无洲众生为作洲；<a id="a-g"></a>冥者为作明，<a id="a-h"></a>盲者为作眼。<a id="a-i"></a>’何以故？<a id="a-j"></a>是菩萨摩诃萨行般若波罗蜜，<a id="a-k"></a>十方现在无量阿僧祇诸佛在大众中说法时，<a id="a-l"></a>自赞叹称扬是菩萨摩诃萨名姓言：<a id="a-m"></a>‘某甲菩萨成就般若波罗蜜功德。<a id="a-n"></a>’须菩提，<a id="a-o"></a>如我今说法时，<a id="a-p"></a>自称扬宝相菩萨、<a id="a-q"></a>尸弃菩萨。<a id="a-r"></a>复有诸菩萨摩诃萨在阿閦佛世界中行般若波罗蜜，<a id="a-s"></a>净修梵行，<a id="a-t"></a>我亦称扬是菩萨名姓。<a id="a-u"></a>须菩提，<a id="a-v"></a>亦如东方现在诸佛说法时，<a id="a-w"></a>是中有菩萨摩诃萨净修梵行，<a id="a-x"></a>佛亦欢喜，<a id="a-y"></a>自称扬赞叹是菩萨；<a id="a-z"></a>南西北方、<a id="a-10"></a>四维、<a id="a-11"></a>上、<a id="a-12"></a>下，<a id="a-13"></a>亦如是。<a id="a-14"></a>复有菩萨从初发意欲具足佛道，<a id="a-15"></a>乃至得一切种智，<a id="a-16"></a>诸佛说法时，<a id="a-17"></a>亦欢喜自称扬赞叹是菩萨。<a id="a-18"></a>何以故？<a id="a-19"></a>是诸菩萨摩诃萨所行甚难，<a id="a-1A"></a>不断佛种行。<a id="a-1B"></a>”</p>
  <p id="a1C">须菩提白佛言：<a id="a-1D"></a>“世尊，<a id="a-1E"></a>何等菩萨摩诃萨，<a id="a-1F"></a>诸佛说法时，<a id="a-1G"></a>自赞叹称扬？<a id="a-1H"></a>”</p>
  <p id="a1I">佛告须菩提：<a id="a-1J"></a>“阿鞞跋致菩萨，<a id="a-1K"></a>诸佛说法时，<a id="a-1L"></a>自赞叹称扬。<a id="a-1M"></a>”</p>
  <p id="a1N">须菩提言：<a id="a-1O"></a>“何等阿鞞跋致菩萨为佛所赞？<a id="a-1P"></a>”</p>
  <p id="a1Q">佛言：<a id="a-1R"></a>“如阿閦佛为菩萨时所行所学，<a id="a-1S"></a>诸菩萨亦如是学；<a id="a-1T"></a>是诸阿鞞跋致菩萨，<a id="a-1U"></a>诸佛说法时，<a id="a-1V"></a>欢喜赞叹。</p>
  <p id="a1W">“复次，<a id="a-1X"></a>须菩提，<a id="a-1Y"></a>有菩萨行般若波罗蜜，<a id="a-1Z"></a>信解一切法无生，<a id="a-1a"></a>未得无生忍法；<a id="a-1b"></a>信解一切法空，<a id="a-1c"></a>未得无生忍法；<a id="a-1d"></a>信解一切法虚诳，<a id="a-1e"></a>不实不坚固，<a id="a-1f"></a>未得无生忍法。<a id="a-1g"></a>须菩提，<a id="a-1h"></a>如是等诸菩萨摩诃萨，<a id="a-1i"></a>佛说法时，<a id="a-1j"></a>欢喜自赞叹称扬名姓。<a id="a-1k"></a>须菩提，<a id="a-1l"></a>若诸菩萨摩诃萨，<a id="a-1m"></a>诸佛说法，<a id="a-1n"></a>欢喜自赞叹者，<a id="a-1o"></a>是菩萨灭声闻、<a id="a-1p"></a>辟支佛地，<a id="a-1q"></a>当得阿耨多罗三藐三菩提记。<a id="a-1r"></a>须菩提，<a id="a-1s"></a>若菩萨摩诃萨，<a id="a-1t"></a>诸佛说法时，<a id="a-1u"></a>欢喜自赞叹者，<a id="a-1v"></a>是菩萨当住阿鞞跋致地；<a id="a-1w"></a>住是地已，<a id="a-1x"></a>当得萨婆若。</p>
  <p id="a1y">“复次，<a id="a-1z"></a>须菩提，<a id="a-20"></a>菩萨摩诃萨闻是深般若波罗蜜，<a id="a-21"></a>其心明利，<a id="a-22"></a>不疑不悔，<a id="a-23"></a>作是念：<a id="a-24"></a>‘是事如佛所说。<a id="a-25"></a>’是菩萨亦当于阿閦佛及诸菩萨所广闻是般若波罗蜜，<a id="a-26"></a>亦信解；<a id="a-27"></a>信解已，<a id="a-28"></a>如佛所说，<a id="a-29"></a>当住阿鞞跋致地。<a id="a-2A"></a>如是，<a id="a-2B"></a>须菩提，<a id="a-2C"></a>但闻般若波罗蜜，<a id="a-2D"></a>得大利益，<a id="a-2E"></a>何况信解！<a id="a-2F"></a>信解已，<a id="a-2G"></a>如说住，<a id="a-2H"></a>如说行；<a id="a-2I"></a>如说住、<a id="a-2J"></a>行已，<a id="a-2K"></a>住一切种智中。<a id="a-2L"></a>”</p>
  <p id="a2M">须菩提白佛言：<a id="a-2N"></a>“世尊，<a id="a-2O"></a>若佛说菩萨摩诃萨如所说住、<a id="a-2P"></a>如所说行，<a id="a-2Q"></a>住萨婆若；<a id="a-2R"></a>菩萨摩诃萨无所得法，<a id="a-2S"></a>云何住萨婆若？<a id="a-2T"></a>”</p>
  <p id="a2U">佛告须菩提：<a id="a-2V"></a>“菩萨摩诃萨住诸法如中，<a id="a-2W"></a>住萨婆若。<a id="a-2X"></a>”</p>
  <p id="a2Y">须菩提言：<a id="a-2Z"></a>“世尊，<a id="a-2a"></a>除如更无法可得，<a id="a-2b"></a>谁住如中？<a id="a-2c"></a>住如中已，<a id="a-2d"></a>当得阿耨多罗三藐三菩提？<a id="a-2e"></a>谁住如中当说法？<a id="a-2f"></a>如尚不可得，<a id="a-2g"></a>何况住如得阿耨多罗三藐三菩提？<a id="a-2h"></a>谁住如中而说法？<a id="a-2i"></a>无有是处！<a id="a-2j"></a>”</p>
  <p id="a2k">佛告须菩提：<a id="a-2l"></a>“如汝所说，<a id="a-2m"></a>除如更无法，<a id="a-2n"></a>谁住如中？<a id="a-2o"></a>住如中已，<a id="a-2p"></a>当得阿耨多罗三藐三菩提？<a id="a-2q"></a>谁住如中当说法？<a id="a-2r"></a>如尚不可得，<a id="a-2s"></a>何况住如得阿耨多罗三藐三菩提？<a id="a-2t"></a>谁住如中而说法？<a id="a-2u"></a>无有是处！<a id="a-2v"></a>”</p>
  <p id="a2w">佛言：<a id="a-2x"></a>“如是，<a id="a-2y"></a>如是。<a id="a-2z"></a>须菩提，<a id="a-30"></a>除如更无有法可得，<a id="a-31"></a>谁住如中？<a id="a-32"></a>住如中已，<a id="a-33"></a>当得阿耨多罗三藐三菩提？<a id="a-34"></a>谁住如中当说法？<a id="a-35"></a>如尚不可得，<a id="a-36"></a>何况住如中得阿耨多罗三藐三菩提？<a id="a-37"></a>谁住如中而说法？<a id="a-38"></a>何以故？<a id="a-39"></a>是如生不可得，<a id="a-3A"></a>灭不可得，<a id="a-3B"></a>住、<a id="a-3C"></a>异不可得；<a id="a-3D"></a>若法生、<a id="a-3E"></a>灭、<a id="a-3F"></a>住、<a id="a-3G"></a>异不可得，<a id="a-3H"></a>是中谁当住如？<a id="a-3I"></a>谁当住如已，<a id="a-3J"></a>得阿耨多罗三藐三菩提？<a id="a-3K"></a>谁当住如而说法？<a id="a-3L"></a>无有是处！<a id="a-3M"></a>”</p>
  <p id="a3N">释提桓因白佛言：<a id="a-3O"></a>“世尊，<a id="a-3P"></a>诸菩萨摩诃萨所为甚难，<a id="a-3Q"></a>深般若波罗蜜中欲得阿耨多罗三藐三菩提。<a id="a-3R"></a>何以故？<a id="a-3S"></a>世尊，<a id="a-3T"></a>无有如中住者，<a id="a-3U"></a>亦无当得阿耨多罗三藐三菩提者，<a id="a-3V"></a>亦无说法者。<a id="a-3W"></a>菩萨摩诃萨于是处心不惊、<a id="a-3X"></a>不没、<a id="a-3Y"></a>不怖、<a id="a-3Z"></a>不畏，<a id="a-3a"></a>不疑、<a id="a-3b"></a>不悔。<a id="a-3c"></a>”</p>
  <p id="a3d">尔时，<a id="a-3e"></a>须菩提语释提桓因：<a id="a-3f"></a>“汝憍尸迦说菩萨摩诃萨所为甚难，<a id="a-3g"></a>是甚深法中心不惊、<a id="a-3h"></a>不没、<a id="a-3i"></a>不怖、<a id="a-3j"></a>不畏、<a id="a-3k"></a>不疑、<a id="a-3l"></a>不悔。<a id="a-3m"></a>憍尸迦，<a id="a-3n"></a>诸法空中谁惊？<a id="a-3o"></a>谁没？<a id="a-3p"></a>谁怖？<a id="a-3q"></a>谁畏？<a id="a-3r"></a>谁疑？<a id="a-3s"></a>谁悔？<a id="a-3t"></a>”</p>
  <p id="a3u">是时，<a id="a-3v"></a>释提桓因语须菩提：<a id="a-3w"></a>“须菩提所说，<a id="a-3x"></a>但为空事，<a id="a-3y"></a>无所挂碍。<a id="a-3z"></a>譬如仰射空中，<a id="a-40"></a>箭去无碍；<a id="a-41"></a>须菩提说法无碍亦如是。<a id="a-42"></a>”</p>
  <p id="a43">【论】释曰：<a id="a-44"></a>众会疑菩萨何因缘故得如是力，<a id="a-45"></a>魔不能坏。<a id="a-46"></a>佛答：<a id="a-47"></a>有二因缘故，<a id="a-48"></a>魔不能坏。<a id="a-49"></a>一者、<a id="a-4A"></a>观诸法空，<a id="a-4B"></a>二者、<a id="a-4C"></a>不舍一切众生。<a id="a-4D"></a>以日月因缘故，<a id="a-4E"></a>万物润生：<a id="a-4F"></a>但有月而无日，<a id="a-4G"></a>则万物湿坏；<a id="a-4H"></a>但有日而无月，<a id="a-4I"></a>则万物焦烂；<a id="a-4J"></a>日、<a id="a-4K"></a>月和合故，<a id="a-4L"></a>万物成熟。<a id="a-4M"></a>菩萨亦如是，<a id="a-4N"></a>有二道：<a id="a-4O"></a>一者、<a id="a-4P"></a>悲，<a id="a-4Q"></a>二者、<a id="a-4R"></a>空。<a id="a-4S"></a>悲心怜愍众生，<a id="a-4T"></a>誓愿欲度；<a id="a-4U"></a>空心来则灭怜愍心。<a id="a-4V"></a>若但有怜愍心，<a id="a-4W"></a>无智慧，<a id="a-4X"></a>则心没在无众生而有众生颠倒中；<a id="a-4Y"></a>若但有空心，<a id="a-4Z"></a>舍怜愍度众生心，<a id="a-4a"></a>则堕断灭中。<a id="a-4b"></a>是故佛说二事兼用，<a id="a-4c"></a>虽观一切空而不舍众生，<a id="a-4d"></a>虽怜愍众生不舍一切空。<a id="a-4e"></a>观一切法空，<a id="a-4f"></a>空亦空故不著空，<a id="a-4g"></a>是故不妨怜愍众生；<a id="a-4h"></a>观怜愍众生，<a id="a-4i"></a>亦不著众生，<a id="a-4j"></a>不取众生相。<a id="a-4k"></a>但怜愍众生，<a id="a-4l"></a>引导入空，<a id="a-4m"></a>是故虽行怜愍而不妨空；<a id="a-4n"></a>虽行空亦不取空相故，<a id="a-4o"></a>不妨怜愍心；<a id="a-4p"></a>如日、<a id="a-4q"></a>月相须。<a id="a-4r"></a>诸神天轻贱妄语人，<a id="a-4s"></a>若菩萨不如所说行，<a id="a-4t"></a>则五种执金刚神舍离不复守护，<a id="a-4u"></a>恶鬼得便。<a id="a-4v"></a>是人喜生恶心，<a id="a-4w"></a>恶心故则生恶业，<a id="a-4x"></a>生恶业故则堕恶道！<a id="a-4y"></a>菩萨不为诸佛所念者，<a id="a-4z"></a>则善根朽坏；<a id="a-50"></a>如鱼子不为母念，<a id="a-51"></a>则烂坏不生。<a id="a-52"></a>是故言，<a id="a-53"></a>所作如所言，<a id="a-54"></a>亦为诸佛所念。<a id="a-55"></a>得此二法故，<a id="a-56"></a>不可破坏。<a id="a-57"></a>若菩萨能如是，<a id="a-58"></a>真行般若波罗蜜，<a id="a-59"></a>魔不能坏，<a id="a-5A"></a>功德智慧增益，<a id="a-5B"></a>诸天则来亲近咨问、<a id="a-5C"></a>安慰劝喻，<a id="a-5D"></a>作是言：<a id="a-5E"></a>善男子，<a id="a-5F"></a>汝疾得阿耨多罗三藐三菩提不久。<a id="a-5G"></a>以是因缘故，<a id="a-5H"></a>常行空行。</p>
  <p id="a5I">问曰：<a id="a-5J"></a>诸天未得一切智，<a id="a-5K"></a>云何能与菩萨授记？</p>
  <p id="a5L">答曰：<a id="a-5M"></a>诸天长寿，<a id="a-5N"></a>从过去诸佛闻如是行得记；<a id="a-5O"></a>今见菩萨有如是行故说，<a id="a-5P"></a>见因知有果故。<a id="a-5Q"></a>诸天见是菩萨行三解脱门印，<a id="a-5R"></a>亦兼行慈悲心于众生，<a id="a-5S"></a>是故说言不久作佛。<a id="a-5T"></a>无守护众生汝为作守护，<a id="a-5U"></a>无归与作归等义，<a id="a-5V"></a>如先说。</p>
  <p id="a5W">若菩萨能如是行甚深般若波罗蜜，<a id="a-5X"></a>十方现在无量诸佛说法时，<a id="a-5Y"></a>称扬赞叹是名字者，<a id="a-5Z"></a>如我今称扬宝相菩萨、<a id="a-5a"></a>尸弃菩萨，<a id="a-5b"></a>及阿閦佛世界中菩萨。<a id="a-5c"></a>又如十方佛说法时，<a id="a-5d"></a>称扬诸妙行菩萨。<a id="a-5e"></a>菩萨能如所说应诸法实相者，<a id="a-5f"></a>十方诸佛说法时，<a id="a-5g"></a>亦以是菩萨为譬喻，<a id="a-5h"></a>作是言：<a id="a-5i"></a>某方某世界菩萨虽未作佛，<a id="a-5j"></a>能如是行甚深般若波罗蜜，<a id="a-5k"></a>功德希有故。<a id="a-5l"></a>如大国王有大将，<a id="a-5m"></a>不惜身命，<a id="a-5n"></a>有方便能破怨敌，<a id="a-5o"></a>常为国王所称誉；<a id="a-5p"></a>菩萨亦如是，<a id="a-5q"></a>观毕竟空，<a id="a-5r"></a>不惜我身，<a id="a-5s"></a>破烦恼贼，<a id="a-5t"></a>有方便而不作证，<a id="a-5u"></a>教化众生，<a id="a-5v"></a>诸佛所称誉。<a id="a-5w"></a>诸佛虽无著心，<a id="a-5x"></a>无分别善不善法，<a id="a-5y"></a>视诸阿罗汉、<a id="a-5z"></a>外道，<a id="a-60"></a>亦无憎、<a id="a-61"></a>无爱；<a id="a-62"></a>为利益众生故，<a id="a-63"></a>赞叹善人，<a id="a-64"></a>称扬善法，<a id="a-65"></a>毁訾不善。<a id="a-66"></a>所以者何？<a id="a-67"></a>欲使众生依附好人，<a id="a-68"></a>心随善法，<a id="a-69"></a>令出世间故。</p>
  <p id="a6A">问曰：<a id="a-6B"></a>何经中说二菩萨佛所赞叹？</p>
  <p id="a6C">答曰：<a id="a-6D"></a>佛经无量，<a id="a-6E"></a>佛涅槃后，<a id="a-6F"></a>诸恶邪见王出，<a id="a-6G"></a>焚烧经法，<a id="a-6H"></a>破坏塔寺，<a id="a-6I"></a>害诸沙门！<a id="a-6J"></a>五百岁后，<a id="a-6K"></a>像法不净，<a id="a-6L"></a>诸阿罗汉、<a id="a-6M"></a>神通菩萨难可得见故，<a id="a-6N"></a>诸深经不尽在阎浮提；<a id="a-6O"></a>行者、<a id="a-6P"></a>受者少故，<a id="a-6Q"></a>诸天、<a id="a-6R"></a>龙神持去。</p>
  <p id="a6S">问曰：<a id="a-6T"></a>如遍吉菩萨、<a id="a-6U"></a>观世音菩萨、<a id="a-6V"></a>大力势菩萨、<a id="a-6W"></a>文殊师利、<a id="a-6X"></a>弥勒菩萨等，<a id="a-6Y"></a>何以不赞叹而但称誉二菩萨？</p>
  <p id="a6Z">答曰：<a id="a-6a"></a>是二菩萨未得无生忍法，<a id="a-6b"></a>而能似无生忍法行。<a id="a-6c"></a>必有此事，<a id="a-6d"></a>一切魔民所不能坏，<a id="a-6e"></a>是故佛叹希有。<a id="a-6f"></a>复次，<a id="a-6g"></a>是二菩萨清净大愿行，<a id="a-6h"></a>深大慈悲心，<a id="a-6i"></a>不期疾作佛，<a id="a-6j"></a>为度众生故；<a id="a-6k"></a>有如是等功德，<a id="a-6l"></a>故佛称赞。<a id="a-6m"></a>复次，<a id="a-6n"></a>遍吉、<a id="a-6o"></a>观世音菩萨等，<a id="a-6p"></a>功德极大，<a id="a-6q"></a>人皆知；<a id="a-6r"></a>是二菩萨人未知，<a id="a-6s"></a>故称扬。</p>
  <p id="a6t">阿閦佛世界菩萨皆效阿閦佛，<a id="a-6u"></a>从初发心来，<a id="a-6v"></a>行清净不杂行；<a id="a-6w"></a>生彼菩萨皆效其行，<a id="a-6x"></a>是故说阿閦佛世界菩萨，<a id="a-6y"></a>称誉其德。<a id="a-6z"></a>又如十方诸佛亦称扬诸世界上妙菩萨，<a id="a-70"></a>亦如释迦文尼佛称扬二菩萨。<a id="a-71"></a>何等是菩萨从初发意乃至十地，<a id="a-72"></a>佛说是菩萨所为甚难，<a id="a-73"></a>能不断佛种？<a id="a-74"></a>此中须菩提问：<a id="a-75"></a>何等菩萨，<a id="a-76"></a>佛说法时，<a id="a-77"></a>称扬赞叹说其名字？</p>
  <p id="a78">问曰：<a id="a-79"></a>佛已先说，<a id="a-7A"></a>须菩提何以更问？</p>
  <p id="a7B">答曰：<a id="a-7C"></a>佛初说大菩萨，<a id="a-7D"></a>后称说一切菩萨，<a id="a-7E"></a>从初发意乃至十地。<a id="a-7F"></a>是故须菩提疑问佛：<a id="a-7G"></a>佛赞叹何等菩萨，<a id="a-7H"></a>称其名字？<a id="a-7I"></a>佛答：<a id="a-7J"></a>佛虽皆爱念一切菩萨，<a id="a-7K"></a>其中有德行胜者，<a id="a-7L"></a>称叹其名字。<a id="a-7M"></a>何等菩萨佛所赞叹？<a id="a-7N"></a>如阿閦佛初发心时，<a id="a-7O"></a>行清净行，<a id="a-7P"></a>不休不息，<a id="a-7Q"></a>乃至阿耨多罗三藐三菩提，<a id="a-7R"></a>如是等菩萨，<a id="a-7S"></a>佛所赞叹。</p>
  <p id="a7T">复次，<a id="a-7U"></a>有菩萨未得无生忍法，<a id="a-7V"></a>未入菩萨位，<a id="a-7W"></a>行般若波罗蜜力故，<a id="a-7X"></a>常思惟筹量，<a id="a-7Y"></a>求诸法实相，<a id="a-7Z"></a>能信解、<a id="a-7a"></a>忍，<a id="a-7b"></a>通一切法无生相空，<a id="a-7c"></a>虚诳、<a id="a-7d"></a>不坚固。<a id="a-7e"></a>有如是等相诸菩萨摩诃萨，<a id="a-7f"></a>佛称名赞叹。<a id="a-7g"></a>虚诳不实，<a id="a-7h"></a>不坚固者，<a id="a-7i"></a>皆是无常、<a id="a-7j"></a>苦、<a id="a-7k"></a>无我门；<a id="a-7l"></a>一切法空者，<a id="a-7m"></a>即是空门；<a id="a-7n"></a>一切法无生者，<a id="a-7o"></a>即是诸法实相，<a id="a-7p"></a>灭诸观。</p>
  <p id="a7q">复次，<a id="a-7r"></a>虚诳不实，<a id="a-7s"></a>不坚固，<a id="a-7t"></a>即是无作解脱门；<a id="a-7u"></a>一切法空，<a id="a-7v"></a>即是空解脱门；<a id="a-7w"></a>一切法无生，<a id="a-7x"></a>即是无相解脱门。<a id="a-7y"></a>如是等三种差别。<a id="a-7z"></a>是人出柔顺法忍，<a id="a-80"></a>未得无生法忍；<a id="a-81"></a>出凡夫法，<a id="a-82"></a>未入圣法，<a id="a-83"></a>而能信受圣法，<a id="a-84"></a>似得圣法人，<a id="a-85"></a>是故希有。<a id="a-86"></a>如佛所称誉阿鞞跋致菩萨，<a id="a-87"></a>能断二地，<a id="a-88"></a>得受记；<a id="a-89"></a>是人为佛所称誉，<a id="a-8A"></a>亦如是。<a id="a-8B"></a>如是相人，<a id="a-8C"></a>虽未得无生法忍，<a id="a-8D"></a>智慧力故，<a id="a-8E"></a>为诸佛称名赞叹。<a id="a-8F"></a>今以信根力胜故，<a id="a-8G"></a>佛亦称名赞叹，<a id="a-8H"></a>何者是？<a id="a-8I"></a>所谓：<a id="a-8J"></a>复次，<a id="a-8K"></a>须菩提，<a id="a-8L"></a>若菩萨摩诃萨闻是深般若，<a id="a-8M"></a>其心明利，<a id="a-8N"></a>不疑、<a id="a-8O"></a>不悔，<a id="a-8P"></a>作是念：<a id="a-8Q"></a>是事如佛所说。</p>
  <p id="a8R">问曰：<a id="a-8S"></a>是菩萨已信解般若波罗蜜，<a id="a-8T"></a>何以更从阿閦佛及诸菩萨边闻？</p>
  <p id="a8U">答曰：<a id="a-8V"></a>是人闻阿閦佛作菩萨时所行清净；<a id="a-8W"></a>是人闻已，<a id="a-8X"></a>欲效阿閦佛所行。<a id="a-8Y"></a>是故佛说此人，<a id="a-8Z"></a>于是得信力，<a id="a-8a"></a>于彼得智慧力故，<a id="a-8b"></a>当住阿鞞跋致地。<a id="a-8c"></a>是人未得无生忍法，<a id="a-8d"></a>以智慧力故，<a id="a-8e"></a>得如是阿鞞跋致，<a id="a-8f"></a>为诸佛所赞。<a id="a-8g"></a>有以信力故，<a id="a-8h"></a>得如阿鞞跋致，<a id="a-8i"></a>为诸佛所赞。<a id="a-8j"></a>若但闻般若，<a id="a-8k"></a>得如是利益，<a id="a-8l"></a>何况信受，<a id="a-8m"></a>如所说行，<a id="a-8n"></a>渐住一切种智中！</p>
  <p id="a8o">须菩提问佛：<a id="a-8p"></a>一切法空相无所得，<a id="a-8q"></a>云何菩萨住萨婆若？<a id="a-8r"></a>佛言：<a id="a-8s"></a>如中住。<a id="a-8t"></a>如者即是空，<a id="a-8u"></a>菩萨住是毕竟空中，<a id="a-8v"></a>名为住萨婆若。<a id="a-8w"></a>此中须菩提问佛：<a id="a-8x"></a>除如更无法可得，<a id="a-8y"></a>谁住如中，<a id="a-8z"></a>乃至无有是处，<a id="a-90"></a>如经广说。<a id="a-91"></a>佛可须菩提所语，<a id="a-92"></a>说如亦空因缘，<a id="a-93"></a>所谓是如，<a id="a-94"></a>生、<a id="a-95"></a>灭、<a id="a-96"></a>住、<a id="a-97"></a>异不可得，<a id="a-98"></a>若法无三相，<a id="a-99"></a>即是毕竟空，<a id="a-9A"></a>云何可住？<a id="a-9B"></a>若住此中得阿耨多罗三藐三菩提而说法，<a id="a-9C"></a>无有是处！</p>
  <p id="a9D">释提洹因欲取般若一定相，<a id="a-9E"></a>闻佛共须菩提说无相亦不可得，<a id="a-9F"></a>是故白佛言：<a id="a-9G"></a>希有！<a id="a-9H"></a>世尊，<a id="a-9I"></a>是般若甚深，<a id="a-9J"></a>是菩萨所为甚难，<a id="a-9K"></a>欲得阿耨多罗三藐三菩提。<a id="a-9L"></a>何以故？<a id="a-9M"></a>是如毕竟空，<a id="a-9N"></a>除如更无菩萨住是如中得阿耨多罗三藐三菩提，<a id="a-9O"></a>亦无定法名为佛，<a id="a-9P"></a>说法者所度众生亦不离如，<a id="a-9Q"></a>亦无拔出安处涅槃，<a id="a-9R"></a>诸法常住如相故。<a id="a-9S"></a>菩萨闻是事，<a id="a-9T"></a>心不疑悔，<a id="a-9U"></a>是事为难！<a id="a-9V"></a>虽信一切法毕竟空，<a id="a-9W"></a>而求阿耨多罗三藐三菩提，<a id="a-9X"></a>精进不休不息，<a id="a-9Y"></a>是为难。<a id="a-9Z"></a>须菩提语帝释：<a id="a-9a"></a>若诸法毕竟空无所有，<a id="a-9b"></a>疑何从生？<a id="a-9c"></a>何有难事？<a id="a-9d"></a>帝释心欢喜，<a id="a-9e"></a>作是念：<a id="a-9f"></a>须菩提实是乐说空法；<a id="a-9g"></a>须菩提有所解说，<a id="a-9h"></a>皆说空事。<a id="a-9i"></a>虽说色等余事，<a id="a-9j"></a>其义皆趣向空；<a id="a-9k"></a>若有难问，<a id="a-9l"></a>不能作碍，<a id="a-9m"></a>空亦空故。<a id="a-9n"></a>若人难空，<a id="a-9o"></a>须菩提先已破空，<a id="a-9p"></a>于有无中都无所碍，<a id="a-9q"></a>譬如仰射空中：<a id="a-9r"></a>虚空即是毕竟空，<a id="a-9s"></a>箭是须菩提智慧，<a id="a-9t"></a>所说如箭于空无碍，<a id="a-9u"></a>势尽自堕，<a id="a-9v"></a>非为空尽；<a id="a-9w"></a>须菩提说法因缘事办故便止，<a id="a-9x"></a>非为法尽。<a id="a-9y"></a>若有人虽有利箭，<a id="a-9z"></a>射壁不能过；<a id="a-A0"></a>人虽有利智慧，<a id="a-A1"></a>邪见著有，<a id="a-A2"></a>则碍而不通。<a id="a-A3"></a>是故须菩提说无障无碍法。</p>
  <p data-pb></p>
  <h2 id="aA4">释嘱累品第六十六</h2>
  <p id="aA5">【经】尔时，<a id="a-A6"></a>释提桓因白佛言：<a id="a-A7"></a>“世尊，<a id="a-A8"></a>我如是说，<a id="a-A9"></a>如是答，<a id="a-AA"></a>为随顺法不？<a id="a-AB"></a>为正答不？<a id="a-AC"></a>”</p>
  <p id="aAD">佛告释提桓因言：<a id="a-AE"></a>“憍尸迦，<a id="a-AF"></a>汝所说、<a id="a-AG"></a>所答，<a id="a-AH"></a>实皆随顺。<a id="a-AI"></a>”</p>
  <p id="aAJ">释提桓因言：<a id="a-AK"></a>“希有！<a id="a-AL"></a>世尊，<a id="a-AM"></a>须菩提所乐说，<a id="a-AN"></a>皆是为空，<a id="a-AO"></a>为无相、<a id="a-AP"></a>无作，<a id="a-AQ"></a>为四念处，<a id="a-AR"></a>乃至为阿耨多罗三藐三菩提。<a id="a-AS"></a>”</p>
  <p id="aAT">佛告释提桓因：<a id="a-AU"></a>“须菩提比丘行空时，<a id="a-AV"></a>檀波罗蜜不可得，<a id="a-AW"></a>何况行檀波罗蜜者？<a id="a-AX"></a>乃至般若波罗蜜不可得，<a id="a-AY"></a>何况行般若波罗蜜者？<a id="a-AZ"></a>四念处不可得，<a id="a-Aa"></a>何况修四念处者？<a id="a-Ab"></a>乃至八圣道分不可得，<a id="a-Ac"></a>何况修八圣道分者？<a id="a-Ad"></a>禅、<a id="a-Ae"></a>解脱、<a id="a-Af"></a>三昧、<a id="a-Ag"></a>定不可得，<a id="a-Ah"></a>何况修禅、<a id="a-Ai"></a>解脱、<a id="a-Aj"></a>三昧、<a id="a-Ak"></a>定者？<a id="a-Al"></a>佛十力不可得，<a id="a-Am"></a>何况修佛十力者？<a id="a-An"></a>四无所畏不可得，<a id="a-Ao"></a>何况能生四无所畏者？<a id="a-Ap"></a>四无碍智不可得，<a id="a-Aq"></a>何况生四无碍智者？<a id="a-Ar"></a>大慈、<a id="a-As"></a>大悲不可得，<a id="a-At"></a>何况行大慈、<a id="a-Au"></a>大悲者？<a id="a-Av"></a>十八不共法不可得，<a id="a-Aw"></a>何况生十八不共法者？<a id="a-Ax"></a>阿耨多罗三藐三菩提不可得，<a id="a-Ay"></a>何况得阿耨多罗三藐三菩提者？<a id="a-Az"></a>一切智不可得，<a id="a-B0"></a>何况得一切智者？<a id="a-B1"></a>如来不可得，<a id="a-B2"></a>何况当作如来者？<a id="a-B3"></a>无生法不可得，<a id="a-B4"></a>何况无生法作证者？<a id="a-B5"></a>三十二相不可得，<a id="a-B6"></a>何况得三十二相者？<a id="a-B7"></a>八十随形好不可得，<a id="a-B8"></a>何况得八十随形好者？<a id="a-B9"></a>何以故？<a id="a-BA"></a>憍尸迦，<a id="a-BB"></a>须菩提比丘，<a id="a-BC"></a>一切法离行，<a id="a-BD"></a>一切法无所得行，<a id="a-BE"></a>一切法空行，<a id="a-BF"></a>一切法无相行，<a id="a-BG"></a>一切法无作行。<a id="a-BH"></a>憍尸迦，<a id="a-BI"></a>是为须菩提比丘所行，<a id="a-BJ"></a>欲比菩萨摩诃萨般若波罗蜜行，<a id="a-BK"></a>百分不及一，<a id="a-BL"></a>千分、<a id="a-BM"></a>千万亿分，<a id="a-BN"></a>乃至算数譬喻所不能及。<a id="a-BO"></a>何以故？<a id="a-BP"></a>除佛行，<a id="a-BQ"></a>是菩萨摩诃萨行般若波罗蜜，<a id="a-BR"></a>于声闻、<a id="a-BS"></a>辟支佛诸行中，<a id="a-BT"></a>最尊、<a id="a-BU"></a>最妙、<a id="a-BV"></a>最上。<a id="a-BW"></a>以是故，<a id="a-BX"></a>菩萨摩诃萨欲得于一切众生中最上，<a id="a-BY"></a>当行是般若波罗蜜行。<a id="a-BZ"></a>何以故？<a id="a-Ba"></a>憍尸迦，<a id="a-Bb"></a>诸菩萨摩诃萨行般若波罗蜜时，<a id="a-Bc"></a>过声闻、<a id="a-Bd"></a>辟支佛地，<a id="a-Be"></a>入菩萨位，<a id="a-Bf"></a>能具足佛法，<a id="a-Bg"></a>得一切种智，<a id="a-Bh"></a>断一切烦恼习，<a id="a-Bi"></a>作佛。<a id="a-Bj"></a>”</p>
  <p id="aBk">是会中诸三十三天，<a id="a-Bl"></a>以天曼陀罗华散佛及僧。<a id="a-Bm"></a>是时，<a id="a-Bn"></a>八百比丘从座起，<a id="a-Bo"></a>以华散佛，<a id="a-Bp"></a>偏袒右肩，<a id="a-Bq"></a>合掌，<a id="a-Br"></a>右膝著地，<a id="a-Bs"></a>白佛言：<a id="a-Bt"></a>“世尊，<a id="a-Bu"></a>我等当行是无上行，<a id="a-Bv"></a>声闻、<a id="a-Bw"></a>辟支佛所不能行！<a id="a-Bx"></a>”</p>
  <p id="aBy">尔时，<a id="a-Bz"></a>佛知诸比丘心行，<a id="a-C0"></a>便微笑。<a id="a-C1"></a>如诸佛法，<a id="a-C2"></a>种种色光，<a id="a-C3"></a>青、<a id="a-C4"></a>黄、<a id="a-C5"></a>赤、<a id="a-C6"></a>白、<a id="a-C7"></a>红、<a id="a-C8"></a>缥，<a id="a-C9"></a>从佛口中出，<a id="a-CA"></a>遍照三千大千世界，<a id="a-CB"></a>绕佛三匝，<a id="a-CC"></a>还从顶入。</p>
  <p id="aCD">尔时，<a id="a-CE"></a>阿难偏袒右肩，<a id="a-CF"></a>右膝著地，<a id="a-CG"></a>白佛言：<a id="a-CH"></a>“世尊，<a id="a-CI"></a>何因缘故微笑？<a id="a-CJ"></a>诸佛不以无因缘而笑！<a id="a-CK"></a>”</p>
  <p id="aCL">佛告阿难：<a id="a-CM"></a>“是八百比丘于星宿劫中当得阿耨多罗三藐三菩提，<a id="a-CN"></a>佛名散华，<a id="a-CO"></a>皆同一字，<a id="a-CP"></a>比丘僧、<a id="a-CQ"></a>世界、<a id="a-CR"></a>寿命皆等。<a id="a-CS"></a>各各过十万岁，<a id="a-CT"></a>出家作佛。<a id="a-CU"></a>是时，<a id="a-CV"></a>诸世界常雨五色天华。<a id="a-CW"></a>以是故，<a id="a-CX"></a>阿难，<a id="a-CY"></a>菩萨摩诃萨欲行最上行，<a id="a-CZ"></a>应当行般若波罗蜜！<a id="a-Ca"></a>”</p>
  <p id="aCb">佛告阿难：<a id="a-Cc"></a>“若有善男子、<a id="a-Cd"></a>善女人能行是深般若波罗蜜，<a id="a-Ce"></a>当知是菩萨人中死，<a id="a-Cf"></a>此间生；<a id="a-Cg"></a>若兜率天上死，<a id="a-Ch"></a>来生此间；<a id="a-Ci"></a>若人中，<a id="a-Cj"></a>若兜率天上，<a id="a-Ck"></a>广闻是深般若波罗蜜。<a id="a-Cl"></a>阿难，<a id="a-Cm"></a>我见是诸菩萨摩诃萨能行是深般若波罗蜜。<a id="a-Cn"></a>阿难，<a id="a-Co"></a>若有善男子、<a id="a-Cp"></a>善女人闻是深般若波罗蜜，<a id="a-Cq"></a>受持、<a id="a-Cr"></a>读诵，<a id="a-Cs"></a>亲近、<a id="a-Ct"></a>正忆念，<a id="a-Cu"></a>转复以般若波罗蜜教行菩萨道者，<a id="a-Cv"></a>当知是菩萨面从佛闻深般若波罗蜜，<a id="a-Cw"></a>乃至亲近，<a id="a-Cx"></a>亦从诸佛所种善根。<a id="a-Cy"></a>善男子、<a id="a-Cz"></a>善女人当作是念：<a id="a-D0"></a>‘我等非声闻所种善根，<a id="a-D1"></a>亦不从声闻所闻是深般若波罗蜜。<a id="a-D2"></a>’阿难，<a id="a-D3"></a>若有善男子、<a id="a-D4"></a>善女人受持是深般若波罗蜜，<a id="a-D5"></a>读诵、<a id="a-D6"></a>亲近，<a id="a-D7"></a>随义随法行，<a id="a-D8"></a>当知是善男子、<a id="a-D9"></a>善女人则为面见佛。<a id="a-DA"></a>阿难，<a id="a-DB"></a>若有善男子、<a id="a-DC"></a>善女人闻是深般若波罗蜜，<a id="a-DD"></a>信心清净，<a id="a-DE"></a>不可沮坏，<a id="a-DF"></a>当知是善男子、<a id="a-DG"></a>善女人曾供养佛，<a id="a-DH"></a>种善根，<a id="a-DI"></a>与善知识相得。<a id="a-DJ"></a>阿难，<a id="a-DK"></a>于诸佛福田种善根，<a id="a-DL"></a>虽不虚诳，<a id="a-DM"></a>要得声闻、<a id="a-DN"></a>辟支佛、<a id="a-DO"></a>佛而得解脱，<a id="a-DP"></a>应当深了了行六波罗蜜，<a id="a-DQ"></a>乃至一切种智！<a id="a-DR"></a>阿难，<a id="a-DS"></a>若菩萨深了了行六波罗蜜，<a id="a-DT"></a>乃至一切种智，<a id="a-DU"></a>是人若住声闻、<a id="a-DV"></a>辟支佛道，<a id="a-DW"></a>不得阿耨多罗三藐三菩提，<a id="a-DX"></a>无有是处！</p>
  <p id="aDY">“是故，<a id="a-DZ"></a>阿难，<a id="a-Da"></a>我以般若波罗蜜嘱累汝！<a id="a-Db"></a>阿难，<a id="a-Dc"></a>汝若受持一切法，<a id="a-Dd"></a>除般若波罗蜜，<a id="a-De"></a>若忘若失，<a id="a-Df"></a>其过小小，<a id="a-Dg"></a>无有大罪。<a id="a-Dh"></a>阿难，<a id="a-Di"></a>汝受持深般若波罗蜜，<a id="a-Dj"></a>若忘失一句，<a id="a-Dk"></a>其过甚大！<a id="a-Dl"></a>阿难，<a id="a-Dm"></a>汝若受持深般若波罗蜜，<a id="a-Dn"></a>后还忘失，<a id="a-Do"></a>其罪甚多！<a id="a-Dp"></a>以是故，<a id="a-Dq"></a>阿难，<a id="a-Dr"></a>嘱累汝！<a id="a-Ds"></a>是深般若波罗蜜，<a id="a-Dt"></a>汝当善受持，<a id="a-Du"></a>读诵令利！</p>
  <p id="aDv">“阿难，<a id="a-Dw"></a>若有善男子、<a id="a-Dx"></a>善女人受持深般若波罗蜜，<a id="a-Dy"></a>则为受持过去、<a id="a-Dz"></a>未来、<a id="a-E0"></a>现在诸佛阿耨多罗三藐三菩提。<a id="a-E1"></a>阿难，<a id="a-E2"></a>若善男子、<a id="a-E3"></a>善女人现在供养我，<a id="a-E4"></a>恭敬、<a id="a-E5"></a>尊重、<a id="a-E6"></a>赞叹，<a id="a-E7"></a>华香、<a id="a-E8"></a>缨络、<a id="a-E9"></a>捣香、<a id="a-EA"></a>泽香、<a id="a-EB"></a>衣服、<a id="a-EC"></a>幡盖；<a id="a-ED"></a>应当受持般若波罗蜜，<a id="a-EE"></a>读诵、<a id="a-EF"></a>说，<a id="a-EG"></a>亲近、<a id="a-EH"></a>供养，<a id="a-EI"></a>恭敬、<a id="a-EJ"></a>尊重、<a id="a-EK"></a>赞叹，<a id="a-EL"></a>华香乃至幡幢。<a id="a-EM"></a>阿难，<a id="a-EN"></a>供养般若波罗蜜，<a id="a-EO"></a>则为供养我，<a id="a-EP"></a>亦供养过去、<a id="a-EQ"></a>未来、<a id="a-ER"></a>现在佛已。<a id="a-ES"></a>若有善男子、<a id="a-ET"></a>善女人闻说深般若波罗蜜，<a id="a-EU"></a>信心清净，<a id="a-EV"></a>恭敬爱乐，<a id="a-EW"></a>则为信心清净，<a id="a-EX"></a>恭敬爱乐过去、<a id="a-EY"></a>未来、<a id="a-EZ"></a>现在诸佛已。</p>
  <p id="aEa">“阿难，<a id="a-Eb"></a>汝爱乐佛，<a id="a-Ec"></a>不舍离，<a id="a-Ed"></a>当爱乐般若波罗蜜莫舍离！<a id="a-Ee"></a>阿难，<a id="a-Ef"></a>深般若波罗蜜，<a id="a-Eg"></a>乃至一句，<a id="a-Eh"></a>不应令失！<a id="a-Ei"></a>阿难，<a id="a-Ej"></a>我说嘱累因缘甚多，<a id="a-Ek"></a>今但略说。<a id="a-El"></a>如我为世尊，<a id="a-Em"></a>般若波罗蜜亦是世尊。<a id="a-En"></a>以是故，<a id="a-Eo"></a>阿难，<a id="a-Ep"></a>种种因缘嘱累汝般若波罗蜜。<a id="a-Eq"></a>阿难，<a id="a-Er"></a>今我于一切世间天、<a id="a-Es"></a>人、<a id="a-Et"></a>阿修罗中嘱累汝！<a id="a-Eu"></a>诸欲不舍佛、<a id="a-Ev"></a>不舍法、<a id="a-Ew"></a>不舍僧，<a id="a-Ex"></a>不舍过去、<a id="a-Ey"></a>未来、<a id="a-Ez"></a>现在诸佛阿耨多罗三藐三菩提者，<a id="a-F0"></a>慎莫舍般若波罗蜜！<a id="a-F1"></a>阿难，<a id="a-F2"></a>是我所教化弟子法。</p>
  <p id="aF3">“阿难，<a id="a-F4"></a>若善男子、<a id="a-F5"></a>善女人受持深般若波罗蜜，<a id="a-F6"></a>读诵、<a id="a-F7"></a>说、<a id="a-F8"></a>正忆念，<a id="a-F9"></a>复为他人种种广说其义，<a id="a-FA"></a>开示、<a id="a-FB"></a>演畅，<a id="a-FC"></a>分别令易解，<a id="a-FD"></a>是善男子、<a id="a-FE"></a>善女人疾得阿耨多罗三藐三菩提，<a id="a-FF"></a>疾近萨婆若。<a id="a-FG"></a>何以故？<a id="a-FH"></a>般若波罗蜜中生诸佛阿耨多罗三藐三菩提。<a id="a-FI"></a>阿难，<a id="a-FJ"></a>过去、<a id="a-FK"></a>未来诸佛阿耨多罗三藐三菩提，<a id="a-FL"></a>皆从般若波罗蜜中生；<a id="a-FM"></a>今现在东方、<a id="a-FN"></a>南方、<a id="a-FO"></a>西方、<a id="a-FP"></a>北方，<a id="a-FQ"></a>四维、<a id="a-FR"></a>上下，<a id="a-FS"></a>诸佛阿耨多罗三藐三菩提，<a id="a-FT"></a>亦从般若波罗蜜生。<a id="a-FU"></a>以是故，<a id="a-FV"></a>阿难，<a id="a-FW"></a>诸菩萨摩诃萨欲得阿耨多罗三藐三菩提，<a id="a-FX"></a>应当学六波罗蜜！<a id="a-FY"></a>何以故？<a id="a-FZ"></a>阿难，<a id="a-Fa"></a>六波罗蜜是菩萨摩诃萨母，<a id="a-Fb"></a>生诸菩萨故。<a id="a-Fc"></a>阿难，<a id="a-Fd"></a>若有菩萨摩诃萨学是六波罗蜜，<a id="a-Fe"></a>皆当得阿耨多罗三藐三菩提。<a id="a-Ff"></a>以是故，<a id="a-Fg"></a>我以六波罗蜜倍复嘱累汝！</p>
  <p id="aFh">“阿难，<a id="a-Fi"></a>是六波罗蜜是诸佛无尽法藏。<a id="a-Fj"></a>阿难，<a id="a-Fk"></a>十方诸佛现在说法，<a id="a-Fl"></a>皆从六波罗蜜法藏中出；<a id="a-Fm"></a>过去诸佛亦从六波罗蜜中学，<a id="a-Fn"></a>得阿耨多罗三藐三菩提；<a id="a-Fo"></a>未来诸佛亦从六波罗蜜中学，<a id="a-Fp"></a>得阿耨多罗三藐三菩提。<a id="a-Fq"></a>过去、<a id="a-Fr"></a>未来、<a id="a-Fs"></a>现在诸佛弟子皆从六波罗蜜中学，<a id="a-Ft"></a>得灭度，<a id="a-Fu"></a>已得、<a id="a-Fv"></a>今得、<a id="a-Fw"></a>当得灭度。<a id="a-Fx"></a>阿难，<a id="a-Fy"></a>汝为声闻人说法，<a id="a-Fz"></a>令三千大千世界中众生皆得阿罗汉果证，<a id="a-G0"></a>犹未为我弟子事；<a id="a-G1"></a>汝若以般若波罗蜜相应一句教菩萨摩诃萨，<a id="a-G2"></a>则为我弟子事我亦欢喜，<a id="a-G3"></a>胜教三千大千世界中众生令得阿罗汉果。</p>
  <p id="aG4">“复次，<a id="a-G5"></a>阿难，<a id="a-G6"></a>是三千大千世界中众生，<a id="a-G7"></a>不前不后，<a id="a-G8"></a>一时皆得阿罗汉果证。<a id="a-G9"></a>是诸阿罗汉，<a id="a-GA"></a>行布施功德，<a id="a-GB"></a>持戒、<a id="a-GC"></a>禅定功德，<a id="a-GD"></a>是功德多不？<a id="a-GE"></a>”</p>
  <p id="aGF">阿难言：<a id="a-GG"></a>“甚多！<a id="a-GH"></a>世尊。<a id="a-GI"></a>”</p>
  <p id="aGJ">佛言：<a id="a-GK"></a>“阿难，<a id="a-GL"></a>不如弟子以般若波罗蜜相应法为菩萨摩诃萨说，<a id="a-GM"></a>乃至一日，<a id="a-GN"></a>其福多！<a id="a-GO"></a>置一日，<a id="a-GP"></a>但半日；<a id="a-GQ"></a>置半日，<a id="a-GR"></a>但一食顷；<a id="a-GS"></a>置一食顷，<a id="a-GT"></a>但须臾间说，<a id="a-GU"></a>其福多！<a id="a-GV"></a>何以故？<a id="a-GW"></a>菩萨摩诃萨善根，<a id="a-GX"></a>胜一切声闻、<a id="a-GY"></a>辟支佛故。<a id="a-GZ"></a>菩萨摩诃萨自欲得阿耨多罗三藐三菩提，<a id="a-Ga"></a>亦示教利喜他人令得阿耨多罗三藐三菩提。<a id="a-Gb"></a>阿难，<a id="a-Gc"></a>如是菩萨行六波罗蜜，<a id="a-Gd"></a>行四念处，<a id="a-Ge"></a>乃至行一切种智，<a id="a-Gf"></a>增益善根，<a id="a-Gg"></a>若不得阿耨多罗三藐三菩提，<a id="a-Gh"></a>无有是处！<a id="a-Gi"></a>”</p>
  <p id="aGj">说是般若波罗蜜品时，<a id="a-Gk"></a>佛在四众中，<a id="a-Gl"></a>天、<a id="a-Gm"></a>人、<a id="a-Gn"></a>龙、<a id="a-Go"></a>鬼神、<a id="a-Gp"></a>紧那罗、<a id="a-Gq"></a>摩睺罗伽等，<a id="a-Gr"></a>于大众前而现神足变化：<a id="a-Gs"></a>一切大众皆见阿閦佛，<a id="a-Gt"></a>比丘僧围绕说法，<a id="a-Gu"></a>大众譬如大海，<a id="a-Gv"></a>皆是阿罗汉；<a id="a-Gw"></a>漏尽无烦恼，<a id="a-Gx"></a>皆得自在；<a id="a-Gy"></a>得好解脱，<a id="a-Gz"></a>心解脱，<a id="a-H0"></a>慧解脱；<a id="a-H1"></a>其心调柔，<a id="a-H2"></a>譬如大象；<a id="a-H3"></a>所作已办，<a id="a-H4"></a>逮得己利，<a id="a-H5"></a>尽诸有结，<a id="a-H6"></a>正智得解脱；<a id="a-H7"></a>一切心心数法中得自在。<a id="a-H8"></a>及诸菩萨摩诃萨无量功德成就。<a id="a-H9"></a>尔时，<a id="a-HA"></a>佛摄神足，<a id="a-HB"></a>一切大众不复见阿閦佛、<a id="a-HC"></a>声闻人，<a id="a-HD"></a>菩萨摩诃萨及其世界，<a id="a-HE"></a>不与眼作对。<a id="a-HF"></a>何以故？<a id="a-HG"></a>佛摄神足故。</p>
  <p id="aHH">尔时，<a id="a-HI"></a>佛告阿难：<a id="a-HJ"></a>“如是，<a id="a-HK"></a>阿难，<a id="a-HL"></a>一切法不与眼作对，<a id="a-HM"></a>法法不相见，<a id="a-HN"></a>法法不相知。<a id="a-HO"></a>如是，<a id="a-HP"></a>阿难，<a id="a-HQ"></a>如阿閦佛、<a id="a-HR"></a>弟子、<a id="a-HS"></a>菩萨、<a id="a-HT"></a>世界，<a id="a-HU"></a>不与眼作对。<a id="a-HV"></a>如是，<a id="a-HW"></a>阿难，<a id="a-HX"></a>一切法不与眼作对，<a id="a-HY"></a>法法不相知，<a id="a-HZ"></a>法法不相见。<a id="a-Ha"></a>何以故？<a id="a-Hb"></a>一切法无知、<a id="a-Hc"></a>无见，<a id="a-Hd"></a>无作、<a id="a-He"></a>无动，<a id="a-Hf"></a>不可捉，<a id="a-Hg"></a>不可思议；<a id="a-Hh"></a>如幻人无受、<a id="a-Hi"></a>无觉、<a id="a-Hj"></a>无真实。<a id="a-Hk"></a>菩萨摩诃萨如是行，<a id="a-Hl"></a>为行般若波罗蜜，<a id="a-Hm"></a>亦不著诸法。<a id="a-Hn"></a>阿难，<a id="a-Ho"></a>菩萨摩诃萨如是学，<a id="a-Hp"></a>名为学般若波罗蜜。<a id="a-Hq"></a>欲得诸波罗蜜，<a id="a-Hr"></a>当学般若波罗蜜。<a id="a-Hs"></a>何以故？<a id="a-Ht"></a>如是学名为第一学、<a id="a-Hu"></a>最上学、<a id="a-Hv"></a>微妙学。<a id="a-Hw"></a>如是学，<a id="a-Hx"></a>安乐利益一切世间，<a id="a-Hy"></a>无护者为作护。<a id="a-Hz"></a>是诸佛所学，<a id="a-I0"></a>诸佛住是学中能以右手举三千大千世界，<a id="a-I1"></a>还著本处，<a id="a-I2"></a>是中众生无觉知者。<a id="a-I3"></a>何以故？<a id="a-I4"></a>阿难，<a id="a-I5"></a>诸佛学是般若波罗蜜，<a id="a-I6"></a>过去、<a id="a-I7"></a>未来、<a id="a-I8"></a>现在法中得无碍智见。<a id="a-I9"></a>阿难，<a id="a-IA"></a>般若波罗蜜于诸学中最尊第一、<a id="a-IB"></a>微妙无上。<a id="a-IC"></a>阿难，<a id="a-ID"></a>若有人欲得般若波罗蜜边际，<a id="a-IE"></a>为欲得虚空边际。<a id="a-IF"></a>何以故？<a id="a-IG"></a>阿难，<a id="a-IH"></a>般若波罗蜜无有量，<a id="a-II"></a>我初不说般若波罗蜜量，<a id="a-IJ"></a>名众、<a id="a-IK"></a>句众、<a id="a-IL"></a>字众是有量，<a id="a-IM"></a>般若波罗蜜无有量。<a id="a-IN"></a>”</p>
  <p id="aIO">阿难白佛言：<a id="a-IP"></a>“世尊，<a id="a-IQ"></a>般若波罗蜜何以故无有量？<a id="a-IR"></a>”</p>
  <p id="aIS">佛告阿难：<a id="a-IT"></a>“般若波罗蜜无尽故无有量，<a id="a-IU"></a>般若波罗蜜离故无有量。<a id="a-IV"></a>阿难，<a id="a-IW"></a>过去诸佛皆学是般若波罗蜜得度，<a id="a-IX"></a>般若波罗蜜故不尽；<a id="a-IY"></a>未来世诸佛亦学是般若波罗蜜得度，<a id="a-IZ"></a>是般若波罗蜜故不尽；<a id="a-Ia"></a>现在十方诸佛皆学是般若波罗蜜得度，<a id="a-Ib"></a>般若波罗蜜故不尽：<a id="a-Ic"></a>已不尽，<a id="a-Id"></a>今不尽，<a id="a-Ie"></a>当不尽。<a id="a-If"></a>阿难，<a id="a-Ig"></a>欲尽般若波罗蜜，<a id="a-Ih"></a>为欲尽虚空。<a id="a-Ii"></a>般若波罗蜜不可尽，<a id="a-Ij"></a>已不尽，<a id="a-Ik"></a>今不尽，<a id="a-Il"></a>当不尽。<a id="a-Im"></a>禅波罗蜜乃至檀波罗蜜不可尽，<a id="a-In"></a>已不尽，<a id="a-Io"></a>今不尽，<a id="a-Ip"></a>当不尽；<a id="a-Iq"></a>乃至一切种智亦如是。<a id="a-Ir"></a>何以故？<a id="a-Is"></a>是一切法皆无生，<a id="a-It"></a>若法无生，<a id="a-Iu"></a>云何有尽？<a id="a-Iv"></a>”</p>
  <p id="aIw">尔时，<a id="a-Ix"></a>佛出覆面舌相，<a id="a-Iy"></a>告阿难：<a id="a-Iz"></a>“从今日，<a id="a-J0"></a>于四众中广演、<a id="a-J1"></a>开示、<a id="a-J2"></a>分别般若波罗蜜，<a id="a-J3"></a>当令分明易解！<a id="a-J4"></a>何以故？<a id="a-J5"></a>是深般若波罗蜜中广说诸法相。<a id="a-J6"></a>是中求声闻、<a id="a-J7"></a>辟支佛，<a id="a-J8"></a>求佛者，<a id="a-J9"></a>皆当于中学！<a id="a-JA"></a>学已，<a id="a-JB"></a>各得成就。<a id="a-JC"></a>阿难，<a id="a-JD"></a>是深般若波罗蜜则是一切字门。<a id="a-JE"></a>行是深般若波罗蜜能入陀罗尼门，<a id="a-JF"></a>学是陀罗尼诸菩萨得一切乐说辩才。<a id="a-JG"></a>阿难，<a id="a-JH"></a>般若波罗蜜是三世诸佛妙法。<a id="a-JI"></a>以是故，<a id="a-JJ"></a>阿难，<a id="a-JK"></a>我为汝了了说：<a id="a-JL"></a>若有人受持深般若波罗蜜，<a id="a-JM"></a>读诵、<a id="a-JN"></a>亲近，<a id="a-JO"></a>是人则能持三世诸佛阿耨多罗三藐三菩提。<a id="a-JP"></a>阿难，<a id="a-JQ"></a>我说般若波罗蜜是行者足，<a id="a-JR"></a>汝持是般若波罗蜜陀罗尼故，<a id="a-JS"></a>则能持一切法。<a id="a-JT"></a>”</p>
  <p id="aJU">【论】问曰：<a id="a-JV"></a>释提桓因何以自疑所说，<a id="a-JW"></a>言我为随顺法，<a id="a-JX"></a>正答不？</p>
  <p id="aJY">答曰：<a id="a-JZ"></a>释提桓因非一切智人，<a id="a-Ja"></a>虽得初道，<a id="a-Jb"></a>三毒未尽，<a id="a-Jc"></a>犹有错谬！<a id="a-Jd"></a>而自筹量：<a id="a-Je"></a>我虽福德因缘为诸天主，<a id="a-Jf"></a>虽得圣道味，<a id="a-Jg"></a>而未有一切智；<a id="a-Jh"></a>一切漏未尽故，<a id="a-Ji"></a>所说或能错谬，<a id="a-Jj"></a>不自觉知，<a id="a-Jk"></a>是故问。</p>
  <p id="aJl">复次，<a id="a-Jm"></a>众中大有阿鞞跋致菩萨，<a id="a-Jn"></a>漏尽阿罗汉，<a id="a-Jo"></a>及离欲诸天；<a id="a-Jp"></a>是诸人见释提桓因与佛、<a id="a-Jq"></a>须菩提共问难，<a id="a-Jr"></a>心不怯弱。<a id="a-Js"></a>作是念：<a id="a-Jt"></a>是释提桓因漏尚未尽，<a id="a-Ju"></a>何能问难，<a id="a-Jv"></a>尽诸法边？<a id="a-Jw"></a>释提桓因以是事故，<a id="a-Jx"></a>问佛。</p>
  <p id="aJy">复次，<a id="a-Jz"></a>释提桓因自知所说诸法相无违错，<a id="a-K0"></a>求佛印可，<a id="a-K1"></a>使听者信受，<a id="a-K2"></a>故佛即可之。</p>
  <p id="aK3">问曰：<a id="a-K4"></a>佛何以可释提桓因说？</p>
  <p id="aK5">答曰：<a id="a-K6"></a>释提桓因虽非一切智人，<a id="a-K7"></a>常从佛闻，<a id="a-K8"></a>诵读力强，<a id="a-K9"></a>是故所说有理，<a id="a-KA"></a>佛便印可。<a id="a-KB"></a>佛说有三种慧：<a id="a-KC"></a>闻慧、<a id="a-KD"></a>思慧、<a id="a-KE"></a>修慧。<a id="a-KF"></a>有人闻慧、<a id="a-KG"></a>思慧明了故，<a id="a-KH"></a>能与修慧人问难。<a id="a-KI"></a>譬如乘船随流，<a id="a-KJ"></a>不自用力而疾于陆行；<a id="a-KK"></a>如阿难虽未离欲，<a id="a-KL"></a>未得甚深禅定，<a id="a-KM"></a>而能与佛、<a id="a-KN"></a>漏尽阿罗汉等论议，<a id="a-KO"></a>随法无违。</p>
  <p id="aKP">释提桓因白佛言：<a id="a-KQ"></a>世尊，<a id="a-KR"></a>须菩提好乐说空，<a id="a-KS"></a>善巧说空，<a id="a-KT"></a>于诸弟子中最为第一。<a id="a-KU"></a>有所言说，<a id="a-KV"></a>皆趣向空、<a id="a-KW"></a>无相、<a id="a-KX"></a>无作，<a id="a-KY"></a>所谓四念处，<a id="a-KZ"></a>乃至阿耨多罗三藐三菩提，<a id="a-Ka"></a>是法中皆和合毕竟空说。<a id="a-Kb"></a>佛语释提桓因：<a id="a-Kc"></a>须菩提是行毕竟空人，<a id="a-Kd"></a>世世修集，<a id="a-Ke"></a>非但今世。<a id="a-Kf"></a>是人以空解脱门入道，<a id="a-Kg"></a>亦以此门教化众生。<a id="a-Kh"></a>是人若入深空法，<a id="a-Ki"></a>尚不得法，<a id="a-Kj"></a>何况行是法者？<a id="a-Kk"></a>如经说檀波罗蜜不可得，<a id="a-Kl"></a>何况行檀者？<a id="a-Km"></a>乃至八十随形好不可得，<a id="a-Kn"></a>何况得八十种随形好者？<a id="a-Ko"></a>须菩提所行空行，<a id="a-Kp"></a>欲比菩萨空行，<a id="a-Kq"></a>百分不及一。</p>
  <p id="aKr">问曰：<a id="a-Ks"></a>法空、<a id="a-Kt"></a>众生空，<a id="a-Ku"></a>复有何不尽，<a id="a-Kv"></a>而言百分不及一？</p>
  <p id="aKw">答曰：<a id="a-Kx"></a>佛此中自说：<a id="a-Ky"></a>除佛，<a id="a-Kz"></a>诸声闻、<a id="a-L0"></a>辟支佛无有及菩萨者。<a id="a-L1"></a>诸法实相有种种名字：<a id="a-L2"></a>或说空，<a id="a-L3"></a>或说毕竟空，<a id="a-L4"></a>或说般若波罗蜜，<a id="a-L5"></a>或名阿耨多罗三藐三菩提。<a id="a-L6"></a>此中说诸法实相，<a id="a-L7"></a>名为空行。<a id="a-L8"></a>如一切声闻弟子中，<a id="a-L9"></a>须菩提空行最胜。<a id="a-LA"></a>如是，<a id="a-LB"></a>除佛，<a id="a-LC"></a>诸菩萨空行胜于二乘。<a id="a-LD"></a>何以故？<a id="a-LE"></a>智慧分别利钝，<a id="a-LF"></a>入有深浅故，<a id="a-LG"></a>皆名得诸法实相，<a id="a-LH"></a>但利根者得之了了。<a id="a-LI"></a>譬如破闇故燃灯，<a id="a-LJ"></a>更有大灯，<a id="a-LK"></a>明则转胜；<a id="a-LL"></a>当知先灯虽照，<a id="a-LM"></a>微闇不尽；<a id="a-LN"></a>若尽，<a id="a-LO"></a>后灯则无用。<a id="a-LP"></a>行空者亦如是，<a id="a-LQ"></a>虽俱得道，<a id="a-LR"></a>智慧有利钝故，<a id="a-LS"></a>无明有尽不尽；<a id="a-LT"></a>唯有佛智慧，<a id="a-LU"></a>能尽诸无明。</p>
  <p id="aLV">复次，<a id="a-LW"></a>声闻、<a id="a-LX"></a>辟支佛无慈悲心，<a id="a-LY"></a>无度众生心，<a id="a-LZ"></a>无净佛世界，<a id="a-La"></a>无无量佛法愿，<a id="a-Lb"></a>无转法轮度众生，<a id="a-Lc"></a>亦无入无余涅槃乃至遗法度众生愿，<a id="a-Ld"></a>无有三世度众生心，<a id="a-Le"></a>所谓菩萨时、<a id="a-Lf"></a>作佛时、<a id="a-Lg"></a>灭度时，<a id="a-Lh"></a>非但以空行故，<a id="a-Li"></a>与菩萨等。</p>
  <p id="aLj">复次，<a id="a-Lk"></a>二乘得空，<a id="a-Ll"></a>有分有量；<a id="a-Lm"></a>诸佛、<a id="a-Ln"></a>菩萨无分无量。<a id="a-Lo"></a>如渴者饮河，<a id="a-Lp"></a>不过自足，<a id="a-Lq"></a>何得言俱行空不应有异？<a id="a-Lr"></a>又如毛孔之空，<a id="a-Ls"></a>欲比十方空，<a id="a-Lt"></a>无有是理！<a id="a-Lu"></a>是故比佛、<a id="a-Lv"></a>菩萨，<a id="a-Lw"></a>千万亿分不及一。</p>
  <p id="aLx">佛分别是空行已，<a id="a-Ly"></a>告释提桓因：<a id="a-Lz"></a>若欲于一切众生最上，<a id="a-M0"></a>当行般若波罗蜜。<a id="a-M1"></a>此中佛自说因缘：<a id="a-M2"></a>菩萨学是般若波罗蜜空行，<a id="a-M3"></a>不取空相故，<a id="a-M4"></a>过于二地，<a id="a-M5"></a>得无生忍法，<a id="a-M6"></a>入菩萨位；<a id="a-M7"></a>入菩萨位故，<a id="a-M8"></a>具足佛法。<a id="a-M9"></a>佛法是菩萨道，<a id="a-MA"></a>菩萨道具足故，<a id="a-MB"></a>当得一切种智；<a id="a-MC"></a>得一切种智故，<a id="a-MD"></a>名为佛，<a id="a-ME"></a>断一切烦恼习人。<a id="a-MF"></a>是诸事，<a id="a-MG"></a>空行为根本。</p>
  <p id="aMH">问曰：<a id="a-MI"></a>涅槃是无量，<a id="a-MJ"></a>何以言二乘所得有量？</p>
  <p id="aMK">答曰：<a id="a-ML"></a>言智慧有分有量，<a id="a-MM"></a>不说诸法法性有量；<a id="a-MN"></a>不闻说大水喻耶？<a id="a-MO"></a>器有量，<a id="a-MP"></a>非水有量。<a id="a-MQ"></a>复次，<a id="a-MR"></a>量、<a id="a-MS"></a>无量相待法，<a id="a-MT"></a>于凡人是无量，<a id="a-MU"></a>佛皆能量。<a id="a-MV"></a>尔所分是须陀洹，<a id="a-MW"></a>乃至尔所分是阿罗汉、<a id="a-MX"></a>辟支佛、<a id="a-MY"></a>菩萨，<a id="a-MZ"></a>余残究尽法性是佛。</p>
  <p id="aMa">尔时，<a id="a-Mb"></a>会中诸天，<a id="a-Mc"></a>以天曼陀罗华散佛等，<a id="a-Md"></a>如经中说。</p>
  <p id="aMe">问曰：<a id="a-Mf"></a>华供养佛及僧，<a id="a-Mg"></a>是八百比丘何以独取供养佛？</p>
  <p id="aMh">答曰：<a id="a-Mi"></a>诸天所散华，<a id="a-Mj"></a>诸比丘当分所得堕衣上者，<a id="a-Mk"></a>见其色香甚妙，<a id="a-Ml"></a>因以发心供养于佛。<a id="a-Mm"></a>白言：<a id="a-Mn"></a>我从今日，<a id="a-Mo"></a>当行是无上行，<a id="a-Mp"></a>所谓毕竟空、<a id="a-Mq"></a>无相、<a id="a-Mr"></a>无作等，<a id="a-Ms"></a>为度一切众生故，<a id="a-Mt"></a>如佛所说，<a id="a-Mu"></a>二乘所不及。<a id="a-Mv"></a>尔时，<a id="a-Mw"></a>佛微笑。<a id="a-Mx"></a>微笑义，<a id="a-My"></a>如恒伽提婆品中说。<a id="a-Mz"></a>是八百比丘是善知识，<a id="a-N0"></a>行同心等，<a id="a-N1"></a>世世共修集功德故，<a id="a-N2"></a>一时作佛，<a id="a-N3"></a>皆同一字。<a id="a-N4"></a>五色天华供养佛故，<a id="a-N5"></a>世界中常雨五色天曼陀罗华。</p>
  <p id="aN6">佛因是事赞般若，<a id="a-N7"></a>作是言：<a id="a-N8"></a>阿难，<a id="a-N9"></a>欲行最上菩萨道，<a id="a-NA"></a>当行般若波罗蜜。<a id="a-NB"></a>阿难，<a id="a-NC"></a>若有善男子能行是深般若波罗蜜，<a id="a-ND"></a>当知是人人道中来，<a id="a-NE"></a>或兜率天上来。<a id="a-NF"></a>所以者何？<a id="a-NG"></a>三恶道中罪苦多故，<a id="a-NH"></a>不得行深般若；<a id="a-NI"></a>欲界天著净妙五欲，<a id="a-NJ"></a>心则狂惑不能行；<a id="a-NK"></a>色界天深著禅定味，<a id="a-NL"></a>故不能行；<a id="a-NM"></a>无色界无形，<a id="a-NN"></a>故不能行；<a id="a-NO"></a>鬼神道眼等根利，<a id="a-NP"></a>诸烦恼覆心故，<a id="a-NQ"></a>不能专行深般若；<a id="a-NR"></a>人道中苦差三恶道，<a id="a-NS"></a>乐不如诸天，<a id="a-NT"></a>眼等诸根浊重，<a id="a-NU"></a>身多地种故，<a id="a-NV"></a>能制苦乐意而行般若。<a id="a-NW"></a>兜率天上，<a id="a-NX"></a>常有一生补处菩萨，<a id="a-NY"></a>彼中诸天常闻说般若，<a id="a-NZ"></a>五欲虽多，<a id="a-Na"></a>法力胜。<a id="a-Nb"></a>是故说二处来：<a id="a-Nc"></a>若从他方佛世界来，<a id="a-Nd"></a>若此间有般若波罗蜜处来，<a id="a-Ne"></a>复次，<a id="a-Nf"></a>阿难，<a id="a-Ng"></a>若有求佛道者，<a id="a-Nh"></a>能问、<a id="a-Ni"></a>能信、<a id="a-Nj"></a>受持，<a id="a-Nk"></a>乃至正忆念，<a id="a-Nl"></a>当知是人，<a id="a-Nm"></a>佛常以佛眼见是诸人等。<a id="a-Nn"></a>应当作是念：<a id="a-No"></a>我等便是面从佛受，<a id="a-Np"></a>从佛发心种善根，<a id="a-Nq"></a>不从二乘发。<a id="a-Nr"></a>阿难，<a id="a-Ns"></a>若有人信心清净，<a id="a-Nt"></a>不可破坏者，<a id="a-Nu"></a>当知是人先世供养无量诸佛，<a id="a-Nv"></a>为善知识守护故能受持。</p>
  <p id="aNw">问曰：<a id="a-Nx"></a>佛亦名为宝，<a id="a-Ny"></a>亦名为无上福田。<a id="a-Nz"></a>若人从佛种善根，<a id="a-O0"></a>必以三乘法入涅槃不虚。<a id="a-O1"></a>如法华中说：<a id="a-O2"></a>有人或以一华，<a id="a-O3"></a>或以少香供养于佛，<a id="a-O4"></a>乃至一称南无佛，<a id="a-O5"></a>如是等人皆当作佛。<a id="a-O6"></a>若尔者，<a id="a-O7"></a>有人作是念：<a id="a-O8"></a>但行五波罗蜜，<a id="a-O9"></a>欲作佛时乃观空，<a id="a-OA"></a>何用常行般若波罗蜜，<a id="a-OB"></a>难知难得空行？</p>
  <p id="aOC">答曰：<a id="a-OD"></a>以是事故，<a id="a-OE"></a>佛自答阿难：<a id="a-OF"></a>于佛福田中虽不虚诳，<a id="a-OG"></a>要得三乘入涅槃，<a id="a-OH"></a>应当了了行六波罗蜜，<a id="a-OI"></a>乃至一切种智了了行故，<a id="a-OJ"></a>疾得佛道，<a id="a-OK"></a>不久受生死苦。<a id="a-OL"></a>般若有如是等利益功德故，<a id="a-OM"></a>应当行。<a id="a-ON"></a>阿难，<a id="a-OO"></a>般若有如是功德利益故，<a id="a-OP"></a>我嘱累汝。</p>
  <p id="aOQ">问曰：<a id="a-OR"></a>佛无所贪，<a id="a-OS"></a>乃至一切种智，<a id="a-OT"></a>佛无碍解脱，<a id="a-OU"></a>清净微妙，<a id="a-OV"></a>诸佛法犹尚不贪，<a id="a-OW"></a>何以故以般若波罗蜜殷勤嘱累阿难，<a id="a-OX"></a>似如贪惜？</p>
  <p id="aOY">答曰：<a id="a-OZ"></a>诸佛为利益众生故出世，<a id="a-Oa"></a>现三十二相、<a id="a-Ob"></a>八十种随形好、<a id="a-Oc"></a>无量光明、<a id="a-Od"></a>神足变化，<a id="a-Oe"></a>皆为众生故。<a id="a-Of"></a>第一利益众生，<a id="a-Og"></a>无过般若波罗蜜，<a id="a-Oh"></a>能尽诸苦故。<a id="a-Oi"></a>是般若波罗蜜因语言、<a id="a-Oj"></a>文字、<a id="a-Ok"></a>章句可得其义，<a id="a-Ol"></a>是故佛以般若经卷殷勤嘱累阿难。</p>
  <p id="aOm">复次，<a id="a-On"></a>有人见佛殷勤嘱累，<a id="a-Oo"></a>故言佛大事办，<a id="a-Op"></a>犹尚尊重般若，<a id="a-Oq"></a>是法必尊必妙。<a id="a-Or"></a>譬如大富长者命欲终时，<a id="a-Os"></a>以众宝与儿，<a id="a-Ot"></a>偏以如意宝珠殷勤嘱累：<a id="a-Ou"></a>汝勿以此宝自无定色，<a id="a-Ov"></a>质如虚空，<a id="a-Ow"></a>微妙难识故，<a id="a-Ox"></a>而不守护？<a id="a-Oy"></a>若失余宝为可，<a id="a-Oz"></a>此宝不可失也！<a id="a-P0"></a>大富长者是佛，<a id="a-P1"></a>以般若波罗蜜嘱累阿难，<a id="a-P2"></a>汝好受持守护，<a id="a-P3"></a>无令忘失！<a id="a-P4"></a>除般若，<a id="a-P5"></a>虽有十二部经，<a id="a-P6"></a>尽皆忘失，<a id="a-P7"></a>其过尚少；<a id="a-P8"></a>若失般若一句，<a id="a-P9"></a>其过大多！<a id="a-PA"></a>何以故？<a id="a-PB"></a>是深般若法藏，<a id="a-PC"></a>是十方三世诸佛母，<a id="a-PD"></a>能令人疾至佛道。<a id="a-PE"></a>如经中说：<a id="a-PF"></a>三世诸佛皆从般若得，<a id="a-PG"></a>乃至为声闻人说法，<a id="a-PH"></a>其中皆是赞般若事。</p>
  <p id="aPI">问曰：<a id="a-PJ"></a>说法令三千大千世界众生尽得阿罗汉，<a id="a-PK"></a>云何不如以般若一句教菩萨？</p>
  <p id="aPL">答曰：<a id="a-PM"></a>是事先虽答，<a id="a-PN"></a>今当更略说：<a id="a-PO"></a>是三千大千世界中众生虽皆得阿罗汉，<a id="a-PP"></a>自度其身，<a id="a-PQ"></a>不中作佛；<a id="a-PR"></a>若说般若一句，<a id="a-PS"></a>闻者得作佛故。<a id="a-PT"></a>如人种众果树，<a id="a-PU"></a>不如一人种一如意树，<a id="a-PV"></a>能随人所愿，<a id="a-PW"></a>如意皆得。<a id="a-PX"></a>复次，<a id="a-PY"></a>为声闻说法中，<a id="a-PZ"></a>无大慈大悲心，<a id="a-Pa"></a>大乘法中，<a id="a-Pb"></a>一句虽少，<a id="a-Pc"></a>有大慈悲；<a id="a-Pd"></a>声闻法中皆自为身，<a id="a-Pe"></a>大乘法中广为众生；<a id="a-Pf"></a>声闻法中无欲广知诸法心，<a id="a-Pg"></a>但欲疾离老病死，<a id="a-Ph"></a>大乘法中欲了了知一切法故；<a id="a-Pi"></a>声闻法功德有限量，<a id="a-Pj"></a>大乘法中欲尽诸功德，<a id="a-Pk"></a>无有遗余。<a id="a-Pl"></a>如是等大、<a id="a-Pm"></a>小差别；<a id="a-Pn"></a>譬如金刚虽小，<a id="a-Po"></a>能胜一切宝，<a id="a-Pp"></a>不得言少故不如多。<a id="a-Pq"></a>三千大千世界中阿罗汉福德，<a id="a-Pr"></a>比般若一句教菩萨，<a id="a-Ps"></a>一日乃至须臾，<a id="a-Pt"></a>其福甚多！<a id="a-Pu"></a>此中佛自说因缘：<a id="a-Pv"></a>是人自欲得阿耨多罗三藐三菩提，<a id="a-Pw"></a>亦教人令得；<a id="a-Px"></a>自行六波罗蜜诸功德，<a id="a-Py"></a>亦为人说。<a id="a-Pz"></a>菩萨集二处功德，<a id="a-Q0"></a>不得佛道，<a id="a-Q1"></a>无有是处。</p>
  <p id="aQ2">尔时，<a id="a-Q3"></a>佛欲明了是事故引证，<a id="a-Q4"></a>亦欲证一切法空，<a id="a-Q5"></a>不著是空法，<a id="a-Q6"></a>但怜愍众生故嘱累。<a id="a-Q7"></a>如阿閦佛大众庄严，<a id="a-Q8"></a>不与眼作对；<a id="a-Q9"></a>一切法不与眼作对，<a id="a-QA"></a>亦如是。<a id="a-QB"></a>肉眼、<a id="a-QC"></a>天眼所见，<a id="a-QD"></a>皆是作法，<a id="a-QE"></a>虚诳不实。<a id="a-QF"></a>慧眼、<a id="a-QG"></a>法眼、<a id="a-QH"></a>佛眼，<a id="a-QI"></a>皆是无相无为法，<a id="a-QJ"></a>故不可见；<a id="a-QK"></a>若不可见，<a id="a-QL"></a>亦不可知。<a id="a-QM"></a>无作等亦如是。<a id="a-QN"></a>所见阿閦佛会，<a id="a-QO"></a>如幻、<a id="a-QP"></a>如梦；<a id="a-QQ"></a>能如是观诸法，<a id="a-QR"></a>是名菩萨行般若，<a id="a-QS"></a>名无所著。<a id="a-QT"></a>佛所嘱累亦无所著，<a id="a-QU"></a>但以大慈悲故，<a id="a-QV"></a>赞是般若。<a id="a-QW"></a>一切法虽是不可思议相，<a id="a-QX"></a>而以利益众生故赞叹，<a id="a-QY"></a>作是言：<a id="a-QZ"></a>阿难，<a id="a-Qa"></a>如是学，<a id="a-Qb"></a>为学般若；<a id="a-Qc"></a>若欲得一切诸波罗蜜，<a id="a-Qd"></a>当学般若波罗蜜。<a id="a-Qe"></a>如是等，<a id="a-Qf"></a>如经广说。</p>
  <p id="aQg">佛以无量赞般若，<a id="a-Qh"></a>佛智慧不可尽，<a id="a-Qi"></a>般若功德亦不可尽。<a id="a-Qj"></a>何以故？<a id="a-Qk"></a>般若波罗蜜无量相故。<a id="a-Ql"></a>名众等言语章句、<a id="a-Qm"></a>卷数有量，<a id="a-Qn"></a>如小品、<a id="a-Qo"></a>放光、<a id="a-Qp"></a>光赞等般若波罗蜜经卷章句，<a id="a-Qq"></a>有限有量；<a id="a-Qr"></a>般若波罗蜜义无量。<a id="a-Qs"></a>阿难问：<a id="a-Qt"></a>般若波罗蜜云何无量？<a id="a-Qu"></a>佛答：<a id="a-Qv"></a>般若波罗蜜相自离，<a id="a-Qw"></a>离故从本已来不生不集，<a id="a-Qx"></a>不生不集故不尽不灭。<a id="a-Qy"></a>此中佛自说因缘：<a id="a-Qz"></a>过去无量阿僧祇诸佛及弟子，<a id="a-R0"></a>用是般若波罗蜜照明十方，<a id="a-R1"></a>度无量众生，<a id="a-R2"></a>皆共入无余涅槃，<a id="a-R3"></a>般若波罗蜜故不尽；<a id="a-R4"></a>未来、<a id="a-R5"></a>现在亦如是。<a id="a-R6"></a>譬如有人欲尽虚空，<a id="a-R7"></a>虚空不可尽；<a id="a-R8"></a>般若波罗蜜等诸功德，<a id="a-R9"></a>乃至一切种智亦如是，<a id="a-RA"></a>今不尽，<a id="a-RB"></a>已不尽，<a id="a-RC"></a>当不尽。<a id="a-RD"></a>有人知过去不尽，<a id="a-RE"></a>谓未来、<a id="a-RF"></a>现在有尽，<a id="a-RG"></a>是故说三世不可尽。<a id="a-RH"></a>何以故？<a id="a-RI"></a>诸法本无生，<a id="a-RJ"></a>云何当尽？<a id="a-RK"></a>佛知般若是真无尽，<a id="a-RL"></a>为名字语言句众有尽故嘱累。<a id="a-RM"></a>如人以香油瓶嘱累弟子，<a id="a-RN"></a>虽不惜瓶，<a id="a-RO"></a>为受持香油故。<a id="a-RP"></a>语言能持义，<a id="a-RQ"></a>亦如是；<a id="a-RR"></a>若失语言，<a id="a-RS"></a>则义不可得。</p>
  <p id="aRT">尔时，<a id="a-RU"></a>佛为人信受般若故，<a id="a-RV"></a>出舌相覆面，<a id="a-RW"></a>告阿难：<a id="a-RX"></a>我今于四众中嘱累汝般若，<a id="a-RY"></a>汝当为众生解说、<a id="a-RZ"></a>显示、<a id="a-Ra"></a>分别令易解。<a id="a-Rb"></a>所以现舌相者，<a id="a-Rc"></a>世间相法，<a id="a-Rd"></a>舌能覆鼻，<a id="a-Re"></a>是不妄语相，<a id="a-Rf"></a>何况覆面！<a id="a-Rg"></a>是故佛示众生：<a id="a-Rh"></a>我从父母生身，<a id="a-Ri"></a>有此舌相，<a id="a-Rj"></a>欲以般若波罗蜜令汝信解，<a id="a-Rk"></a>以汝等未得一切智，<a id="a-Rl"></a>不能遍知，<a id="a-Rm"></a>欲令汝等信故，<a id="a-Rn"></a>非以神通力所现。<a id="a-Ro"></a>佛于甚深妙法，<a id="a-Rp"></a>智慧、<a id="a-Rq"></a>禅定中犹尚不著，<a id="a-Rr"></a>何况世间八法，<a id="a-Rs"></a>供养利故而作虚诳！<a id="a-Rt"></a>于一切法中，<a id="a-Ru"></a>如鸟飞虚空，<a id="a-Rv"></a>无所触碍，<a id="a-Rw"></a>但以本愿誓度众生，<a id="a-Rx"></a>大悲心怜愍一切故，<a id="a-Ry"></a>以第一利般若波罗蜜，<a id="a-Rz"></a>殷勤嘱累汝。</p>
  <p id="aS0">复次，<a id="a-S1"></a>阿难，<a id="a-S2"></a>是行深般若波罗蜜者，<a id="a-S3"></a>能入一切文字陀罗尼，<a id="a-S4"></a>因一字即入毕竟空，<a id="a-S5"></a>是名文字陀罗尼。<a id="a-S6"></a>如先陀罗尼中说。<a id="a-S7"></a>诸文字法，<a id="a-S8"></a>皆因般若波罗蜜得；<a id="a-S9"></a>余闻持等诸陀罗尼，<a id="a-SA"></a>亦皆从学般若波罗蜜得。<a id="a-SB"></a>菩萨得诸陀罗尼已，<a id="a-SC"></a>得种种乐说辩才，<a id="a-SD"></a>无量阿僧祇劫，<a id="a-SE"></a>说一句义不可尽，<a id="a-SF"></a>是名三世诸佛真法，<a id="a-SG"></a>更无异法。<a id="a-SH"></a>又复阿难，<a id="a-SI"></a>般若是十方三世诸佛妙法，<a id="a-SJ"></a>如一门城，<a id="a-SK"></a>四方来者，<a id="a-SL"></a>无异门入。<a id="a-SM"></a>阿难，<a id="a-SN"></a>我今为汝了了说：<a id="a-SO"></a>若有人受持般若，<a id="a-SP"></a>非但受持我法，<a id="a-SQ"></a>是人受持三世诸佛阿耨多罗三藐三菩提。<a id="a-SR"></a>阿难，<a id="a-SS"></a>是般若波罗蜜我处处说，<a id="a-ST"></a>是行者足。<a id="a-SU"></a>所以者何？<a id="a-SV"></a>菩萨得是般若能行菩萨道。<a id="a-SW"></a>阿难，<a id="a-SX"></a>汝得是般若波罗蜜陀罗尼故，<a id="a-SY"></a>能持一切佛所说法。</p>
  <p id="aSZ">问曰：<a id="a-Sa"></a>以闻持陀罗尼力故能持，<a id="a-Sb"></a>何以言得般若故，<a id="a-Sc"></a>能持一切诸佛法？</p>
  <p id="aSd">答曰：<a id="a-Se"></a>闻持陀罗尼，<a id="a-Sf"></a>能持有数有量法，<a id="a-Sg"></a>世间亦有，<a id="a-Sh"></a>如须尸摩外道，<a id="a-Si"></a>亦得闻持陀罗尼，<a id="a-Sj"></a>是人虽少时得，<a id="a-Sk"></a>久则忘失；<a id="a-Sl"></a>从般若得陀罗尼，<a id="a-Sm"></a>广受持诸法，<a id="a-Sn"></a>终不忘失，<a id="a-So"></a>以是为差别。</p>
  <p id="aSp">问曰：<a id="a-Sq"></a>般若便是波罗蜜，<a id="a-Sr"></a>何以名为陀罗尼？</p>
  <p id="aSs">答曰：<a id="a-St"></a>诸法实相是般若，<a id="a-Su"></a>能种种利益众生爱念故，<a id="a-Sv"></a>作种种名，<a id="a-Sw"></a>如佛有十号等。<a id="a-Sx"></a>文字般若波罗蜜亦如是：<a id="a-Sy"></a>能到一切诸智慧边，<a id="a-Sz"></a>是名为般若波罗蜜；<a id="a-T0"></a>菩萨行般若作佛已，<a id="a-T1"></a>变名为阿耨多罗三藐三菩提；<a id="a-T2"></a>若在小乘心中，<a id="a-T3"></a>但名为三十七品，<a id="a-T4"></a>三解脱门；<a id="a-T5"></a>若人欲得闻而不忘，<a id="a-T6"></a>在是人心中名为陀罗尼。<a id="a-T7"></a>是故佛说如意珠譬喻，<a id="a-T8"></a>随前物色变为名。<a id="a-T9"></a>佛如是种种说般若大功德。</p>
 </body>
</html>