<!doctype html>
<html id="z3IBVGdtt" data-ver="1652">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第四十二</h1>
  <h2 id="a2">释集散品第九</h2>
  <p id="a3">【经】尔时，<a id="a-4"></a>慧命须菩提白佛言：<a id="a-5"></a>“世尊，<a id="a-6"></a>我不觉、<a id="a-7"></a>不得是菩萨行般若波罗蜜，<a id="a-8"></a>当为谁说般若波罗蜜？<a id="a-9"></a>世尊，<a id="a-A"></a>我不得一切诸法集散，<a id="a-B"></a>若我为菩萨作字言菩萨，<a id="a-C"></a>或当有悔！<a id="a-D"></a>世尊，<a id="a-E"></a>是字不住，<a id="a-F"></a>亦不不住。<a id="a-G"></a>何以故？<a id="a-H"></a>是字无所有故。<a id="a-I"></a>以是故，<a id="a-J"></a>是字不住，<a id="a-K"></a>亦不不住。<a id="a-L"></a>世尊，<a id="a-M"></a>我不得色集散，<a id="a-N"></a>乃至识集散，<a id="a-O"></a>若不可得，<a id="a-P"></a>云何当作名字？<a id="a-Q"></a>世尊，<a id="a-R"></a>以是因缘故，<a id="a-S"></a>是字不住，<a id="a-T"></a>亦不不住。<a id="a-U"></a>何以故？<a id="a-V"></a>是字无所有故。<a id="a-W"></a>世尊，<a id="a-X"></a>我亦不得眼集散，<a id="a-Y"></a>乃至意集散，<a id="a-Z"></a>若不可得，<a id="a-a"></a>云何当作名字，<a id="a-b"></a>言是菩萨？<a id="a-c"></a>世尊，<a id="a-d"></a>是眼名字，<a id="a-e"></a>乃至意名字，<a id="a-f"></a>不住，<a id="a-g"></a>亦不不住。<a id="a-h"></a>何以故？<a id="a-i"></a>是名字无所有故，<a id="a-j"></a>以是故，<a id="a-k"></a>是字不住，<a id="a-l"></a>亦不不住。<a id="a-m"></a>世尊，<a id="a-n"></a>我不得色集散，<a id="a-o"></a>乃至法集散，<a id="a-p"></a>若不可得，<a id="a-q"></a>云何当作名字，<a id="a-r"></a>言是菩萨？<a id="a-s"></a>世尊，<a id="a-t"></a>是色字乃至法字，<a id="a-u"></a>不住，<a id="a-v"></a>亦不不住。<a id="a-w"></a>何以故？<a id="a-x"></a>是字无所有故，<a id="a-y"></a>以是故，<a id="a-z"></a>是字不住，<a id="a-10"></a>亦不不住。<a id="a-11"></a>眼识乃至意识，<a id="a-12"></a>眼触乃至意触，<a id="a-13"></a>眼触因缘生受，<a id="a-14"></a>乃至意触因缘生受，<a id="a-15"></a>亦如是。<a id="a-16"></a>世尊，<a id="a-17"></a>我不得无明集散，<a id="a-18"></a>乃至不得老死集散。<a id="a-19"></a>世尊，<a id="a-1A"></a>我不得无明尽集散，<a id="a-1B"></a>乃至不得老死尽集散。<a id="a-1C"></a>世尊，<a id="a-1D"></a>我不得淫、<a id="a-1E"></a>怒、<a id="a-1F"></a>痴集散，<a id="a-1G"></a>诸邪见集散，<a id="a-1H"></a>皆亦如是。<a id="a-1I"></a>世尊，<a id="a-1J"></a>我不得六波罗蜜集散，<a id="a-1K"></a>四念处集散，<a id="a-1L"></a>乃至八圣道分集散，<a id="a-1M"></a>空、<a id="a-1N"></a>无相、<a id="a-1O"></a>无作集散，<a id="a-1P"></a>四禅、<a id="a-1Q"></a>四无量心、<a id="a-1R"></a>四无色定集散，<a id="a-1S"></a>念佛、<a id="a-1T"></a>念法、<a id="a-1U"></a>念僧、<a id="a-1V"></a>念戒、<a id="a-1W"></a>念舍、<a id="a-1X"></a>念天、<a id="a-1Y"></a>念善、<a id="a-1Z"></a>念入出息、<a id="a-1a"></a>念身、<a id="a-1b"></a>念死集散，<a id="a-1c"></a>我亦不得佛十力，<a id="a-1d"></a>乃至十八不共法集散。<a id="a-1e"></a>世尊，<a id="a-1f"></a>我若不得六波罗蜜，<a id="a-1g"></a>乃至十八不共法集散，<a id="a-1h"></a>云何当作字，<a id="a-1i"></a>言是菩萨？<a id="a-1j"></a>世尊，<a id="a-1k"></a>是字不住，<a id="a-1l"></a>亦不不住。<a id="a-1m"></a>何以故？<a id="a-1n"></a>是字无所有故，<a id="a-1o"></a>以是故，<a id="a-1p"></a>是字不住，<a id="a-1q"></a>亦不不住。<a id="a-1r"></a>世尊，<a id="a-1s"></a>我不得如梦五阴集散，<a id="a-1t"></a>我不得如响、<a id="a-1u"></a>如影、<a id="a-1v"></a>如焰、<a id="a-1w"></a>如化五阴集散，<a id="a-1x"></a>亦如上说。<a id="a-1y"></a>世尊，<a id="a-1z"></a>我不得离集散，<a id="a-20"></a>我不得寂灭、<a id="a-21"></a>不生不灭、<a id="a-22"></a>不示、<a id="a-23"></a>不垢不净集散。<a id="a-24"></a>世尊，<a id="a-25"></a>我不得如、<a id="a-26"></a>法性、<a id="a-27"></a>实际、<a id="a-28"></a>法相、<a id="a-29"></a>法位集散，<a id="a-2A"></a>亦如上说。<a id="a-2B"></a>我不得诸善、<a id="a-2C"></a>不善法集散，<a id="a-2D"></a>我不得有为无为法、<a id="a-2E"></a>有漏无漏法集散，<a id="a-2F"></a>过去、<a id="a-2G"></a>未来、<a id="a-2H"></a>现在法集散，<a id="a-2I"></a>不过去、<a id="a-2J"></a>不未来、<a id="a-2K"></a>不现在法集散。<a id="a-2L"></a>何等是不过去、<a id="a-2M"></a>不未来、<a id="a-2N"></a>不现在？<a id="a-2O"></a>所谓无为法。<a id="a-2P"></a>世尊，<a id="a-2Q"></a>我亦不得无为法集散。<a id="a-2R"></a>世尊，<a id="a-2S"></a>我亦不得佛集散。<a id="a-2T"></a>世尊，<a id="a-2U"></a>我亦不得十方如恒河沙等世界诸佛，<a id="a-2V"></a>及菩萨、<a id="a-2W"></a>声闻僧集散。<a id="a-2X"></a>世尊，<a id="a-2Y"></a>若我不得诸佛集散，<a id="a-2Z"></a>云何当教菩萨摩诃萨般若波罗蜜？<a id="a-2a"></a>世尊，<a id="a-2b"></a>是菩萨字不住，<a id="a-2c"></a>亦不不住。<a id="a-2d"></a>何以故？<a id="a-2e"></a>是字无所有故，<a id="a-2f"></a>以是故，<a id="a-2g"></a>是字不住，<a id="a-2h"></a>亦不不住。<a id="a-2i"></a>世尊，<a id="a-2j"></a>我不得是诸法实相集散，<a id="a-2k"></a>云何当与菩萨作字，<a id="a-2l"></a>言是菩萨？<a id="a-2m"></a>世尊，<a id="a-2n"></a>是诸法实相名字，<a id="a-2o"></a>不住，<a id="a-2p"></a>亦不不住。<a id="a-2q"></a>何以故？<a id="a-2r"></a>是名字无所有故，<a id="a-2s"></a>以是故，<a id="a-2t"></a>是名字不住，<a id="a-2u"></a>亦不不住。</p>
  <p id="a2v">【论】问曰：<a id="a-2w"></a>先品中已说不见菩萨、<a id="a-2x"></a>菩萨字、<a id="a-2y"></a>般若波罗蜜，<a id="a-2z"></a>一切诸法不内、<a id="a-30"></a>不外、<a id="a-31"></a>不中间等，<a id="a-32"></a>今何以重说？</p>
  <p id="a33">答曰：<a id="a-34"></a>有四种爱：<a id="a-35"></a>欲爱、<a id="a-36"></a>有爱、<a id="a-37"></a>非有爱、<a id="a-38"></a>法爱。<a id="a-39"></a>欲爱，<a id="a-3A"></a>易见其过不净等。<a id="a-3B"></a>有爱，<a id="a-3C"></a>无不净等，<a id="a-3D"></a>小难遣。<a id="a-3E"></a>非有爱，<a id="a-3F"></a>破有，<a id="a-3G"></a>破有似智慧故，<a id="a-3H"></a>难遣。<a id="a-3I"></a>法爱者，<a id="a-3J"></a>爱诸善法利益道者；<a id="a-3K"></a>法爱中过患难见，<a id="a-3L"></a>故重说。<a id="a-3M"></a>譬如小草加功少易除，<a id="a-3N"></a>大树功重难除。</p>
  <p id="a3O">复次，<a id="a-3P"></a>上法与此法，<a id="a-3Q"></a>有同有异：<a id="a-3R"></a>彼间说菩萨字不见，<a id="a-3S"></a>此中说菩萨字不觉、<a id="a-3T"></a>不得，<a id="a-3U"></a>以不觉、<a id="a-3V"></a>不得故不见，<a id="a-3W"></a>非是智慧力少故不见。</p>
  <p id="a3X">问曰：<a id="a-3Y"></a>未行般若波罗蜜时，<a id="a-3Z"></a>为有菩萨耶？<a id="a-3a"></a>今何以故言不见菩萨行般若波罗蜜？</p>
  <p id="a3b">答曰：<a id="a-3c"></a>从无始已来，<a id="a-3d"></a>众生不可得，<a id="a-3e"></a>非行般若波罗蜜故不可得。<a id="a-3f"></a>但以虚诳颠倒，<a id="a-3g"></a>凡夫人随是假名故谓为有；<a id="a-3h"></a>今行般若波罗蜜，<a id="a-3i"></a>灭颠倒虚诳，<a id="a-3j"></a>了知其无，<a id="a-3k"></a>非本有今无。<a id="a-3l"></a>本有今无，<a id="a-3m"></a>则堕断灭。</p>
  <p id="a3n">复次，<a id="a-3o"></a>须菩提心悔，<a id="a-3p"></a>畏破妄语戒。<a id="a-3q"></a>所以者何？<a id="a-3r"></a>佛法中一切诸法决定无我，<a id="a-3s"></a>而我说言有菩萨为说般若波罗蜜，<a id="a-3t"></a>则堕妄语罪，<a id="a-3u"></a>是故心悔。</p>
  <p id="a3v">复次，<a id="a-3w"></a>有心悔因缘：<a id="a-3x"></a>一切法以不可得空故皆空。<a id="a-3y"></a>所以者何？<a id="a-3z"></a>无集、<a id="a-40"></a>无散故。<a id="a-41"></a>譬如眼、<a id="a-42"></a>色因缘生眼识，<a id="a-43"></a>三事和合故生眼触，<a id="a-44"></a>眼触因缘中即生受、<a id="a-45"></a>想、<a id="a-46"></a>思等心数法。<a id="a-47"></a>是中邪忆念故，<a id="a-48"></a>生诸烦恼罪业；<a id="a-49"></a>正忆念故，<a id="a-4A"></a>生诸善法。<a id="a-4B"></a>善、<a id="a-4C"></a>恶业受六道果报，<a id="a-4D"></a>从是身边复种善、<a id="a-4E"></a>恶业，<a id="a-4F"></a>如是展转无穷，<a id="a-4G"></a>是名为集。<a id="a-4H"></a>余情亦如是。<a id="a-4I"></a>散者，<a id="a-4J"></a>是眼识等诸法，<a id="a-4K"></a>念念灭故，<a id="a-4L"></a>诸因缘离故。<a id="a-4M"></a>是眼识等法，<a id="a-4N"></a>生时无来处，<a id="a-4O"></a>非如田上谷，<a id="a-4P"></a>运致聚集；<a id="a-4Q"></a>若灭时无去处，<a id="a-4R"></a>非如散谷与民。<a id="a-4S"></a>是名略说诸法集散相。<a id="a-4T"></a>生时无所从来，<a id="a-4U"></a>散时无所从去，<a id="a-4V"></a>是诸法皆如幻化，<a id="a-4W"></a>但诳惑于眼！</p>
  <p id="a4X">问曰：<a id="a-4Y"></a>若尔，<a id="a-4Z"></a>有集散相，<a id="a-4a"></a>须菩提何以言不觉、<a id="a-4b"></a>不得？</p>
  <p id="a4c">答曰：<a id="a-4d"></a>无来处故，<a id="a-4e"></a>集不可得；<a id="a-4f"></a>无去处故，<a id="a-4g"></a>散不可得。</p>
  <p id="a4h">复次，<a id="a-4i"></a>生无故，<a id="a-4j"></a>集不可得；<a id="a-4k"></a>灭无故，<a id="a-4l"></a>散不可得。<a id="a-4m"></a>毕竟空故，<a id="a-4n"></a>集不可得；<a id="a-4o"></a>业因缘不失故，<a id="a-4p"></a>散不可得。</p>
  <p id="a4q">复次，<a id="a-4r"></a>观世间灭谛故，<a id="a-4s"></a>集不可得；<a id="a-4t"></a>观世间集谛故，<a id="a-4u"></a>散不可得。<a id="a-4v"></a>如是等义，<a id="a-4w"></a>当知集散不可得，<a id="a-4x"></a>云何当作菩萨字？<a id="a-4y"></a>若强为其名，<a id="a-4z"></a>是名亦无住，<a id="a-50"></a>亦无不住。</p>
  <p id="a51">问曰：<a id="a-52"></a>是名字何以故不住？</p>
  <p id="a53">答曰：<a id="a-54"></a>名字在法中住，<a id="a-55"></a>法空故名字无住处。<a id="a-56"></a>如车，<a id="a-57"></a>轮、<a id="a-58"></a>辋、<a id="a-59"></a>辐、<a id="a-5A"></a>毂等和合故有车名，<a id="a-5B"></a>若散是和合，<a id="a-5C"></a>则失车名。<a id="a-5D"></a>是车名非轮等中住，<a id="a-5E"></a>亦不离轮等中住；<a id="a-5F"></a>车名字，<a id="a-5G"></a>一、<a id="a-5H"></a>异中求，<a id="a-5I"></a>皆不可得！<a id="a-5J"></a>失车名故，<a id="a-5K"></a>名字无住处。<a id="a-5L"></a>因缘散时尚无，<a id="a-5M"></a>何况因缘灭！<a id="a-5N"></a>众生亦如是，<a id="a-5O"></a>色等五众和合故，<a id="a-5P"></a>有众生名字；<a id="a-5Q"></a>若五众离散，<a id="a-5R"></a>名字无住处。<a id="a-5S"></a>五众离散时尚无，<a id="a-5T"></a>何况无五众！</p>
  <p id="a5U">问曰：<a id="a-5V"></a>若散时名字不可得，<a id="a-5W"></a>和合未散时，<a id="a-5X"></a>则有名字，<a id="a-5Y"></a>何以言不可得？</p>
  <p id="a5Z">答曰：<a id="a-5a"></a>是菩萨名字一，<a id="a-5b"></a>五众则有五，<a id="a-5c"></a>一不作五，<a id="a-5d"></a>五不作一。<a id="a-5e"></a>若五作一，<a id="a-5f"></a>如五匹物不得为一匹用；<a id="a-5g"></a>若一作五，<a id="a-5h"></a>如一匹物不得为五匹用。<a id="a-5i"></a>以是故，<a id="a-5j"></a>一菩萨字，<a id="a-5k"></a>不得五众中住，<a id="a-5l"></a>非不住者。<a id="a-5m"></a>若名字因缘和合无，<a id="a-5n"></a>则世俗语言众事都灭；<a id="a-5o"></a>世谛无故，<a id="a-5p"></a>第一义谛亦无；<a id="a-5q"></a>二谛无故，<a id="a-5r"></a>诸法错乱！</p>
  <p id="a5s">复次，<a id="a-5t"></a>若因缘中有名字者，<a id="a-5u"></a>如说火则烧口，<a id="a-5v"></a>说有则塞口；<a id="a-5w"></a>若名字不在法中者，<a id="a-5x"></a>说火不应生火想，<a id="a-5y"></a>求火亦可得水。<a id="a-5z"></a>从久远已来，<a id="a-60"></a>共传名字故，<a id="a-61"></a>因名则识事；<a id="a-62"></a>以是故，<a id="a-63"></a>说名字义，<a id="a-64"></a>非住、<a id="a-65"></a>非不住。</p>
  <p id="a66">复次，<a id="a-67"></a>是中须菩提自说因缘：<a id="a-68"></a>无所有故，<a id="a-69"></a>是名字非住、<a id="a-6A"></a>非不住。<a id="a-6B"></a>如菩萨名字，<a id="a-6C"></a>五众、<a id="a-6D"></a>十二入、<a id="a-6E"></a>十八界等诸法，<a id="a-6F"></a>亦如是。</p>
  <p id="a6G">问曰：<a id="a-6H"></a>如上来说五众诸法集散不可得，<a id="a-6I"></a>今何以复说五众？</p>
  <p id="a6J">答曰：<a id="a-6K"></a>上直说五众，<a id="a-6L"></a>今说五众如梦、<a id="a-6M"></a>如幻。</p>
  <p id="a6N">复次，<a id="a-6O"></a>有人谓凡夫人五众虚诳不实如梦，<a id="a-6P"></a>圣人五众非是虚诳；<a id="a-6Q"></a>以是故，<a id="a-6R"></a>须菩提说如梦、<a id="a-6S"></a>如幻，<a id="a-6T"></a>同皆不住。</p>
  <p id="a6U">问曰：<a id="a-6V"></a>十譬喻中何以但说五事？</p>
  <p id="a6W">答曰：<a id="a-6X"></a>若说十事，<a id="a-6Y"></a>无在，<a id="a-6Z"></a>但以随众生心说五喻，<a id="a-6a"></a>事办故不尽说；<a id="a-6b"></a>或以五众故说五喻。<a id="a-6c"></a>余法亦如是。<a id="a-6d"></a>离有二种：<a id="a-6e"></a>一者、<a id="a-6f"></a>身离，<a id="a-6g"></a>二者、<a id="a-6h"></a>心离。<a id="a-6i"></a>身离者，<a id="a-6j"></a>舍家恩爱世事等，<a id="a-6k"></a>闲居静处；<a id="a-6l"></a>心离者，<a id="a-6m"></a>于诸结使，<a id="a-6n"></a>悉皆远离。<a id="a-6o"></a>复有二种离：<a id="a-6p"></a>一者、<a id="a-6q"></a>诸法离名字，<a id="a-6r"></a>二者、<a id="a-6s"></a>诸法各各离自相。<a id="a-6t"></a>此中说后二种离。<a id="a-6u"></a>所以者何？<a id="a-6v"></a>此中破名字故，<a id="a-6w"></a>余处自相离。<a id="a-6x"></a>小乘法中，<a id="a-6y"></a>多说前二离。<a id="a-6z"></a>寂灭亦有二种：<a id="a-70"></a>一者、<a id="a-71"></a>纯善相寂灭恶事；<a id="a-72"></a>二者、<a id="a-73"></a>如涅槃寂灭相，<a id="a-74"></a>观世间诸法亦如是。<a id="a-75"></a>此中但说后寂灭。<a id="a-76"></a>不生亦有二种：<a id="a-77"></a>一者、<a id="a-78"></a>未来无为法名不生；<a id="a-79"></a>二者、<a id="a-7A"></a>一切法实无生相，<a id="a-7B"></a>生不可得故。<a id="a-7C"></a>此中但说后不生。<a id="a-7D"></a>不灭有三种：<a id="a-7E"></a>智缘灭、<a id="a-7F"></a>非智缘灭、<a id="a-7G"></a>无常灭。<a id="a-7H"></a>此中说无常灭；<a id="a-7I"></a>与此相违，<a id="a-7J"></a>故名不灭。<a id="a-7K"></a>不示者，<a id="a-7L"></a>一切诸观灭，<a id="a-7M"></a>语言道断故，<a id="a-7N"></a>无法可示是法如是相，<a id="a-7O"></a>若有若无、<a id="a-7P"></a>若常若无常等。<a id="a-7Q"></a>不垢不净，<a id="a-7R"></a>如、<a id="a-7S"></a>法性、<a id="a-7T"></a>实际，<a id="a-7U"></a>法相、<a id="a-7V"></a>法位义，<a id="a-7W"></a>如先说。</p>
  <p id="a7X">问曰：<a id="a-7Y"></a>五众法有集散，<a id="a-7Z"></a>与此相违，<a id="a-7a"></a>故言不集不散。<a id="a-7b"></a>如、<a id="a-7c"></a>法性、<a id="a-7d"></a>实际等，<a id="a-7e"></a>无相违故，<a id="a-7f"></a>云何言不集不散？</p>
  <p id="a7g">答曰：<a id="a-7h"></a>行者得如、<a id="a-7i"></a>法性等，<a id="a-7j"></a>故名为集，<a id="a-7k"></a>失故名为散；<a id="a-7l"></a>如虚空虽无集无散，<a id="a-7m"></a>凿户牖名为集，<a id="a-7n"></a>塞故名为散。<a id="a-7o"></a>善、<a id="a-7p"></a>不善，<a id="a-7q"></a>乃至十方如恒河沙等诸佛义，<a id="a-7r"></a>如先说。<a id="a-7s"></a>是诸法及佛名字，<a id="a-7t"></a>无所依止，<a id="a-7u"></a>故皆空，<a id="a-7v"></a>不住非不住。</p>
  <p id="a7w">【经】“世尊，<a id="a-7x"></a>诸法因缘和合，<a id="a-7y"></a>假名施设，<a id="a-7z"></a>所谓菩萨。<a id="a-80"></a>是名字于五阴中不可说，<a id="a-81"></a>十二入、<a id="a-82"></a>十八界，<a id="a-83"></a>乃至十八不共法中不可说，<a id="a-84"></a>于和合法中亦不可说。<a id="a-85"></a>世尊，<a id="a-86"></a>譬如梦，<a id="a-87"></a>于诸法中不可说；<a id="a-88"></a>响、<a id="a-89"></a>影、<a id="a-8A"></a>焰、<a id="a-8B"></a>化，<a id="a-8C"></a>于诸法中亦不可说。<a id="a-8D"></a>譬如虚空名，<a id="a-8E"></a>亦无法中可说。<a id="a-8F"></a>世尊，<a id="a-8G"></a>如地、<a id="a-8H"></a>水、<a id="a-8I"></a>火、<a id="a-8J"></a>风名，<a id="a-8K"></a>亦无法中可说。<a id="a-8L"></a>戒、<a id="a-8M"></a>三昧、<a id="a-8N"></a>智慧、<a id="a-8O"></a>解脱、<a id="a-8P"></a>解脱知见名，<a id="a-8Q"></a>亦无法中可说。<a id="a-8R"></a>如须陀洹名字，<a id="a-8S"></a>乃至阿罗汉、<a id="a-8T"></a>辟支佛名字，<a id="a-8U"></a>亦无法中可说。<a id="a-8V"></a>如佛名、<a id="a-8W"></a>法名，<a id="a-8X"></a>亦无法中可说。<a id="a-8Y"></a>所谓若善、<a id="a-8Z"></a>若不善，<a id="a-8a"></a>若常、<a id="a-8b"></a>若无常，<a id="a-8c"></a>若苦、<a id="a-8d"></a>若乐，<a id="a-8e"></a>若我、<a id="a-8f"></a>若无我，<a id="a-8g"></a>若寂灭、<a id="a-8h"></a>若离，<a id="a-8i"></a>若有、<a id="a-8j"></a>若无。<a id="a-8k"></a>世尊，<a id="a-8l"></a>我以是义故心悔：<a id="a-8m"></a>一切诸法集散相不可得，<a id="a-8n"></a>云何为菩萨作字，<a id="a-8o"></a>言是菩萨？<a id="a-8p"></a>世尊，<a id="a-8q"></a>是字不住，<a id="a-8r"></a>亦不不住。<a id="a-8s"></a>何以故？<a id="a-8t"></a>是字无所有故，<a id="a-8u"></a>以是故，<a id="a-8v"></a>是字不住，<a id="a-8w"></a>亦不不住。<a id="a-8x"></a>世尊，<a id="a-8y"></a>若菩萨摩诃萨闻作是说，<a id="a-8z"></a>般若波罗蜜如是相、<a id="a-90"></a>如是义，<a id="a-91"></a>心不没、<a id="a-92"></a>不悔，<a id="a-93"></a>不惊、<a id="a-94"></a>不畏、<a id="a-95"></a>不怖，<a id="a-96"></a>当知是菩萨必住阿鞞跋致性中，<a id="a-97"></a>住不住法故。<a id="a-98"></a>”</p>
  <p id="a99">【论】释曰：<a id="a-9A"></a>上来非住、<a id="a-9B"></a>非不住门，<a id="a-9C"></a>破菩萨名字及诸法；<a id="a-9D"></a>今以异门破菩萨名字，<a id="a-9E"></a>无法可说为菩萨。<a id="a-9F"></a>何以故？<a id="a-9G"></a>菩萨非是五众，<a id="a-9H"></a>五众非是菩萨；<a id="a-9I"></a>五众中无菩萨，<a id="a-9J"></a>菩萨中无五众；<a id="a-9K"></a>五众不属菩萨，<a id="a-9L"></a>菩萨不属五众；<a id="a-9M"></a>离五众无菩萨，<a id="a-9N"></a>离菩萨无五众。<a id="a-9O"></a>如是菩萨名字不可得，<a id="a-9P"></a>当知是空；<a id="a-9Q"></a>乃至十八不共法亦如是。<a id="a-9R"></a>譬如梦中有所见，<a id="a-9S"></a>皆是虚妄不可说，<a id="a-9T"></a>此梦中无有定法相，<a id="a-9U"></a>所谓五众、<a id="a-9V"></a>十二入、<a id="a-9W"></a>十八界，<a id="a-9X"></a>但有诳心；<a id="a-9Y"></a>余影、<a id="a-9Z"></a>响、<a id="a-9a"></a>焰、<a id="a-9b"></a>化，<a id="a-9c"></a>亦如是，<a id="a-9d"></a>但诳耳目！<a id="a-9e"></a>如虚空，<a id="a-9f"></a>一切法中不可说，<a id="a-9g"></a>无相故。<a id="a-9h"></a>虚空与色相违故，<a id="a-9i"></a>不得说名为色；<a id="a-9j"></a>色尽处亦非虚空，<a id="a-9k"></a>更无别法故。<a id="a-9l"></a>若谓入出为虚空相，<a id="a-9m"></a>是事不然，<a id="a-9n"></a>是身业非虚空相，<a id="a-9o"></a>若无相，<a id="a-9p"></a>则无法；<a id="a-9q"></a>以是故，<a id="a-9r"></a>虚空但有名字。<a id="a-9s"></a>菩萨名字亦如是。</p>
  <p id="a9t">问曰：<a id="a-9u"></a>如梦、<a id="a-9v"></a>虚空等，<a id="a-9w"></a>可但有名字，<a id="a-9x"></a>云何地、<a id="a-9y"></a>水、<a id="a-9z"></a>火、<a id="a-A0"></a>风实法，<a id="a-A1"></a>亦但有名字？</p>
  <p id="aA2">答曰：<a id="a-A3"></a>无智人谓地等诸物以为实，<a id="a-A4"></a>圣人慧眼观之，<a id="a-A5"></a>皆是虚诳。<a id="a-A6"></a>譬如小儿见镜中像，<a id="a-A7"></a>以为实，<a id="a-A8"></a>欢喜欲取，<a id="a-A9"></a>谓为真实；<a id="a-AA"></a>大人观之，<a id="a-AB"></a>但诳惑人眼。<a id="a-AC"></a>诸凡夫人见微尘和合成地，<a id="a-AD"></a>谓为实地；<a id="a-AE"></a>余有天眼者，<a id="a-AF"></a>散此地，<a id="a-AG"></a>但见微尘；<a id="a-AH"></a>慧眼分别破散，<a id="a-AI"></a>此地都不可得。</p>
  <p id="aAJ">复次，<a id="a-AK"></a>初品论中，<a id="a-AL"></a>种种破身相，<a id="a-AM"></a>如身破，<a id="a-AN"></a>地亦破。</p>
  <p id="aAO">复次，<a id="a-AP"></a>若地是实，<a id="a-AQ"></a>云何一切火观时皆是火？<a id="a-AR"></a>若以禅定观为实，<a id="a-AS"></a>佛说一切法空为虚妄，<a id="a-AT"></a>但是事不然！<a id="a-AU"></a>水、<a id="a-AV"></a>火、<a id="a-AW"></a>风，<a id="a-AX"></a>亦如是。<a id="a-AY"></a>如四大为身，<a id="a-AZ"></a>本犹尚尔，<a id="a-Aa"></a>何况身所作持戒等诸业而不空？<a id="a-Ab"></a>如戒等粗业尚空，<a id="a-Ac"></a>何况禅定、<a id="a-Ad"></a>智慧、<a id="a-Ae"></a>解脱、<a id="a-Af"></a>解脱知见等而不空？<a id="a-Ag"></a>若戒等五众空者，<a id="a-Ah"></a>何况是因缘得诸圣道果而不空？<a id="a-Ai"></a>若圣道果空者，<a id="a-Aj"></a>何况须陀洹人乃至佛而不空？<a id="a-Ak"></a>以是故，<a id="a-Al"></a>菩萨名字虽善法，<a id="a-Am"></a>乃至有无法中出，<a id="a-An"></a>不名为善，<a id="a-Ao"></a>乃至不名为有无，<a id="a-Ap"></a>集散不可得故。</p>
  <p id="aAq">须菩提知空相如是，<a id="a-Ar"></a>云何说名菩萨，<a id="a-As"></a>为说般若波罗蜜？<a id="a-At"></a>若菩萨闻是，<a id="a-Au"></a>不恐不畏，<a id="a-Av"></a>则是阿鞞跋致性中住，<a id="a-Aw"></a>以如不住法住故。<a id="a-Ax"></a>阿鞞跋致性者，<a id="a-Ay"></a>是菩萨未得无生法忍，<a id="a-Az"></a>未从诸佛受记，<a id="a-B0"></a>但福德智慧力故，<a id="a-B1"></a>能信乐诸法毕竟空，<a id="a-B2"></a>是名阿鞞跋致性中住，<a id="a-B3"></a>得阿鞞跋致气分故。<a id="a-B4"></a>如小儿在贵姓中生，<a id="a-B5"></a>虽未成事，<a id="a-B6"></a>以贵姓故便贵。</p>
  <p id="aB7">【经】“复次，<a id="a-B8"></a>世尊，<a id="a-B9"></a>菩萨摩诃萨欲行般若波罗蜜，<a id="a-BA"></a>色中不应住，<a id="a-BB"></a>受、<a id="a-BC"></a>想、<a id="a-BD"></a>行、<a id="a-BE"></a>识中不应住；<a id="a-BF"></a>眼、<a id="a-BG"></a>耳、<a id="a-BH"></a>鼻、<a id="a-BI"></a>舌、<a id="a-BJ"></a>身、<a id="a-BK"></a>意中不应住，<a id="a-BL"></a>色、<a id="a-BM"></a>声、<a id="a-BN"></a>香、<a id="a-BO"></a>味、<a id="a-BP"></a>触、<a id="a-BQ"></a>法中不应住；<a id="a-BR"></a>眼识乃至意识中不应住，<a id="a-BS"></a>眼触乃至意触中不应住，<a id="a-BT"></a>眼触因缘生受，<a id="a-BU"></a>乃至意触因缘生受中不应住；<a id="a-BV"></a>地种、<a id="a-BW"></a>水火风空识种中不应住；<a id="a-BX"></a>无明乃至老死中不应住。<a id="a-BY"></a>何以故？<a id="a-BZ"></a>世尊，<a id="a-Ba"></a>色、<a id="a-Bb"></a>色相空，<a id="a-Bc"></a>受想行识、<a id="a-Bd"></a>识相空。<a id="a-Be"></a>世尊，<a id="a-Bf"></a>色空，<a id="a-Bg"></a>不名为色，<a id="a-Bh"></a>离空亦无色，<a id="a-Bi"></a>色即是空，<a id="a-Bj"></a>空即是色；<a id="a-Bk"></a>受想行识、<a id="a-Bl"></a>识空，<a id="a-Bm"></a>不名为识，<a id="a-Bn"></a>离空亦无识，<a id="a-Bo"></a>识即是空，<a id="a-Bp"></a>空即是识；<a id="a-Bq"></a>乃至老死、<a id="a-Br"></a>老死相空。<a id="a-Bs"></a>世尊，<a id="a-Bt"></a>老死空，<a id="a-Bu"></a>不名老死，<a id="a-Bv"></a>离空亦无老死，<a id="a-Bw"></a>老死即是空，<a id="a-Bx"></a>空即是老死。<a id="a-By"></a>世尊，<a id="a-Bz"></a>以是因缘故，<a id="a-C0"></a>菩萨摩诃萨欲行般若波罗蜜，<a id="a-C1"></a>不应色中住，<a id="a-C2"></a>乃至老死中亦不应住。</p>
  <p id="aC3">“复次，<a id="a-C4"></a>世尊，<a id="a-C5"></a>菩萨摩诃萨欲行般若波罗蜜，<a id="a-C6"></a>四念处中不应住。<a id="a-C7"></a>何以故？<a id="a-C8"></a>四念处、<a id="a-C9"></a>四念处相空。<a id="a-CA"></a>世尊，<a id="a-CB"></a>四念处空，<a id="a-CC"></a>不名为四念处，<a id="a-CD"></a>离空亦无四念处，<a id="a-CE"></a>四念处即是空，<a id="a-CF"></a>空即是四念处；<a id="a-CG"></a>乃至十八不共法亦如是。<a id="a-CH"></a>世尊，<a id="a-CI"></a>以是因缘故，<a id="a-CJ"></a>菩萨摩诃萨欲行般若波罗蜜，<a id="a-CK"></a>四念处乃至十八不共法中不应住。</p>
  <p id="aCL">“复次，<a id="a-CM"></a>世尊，<a id="a-CN"></a>菩萨摩诃萨欲行般若波罗蜜，<a id="a-CO"></a>檀波罗蜜中不应住，<a id="a-CP"></a>尸罗波罗蜜、<a id="a-CQ"></a>羼提波罗蜜、<a id="a-CR"></a>毗梨耶波罗蜜、<a id="a-CS"></a>禅波罗蜜、<a id="a-CT"></a>般若波罗蜜中不应住。<a id="a-CU"></a>何以故？<a id="a-CV"></a>檀波罗蜜、<a id="a-CW"></a>檀波罗蜜相空，<a id="a-CX"></a>乃至般若波罗蜜、<a id="a-CY"></a>般若波罗蜜相空。<a id="a-CZ"></a>世尊，<a id="a-Ca"></a>檀波罗蜜空，<a id="a-Cb"></a>不名为檀波罗蜜，<a id="a-Cc"></a>离空亦无檀波罗蜜，<a id="a-Cd"></a>檀波罗蜜即是空，<a id="a-Ce"></a>空即是檀波罗蜜；<a id="a-Cf"></a>乃至般若波罗蜜亦如是。<a id="a-Cg"></a>世尊，<a id="a-Ch"></a>以是因缘故，<a id="a-Ci"></a>菩萨摩诃萨欲行般若波罗蜜，<a id="a-Cj"></a>不应六波罗蜜中住。<a id="a-Ck"></a>”</p>
  <p id="aCl">【论】释曰：<a id="a-Cm"></a>上须菩提以谦让门说般若，<a id="a-Cn"></a>虽言不说，<a id="a-Co"></a>而实为菩萨说般若波罗蜜。<a id="a-Cp"></a>今须菩提以不住门，<a id="a-Cq"></a>直为菩萨说般若波罗蜜。<a id="a-Cr"></a>般若波罗蜜有种种名字：<a id="a-Cs"></a>观、<a id="a-Ct"></a>修、<a id="a-Cu"></a>相应、<a id="a-Cv"></a>合、<a id="a-Cw"></a>入、<a id="a-Cx"></a>习、<a id="a-Cy"></a>住等，<a id="a-Cz"></a>是皆名修行般若波罗蜜；<a id="a-D0"></a>但种种名字说，<a id="a-D1"></a>闻者欢喜。</p>
  <p id="aD2">复次，<a id="a-D3"></a>小有差别行名：<a id="a-D4"></a>听闻、<a id="a-D5"></a>诵读、<a id="a-D6"></a>书写、<a id="a-D7"></a>正忆念、<a id="a-D8"></a>说、<a id="a-D9"></a>思惟、<a id="a-DA"></a>筹量、<a id="a-DB"></a>分别、<a id="a-DC"></a>修习等，<a id="a-DD"></a>乃至阿耨多罗三藐三菩提，<a id="a-DE"></a>总名为行。<a id="a-DF"></a>是行中分别故：<a id="a-DG"></a>初者名观，<a id="a-DH"></a>如初始见物；<a id="a-DI"></a>日日渐学是名习；<a id="a-DJ"></a>与般若相应可，<a id="a-DK"></a>是名合；<a id="a-DL"></a>随顺般若波罗蜜，<a id="a-DM"></a>名相应；<a id="a-DN"></a>通彻般若波罗蜜，<a id="a-DO"></a>是名为入；<a id="a-DP"></a>分别取相有是事，<a id="a-DQ"></a>名为念；<a id="a-DR"></a>常行不息，<a id="a-DS"></a>令与相似，<a id="a-DT"></a>是名为学；<a id="a-DU"></a>学已，<a id="a-DV"></a>巧方便观，<a id="a-DW"></a>知是非得失，<a id="a-DX"></a>名为思惟；<a id="a-DY"></a>以禅定心共行，<a id="a-DZ"></a>名为修；<a id="a-Da"></a>得是般若波罗蜜道不失，<a id="a-Db"></a>是名住；<a id="a-Dc"></a>与住相违，<a id="a-Dd"></a>名不住。</p>
  <p id="aDe">问曰：<a id="a-Df"></a>先说诸法空，<a id="a-Dg"></a>即是不住，<a id="a-Dh"></a>今何以说诸法中不应住？</p>
  <p id="aDi">答曰：<a id="a-Dj"></a>先虽说，<a id="a-Dk"></a>著法爱心难遣故，<a id="a-Dl"></a>今更说。</p>
  <p id="aDm">复次，<a id="a-Dn"></a>有无相三昧，<a id="a-Do"></a>入此三昧，<a id="a-Dp"></a>于一切法不取相而不入灭定；<a id="a-Dq"></a>菩萨智慧不可思议，<a id="a-Dr"></a>虽不取一切法相，<a id="a-Ds"></a>而能行道。<a id="a-Dt"></a>如鸟于虚空中，<a id="a-Du"></a>无所依而能高飞；<a id="a-Dv"></a>菩萨亦如是，<a id="a-Dw"></a>于诸法中不住，<a id="a-Dx"></a>而能行菩萨道。</p>
  <p id="aDy">问曰：<a id="a-Dz"></a>人心得缘便起，<a id="a-E0"></a>云何菩萨于一切法不住而不入灭定中？</p>
  <p id="aE1">答曰：<a id="a-E2"></a>须菩提自说，<a id="a-E3"></a>所谓色、<a id="a-E4"></a>色相自空，<a id="a-E5"></a>色空为非色，<a id="a-E6"></a>亦不离空有色，<a id="a-E7"></a>色即是空，<a id="a-E8"></a>空即是色。<a id="a-E9"></a>是义，<a id="a-EA"></a>第二品中已说。<a id="a-EB"></a>乃至不应六波罗蜜中住，<a id="a-EC"></a>亦如是，<a id="a-ED"></a>以空故无所住。</p>
  <p id="aEE">【经】“复次，<a id="a-EF"></a>世尊，<a id="a-EG"></a>菩萨摩诃萨欲行般若波罗蜜，<a id="a-EH"></a>文字中不应住；<a id="a-EI"></a>一字门、<a id="a-EJ"></a>二字门，<a id="a-EK"></a>如是种种字门中不应住。<a id="a-EL"></a>何以故？<a id="a-EM"></a>诸字、<a id="a-EN"></a>诸字相空故，<a id="a-EO"></a>如上说。</p>
  <p id="aEP">“复次，<a id="a-EQ"></a>世尊，<a id="a-ER"></a>菩萨摩诃萨欲行般若波罗蜜，<a id="a-ES"></a>诸神通中不应住。<a id="a-ET"></a>何以故？<a id="a-EU"></a>诸神通、<a id="a-EV"></a>诸神通相空，<a id="a-EW"></a>神通空不名为神通，<a id="a-EX"></a>离空亦无神通，<a id="a-EY"></a>神通即是空，<a id="a-EZ"></a>空即是神通。<a id="a-Ea"></a>世尊，<a id="a-Eb"></a>以是因缘故，<a id="a-Ec"></a>菩萨摩诃萨欲行般若波罗蜜，<a id="a-Ed"></a>诸神通中不应住。<a id="a-Ee"></a>”</p>
  <p id="aEf">【论】释曰：<a id="a-Eg"></a>有二种菩萨：<a id="a-Eh"></a>一者、<a id="a-Ei"></a>习禅定，<a id="a-Ej"></a>二者、<a id="a-Ek"></a>学读。<a id="a-El"></a>坐禅者，<a id="a-Em"></a>生神通；<a id="a-En"></a>学读者，<a id="a-Eo"></a>知分别文字。<a id="a-Ep"></a>一字门者，<a id="a-Eq"></a>一字一语，<a id="a-Er"></a>如地名浮。<a id="a-Es"></a>二字门者，<a id="a-Et"></a>二字一语，<a id="a-Eu"></a>如水名阇蓝。<a id="a-Ev"></a>三字名者，<a id="a-Ew"></a>如水名波尼蓝。<a id="a-Ex"></a>如是等，<a id="a-Ey"></a>种种字门。</p>
  <p id="aEz">复次，<a id="a-F0"></a>菩萨闻一字，<a id="a-F1"></a>即入一切诸法实相中，<a id="a-F2"></a>如闻阿字，<a id="a-F3"></a>即知诸法从本已来无生。<a id="a-F4"></a>如是等，<a id="a-F5"></a>如闻头佉，<a id="a-F6"></a>一切法中苦相生，<a id="a-F7"></a>即时生大悲心。<a id="a-F8"></a>如闻阿尼吒，<a id="a-F9"></a>知一切法无常相，<a id="a-FA"></a>即时入道圣行。<a id="a-FB"></a>余如文字陀罗尼中广说。<a id="a-FC"></a>神通义，<a id="a-FD"></a>先已说。<a id="a-FE"></a>是二事毕竟空故，<a id="a-FF"></a>菩萨不于中住。</p>
  <p id="aFG">【经】“复次，<a id="a-FH"></a>世尊，<a id="a-FI"></a>菩萨摩诃萨欲行般若波罗蜜，<a id="a-FJ"></a>色是无常，<a id="a-FK"></a>不应住，<a id="a-FL"></a>受、<a id="a-FM"></a>想、<a id="a-FN"></a>行、<a id="a-FO"></a>识是无常，<a id="a-FP"></a>不应住。<a id="a-FQ"></a>何以故？<a id="a-FR"></a>无常、<a id="a-FS"></a>无常相空。<a id="a-FT"></a>世尊，<a id="a-FU"></a>无常空，<a id="a-FV"></a>不名无常，<a id="a-FW"></a>离空亦无无常，<a id="a-FX"></a>无常即是空，<a id="a-FY"></a>空即是无常。<a id="a-FZ"></a>世尊，<a id="a-Fa"></a>以是因缘故，<a id="a-Fb"></a>菩萨摩诃萨欲行般若波罗蜜，<a id="a-Fc"></a>色是无常不应住，<a id="a-Fd"></a>受、<a id="a-Fe"></a>想、<a id="a-Ff"></a>行、<a id="a-Fg"></a>识是无常不应住；<a id="a-Fh"></a>色是苦不应住，<a id="a-Fi"></a>受、<a id="a-Fj"></a>想、<a id="a-Fk"></a>行、<a id="a-Fl"></a>识是苦不应住；<a id="a-Fm"></a>色是无我不应住，<a id="a-Fn"></a>受、<a id="a-Fo"></a>想、<a id="a-Fp"></a>行、<a id="a-Fq"></a>识是无我不应住；<a id="a-Fr"></a>色是空不应住，<a id="a-Fs"></a>受、<a id="a-Ft"></a>想、<a id="a-Fu"></a>行、<a id="a-Fv"></a>识是空不应住；<a id="a-Fw"></a>色是寂灭不应住，<a id="a-Fx"></a>受、<a id="a-Fy"></a>想、<a id="a-Fz"></a>行、<a id="a-G0"></a>识是寂灭不应住，<a id="a-G1"></a>色是离不应住，<a id="a-G2"></a>受、<a id="a-G3"></a>想、<a id="a-G4"></a>行、<a id="a-G5"></a>识是离不应住；<a id="a-G6"></a>如上说。</p>
  <p id="aG7">“复次，<a id="a-G8"></a>世尊，<a id="a-G9"></a>菩萨摩诃萨欲行般若波罗蜜，<a id="a-GA"></a>如中不应住。<a id="a-GB"></a>何以故？<a id="a-GC"></a>如、<a id="a-GD"></a>如相空。<a id="a-GE"></a>世尊，<a id="a-GF"></a>如相空不名如，<a id="a-GG"></a>离空亦无如，<a id="a-GH"></a>如即是空，<a id="a-GI"></a>空即是如。<a id="a-GJ"></a>世尊，<a id="a-GK"></a>菩萨摩诃萨欲行般若波罗蜜，<a id="a-GL"></a>法性、<a id="a-GM"></a>法相、<a id="a-GN"></a>法位、<a id="a-GO"></a>实际不应住。<a id="a-GP"></a>何以故？<a id="a-GQ"></a>实际、<a id="a-GR"></a>实际空。<a id="a-GS"></a>世尊，<a id="a-GT"></a>实际空，<a id="a-GU"></a>不名为实际，<a id="a-GV"></a>离空亦无实际，<a id="a-GW"></a>实际即是空，<a id="a-GX"></a>空即是实际。</p>
  <p id="aGY">“复次，<a id="a-GZ"></a>世尊，<a id="a-Ga"></a>菩萨摩诃萨欲行般若波罗蜜，<a id="a-Gb"></a>一切陀罗尼门中不应住，<a id="a-Gc"></a>一切三昧门中不应住。<a id="a-Gd"></a>何以故？<a id="a-Ge"></a>陀罗尼门、<a id="a-Gf"></a>陀罗尼门相空，<a id="a-Gg"></a>三昧门、<a id="a-Gh"></a>三昧门相空。<a id="a-Gi"></a>世尊，<a id="a-Gj"></a>陀罗尼门、<a id="a-Gk"></a>三昧门空，<a id="a-Gl"></a>不名为陀罗尼门、<a id="a-Gm"></a>三昧门，<a id="a-Gn"></a>离空亦无陀罗尼门、<a id="a-Go"></a>三昧门，<a id="a-Gp"></a>陀罗尼门、<a id="a-Gq"></a>三昧门即是空，<a id="a-Gr"></a>空即是陀罗尼门、<a id="a-Gs"></a>三昧门。<a id="a-Gt"></a>世尊，<a id="a-Gu"></a>以是因缘故菩萨摩诃萨欲行般若波罗蜜，<a id="a-Gv"></a>如乃至陀罗尼门、<a id="a-Gw"></a>三昧门中不应住。</p>
  <p id="aGx">“世尊，<a id="a-Gy"></a>如菩萨摩诃萨欲行般若波罗蜜，<a id="a-Gz"></a>无方便故，<a id="a-H0"></a>以吾我心，<a id="a-H1"></a>于色中住，<a id="a-H2"></a>是菩萨作色行；<a id="a-H3"></a>以吾我心，<a id="a-H4"></a>于受、<a id="a-H5"></a>想、<a id="a-H6"></a>行、<a id="a-H7"></a>识中住，<a id="a-H8"></a>是菩萨作识行。<a id="a-H9"></a>若菩萨作行者，<a id="a-HA"></a>不受般若波罗蜜，<a id="a-HB"></a>亦不具足般若波罗蜜；<a id="a-HC"></a>不具足般若波罗蜜故，<a id="a-HD"></a>不能得成就萨婆若。<a id="a-HE"></a>世尊，<a id="a-HF"></a>如菩萨摩诃萨欲行般若波罗蜜，<a id="a-HG"></a>无方便故，<a id="a-HH"></a>以吾我心，<a id="a-HI"></a>于十二入乃至陀罗尼、<a id="a-HJ"></a>三昧门中住，<a id="a-HK"></a>是菩萨作十二入乃至作陀罗尼、<a id="a-HL"></a>三昧门行。<a id="a-HM"></a>若菩萨作行者，<a id="a-HN"></a>不受般若波罗蜜，<a id="a-HO"></a>亦不具足般若波罗蜜；<a id="a-HP"></a>不具足般若波罗蜜故，<a id="a-HQ"></a>不能得成就萨婆若。<a id="a-HR"></a>何以故？<a id="a-HS"></a>色是不受，<a id="a-HT"></a>受、<a id="a-HU"></a>想、<a id="a-HV"></a>行、<a id="a-HW"></a>识是不受。<a id="a-HX"></a>色不受则非色，<a id="a-HY"></a>性空故；<a id="a-HZ"></a>受、<a id="a-Ha"></a>想、<a id="a-Hb"></a>行、<a id="a-Hc"></a>识不受，<a id="a-Hd"></a>则非识，<a id="a-He"></a>性空故。<a id="a-Hf"></a>十二入是不受，<a id="a-Hg"></a>乃至陀罗尼、<a id="a-Hh"></a>三昧门是不受。<a id="a-Hi"></a>十二入不受，<a id="a-Hj"></a>则非十二入；<a id="a-Hk"></a>乃至陀罗尼、<a id="a-Hl"></a>三昧门不受，<a id="a-Hm"></a>则非陀罗尼、<a id="a-Hn"></a>三昧门，<a id="a-Ho"></a>性空故。<a id="a-Hp"></a>般若波罗蜜亦不受，<a id="a-Hq"></a>般若波罗蜜不受，<a id="a-Hr"></a>则非般若波罗蜜，<a id="a-Hs"></a>性空故。<a id="a-Ht"></a>如是菩萨摩诃萨欲行般若波罗蜜，<a id="a-Hu"></a>应观诸法性空。<a id="a-Hv"></a>如是观心无行处，<a id="a-Hw"></a>是名菩萨摩诃萨不受三昧广大之用，<a id="a-Hx"></a>不与声闻、<a id="a-Hy"></a>辟支佛共。<a id="a-Hz"></a>是萨婆若慧亦不受，<a id="a-I0"></a>内空故，<a id="a-I1"></a>外空、<a id="a-I2"></a>内外空、<a id="a-I3"></a>空空、<a id="a-I4"></a>大空、<a id="a-I5"></a>第一义空、<a id="a-I6"></a>有为空、<a id="a-I7"></a>无为空、<a id="a-I8"></a>毕竟空、<a id="a-I9"></a>无始空、<a id="a-IA"></a>散空、<a id="a-IB"></a>性空、<a id="a-IC"></a>自相空、<a id="a-ID"></a>诸法空、<a id="a-IE"></a>不可得空、<a id="a-IF"></a>无法空、<a id="a-IG"></a>有法空、<a id="a-IH"></a>无法有法空故。<a id="a-II"></a>何以故？<a id="a-IJ"></a>是萨婆若，<a id="a-IK"></a>不可以相行得，<a id="a-IL"></a>相行有垢故。<a id="a-IM"></a>何等是垢相？<a id="a-IN"></a>色相乃至陀罗尼、<a id="a-IO"></a>三昧门相，<a id="a-IP"></a>是名垢相。<a id="a-IQ"></a>是相若受、<a id="a-IR"></a>若修可得萨婆若者，<a id="a-IS"></a>”</p>
  <p id="aIT">【论】释曰：<a id="a-IU"></a>无常等圣行，<a id="a-IV"></a>及如、<a id="a-IW"></a>法性、<a id="a-IX"></a>实际、<a id="a-IY"></a>陀罗尼、<a id="a-IZ"></a>三昧门，<a id="a-Ia"></a>先已说。</p>
  <p id="aIb">问曰：<a id="a-Ic"></a>垢法中不应住，<a id="a-Id"></a>以罪故；<a id="a-Ie"></a>善、<a id="a-If"></a>无记法中，<a id="a-Ig"></a>何故不应住？</p>
  <p id="aIh">答曰：<a id="a-Ii"></a>是虽非罪，<a id="a-Ij"></a>而生罪因缘。<a id="a-Ik"></a>如佛此中说：<a id="a-Il"></a>有菩萨以吾我心行般若波罗蜜，<a id="a-Im"></a>住色中著色，<a id="a-In"></a>为生色故作诸业；<a id="a-Io"></a>受、<a id="a-Ip"></a>想、<a id="a-Iq"></a>行、<a id="a-Ir"></a>识，<a id="a-Is"></a>亦如是。<a id="a-It"></a>为起五众故行，<a id="a-Iu"></a>是为不取般若波罗蜜。<a id="a-Iv"></a>是人虽言我行般若波罗蜜，<a id="a-Iw"></a>是为世间行，<a id="a-Ix"></a>不具足般若波罗蜜故，<a id="a-Iy"></a>不能至一切智；<a id="a-Iz"></a>乃至陀罗尼、<a id="a-J0"></a>三昧门，<a id="a-J1"></a>亦如是。<a id="a-J2"></a>此中须菩提自说不住因缘，<a id="a-J3"></a>所谓色是不受，<a id="a-J4"></a>若色不受则非色，<a id="a-J5"></a>性常空故。</p>
  <p id="aJ6">问曰：<a id="a-J7"></a>是色无常、<a id="a-J8"></a>苦、<a id="a-J9"></a>空等，<a id="a-JA"></a>过罪故不受；<a id="a-JB"></a>譬如热金丸，<a id="a-JC"></a>虽有金可贪，<a id="a-JD"></a>但以热故不可取。<a id="a-JE"></a>如是者有何咎，<a id="a-JF"></a>而强破五众法？</p>
  <p id="aJG">答曰：<a id="a-JH"></a>有二种著：<a id="a-JI"></a>一者、<a id="a-JJ"></a>欲著，<a id="a-JK"></a>二者、<a id="a-JL"></a>见著。<a id="a-JM"></a>有人观是无常、<a id="a-JN"></a>苦等，<a id="a-JO"></a>破欲著，<a id="a-JP"></a>得解脱；<a id="a-JQ"></a>或有人虽观无常等，<a id="a-JR"></a>犹著法生见，<a id="a-JS"></a>为是人故，<a id="a-JT"></a>分别色相空，<a id="a-JU"></a>如是则离见著。<a id="a-JV"></a>乃至陀罗尼、<a id="a-JW"></a>三昧门，<a id="a-JX"></a>亦如是。</p>
  <p id="aJY">问曰：<a id="a-JZ"></a>声闻、<a id="a-Ja"></a>辟支佛，<a id="a-Jb"></a>一切法不受故漏尽。<a id="a-Jc"></a>此中云何说不受三昧，<a id="a-Jd"></a>不与二乘共？</p>
  <p id="aJe">答曰：<a id="a-Jf"></a>彼虽有不受三昧，<a id="a-Jg"></a>无有广大之用，<a id="a-Jh"></a>不利不深，<a id="a-Ji"></a>亦不坚固。</p>
  <p id="aJj">复次，<a id="a-Jk"></a>声闻、<a id="a-Jl"></a>辟支佛漏尽时，<a id="a-Jm"></a>得诸法不受；<a id="a-Jn"></a>菩萨久来知一切法不受，<a id="a-Jo"></a>皆如无余涅槃毕竟空，<a id="a-Jp"></a>是故说不与二乘共。</p>
  <p id="aJq">复次，<a id="a-Jr"></a>二乘有习气，<a id="a-Js"></a>有碍有障故，<a id="a-Jt"></a>虽有无受三昧，<a id="a-Ju"></a>不清净。<a id="a-Jv"></a>如摩诃迦葉闻菩萨妓乐，<a id="a-Jw"></a>于坐处不能自安。<a id="a-Jx"></a>诸菩萨问言：<a id="a-Jy"></a>“汝头陀第一，<a id="a-Jz"></a>何故欲起似舞？<a id="a-K0"></a>”迦葉答言：<a id="a-K1"></a>“我于人天五欲中永离不动；<a id="a-K2"></a>此是大菩萨福德业因缘变化力，<a id="a-K3"></a>我未能忍！<a id="a-K4"></a>”如须弥山王，<a id="a-K5"></a>四面风起，<a id="a-K6"></a>皆能堪忍；<a id="a-K7"></a>若随岚风至，<a id="a-K8"></a>不能自安。<a id="a-K9"></a>声闻、<a id="a-KA"></a>辟支佛习气，<a id="a-KB"></a>于菩萨为烦恼。</p>
  <p id="aKC">复次，<a id="a-KD"></a>是无受三昧，<a id="a-KE"></a>唯佛遍知；<a id="a-KF"></a>菩萨求佛道故，<a id="a-KG"></a>虽不能遍，<a id="a-KH"></a>而胜于二乘，<a id="a-KI"></a>以是故说不与二乘共。<a id="a-KJ"></a>以人贵重是不受三昧而生著心，<a id="a-KK"></a>是故须菩提说：<a id="a-KL"></a>不但是三昧不受，<a id="a-KM"></a>色乃至一切种智皆不受。<a id="a-KN"></a>所以者何？<a id="a-KO"></a>须菩提自说因缘，<a id="a-KP"></a>所谓十八空故不受。</p>
  <p id="aKQ">问曰：<a id="a-KR"></a>何以故用是十八空，<a id="a-KS"></a>观诸法皆空？</p>
  <p id="aKT">答曰：<a id="a-KU"></a>此中须菩提自说因缘：<a id="a-KV"></a>取相著故，<a id="a-KW"></a>生诸结使。<a id="a-KX"></a>相者，<a id="a-KY"></a>色乃至陀罗尼门诸三昧门相，<a id="a-KZ"></a>皆是烦恼根本。<a id="a-Ka"></a>若佛法中，<a id="a-Kb"></a>乃至无有法微相可取者。</p>
  <p id="aKc">【经】“先尼梵志于一切智中终不生信。<a id="a-Kd"></a>云何为信？<a id="a-Ke"></a>信般若波罗蜜，<a id="a-Kf"></a>分别解知，<a id="a-Kg"></a>称量思惟，<a id="a-Kh"></a>不以相法，<a id="a-Ki"></a>不以无相法。<a id="a-Kj"></a>如是先尼梵志，<a id="a-Kk"></a>不取相住信行中。<a id="a-Kl"></a>用性空智，<a id="a-Km"></a>入诸法相，<a id="a-Kn"></a>不受色，<a id="a-Ko"></a>不受受、<a id="a-Kp"></a>想、<a id="a-Kq"></a>行、<a id="a-Kr"></a>识。<a id="a-Ks"></a>何以故？<a id="a-Kt"></a>诸法自相空故，<a id="a-Ku"></a>不可得受。<a id="a-Kv"></a>是先尼梵志非内观得故见是智慧，<a id="a-Kw"></a>非外观得故见是智慧，<a id="a-Kx"></a>非内非外观得故见是智慧，<a id="a-Ky"></a>亦不无智观得故见是智慧。<a id="a-Kz"></a>何以故？<a id="a-L0"></a>梵志不见是法知者、<a id="a-L1"></a>知法、<a id="a-L2"></a>知处故。<a id="a-L3"></a>此梵志非内色中见是智慧，<a id="a-L4"></a>非内受、<a id="a-L5"></a>想、<a id="a-L6"></a>行、<a id="a-L7"></a>识中见是智慧；<a id="a-L8"></a>非外色中见是智慧，<a id="a-L9"></a>非外受、<a id="a-LA"></a>想、<a id="a-LB"></a>行、<a id="a-LC"></a>识中见是智慧；<a id="a-LD"></a>非内外色中见是智慧，<a id="a-LE"></a>非内外受、<a id="a-LF"></a>想、<a id="a-LG"></a>行、<a id="a-LH"></a>识中见是智慧；<a id="a-LI"></a>亦不离色、<a id="a-LJ"></a>受、<a id="a-LK"></a>想、<a id="a-LL"></a>行、<a id="a-LM"></a>识中见是智慧，<a id="a-LN"></a>内外空故。<a id="a-LO"></a>先尼梵志此中心得信解于一切智，<a id="a-LP"></a>以是故，<a id="a-LQ"></a>梵志信诸法实相，<a id="a-LR"></a>一切法不可得故。<a id="a-LS"></a>如是信解已，<a id="a-LT"></a>无法可受，<a id="a-LU"></a>诸法无相、<a id="a-LV"></a>无忆念故。<a id="a-LW"></a>是梵志于诸法亦无所得，<a id="a-LX"></a>若取、<a id="a-LY"></a>若舍，<a id="a-LZ"></a>取、<a id="a-La"></a>舍不可得故。<a id="a-Lb"></a>是梵志亦不念智慧，<a id="a-Lc"></a>诸法相无念故。<a id="a-Ld"></a>世尊，<a id="a-Le"></a>是名菩萨摩诃萨般若波罗蜜，<a id="a-Lf"></a>此彼岸不度故。<a id="a-Lg"></a>是菩萨色、<a id="a-Lh"></a>受、<a id="a-Li"></a>想、<a id="a-Lj"></a>行、<a id="a-Lk"></a>识不受，<a id="a-Ll"></a>一切法不受故，<a id="a-Lm"></a>乃至诸陀罗尼、<a id="a-Ln"></a>三昧门亦不受。<a id="a-Lo"></a>一切法不受故，<a id="a-Lp"></a>是菩萨于是中亦不取涅槃，<a id="a-Lq"></a>未具足四念处乃至八圣道分，<a id="a-Lr"></a>未具足十力乃至十八不共法。<a id="a-Ls"></a>何以故？<a id="a-Lt"></a>是四念处、<a id="a-Lu"></a>非四念处，<a id="a-Lv"></a>乃至十八不共法、<a id="a-Lw"></a>非十八不共法，<a id="a-Lx"></a>是诸法非法，<a id="a-Ly"></a>亦不非法。<a id="a-Lz"></a>是名菩萨摩诃萨般若波罗蜜，<a id="a-M0"></a>色不受乃至十八不共法不受。<a id="a-M1"></a>”</p>
  <p id="aM2">【论】问曰：<a id="a-M3"></a>此中何因缘说先尼梵志？</p>
  <p id="aM4">答曰：<a id="a-M5"></a>此经种种因缘说法空，<a id="a-M6"></a>乃至无微相可取。<a id="a-M7"></a>人心疑怪不信，<a id="a-M8"></a>是理难见，<a id="a-M9"></a>以毕竟无相故。<a id="a-MA"></a>是故须菩提引证小乘中尚有法空，<a id="a-MB"></a>何况行大乘法者而不信法空？</p>
  <p id="aMC">复次，<a id="a-MD"></a>如删若婆罗门，<a id="a-ME"></a>善知一切智人相，<a id="a-MF"></a>见菩萨食乳糜，<a id="a-MG"></a>知今日当成佛。<a id="a-MH"></a>先尼，<a id="a-MI"></a>是其舅也。<a id="a-MJ"></a>耆年智德，<a id="a-MK"></a>有大名闻，<a id="a-ML"></a>出家广读一切经书，<a id="a-MM"></a>修心坐禅学道。<a id="a-MN"></a>时，<a id="a-MO"></a>欲求智慧故，<a id="a-MP"></a>往诣论议堂。<a id="a-MQ"></a>诸梵志言：<a id="a-MR"></a>“六师皆自称一切智。<a id="a-MS"></a>不兰迦葉有大名闻，<a id="a-MT"></a>是大众师，<a id="a-MU"></a>其弟子死，<a id="a-MV"></a>若小若大，<a id="a-MW"></a>皆不说其生处；<a id="a-MX"></a>余五师弟子死，<a id="a-MY"></a>若小若大，<a id="a-MZ"></a>皆说其生处。<a id="a-Ma"></a>佛亦是大师，<a id="a-Mb"></a>有大名闻，<a id="a-Mc"></a>其弟子死，<a id="a-Md"></a>小者说其生处，<a id="a-Me"></a>大者不说其生处。<a id="a-Mf"></a>”先尼闻已，<a id="a-Mg"></a>异时诣佛所，<a id="a-Mh"></a>问讯已，<a id="a-Mi"></a>一面坐，<a id="a-Mj"></a>问佛言：<a id="a-Mk"></a>“佛听，<a id="a-Ml"></a>当问！<a id="a-Mm"></a>”佛言：<a id="a-Mn"></a>“恣汝所问。<a id="a-Mo"></a>”先尼言：<a id="a-Mp"></a>“昔我一时曾到论堂，<a id="a-Mq"></a>与诸人论议。<a id="a-Mr"></a>”如昔所闻，<a id="a-Ms"></a>具向佛说。<a id="a-Mt"></a>“是时我作是念：<a id="a-Mu"></a>佛法说弟子小者更生，<a id="a-Mv"></a>大者不生，<a id="a-Mw"></a>何者为定？<a id="a-Mx"></a>”佛告先尼：<a id="a-My"></a>“我法甚深，<a id="a-Mz"></a>微妙难解！<a id="a-N0"></a>汝等长夜著诸异见、<a id="a-N1"></a>异欲、<a id="a-N2"></a>异法，<a id="a-N3"></a>汝于我法不能疾见！<a id="a-N4"></a>”先尼梵志白佛言：<a id="a-N5"></a>“我心敬佛，<a id="a-N6"></a>愿加愍念，<a id="a-N7"></a>为说妙法，<a id="a-N8"></a>令我于坐得眼，<a id="a-N9"></a>无令空起！<a id="a-NA"></a>”佛问梵志：<a id="a-NB"></a>“于汝意云何？<a id="a-NC"></a>汝见是色如去不？<a id="a-ND"></a>”答言：<a id="a-NE"></a>“不也。<a id="a-NF"></a>”“受、<a id="a-NG"></a>想、<a id="a-NH"></a>行、<a id="a-NI"></a>识如去不？<a id="a-NJ"></a>”答言：<a id="a-NK"></a>“不也。<a id="a-NL"></a>”“色中如去不？<a id="a-NM"></a>”答言：<a id="a-NN"></a>“不也。<a id="a-NO"></a>”“受、<a id="a-NP"></a>想、<a id="a-NQ"></a>行、<a id="a-NR"></a>识中如去不？<a id="a-NS"></a>”答言：<a id="a-NT"></a>“不也。<a id="a-NU"></a>”“离色如去不？<a id="a-NV"></a>”答言：<a id="a-NW"></a>“不也。<a id="a-NX"></a>”“离受、<a id="a-NY"></a>想、<a id="a-NZ"></a>行、<a id="a-Na"></a>识如去不？<a id="a-Nb"></a>”答言：<a id="a-Nc"></a>“不也。<a id="a-Nd"></a>”“汝更见无色，<a id="a-Ne"></a>无受、<a id="a-Nf"></a>想、<a id="a-Ng"></a>行、<a id="a-Nh"></a>识如去者不？<a id="a-Ni"></a>”答言：<a id="a-Nj"></a>“不也。<a id="a-Nk"></a>”“若汝种种门，<a id="a-Nl"></a>不见如去者，<a id="a-Nm"></a>应生疑言：<a id="a-Nn"></a>佛法何者为定？<a id="a-No"></a>”答曰：<a id="a-Np"></a>“不应！<a id="a-Nq"></a>”佛告先尼：<a id="a-Nr"></a>“若我弟子是法中不了了知者，<a id="a-Ns"></a>说有后生，<a id="a-Nt"></a>本来有我慢等残故；<a id="a-Nu"></a>若我弟子了了解知是义者，<a id="a-Nv"></a>不说其生处，<a id="a-Nw"></a>本来我慢等无残故。<a id="a-Nx"></a>”先尼闻是已，<a id="a-Ny"></a>即时得道。<a id="a-Nz"></a>得道已，<a id="a-O0"></a>从座起，<a id="a-O1"></a>白佛言：<a id="a-O2"></a>“愿得出家为道！<a id="a-O3"></a>”即是须发自堕，<a id="a-O4"></a>便成沙门，<a id="a-O5"></a>不久得阿罗汉，<a id="a-O6"></a>从佛得眼不虚故。<a id="a-O7"></a>是经论议：<a id="a-O8"></a>先尼信者，<a id="a-O9"></a>信佛能令我得道，<a id="a-OA"></a>是名初信。<a id="a-OB"></a>然后闻佛破吾我，<a id="a-OC"></a>从本已来，<a id="a-OD"></a>常自无我；<a id="a-OE"></a>无我故诸法无所属，<a id="a-OF"></a>如幻如梦，<a id="a-OG"></a>虚诳不实，<a id="a-OH"></a>不可得取。<a id="a-OI"></a>得是信力已，<a id="a-OJ"></a>入诸法实相，<a id="a-OK"></a>不受色是如去，<a id="a-OL"></a>乃至识是如去。</p>
  <p id="aOM">问曰：<a id="a-ON"></a>梵志何以答佛，<a id="a-OO"></a>皆言不也？</p>
  <p id="aOP">答曰：<a id="a-OQ"></a>梵志本总相为我，<a id="a-OR"></a>佛今一一别问，<a id="a-OS"></a>以是故，<a id="a-OT"></a>答佛言不也。</p>
  <p id="aOU">复次，<a id="a-OV"></a>梵志闻人二种说我：<a id="a-OW"></a>或有说五众即是我，<a id="a-OX"></a>或有说离五众别有我。<a id="a-OY"></a>若五众即是我，<a id="a-OZ"></a>则无别我。<a id="a-Oa"></a>所以者何？<a id="a-Ob"></a>我是一，<a id="a-Oc"></a>众是五，<a id="a-Od"></a>一不作五，<a id="a-Oe"></a>五不作一。</p>
  <p id="aOf">复次，<a id="a-Og"></a>五众无常生灭相，<a id="a-Oh"></a>五众是我亦应生灭，<a id="a-Oi"></a>若生灭者则失罪福。<a id="a-Oj"></a>是五众从因缘和合生，<a id="a-Ok"></a>不自在；<a id="a-Ol"></a>我若尔者，<a id="a-Om"></a>何用我为！<a id="a-On"></a>不自在故。<a id="a-Oo"></a>如是等过罪故，<a id="a-Op"></a>不得说言色如去，<a id="a-Oq"></a>受、<a id="a-Or"></a>想、<a id="a-Os"></a>行、<a id="a-Ot"></a>识如去。<a id="a-Ou"></a>离五众亦不应有我，<a id="a-Ov"></a>无相故。<a id="a-Ow"></a>若知、<a id="a-Ox"></a>见、<a id="a-Oy"></a>受等，<a id="a-Oz"></a>是皆五众相，<a id="a-P0"></a>非是我相，<a id="a-P1"></a>智者云何说离五众而有我？<a id="a-P2"></a>以是故言不也。<a id="a-P3"></a>若有言别更有我、<a id="a-P4"></a>无五众，<a id="a-P5"></a>是亦不然，<a id="a-P6"></a>皆是颠倒妄见分别。<a id="a-P7"></a>如是种种因缘知无我，<a id="a-P8"></a>我即是如去。<a id="a-P9"></a>诸法亦尔，<a id="a-PA"></a>皆同如去，<a id="a-PB"></a>以无主故，<a id="a-PC"></a>法无所属。</p>
  <p id="aPD">复次，<a id="a-PE"></a>梵志推求得道智慧，<a id="a-PF"></a>于四处求之，<a id="a-PG"></a>皆无定相，<a id="a-PH"></a>所谓观自身五众名为内，<a id="a-PI"></a>外观他身名为外，<a id="a-PJ"></a>彼此名为内外。<a id="a-PK"></a>是三种智慧不得道，<a id="a-PL"></a>无智慧亦不得道。</p>
  <p id="aPM">复次，<a id="a-PN"></a>内者内六入，<a id="a-PO"></a>外者外六入。</p>
  <p id="aPP">复次，<a id="a-PQ"></a>内名能观智慧，<a id="a-PR"></a>外名所观处。<a id="a-PS"></a>是先尼知诸观皆有过罪。<a id="a-PT"></a>何以故？<a id="a-PU"></a>内以智慧力故，<a id="a-PV"></a>谓外诸法是常无常、<a id="a-PW"></a>有无等，<a id="a-PX"></a>非外法有定相；<a id="a-PY"></a>若有定相，<a id="a-PZ"></a>则无智用。<a id="a-Pa"></a>又此智慧从外法因缘生，<a id="a-Pb"></a>外法相不定故，<a id="a-Pc"></a>智慧亦不定。<a id="a-Pd"></a>如称为物故，<a id="a-Pe"></a>物为称故，<a id="a-Pf"></a>二事相待；<a id="a-Pg"></a>若离物无称，<a id="a-Ph"></a>离称无物。<a id="a-Pi"></a>无量数智名得道，<a id="a-Pj"></a>方便得名得圣道果。</p>
  <p id="aPk">复次，<a id="a-Pl"></a>略说实智慧义，<a id="a-Pm"></a>所谓不见内五众中，<a id="a-Pn"></a>不见外五众中，<a id="a-Po"></a>亦不见内外五众中，<a id="a-Pp"></a>亦不见离五众中，<a id="a-Pq"></a>见是智慧为实。<a id="a-Pr"></a>以无常智慧观五众无常，<a id="a-Ps"></a>是智慧从因缘和合故有不实。<a id="a-Pt"></a>著观者邪见，<a id="a-Pu"></a>不著者得道。<a id="a-Pv"></a>若无常相是实者，<a id="a-Pw"></a>何故著而不得道？<a id="a-Px"></a>以是故，<a id="a-Py"></a>一切内外不见定智慧。<a id="a-Pz"></a>若离是无常等观得道者，<a id="a-Q0"></a>一切凡夫亦应得道，<a id="a-Q1"></a>以是故说离是智慧，<a id="a-Q2"></a>亦无所得。<a id="a-Q3"></a>尔时，<a id="a-Q4"></a>梵志以是智慧，<a id="a-Q5"></a>于一切法中心得远离，<a id="a-Q6"></a>于智慧亦复远离；<a id="a-Q7"></a>一切我见等取相邪见，<a id="a-Q8"></a>一切皆灭，<a id="a-Q9"></a>亦不从无智得。<a id="a-QA"></a>尔时，<a id="a-QB"></a>梵志欢喜，<a id="a-QC"></a>观无量法性相，<a id="a-QD"></a>佛真为大师！<a id="a-QE"></a>不舍者，<a id="a-QF"></a>诸法中皆有助道力故。<a id="a-QG"></a>不受者，<a id="a-QH"></a>诸法实相毕竟空无所得故不受。</p>
  <p id="aQI">复次，<a id="a-QJ"></a>诸结使烦恼，<a id="a-QK"></a>颠倒虚妄故无所舍，<a id="a-QL"></a>但知诸法如实相，<a id="a-QM"></a>无相无忆念故，<a id="a-QN"></a>是名菩萨不受、<a id="a-QO"></a>不舍波罗蜜，<a id="a-QP"></a>名为般若波罗蜜，<a id="a-QQ"></a>此彼岸不度故；<a id="a-QR"></a>世间即是涅槃相，<a id="a-QS"></a>涅槃相即是世间相，<a id="a-QT"></a>一相所谓无相。<a id="a-QU"></a>若如是知，<a id="a-QV"></a>应当灭，<a id="a-QW"></a>以未具足诸功德故不灭；<a id="a-QX"></a>大慈悲本愿力故不灭。<a id="a-QY"></a>虽求佛道，<a id="a-QZ"></a>于此法中亦无好丑相及受舍相。<a id="a-Qa"></a>以是故，<a id="a-Qb"></a>非法亦非非法，<a id="a-Qc"></a>是名菩萨般若波罗蜜，<a id="a-Qd"></a>一切相不受。</p>
 </body>
</html>