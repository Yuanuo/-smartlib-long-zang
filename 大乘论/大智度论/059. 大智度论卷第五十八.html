<!doctype html>
<html id="z3IBVHhu9" data-ver="1921">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第五十八</h1>
  <h2 id="a2">释劝持品第三十四</h2>
  <p id="a3">【经】尔时，<a id="a-4"></a>三千大千世界所有四天王天，<a id="a-5"></a>乃至阿迦尼吒天，<a id="a-6"></a>语释提桓因诸天言：<a id="a-7"></a>“应受是般若波罗蜜，<a id="a-8"></a>应持、<a id="a-9"></a>应亲近、<a id="a-A"></a>应读诵、<a id="a-B"></a>说、<a id="a-C"></a>正忆念！<a id="a-D"></a>何以故？<a id="a-E"></a>受持般若波罗蜜，<a id="a-F"></a>乃至正忆念故，<a id="a-G"></a>一切所修集善法，<a id="a-H"></a>当具足满，<a id="a-I"></a>增益诸天众，<a id="a-J"></a>减损阿修罗。<a id="a-K"></a>诸天子，<a id="a-L"></a>受持般若波罗蜜，<a id="a-M"></a>乃至正忆念故，<a id="a-N"></a>佛种不断，<a id="a-O"></a>法种、<a id="a-P"></a>僧种不断。<a id="a-Q"></a>佛种、<a id="a-R"></a>法种、<a id="a-S"></a>僧种不断故，<a id="a-T"></a>世间便有檀波罗蜜、<a id="a-U"></a>尸罗波罗蜜、<a id="a-V"></a>羼提波罗蜜、<a id="a-W"></a>毗梨耶波罗蜜、<a id="a-X"></a>禅波罗蜜、<a id="a-Y"></a>般若波罗蜜，<a id="a-Z"></a>皆现于世。<a id="a-a"></a>四念处乃至十八不共法，<a id="a-b"></a>菩萨道，<a id="a-c"></a>皆现于世。<a id="a-d"></a>须陀洹果、<a id="a-e"></a>斯陀含果、<a id="a-f"></a>阿那含果、<a id="a-g"></a>阿罗汉果、<a id="a-h"></a>辟支佛道，<a id="a-i"></a>佛道；<a id="a-j"></a>须陀洹乃至佛，<a id="a-k"></a>皆现于世。<a id="a-l"></a>”</p>
  <p id="am">尔时，<a id="a-n"></a>佛告释提桓因：<a id="a-o"></a>“憍尸迦，<a id="a-p"></a>汝当受是般若波罗蜜，<a id="a-q"></a>持读诵说、<a id="a-r"></a>正忆念！<a id="a-s"></a>何以故？<a id="a-t"></a>若诸阿修罗生恶心，<a id="a-u"></a>欲与三十三天共斗。<a id="a-v"></a>憍尸迦，<a id="a-w"></a>汝尔时当诵念般若波罗蜜，<a id="a-x"></a>诸阿修罗恶心即灭，<a id="a-y"></a>更不复生。<a id="a-z"></a>憍尸迦，<a id="a-10"></a>若诸天子、<a id="a-11"></a>天女，<a id="a-12"></a>五死相现时，<a id="a-13"></a>当堕不如意处，<a id="a-14"></a>汝当于其前，<a id="a-15"></a>诵读般若波罗蜜，<a id="a-16"></a>是诸天子、<a id="a-17"></a>天女，<a id="a-18"></a>闻般若波罗蜜功德力故，<a id="a-19"></a>还生本处。<a id="a-1A"></a>何以故？<a id="a-1B"></a>闻般若波罗蜜有大利益故。</p>
  <p id="a1C">“复次，<a id="a-1D"></a>憍尸迦，<a id="a-1E"></a>若诸善男子、<a id="a-1F"></a>善女人，<a id="a-1G"></a>若诸天子、<a id="a-1H"></a>天女，<a id="a-1I"></a>闻是般若波罗蜜经耳，<a id="a-1J"></a>以是功德故，<a id="a-1K"></a>渐当得阿耨多罗三藐三菩提。<a id="a-1L"></a>何以故？<a id="a-1M"></a>憍尸迦，<a id="a-1N"></a>过去诸佛及弟子，<a id="a-1O"></a>皆学是般若波罗蜜，<a id="a-1P"></a>得阿耨多罗三藐三菩提，<a id="a-1Q"></a>入无余涅槃。<a id="a-1R"></a>憍尸迦，<a id="a-1S"></a>未来世诸佛，<a id="a-1T"></a>今现在十方诸佛及弟子，<a id="a-1U"></a>皆学是般若波罗蜜，<a id="a-1V"></a>得阿耨多罗三藐三菩提，<a id="a-1W"></a>入无余涅槃。<a id="a-1X"></a>何以故？<a id="a-1Y"></a>憍尸迦，<a id="a-1Z"></a>是般若波罗蜜，<a id="a-1a"></a>摄一切善法，<a id="a-1b"></a>若声闻法，<a id="a-1c"></a>若辟支佛法，<a id="a-1d"></a>若菩萨法，<a id="a-1e"></a>若佛法。<a id="a-1f"></a>”</p>
  <p id="a1g">释提桓因白佛言：<a id="a-1h"></a>“世尊，<a id="a-1i"></a>般若波罗蜜，<a id="a-1j"></a>是大明咒，<a id="a-1k"></a>无上明咒，<a id="a-1l"></a>无等等明咒！<a id="a-1m"></a>何以故？<a id="a-1n"></a>世尊，<a id="a-1o"></a>是般若波罗蜜能除一切不善法，<a id="a-1p"></a>能与一切善法。<a id="a-1q"></a>”</p>
  <p id="a1r">佛语释提桓因：<a id="a-1s"></a>“如是，<a id="a-1t"></a>如是。<a id="a-1u"></a>憍尸迦，<a id="a-1v"></a>般若波罗蜜是大明咒，<a id="a-1w"></a>无上明咒，<a id="a-1x"></a>无等等明咒！<a id="a-1y"></a>何以故？<a id="a-1z"></a>憍尸迦，<a id="a-20"></a>过去诸佛因是明咒故，<a id="a-21"></a>得阿耨多罗三藐三菩提；<a id="a-22"></a>未来世诸佛，<a id="a-23"></a>今现在十方诸佛，<a id="a-24"></a>亦因是明咒，<a id="a-25"></a>得阿耨多罗三藐三菩提。<a id="a-26"></a>因是明咒故，<a id="a-27"></a>世间便有十善道；<a id="a-28"></a>便有四禅、<a id="a-29"></a>四无量心、<a id="a-2A"></a>四无色定；<a id="a-2B"></a>便有檀波罗蜜乃至般若波罗蜜，<a id="a-2C"></a>四念处乃至十八不共法；<a id="a-2D"></a>便有法性、<a id="a-2E"></a>如、<a id="a-2F"></a>法相、<a id="a-2G"></a>法住、<a id="a-2H"></a>法位、<a id="a-2I"></a>实际；<a id="a-2J"></a>便有五眼，<a id="a-2K"></a>须陀洹果乃至阿罗汉果、<a id="a-2L"></a>辟支佛道，<a id="a-2M"></a>一切智、<a id="a-2N"></a>一切种智。<a id="a-2O"></a>憍尸迦，<a id="a-2P"></a>菩萨摩诃萨因缘故，<a id="a-2Q"></a>十善出于世间，<a id="a-2R"></a>四禅、<a id="a-2S"></a>四无量心，<a id="a-2T"></a>乃至一切种智，<a id="a-2U"></a>须陀洹乃至诸佛，<a id="a-2V"></a>出于世间。<a id="a-2W"></a>譬如满月照明，<a id="a-2X"></a>星宿亦能照明。<a id="a-2Y"></a>如是，<a id="a-2Z"></a>憍尸迦，<a id="a-2a"></a>一切世间善法、<a id="a-2b"></a>正法，<a id="a-2c"></a>十善乃至一切种智，<a id="a-2d"></a>若诸佛不出时，<a id="a-2e"></a>皆从菩萨生；<a id="a-2f"></a>是菩萨摩诃萨方便力，<a id="a-2g"></a>皆从般若波罗蜜生。<a id="a-2h"></a>菩萨摩诃萨以是方便力，<a id="a-2i"></a>行檀波罗蜜乃至禅波罗蜜，<a id="a-2j"></a>内空乃至无法有法空，<a id="a-2k"></a>四念处乃至十八不共法，<a id="a-2l"></a>不证声闻、<a id="a-2m"></a>辟支佛地，<a id="a-2n"></a>成就众生、<a id="a-2o"></a>净佛世界，<a id="a-2p"></a>寿命成就、<a id="a-2q"></a>世界成就，<a id="a-2r"></a>菩萨眷属成就，<a id="a-2s"></a>得一切种智，<a id="a-2t"></a>皆从般若波罗蜜生。</p>
  <p id="a2u">“复次，<a id="a-2v"></a>憍尸迦，<a id="a-2w"></a>若善男子、<a id="a-2x"></a>善女人，<a id="a-2y"></a>闻般若波罗蜜，<a id="a-2z"></a>受持、<a id="a-30"></a>亲近乃至正忆念，<a id="a-31"></a>是人当得今世、<a id="a-32"></a>后世功德。<a id="a-33"></a>”</p>
  <p id="a34">释提桓因白佛言：<a id="a-35"></a>“世尊，<a id="a-36"></a>何等是善男子、<a id="a-37"></a>善女人，<a id="a-38"></a>受持般若波罗蜜，<a id="a-39"></a>乃至正忆念，<a id="a-3A"></a>得今世、<a id="a-3B"></a>后世功德？<a id="a-3C"></a>”</p>
  <p id="a3D">佛告释提桓因：<a id="a-3E"></a>“若有善男子、<a id="a-3F"></a>善女人，<a id="a-3G"></a>受持般若波罗蜜，<a id="a-3H"></a>乃至正忆念，<a id="a-3I"></a>终不中毒死，<a id="a-3J"></a>兵刃不伤，<a id="a-3K"></a>水火不害，<a id="a-3L"></a>乃至四百四病所不能中，<a id="a-3M"></a>除其宿命业报。</p>
  <p id="a3N">“复次，<a id="a-3O"></a>憍尸迦，<a id="a-3P"></a>若有官事起，<a id="a-3Q"></a>是善男子、<a id="a-3R"></a>善女人，<a id="a-3S"></a>读诵般若波罗蜜故，<a id="a-3T"></a>往到官所，<a id="a-3U"></a>官不谴责。<a id="a-3V"></a>何以故？<a id="a-3W"></a>是般若波罗蜜威力故！<a id="a-3X"></a>若善男子、<a id="a-3Y"></a>善女人，<a id="a-3Z"></a>读诵是般若波罗蜜，<a id="a-3a"></a>到王所，<a id="a-3b"></a>若太子、<a id="a-3c"></a>大臣所，<a id="a-3d"></a>王及太子、<a id="a-3e"></a>大臣，<a id="a-3f"></a>皆欢喜问讯，<a id="a-3g"></a>和意与语。<a id="a-3h"></a>何以故？<a id="a-3i"></a>是诸善男子、<a id="a-3j"></a>善女人，<a id="a-3k"></a>常有慈悲喜舍心向众生故。<a id="a-3l"></a>憍尸迦，<a id="a-3m"></a>若善男子、<a id="a-3n"></a>善女人，<a id="a-3o"></a>受持般若波罗蜜，<a id="a-3p"></a>乃至正忆念，<a id="a-3q"></a>得如是等种种今世功德。<a id="a-3r"></a>憍尸迦，<a id="a-3s"></a>何等是善男子、<a id="a-3t"></a>善女人后世功德？<a id="a-3u"></a>是善男子、<a id="a-3v"></a>善女人，<a id="a-3w"></a>终不离十善道，<a id="a-3x"></a>四禅、<a id="a-3y"></a>四无量心、<a id="a-3z"></a>四无色定，<a id="a-40"></a>六波罗蜜，<a id="a-41"></a>四念处乃至十八不共法。<a id="a-42"></a>是人终不堕三恶道，<a id="a-43"></a>受身完具，<a id="a-44"></a>终不生贫穷下贱、<a id="a-45"></a>工师、<a id="a-46"></a>除厕人、<a id="a-47"></a>担死人家。<a id="a-48"></a>常得三十二相，<a id="a-49"></a>常得化生诸现在佛界，<a id="a-4A"></a>终不离菩萨神通。<a id="a-4B"></a>若欲从一佛界至一佛界，<a id="a-4C"></a>供养诸佛，<a id="a-4D"></a>听诸佛法，<a id="a-4E"></a>即得随意；<a id="a-4F"></a>所游佛界，<a id="a-4G"></a>成就众生、<a id="a-4H"></a>净佛世界，<a id="a-4I"></a>渐得阿耨多罗三藐三菩提。<a id="a-4J"></a>憍尸迦，<a id="a-4K"></a>是名后世功德。<a id="a-4L"></a>以是故，<a id="a-4M"></a>憍尸迦，<a id="a-4N"></a>善男子、<a id="a-4O"></a>善女人，<a id="a-4P"></a>应当受持般若波罗蜜，<a id="a-4Q"></a>亲近、<a id="a-4R"></a>读诵、<a id="a-4S"></a>说、<a id="a-4T"></a>正忆念，<a id="a-4U"></a>华香乃至妓乐供养，<a id="a-4V"></a>常不离萨婆若心。<a id="a-4W"></a>是善男子、<a id="a-4X"></a>善女人，<a id="a-4Y"></a>乃至阿耨多罗三藐三菩提，<a id="a-4Z"></a>得今世、<a id="a-4a"></a>后世功德成就。<a id="a-4b"></a>”</p>
  <p id="a4c">【论】释曰：<a id="a-4d"></a>佛是法王，<a id="a-4e"></a>赞叹受持般若波罗蜜者已，<a id="a-4f"></a>次天王释赞；<a id="a-4g"></a>释赞已，<a id="a-4h"></a>今次诸天赞。<a id="a-4i"></a>以多众赞故，<a id="a-4j"></a>令人信心转深，<a id="a-4k"></a>作是言：<a id="a-4l"></a>应受持是般若波罗蜜。<a id="a-4m"></a>此中说受持因缘：<a id="a-4n"></a>修诸功德，<a id="a-4o"></a>增益诸天，<a id="a-4p"></a>减损阿修罗，<a id="a-4q"></a>三宝不断，<a id="a-4r"></a>六波罗蜜等诸功德出现于世。<a id="a-4s"></a>尔时，<a id="a-4t"></a>佛可诸天赞，<a id="a-4u"></a>告释言：<a id="a-4v"></a>汝受持是般若波罗蜜。<a id="a-4w"></a>此中说因缘：<a id="a-4x"></a>若阿修罗生恶心，<a id="a-4y"></a>欲共三十三天斗，<a id="a-4z"></a>汝尔时读诵般若者，<a id="a-50"></a>恶心即灭。<a id="a-51"></a>若二阵相对时，<a id="a-52"></a>读诵般若者，<a id="a-53"></a>阿修罗即退去。</p>
  <p id="a54">问曰：<a id="a-55"></a>若尔者，<a id="a-56"></a>何以不常诵般若，<a id="a-57"></a>令阿修罗恶心不生？<a id="a-58"></a>何故乃使两阵相对？</p>
  <p id="a59">答曰：<a id="a-5A"></a>诸天多著福乐，<a id="a-5B"></a>染欲心利，<a id="a-5C"></a>虽知般若有大功德，<a id="a-5D"></a>不能常诵故。<a id="a-5E"></a>又以忉利天不净业因缘故，<a id="a-5F"></a>致有怨敌，<a id="a-5G"></a>不得不斗。</p>
  <p id="a5H">诸天命欲终时，<a id="a-5I"></a>五死相现：<a id="a-5J"></a>一者、<a id="a-5K"></a>华冠萎，<a id="a-5L"></a>二者、<a id="a-5M"></a>腋下汗出，<a id="a-5N"></a>三者、<a id="a-5O"></a>蝇来著身，<a id="a-5P"></a>四者、<a id="a-5Q"></a>见更有天坐己坐处，<a id="a-5R"></a>五者、<a id="a-5S"></a>自不乐本座。<a id="a-5T"></a>诸天见是死相，<a id="a-5U"></a>念惜天乐，<a id="a-5V"></a>见当生恶处，<a id="a-5W"></a>心怀忧毒。<a id="a-5X"></a>尔时，<a id="a-5Y"></a>若闻般若波罗蜜实相，<a id="a-5Z"></a>诸法虚狂，<a id="a-5a"></a>无常空寂，<a id="a-5b"></a>信是佛法，<a id="a-5c"></a>心清净故，<a id="a-5d"></a>还生本处。<a id="a-5e"></a>是天人不但还生本处，<a id="a-5f"></a>以闻般若故，<a id="a-5g"></a>世世受福乐，<a id="a-5h"></a>渐成无上道。<a id="a-5i"></a>此中因缘，<a id="a-5j"></a>如经说般若波罗蜜为大明咒者是。</p>
  <p id="a5k">问曰：<a id="a-5l"></a>释提桓因何以故名般若为大明咒？</p>
  <p id="a5m">答曰：<a id="a-5n"></a>诸外道圣人，<a id="a-5o"></a>有种种咒术，<a id="a-5p"></a>利益民人；<a id="a-5q"></a>诵是咒故，<a id="a-5r"></a>能随意所欲，<a id="a-5s"></a>使诸鬼神。<a id="a-5t"></a>诸仙人有是咒故，<a id="a-5u"></a>大得名声，<a id="a-5v"></a>人民归伏。<a id="a-5w"></a>贵咒术故，<a id="a-5x"></a>是以帝释白佛言：<a id="a-5y"></a>诸咒术中，<a id="a-5z"></a>般若波罗蜜是大咒术。<a id="a-60"></a>何以故？<a id="a-61"></a>能常与众生道德乐故。<a id="a-62"></a>余咒术乐因缘，<a id="a-63"></a>能起烦恼，<a id="a-64"></a>又不善业故，<a id="a-65"></a>堕三恶道。</p>
  <p id="a66">复次，<a id="a-67"></a>余咒术能随贪欲、<a id="a-68"></a>瞋恚，<a id="a-69"></a>自在作恶；<a id="a-6A"></a>是般若波罗蜜咒，<a id="a-6B"></a>能灭禅定、<a id="a-6C"></a>佛道、<a id="a-6D"></a>涅槃诸著，<a id="a-6E"></a>何况贪恚粗病！<a id="a-6F"></a>是故名为大明咒、<a id="a-6G"></a>无上咒、<a id="a-6H"></a>无等等咒。</p>
  <p id="a6I">复次，<a id="a-6J"></a>是咒能令人离老病死，<a id="a-6K"></a>能立众生于大乘，<a id="a-6L"></a>能令行者于一切众生中最大，<a id="a-6M"></a>是故言大咒。<a id="a-6N"></a>能如是利益故，<a id="a-6O"></a>名为无上。<a id="a-6P"></a>先有仙人所作咒术，<a id="a-6Q"></a>所谓能知他人心咒，<a id="a-6R"></a>名抑叉尼；<a id="a-6S"></a>能飞行变化咒，<a id="a-6T"></a>名揵陀梨；<a id="a-6U"></a>能住寿过千岁万岁咒，<a id="a-6V"></a>于诸咒中无与等。<a id="a-6W"></a>于此无等咒术中，<a id="a-6X"></a>般若波罗蜜过出无量故，<a id="a-6Y"></a>名无等等。</p>
  <p id="a6Z">复次，<a id="a-6a"></a>诸佛法名无等，<a id="a-6b"></a>般若波罗蜜得佛因缘故，<a id="a-6c"></a>言无等等。</p>
  <p id="a6d">复次，<a id="a-6e"></a>诸佛于一切众生中名无等，<a id="a-6f"></a>是般若咒术，<a id="a-6g"></a>佛所作故，<a id="a-6h"></a>名无等等咒。</p>
  <p id="a6i">复次，<a id="a-6j"></a>此经中自说三咒因缘，<a id="a-6k"></a>所谓是咒能舍一切不善法，<a id="a-6l"></a>能与一切善法。<a id="a-6m"></a>佛顺其所叹故，<a id="a-6n"></a>言：<a id="a-6o"></a>如是，<a id="a-6p"></a>如是。<a id="a-6q"></a>亦更广其所赞，<a id="a-6r"></a>所谓因般若故，<a id="a-6s"></a>出生十善道，<a id="a-6t"></a>乃至诸佛。<a id="a-6u"></a>是般若波罗蜜，<a id="a-6v"></a>属菩萨故，<a id="a-6w"></a>佛说譬喻：<a id="a-6x"></a>诸佛能大破无明闇故，<a id="a-6y"></a>如满月；<a id="a-6z"></a>菩萨破暗不如故，<a id="a-70"></a>如星宿。<a id="a-71"></a>如夜中有所见，<a id="a-72"></a>皆是星、<a id="a-73"></a>月力；<a id="a-74"></a>世间生死夜中有所知见，<a id="a-75"></a>皆是佛、<a id="a-76"></a>菩萨力。<a id="a-77"></a>若世无佛，<a id="a-78"></a>尔时，<a id="a-79"></a>菩萨说法度众生，<a id="a-7A"></a>著人天乐中，<a id="a-7B"></a>渐渐令得涅槃乐。<a id="a-7C"></a>菩萨所有智慧，<a id="a-7D"></a>皆是般若波罗蜜力。</p>
  <p id="a7E">复次，<a id="a-7F"></a>是菩萨虽行三十七品、<a id="a-7G"></a>十八空，<a id="a-7H"></a>知诸法毕竟不可取，<a id="a-7I"></a>亦不证声闻、<a id="a-7J"></a>辟支佛道，<a id="a-7K"></a>而能还起善法，<a id="a-7L"></a>教化众生，<a id="a-7M"></a>净佛世界，<a id="a-7N"></a>寿命具足等，<a id="a-7O"></a>皆是方便般若波罗蜜力。<a id="a-7P"></a>若是人能受持般若，<a id="a-7Q"></a>乃至正忆念，<a id="a-7R"></a>得今世、<a id="a-7S"></a>后世功德。<a id="a-7T"></a>今世功德者，<a id="a-7U"></a>所谓终不中毒死等。</p>
  <p id="a7V">问曰：<a id="a-7W"></a>先已说不横死，<a id="a-7X"></a>今何以更说？</p>
  <p id="a7Y">答曰：<a id="a-7Z"></a>先已说般若波罗蜜，<a id="a-7a"></a>不一会中说，<a id="a-7b"></a>此为后来者更为说。</p>
  <p id="a7c">复次，<a id="a-7d"></a>刀毒、<a id="a-7e"></a>水火有二种：<a id="a-7f"></a>有他作、<a id="a-7g"></a>有自作。<a id="a-7h"></a>先说他加兵毒、<a id="a-7i"></a>水火等，<a id="a-7j"></a>今为不自伤。<a id="a-7k"></a>何以知之？<a id="a-7l"></a>次说四百四病故知。<a id="a-7m"></a>上虽说人不能得其便，<a id="a-7n"></a>不说其人还恭敬供养。<a id="a-7o"></a>四百四病者，<a id="a-7p"></a>四大为身，<a id="a-7q"></a>常相侵害。<a id="a-7r"></a>一一大中，<a id="a-7s"></a>百一病起：<a id="a-7t"></a>冷病有二百二，<a id="a-7u"></a>水、<a id="a-7v"></a>风起故；<a id="a-7w"></a>热病有二百二，<a id="a-7x"></a>地、<a id="a-7y"></a>火起故。<a id="a-7z"></a>火热相，<a id="a-80"></a>地坚相，<a id="a-81"></a>坚相故难消，<a id="a-82"></a>难消故能起热病。<a id="a-83"></a>血肉、<a id="a-84"></a>筋脉、<a id="a-85"></a>骨髓等，<a id="a-86"></a>地分。<a id="a-87"></a>除其业报者，<a id="a-88"></a>一切法和合因缘生，<a id="a-89"></a>无有作者。<a id="a-8A"></a>无有作者故，<a id="a-8B"></a>必受业报，<a id="a-8C"></a>佛所不能救，<a id="a-8D"></a>何况般若？<a id="a-8E"></a>必受业报、<a id="a-8F"></a>不必受业报，<a id="a-8G"></a>先已说。<a id="a-8H"></a>官事起者，<a id="a-8I"></a>诵般若波罗蜜力故，<a id="a-8J"></a>随起皆灭。</p>
  <p id="a8K">问曰：<a id="a-8L"></a>先说人不能得便，<a id="a-8M"></a>今何以复更说？</p>
  <p id="a8N">答曰：<a id="a-8O"></a>先虽说人不能得便，<a id="a-8P"></a>不说国王、<a id="a-8Q"></a>大臣等。<a id="a-8R"></a>既不能得便，<a id="a-8S"></a>还复恭敬供养。<a id="a-8T"></a>何以故？<a id="a-8U"></a>是菩萨常有慈悲喜舍心向众生故。<a id="a-8V"></a>后世功德者，<a id="a-8W"></a>世世所生，<a id="a-8X"></a>常不离十善道等，<a id="a-8Y"></a>是故常不堕恶道。<a id="a-8Z"></a>是人折伏恶心故，<a id="a-8a"></a>受身完具，<a id="a-8b"></a>不生下贱等家。<a id="a-8c"></a>学佛所学道故，<a id="a-8d"></a>得变化身似佛，<a id="a-8e"></a>有三十二相、<a id="a-8f"></a>八十随形好。<a id="a-8g"></a>常得化生现在佛国者，<a id="a-8h"></a>随心所到十方世界，<a id="a-8i"></a>供养诸佛，<a id="a-8j"></a>听受诸法，<a id="a-8k"></a>教化众生，<a id="a-8l"></a>渐渐得成佛道。<a id="a-8m"></a>是故行者听闻、<a id="a-8n"></a>受持，<a id="a-8o"></a>乃至正忆念，<a id="a-8p"></a>不离萨婆若心。<a id="a-8q"></a>如是得今世、<a id="a-8r"></a>后世功德。</p>
  <p data-pb></p>
  <h2 id="a8s">释梵志品第三十五（经作遣异品）</h2>
  <p id="a8t">【经】尔时，<a id="a-8u"></a>诸外道梵志来向佛所，<a id="a-8v"></a>欲求佛短。<a id="a-8w"></a>是时释提桓因心念：<a id="a-8x"></a>“是诸外道梵志来向佛所，<a id="a-8y"></a>欲求佛短。<a id="a-8z"></a>我今当诵念从佛所受般若波罗蜜；<a id="a-90"></a>是诸外道梵志等，<a id="a-91"></a>终不能中道作碍，<a id="a-92"></a>断说般若波罗蜜。<a id="a-93"></a>”释提桓因作是念已，<a id="a-94"></a>即诵般若波罗蜜。<a id="a-95"></a>是时诸外道梵志，<a id="a-96"></a>遥绕佛，<a id="a-97"></a>复道还去。</p>
  <p id="a98">时舍利弗心念：<a id="a-99"></a>“是中何因缘，<a id="a-9A"></a>诸外道梵志遥绕佛，<a id="a-9B"></a>复道还去？<a id="a-9C"></a>”</p>
  <p id="a9D">佛知舍利弗心念，<a id="a-9E"></a>告舍利弗：<a id="a-9F"></a>“是释提桓因诵念般若波罗蜜，<a id="a-9G"></a>以是因缘故，<a id="a-9H"></a>诸外道梵志遥绕佛，<a id="a-9I"></a>复道还去。<a id="a-9J"></a>舍利弗，<a id="a-9K"></a>我不见是诸外道梵志一念善心；<a id="a-9L"></a>是诸外道梵志，<a id="a-9M"></a>但持恶心来，<a id="a-9N"></a>欲索佛短。<a id="a-9O"></a>舍利弗，<a id="a-9P"></a>我不见说般若波罗蜜时，<a id="a-9Q"></a>一切世间若天、<a id="a-9R"></a>若魔、<a id="a-9S"></a>若梵、<a id="a-9T"></a>若沙门众、<a id="a-9U"></a>婆罗门众中，<a id="a-9V"></a>有持恶意来，<a id="a-9W"></a>能得短者！<a id="a-9X"></a>何以故？<a id="a-9Y"></a>舍利弗，<a id="a-9Z"></a>是三千大千世界中，<a id="a-9a"></a>诸四天王天乃至阿迦尼吒天，<a id="a-9b"></a>诸声闻、<a id="a-9c"></a>辟支佛，<a id="a-9d"></a>诸菩萨摩诃萨，<a id="a-9e"></a>守护是般若波罗蜜。<a id="a-9f"></a>所以者何？<a id="a-9g"></a>是诸天人，<a id="a-9h"></a>皆从般若波罗蜜中生故。</p>
  <p id="a9i">“复次，<a id="a-9j"></a>舍利弗，<a id="a-9k"></a>十方如恒河沙等世界中，<a id="a-9l"></a>诸佛及声闻、<a id="a-9m"></a>辟支佛、<a id="a-9n"></a>菩萨摩诃萨，<a id="a-9o"></a>诸天龙鬼神等，<a id="a-9p"></a>皆守护是般若波罗蜜。<a id="a-9q"></a>所以者何？<a id="a-9r"></a>是诸佛等，<a id="a-9s"></a>皆从般若波罗蜜中生故。<a id="a-9t"></a>”</p>
  <p id="a9u">尔时，<a id="a-9v"></a>恶魔心念：<a id="a-9w"></a>“今佛四众现前集会，<a id="a-9x"></a>亦有欲界、<a id="a-9y"></a>色界诸天子，<a id="a-9z"></a>是中必有菩萨摩诃萨受记，<a id="a-A0"></a>当得阿耨多罗三藐三菩提。<a id="a-A1"></a>我宁可至佛所，<a id="a-A2"></a>破坏其意。<a id="a-A3"></a>”是时，<a id="a-A4"></a>恶魔化作四种兵，<a id="a-A5"></a>来至佛所。<a id="a-A6"></a>尔时，<a id="a-A7"></a>释提桓因心念：<a id="a-A8"></a>“是四种兵，<a id="a-A9"></a>或是恶魔化作，<a id="a-AA"></a>欲来向佛。<a id="a-AB"></a>何以故？<a id="a-AC"></a>是四种兵严饰，<a id="a-AD"></a>频婆娑罗王四种兵所不类，<a id="a-AE"></a>波斯匿王四种兵亦不类，<a id="a-AF"></a>诸释子四种兵、<a id="a-AG"></a>诸梨昌四种兵皆亦不类。<a id="a-AH"></a>是恶魔长夜索佛便，<a id="a-AI"></a>欲恼众生。<a id="a-AJ"></a>我宁可诵念般若波罗蜜。<a id="a-AK"></a>”释提桓因即时诵念般若波罗蜜，<a id="a-AL"></a>恶魔如所诵闻，<a id="a-AM"></a>渐渐复道还去。</p>
  <p id="aAN">尔时，<a id="a-AO"></a>会中四天王诸天子，<a id="a-AP"></a>乃至阿迦尼吒诸天子，<a id="a-AQ"></a>化作天华，<a id="a-AR"></a>于虚空中而散佛上，<a id="a-AS"></a>作是言：<a id="a-AT"></a>“世尊，<a id="a-AU"></a>愿令般若波罗蜜久住阎浮提！<a id="a-AV"></a>所以者何？<a id="a-AW"></a>阎浮提人受持般若波罗蜜，<a id="a-AX"></a>随所住时，<a id="a-AY"></a>佛宝不灭，<a id="a-AZ"></a>法宝、<a id="a-Aa"></a>僧宝亦住不灭。<a id="a-Ab"></a>”</p>
  <p id="aAc">尔时，<a id="a-Ad"></a>十方如恒河沙等世界中诸天，<a id="a-Ae"></a>亦散华作是言：<a id="a-Af"></a>“世尊，<a id="a-Ag"></a>愿令般若波罗蜜久住阎浮提，<a id="a-Ah"></a>若般若波罗蜜久住，<a id="a-Ai"></a>佛、<a id="a-Aj"></a>法、<a id="a-Ak"></a>僧亦当久住，<a id="a-Al"></a>亦分别知菩萨摩诃萨道。<a id="a-Am"></a>复次，<a id="a-An"></a>所在住处，<a id="a-Ao"></a>有善男子、<a id="a-Ap"></a>善女人，<a id="a-Aq"></a>书持般若波罗蜜经卷，<a id="a-Ar"></a>是处则为照明，<a id="a-As"></a>已离众冥。<a id="a-At"></a>”</p>
  <p id="aAu">佛告释提桓因等诸天子：<a id="a-Av"></a>“如是，<a id="a-Aw"></a>如是。<a id="a-Ax"></a>憍尸迦及诸天子，<a id="a-Ay"></a>阎浮提人受持般若波罗蜜，<a id="a-Az"></a>随所住时，<a id="a-B0"></a>佛宝如是住，<a id="a-B1"></a>法宝、<a id="a-B2"></a>僧宝亦如是住。<a id="a-B3"></a>乃至所在住处，<a id="a-B4"></a>善男子、<a id="a-B5"></a>善女人，<a id="a-B6"></a>有书持般若波罗蜜经卷，<a id="a-B7"></a>是处则为照明，<a id="a-B8"></a>已离众冥。<a id="a-B9"></a>”</p>
  <p id="aBA">尔时，<a id="a-BB"></a>诸天子化作天华，<a id="a-BC"></a>散佛上，<a id="a-BD"></a>作是言：<a id="a-BE"></a>“世尊，<a id="a-BF"></a>若有善男子、<a id="a-BG"></a>善女人，<a id="a-BH"></a>受持般若波罗蜜，<a id="a-BI"></a>乃至正忆念，<a id="a-BJ"></a>魔若魔天不能得其便。<a id="a-BK"></a>世尊，<a id="a-BL"></a>我等亦当拥护是善男子、<a id="a-BM"></a>善女人！<a id="a-BN"></a>何以故？<a id="a-BO"></a>若善男子、<a id="a-BP"></a>善女人，<a id="a-BQ"></a>受持般若波罗蜜，<a id="a-BR"></a>乃至正忆念，<a id="a-BS"></a>我等视是人即是佛，<a id="a-BT"></a>若次佛。<a id="a-BU"></a>”</p>
  <p id="aBV">是时，<a id="a-BW"></a>释提桓因白佛言：<a id="a-BX"></a>“世尊，<a id="a-BY"></a>善男子、<a id="a-BZ"></a>善女人，<a id="a-Ba"></a>受持般若波罗蜜，<a id="a-Bb"></a>乃至正忆念者，<a id="a-Bc"></a>当知是人先世于佛所作功德，<a id="a-Bd"></a>多亲近供养诸佛，<a id="a-Be"></a>为善知识所护。<a id="a-Bf"></a>世尊，<a id="a-Bg"></a>诸佛一切智，<a id="a-Bh"></a>应当从般若波罗蜜中求，<a id="a-Bi"></a>般若波罗蜜亦当从一切智中求！<a id="a-Bj"></a>所以者何？<a id="a-Bk"></a>般若波罗蜜不异一切智，<a id="a-Bl"></a>一切智不异般若波罗蜜；<a id="a-Bm"></a>般若波罗蜜、<a id="a-Bn"></a>一切智，<a id="a-Bo"></a>不二不别。<a id="a-Bp"></a>是故我等视是人即是佛，<a id="a-Bq"></a>若次佛。<a id="a-Br"></a>”</p>
  <p id="aBs">佛告释提桓因：<a id="a-Bt"></a>“如是，<a id="a-Bu"></a>如是。<a id="a-Bv"></a>憍尸迦，<a id="a-Bw"></a>诸佛一切智即是般若波罗蜜，<a id="a-Bx"></a>般若波罗蜜即是一切智。<a id="a-By"></a>何以故？<a id="a-Bz"></a>憍尸迦，<a id="a-C0"></a>诸佛一切智，<a id="a-C1"></a>从般若波罗蜜中生。<a id="a-C2"></a>般若波罗蜜，<a id="a-C3"></a>不异一切智，<a id="a-C4"></a>一切智不异般若波罗蜜；<a id="a-C5"></a>般若波罗蜜、<a id="a-C6"></a>一切智，<a id="a-C7"></a>不二不别。<a id="a-C8"></a>”</p>
  <p id="aC9">【论】释曰：<a id="a-CA"></a>上品中说闻、<a id="a-CB"></a>受般若者，<a id="a-CC"></a>魔若魔民、<a id="a-CD"></a>外道梵志，<a id="a-CE"></a>不得其便，<a id="a-CF"></a>今欲现证验故，<a id="a-CG"></a>以威神感致众魔及诸外道。<a id="a-CH"></a>是以外道梵志作是念：<a id="a-CI"></a>佛在耆阇崛山中说般若波罗蜜，<a id="a-CJ"></a>所谓诸法毕竟空无所有，<a id="a-CK"></a>以引致十方众生。<a id="a-CL"></a>我等共往难问，<a id="a-CM"></a>破此空论。<a id="a-CN"></a>其论若破，<a id="a-CO"></a>佛则自退，<a id="a-CP"></a>我等还得如本。<a id="a-CQ"></a>是诸外道但有邪见、<a id="a-CR"></a>恶心、<a id="a-CS"></a>憍慢故来，<a id="a-CT"></a>欲出是毕竟清净般若波罗蜜过罪。<a id="a-CU"></a>譬如狂人欲中伤虚空，<a id="a-CV"></a>徒自疲苦！<a id="a-CW"></a>尔时，<a id="a-CX"></a>帝释如佛教，<a id="a-CY"></a>受持般若，<a id="a-CZ"></a>外道不能得便。<a id="a-Ca"></a>今欲验实，<a id="a-Cb"></a>令人信知故。<a id="a-Cc"></a>帝释无量福德成就，<a id="a-Cd"></a>以天利根，<a id="a-Ce"></a>深信般若，<a id="a-Cf"></a>即时诵念；<a id="a-Cg"></a>得般若力故，<a id="a-Ch"></a>外道遥绕佛，<a id="a-Ci"></a>复道而去。</p>
  <p id="aCj">问曰：<a id="a-Ck"></a>何以不直还，<a id="a-Cl"></a>方绕佛而去？</p>
  <p id="aCm">答曰：<a id="a-Cn"></a>以般若神力故，<a id="a-Co"></a>于远处降伏，<a id="a-Cp"></a>作是念：<a id="a-Cq"></a>佛众威德甚大，<a id="a-Cr"></a>我等今往，<a id="a-Cs"></a>徒自困辱，<a id="a-Ct"></a>无所成办。<a id="a-Cu"></a>我等今若遥见直去，<a id="a-Cv"></a>人当谓我等怯弱，<a id="a-Cw"></a>来而空去。<a id="a-Cx"></a>以是故，<a id="a-Cy"></a>诈现供养绕佛，<a id="a-Cz"></a>复道而去。<a id="a-D0"></a>舍利弗本是梵志，<a id="a-D1"></a>见诸外道远处而去，<a id="a-D2"></a>心少怜愍；<a id="a-D3"></a>不能以小事故，<a id="a-D4"></a>入三昧求知，<a id="a-D5"></a>作是念：<a id="a-D6"></a>此诸外道何因缘来，<a id="a-D7"></a>竟不蒙度而空还去？<a id="a-D8"></a>佛言：<a id="a-D9"></a>是般若波罗蜜力。<a id="a-DA"></a>舍利弗意念：<a id="a-DB"></a>佛以般若波罗蜜，<a id="a-DC"></a>无事不济，<a id="a-DD"></a>云何令此外道空来而去？<a id="a-DE"></a>佛知舍利弗所念，<a id="a-DF"></a>语舍利弗：<a id="a-DG"></a>是诸梵志，<a id="a-DH"></a>乃至无一念善心，<a id="a-DI"></a>但持恶意，<a id="a-DJ"></a>邪见著心，<a id="a-DK"></a>欲求诸法定相，<a id="a-DL"></a>是故不中度。<a id="a-DM"></a>譬如必死之病，<a id="a-DN"></a>虽有良医、<a id="a-DO"></a>神药，<a id="a-DP"></a>不能救济。<a id="a-DQ"></a>舍利弗，<a id="a-DR"></a>说般若波罗蜜时，<a id="a-DS"></a>非但此梵志，<a id="a-DT"></a>一切世间人持恶心来，<a id="a-DU"></a>不能得便。<a id="a-DV"></a>何以故？<a id="a-DW"></a>一切诸佛及诸菩萨、<a id="a-DX"></a>诸天，<a id="a-DY"></a>常守护般若故。<a id="a-DZ"></a>所以者何？<a id="a-Da"></a>诸佛、<a id="a-Db"></a>菩萨、<a id="a-Dc"></a>天人作是念，<a id="a-Dd"></a>我等皆从般若生故。<a id="a-De"></a>魔来欲难问破坏，<a id="a-Df"></a>亦如是。</p>
  <p id="aDg">是时，<a id="a-Dh"></a>会中诸天子，<a id="a-Di"></a>先闻般若功德，<a id="a-Dj"></a>今见证验，<a id="a-Dk"></a>心大欢喜，<a id="a-Dl"></a>化华供养。<a id="a-Dm"></a>作是愿：<a id="a-Dn"></a>令般若波罗蜜久住阎浮提。<a id="a-Do"></a>是事如下广说，<a id="a-Dp"></a>佛即印可。<a id="a-Dq"></a>诸天于佛前自誓，<a id="a-Dr"></a>言：<a id="a-Ds"></a>行者若闻受持般若波罗蜜，<a id="a-Dt"></a>乃至正忆念，<a id="a-Du"></a>我等常当守护！<a id="a-Dv"></a>所以者何？<a id="a-Dw"></a>我等视是人如佛，<a id="a-Dx"></a>若次佛。<a id="a-Dy"></a>如佛者，<a id="a-Dz"></a>法性身住阿鞞跋致，<a id="a-E0"></a>得无生法忍，<a id="a-E1"></a>乃至十地。<a id="a-E2"></a>次佛者，<a id="a-E3"></a>肉身菩萨能说般若波罗蜜，<a id="a-E4"></a>及其正义。</p>
  <p id="aE5">尔时，<a id="a-E6"></a>帝释以先世因缘所集功德智慧，<a id="a-E7"></a>赞是菩萨，<a id="a-E8"></a>此中更说赞叹因缘。<a id="a-E9"></a>诸佛一切种智，<a id="a-EA"></a>应从般若中求者，<a id="a-EB"></a>菩萨行般若波罗蜜具足故，<a id="a-EC"></a>得佛时，<a id="a-ED"></a>般若变成一切种智故，<a id="a-EE"></a>言一切种智当从般若中求。<a id="a-EF"></a>佛能说般若波罗蜜故，<a id="a-EG"></a>言般若波罗蜜当从一切智中求。<a id="a-EH"></a>譬如乳变为酪，<a id="a-EI"></a>离乳无酪，<a id="a-EJ"></a>亦不得言乳即是酪。<a id="a-EK"></a>般若波罗蜜变为一切种智，<a id="a-EL"></a>离般若亦无一切种智，<a id="a-EM"></a>亦不得言般若即是一切种智。<a id="a-EN"></a>般若与一切种智作生因，<a id="a-EO"></a>一切种智与般若作说因，<a id="a-EP"></a>因、<a id="a-EQ"></a>果不相离故，<a id="a-ER"></a>言不二不别。</p>
  <p data-pb></p>
  <h2 id="aES">释尊导品第三十六（经作阿难称誉品）</h2>
  <p id="aET">【经】尔时，<a id="a-EU"></a>慧命阿难白佛言：<a id="a-EV"></a>“世尊，<a id="a-EW"></a>何以故不称誉檀波罗蜜、<a id="a-EX"></a>尸罗波罗蜜、<a id="a-EY"></a>羼提波罗蜜、<a id="a-EZ"></a>毗梨耶波罗蜜、<a id="a-Ea"></a>禅波罗蜜，<a id="a-Eb"></a>乃至十八不共法，<a id="a-Ec"></a>但称誉般若波罗蜜？<a id="a-Ed"></a>”</p>
  <p id="aEe">佛告阿难：<a id="a-Ef"></a>“般若波罗蜜，<a id="a-Eg"></a>于五波罗蜜，<a id="a-Eh"></a>乃至十八不共法为尊导！<a id="a-Ei"></a>阿难，<a id="a-Ej"></a>于汝意云何？<a id="a-Ek"></a>不回向萨婆若，<a id="a-El"></a>布施得称檀波罗蜜不？<a id="a-Em"></a>”</p>
  <p id="aEn">“不也，<a id="a-Eo"></a>世尊。<a id="a-Ep"></a>”</p>
  <p id="aEq">“不回向萨婆若，<a id="a-Er"></a>尸罗、<a id="a-Es"></a>羼提、<a id="a-Et"></a>毗梨耶、<a id="a-Eu"></a>禅、<a id="a-Ev"></a>智慧，<a id="a-Ew"></a>是般若波罗蜜不？<a id="a-Ex"></a>”</p>
  <p id="aEy">“不也，<a id="a-Ez"></a>世尊。<a id="a-F0"></a>”</p>
  <p id="aF1">“以是故，<a id="a-F2"></a>知般若波罗蜜，<a id="a-F3"></a>于五波罗蜜，<a id="a-F4"></a>乃至十八不共法为尊导，<a id="a-F5"></a>是故称誉。<a id="a-F6"></a>”</p>
  <p id="aF7">阿难白佛言：<a id="a-F8"></a>“世尊，<a id="a-F9"></a>云何布施回向萨婆若，<a id="a-FA"></a>作檀波罗蜜，<a id="a-FB"></a>乃至作般若波罗蜜？<a id="a-FC"></a>”</p>
  <p id="aFD">佛告阿难：<a id="a-FE"></a>“以无二法布施，<a id="a-FF"></a>回向萨婆若，<a id="a-FG"></a>是名檀波罗蜜；<a id="a-FH"></a>以不生、<a id="a-FI"></a>不可得回向萨婆若布施，<a id="a-FJ"></a>是名檀波罗蜜。<a id="a-FK"></a>乃至以无二法智慧回向萨婆若，<a id="a-FL"></a>是名般若波罗蜜；<a id="a-FM"></a>以不生、<a id="a-FN"></a>不可得回向萨婆若智慧，<a id="a-FO"></a>是名般若波罗蜜。<a id="a-FP"></a>”</p>
  <p id="aFQ">阿难白佛言：<a id="a-FR"></a>“世尊，<a id="a-FS"></a>云何以不二法回向萨婆若布施，<a id="a-FT"></a>是名檀波罗蜜？<a id="a-FU"></a>乃至以不二法回向萨婆若智慧，<a id="a-FV"></a>是名般若波罗蜜？<a id="a-FW"></a>”</p>
  <p id="aFX">佛告阿难：<a id="a-FY"></a>“以色不二法故，<a id="a-FZ"></a>受、<a id="a-Fa"></a>想、<a id="a-Fb"></a>行、<a id="a-Fc"></a>识不二法故，<a id="a-Fd"></a>乃至阿耨多罗三藐三菩提不二法故。<a id="a-Fe"></a>”</p>
  <p id="aFf">“世尊，<a id="a-Fg"></a>云何色不二法？<a id="a-Fh"></a>乃至阿耨多罗三藐三菩提不二法？<a id="a-Fi"></a>”</p>
  <p id="aFj">佛言：<a id="a-Fk"></a>“色、<a id="a-Fl"></a>色相空。<a id="a-Fm"></a>何以故？<a id="a-Fn"></a>檀波罗蜜、<a id="a-Fo"></a>色，<a id="a-Fp"></a>不二不别；<a id="a-Fq"></a>乃至阿耨多罗三藐三菩提、<a id="a-Fr"></a>檀波罗蜜，<a id="a-Fs"></a>不二不别。<a id="a-Ft"></a>五波罗蜜亦如是。<a id="a-Fu"></a>以是故，<a id="a-Fv"></a>阿难，<a id="a-Fw"></a>但称誉般若波罗蜜，<a id="a-Fx"></a>于五波罗蜜，<a id="a-Fy"></a>乃至一切种智为尊导！<a id="a-Fz"></a>阿难，<a id="a-G0"></a>譬如地，<a id="a-G1"></a>以种散中，<a id="a-G2"></a>得因缘和合便生，<a id="a-G3"></a>是诸种子依地而生。<a id="a-G4"></a>如是，<a id="a-G5"></a>阿难，<a id="a-G6"></a>五波罗蜜依般若波罗蜜得生，<a id="a-G7"></a>四念处乃至一切种智，<a id="a-G8"></a>亦依般若波罗蜜得生。<a id="a-G9"></a>以是故，<a id="a-GA"></a>阿难，<a id="a-GB"></a>般若波罗蜜，<a id="a-GC"></a>为五波罗蜜，<a id="a-GD"></a>乃至十八不共法尊导！<a id="a-GE"></a>”</p>
  <p id="aGF">尔时，<a id="a-GG"></a>释提桓因白佛言：<a id="a-GH"></a>“世尊，<a id="a-GI"></a>佛说善男子、<a id="a-GJ"></a>善女人，<a id="a-GK"></a>受持般若波罗蜜，<a id="a-GL"></a>乃至正忆念者，<a id="a-GM"></a>功德未尽。<a id="a-GN"></a>何以故？<a id="a-GO"></a>受持般若波罗蜜，<a id="a-GP"></a>乃至正忆念，<a id="a-GQ"></a>则受三世诸佛无上道。<a id="a-GR"></a>所以者何？<a id="a-GS"></a>欲得萨婆若，<a id="a-GT"></a>当从般若波罗蜜中求；<a id="a-GU"></a>欲得般若波罗蜜，<a id="a-GV"></a>当从萨婆若中求。<a id="a-GW"></a>世尊，<a id="a-GX"></a>受持般若波罗蜜，<a id="a-GY"></a>乃至正忆念故，<a id="a-GZ"></a>十善道现于世间，<a id="a-Ga"></a>四禅、<a id="a-Gb"></a>四无量心、<a id="a-Gc"></a>四无色定，<a id="a-Gd"></a>乃至十八不共法现于世间。<a id="a-Ge"></a>受持般若波罗蜜，<a id="a-Gf"></a>乃至正忆念故，<a id="a-Gg"></a>世间便有刹利大姓、<a id="a-Gh"></a>婆罗门大姓、<a id="a-Gi"></a>居士大家，<a id="a-Gj"></a>四天王天乃至阿迦尼吒诸天。<a id="a-Gk"></a>受持般若波罗蜜，<a id="a-Gl"></a>乃至正忆念故，<a id="a-Gm"></a>便有须陀洹，<a id="a-Gn"></a>乃至阿罗汉、<a id="a-Go"></a>辟支佛、<a id="a-Gp"></a>菩萨摩诃萨。<a id="a-Gq"></a>受持般若波罗蜜，<a id="a-Gr"></a>乃至正忆念故，<a id="a-Gs"></a>诸佛出于世间。<a id="a-Gt"></a>”</p>
  <p id="aGu">尔时，<a id="a-Gv"></a>佛告释提桓因：<a id="a-Gw"></a>“憍尸迦，<a id="a-Gx"></a>善男子、<a id="a-Gy"></a>善女人，<a id="a-Gz"></a>受持般若波罗蜜，<a id="a-H0"></a>乃至正忆念，<a id="a-H1"></a>我不说但有尔所功德。<a id="a-H2"></a>何以故？<a id="a-H3"></a>憍尸迦，<a id="a-H4"></a>是善男子、<a id="a-H5"></a>善女人，<a id="a-H6"></a>受持般若波罗蜜，<a id="a-H7"></a>乃至正忆念，<a id="a-H8"></a>不离萨婆若心，<a id="a-H9"></a>无量戒众成就，<a id="a-HA"></a>定众、<a id="a-HB"></a>慧众、<a id="a-HC"></a>解脱众、<a id="a-HD"></a>解脱知见众成就。</p>
  <p id="aHE">“复次，<a id="a-HF"></a>憍尸迦，<a id="a-HG"></a>是善男子、<a id="a-HH"></a>善女人，<a id="a-HI"></a>能受持般若波罗蜜，<a id="a-HJ"></a>乃至正忆念，<a id="a-HK"></a>不离萨婆若心，<a id="a-HL"></a>当知是人为如佛。</p>
  <p id="aHM">“复次，<a id="a-HN"></a>憍尸迦，<a id="a-HO"></a>一切声闻、<a id="a-HP"></a>辟支佛，<a id="a-HQ"></a>所有戒众、<a id="a-HR"></a>定众、<a id="a-HS"></a>慧众、<a id="a-HT"></a>解脱众、<a id="a-HU"></a>解脱知见众，<a id="a-HV"></a>不及是善男子、<a id="a-HW"></a>善女人戒众，<a id="a-HX"></a>乃至解脱知见众，<a id="a-HY"></a>百分、<a id="a-HZ"></a>千分、<a id="a-Ha"></a>千亿万分，<a id="a-Hb"></a>乃至算数譬喻所不能及！<a id="a-Hc"></a>何以故？<a id="a-Hd"></a>善男子、<a id="a-He"></a>善女人，<a id="a-Hf"></a>于声闻、<a id="a-Hg"></a>辟支佛地中，<a id="a-Hh"></a>心得解脱，<a id="a-Hi"></a>更不求大乘法故。</p>
  <p id="aHj">“复次，<a id="a-Hk"></a>憍尸迦，<a id="a-Hl"></a>若有善男子、<a id="a-Hm"></a>善女人，<a id="a-Hn"></a>书持般若波罗蜜经卷，<a id="a-Ho"></a>供养恭敬尊重，<a id="a-Hp"></a>华香、<a id="a-Hq"></a>缨络乃至妓乐，<a id="a-Hr"></a>亦得今世、<a id="a-Hs"></a>后世功德。<a id="a-Ht"></a>”</p>
  <p id="aHu">尔时，<a id="a-Hv"></a>释提桓因白佛言：<a id="a-Hw"></a>“世尊，<a id="a-Hx"></a>是善男子、<a id="a-Hy"></a>善女人，<a id="a-Hz"></a>受持般若波罗蜜，<a id="a-I0"></a>乃至正忆念，<a id="a-I1"></a>不离萨婆若心，<a id="a-I2"></a>供养般若波罗蜜，<a id="a-I3"></a>恭敬尊重，<a id="a-I4"></a>华香乃至妓乐，<a id="a-I5"></a>我常当守护是人！<a id="a-I6"></a>”</p>
  <p id="aI7">【论】释曰：<a id="a-I8"></a>阿难虽多闻，<a id="a-I9"></a>力能分别空，<a id="a-IA"></a>而未离欲故，<a id="a-IB"></a>不能深入；<a id="a-IC"></a>虽常侍佛，<a id="a-ID"></a>不数问难空事。<a id="a-IE"></a>今佛赞叹般若波罗蜜，<a id="a-IF"></a>亦赞叹行者，<a id="a-IG"></a>是故阿难白佛言：<a id="a-IH"></a>世尊，<a id="a-II"></a>何以不称叹余波罗蜜及诸法，<a id="a-IJ"></a>而独称叹般若波罗蜜？</p>
  <p id="aIK">问曰：<a id="a-IL"></a>佛从初以来，<a id="a-IM"></a>常说六波罗蜜名，<a id="a-IN"></a>今阿难何以言不称说？</p>
  <p id="aIO">答曰：<a id="a-IP"></a>虽说名字，<a id="a-IQ"></a>不为称美，<a id="a-IR"></a>皆为入般若中故说。<a id="a-IS"></a>佛语阿难：<a id="a-IT"></a>一切有为法中，<a id="a-IU"></a>智慧第一；<a id="a-IV"></a>一切智慧中度彼岸，<a id="a-IW"></a>般若波罗蜜第一。<a id="a-IX"></a>譬如行路，<a id="a-IY"></a>虽有众伴，<a id="a-IZ"></a>导师第一。<a id="a-Ia"></a>般若亦如是，<a id="a-Ib"></a>虽一切善法各各有力，<a id="a-Ic"></a>般若波罗蜜能示导出三界，<a id="a-Id"></a>到三乘。<a id="a-Ie"></a>若无般若波罗蜜，<a id="a-If"></a>虽行布施等善法，<a id="a-Ig"></a>随受业行，<a id="a-Ih"></a>果报有尽；<a id="a-Ii"></a>以有尽故，<a id="a-Ij"></a>尚不能得小乘涅槃，<a id="a-Ik"></a>何况无上道？<a id="a-Il"></a>若布施等善法，<a id="a-Im"></a>能观如佛道相不二，<a id="a-In"></a>不生不灭，<a id="a-Io"></a>不得不失，<a id="a-Ip"></a>毕竟空寂，<a id="a-Iq"></a>是名回向萨婆若。<a id="a-Ir"></a>是布施福，<a id="a-Is"></a>世世常受果报而不尽，<a id="a-It"></a>后当得一切种智。<a id="a-Iu"></a>如布施，<a id="a-Iv"></a>一切法亦如是相。</p>
  <p id="aIw">问曰：<a id="a-Ix"></a>佛何以不答不二因缘，<a id="a-Iy"></a>还以不二解？</p>
  <p id="aIz">答曰：<a id="a-J0"></a>阿难不问不二因缘，<a id="a-J1"></a>但问何法不二，<a id="a-J2"></a>是故佛答色等诸法不二故，<a id="a-J3"></a>般若波罗蜜能令五事等作波罗蜜故，<a id="a-J4"></a>但称誉般若波罗蜜。<a id="a-J5"></a>佛欲令是义了了易解故，<a id="a-J6"></a>作是喻譬：<a id="a-J7"></a>如大地能生万物，<a id="a-J8"></a>般若波罗蜜亦如是。<a id="a-J9"></a>能持一切善法种子者，<a id="a-JA"></a>从发心来，<a id="a-JB"></a>除般若波罗蜜，<a id="a-JC"></a>余一切善法。<a id="a-JD"></a>是因缘和合者，<a id="a-JE"></a>是佛道中一心信忍，<a id="a-JF"></a>精进不休不息，<a id="a-JG"></a>欲受通达不坏，<a id="a-JH"></a>有如是等法。<a id="a-JI"></a>事得成办者，<a id="a-JJ"></a>是增长者从发心起，<a id="a-JK"></a>学诸波罗蜜，<a id="a-JL"></a>从一地至一地，<a id="a-JM"></a>乃至佛地是。</p>
  <p id="aJN">问曰：<a id="a-JO"></a>帝释何以故，<a id="a-JP"></a>言佛说行者受持般若功德未尽？</p>
  <p id="aJQ">答曰：<a id="a-JR"></a>般若波罗蜜无量无边，<a id="a-JS"></a>功德亦无量无边。<a id="a-JT"></a>说未究竟，<a id="a-JU"></a>中间外道梵志及魔来故，<a id="a-JV"></a>傍及异事，<a id="a-JW"></a>今还欲续闻。<a id="a-JX"></a>帝释深爱福德果报，<a id="a-JY"></a>乐闻般若功德，<a id="a-JZ"></a>听无厌足；<a id="a-Ja"></a>今更欲闻说，<a id="a-Jb"></a>故自说因缘：<a id="a-Jc"></a>世尊，<a id="a-Jd"></a>若人受持般若波罗蜜，<a id="a-Je"></a>乃至正忆念，<a id="a-Jf"></a>则受三世诸佛无上道功德智慧。<a id="a-Jg"></a>所以者何？<a id="a-Jh"></a>般若中应求一切种智，<a id="a-Ji"></a>一切种智中应求般若。<a id="a-Jj"></a>如上品末说。<a id="a-Jk"></a>诸行者若受持般若，<a id="a-Jl"></a>发心求阿耨多罗三藐三菩提，<a id="a-Jm"></a>为度众生故，<a id="a-Jn"></a>集般若波罗蜜等诸功德，<a id="a-Jo"></a>所谓十善道乃至十八不共法，<a id="a-Jp"></a>现于世间。<a id="a-Jq"></a>是善法因缘故，<a id="a-Jr"></a>有刹利大姓，<a id="a-Js"></a>乃至诸佛。<a id="a-Jt"></a>佛告天帝：<a id="a-Ju"></a>是人不但得如上功德，<a id="a-Jv"></a>亦得无量戒众等功德。<a id="a-Jw"></a>戒众者，<a id="a-Jx"></a>是菩萨行般若波罗蜜，<a id="a-Jy"></a>于一切众生中修毕竟无畏施。<a id="a-Jz"></a>众生十方中数无量无边，<a id="a-K0"></a>三世中数亦无量无边，<a id="a-K1"></a>六道四生种类各各相亦无量无边，<a id="a-K2"></a>于此无量无边众生中，<a id="a-K3"></a>施第一所爱乐物，<a id="a-K4"></a>所谓寿命，<a id="a-K5"></a>是故得无量戒众果报。<a id="a-K6"></a>如是不杀等戒，<a id="a-K7"></a>但说名字，<a id="a-K8"></a>则二百五十。<a id="a-K9"></a>毗尼中，<a id="a-KA"></a>略说则八万四千，<a id="a-KB"></a>广说则无量无边。<a id="a-KC"></a>是戒凡夫人或一日受，<a id="a-KD"></a>或一世，<a id="a-KE"></a>或百千万世；<a id="a-KF"></a>菩萨世世于一切众生中施无畏，<a id="a-KG"></a>乃至入无余涅槃，<a id="a-KH"></a>是名无量戒众。<a id="a-KI"></a>乃至解脱知见众，<a id="a-KJ"></a>亦如是随义分别。<a id="a-KK"></a>是五众功德，<a id="a-KL"></a>胜于二乘，<a id="a-KM"></a>不可计量。<a id="a-KN"></a>若人书写供养般若波罗蜜，<a id="a-KO"></a>得今世、<a id="a-KP"></a>后世功德。</p>
  <p id="aKQ">问曰：<a id="a-KR"></a>今世、<a id="a-KS"></a>后世功德深重，<a id="a-KT"></a>书持供养轻微，<a id="a-KU"></a>云何得二世功德？</p>
  <p id="aKV">答曰：<a id="a-KW"></a>供养有二种：<a id="a-KX"></a>一者、<a id="a-KY"></a>效他供养，<a id="a-KZ"></a>二者、<a id="a-Ka"></a>深心供养。<a id="a-Kb"></a>知般若功德，<a id="a-Kc"></a>深心供养故，<a id="a-Kd"></a>得二世功德。<a id="a-Ke"></a>是般若有种种门入，<a id="a-Kf"></a>若闻持乃至正忆念者，<a id="a-Kg"></a>智慧精进门入；<a id="a-Kh"></a>书写供养者，<a id="a-Ki"></a>信及精进门入。<a id="a-Kj"></a>若一心深信，<a id="a-Kk"></a>则供养经卷胜；<a id="a-Kl"></a>若不一心，<a id="a-Km"></a>虽受持而不如。</p>
  <p id="aKn">复次，<a id="a-Ko"></a>有如意宝珠，<a id="a-Kp"></a>是无记色法，<a id="a-Kq"></a>无心、<a id="a-Kr"></a>无识，<a id="a-Ks"></a>以众生福德因缘故生，<a id="a-Kt"></a>有人供养者，<a id="a-Ku"></a>能令人随意所得；<a id="a-Kv"></a>何况般若波罗蜜是无上智慧，<a id="a-Kw"></a>诸佛之母，<a id="a-Kx"></a>诸法宝中是第一宝！<a id="a-Ky"></a>若人如所闻，<a id="a-Kz"></a>一心信受供养，<a id="a-L0"></a>云何不得二世功德？<a id="a-L1"></a>但人不一心供养，<a id="a-L2"></a>又先世重罪故，<a id="a-L3"></a>虽供养般若，<a id="a-L4"></a>而不得如上功德，<a id="a-L5"></a>般若无咎。</p>
  <p id="aL6">【经】佛告释提桓因：<a id="a-L7"></a>“憍尸迦，<a id="a-L8"></a>是善男子、<a id="a-L9"></a>善女人，<a id="a-LA"></a>欲读诵说般若波罗蜜时，<a id="a-LB"></a>无量百千诸天，<a id="a-LC"></a>皆来听法。<a id="a-LD"></a>是善男子、<a id="a-LE"></a>善女人说般若波罗蜜法，<a id="a-LF"></a>诸天子益其胆力；<a id="a-LG"></a>是诸法师若疲极，<a id="a-LH"></a>不欲说法，<a id="a-LI"></a>诸天益其胆力故，<a id="a-LJ"></a>便能更说。<a id="a-LK"></a>善男子、<a id="a-LL"></a>善女人，<a id="a-LM"></a>受持是般若波罗蜜，<a id="a-LN"></a>乃至正忆念，<a id="a-LO"></a>供养华香乃至妓乐故，<a id="a-LP"></a>亦得是今世功德。</p>
  <p id="aLQ">“复次，<a id="a-LR"></a>憍尸迦，<a id="a-LS"></a>是善男子、<a id="a-LT"></a>善女人，<a id="a-LU"></a>于四部众中说般若波罗蜜时，<a id="a-LV"></a>心无怯弱；<a id="a-LW"></a>若有论难，<a id="a-LX"></a>亦无畏想。<a id="a-LY"></a>何以故？<a id="a-LZ"></a>是善男子、<a id="a-La"></a>善女人，<a id="a-Lb"></a>为般若波罗蜜所护持故。<a id="a-Lc"></a>般若波罗蜜中亦分别一切法：<a id="a-Ld"></a>若世间、<a id="a-Le"></a>若出世间，<a id="a-Lf"></a>若有漏、<a id="a-Lg"></a>若无漏，<a id="a-Lh"></a>若善、<a id="a-Li"></a>若不善，<a id="a-Lj"></a>若有为、<a id="a-Lk"></a>若无为，<a id="a-Ll"></a>若声闻法、<a id="a-Lm"></a>若辟支佛法、<a id="a-Ln"></a>若菩萨法、<a id="a-Lo"></a>若佛法。<a id="a-Lp"></a>善男子、<a id="a-Lq"></a>善女人住内空，<a id="a-Lr"></a>乃至住无法有法空故，<a id="a-Ls"></a>不见有能难般若波罗蜜者，<a id="a-Lt"></a>亦不见受难者，<a id="a-Lu"></a>亦不见般若波罗蜜。<a id="a-Lv"></a>如是，<a id="a-Lw"></a>善男子、<a id="a-Lx"></a>善女人，<a id="a-Ly"></a>为般若波罗蜜所护持故，<a id="a-Lz"></a>无有能难坏者。</p>
  <p id="aM0">“复次，<a id="a-M1"></a>善男子、<a id="a-M2"></a>善女人，<a id="a-M3"></a>受持般若波罗蜜，<a id="a-M4"></a>乃至正忆念时，<a id="a-M5"></a>不没、<a id="a-M6"></a>不畏、<a id="a-M7"></a>不怖。<a id="a-M8"></a>何以故？<a id="a-M9"></a>是善男子、<a id="a-MA"></a>善女人，<a id="a-MB"></a>不见是法没者、<a id="a-MC"></a>恐怖者。<a id="a-MD"></a>憍尸迦，<a id="a-ME"></a>善男子、<a id="a-MF"></a>善女人，<a id="a-MG"></a>受持般若波罗蜜，<a id="a-MH"></a>乃至正忆念，<a id="a-MI"></a>华香供养乃至幡盖，<a id="a-MJ"></a>亦得是今世功德。</p>
  <p id="aMK">“复次，<a id="a-ML"></a>憍尸迦，<a id="a-MM"></a>善男子、<a id="a-MN"></a>善女人，<a id="a-MO"></a>受持般若波罗蜜，<a id="a-MP"></a>乃至正忆念，<a id="a-MQ"></a>书持经卷，<a id="a-MR"></a>华香供养，<a id="a-MS"></a>乃至幡盖，<a id="a-MT"></a>是人为父母所爱，<a id="a-MU"></a>宗亲知识所念，<a id="a-MV"></a>诸沙门、<a id="a-MW"></a>婆罗门所敬，<a id="a-MX"></a>十方诸佛及菩萨摩诃萨，<a id="a-MY"></a>辟支佛、<a id="a-MZ"></a>阿罗汉乃至须陀洹所爱敬，<a id="a-Ma"></a>一切世间若天、<a id="a-Mb"></a>若魔、<a id="a-Mc"></a>若梵及阿修罗等，<a id="a-Md"></a>皆亦爱敬。<a id="a-Me"></a>是人行檀波罗蜜，<a id="a-Mf"></a>檀波罗蜜无有断绝时；<a id="a-Mg"></a>尸罗波罗蜜、<a id="a-Mh"></a>羼提波罗蜜、<a id="a-Mi"></a>毗梨耶波罗蜜、<a id="a-Mj"></a>禅波罗蜜、<a id="a-Mk"></a>般若波罗蜜亦无有断绝时。<a id="a-Ml"></a>修内空不断，<a id="a-Mm"></a>乃至修无法有法空不断；<a id="a-Mn"></a>修四念处不断，<a id="a-Mo"></a>乃至修十八不共法不断；<a id="a-Mp"></a>修诸三昧门不断，<a id="a-Mq"></a>修诸陀罗尼门不断；<a id="a-Mr"></a>诸菩萨神通不断，<a id="a-Ms"></a>成就众生、<a id="a-Mt"></a>净佛世界不断，<a id="a-Mu"></a>乃至修一切种智不断。<a id="a-Mv"></a>是人亦能降伏难论毁谤。<a id="a-Mw"></a>善男子、<a id="a-Mx"></a>善女人，<a id="a-My"></a>受持般若波罗蜜，<a id="a-Mz"></a>乃至正忆念，<a id="a-N0"></a>不离萨婆若心，<a id="a-N1"></a>书持经卷，<a id="a-N2"></a>华香供养乃至幡盖，<a id="a-N3"></a>亦得是今世、<a id="a-N4"></a>后世功德。</p>
  <p id="aN5">“复次，<a id="a-N6"></a>憍尸迦，<a id="a-N7"></a>善男子、<a id="a-N8"></a>善女人，<a id="a-N9"></a>书持经卷，<a id="a-NA"></a>在所住处，<a id="a-NB"></a>三千大千世界中所有诸四天王天，<a id="a-NC"></a>发阿耨多罗三藐三菩提心者，<a id="a-ND"></a>皆来到是处，<a id="a-NE"></a>见般若波罗蜜，<a id="a-NF"></a>受读、<a id="a-NG"></a>诵说，<a id="a-NH"></a>供养、<a id="a-NI"></a>礼拜还去。<a id="a-NJ"></a>三十三天、<a id="a-NK"></a>夜摩天、<a id="a-NL"></a>兜率陀天、<a id="a-NM"></a>化乐天、<a id="a-NN"></a>他化自在天，<a id="a-NO"></a>梵众天、<a id="a-NP"></a>梵辅天、<a id="a-NQ"></a>梵会天、<a id="a-NR"></a>大梵天，<a id="a-NS"></a>光天、<a id="a-NT"></a>少光天、<a id="a-NU"></a>无量光天、<a id="a-NV"></a>光音天，<a id="a-NW"></a>净天、<a id="a-NX"></a>少净天、<a id="a-NY"></a>无量净天、<a id="a-NZ"></a>遍净天，<a id="a-Na"></a>无阴行天、<a id="a-Nb"></a>福德天、<a id="a-Nc"></a>广果天，<a id="a-Nd"></a>发阿耨多罗三藐三菩提心者，<a id="a-Ne"></a>皆来到是处，<a id="a-Nf"></a>见般若波罗蜜，<a id="a-Ng"></a>受读、<a id="a-Nh"></a>诵说，<a id="a-Ni"></a>供养、<a id="a-Nj"></a>礼拜还去。<a id="a-Nk"></a>净居诸天，<a id="a-Nl"></a>所谓无诳天、<a id="a-Nm"></a>无热天、<a id="a-Nn"></a>妙见天、<a id="a-No"></a>喜见天、<a id="a-Np"></a>色究竟天，<a id="a-Nq"></a>皆来到是处，<a id="a-Nr"></a>见是般若波罗蜜，<a id="a-Ns"></a>受读、<a id="a-Nt"></a>诵说，<a id="a-Nu"></a>供养、<a id="a-Nv"></a>礼拜还去。</p>
  <p id="aNw">“复次，<a id="a-Nx"></a>憍尸迦，<a id="a-Ny"></a>十方世界中诸四天王天，<a id="a-Nz"></a>乃至广果天，<a id="a-O0"></a>发阿耨多罗三藐三菩提心，<a id="a-O1"></a>及净居天，<a id="a-O2"></a>并余诸天龙鬼神、<a id="a-O3"></a>揵闼婆、<a id="a-O4"></a>阿修罗、<a id="a-O5"></a>迦楼罗、<a id="a-O6"></a>紧那罗、<a id="a-O7"></a>摩睺罗伽，<a id="a-O8"></a>亦来见般若波罗蜜，<a id="a-O9"></a>受读、<a id="a-OA"></a>诵说，<a id="a-OB"></a>供养、<a id="a-OC"></a>礼拜还去。<a id="a-OD"></a>是善男子、<a id="a-OE"></a>善女人应作是念：<a id="a-OF"></a>‘十方世界中诸四天王天，<a id="a-OG"></a>乃至广果天发阿耨多罗三藐三菩提心，<a id="a-OH"></a>及净居天并余诸天龙鬼神，<a id="a-OI"></a>揵闼婆、<a id="a-OJ"></a>阿修罗，<a id="a-OK"></a>迦楼罗、<a id="a-OL"></a>紧那罗、<a id="a-OM"></a>摩睺罗伽，<a id="a-ON"></a>来见般若波罗蜜，<a id="a-OO"></a>受读、<a id="a-OP"></a>诵说，<a id="a-OQ"></a>供养、<a id="a-OR"></a>礼拜，<a id="a-OS"></a>我则法施已。<a id="a-OT"></a>’憍尸迦，<a id="a-OU"></a>三千大千世界中，<a id="a-OV"></a>所有诸四天王天，<a id="a-OW"></a>乃至阿迦尼吒天，<a id="a-OX"></a>及十方世界中诸四天王天，<a id="a-OY"></a>乃至阿迦尼吒天，<a id="a-OZ"></a>发阿耨多罗三藐三菩提心者，<a id="a-Oa"></a>护持是善男子、<a id="a-Ob"></a>善女人，<a id="a-Oc"></a>诸恶不能得便，<a id="a-Od"></a>除其宿命重罪。<a id="a-Oe"></a>憍尸迦，<a id="a-Of"></a>是善男子、<a id="a-Og"></a>善女人，<a id="a-Oh"></a>亦得是今世功德，<a id="a-Oi"></a>所谓诸天子发阿耨多罗三藐三菩提心，<a id="a-Oj"></a>皆来到是处。<a id="a-Ok"></a>何以故？<a id="a-Ol"></a>憍尸迦，<a id="a-Om"></a>诸天子发阿耨多罗三藐三菩提心，<a id="a-On"></a>欲救护一切众生，<a id="a-Oo"></a>不舍一切众生，<a id="a-Op"></a>安乐一切众生故。</p>
  <p id="aOq">尔时，<a id="a-Or"></a>释提桓因白佛言：<a id="a-Os"></a>“世尊，<a id="a-Ot"></a>善男子、<a id="a-Ou"></a>善女人，<a id="a-Ov"></a>云何当知诸四天王天，<a id="a-Ow"></a>乃至阿迦尼吒天来？<a id="a-Ox"></a>及十方世界中诸四天王天，<a id="a-Oy"></a>乃至阿迦尼吒天来见般若波罗蜜，<a id="a-Oz"></a>受读、<a id="a-P0"></a>诵说，<a id="a-P1"></a>供养、<a id="a-P2"></a>礼拜时？<a id="a-P3"></a>”</p>
  <p id="aP4">佛告释提桓因：<a id="a-P5"></a>“憍尸迦，<a id="a-P6"></a>若善男子、<a id="a-P7"></a>善女人，<a id="a-P8"></a>见大净光明，<a id="a-P9"></a>必知有大德诸天来，<a id="a-PA"></a>见般若波罗蜜，<a id="a-PB"></a>受读、<a id="a-PC"></a>诵说，<a id="a-PD"></a>供养、<a id="a-PE"></a>礼拜时。</p>
  <p id="aPF">“复次，<a id="a-PG"></a>憍尸迦，<a id="a-PH"></a>善男子、<a id="a-PI"></a>善女人，<a id="a-PJ"></a>若闻异妙香，<a id="a-PK"></a>必知有大德诸天来，<a id="a-PL"></a>见般若波罗蜜，<a id="a-PM"></a>受读、<a id="a-PN"></a>诵说，<a id="a-PO"></a>供养、<a id="a-PP"></a>礼拜时。</p>
  <p id="aPQ">“复次，<a id="a-PR"></a>憍尸迦，<a id="a-PS"></a>善男子、<a id="a-PT"></a>善女人，<a id="a-PU"></a>行净洁故，<a id="a-PV"></a>诸天来到其处，<a id="a-PW"></a>见般若波罗蜜，<a id="a-PX"></a>受读、<a id="a-PY"></a>诵说，<a id="a-PZ"></a>供养、<a id="a-Pa"></a>欢喜、<a id="a-Pb"></a>礼拜。<a id="a-Pc"></a>是中有小鬼辈，<a id="a-Pd"></a>即时出去，<a id="a-Pe"></a>不能堪任是大德诸天威德故。<a id="a-Pf"></a>以是大德诸天来故，<a id="a-Pg"></a>是善男子、<a id="a-Ph"></a>善女人生大心。<a id="a-Pi"></a>以是故，<a id="a-Pj"></a>般若波罗蜜所住处，<a id="a-Pk"></a>四面不应有诸不净，<a id="a-Pl"></a>应燃灯、<a id="a-Pm"></a>烧香，<a id="a-Pn"></a>散众名华，<a id="a-Po"></a>众香涂地，<a id="a-Pp"></a>众盖幡幢，<a id="a-Pq"></a>种种严饰。</p>
  <p id="aPr">“复次，<a id="a-Ps"></a>憍尸迦，<a id="a-Pt"></a>善男子、<a id="a-Pu"></a>善女人说法时，<a id="a-Pv"></a>终无疲极，<a id="a-Pw"></a>自觉身轻心乐，<a id="a-Px"></a>随法偃息，<a id="a-Py"></a>卧觉安隐，<a id="a-Pz"></a>无诸恶梦。<a id="a-Q0"></a>梦中见诸佛三十二相、<a id="a-Q1"></a>八十随形好，<a id="a-Q2"></a>比丘僧恭敬围绕说法，<a id="a-Q3"></a>在诸佛边听受法教，<a id="a-Q4"></a>所谓六波罗蜜、<a id="a-Q5"></a>四念处乃至十八不共法，<a id="a-Q6"></a>分别六波罗蜜义，<a id="a-Q7"></a>四念处乃至十八不共法，<a id="a-Q8"></a>亦分别其义。<a id="a-Q9"></a>亦见菩提树庄严殊妙，<a id="a-QA"></a>见诸菩萨趣菩提树，<a id="a-QB"></a>得阿耨多罗三藐三菩提。<a id="a-QC"></a>见诸佛成已转法轮，<a id="a-QD"></a>见百千万菩萨共集法论义，<a id="a-QE"></a>应如是求萨婆若，<a id="a-QF"></a>应如是成就众生，<a id="a-QG"></a>应如是净佛世界。<a id="a-QH"></a>亦见十方无数百千万亿诸佛，<a id="a-QI"></a>亦闻其名号，<a id="a-QJ"></a>某方某界某佛，<a id="a-QK"></a>若干百千万亿菩萨，<a id="a-QL"></a>若干百千万亿声闻，<a id="a-QM"></a>恭敬围绕说法。<a id="a-QN"></a>复见十方无数百千万亿诸佛般涅槃，<a id="a-QO"></a>复见无数百千万亿诸佛七宝塔，<a id="a-QP"></a>见供养诸塔，<a id="a-QQ"></a>恭敬尊重赞叹，<a id="a-QR"></a>华香乃至幡盖。<a id="a-QS"></a>憍尸迦，<a id="a-QT"></a>是善男子、<a id="a-QU"></a>善女人，<a id="a-QV"></a>见如是善梦，<a id="a-QW"></a>卧安觉安，<a id="a-QX"></a>诸天益其气力，<a id="a-QY"></a>自觉身体轻便，<a id="a-QZ"></a>不大贪著饮食、<a id="a-Qa"></a>衣服、<a id="a-Qb"></a>卧具、<a id="a-Qc"></a>汤药，<a id="a-Qd"></a>于此四供养，<a id="a-Qe"></a>其心轻微。<a id="a-Qf"></a>譬如比丘坐禅，<a id="a-Qg"></a>从禅定起，<a id="a-Qh"></a>心与定合，<a id="a-Qi"></a>不贪著饮食，<a id="a-Qj"></a>其心轻微。<a id="a-Qk"></a>何以故？<a id="a-Ql"></a>憍尸迦，<a id="a-Qm"></a>诸天法应以诸味之精，<a id="a-Qn"></a>益其气力故。<a id="a-Qo"></a>十方诸佛及天龙鬼神，<a id="a-Qp"></a>阿修罗、<a id="a-Qq"></a>揵闼婆、<a id="a-Qr"></a>迦楼罗、<a id="a-Qs"></a>紧那罗、<a id="a-Qt"></a>摩睺罗伽，<a id="a-Qu"></a>亦益其气力。<a id="a-Qv"></a>如是，<a id="a-Qw"></a>憍尸迦，<a id="a-Qx"></a>善男子、<a id="a-Qy"></a>善女人，<a id="a-Qz"></a>欲得今世如是功德，<a id="a-R0"></a>应当受持般若波罗蜜，<a id="a-R1"></a>亲近、<a id="a-R2"></a>读诵、<a id="a-R3"></a>说、<a id="a-R4"></a>正忆念，<a id="a-R5"></a>亦不离萨婆若心。<a id="a-R6"></a>憍尸迦，<a id="a-R7"></a>善男子、<a id="a-R8"></a>善女人，<a id="a-R9"></a>虽不能受持，<a id="a-RA"></a>乃至正忆念，<a id="a-RB"></a>应当书持经卷，<a id="a-RC"></a>恭敬供养，<a id="a-RD"></a>尊重赞叹，<a id="a-RE"></a>华香、<a id="a-RF"></a>缨络乃至幡盖。<a id="a-RG"></a>憍尸迦，<a id="a-RH"></a>若善男子、<a id="a-RI"></a>善女人，<a id="a-RJ"></a>闻是般若波罗蜜，<a id="a-RK"></a>受持、<a id="a-RL"></a>读诵、<a id="a-RM"></a>说、<a id="a-RN"></a>正忆念，<a id="a-RO"></a>书写经卷，<a id="a-RP"></a>恭敬供养，<a id="a-RQ"></a>尊重赞叹，<a id="a-RR"></a>华香乃至幡盖。<a id="a-RS"></a>是善男子、<a id="a-RT"></a>善女人功德甚多，<a id="a-RU"></a>胜于供养十方诸佛及弟子众，<a id="a-RV"></a>恭敬尊重赞叹，<a id="a-RW"></a>衣服、<a id="a-RX"></a>饮食、<a id="a-RY"></a>卧具、<a id="a-RZ"></a>汤药；<a id="a-Ra"></a>诸佛及弟子般涅槃后，<a id="a-Rb"></a>起七宝塔，<a id="a-Rc"></a>恭敬供养，<a id="a-Rd"></a>尊重赞叹，<a id="a-Re"></a>华香乃至幡盖。<a id="a-Rf"></a>”</p>
  <p id="aRg">【论】问曰：<a id="a-Rh"></a>天上自有般若，<a id="a-Ri"></a>何以来至说法人所，<a id="a-Rj"></a>益其胆力？</p>
  <p id="aRk">答曰：<a id="a-Rl"></a>天上虽有般若，<a id="a-Rm"></a>诸天怜愍众生故来，<a id="a-Rn"></a>来则恶鬼远去，<a id="a-Ro"></a>益法师胆力，<a id="a-Rp"></a>令其乐说；<a id="a-Rq"></a>又使众生益加信敬，<a id="a-Rr"></a>以是故来。<a id="a-Rs"></a>有人言：<a id="a-Rt"></a>“天甘露味，<a id="a-Ru"></a>微细沾洽，<a id="a-Rv"></a>能入毛孔，<a id="a-Rw"></a>使善男子四大诸情，<a id="a-Rx"></a>柔软轻利，<a id="a-Ry"></a>乐有所说。<a id="a-Rz"></a>”</p>
  <p id="aS0">问曰：<a id="a-S1"></a>一切说般若者，<a id="a-S2"></a>皆得诸天甘露味，<a id="a-S3"></a>令其乐说不？</p>
  <p id="aS4">答曰：<a id="a-S5"></a>不也！<a id="a-S6"></a>若有行者一心求佛道，<a id="a-S7"></a>折伏结使，<a id="a-S8"></a>衣服净洁，<a id="a-S9"></a>所说法处清净，<a id="a-SA"></a>华香、<a id="a-SB"></a>幡盖，<a id="a-SC"></a>香水洒地，<a id="a-SD"></a>无诸不净；<a id="a-SE"></a>是故诸天欢喜，<a id="a-SF"></a>亦利益诸听者。<a id="a-SG"></a>说法者虽不多读内外经书，<a id="a-SH"></a>深入般若波罗蜜义故，<a id="a-SI"></a>心不怯弱，<a id="a-SJ"></a>不没、<a id="a-SK"></a>不恐、<a id="a-SL"></a>不畏。<a id="a-SM"></a>何以故？<a id="a-SN"></a>般若波罗蜜中，<a id="a-SO"></a>无有定法可执、<a id="a-SP"></a>可难、<a id="a-SQ"></a>可破故。</p>
  <p id="aSR">复次，<a id="a-SS"></a>是般若波罗蜜中，<a id="a-ST"></a>亦分别说诸法，<a id="a-SU"></a>世间、<a id="a-SV"></a>出世间，<a id="a-SW"></a>常、<a id="a-SX"></a>无常，<a id="a-SY"></a>善、<a id="a-SZ"></a>不善等，<a id="a-Sa"></a>无法不有；<a id="a-Sb"></a>以备有诸法故，<a id="a-Sc"></a>不怯、<a id="a-Sd"></a>不畏。<a id="a-Se"></a>若但有一法，<a id="a-Sf"></a>则多所阙故，<a id="a-Sg"></a>有恐畏。<a id="a-Sh"></a>是菩萨行般若波罗蜜，<a id="a-Si"></a>烦恼折薄，<a id="a-Sj"></a>诸福德增益熏身故，<a id="a-Sk"></a>威德可敬。<a id="a-Sl"></a>身是功德住处故，<a id="a-Sm"></a>虽形体丑陋，<a id="a-Sn"></a>无所能作，<a id="a-So"></a>犹为人所爱重，<a id="a-Sp"></a>何况自然端正，<a id="a-Sq"></a>能利益人！</p>
  <p id="aSr">问曰：<a id="a-Ss"></a>若诸佛、<a id="a-St"></a>沙门、<a id="a-Su"></a>婆罗门所爱重，<a id="a-Sv"></a>可尔！<a id="a-Sw"></a>父母爱念何足称？</p>
  <p id="aSx">答曰：<a id="a-Sy"></a>人虽父母所生，<a id="a-Sz"></a>不顺父母教，<a id="a-T0"></a>则不爱念；<a id="a-T1"></a>菩萨于恭敬之中，<a id="a-T2"></a>倍复殊胜。<a id="a-T3"></a>供养恭敬，<a id="a-T4"></a>尊重道德故，<a id="a-T5"></a>沙门、<a id="a-T6"></a>婆罗门爱敬。<a id="a-T7"></a>平实至诚，<a id="a-T8"></a>口不妄言；<a id="a-T9"></a>深爱后世功德，<a id="a-TA"></a>不著今世乐；<a id="a-TB"></a>接养下人，<a id="a-TC"></a>不自高大；<a id="a-TD"></a>若见他有过，<a id="a-TE"></a>尚不说其实，<a id="a-TF"></a>何况谗毁？<a id="a-TG"></a>若必不得已，<a id="a-TH"></a>终不尽说。<a id="a-TI"></a>给恤孤穷，<a id="a-TJ"></a>不私附己。<a id="a-TK"></a>如是等事，<a id="a-TL"></a>皆是般若波罗蜜力。<a id="a-TM"></a>是人功德远闻故，<a id="a-TN"></a>诸天、<a id="a-TO"></a>世人皆所爱敬。<a id="a-TP"></a>是供养般若波罗蜜故，<a id="a-TQ"></a>世世常得六波罗蜜等，<a id="a-TR"></a>无有断绝时。<a id="a-TS"></a>是人福德智慧名闻故，<a id="a-TT"></a>若有问难毁谤，<a id="a-TU"></a>悉能降伏。</p>
  <p id="aTV">复次，<a id="a-TW"></a>诸天为供养般若波罗蜜故，<a id="a-TX"></a>来至般若所住处。</p>
  <p id="aTY">复次，<a id="a-TZ"></a>山河、<a id="a-Ta"></a>树木、<a id="a-Tb"></a>土地、<a id="a-Tc"></a>城廓，<a id="a-Td"></a>一切鬼神，<a id="a-Te"></a>皆属四天王；<a id="a-Tf"></a>四天王来故，<a id="a-Tg"></a>皆随从共来。<a id="a-Th"></a>是诸鬼神中，<a id="a-Ti"></a>有不得般若经卷者，<a id="a-Tj"></a>是故来至般若波罗蜜处供养，<a id="a-Tk"></a>读诵、<a id="a-Tl"></a>礼拜，<a id="a-Tm"></a>亦为利益善男子故。<a id="a-Tn"></a>此亦是今世功德，<a id="a-To"></a>以诸天善神来故。<a id="a-Tp"></a>天帝破肉眼人疑，<a id="a-Tq"></a>故问：<a id="a-Tr"></a>云何知大德天来时？<a id="a-Ts"></a>见大光明，<a id="a-Tt"></a>若闻殊异之香，<a id="a-Tu"></a>亦以如先说住处清净故。</p>
  <p id="aTv">问曰：<a id="a-Tw"></a>人身不净内充，<a id="a-Tx"></a>外净何益？</p>
  <p id="aTy">答曰：<a id="a-Tz"></a>净其住处，<a id="a-U0"></a>及以衣服，<a id="a-U1"></a>则外无不净；<a id="a-U2"></a>外无不净故，<a id="a-U3"></a>诸天欢喜。<a id="a-U4"></a>譬如国王大人来处，<a id="a-U5"></a>群细庶民避去；<a id="a-U6"></a>诸大德天来，<a id="a-U7"></a>小鬼去亦如是，<a id="a-U8"></a>大天威德重故，<a id="a-U9"></a>旧住小鬼避去。<a id="a-UA"></a>是诸大天来近故，<a id="a-UB"></a>是人心则清净广大。<a id="a-UC"></a>行者若欲令大德天来，<a id="a-UD"></a>当如经所说。<a id="a-UE"></a>恶鬼远去故，<a id="a-UF"></a>身心轻便。<a id="a-UG"></a>所以者何？<a id="a-UH"></a>近诸恶鬼，<a id="a-UI"></a>令人身心渐恶。<a id="a-UJ"></a>譬如近瞋人，<a id="a-UK"></a>喜令人瞋；<a id="a-UL"></a>近美色，<a id="a-UM"></a>则令人好色情发。<a id="a-UN"></a>是人内外恶因缘远离故，<a id="a-UO"></a>卧安觉安，<a id="a-UP"></a>无诸恶梦。<a id="a-UQ"></a>若梦，<a id="a-UR"></a>但见诸佛，<a id="a-US"></a>如经所说。</p>
  <p id="aUT">问曰：<a id="a-UU"></a>般若波罗蜜在佛身中，<a id="a-UV"></a>若供养一佛，<a id="a-UW"></a>则供养般若波罗蜜，<a id="a-UX"></a>何以言供养十方佛，<a id="a-UY"></a>不如供养般若波罗蜜？</p>
  <p id="aUZ">答曰：<a id="a-Ua"></a>供养者心，<a id="a-Ub"></a>若供养佛取人相，<a id="a-Uc"></a>人毕竟不可得，<a id="a-Ud"></a>以取相故，<a id="a-Ue"></a>福田虽大而功德薄少。<a id="a-Uf"></a>供养般若波罗蜜者，<a id="a-Ug"></a>则如所闻般若中，<a id="a-Uh"></a>不取人相，<a id="a-Ui"></a>不取法相，<a id="a-Uj"></a>用是心供养故，<a id="a-Uk"></a>福德大。</p>
  <p id="aUl">复次，<a id="a-Um"></a>般若波罗蜜，<a id="a-Un"></a>是一切十方诸佛母，<a id="a-Uo"></a>亦是诸佛师。<a id="a-Up"></a>诸佛得是身三十二相，<a id="a-Uq"></a>八十随形好，<a id="a-Ur"></a>及无量光明，<a id="a-Us"></a>神通变化，<a id="a-Ut"></a>皆是般若波罗蜜力。<a id="a-Uu"></a>以是故，<a id="a-Uv"></a>供养般若波罗蜜胜。<a id="a-Uw"></a>以是等因缘故，<a id="a-Ux"></a>胜供养十方诸佛，<a id="a-Uy"></a>非不敬佛。</p>
 </body>
</html>