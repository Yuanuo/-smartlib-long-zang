<!doctype html>
<html id="z3IBVHfu8" data-ver="1277">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第五十七</h1>
  <h2 id="a2">释大明品第三十二（经作宝塔大明品）</h2>
  <p id="a3">【经】尔时，<a id="a-4"></a>佛告释提桓因：<a id="a-5"></a>“若有善男子、<a id="a-6"></a>善女人，<a id="a-7"></a>闻是深般若波罗蜜，<a id="a-8"></a>受持、<a id="a-9"></a>亲近、<a id="a-A"></a>读诵、<a id="a-B"></a>正忆念，<a id="a-C"></a>不离萨婆若心，<a id="a-D"></a>两阵战时，<a id="a-E"></a>是善男子、<a id="a-F"></a>善女人，<a id="a-G"></a>诵般若波罗蜜故，<a id="a-H"></a>入军阵中终不失命，<a id="a-I"></a>刀箭不伤。<a id="a-J"></a>何以故？<a id="a-K"></a>是善男子、<a id="a-L"></a>善女人，<a id="a-M"></a>长夜行六波罗蜜，<a id="a-N"></a>自除淫欲刀箭，<a id="a-O"></a>亦除他人淫欲刀箭；<a id="a-P"></a>自除瞋恚刀箭，<a id="a-Q"></a>亦除他人瞋恚刀箭；<a id="a-R"></a>自除愚痴刀箭，<a id="a-S"></a>亦除他人愚痴刀箭；<a id="a-T"></a>自除邪见刀箭，<a id="a-U"></a>亦除他人邪见刀箭；<a id="a-V"></a>自除缠垢刀箭，<a id="a-W"></a>亦除他人缠垢刀箭；<a id="a-X"></a>自除诸结使刀箭，<a id="a-Y"></a>亦除他人结使刀箭。<a id="a-Z"></a>憍尸迦，<a id="a-a"></a>以是因缘，<a id="a-b"></a>是善男子、<a id="a-c"></a>善女人，<a id="a-d"></a>不为刀箭所伤。</p>
  <p id="ae">“复次，<a id="a-f"></a>憍尸迦，<a id="a-g"></a>是善男子、<a id="a-h"></a>善女人，<a id="a-i"></a>闻是深般若波罗蜜，<a id="a-j"></a>受持、<a id="a-k"></a>亲近、<a id="a-l"></a>读诵、<a id="a-m"></a>正忆念，<a id="a-n"></a>不离萨婆若心，<a id="a-o"></a>若以毒药熏，<a id="a-p"></a>若以蛊道，<a id="a-q"></a>若以火坑，<a id="a-r"></a>若以深水，<a id="a-s"></a>若欲刀杀，<a id="a-t"></a>若与毒，<a id="a-u"></a>如是众恶皆不能伤。<a id="a-v"></a>何以故？<a id="a-w"></a>是般若波罗蜜，<a id="a-x"></a>是大明咒，<a id="a-y"></a>是无上咒。<a id="a-z"></a>若善男子、<a id="a-10"></a>善女人，<a id="a-11"></a>于明咒中学，<a id="a-12"></a>自不恼身，<a id="a-13"></a>亦不恼他，<a id="a-14"></a>亦不两恼。<a id="a-15"></a>何以故？<a id="a-16"></a>是善男子、<a id="a-17"></a>善女人，<a id="a-18"></a>不得我，<a id="a-19"></a>不得众生，<a id="a-1A"></a>不得寿命，<a id="a-1B"></a>乃至知者、<a id="a-1C"></a>见者皆不可得；<a id="a-1D"></a>不得色、<a id="a-1E"></a>受、<a id="a-1F"></a>想、<a id="a-1G"></a>行、<a id="a-1H"></a>识，<a id="a-1I"></a>乃至一切种智亦不可得。<a id="a-1J"></a>以不可得故，<a id="a-1K"></a>不自恼身，<a id="a-1L"></a>亦不恼他，<a id="a-1M"></a>亦不两恼。<a id="a-1N"></a>学是大明咒故，<a id="a-1O"></a>得阿耨多罗三藐三菩提，<a id="a-1P"></a>观一切众生心，<a id="a-1Q"></a>随意说法。<a id="a-1R"></a>何以故？<a id="a-1S"></a>过去诸佛学是大明咒，<a id="a-1T"></a>得阿耨多罗三藐三菩提；<a id="a-1U"></a>当来诸佛学是大明咒，<a id="a-1V"></a>当得阿耨多罗三藐三菩提；<a id="a-1W"></a>今现在诸佛学是大明咒，<a id="a-1X"></a>得阿耨多罗三藐三菩提。</p>
  <p id="a1Y">“复次，<a id="a-1Z"></a>憍尸迦，<a id="a-1a"></a>般若波罗蜜，<a id="a-1b"></a>若有但书写经卷，<a id="a-1c"></a>于舍供养，<a id="a-1d"></a>不受、<a id="a-1e"></a>不读、<a id="a-1f"></a>不诵、<a id="a-1g"></a>不说，<a id="a-1h"></a>不正忆念，<a id="a-1i"></a>是处若人、<a id="a-1j"></a>若非人，<a id="a-1k"></a>不能得其便。<a id="a-1l"></a>何以故？<a id="a-1m"></a>是般若波罗蜜，<a id="a-1n"></a>为三千大千世界中，<a id="a-1o"></a>四天王诸天，<a id="a-1p"></a>乃至阿迦尼吒诸天子，<a id="a-1q"></a>及十方无量阿僧祇世界中诸四天王天，<a id="a-1r"></a>乃至阿迦尼吒诸天等所守护故。<a id="a-1s"></a>是般若波罗蜜所止处，<a id="a-1t"></a>诸天皆来供养恭敬，<a id="a-1u"></a>尊重赞叹，<a id="a-1v"></a>礼拜已去。<a id="a-1w"></a>是善男子、<a id="a-1x"></a>善女人，<a id="a-1y"></a>般若波罗蜜但书写于舍供养，<a id="a-1z"></a>不受、<a id="a-20"></a>不读，<a id="a-21"></a>不诵、<a id="a-22"></a>不说，<a id="a-23"></a>不正忆念，<a id="a-24"></a>今世得如是功德。<a id="a-25"></a>譬如若人、<a id="a-26"></a>若畜生，<a id="a-27"></a>来入菩提树下；<a id="a-28"></a>诸边内外，<a id="a-29"></a>设人非人来，<a id="a-2A"></a>不能得其便。<a id="a-2B"></a>何以故？<a id="a-2C"></a>是处，<a id="a-2D"></a>过去诸佛于中得阿耨多罗三藐三菩提，<a id="a-2E"></a>未来诸佛、<a id="a-2F"></a>现在诸佛，<a id="a-2G"></a>亦于中得阿耨多罗三藐三菩提。<a id="a-2H"></a>得佛已，<a id="a-2I"></a>施一切众生无恐无畏，<a id="a-2J"></a>令无量阿僧祇众生受天上人中福乐，<a id="a-2K"></a>亦令无量阿僧祇众生得须陀洹果，<a id="a-2L"></a>乃至得阿耨多罗三藐三菩提。<a id="a-2M"></a>般若波罗蜜力故，<a id="a-2N"></a>是处得恭敬礼拜，<a id="a-2O"></a>华香、<a id="a-2P"></a>缨络、<a id="a-2Q"></a>捣香、<a id="a-2R"></a>泽香、<a id="a-2S"></a>幢盖、<a id="a-2T"></a>妓乐供养。<a id="a-2U"></a>”</p>
  <p id="a2V">【论】问曰：<a id="a-2W"></a>现有受持、<a id="a-2X"></a>读诵，<a id="a-2Y"></a>入于军阵，<a id="a-2Z"></a>为刀兵所伤，<a id="a-2a"></a>或至失命。<a id="a-2b"></a>又佛说业因缘，<a id="a-2c"></a>非空非海中，<a id="a-2d"></a>无有得免者。<a id="a-2e"></a>是中佛何以故言读诵般若者，<a id="a-2f"></a>入军阵中兵刃不伤，<a id="a-2g"></a>亦不失命？</p>
  <p id="a2h">答曰：<a id="a-2i"></a>有二种业因缘：<a id="a-2j"></a>一者、<a id="a-2k"></a>必应受报，<a id="a-2l"></a>二者、<a id="a-2m"></a>不必受报。<a id="a-2n"></a>为必应受报故，<a id="a-2o"></a>法句中如是说；<a id="a-2p"></a>此中为不必受报故，<a id="a-2q"></a>说读诵般若，<a id="a-2r"></a>兵刃不伤。<a id="a-2s"></a>譬如大逆重罪应死之人，<a id="a-2t"></a>虽有强力、<a id="a-2u"></a>财宝，<a id="a-2v"></a>不可得免；<a id="a-2w"></a>有人罪虽入死科，<a id="a-2x"></a>理在可救，<a id="a-2y"></a>用力势、<a id="a-2z"></a>财物，<a id="a-30"></a>便得济命，<a id="a-31"></a>不救则死。<a id="a-32"></a>善男子亦如是，<a id="a-33"></a>若无必受报罪，<a id="a-34"></a>虽有死事来，<a id="a-35"></a>至诵读般若波罗蜜，<a id="a-36"></a>则得济度；<a id="a-37"></a>若不读诵，<a id="a-38"></a>则不免死，<a id="a-39"></a>是故不得言般若波罗蜜无有力势。</p>
  <p id="a3A">复次，<a id="a-3B"></a>善男子、<a id="a-3C"></a>善女人，<a id="a-3D"></a>若远离恶法，<a id="a-3E"></a>调伏其心，<a id="a-3F"></a>烦恼折减，<a id="a-3G"></a>一心直信善法，<a id="a-3H"></a>无有疑悔；<a id="a-3I"></a>从久远已来，<a id="a-3J"></a>修集福德智慧，<a id="a-3K"></a>于一切众生有慈悲心，<a id="a-3L"></a>教化众生，<a id="a-3M"></a>除去恶心。<a id="a-3N"></a>如是善男子，<a id="a-3O"></a>刀兵不伤，<a id="a-3P"></a>命不中断。<a id="a-3Q"></a>如佛自说因缘：<a id="a-3R"></a>长夜行六波罗蜜，<a id="a-3S"></a>除己身及他三毒刀箭。<a id="a-3T"></a>五波罗蜜是福德，<a id="a-3U"></a>般若波罗蜜是智慧，<a id="a-3V"></a>已广集此二事故，<a id="a-3W"></a>不中失命。<a id="a-3X"></a>毒药、<a id="a-3Y"></a>水火等，<a id="a-3Z"></a>亦如是。</p>
  <p id="a3a">复次，<a id="a-3b"></a>如外道神仙咒术力故，<a id="a-3c"></a>入水不溺，<a id="a-3d"></a>入火不热，<a id="a-3e"></a>毒虫不螫，<a id="a-3f"></a>何况般若波罗蜜，<a id="a-3g"></a>是十力诸佛所因成就咒术！</p>
  <p id="a3h">问曰：<a id="a-3i"></a>如上所说，<a id="a-3j"></a>是事可信。<a id="a-3k"></a>今此中不能受持、<a id="a-3l"></a>读诵、<a id="a-3m"></a>念般若等，<a id="a-3n"></a>但书写、<a id="a-3o"></a>供养，<a id="a-3p"></a>云何得是功德？</p>
  <p id="a3q">答曰：<a id="a-3r"></a>是人所得功德，<a id="a-3s"></a>亦同于上。<a id="a-3t"></a>何以故？<a id="a-3u"></a>有人先已闻师说般若义，<a id="a-3v"></a>深入爱乐，<a id="a-3w"></a>然不识文字，<a id="a-3x"></a>违离师教，<a id="a-3y"></a>不能读诵；<a id="a-3z"></a>而不惜财宝，<a id="a-40"></a>雇人书写，<a id="a-41"></a>尽心种种供养，<a id="a-42"></a>意与读诵者同，<a id="a-43"></a>故亦得功德。<a id="a-44"></a>人不能得便者，<a id="a-45"></a>诸天守护，<a id="a-46"></a>是事难信，<a id="a-47"></a>故佛以菩提树为喻。<a id="a-48"></a>佛以般若力故，<a id="a-49"></a>于菩提树下成无上道，<a id="a-4A"></a>无上道力势故，<a id="a-4B"></a>其处犹有威德，<a id="a-4C"></a>众生入中，<a id="a-4D"></a>众恶不得其便，<a id="a-4E"></a>何况般若波罗蜜是诸佛之母，<a id="a-4F"></a>善男子尽心供养而无功德？</p>
  <p id="a4G">【经】释提桓因白佛言：<a id="a-4H"></a>“世尊，<a id="a-4I"></a>善男子、<a id="a-4J"></a>善女人，<a id="a-4K"></a>书写般若波罗蜜，<a id="a-4L"></a>华香、<a id="a-4M"></a>缨络乃至妓乐供养。<a id="a-4N"></a>若有人，<a id="a-4O"></a>佛般涅槃后，<a id="a-4P"></a>若供养舍利，<a id="a-4Q"></a>若起塔供养，<a id="a-4R"></a>恭敬尊重赞叹，<a id="a-4S"></a>华香、<a id="a-4T"></a>缨络乃至妓乐供养，<a id="a-4U"></a>是二何者得福多？<a id="a-4V"></a>”</p>
  <p id="a4W">佛告释提桓因：<a id="a-4X"></a>“我还问汝，<a id="a-4Y"></a>随汝意答我。<a id="a-4Z"></a>于汝意云何？<a id="a-4a"></a>如佛得一切种智，<a id="a-4b"></a>及得是身，<a id="a-4c"></a>从何道学，<a id="a-4d"></a>得是一切种智、<a id="a-4e"></a>得是身？<a id="a-4f"></a>”</p>
  <p id="a4g">释提桓因白佛言：<a id="a-4h"></a>“佛从般若波罗蜜中学，<a id="a-4i"></a>得一切种智及相好身。<a id="a-4j"></a>”</p>
  <p id="a4k">佛告释提桓因：<a id="a-4l"></a>“如是，<a id="a-4m"></a>如是。<a id="a-4n"></a>憍尸迦，<a id="a-4o"></a>从般若波罗蜜中学，<a id="a-4p"></a>得一切种智。<a id="a-4q"></a>憍尸迦，<a id="a-4r"></a>不以是身名为佛，<a id="a-4s"></a>得一切种智故名为佛。<a id="a-4t"></a>憍尸迦，<a id="a-4u"></a>是佛一切种智，<a id="a-4v"></a>从般若波罗蜜中生。<a id="a-4w"></a>以是故，<a id="a-4x"></a>憍尸迦，<a id="a-4y"></a>是佛身，<a id="a-4z"></a>一切种智所依处，<a id="a-50"></a>佛因是身得一切种智。<a id="a-51"></a>善男子当作是思惟：<a id="a-52"></a>是身，<a id="a-53"></a>一切种智所依处，<a id="a-54"></a>是故我涅槃后舍利，<a id="a-55"></a>当得供养。</p>
  <p id="a56">“复次，<a id="a-57"></a>憍尸迦，<a id="a-58"></a>善男子、<a id="a-59"></a>善女人，<a id="a-5A"></a>若闻是般若波罗蜜，<a id="a-5B"></a>书写、<a id="a-5C"></a>受持、<a id="a-5D"></a>亲近、<a id="a-5E"></a>读诵、<a id="a-5F"></a>正忆念，<a id="a-5G"></a>华香、<a id="a-5H"></a>缨络、<a id="a-5I"></a>捣香、<a id="a-5J"></a>泽香、<a id="a-5K"></a>幢盖、<a id="a-5L"></a>妓乐，<a id="a-5M"></a>恭敬供养，<a id="a-5N"></a>尊重赞叹，<a id="a-5O"></a>是善男子、<a id="a-5P"></a>善女人，<a id="a-5Q"></a>则为供养一切种智。<a id="a-5R"></a>以是故，<a id="a-5S"></a>憍尸迦，<a id="a-5T"></a>若有善男子、<a id="a-5U"></a>善女人，<a id="a-5V"></a>书是般若波罗蜜，<a id="a-5W"></a>若受持、<a id="a-5X"></a>亲近、<a id="a-5Y"></a>读诵、<a id="a-5Z"></a>说、<a id="a-5a"></a>正忆念，<a id="a-5b"></a>供养恭敬，<a id="a-5c"></a>尊重赞叹，<a id="a-5d"></a>华香、<a id="a-5e"></a>缨络乃至妓乐；<a id="a-5f"></a>若复有善男子、<a id="a-5g"></a>善女人，<a id="a-5h"></a>佛涅槃后，<a id="a-5i"></a>供养舍利，<a id="a-5j"></a>起塔恭敬，<a id="a-5k"></a>尊重赞叹，<a id="a-5l"></a>华香乃至妓乐；<a id="a-5m"></a>若有善男子、<a id="a-5n"></a>善女人，<a id="a-5o"></a>是般若波罗蜜，<a id="a-5p"></a>书持供养恭敬，<a id="a-5q"></a>尊重赞叹，<a id="a-5r"></a>华香、<a id="a-5s"></a>缨络乃至妓乐，<a id="a-5t"></a>是人得福多！<a id="a-5u"></a>何以故？<a id="a-5v"></a>是般若波罗蜜中，<a id="a-5w"></a>生五波罗蜜，<a id="a-5x"></a>生内空乃至无法有法空；<a id="a-5y"></a>四念处乃至十八不共法，<a id="a-5z"></a>一切三昧，<a id="a-60"></a>一切禅定，<a id="a-61"></a>一切陀罗尼，<a id="a-62"></a>皆从般若波罗蜜中生；<a id="a-63"></a>成就众生，<a id="a-64"></a>净佛世界，<a id="a-65"></a>皆从般若波罗蜜中生；<a id="a-66"></a>菩萨家成就，<a id="a-67"></a>色成就，<a id="a-68"></a>资生之物成就，<a id="a-69"></a>眷属成就，<a id="a-6A"></a>大慈大悲成就，<a id="a-6B"></a>皆从般若波罗蜜中生；<a id="a-6C"></a>刹利大姓、<a id="a-6D"></a>婆罗门大姓、<a id="a-6E"></a>居士大家，<a id="a-6F"></a>皆从是般若波罗蜜中生；<a id="a-6G"></a>四天王天，<a id="a-6H"></a>乃至阿迦尼吒天，<a id="a-6I"></a>须陀洹乃至阿罗汉、<a id="a-6J"></a>辟支佛、<a id="a-6K"></a>诸菩萨摩诃萨、<a id="a-6L"></a>诸佛，<a id="a-6M"></a>诸佛一切种智，<a id="a-6N"></a>皆从是般若波罗蜜生。<a id="a-6O"></a>”</p>
  <p id="a6P">尔时，<a id="a-6Q"></a>释提桓因白佛言：<a id="a-6R"></a>“世尊，<a id="a-6S"></a>阎浮提人不供养般若波罗蜜，<a id="a-6T"></a>不恭敬、<a id="a-6U"></a>不尊重、<a id="a-6V"></a>不赞叹，<a id="a-6W"></a>为不知供养多所利益耶？<a id="a-6X"></a>”</p>
  <p id="a6Y">佛告释提桓因：<a id="a-6Z"></a>“憍尸迦，<a id="a-6a"></a>于汝意云何？<a id="a-6b"></a>阎浮提中几所人信佛不坏？<a id="a-6c"></a>信法、<a id="a-6d"></a>信僧不坏？<a id="a-6e"></a>几所人于佛无疑？<a id="a-6f"></a>于法、<a id="a-6g"></a>于僧无疑？<a id="a-6h"></a>几所人于佛决了？<a id="a-6i"></a>于法、<a id="a-6j"></a>于僧决了？<a id="a-6k"></a>”</p>
  <p id="a6l">释提桓因白佛言：<a id="a-6m"></a>“世尊，<a id="a-6n"></a>阎浮提人于佛、<a id="a-6o"></a>法、<a id="a-6p"></a>僧不坏信少，<a id="a-6q"></a>于佛、<a id="a-6r"></a>法、<a id="a-6s"></a>僧无疑、<a id="a-6t"></a>决了亦少。<a id="a-6u"></a>”</p>
  <p id="a6v">“憍尸迦，<a id="a-6w"></a>于汝意云何？<a id="a-6x"></a>阎浮提几所人得三十七品、<a id="a-6y"></a>三解脱门、<a id="a-6z"></a>八解脱、<a id="a-70"></a>九次第定、<a id="a-71"></a>四无碍智、<a id="a-72"></a>六神通？<a id="a-73"></a>阎浮提几所人断三结故，<a id="a-74"></a>得须陀洹道？<a id="a-75"></a>几所人断三结，<a id="a-76"></a>亦淫瞋痴薄故，<a id="a-77"></a>得斯陀含道？<a id="a-78"></a>几所人断五下分结，<a id="a-79"></a>得阿那含道？<a id="a-7A"></a>几所人断五上分结，<a id="a-7B"></a>得阿罗汉？<a id="a-7C"></a>阎浮提几所人求辟支佛？<a id="a-7D"></a>几所人发阿耨多罗三藐三菩提心？<a id="a-7E"></a>”</p>
  <p id="a7F">释提桓因白佛言：<a id="a-7G"></a>“世尊，<a id="a-7H"></a>阎浮提中少所人得三十七品，<a id="a-7I"></a>乃至少所人发阿耨多罗三藐三菩提心。<a id="a-7J"></a>”</p>
  <p id="a7K">佛告释提桓因：<a id="a-7L"></a>“如是，<a id="a-7M"></a>如是。<a id="a-7N"></a>憍尸迦，<a id="a-7O"></a>少所人信佛不坏，<a id="a-7P"></a>信法不坏，<a id="a-7Q"></a>信僧不坏；<a id="a-7R"></a>少所人于佛无疑，<a id="a-7S"></a>于法无疑，<a id="a-7T"></a>于僧无疑；<a id="a-7U"></a>少所人于佛决了，<a id="a-7V"></a>于法决了，<a id="a-7W"></a>于僧决了。<a id="a-7X"></a>憍尸迦，<a id="a-7Y"></a>亦少所人得三十七品、<a id="a-7Z"></a>三解脱门、<a id="a-7a"></a>八解脱、<a id="a-7b"></a>九次第定、<a id="a-7c"></a>四无碍智、<a id="a-7d"></a>六神通。<a id="a-7e"></a>憍尸迦，<a id="a-7f"></a>亦少所人断三结得须陀洹，<a id="a-7g"></a>断三结亦淫瞋痴薄得斯陀含，<a id="a-7h"></a>断五下分结得阿那含，<a id="a-7i"></a>断五上分结得阿罗汉，<a id="a-7j"></a>少所人求辟支佛。<a id="a-7k"></a>于是中亦少所人发阿耨多罗三藐三菩提心，<a id="a-7l"></a>于发心中亦少所人行菩萨道。<a id="a-7m"></a>何以故？<a id="a-7n"></a>是众生前世不见佛，<a id="a-7o"></a>不闻法，<a id="a-7p"></a>不供养比丘僧；<a id="a-7q"></a>不布施，<a id="a-7r"></a>不持戒，<a id="a-7s"></a>不忍辱，<a id="a-7t"></a>不精进，<a id="a-7u"></a>不禅定，<a id="a-7v"></a>无智慧；<a id="a-7w"></a>不闻内空、<a id="a-7x"></a>外空乃至无法有法空；<a id="a-7y"></a>亦不闻不修四念处乃至十八不共法；<a id="a-7z"></a>亦不闻不修诸三昧门、<a id="a-80"></a>陀罗尼门；<a id="a-81"></a>亦不闻不修一切智、<a id="a-82"></a>一切种智。<a id="a-83"></a>憍尸迦，<a id="a-84"></a>以是因缘故，<a id="a-85"></a>当知少所众生信佛不坏，<a id="a-86"></a>信法不坏，<a id="a-87"></a>信僧不坏，<a id="a-88"></a>乃至少所众生求辟支佛道，<a id="a-89"></a>于是中少所众生发阿耨多罗三藐三菩提心，<a id="a-8A"></a>于发心中少所众生行菩萨道，<a id="a-8B"></a>于是中亦少所众生得阿耨多罗三藐三菩提。<a id="a-8C"></a>”</p>
  <p id="a8D">“憍尸迦，<a id="a-8E"></a>我以佛眼见东方无量阿僧祇众生发心，<a id="a-8F"></a>行阿耨多罗三藐三菩提心，<a id="a-8G"></a>行菩萨道；<a id="a-8H"></a>是众生远离般若波罗蜜方便力故，<a id="a-8I"></a>若一若二，<a id="a-8J"></a>住阿鞞跋致地，<a id="a-8K"></a>多堕声闻、<a id="a-8L"></a>辟支佛地。<a id="a-8M"></a>南西北方、<a id="a-8N"></a>四维、<a id="a-8O"></a>上、<a id="a-8P"></a>下，<a id="a-8Q"></a>亦如是。<a id="a-8R"></a>以是故，<a id="a-8S"></a>憍尸迦，<a id="a-8T"></a>善男子、<a id="a-8U"></a>善女人，<a id="a-8V"></a>发心求阿耨多罗三藐三菩提者，<a id="a-8W"></a>应闻般若波罗蜜，<a id="a-8X"></a>应受持、<a id="a-8Y"></a>亲近、<a id="a-8Z"></a>读诵、<a id="a-8a"></a>说、<a id="a-8b"></a>正忆念。<a id="a-8c"></a>受持、<a id="a-8d"></a>亲近、<a id="a-8e"></a>读诵、<a id="a-8f"></a>说、<a id="a-8g"></a>正忆念已，<a id="a-8h"></a>应书经卷，<a id="a-8i"></a>恭敬供养，<a id="a-8j"></a>尊重赞叹，<a id="a-8k"></a>香华、<a id="a-8l"></a>缨络乃至妓乐。<a id="a-8m"></a>诸余善法，<a id="a-8n"></a>入般若波罗蜜中者，<a id="a-8o"></a>亦应闻、<a id="a-8p"></a>受持乃至正忆念。<a id="a-8q"></a>何等是诸余善法？<a id="a-8r"></a>所谓檀波罗蜜、<a id="a-8s"></a>尸罗波罗蜜、<a id="a-8t"></a>羼提波罗蜜、<a id="a-8u"></a>毗梨耶波罗蜜、<a id="a-8v"></a>禅波罗蜜；<a id="a-8w"></a>内空、<a id="a-8x"></a>外空乃至无法有法空；<a id="a-8y"></a>诸三昧门、<a id="a-8z"></a>诸陀罗尼门；<a id="a-90"></a>四念处乃至十八不共法，<a id="a-91"></a>大慈大悲。<a id="a-92"></a>如是等无量诸善法，<a id="a-93"></a>皆入般若波罗蜜中，<a id="a-94"></a>是亦应闻、<a id="a-95"></a>受持乃至正忆念。<a id="a-96"></a>何以故？<a id="a-97"></a>是善男子、<a id="a-98"></a>善女人，<a id="a-99"></a>当如是念：<a id="a-9A"></a>佛本为菩萨时，<a id="a-9B"></a>如是行，<a id="a-9C"></a>如是学，<a id="a-9D"></a>所谓般若波罗蜜、<a id="a-9E"></a>禅波罗蜜、<a id="a-9F"></a>毗梨耶波罗蜜、<a id="a-9G"></a>羼提波罗蜜、<a id="a-9H"></a>尸罗波罗蜜、<a id="a-9I"></a>檀波罗蜜；<a id="a-9J"></a>内空乃至无法有法空；<a id="a-9K"></a>诸三昧门、<a id="a-9L"></a>诸陀罗尼门；<a id="a-9M"></a>四念处，<a id="a-9N"></a>乃至十八不共法，<a id="a-9O"></a>大慈大悲。<a id="a-9P"></a>如是等无量佛法，<a id="a-9Q"></a>我等亦应随学。<a id="a-9R"></a>何以故？<a id="a-9S"></a>般若波罗蜜，<a id="a-9T"></a>是我等所尊；<a id="a-9U"></a>禅波罗蜜乃至无量诸余善法，<a id="a-9V"></a>亦是我等所尊。<a id="a-9W"></a>此是诸佛法印，<a id="a-9X"></a>诸辟支佛、<a id="a-9Y"></a>阿罗汉、<a id="a-9Z"></a>阿那含、<a id="a-9a"></a>斯陀含、<a id="a-9b"></a>须陀洹法印。<a id="a-9c"></a>诸佛学是般若波罗蜜，<a id="a-9d"></a>乃至一切种智，<a id="a-9e"></a>得度彼岸。<a id="a-9f"></a>诸辟支佛、<a id="a-9g"></a>阿罗汉、<a id="a-9h"></a>阿那含、<a id="a-9i"></a>斯陀含、<a id="a-9j"></a>须陀洹，<a id="a-9k"></a>亦学是般若波罗蜜，<a id="a-9l"></a>乃至一切种智，<a id="a-9m"></a>得度彼岸。<a id="a-9n"></a>以是故，<a id="a-9o"></a>憍尸迦，<a id="a-9p"></a>善男子、<a id="a-9q"></a>善女人，<a id="a-9r"></a>若佛在世，<a id="a-9s"></a>若般涅槃后，<a id="a-9t"></a>应依止般若波罗蜜；<a id="a-9u"></a>禅波罗蜜、<a id="a-9v"></a>毗梨耶波罗蜜、<a id="a-9w"></a>羼提波罗蜜、<a id="a-9x"></a>尸罗波罗蜜、<a id="a-9y"></a>檀波罗蜜乃至一切种智，<a id="a-9z"></a>亦应依止。<a id="a-A0"></a>何以故？<a id="a-A1"></a>是般若波罗蜜乃至一切种智，<a id="a-A2"></a>是诸声闻、<a id="a-A3"></a>辟支佛、<a id="a-A4"></a>菩萨摩诃萨，<a id="a-A5"></a>及一切世间天、<a id="a-A6"></a>人、<a id="a-A7"></a>阿修罗所可依止。<a id="a-A8"></a>”</p>
  <p id="aA9">【论】问曰：<a id="a-AA"></a>佛已种种赞般若功德，<a id="a-AB"></a>今释提桓因何故以舍利校般若功德多少？</p>
  <p id="aAC">答曰：<a id="a-AD"></a>信根多者，<a id="a-AE"></a>喜供养舍利；<a id="a-AF"></a>慧根多者，<a id="a-AG"></a>好读诵经法。<a id="a-AH"></a>是故问：<a id="a-AI"></a>有人书经供养，<a id="a-AJ"></a>有人供养舍利，<a id="a-AK"></a>何所为多。<a id="a-AL"></a>华香、<a id="a-AM"></a>缨络等义，<a id="a-AN"></a>如先说。<a id="a-AO"></a>于汝意云何者，<a id="a-AP"></a>四事问中，<a id="a-AQ"></a>此是反问答，<a id="a-AR"></a>是故佛即是反问释提桓因；<a id="a-AS"></a>或有人供养舍利得福德多，<a id="a-AT"></a>或有人供养般若波罗蜜得福德亦多，<a id="a-AU"></a>随人心故，<a id="a-AV"></a>佛不得一定答，<a id="a-AW"></a>是故反问。<a id="a-AX"></a>从般若波罗蜜中生五波罗蜜者，<a id="a-AY"></a>后品中佛自说：<a id="a-AZ"></a>无方便智慧布施回向，<a id="a-Aa"></a>不名檀波罗蜜。<a id="a-Ab"></a>十八空即是智慧，<a id="a-Ac"></a>智慧因缘故，<a id="a-Ad"></a>生四念处，<a id="a-Ae"></a>乃至一切种智；<a id="a-Af"></a>虽非尽是智慧，<a id="a-Ag"></a>以性同故，<a id="a-Ah"></a>以智慧为主，<a id="a-Ai"></a>是故言从般若生。<a id="a-Aj"></a>行般若波罗蜜，<a id="a-Ak"></a>得诸法实相，<a id="a-Al"></a>于布施、<a id="a-Am"></a>持戒等通达；<a id="a-An"></a>若不得般若实相，<a id="a-Ao"></a>不能通达布施、<a id="a-Ap"></a>持戒。<a id="a-Aq"></a>何以故？<a id="a-Ar"></a>若一切法空，<a id="a-As"></a>则无罪无福，<a id="a-At"></a>何用布施、<a id="a-Au"></a>持戒？<a id="a-Av"></a>若诸法实有，<a id="a-Aw"></a>不应从因缘生，<a id="a-Ax"></a>先已有故。<a id="a-Ay"></a>若众生是常，<a id="a-Az"></a>则譬如虚空，<a id="a-B0"></a>亦无死者；<a id="a-B1"></a>若无常，<a id="a-B2"></a>神则随身灭，<a id="a-B3"></a>亦无后世罪福。<a id="a-B4"></a>若无众生，<a id="a-B5"></a>何有杀罪？<a id="a-B6"></a>如是亦无不杀生戒等。<a id="a-B7"></a>若得是般若波罗蜜实相法，<a id="a-B8"></a>则不堕有无二边，<a id="a-B9"></a>用中道通达布施、<a id="a-BA"></a>持戒等；<a id="a-BB"></a>以此布施、<a id="a-BC"></a>持戒等果报故，<a id="a-BD"></a>有刹利大姓乃至诸佛。</p>
  <p id="aBE">问曰：<a id="a-BF"></a>阎浮提人多贪利福德，<a id="a-BG"></a>何以不供养般若波罗蜜？</p>
  <p id="aBH">答曰：<a id="a-BI"></a>智人少故，<a id="a-BJ"></a>不知供养般若，<a id="a-BK"></a>无咎；<a id="a-BL"></a>譬如金宝，<a id="a-BM"></a>盲者不识。<a id="a-BN"></a>以阎浮提人，<a id="a-BO"></a>但信三宝者少，<a id="a-BP"></a>何况知而能行？<a id="a-BQ"></a>佛欲令释提桓因自说，<a id="a-BR"></a>故反问有几许人于三尊得不坏信等。</p>
  <p id="aBS">问曰：<a id="a-BT"></a>不坏信、<a id="a-BU"></a>无疑、<a id="a-BV"></a>决了，<a id="a-BW"></a>有何差别？</p>
  <p id="aBX">答曰：<a id="a-BY"></a>有人言：<a id="a-BZ"></a>“无有差别，<a id="a-Ba"></a>佛庄严种种说，<a id="a-Bb"></a>开悟人心故。<a id="a-Bc"></a>”有人言：<a id="a-Bd"></a>“于三宝中得不坏信，<a id="a-Be"></a>何以知之？<a id="a-Bf"></a>以无疑故。<a id="a-Bg"></a>何以知无疑？<a id="a-Bh"></a>以决了故。<a id="a-Bi"></a>”</p>
  <p id="aBj">问曰：<a id="a-Bk"></a>无疑、<a id="a-Bl"></a>决了有何异？</p>
  <p id="aBm">答曰：<a id="a-Bn"></a>初信三宝故是无疑，<a id="a-Bo"></a>智慧究竟故决了；<a id="a-Bp"></a>譬如渡水，<a id="a-Bq"></a>初入是无疑，<a id="a-Br"></a>出彼岸是决了。<a id="a-Bs"></a>三分圣戒力故信不坏，<a id="a-Bt"></a>四分力故是无疑，<a id="a-Bu"></a>正见分力故是决了。</p>
  <p id="aBv">复次，<a id="a-Bw"></a>见谛道中是不坏信，<a id="a-Bx"></a>思惟道中是无疑，<a id="a-By"></a>无学道中是决了。<a id="a-Bz"></a>如是等种种分别是三事。<a id="a-C0"></a>得何果报？<a id="a-C1"></a>从三十七品至六神通，<a id="a-C2"></a>是有为果；<a id="a-C3"></a>三结尽乃至烦恼及习尽，<a id="a-C4"></a>是无为果；<a id="a-C5"></a>得如是等果报。<a id="a-C6"></a>释提桓因有报生知他心，<a id="a-C7"></a>亦曾以天耳闻诸道差别，<a id="a-C8"></a>又以是大菩萨利根，<a id="a-C9"></a>入观众生心三昧故，<a id="a-CA"></a>得知诸道差别，<a id="a-CB"></a>是故答佛深信者少。<a id="a-CC"></a>从须陀洹乃至初发心求佛道转少，<a id="a-CD"></a>转少故不知供养般若。<a id="a-CE"></a>何以故少？<a id="a-CF"></a>前世生死中，<a id="a-CG"></a>不闻三宝名，<a id="a-CH"></a>乃至不闻一切种智名。<a id="a-CI"></a>佛欲证上事故，<a id="a-CJ"></a>说我今以佛眼观十方无量阿僧祇众生发无上道，<a id="a-CK"></a>离般若方便力故，<a id="a-CL"></a>若一若二住阿鞞跋致地。<a id="a-CM"></a>诸余善法入般若波罗蜜者，<a id="a-CN"></a>是诸余经，<a id="a-CO"></a>所谓法华经、<a id="a-CP"></a>密迹经等。<a id="a-CQ"></a>十二部经中义同般若者，<a id="a-CR"></a>虽不名为般若波罗蜜经，<a id="a-CS"></a>然义理即同般若波罗蜜。</p>
  <p id="aCT">问曰：<a id="a-CU"></a>云何须陀洹亦学般若波罗蜜，<a id="a-CV"></a>乃至一切种智得到彼岸？</p>
  <p id="aCW">答曰：<a id="a-CX"></a>此中六波罗蜜，<a id="a-CY"></a>三解脱门、<a id="a-CZ"></a>三十七品等，<a id="a-Ca"></a>乃至一切种智，<a id="a-Cb"></a>此非独菩萨法，<a id="a-Cc"></a>三乘共有，<a id="a-Cd"></a>各随分学。</p>
  <p id="aCe">【经】“憍尸迦，<a id="a-Cf"></a>若有善男子、<a id="a-Cg"></a>善女人，<a id="a-Ch"></a>佛般涅槃后，<a id="a-Ci"></a>为供养佛故，<a id="a-Cj"></a>作七宝塔，<a id="a-Ck"></a>高一由旬。<a id="a-Cl"></a>天香、<a id="a-Cm"></a>天华、<a id="a-Cn"></a>天缨络，<a id="a-Co"></a>天捣香、<a id="a-Cp"></a>天泽香，<a id="a-Cq"></a>天衣、<a id="a-Cr"></a>天幢盖，<a id="a-Cs"></a>天妓乐，<a id="a-Ct"></a>供养恭敬，<a id="a-Cu"></a>尊重赞叹。<a id="a-Cv"></a>憍尸迦，<a id="a-Cw"></a>于汝意云何？<a id="a-Cx"></a>是善男子、<a id="a-Cy"></a>善女人，<a id="a-Cz"></a>从是因缘得福多不？<a id="a-D0"></a>”</p>
  <p id="aD1">释提桓因言：<a id="a-D2"></a>“甚多！<a id="a-D3"></a>甚多！<a id="a-D4"></a>”</p>
  <p id="aD5">佛言：<a id="a-D6"></a>“不如是善男子、<a id="a-D7"></a>善女人，<a id="a-D8"></a>闻是般若波罗蜜，<a id="a-D9"></a>书写、<a id="a-DA"></a>受持、<a id="a-DB"></a>亲近、<a id="a-DC"></a>正忆念，<a id="a-DD"></a>不离萨婆若心；<a id="a-DE"></a>亦恭敬尊重赞叹，<a id="a-DF"></a>若华香、<a id="a-DG"></a>缨络、<a id="a-DH"></a>捣香、<a id="a-DI"></a>泽香、<a id="a-DJ"></a>幢盖、<a id="a-DK"></a>妓乐供养，<a id="a-DL"></a>是善男子、<a id="a-DM"></a>善女人福德多。<a id="a-DN"></a>”</p>
  <p id="aDO">佛告憍尸迦：<a id="a-DP"></a>“置一七宝塔；<a id="a-DQ"></a>若善男子、<a id="a-DR"></a>善女人供养佛故，<a id="a-DS"></a>佛般涅槃后，<a id="a-DT"></a>起七宝塔，<a id="a-DU"></a>满阎浮提，<a id="a-DV"></a>皆高一由旬，<a id="a-DW"></a>恭敬尊重赞叹，<a id="a-DX"></a>华香、<a id="a-DY"></a>缨络，<a id="a-DZ"></a>幢盖、<a id="a-Da"></a>妓乐供养。<a id="a-Db"></a>憍尸迦，<a id="a-Dc"></a>于汝意云何？<a id="a-Dd"></a>是善男子、<a id="a-De"></a>善女人，<a id="a-Df"></a>得福多不？<a id="a-Dg"></a>”</p>
  <p id="aDh">释提桓因言：<a id="a-Di"></a>“世尊，<a id="a-Dj"></a>其福甚多！<a id="a-Dk"></a>”</p>
  <p id="aDl">佛言：<a id="a-Dm"></a>“不如是善男子、<a id="a-Dn"></a>善女人，<a id="a-Do"></a>如前供养般若波罗蜜，<a id="a-Dp"></a>其福甚多。<a id="a-Dq"></a>憍尸迦，<a id="a-Dr"></a>复置一阎浮提满中七宝塔；<a id="a-Ds"></a>有善男子、<a id="a-Dt"></a>善女人，<a id="a-Du"></a>供养佛故，<a id="a-Dv"></a>佛般涅槃后，<a id="a-Dw"></a>起七宝塔，<a id="a-Dx"></a>满四天下，<a id="a-Dy"></a>皆高一由旬，<a id="a-Dz"></a>供养如前。<a id="a-E0"></a>憍尸迦，<a id="a-E1"></a>于汝意云何？<a id="a-E2"></a>是善男子、<a id="a-E3"></a>善女人，<a id="a-E4"></a>其福多不？<a id="a-E5"></a>”</p>
  <p id="aE6">释提桓因言：<a id="a-E7"></a>“世尊，<a id="a-E8"></a>甚多！<a id="a-E9"></a>甚多！<a id="a-EA"></a>”</p>
  <p id="aEB">佛言：<a id="a-EC"></a>“不如是善男子、<a id="a-ED"></a>善女人，<a id="a-EE"></a>书持般若波罗蜜，<a id="a-EF"></a>恭敬尊重赞叹，<a id="a-EG"></a>华香乃至妓乐供养，<a id="a-EH"></a>其福甚多。<a id="a-EI"></a>憍尸迦，<a id="a-EJ"></a>复置四天下满中七宝塔；<a id="a-EK"></a>若有善男子、<a id="a-EL"></a>善女人，<a id="a-EM"></a>供养佛故，<a id="a-EN"></a>佛般涅槃后，<a id="a-EO"></a>起七宝塔，<a id="a-EP"></a>满小千世界，<a id="a-EQ"></a>皆高一由旬，<a id="a-ER"></a>供养如前。<a id="a-ES"></a>憍尸迦，<a id="a-ET"></a>于汝意云何？<a id="a-EU"></a>是善男子、<a id="a-EV"></a>善女人，<a id="a-EW"></a>其福多不？<a id="a-EX"></a>”</p>
  <p id="aEY">释提桓因言：<a id="a-EZ"></a>“甚多！<a id="a-Ea"></a>”</p>
  <p id="aEb">佛言：<a id="a-Ec"></a>“不如是善男子、<a id="a-Ed"></a>善女人，<a id="a-Ee"></a>书是般若波罗蜜，<a id="a-Ef"></a>受持恭敬，<a id="a-Eg"></a>尊重赞叹，<a id="a-Eh"></a>华香乃至妓乐供养，<a id="a-Ei"></a>其福甚多。<a id="a-Ej"></a>憍尸迦，<a id="a-Ek"></a>复置小千世界满中起七宝塔；<a id="a-El"></a>若有善男子、<a id="a-Em"></a>善女人，<a id="a-En"></a>供养佛故，<a id="a-Eo"></a>佛般涅槃后，<a id="a-Ep"></a>起七宝塔，<a id="a-Eq"></a>满二千中世界，<a id="a-Er"></a>皆高一由旬，<a id="a-Es"></a>供养如前，<a id="a-Et"></a>故不如供养般若波罗蜜，<a id="a-Eu"></a>其福甚多。<a id="a-Ev"></a>复置二千中世界七宝塔；<a id="a-Ew"></a>若善男子、<a id="a-Ex"></a>善女人，<a id="a-Ey"></a>供养佛故，<a id="a-Ez"></a>佛般涅槃后，<a id="a-F0"></a>起七宝塔，<a id="a-F1"></a>满三千大千世界，<a id="a-F2"></a>皆高一由旬，<a id="a-F3"></a>尽形寿供养，<a id="a-F4"></a>天华、<a id="a-F5"></a>天香、<a id="a-F6"></a>天缨络，<a id="a-F7"></a>乃至天妓乐。<a id="a-F8"></a>于汝意云何？<a id="a-F9"></a>是善男子、<a id="a-FA"></a>善女人得福多不？<a id="a-FB"></a>”</p>
  <p id="aFC">释提桓因言：<a id="a-FD"></a>“世尊，<a id="a-FE"></a>甚多！<a id="a-FF"></a>甚多！<a id="a-FG"></a>”</p>
  <p id="aFH">佛言：<a id="a-FI"></a>“不如是善男子、<a id="a-FJ"></a>善女人，<a id="a-FK"></a>书持是般若波罗蜜，<a id="a-FL"></a>恭敬尊重赞叹，<a id="a-FM"></a>华香乃至妓乐供养，<a id="a-FN"></a>其福甚多。<a id="a-FO"></a>复置三千大千世界中七宝塔；<a id="a-FP"></a>若三千大千世界中众生，<a id="a-FQ"></a>一一众生供养佛故，<a id="a-FR"></a>佛般涅槃后，<a id="a-FS"></a>各起七宝塔，<a id="a-FT"></a>恭敬尊重赞叹，<a id="a-FU"></a>华香乃至妓乐供养。<a id="a-FV"></a>若有善男子、<a id="a-FW"></a>善女人书持般若波罗蜜，<a id="a-FX"></a>乃至正忆念，<a id="a-FY"></a>不离萨婆若心，<a id="a-FZ"></a>亦恭敬尊重赞叹，<a id="a-Fa"></a>华香、<a id="a-Fb"></a>缨络乃至妓乐供养，<a id="a-Fc"></a>是人得福甚多。<a id="a-Fd"></a>”</p>
  <p id="aFe">释提桓因白佛言：<a id="a-Ff"></a>“如是，<a id="a-Fg"></a>如是。<a id="a-Fh"></a>世尊，<a id="a-Fi"></a>是人供养恭敬，<a id="a-Fj"></a>尊重赞叹是般若波罗蜜，<a id="a-Fk"></a>则为供养过去、<a id="a-Fl"></a>未来、<a id="a-Fm"></a>现在佛！<a id="a-Fn"></a>世尊，<a id="a-Fo"></a>若十方如恒河沙等世界中众生，<a id="a-Fp"></a>一一众生供养佛故，<a id="a-Fq"></a>佛般涅槃后，<a id="a-Fr"></a>各起七宝塔，<a id="a-Fs"></a>高一由旬，<a id="a-Ft"></a>是人若一劫，<a id="a-Fu"></a>若减一劫，<a id="a-Fv"></a>恭敬尊重赞叹，<a id="a-Fw"></a>华香乃至妓乐供养。<a id="a-Fx"></a>世尊，<a id="a-Fy"></a>是善男子、<a id="a-Fz"></a>善女人得福多不？<a id="a-G0"></a>”</p>
  <p id="aG1">佛言：<a id="a-G2"></a>“甚多！<a id="a-G3"></a>”</p>
  <p id="aG4">释提桓因言：<a id="a-G5"></a>“有善男子、<a id="a-G6"></a>善女人，<a id="a-G7"></a>书持是般若波罗蜜，<a id="a-G8"></a>乃至正忆念，<a id="a-G9"></a>亦恭敬尊重赞叹，<a id="a-GA"></a>华香乃至妓乐供养，<a id="a-GB"></a>其福大多！<a id="a-GC"></a>何以故？<a id="a-GD"></a>世尊，<a id="a-GE"></a>一切善法皆入般若波罗蜜中，<a id="a-GF"></a>所谓十善道，<a id="a-GG"></a>四禅、<a id="a-GH"></a>四无量心、<a id="a-GI"></a>四无色定，<a id="a-GJ"></a>三十七品，<a id="a-GK"></a>三解脱门——空、<a id="a-GL"></a>无相、<a id="a-GM"></a>无作，<a id="a-GN"></a>四谛——苦谛、<a id="a-GO"></a>集谛、<a id="a-GP"></a>灭谛、<a id="a-GQ"></a>道谛，<a id="a-GR"></a>六神通、<a id="a-GS"></a>八解脱、<a id="a-GT"></a>九次第定，<a id="a-GU"></a>檀波罗蜜、<a id="a-GV"></a>尸罗波罗蜜、<a id="a-GW"></a>羼提波罗蜜、<a id="a-GX"></a>毗梨耶波罗蜜、<a id="a-GY"></a>禅波罗蜜、<a id="a-GZ"></a>般若波罗蜜，<a id="a-Ga"></a>内空乃至无法有法空，<a id="a-Gb"></a>诸三昧门、<a id="a-Gc"></a>陀罗尼门，<a id="a-Gd"></a>佛十力、<a id="a-Ge"></a>四无所畏、<a id="a-Gf"></a>四无碍智、<a id="a-Gg"></a>大慈大悲、<a id="a-Gh"></a>十八不共法，<a id="a-Gi"></a>一切智、<a id="a-Gj"></a>道种智、<a id="a-Gk"></a>一切种智。<a id="a-Gl"></a>世尊，<a id="a-Gm"></a>是名一切诸佛法印，<a id="a-Gn"></a>是法中一切声闻及辟支佛，<a id="a-Go"></a>过去、<a id="a-Gp"></a>未来、<a id="a-Gq"></a>现在诸佛，<a id="a-Gr"></a>学是法得度彼岸。<a id="a-Gs"></a>”</p>
  <p id="aGt">【论】释曰：<a id="a-Gu"></a>般若波罗蜜，<a id="a-Gv"></a>若闻、<a id="a-Gw"></a>受持、<a id="a-Gx"></a>读诵等，<a id="a-Gy"></a>有无量功德。<a id="a-Gz"></a>更欲说故，<a id="a-H0"></a>以现事譬喻证之：<a id="a-H1"></a>人见土塔高大，<a id="a-H2"></a>即时生心，<a id="a-H3"></a>谓是塔主福德极大；<a id="a-H4"></a>何况七宝起塔，<a id="a-H5"></a>高一由旬！<a id="a-H6"></a>是故佛以塔为喻。</p>
  <p id="aH7">问曰：<a id="a-H8"></a>是塔为实为假？</p>
  <p id="aH9">答曰：<a id="a-HA"></a>佛欲使人解知分别福德多少故，<a id="a-HB"></a>作是譬喻，<a id="a-HC"></a>不应问其虚实！<a id="a-HD"></a>有人言：<a id="a-HE"></a>“有实、<a id="a-HF"></a>有假。<a id="a-HG"></a>”如迦葉佛般涅槃后，<a id="a-HH"></a>有国王名吉梨姞，<a id="a-HI"></a>尔时，<a id="a-HJ"></a>人寿二万岁；<a id="a-HK"></a>是王为供养舍利故，<a id="a-HL"></a>起七宝塔，<a id="a-HM"></a>高五十里。<a id="a-HN"></a>又过去世有转轮王，<a id="a-HO"></a>名德主，<a id="a-HP"></a>一日起五百塔，<a id="a-HQ"></a>高五十由旬。<a id="a-HR"></a>此言满三千大千世界，<a id="a-HS"></a>是事假喻。<a id="a-HT"></a>有人言：<a id="a-HU"></a>“皆是实有。<a id="a-HV"></a>”如小国王随力起七宝塔；<a id="a-HW"></a>大王能起一由旬七宝塔，<a id="a-HX"></a>或过一由旬；<a id="a-HY"></a>小转轮王能起七宝塔满四天下；<a id="a-HZ"></a>大转轮王能起七宝塔过四天下；<a id="a-Ha"></a>梵天王主三千大千世界，<a id="a-Hb"></a>是佛弟子，<a id="a-Hc"></a>能心生变化，<a id="a-Hd"></a>起塔高至梵天，<a id="a-He"></a>满三千大千世界。<a id="a-Hf"></a>或有菩萨得陀罗尼门、<a id="a-Hg"></a>诸三昧门，<a id="a-Hh"></a>深行六波罗蜜故，<a id="a-Hi"></a>佛灭度后，<a id="a-Hj"></a>能起七宝塔满三千大千世界。<a id="a-Hk"></a>满者，<a id="a-Hl"></a>举其多故，<a id="a-Hm"></a>不言间不容间。<a id="a-Hn"></a>后言一一众生者，<a id="a-Ho"></a>施主多故福德多。<a id="a-Hp"></a>佛是中自说得福因缘：<a id="a-Hq"></a>十善道乃至一切种智，<a id="a-Hr"></a>皆摄在般若波罗蜜中；<a id="a-Hs"></a>和合是法，<a id="a-Ht"></a>名为般若波罗蜜。<a id="a-Hu"></a>是般若中，<a id="a-Hv"></a>但出生佛，<a id="a-Hw"></a>尚当供养，<a id="a-Hx"></a>何况出生三乘及人天中乐，<a id="a-Hy"></a>皆因般若波罗蜜有而不供养？<a id="a-Hz"></a>舍利是无记法，<a id="a-I0"></a>是诸善法所依止处故，<a id="a-I1"></a>后乃能与人果报；<a id="a-I2"></a>行般若波罗蜜，<a id="a-I3"></a>即时得果，<a id="a-I4"></a>后亦得报。</p>
  <p data-pb></p>
  <h2 id="aI5">释述诚品第三十三</h2>
  <p id="aI6">【经】尔时，<a id="a-I7"></a>佛告释提桓因：<a id="a-I8"></a>“如是，<a id="a-I9"></a>如是。<a id="a-IA"></a>憍尸迦，<a id="a-IB"></a>是诸善男子、<a id="a-IC"></a>善女人，<a id="a-ID"></a>书是般若波罗蜜，<a id="a-IE"></a>持经卷受学，<a id="a-IF"></a>亲近、<a id="a-IG"></a>读诵、<a id="a-IH"></a>说、<a id="a-II"></a>正忆念，<a id="a-IJ"></a>加复供养华香、<a id="a-IK"></a>缨络、<a id="a-IL"></a>捣香、<a id="a-IM"></a>泽香、<a id="a-IN"></a>幢盖、<a id="a-IO"></a>妓乐，<a id="a-IP"></a>当得无量无数、<a id="a-IQ"></a>不可思议、<a id="a-IR"></a>不可称量、<a id="a-IS"></a>无边福德！<a id="a-IT"></a>何以故？<a id="a-IU"></a>诸佛一切智、<a id="a-IV"></a>一切种智，<a id="a-IW"></a>皆从般若波罗蜜中生。<a id="a-IX"></a>诸菩萨摩诃萨禅波罗蜜、<a id="a-IY"></a>毗梨耶波罗蜜、<a id="a-IZ"></a>羼提波罗蜜、<a id="a-Ia"></a>尸罗波罗蜜、<a id="a-Ib"></a>檀波罗蜜，<a id="a-Ic"></a>皆从般若波罗蜜中生。<a id="a-Id"></a>内空乃至无法有法空，<a id="a-Ie"></a>四念处乃至十八不共法，<a id="a-If"></a>皆从般若波罗蜜中生。<a id="a-Ig"></a>诸佛五眼，<a id="a-Ih"></a>皆从般若波罗蜜中生。<a id="a-Ii"></a>成就众生、<a id="a-Ij"></a>净佛世界，<a id="a-Ik"></a>道种智，<a id="a-Il"></a>一切种智诸佛法，<a id="a-Im"></a>皆从般若波罗蜜中生。<a id="a-In"></a>声闻乘、<a id="a-Io"></a>辟支佛乘、<a id="a-Ip"></a>佛乘，<a id="a-Iq"></a>皆从般若波罗蜜中生。<a id="a-Ir"></a>以是故，<a id="a-Is"></a>憍尸迦，<a id="a-It"></a>善男子、<a id="a-Iu"></a>善女人，<a id="a-Iv"></a>书是般若波罗蜜，<a id="a-Iw"></a>受持经卷，<a id="a-Ix"></a>亲近、<a id="a-Iy"></a>读诵、<a id="a-Iz"></a>说、<a id="a-J0"></a>正忆念，<a id="a-J1"></a>加复供养华香乃至妓乐，<a id="a-J2"></a>过出前供养七宝塔，<a id="a-J3"></a>百分、<a id="a-J4"></a>千分、<a id="a-J5"></a>千亿万分，<a id="a-J6"></a>乃至算数譬喻所不能及！<a id="a-J7"></a>何以故？<a id="a-J8"></a>憍尸迦，<a id="a-J9"></a>若般若波罗蜜在于世者，<a id="a-JA"></a>佛宝、<a id="a-JB"></a>法宝、<a id="a-JC"></a>比丘僧宝，<a id="a-JD"></a>亦终不灭。<a id="a-JE"></a>若般若波罗蜜在于世者，<a id="a-JF"></a>十善道，<a id="a-JG"></a>四禅、<a id="a-JH"></a>四无量心、<a id="a-JI"></a>四无色定，<a id="a-JJ"></a>檀波罗蜜乃至般若波罗蜜，<a id="a-JK"></a>四念处乃至十八不共法，<a id="a-JL"></a>一切智、<a id="a-JM"></a>一切种智，<a id="a-JN"></a>皆现于世。<a id="a-JO"></a>若般若波罗蜜在于世者，<a id="a-JP"></a>世间便有刹利大姓、<a id="a-JQ"></a>婆罗门大姓、<a id="a-JR"></a>居士大家；<a id="a-JS"></a>四天王天，<a id="a-JT"></a>乃至阿迦尼吒诸天；<a id="a-JU"></a>须陀洹果乃至阿罗汉果、<a id="a-JV"></a>辟支佛道，<a id="a-JW"></a>菩萨摩诃萨，<a id="a-JX"></a>无上佛道，<a id="a-JY"></a>转法轮，<a id="a-JZ"></a>成就众生、<a id="a-Ja"></a>净佛世界。<a id="a-Jb"></a>”</p>
  <p id="aJc">【论】释曰：<a id="a-Jd"></a>上帝释答佛，<a id="a-Je"></a>言供养般若，<a id="a-Jf"></a>福德甚多。<a id="a-Jg"></a>更有大天，<a id="a-Jh"></a>以帝释非一切智人故，<a id="a-Ji"></a>所说或错，<a id="a-Jj"></a>是以佛印可所说，<a id="a-Jk"></a>言：<a id="a-Jl"></a>如是，<a id="a-Jm"></a>如是。</p>
  <p id="aJn">问曰：<a id="a-Jo"></a>若般若波罗蜜相，<a id="a-Jp"></a>一切诸观灭，<a id="a-Jq"></a>语言道断，<a id="a-Jr"></a>不生不灭，<a id="a-Js"></a>如虚空相；<a id="a-Jt"></a>今何以说般若在世者，<a id="a-Ju"></a>三宝不灭？</p>
  <p id="aJv">答曰：<a id="a-Jw"></a>般若波罗蜜体性，<a id="a-Jx"></a>有佛无佛，<a id="a-Jy"></a>常住不灭。<a id="a-Jz"></a>此言在世者，<a id="a-K0"></a>所谓般若经卷，<a id="a-K1"></a>可修习读诵者，<a id="a-K2"></a>是因中说果。<a id="a-K3"></a>譬如井深，<a id="a-K4"></a>绠短不及，<a id="a-K5"></a>便言失井，<a id="a-K6"></a>井实不失；<a id="a-K7"></a>般若波罗蜜实相如深井，<a id="a-K8"></a>经卷名为绠，<a id="a-K9"></a>行者不能书写、<a id="a-KA"></a>修习故言灭。</p>
  <p id="aKB">问曰：<a id="a-KC"></a>若说三宝，<a id="a-KD"></a>尽摄一切善人善法，<a id="a-KE"></a>何以复言般若在世者，<a id="a-KF"></a>世间有十善道，<a id="a-KG"></a>乃至一切种智？</p>
  <p id="aKH">答曰：<a id="a-KI"></a>此诸法及诸道，<a id="a-KJ"></a>皆广解三宝中义。<a id="a-KK"></a>佛宝者，<a id="a-KL"></a>佛法所摄无学五众；<a id="a-KM"></a>法宝者，<a id="a-KN"></a>第三谛所谓涅槃，<a id="a-KO"></a>除四沙门所摄学、<a id="a-KP"></a>无学功德，<a id="a-KQ"></a>余残辟支佛功德，<a id="a-KR"></a>菩萨功德；<a id="a-KS"></a>僧宝者，<a id="a-KT"></a>四向、<a id="a-KU"></a>四得，<a id="a-KV"></a>学无学五众。<a id="a-KW"></a>余十善道、<a id="a-KX"></a>四禅、<a id="a-KY"></a>四无量等，<a id="a-KZ"></a>皆是道方便门，<a id="a-Ka"></a>是故别说。</p>
 </body>
</html>