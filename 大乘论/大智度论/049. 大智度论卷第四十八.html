<!doctype html>
<html id="z3IBVGntz" data-ver="2117">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第四十八</h1>
  <h2 id="a2">释四念处品第十九（经作广乘品）</h2>
  <p id="a3">【经】佛告须菩提：<a id="a-4"></a>“菩萨摩诃萨摩诃衍，<a id="a-5"></a>所谓四念处。<a id="a-6"></a>何等四？<a id="a-7"></a>须菩提，<a id="a-8"></a>菩萨摩诃萨，<a id="a-9"></a>内身中循身观，<a id="a-A"></a>亦无身觉，<a id="a-B"></a>以不可得故。<a id="a-C"></a>外身中、<a id="a-D"></a>内外身中循身观，<a id="a-E"></a>亦无身觉，<a id="a-F"></a>以不可得故。<a id="a-G"></a>勤精进一心，<a id="a-H"></a>除世间贪忧。<a id="a-I"></a>内受、<a id="a-J"></a>内心、<a id="a-K"></a>内法，<a id="a-L"></a>外受、<a id="a-M"></a>外心、<a id="a-N"></a>外法，<a id="a-O"></a>内外受、<a id="a-P"></a>内外心、<a id="a-Q"></a>内外法，<a id="a-R"></a>循法观，<a id="a-S"></a>亦无法觉，<a id="a-T"></a>以不可得故。<a id="a-U"></a>勤精进一心，<a id="a-V"></a>除世间贪忧。</p>
  <p id="aW">“须菩提，<a id="a-X"></a>菩萨摩诃萨，<a id="a-Y"></a>云何内身中循身观？<a id="a-Z"></a>须菩提，<a id="a-a"></a>若菩萨摩诃萨，<a id="a-b"></a>行时知行，<a id="a-c"></a>住时知住，<a id="a-d"></a>坐时知坐，<a id="a-e"></a>卧时知卧，<a id="a-f"></a>如身所行如是知。<a id="a-g"></a>须菩提，<a id="a-h"></a>菩萨摩诃萨如是内身中循身观，<a id="a-i"></a>勤精进一心，<a id="a-j"></a>除世间贪忧。</p>
  <p id="ak">“复次，<a id="a-l"></a>须菩提，<a id="a-m"></a>菩萨摩诃萨，<a id="a-n"></a>若来若去，<a id="a-o"></a>视瞻一心，<a id="a-p"></a>屈伸俯仰，<a id="a-q"></a>服僧伽梨，<a id="a-r"></a>执持衣钵，<a id="a-s"></a>饮食、<a id="a-t"></a>卧息、<a id="a-u"></a>坐立、<a id="a-v"></a>睡觉、<a id="a-w"></a>语默、<a id="a-x"></a>入禅、<a id="a-y"></a>出禅，<a id="a-z"></a>亦常一心。<a id="a-10"></a>如是，<a id="a-11"></a>须菩提，<a id="a-12"></a>菩萨摩诃萨行般若波罗蜜，<a id="a-13"></a>内身中循身观，<a id="a-14"></a>以不可得故。</p>
  <p id="a15">“复次，<a id="a-16"></a>须菩提，<a id="a-17"></a>菩萨摩诃萨内身中循身观时，<a id="a-18"></a>一心念：<a id="a-19"></a>入息时知入息，<a id="a-1A"></a>出息时知出息；<a id="a-1B"></a>入息长时知入息长，<a id="a-1C"></a>出息长时知出息长；<a id="a-1D"></a>入息短时知入息短，<a id="a-1E"></a>出息短时知出息短。<a id="a-1F"></a>譬如旋师，<a id="a-1G"></a>若旋师弟子，<a id="a-1H"></a>绳长知长，<a id="a-1I"></a>绳短知短。<a id="a-1J"></a>菩萨摩诃萨，<a id="a-1K"></a>亦如是一心念：<a id="a-1L"></a>入息时知入息，<a id="a-1M"></a>出息时知出息；<a id="a-1N"></a>入息长时知入息长，<a id="a-1O"></a>出息长时知出息长；<a id="a-1P"></a>入息短时知入息短，<a id="a-1Q"></a>出息短时知出息短。<a id="a-1R"></a>如是，<a id="a-1S"></a>须菩提，<a id="a-1T"></a>菩萨摩诃萨内身中循身观，<a id="a-1U"></a>勤精进一心，<a id="a-1V"></a>除世间贪忧，<a id="a-1W"></a>以不可得故。</p>
  <p id="a1X">“复次，<a id="a-1Y"></a>须菩提，<a id="a-1Z"></a>菩萨摩诃萨观身四大，<a id="a-1a"></a>作是念：<a id="a-1b"></a>‘身中有地大、<a id="a-1c"></a>水大、<a id="a-1d"></a>火大、<a id="a-1e"></a>风大。<a id="a-1f"></a>’譬如屠牛师、<a id="a-1g"></a>若屠牛弟子，<a id="a-1h"></a>以刀杀牛，<a id="a-1i"></a>分作四分，<a id="a-1j"></a>作四分已，<a id="a-1k"></a>若立若坐，<a id="a-1l"></a>观此四分。<a id="a-1m"></a>菩萨摩诃萨亦如是，<a id="a-1n"></a>行般若波罗蜜时，<a id="a-1o"></a>观身四大，<a id="a-1p"></a>地大、<a id="a-1q"></a>水大、<a id="a-1r"></a>火大、<a id="a-1s"></a>风大。<a id="a-1t"></a>如是，<a id="a-1u"></a>须菩提，<a id="a-1v"></a>菩萨摩诃萨内身中循身观，<a id="a-1w"></a>以不可得故。</p>
  <p id="a1x">“复次，<a id="a-1y"></a>须菩提，<a id="a-1z"></a>菩萨摩诃萨观内身，<a id="a-20"></a>从足至顶，<a id="a-21"></a>周匝薄皮，<a id="a-22"></a>种种不净，<a id="a-23"></a>充满身中，<a id="a-24"></a>作是念：<a id="a-25"></a>‘身中有发、<a id="a-26"></a>毛、<a id="a-27"></a>爪、<a id="a-28"></a>齿、<a id="a-29"></a>薄皮、<a id="a-2A"></a>厚皮、<a id="a-2B"></a>筋、<a id="a-2C"></a>肉、<a id="a-2D"></a>骨、<a id="a-2E"></a>髓、<a id="a-2F"></a>脾、<a id="a-2G"></a>肾、<a id="a-2H"></a>心、<a id="a-2I"></a>肝、<a id="a-2J"></a>肺、<a id="a-2K"></a>小肠、<a id="a-2L"></a>大肠、<a id="a-2M"></a>胃、<a id="a-2N"></a>脬、<a id="a-2O"></a>尿、<a id="a-2P"></a>屎、<a id="a-2Q"></a>垢、<a id="a-2R"></a>汗、<a id="a-2S"></a>泪、<a id="a-2T"></a>涕、<a id="a-2U"></a>涎、<a id="a-2V"></a>唾、<a id="a-2W"></a>脓血、<a id="a-2X"></a>黄白痰、<a id="a-2Y"></a>髀、<a id="a-2Z"></a>肪、<a id="a-2a"></a>[月+册]、<a id="a-2b"></a>脑、<a id="a-2c"></a>膜。<a id="a-2d"></a>’譬如田夫仓中，<a id="a-2e"></a>隔盛杂谷，<a id="a-2f"></a>种种充满，<a id="a-2g"></a>稻麻、<a id="a-2h"></a>黍粟、<a id="a-2i"></a>豆麦。<a id="a-2j"></a>明眼之人，<a id="a-2k"></a>开仓即知是麻、<a id="a-2l"></a>是黍、<a id="a-2m"></a>是稻、<a id="a-2n"></a>是粟、<a id="a-2o"></a>是麦、<a id="a-2p"></a>是豆，<a id="a-2q"></a>分别悉知。<a id="a-2r"></a>菩萨摩诃萨亦如是观是身，<a id="a-2s"></a>从足至顶，<a id="a-2t"></a>周匝薄皮，<a id="a-2u"></a>种种不净，<a id="a-2v"></a>充满身中，<a id="a-2w"></a>发毛、<a id="a-2x"></a>爪齿，<a id="a-2y"></a>乃至脑膜。<a id="a-2z"></a>如是，<a id="a-30"></a>须菩提，<a id="a-31"></a>菩萨摩诃萨观内身，<a id="a-32"></a>勤精进一心，<a id="a-33"></a>除世间贪忧，<a id="a-34"></a>以不可得故。</p>
  <p id="a35">“复次，<a id="a-36"></a>须菩提，<a id="a-37"></a>菩萨摩诃萨，<a id="a-38"></a>若见弃死人身，<a id="a-39"></a>一日、<a id="a-3A"></a>二日至于五日，<a id="a-3B"></a>胮胀青瘀，<a id="a-3C"></a>脓汁流出；<a id="a-3D"></a>自念我身亦如是相、<a id="a-3E"></a>如是法，<a id="a-3F"></a>未脱此法。<a id="a-3G"></a>如是，<a id="a-3H"></a>须菩提，<a id="a-3I"></a>菩萨摩诃萨内身中循身观，<a id="a-3J"></a>勤精进一心，<a id="a-3K"></a>除世间贪忧，<a id="a-3L"></a>以不可得故。</p>
  <p id="a3M">“复次，<a id="a-3N"></a>须菩提，<a id="a-3O"></a>菩萨摩诃萨，<a id="a-3P"></a>若见弃死人身，<a id="a-3Q"></a>若六日，<a id="a-3R"></a>若七日，<a id="a-3S"></a>乌鵄雕鹫，<a id="a-3T"></a>豺狼狐狗，<a id="a-3U"></a>如是等种种禽兽，<a id="a-3V"></a>诶裂食之；<a id="a-3W"></a>自念我身如是相、<a id="a-3X"></a>如是法，<a id="a-3Y"></a>未脱此法。<a id="a-3Z"></a>如是，<a id="a-3a"></a>须菩提，<a id="a-3b"></a>菩萨摩诃萨内身中循身观，<a id="a-3c"></a>勤精进一心，<a id="a-3d"></a>除世间贪忧，<a id="a-3e"></a>以不可得故。</p>
  <p id="a3f">“复次，<a id="a-3g"></a>须菩提，<a id="a-3h"></a>菩萨摩诃萨，<a id="a-3i"></a>若见弃死人身，<a id="a-3j"></a>禽兽食已，<a id="a-3k"></a>不净烂臭；<a id="a-3l"></a>自念我身如是相、<a id="a-3m"></a>如是法，<a id="a-3n"></a>未脱此法，<a id="a-3o"></a>乃至除世间贪忧。</p>
  <p id="a3p">“复次，<a id="a-3q"></a>须菩提，<a id="a-3r"></a>菩萨摩诃萨，<a id="a-3s"></a>若见弃死人身，<a id="a-3t"></a>骨锁血肉涂染，<a id="a-3u"></a>筋骨相连；<a id="a-3v"></a>自念我身如是相、<a id="a-3w"></a>如是法，<a id="a-3x"></a>未脱此法，<a id="a-3y"></a>乃至除世间贪忧。</p>
  <p id="a3z">“复次，<a id="a-40"></a>须菩提，<a id="a-41"></a>菩萨摩诃萨，<a id="a-42"></a>若见弃死人身，<a id="a-43"></a>骨锁血肉已离，<a id="a-44"></a>筋骨相连；<a id="a-45"></a>自念我身如是相、<a id="a-46"></a>如是法，<a id="a-47"></a>未脱此法，<a id="a-48"></a>乃至除世间贪忧。</p>
  <p id="a49">“复次，<a id="a-4A"></a>须菩提，<a id="a-4B"></a>菩萨摩诃萨，<a id="a-4C"></a>若见弃死人身，<a id="a-4D"></a>骨锁已散在地；<a id="a-4E"></a>自念我身如是相、<a id="a-4F"></a>如是法，<a id="a-4G"></a>未脱此法。<a id="a-4H"></a>如是，<a id="a-4I"></a>须菩提，<a id="a-4J"></a>菩萨摩诃萨观内身，<a id="a-4K"></a>乃至除世间贪忧。</p>
  <p id="a4L">“复次，<a id="a-4M"></a>须菩提，<a id="a-4N"></a>菩萨摩诃萨，<a id="a-4O"></a>若见弃死人身，<a id="a-4P"></a>骨散在地，<a id="a-4Q"></a>脚骨异处，<a id="a-4R"></a>腨骨、<a id="a-4S"></a>髀骨、<a id="a-4T"></a>腰骨、<a id="a-4U"></a>肋骨、<a id="a-4V"></a>脊骨、<a id="a-4W"></a>手骨、<a id="a-4X"></a>项骨、<a id="a-4Y"></a>髑髅，<a id="a-4Z"></a>各各异处；<a id="a-4a"></a>自念我身如是相、<a id="a-4b"></a>如是法，<a id="a-4c"></a>未脱此法。<a id="a-4d"></a>如是，<a id="a-4e"></a>须菩提，<a id="a-4f"></a>菩萨摩诃萨观内身，<a id="a-4g"></a>乃至除世间贪忧。</p>
  <p id="a4h">“复次，<a id="a-4i"></a>须菩提，<a id="a-4j"></a>菩萨摩诃萨，<a id="a-4k"></a>见是弃死人骨在地，<a id="a-4l"></a>岁久风吹日暴，<a id="a-4m"></a>色白如贝；<a id="a-4n"></a>自念我身如是相、<a id="a-4o"></a>如是法，<a id="a-4p"></a>未脱此法。<a id="a-4q"></a>如是，<a id="a-4r"></a>须菩提，<a id="a-4s"></a>菩萨摩诃萨观内身，<a id="a-4t"></a>乃至除世间贪忧，<a id="a-4u"></a>以不可得故。<a id="a-4v"></a>”</p>
  <p id="a4w">【论】问曰：<a id="a-4x"></a>四念处中有种种观，<a id="a-4y"></a>何以但说十二种观？<a id="a-4z"></a>所谓若内、<a id="a-50"></a>若外、<a id="a-51"></a>若内外？</p>
  <p id="a52">复次，<a id="a-53"></a>何等是内？<a id="a-54"></a>何等是外？<a id="a-55"></a>内外观已，<a id="a-56"></a>何以复别说内外？</p>
  <p id="a57">复次，<a id="a-58"></a>四念处中，<a id="a-59"></a>一念处是内，<a id="a-5A"></a>内法中摄，<a id="a-5B"></a>所谓心；<a id="a-5C"></a>二念处是外，<a id="a-5D"></a>外法中摄，<a id="a-5E"></a>所谓受与法；<a id="a-5F"></a>一念处是内外，<a id="a-5G"></a>内外法中摄，<a id="a-5H"></a>所谓身。<a id="a-5I"></a>何以说四法都是内、<a id="a-5J"></a>都是外、<a id="a-5K"></a>都是内外？<a id="a-5L"></a>何以不但言观身，<a id="a-5M"></a>而言循身观？<a id="a-5N"></a>云何观身而不生身觉？<a id="a-5O"></a>何以言勤精进一心？<a id="a-5P"></a>三十七品皆应言一心，<a id="a-5Q"></a>何以但此中言一心？<a id="a-5R"></a>此中若修行四念处时，<a id="a-5S"></a>一切五盖应除，<a id="a-5T"></a>何以独言除贪？<a id="a-5U"></a>世间喜亦能妨道，<a id="a-5V"></a>何以但言除忧？<a id="a-5W"></a>观身法种种门，<a id="a-5X"></a>无常、<a id="a-5Y"></a>苦、<a id="a-5Z"></a>空、<a id="a-5a"></a>无我等，<a id="a-5b"></a>今何以但言不净？<a id="a-5c"></a>若但观不净，<a id="a-5d"></a>何以复念身四威仪等？<a id="a-5e"></a>此事易知，<a id="a-5f"></a>何足问？</p>
  <p id="a5g">答曰：<a id="a-5h"></a>是十二种观，<a id="a-5i"></a>行者从此得定心。<a id="a-5j"></a>先来三种邪行，<a id="a-5k"></a>若内、<a id="a-5l"></a>若外、<a id="a-5m"></a>若内外；<a id="a-5n"></a>破三种邪行，<a id="a-5o"></a>是故有三种正行。<a id="a-5p"></a>有人著内情多，<a id="a-5q"></a>著外情少，<a id="a-5r"></a>如人为身故，<a id="a-5s"></a>能舍妻子、<a id="a-5t"></a>亲属、<a id="a-5u"></a>宝物；<a id="a-5v"></a>有人著外情多，<a id="a-5w"></a>著内情少，<a id="a-5x"></a>如人贪财丧身，<a id="a-5y"></a>为欲殁命；<a id="a-5z"></a>有人著内外情多，<a id="a-60"></a>是故说三种正行。</p>
  <p id="a61">复次，<a id="a-62"></a>自身名内身，<a id="a-63"></a>他身名外身；<a id="a-64"></a>九受入名为内身，<a id="a-65"></a>九不受入名为外身；<a id="a-66"></a>眼等五情名为内身，<a id="a-67"></a>色等五尘名为外身；<a id="a-68"></a>如是等分别内、<a id="a-69"></a>外。<a id="a-6A"></a>行者先以不净、<a id="a-6B"></a>无常、<a id="a-6C"></a>苦、<a id="a-6D"></a>空、<a id="a-6E"></a>无我等智慧观内身，<a id="a-6F"></a>不得是身好相，<a id="a-6G"></a>若净相、<a id="a-6H"></a>若常相、<a id="a-6I"></a>若乐、<a id="a-6J"></a>若我、<a id="a-6K"></a>若实。<a id="a-6L"></a>内既不得，<a id="a-6M"></a>复观外身，<a id="a-6N"></a>求净、<a id="a-6O"></a>常、<a id="a-6P"></a>我、<a id="a-6Q"></a>乐、<a id="a-6R"></a>实，<a id="a-6S"></a>亦不可得。<a id="a-6T"></a>若不得便生疑，<a id="a-6U"></a>我观内时于外或错，<a id="a-6V"></a>观外时于内或错；<a id="a-6W"></a>今内外一时俱观，<a id="a-6X"></a>亦不可得。<a id="a-6Y"></a>是时心得正定，<a id="a-6Z"></a>知是身不净、<a id="a-6a"></a>无常、<a id="a-6b"></a>苦、<a id="a-6c"></a>空、<a id="a-6d"></a>无我，<a id="a-6e"></a>如病、<a id="a-6f"></a>如痈、<a id="a-6g"></a>如疮，<a id="a-6h"></a>九孔流秽，<a id="a-6i"></a>是为行厕；<a id="a-6j"></a>不久破坏、<a id="a-6k"></a>离散、<a id="a-6l"></a>尽灭、<a id="a-6m"></a>死相；<a id="a-6n"></a>常有饥渴、<a id="a-6o"></a>寒热、<a id="a-6p"></a>鞭杖、<a id="a-6q"></a>系闭、<a id="a-6r"></a>骂詈、<a id="a-6s"></a>毁訾、<a id="a-6t"></a>老病等，<a id="a-6u"></a>诸苦常围绕，<a id="a-6v"></a>不得自在。<a id="a-6w"></a>内空无主，<a id="a-6x"></a>亦无知者、<a id="a-6y"></a>见者、<a id="a-6z"></a>作者、<a id="a-70"></a>受者，<a id="a-71"></a>但空诸法因缘和合而有，<a id="a-72"></a>自生自灭，<a id="a-73"></a>无所系属，<a id="a-74"></a>犹如草木，<a id="a-75"></a>是故内外俱观。<a id="a-76"></a>余内、<a id="a-77"></a>外义，<a id="a-78"></a>如十八空中说。</p>
  <p id="a79">循身观者，<a id="a-7A"></a>寻随观察，<a id="a-7B"></a>知其不净，<a id="a-7C"></a>衰老病死、<a id="a-7D"></a>烂坏臭处、<a id="a-7E"></a>骨节腐败、<a id="a-7F"></a>摩灭归土。<a id="a-7G"></a>如我此身，<a id="a-7H"></a>覆以薄皮，<a id="a-7I"></a>令人狂惑，<a id="a-7J"></a>忧畏万端；<a id="a-7K"></a>以是故，<a id="a-7L"></a>如身相内外随逐，<a id="a-7M"></a>本末观察。<a id="a-7N"></a>又如佛说循身观法。</p>
  <p id="a7O">不生身觉者，<a id="a-7P"></a>不取身一异相而生戏论。<a id="a-7Q"></a>众生于是身中起种种觉：<a id="a-7R"></a>有生净觉，<a id="a-7S"></a>有生不净觉；<a id="a-7T"></a>有生瞋觉，<a id="a-7U"></a>念他过罪；<a id="a-7V"></a>有人观此身，<a id="a-7W"></a>身为何法？<a id="a-7X"></a>诸身分边为一、<a id="a-7Y"></a>为异？<a id="a-7Z"></a>不生如是种种觉。<a id="a-7a"></a>所以者何？<a id="a-7b"></a>无所利益妨涅槃道故。<a id="a-7c"></a>复次，<a id="a-7d"></a>余凡夫、<a id="a-7e"></a>声闻人取身相能观身，<a id="a-7f"></a>菩萨不取身相而能观身。</p>
  <p id="a7g">勤精进一心者，<a id="a-7h"></a>余世事巧便，<a id="a-7i"></a>从无始世界来，<a id="a-7j"></a>常习常作。<a id="a-7k"></a>如：<a id="a-7l"></a>离别常人易，<a id="a-7m"></a>离别知识难；<a id="a-7n"></a>离别知识易，<a id="a-7o"></a>离别父子难；<a id="a-7p"></a>离别父子易，<a id="a-7q"></a>自离其身难；<a id="a-7r"></a>自离其身易，<a id="a-7s"></a>离其心者难。<a id="a-7t"></a>自不一心勤精进，<a id="a-7u"></a>此不可得！<a id="a-7v"></a>譬如钻燧求火，<a id="a-7w"></a>一心勤著，<a id="a-7x"></a>不休不息，<a id="a-7y"></a>乃可得火，<a id="a-7z"></a>是故说一心勤精进。</p>
  <p id="a80">除世间贪忧者，<a id="a-81"></a>贪除则五盖尽去；<a id="a-82"></a>犹如破竹，<a id="a-83"></a>初节既破，<a id="a-84"></a>余节皆去。<a id="a-85"></a>复次，<a id="a-86"></a>行者远离五欲，<a id="a-87"></a>出家学道，<a id="a-88"></a>既舍世乐，<a id="a-89"></a>未得定乐；<a id="a-8A"></a>或时心生忧念，<a id="a-8B"></a>如鱼乐水。<a id="a-8C"></a>心相如是，<a id="a-8D"></a>常求乐事，<a id="a-8E"></a>还念本所欲。<a id="a-8F"></a>行者多生是二心，<a id="a-8G"></a>是故佛说当除贪、<a id="a-8H"></a>忧。<a id="a-8I"></a>说贪，<a id="a-8J"></a>即说世间喜，<a id="a-8K"></a>以相应故。</p>
  <p id="a8L">初观不净者，<a id="a-8M"></a>人身不净，<a id="a-8N"></a>薄皮覆故，<a id="a-8O"></a>先生净相，<a id="a-8P"></a>后生余倒；<a id="a-8Q"></a>以是故，<a id="a-8R"></a>初说不净观。<a id="a-8S"></a>复次，<a id="a-8T"></a>众生多著贪欲取净相，<a id="a-8U"></a>瞋恚、<a id="a-8V"></a>邪见不尔故，<a id="a-8W"></a>是以先治贪欲，<a id="a-8X"></a>观不净。</p>
  <p id="a8Y">念身四威仪等者，<a id="a-8Z"></a>先欲破身贼，<a id="a-8a"></a>得一心人，<a id="a-8b"></a>所为之事皆能成办。<a id="a-8c"></a>以是故先寻绎其身所为、<a id="a-8d"></a>所行，<a id="a-8e"></a>来去、<a id="a-8f"></a>卧觉、<a id="a-8g"></a>坐禅，<a id="a-8h"></a>观身所作，<a id="a-8i"></a>常一心安详，<a id="a-8j"></a>不错不乱。<a id="a-8k"></a>作如是观察，<a id="a-8l"></a>以不净三昧易得，<a id="a-8m"></a>身虽安详，<a id="a-8n"></a>内有种种恶觉观，<a id="a-8o"></a>破乱其心；<a id="a-8p"></a>以是故，<a id="a-8q"></a>说安那波那十六分以防觉观。<a id="a-8r"></a>安那般那义，<a id="a-8s"></a>如先说。<a id="a-8t"></a>身既安详，<a id="a-8u"></a>心无错乱，<a id="a-8v"></a>然后行不净观，<a id="a-8w"></a>安隐牢固。<a id="a-8x"></a>若先行不净观，<a id="a-8y"></a>狂心错乱故，<a id="a-8z"></a>不净反作净相。<a id="a-90"></a>佛法中，<a id="a-91"></a>此二法名甘露初门。<a id="a-92"></a>不净观者，<a id="a-93"></a>所谓菩萨摩诃萨，<a id="a-94"></a>观身如草木瓦石无异。<a id="a-95"></a>是身外四大变为饮食，<a id="a-96"></a>充实内身，<a id="a-97"></a>坚者是地、<a id="a-98"></a>湿者是水、<a id="a-99"></a>热者是火、<a id="a-9A"></a>动者是风，<a id="a-9B"></a>是四事入内即是身。<a id="a-9C"></a>是四分中，<a id="a-9D"></a>各各无我、<a id="a-9E"></a>无我所，<a id="a-9F"></a>随趣四相，<a id="a-9G"></a>不随人意。<a id="a-9H"></a>苦、<a id="a-9I"></a>空等亦如是。<a id="a-9J"></a>若坐、<a id="a-9K"></a>若立者，<a id="a-9L"></a>卧则懈怠。<a id="a-9M"></a>身不动故，<a id="a-9N"></a>心亦不动；<a id="a-9O"></a>行则心乱，<a id="a-9P"></a>身不静故，<a id="a-9Q"></a>心亦不静。<a id="a-9R"></a>欲以眼见事，<a id="a-9S"></a>况所不见！<a id="a-9T"></a>故说譬喻：<a id="a-9U"></a>牛即是行者身，<a id="a-9V"></a>屠儿即是行者，<a id="a-9W"></a>刀是利智慧，<a id="a-9X"></a>夺牛命即是破身一相，<a id="a-9Y"></a>四分即是四大。<a id="a-9Z"></a>屠者观牛四分，<a id="a-9a"></a>更无别牛，<a id="a-9b"></a>亦非是牛；<a id="a-9c"></a>行者观身四大亦如是，<a id="a-9d"></a>是四大不名为身。<a id="a-9e"></a>所以者何？<a id="a-9f"></a>此四、<a id="a-9g"></a>身一故。<a id="a-9h"></a>又四大是总相，<a id="a-9i"></a>身是别相。<a id="a-9j"></a>若外四大，<a id="a-9k"></a>不名为身，<a id="a-9l"></a>入身中，<a id="a-9m"></a>假名为身。<a id="a-9n"></a>我不在四大中，<a id="a-9o"></a>四大不在我中；<a id="a-9p"></a>我去四大远，<a id="a-9q"></a>但以颠倒妄计为身。<a id="a-9r"></a>用是散空智慧，<a id="a-9s"></a>分别四大及造色，<a id="a-9t"></a>然后入三念处，<a id="a-9u"></a>得入道。<a id="a-9v"></a>又此身从足至发，<a id="a-9w"></a>从发至足，<a id="a-9x"></a>周匝薄皮；<a id="a-9y"></a>反覆思惟，<a id="a-9z"></a>无一净处。<a id="a-A0"></a>发毛等乃至脑膜，<a id="a-A1"></a>略说则三十六，<a id="a-A2"></a>广说则众多。<a id="a-A3"></a>谷仓是身，<a id="a-A4"></a>农夫是行者。<a id="a-A5"></a>田种谷，<a id="a-A6"></a>是行者身业因缘；<a id="a-A7"></a>结实入仓，<a id="a-A8"></a>是行者因缘熟得身；<a id="a-A9"></a>稻麻、<a id="a-AA"></a>黍粟等，<a id="a-AB"></a>是身中种种不净；<a id="a-AC"></a>农夫开仓，<a id="a-AD"></a>即知麻黍、<a id="a-AE"></a>麦豆种种别异，<a id="a-AF"></a>是行者不净观。<a id="a-AG"></a>以慧眼开见是身仓，<a id="a-AH"></a>知此身中不净充满，<a id="a-AI"></a>必当败坏，<a id="a-AJ"></a>若他来害，<a id="a-AK"></a>若当自死。<a id="a-AL"></a>此身中但有屎尿不净，<a id="a-AM"></a>种种恶露等。</p>
  <p id="aAN">已观内身不净，<a id="a-AO"></a>今观外身败坏，<a id="a-AP"></a>是故说二种不净：<a id="a-AQ"></a>一者、<a id="a-AR"></a>已坏，<a id="a-AS"></a>二者、<a id="a-AT"></a>未坏。<a id="a-AU"></a>先观己身未坏有识，<a id="a-AV"></a>若结使薄，<a id="a-AW"></a>利根人即生患厌；<a id="a-AX"></a>钝根结厚者，<a id="a-AY"></a>观死人已坏，<a id="a-AZ"></a>可畏可恶。<a id="a-Aa"></a>若死一日至五日，<a id="a-Ab"></a>亲里犹尚守护；<a id="a-Ac"></a>是时禽兽未食，<a id="a-Ad"></a>青瘀胮胀，<a id="a-Ae"></a>脓血流出，<a id="a-Af"></a>腹胀破裂，<a id="a-Ag"></a>五脏烂坏，<a id="a-Ah"></a>屎尿臭处，<a id="a-Ai"></a>甚可恶厌。<a id="a-Aj"></a>行者心念；<a id="a-Ak"></a>此色先好，<a id="a-Al"></a>行来言语，<a id="a-Am"></a>妖冶姿则，<a id="a-An"></a>惑乱人情，<a id="a-Ao"></a>淫者爱著；<a id="a-Ap"></a>今者观之，<a id="a-Aq"></a>好色安在？<a id="a-Ar"></a>如佛所说，<a id="a-As"></a>真是幻法，<a id="a-At"></a>但诳无智之眼！<a id="a-Au"></a>今此实事露现，<a id="a-Av"></a>行者即念我身与彼，<a id="a-Aw"></a>等无有异；<a id="a-Ax"></a>未脱此法，<a id="a-Ay"></a>云何自著著彼！<a id="a-Az"></a>又亦何为自重轻他！<a id="a-B0"></a>如是观已，<a id="a-B1"></a>心则调伏，<a id="a-B2"></a>可以求道，<a id="a-B3"></a>能除世间贪忧。<a id="a-B4"></a>又复思惟：<a id="a-B5"></a>此尸初死之时，<a id="a-B6"></a>鸟兽见之，<a id="a-B7"></a>谓非死人，<a id="a-B8"></a>不敢来近；<a id="a-B9"></a>以是故说过六七日，<a id="a-BA"></a>亲戚既去，<a id="a-BB"></a>鸟鹫、<a id="a-BC"></a>野干之属，<a id="a-BD"></a>竞来食之，<a id="a-BE"></a>皮肉既尽，<a id="a-BF"></a>日日变异；<a id="a-BG"></a>以是故说但有骨人。<a id="a-BH"></a>见其如此，<a id="a-BI"></a>更生厌心，<a id="a-BJ"></a>念言：<a id="a-BK"></a>是心肝皮肉，<a id="a-BL"></a>实无有我，<a id="a-BM"></a>但因是身合集罪福因缘，<a id="a-BN"></a>受苦无量！<a id="a-BO"></a>即复自念：<a id="a-BP"></a>我身不久，<a id="a-BQ"></a>会当如是，<a id="a-BR"></a>未离此法。<a id="a-BS"></a>或时行者，<a id="a-BT"></a>见骨人在地，<a id="a-BU"></a>雨水浇浸，<a id="a-BV"></a>日曝风吹，<a id="a-BW"></a>但有白骨；<a id="a-BX"></a>或见久骨筋断节解，<a id="a-BY"></a>分散异处，<a id="a-BZ"></a>其色如鸽；<a id="a-Ba"></a>或腐朽烂坏，<a id="a-Bb"></a>与土同色。<a id="a-Bc"></a>初观三十六物，<a id="a-Bd"></a>死尸胮胀，<a id="a-Be"></a>一日至五日，<a id="a-Bf"></a>是不净观；<a id="a-Bg"></a>鸟兽来食，<a id="a-Bh"></a>乃至与土同色，<a id="a-Bi"></a>是无常观；<a id="a-Bj"></a>是中求我，<a id="a-Bk"></a>我所不可得，<a id="a-Bl"></a>如先说因缘生，<a id="a-Bm"></a>不自在故，<a id="a-Bn"></a>是非我观；<a id="a-Bo"></a>观身相如此，<a id="a-Bp"></a>无一可乐；<a id="a-Bq"></a>若有著者，<a id="a-Br"></a>则生忧苦，<a id="a-Bs"></a>是名苦观。<a id="a-Bt"></a>以四圣行观外身，<a id="a-Bu"></a>自知己身亦复如是，<a id="a-Bv"></a>然后内外俱观。<a id="a-Bw"></a>若心散乱，<a id="a-Bx"></a>当念老病死、<a id="a-By"></a>三恶道苦，<a id="a-Bz"></a>身命无常，<a id="a-C0"></a>佛法欲灭；<a id="a-C1"></a>如是等鞭心令伏，<a id="a-C2"></a>还系不净观中，<a id="a-C3"></a>是名勤精进。</p>
  <p id="aC4">一心勤精进故，<a id="a-C5"></a>能除贪忧。<a id="a-C6"></a>贪忧二贼，<a id="a-C7"></a>劫我法宝，<a id="a-C8"></a>行者作是念：<a id="a-C9"></a>是身无常，<a id="a-CA"></a>不净可恶；<a id="a-CB"></a>如此众生，<a id="a-CC"></a>何故贪著此身，<a id="a-CD"></a>起种种罪因缘？<a id="a-CE"></a>如是思惟已，<a id="a-CF"></a>知是身中有五情，<a id="a-CG"></a>外有五欲，<a id="a-CH"></a>和合故生世间颠倒乐！<a id="a-CI"></a>人心求乐，<a id="a-CJ"></a>初无住时。<a id="a-CK"></a>当观此乐，<a id="a-CL"></a>为实为虚？<a id="a-CM"></a>身为坚固，<a id="a-CN"></a>犹尚散灭，<a id="a-CO"></a>何况此乐！<a id="a-CP"></a>此乐亦无住处，<a id="a-CQ"></a>未来未有，<a id="a-CR"></a>过去已灭，<a id="a-CS"></a>现在不住，<a id="a-CT"></a>念念皆灭；<a id="a-CU"></a>以遮苦故名乐，<a id="a-CV"></a>无有实乐！<a id="a-CW"></a>譬如饮食，<a id="a-CX"></a>除饥渴苦故，<a id="a-CY"></a>暂以为乐，<a id="a-CZ"></a>过度则复生苦，<a id="a-Ca"></a>如先破乐中说。<a id="a-Cb"></a>则知世间乐，<a id="a-Cc"></a>皆从苦因缘生，<a id="a-Cd"></a>亦能生苦果，<a id="a-Ce"></a>诳人须臾，<a id="a-Cf"></a>后苦无量。<a id="a-Cg"></a>譬如美食杂毒，<a id="a-Ch"></a>食虽香美，<a id="a-Ci"></a>毒则害人，<a id="a-Cj"></a>世间乐亦如是。<a id="a-Ck"></a>淫欲烦恼等毒故，<a id="a-Cl"></a>夺智慧命，<a id="a-Cm"></a>心则狂惑，<a id="a-Cn"></a>舍利取衰，<a id="a-Co"></a>谁受此乐？<a id="a-Cp"></a>唯有心识。<a id="a-Cq"></a>谛观此心念念生灭，<a id="a-Cr"></a>相续有故，<a id="a-Cs"></a>可得取相，<a id="a-Ct"></a>譬如水波、<a id="a-Cu"></a>灯焰。<a id="a-Cv"></a>受苦心非乐心，<a id="a-Cw"></a>受乐心非苦心，<a id="a-Cx"></a>受不苦不乐心非苦乐心，<a id="a-Cy"></a>时相各异，<a id="a-Cz"></a>以是故心无常，<a id="a-D0"></a>无常故不自在，<a id="a-D1"></a>不自在故无我。<a id="a-D2"></a>想、<a id="a-D3"></a>思、<a id="a-D4"></a>忆念等亦如是。<a id="a-D5"></a>余三念处，<a id="a-D6"></a>内外相如先说。</p>
  <p id="aD7">行是四圣行，<a id="a-D8"></a>破四颠倒，<a id="a-D9"></a>破四颠倒故开实相门，<a id="a-DA"></a>开实相门已，<a id="a-DB"></a>愧本所习；<a id="a-DC"></a>譬人夜食不净，<a id="a-DD"></a>他了知非，<a id="a-DE"></a>羞愧其事。<a id="a-DF"></a>观是四法，<a id="a-DG"></a>不净、<a id="a-DH"></a>无常等，<a id="a-DI"></a>是名苦谛；<a id="a-DJ"></a>是苦因爱等诸烦恼，<a id="a-DK"></a>是集谛；<a id="a-DL"></a>爱等烦恼断，<a id="a-DM"></a>是灭谛；<a id="a-DN"></a>断爱等诸烦恼方便，<a id="a-DO"></a>是道谛。<a id="a-DP"></a>如是观四谛，<a id="a-DQ"></a>信涅槃道，<a id="a-DR"></a>心住快乐，<a id="a-DS"></a>似如无漏，<a id="a-DT"></a>是名暖法。<a id="a-DU"></a>如人钻火，<a id="a-DV"></a>方有暖气，<a id="a-DW"></a>必望得火；<a id="a-DX"></a>信此法已，<a id="a-DY"></a>心爱乐佛是法，<a id="a-DZ"></a>如佛所说，<a id="a-Da"></a>如服好药瘥病，<a id="a-Db"></a>知师为妙。<a id="a-Dc"></a>诸服药病瘥者，<a id="a-Dd"></a>人中第一，<a id="a-De"></a>是则信僧，<a id="a-Df"></a>如是信三宝。<a id="a-Dg"></a>暖法增进，<a id="a-Dh"></a>罪福停等故，<a id="a-Di"></a>名为顶法。<a id="a-Dj"></a>如人上山至顶，<a id="a-Dk"></a>两边道里俱等。<a id="a-Dl"></a>从顶至忍，<a id="a-Dm"></a>乃至阿罗汉，<a id="a-Dn"></a>是一边道；<a id="a-Do"></a>从暖至顶是一边道。<a id="a-Dp"></a>声闻法中观四念处，<a id="a-Dq"></a>所得果报如是。<a id="a-Dr"></a>菩萨法者，<a id="a-Ds"></a>于是观中不忘本愿，<a id="a-Dt"></a>不舍大悲，<a id="a-Du"></a>先用不可得空，<a id="a-Dv"></a>调伏心地。<a id="a-Dw"></a>住是地中，<a id="a-Dx"></a>虽有烦恼，<a id="a-Dy"></a>心常不堕；<a id="a-Dz"></a>如人虽未杀贼，<a id="a-E0"></a>系闭一处。<a id="a-E1"></a>菩萨顶法，<a id="a-E2"></a>如先法位中说。<a id="a-E3"></a>忍法、<a id="a-E4"></a>世间第一法，<a id="a-E5"></a>则是菩萨柔顺法忍。<a id="a-E6"></a>须陀洹道，<a id="a-E7"></a>乃至阿罗汉、<a id="a-E8"></a>辟支佛道，<a id="a-E9"></a>是菩萨无生法忍。<a id="a-EA"></a>如佛后品自说：<a id="a-EB"></a>须陀洹若智若果，<a id="a-EC"></a>皆是菩萨无生法忍。<a id="a-ED"></a>四正勤、<a id="a-EE"></a>四如意足，<a id="a-EF"></a>虽各各别位，<a id="a-EG"></a>皆在四念处中。<a id="a-EH"></a>慧多故，<a id="a-EI"></a>名四念处；<a id="a-EJ"></a>精进多故，<a id="a-EK"></a>名四正勤；<a id="a-EL"></a>定多故，<a id="a-EM"></a>名四如意足。</p>
  <p id="aEN">问曰：<a id="a-EO"></a>若尔者，<a id="a-EP"></a>何以不说智处而说念处？</p>
  <p id="aEQ">答曰：<a id="a-ER"></a>初习行时，<a id="a-ES"></a>未及有智；<a id="a-ET"></a>念为初门，<a id="a-EU"></a>常念其事，<a id="a-EV"></a>是智慧随念故，<a id="a-EW"></a>以念为名。<a id="a-EX"></a>四念处实体是智慧。<a id="a-EY"></a>所以者何？<a id="a-EZ"></a>观内外身，<a id="a-Ea"></a>即是智慧；<a id="a-Eb"></a>念持智慧在缘中，<a id="a-Ec"></a>不令散乱，<a id="a-Ed"></a>故名念处。<a id="a-Ee"></a>与九十六种邪行求道相违，<a id="a-Ef"></a>故名正勤。<a id="a-Eg"></a>诸外道等舍五欲自苦身，<a id="a-Eh"></a>不能舍恶不善，<a id="a-Ei"></a>不能集诸善法。<a id="a-Ej"></a>佛有两种：<a id="a-Ek"></a>断恶不善法，<a id="a-El"></a>已来者除却，<a id="a-Em"></a>未来者防使不生。<a id="a-En"></a>善法亦有二种：<a id="a-Eo"></a>未生善法令生，<a id="a-Ep"></a>已生善法令增长，<a id="a-Eq"></a>是名正勤。<a id="a-Er"></a>智慧火得正勤风，<a id="a-Es"></a>无所不烧。<a id="a-Et"></a>正勤若过，<a id="a-Eu"></a>心则散乱，<a id="a-Ev"></a>智火微弱；<a id="a-Ew"></a>如火得风，<a id="a-Ex"></a>过者或灭或微，<a id="a-Ey"></a>不能烧照。<a id="a-Ez"></a>是故须定以制过精进风，<a id="a-F0"></a>则可得定。<a id="a-F1"></a>定有四种：<a id="a-F2"></a>欲定、<a id="a-F3"></a>精进定、<a id="a-F4"></a>心定、<a id="a-F5"></a>思惟定。<a id="a-F6"></a>制四念处中过智慧，<a id="a-F7"></a>是时定慧道得精进故，<a id="a-F8"></a>所欲如意；<a id="a-F9"></a>后得如意事办故，<a id="a-FA"></a>名如意足。<a id="a-FB"></a>足者，<a id="a-FC"></a>名如意因缘，<a id="a-FD"></a>亦名分。<a id="a-FE"></a>是十二法，<a id="a-FF"></a>钝根人中名为根，<a id="a-FG"></a>如树有根未有力；<a id="a-FH"></a>若利根人中名为力，<a id="a-FI"></a>是事了了，<a id="a-FJ"></a>能疾有所办，<a id="a-FK"></a>如利刀截物故名有力。<a id="a-FL"></a>事未办故名为道，<a id="a-FM"></a>事办思惟修行故名为觉。<a id="a-FN"></a>三十七品论议，<a id="a-FO"></a>如先说。</p>
  <p id="aFP">问曰：<a id="a-FQ"></a>若菩萨修是三十七品，<a id="a-FR"></a>云何不取涅槃？</p>
  <p id="aFS">答曰：<a id="a-FT"></a>本愿牢故，<a id="a-FU"></a>大悲心深入故，<a id="a-FV"></a>了了知诸法实相故，<a id="a-FW"></a>十方诸佛护念故。<a id="a-FX"></a>如经说：<a id="a-FY"></a>菩萨到七住地，<a id="a-FZ"></a>外观诸法空，<a id="a-Fa"></a>内观无我；<a id="a-Fb"></a>如人梦中缚栰渡河，<a id="a-Fc"></a>中流而觉，<a id="a-Fd"></a>作是念：<a id="a-Fe"></a>“我空自疲苦，<a id="a-Ff"></a>无河无栰，<a id="a-Fg"></a>我何所渡？<a id="a-Fh"></a>”菩萨尔时亦如是，<a id="a-Fi"></a>心则悔厌：<a id="a-Fj"></a>“我何所度？<a id="a-Fk"></a>何所灭？<a id="a-Fl"></a>”且欲自灭倒心。<a id="a-Fm"></a>是时，<a id="a-Fn"></a>十方佛伸手摩头：<a id="a-Fo"></a>“善哉！<a id="a-Fp"></a>佛子，<a id="a-Fq"></a>莫生悔心，<a id="a-Fr"></a>念汝本愿！<a id="a-Fs"></a>汝虽知此，<a id="a-Ft"></a>众生未悟，<a id="a-Fu"></a>汝当以此空法教化众生！<a id="a-Fv"></a>汝所得者，<a id="a-Fw"></a>始是一门。<a id="a-Fx"></a>诸佛无量身、<a id="a-Fy"></a>无量音声、<a id="a-Fz"></a>无量法门、<a id="a-G0"></a>一切智慧等，<a id="a-G1"></a>汝皆未得。<a id="a-G2"></a>汝观诸法空故，<a id="a-G3"></a>著是涅槃，<a id="a-G4"></a>诸法空中无有灭处，<a id="a-G5"></a>无有著处；<a id="a-G6"></a>若实有灭，<a id="a-G7"></a>汝先来已灭。<a id="a-G8"></a>汝未具足六波罗蜜，<a id="a-G9"></a>乃至十八法，<a id="a-GA"></a>汝当具足此法，<a id="a-GB"></a>坐于道场，<a id="a-GC"></a>如诸佛法。<a id="a-GD"></a>”</p>
  <p id="aGE">复次，<a id="a-GF"></a>三三昧、<a id="a-GG"></a>十一智、<a id="a-GH"></a>三无漏根、<a id="a-GI"></a>觉观三昧、<a id="a-GJ"></a>十念、<a id="a-GK"></a>四禅、<a id="a-GL"></a>四无量心、<a id="a-GM"></a>四无色定、<a id="a-GN"></a>八背舍、<a id="a-GO"></a>九次第定，<a id="a-GP"></a>如先说。</p>
  <p id="aGQ">复次，<a id="a-GR"></a>佛十力、<a id="a-GS"></a>四无所畏、<a id="a-GT"></a>四无碍智、<a id="a-GU"></a>十八不共法，<a id="a-GV"></a>如初品中说。<a id="a-GW"></a>是诸法后皆用无所得故。<a id="a-GX"></a>以般若波罗蜜毕竟空和合故，<a id="a-GY"></a>名除世间贪忧，<a id="a-GZ"></a>以不可得故。</p>
  <p id="aGa">【经】“复次，<a id="a-Gb"></a>须菩提，<a id="a-Gc"></a>菩萨摩诃萨见是弃死人身骨在地，<a id="a-Gd"></a>其色如鸽，<a id="a-Ge"></a>腐朽烂坏，<a id="a-Gf"></a>与土共合，<a id="a-Gg"></a>自念我身如是法、<a id="a-Gh"></a>如是相，<a id="a-Gi"></a>未脱此法。<a id="a-Gj"></a>如是，<a id="a-Gk"></a>须菩提，<a id="a-Gl"></a>菩萨摩诃萨内身中循身观，<a id="a-Gm"></a>勤精进一心，<a id="a-Gn"></a>除世间贪忧，<a id="a-Go"></a>以不可得故。<a id="a-Gp"></a>外身、<a id="a-Gq"></a>内外身，<a id="a-Gr"></a>亦如是。<a id="a-Gs"></a>受念处、<a id="a-Gt"></a>心念处、<a id="a-Gu"></a>法念处，<a id="a-Gv"></a>亦应如是广说。<a id="a-Gw"></a>须菩提，<a id="a-Gx"></a>是名菩萨摩诃萨摩诃衍。</p>
  <p id="aGy">“复次，<a id="a-Gz"></a>须菩提，<a id="a-H0"></a>菩萨摩诃萨摩诃衍，<a id="a-H1"></a>所谓四正勤。<a id="a-H2"></a>何等四？<a id="a-H3"></a>须菩提，<a id="a-H4"></a>菩萨摩诃萨，<a id="a-H5"></a>未生诸恶不善法，<a id="a-H6"></a>为不生故，<a id="a-H7"></a>欲生勤精进摄心行道；<a id="a-H8"></a>已生诸恶不善法为断故，<a id="a-H9"></a>欲生勤精进摄心行道；<a id="a-HA"></a>未生诸善法为生故，<a id="a-HB"></a>欲生勤精进摄心行道；<a id="a-HC"></a>已生诸善法为住不失修满增广故，<a id="a-HD"></a>欲生勤精进摄心行道；<a id="a-HE"></a>以不可得故。<a id="a-HF"></a>须菩提，<a id="a-HG"></a>是名菩萨摩诃萨摩诃衍。</p>
  <p id="aHH">“复次，<a id="a-HI"></a>须菩提，<a id="a-HJ"></a>菩萨摩诃萨摩诃衍，<a id="a-HK"></a>所谓四如意分。<a id="a-HL"></a>何等四？<a id="a-HM"></a>欲定断行成就，<a id="a-HN"></a>修如意分；<a id="a-HO"></a>心定断行成就，<a id="a-HP"></a>修如意分；<a id="a-HQ"></a>精进定断行成就，<a id="a-HR"></a>修如意分；<a id="a-HS"></a>思惟定断行成就，<a id="a-HT"></a>修如意分；<a id="a-HU"></a>以不可得故。<a id="a-HV"></a>须菩提，<a id="a-HW"></a>是名菩萨摩诃萨摩诃衍。</p>
  <p id="aHX">“复次，<a id="a-HY"></a>须菩提，<a id="a-HZ"></a>菩萨摩诃萨摩诃衍，<a id="a-Ha"></a>所谓五根。<a id="a-Hb"></a>何等五？<a id="a-Hc"></a>信根、<a id="a-Hd"></a>精进根、<a id="a-He"></a>念根、<a id="a-Hf"></a>定根、<a id="a-Hg"></a>慧根，<a id="a-Hh"></a>是名菩萨摩诃萨摩诃衍，<a id="a-Hi"></a>以不可得故。</p>
  <p id="aHj">“复次，<a id="a-Hk"></a>须菩提，<a id="a-Hl"></a>菩萨摩诃萨摩诃衍，<a id="a-Hm"></a>所谓五力。<a id="a-Hn"></a>何等五？<a id="a-Ho"></a>信力、<a id="a-Hp"></a>精进力、<a id="a-Hq"></a>念力、<a id="a-Hr"></a>定力、<a id="a-Hs"></a>慧力，<a id="a-Ht"></a>是名菩萨摩诃萨摩诃衍，<a id="a-Hu"></a>以不可得故。</p>
  <p id="aHv">“复次，<a id="a-Hw"></a>须菩提，<a id="a-Hx"></a>菩萨摩诃萨摩诃衍，<a id="a-Hy"></a>所谓七觉分。<a id="a-Hz"></a>何等七？<a id="a-I0"></a>菩萨摩诃萨修念觉分，<a id="a-I1"></a>依离、<a id="a-I2"></a>依无染、<a id="a-I3"></a>向涅槃；<a id="a-I4"></a>择法觉分、<a id="a-I5"></a>精进觉分、<a id="a-I6"></a>喜觉分、<a id="a-I7"></a>除觉分、<a id="a-I8"></a>定觉分、<a id="a-I9"></a>舍觉分，<a id="a-IA"></a>依离、<a id="a-IB"></a>依无染、<a id="a-IC"></a>向涅槃；<a id="a-ID"></a>以不可得故，<a id="a-IE"></a>是名菩萨摩诃萨摩诃衍。</p>
  <p id="aIF">“复次，<a id="a-IG"></a>须菩提，<a id="a-IH"></a>菩萨摩诃萨摩诃衍，<a id="a-II"></a>所谓八圣道分。<a id="a-IJ"></a>何等八？<a id="a-IK"></a>正见、<a id="a-IL"></a>正思惟、<a id="a-IM"></a>正语、<a id="a-IN"></a>正业、<a id="a-IO"></a>正命、<a id="a-IP"></a>正精进、<a id="a-IQ"></a>正念、<a id="a-IR"></a>正定，<a id="a-IS"></a>是名菩萨摩诃萨摩诃衍，<a id="a-IT"></a>以不可得故。</p>
  <p id="aIU">“复次，<a id="a-IV"></a>须菩提，<a id="a-IW"></a>菩萨摩诃萨摩诃衍，<a id="a-IX"></a>所谓三三昧。<a id="a-IY"></a>何等三？<a id="a-IZ"></a>空、<a id="a-Ia"></a>无相、<a id="a-Ib"></a>无作三昧。<a id="a-Ic"></a>空三昧，<a id="a-Id"></a>名诸法自相空，<a id="a-Ie"></a>是为空解脱门；<a id="a-If"></a>无相，<a id="a-Ig"></a>名坏诸法相，<a id="a-Ih"></a>不忆不念，<a id="a-Ii"></a>是为无相解脱门；<a id="a-Ij"></a>无作，<a id="a-Ik"></a>名诸法中不作，<a id="a-Il"></a>是为无作解脱门。<a id="a-Im"></a>是名菩萨摩诃萨摩诃衍，<a id="a-In"></a>以不可得故。</p>
  <p id="aIo">“复次，<a id="a-Ip"></a>须菩提，<a id="a-Iq"></a>菩萨摩诃萨摩诃衍，<a id="a-Ir"></a>所谓苦智、<a id="a-Is"></a>集智、<a id="a-It"></a>灭智、<a id="a-Iu"></a>道智、<a id="a-Iv"></a>尽智、<a id="a-Iw"></a>无生智、<a id="a-Ix"></a>法智、<a id="a-Iy"></a>比智、<a id="a-Iz"></a>世智、<a id="a-J0"></a>他心智、<a id="a-J1"></a>如实智。<a id="a-J2"></a>云何名苦智？<a id="a-J3"></a>知苦不生，<a id="a-J4"></a>是名苦智。<a id="a-J5"></a>云何名集智？<a id="a-J6"></a>知集应断，<a id="a-J7"></a>是名集智。<a id="a-J8"></a>云何名灭智？<a id="a-J9"></a>知苦灭，<a id="a-JA"></a>是名灭智。<a id="a-JB"></a>云何名道智？<a id="a-JC"></a>知八圣道分，<a id="a-JD"></a>是名道智。<a id="a-JE"></a>云何名尽智？<a id="a-JF"></a>知诸淫怒痴尽，<a id="a-JG"></a>是名尽智。<a id="a-JH"></a>云何名无生智？<a id="a-JI"></a>知诸有中无生，<a id="a-JJ"></a>是名无生智。<a id="a-JK"></a>云何名法智？<a id="a-JL"></a>知五众本事，<a id="a-JM"></a>是名法智。<a id="a-JN"></a>云何名比智？<a id="a-JO"></a>知眼无常，<a id="a-JP"></a>乃至意触因缘生受无常，<a id="a-JQ"></a>是名比智。<a id="a-JR"></a>云何名世智？<a id="a-JS"></a>知因缘名字，<a id="a-JT"></a>是名世智。<a id="a-JU"></a>云何名他心智？<a id="a-JV"></a>知他众生心，<a id="a-JW"></a>是名他心智。<a id="a-JX"></a>云何名如实智？<a id="a-JY"></a>知诸佛一切种智，<a id="a-JZ"></a>是名如实智。<a id="a-Ja"></a>须菩提，<a id="a-Jb"></a>是名菩萨摩诃萨摩诃衍，<a id="a-Jc"></a>以不可得故。</p>
  <p id="aJd">“复次，<a id="a-Je"></a>须菩提，<a id="a-Jf"></a>菩萨摩诃萨摩诃衍，<a id="a-Jg"></a>所谓三根：<a id="a-Jh"></a>未知欲知根、<a id="a-Ji"></a>知根、<a id="a-Jj"></a>知者根。<a id="a-Jk"></a>云何名未知欲知根？<a id="a-Jl"></a>诸学人未得果，<a id="a-Jm"></a>信根、<a id="a-Jn"></a>精进根、<a id="a-Jo"></a>念根、<a id="a-Jp"></a>定根、<a id="a-Jq"></a>慧根，<a id="a-Jr"></a>是名未知欲知根。<a id="a-Js"></a>云何名知根？<a id="a-Jt"></a>诸学人得果，<a id="a-Ju"></a>信根乃至慧根，<a id="a-Jv"></a>是名知根。<a id="a-Jw"></a>云何名知者根？<a id="a-Jx"></a>诸无学人，<a id="a-Jy"></a>若阿罗汉、<a id="a-Jz"></a>若辟支佛、<a id="a-K0"></a>诸佛，<a id="a-K1"></a>信根乃至慧根，<a id="a-K2"></a>是名知者根。<a id="a-K3"></a>须菩提，<a id="a-K4"></a>是名菩萨摩诃萨摩诃衍，<a id="a-K5"></a>以不可得故。</p>
  <p id="aK6">“复次，<a id="a-K7"></a>须菩提，<a id="a-K8"></a>菩萨摩诃萨摩诃衍，<a id="a-K9"></a>所谓三三昧。<a id="a-KA"></a>何等三？<a id="a-KB"></a>有觉有观三昧，<a id="a-KC"></a>无觉有观三昧，<a id="a-KD"></a>无觉无观三昧。<a id="a-KE"></a>云何名有觉有观三昧？<a id="a-KF"></a>离诸欲，<a id="a-KG"></a>离恶不善法，<a id="a-KH"></a>有觉有观，<a id="a-KI"></a>离生喜乐入初禅，<a id="a-KJ"></a>是名有觉有观三昧。<a id="a-KK"></a>云何名无觉有观三昧？<a id="a-KL"></a>初禅二禅中间禅，<a id="a-KM"></a>是名无觉有观三昧。<a id="a-KN"></a>云何名无觉无观三昧？<a id="a-KO"></a>从二禅乃至非有想非无想定，<a id="a-KP"></a>是名无觉无观三昧。<a id="a-KQ"></a>是名菩萨摩诃萨摩诃衍，<a id="a-KR"></a>以不可得故。</p>
  <p id="aKS">“复次，<a id="a-KT"></a>须菩提，<a id="a-KU"></a>菩萨摩诃萨摩诃衍，<a id="a-KV"></a>所谓十念。<a id="a-KW"></a>何等十？<a id="a-KX"></a>念佛、<a id="a-KY"></a>念法、<a id="a-KZ"></a>念僧、<a id="a-Ka"></a>念戒、<a id="a-Kb"></a>念舍、<a id="a-Kc"></a>念天、<a id="a-Kd"></a>念善、<a id="a-Ke"></a>念出入息、<a id="a-Kf"></a>念身、<a id="a-Kg"></a>念死。<a id="a-Kh"></a>须菩提，<a id="a-Ki"></a>是名菩萨摩诃萨摩诃衍，<a id="a-Kj"></a>以不可得故。</p>
  <p id="aKk">“复次，<a id="a-Kl"></a>须菩提，<a id="a-Km"></a>菩萨摩诃萨摩诃衍，<a id="a-Kn"></a>所谓四禅、<a id="a-Ko"></a>四无量心、<a id="a-Kp"></a>四无色定、<a id="a-Kq"></a>八背舍、<a id="a-Kr"></a>九次第定。<a id="a-Ks"></a>须菩提，<a id="a-Kt"></a>是名菩萨摩诃萨摩诃衍，<a id="a-Ku"></a>以不可得故。</p>
  <p id="aKv">“复次，<a id="a-Kw"></a>须菩提，<a id="a-Kx"></a>菩萨摩诃萨摩诃衍，<a id="a-Ky"></a>所谓佛十力。<a id="a-Kz"></a>何等十？<a id="a-L0"></a>佛如实知一切法是处不是处相，<a id="a-L1"></a>一力也。<a id="a-L2"></a>如实知他众生过去、<a id="a-L3"></a>未来、<a id="a-L4"></a>现在诸业、<a id="a-L5"></a>诸受法，<a id="a-L6"></a>知造业处，<a id="a-L7"></a>知因缘、<a id="a-L8"></a>知报，<a id="a-L9"></a>二力也。<a id="a-LA"></a>如实知诸禅、<a id="a-LB"></a>解脱、<a id="a-LC"></a>三昧、<a id="a-LD"></a>定，<a id="a-LE"></a>垢、<a id="a-LF"></a>净分别相，<a id="a-LG"></a>三力也。<a id="a-LH"></a>如实知他众生诸根上下相，<a id="a-LI"></a>四力也。<a id="a-LJ"></a>如实知他众生种种欲解，<a id="a-LK"></a>五力也。<a id="a-LL"></a>如实知世间种种无数性，<a id="a-LM"></a>六力也。<a id="a-LN"></a>如实知一切至处道，<a id="a-LO"></a>七力也。<a id="a-LP"></a>知种种宿命，<a id="a-LQ"></a>有相、<a id="a-LR"></a>有因缘，<a id="a-LS"></a>一世、<a id="a-LT"></a>二世乃至百千世，<a id="a-LU"></a>劫初劫尽，<a id="a-LV"></a>我在彼众生中生：<a id="a-LW"></a>如是姓，<a id="a-LX"></a>如是名，<a id="a-LY"></a>如是饮食、<a id="a-LZ"></a>苦乐，<a id="a-La"></a>寿命长短；<a id="a-Lb"></a>彼中死、<a id="a-Lc"></a>是间生，<a id="a-Ld"></a>是间死、<a id="a-Le"></a>还生是间，<a id="a-Lf"></a>此间生姓名、<a id="a-Lg"></a>饮食、<a id="a-Lh"></a>苦乐、<a id="a-Li"></a>寿命长短亦如是，<a id="a-Lj"></a>八力也。<a id="a-Lk"></a>佛天眼净，<a id="a-Ll"></a>过诸天眼，<a id="a-Lm"></a>见众生死时生时，<a id="a-Ln"></a>端正丑陋，<a id="a-Lo"></a>若大若小，<a id="a-Lp"></a>若堕恶道若堕善道；<a id="a-Lq"></a>如是业因缘受报：<a id="a-Lr"></a>是诸众生恶身业成就，<a id="a-Ls"></a>恶口业成就，<a id="a-Lt"></a>恶意业成就，<a id="a-Lu"></a>谤毁圣人，<a id="a-Lv"></a>受邪见业因缘故，<a id="a-Lw"></a>身坏死时入恶道，<a id="a-Lx"></a>生地狱中；<a id="a-Ly"></a>是诸众生善身业成就，<a id="a-Lz"></a>善口业成就，<a id="a-M0"></a>善意业成就，<a id="a-M1"></a>不谤圣人，<a id="a-M2"></a>受正见业因缘故，<a id="a-M3"></a>身坏死时入善道，<a id="a-M4"></a>生天上，<a id="a-M5"></a>九力也。<a id="a-M6"></a>佛如实知诸漏尽故，<a id="a-M7"></a>无漏心解脱，<a id="a-M8"></a>无漏慧解脱，<a id="a-M9"></a>现在法中自证知入是法，<a id="a-MA"></a>所谓我生已尽，<a id="a-MB"></a>梵行已作，<a id="a-MC"></a>从今世不复见后世，<a id="a-MD"></a>十力也。<a id="a-ME"></a>须菩提，<a id="a-MF"></a>是名菩萨摩诃萨摩诃衍，<a id="a-MG"></a>以不可得故。</p>
  <p id="aMH">“复次，<a id="a-MI"></a>须菩提，<a id="a-MJ"></a>菩萨摩诃萨摩诃衍，<a id="a-MK"></a>所谓四无所畏。<a id="a-ML"></a>何等四？<a id="a-MM"></a>佛作诚言：<a id="a-MN"></a>‘我是一切正智人，<a id="a-MO"></a>若有沙门、<a id="a-MP"></a>婆罗门，<a id="a-MQ"></a>若天、<a id="a-MR"></a>若魔、<a id="a-MS"></a>若梵、<a id="a-MT"></a>若复余众，<a id="a-MU"></a>如实难言：<a id="a-MV"></a>是法不知，<a id="a-MW"></a>乃至不见是微畏相。<a id="a-MX"></a>以是故，<a id="a-MY"></a>我得安隐，<a id="a-MZ"></a>得无所畏，<a id="a-Ma"></a>安住圣主处，<a id="a-Mb"></a>在大众中师子吼，<a id="a-Mc"></a>能转梵轮，<a id="a-Md"></a>诸沙门、<a id="a-Me"></a>婆罗门，<a id="a-Mf"></a>若天、<a id="a-Mg"></a>若魔、<a id="a-Mh"></a>若梵、<a id="a-Mi"></a>若复余众，<a id="a-Mj"></a>实不能转。<a id="a-Mk"></a>’一无畏也。<a id="a-Ml"></a>佛作诚言：<a id="a-Mm"></a>‘我一切漏尽，<a id="a-Mn"></a>若有沙门、<a id="a-Mo"></a>婆罗门，<a id="a-Mp"></a>若天、<a id="a-Mq"></a>若魔、<a id="a-Mr"></a>若梵、<a id="a-Ms"></a>若复余众，<a id="a-Mt"></a>如实难言：<a id="a-Mu"></a>是漏不尽，<a id="a-Mv"></a>乃至不见是微畏相。<a id="a-Mw"></a>以是故，<a id="a-Mx"></a>我得安隐，<a id="a-My"></a>得无所畏，<a id="a-Mz"></a>安住圣主处，<a id="a-N0"></a>在大众中师子吼，<a id="a-N1"></a>能转梵轮，<a id="a-N2"></a>诸沙门、<a id="a-N3"></a>婆罗门，<a id="a-N4"></a>若天、<a id="a-N5"></a>若魔、<a id="a-N6"></a>若梵、<a id="a-N7"></a>若复余众，<a id="a-N8"></a>实不能转。<a id="a-N9"></a>’二无畏也。<a id="a-NA"></a>佛作诚言：<a id="a-NB"></a>‘我说障法，<a id="a-NC"></a>若有沙门、<a id="a-ND"></a>婆罗门，<a id="a-NE"></a>若天、<a id="a-NF"></a>若魔、<a id="a-NG"></a>若梵、<a id="a-NH"></a>若复余众，<a id="a-NI"></a>如实难言：<a id="a-NJ"></a>受是法不障道，<a id="a-NK"></a>乃至不见是微畏相。<a id="a-NL"></a>以是故，<a id="a-NM"></a>我得安隐，<a id="a-NN"></a>得无所畏，<a id="a-NO"></a>安住圣主处，<a id="a-NP"></a>在大众中师子吼，<a id="a-NQ"></a>能转梵轮，<a id="a-NR"></a>诸沙门、<a id="a-NS"></a>婆罗门，<a id="a-NT"></a>若天、<a id="a-NU"></a>若魔、<a id="a-NV"></a>若梵、<a id="a-NW"></a>若复余众，<a id="a-NX"></a>实不能转。<a id="a-NY"></a>’三无畏也。<a id="a-NZ"></a>佛作诚言：<a id="a-Na"></a>‘我所说圣道，<a id="a-Nb"></a>能出世间，<a id="a-Nc"></a>随是行能尽苦，<a id="a-Nd"></a>若有沙门、<a id="a-Ne"></a>婆罗门，<a id="a-Nf"></a>若天、<a id="a-Ng"></a>若魔、<a id="a-Nh"></a>若梵、<a id="a-Ni"></a>若复余众，<a id="a-Nj"></a>如实难言：<a id="a-Nk"></a>行是道不能出世间，<a id="a-Nl"></a>不能尽苦，<a id="a-Nm"></a>乃至不见是微畏相。<a id="a-Nn"></a>以是故，<a id="a-No"></a>我得安隐，<a id="a-Np"></a>得无所畏，<a id="a-Nq"></a>安隐住圣主处，<a id="a-Nr"></a>在大众中师子吼，<a id="a-Ns"></a>能转梵轮，<a id="a-Nt"></a>诸沙门、<a id="a-Nu"></a>婆罗门，<a id="a-Nv"></a>若天、<a id="a-Nw"></a>若魔、<a id="a-Nx"></a>若梵、<a id="a-Ny"></a>若复余众，<a id="a-Nz"></a>实不能转。<a id="a-O0"></a>’四无畏也。<a id="a-O1"></a>须菩提，<a id="a-O2"></a>是名菩萨摩诃萨摩诃衍，<a id="a-O3"></a>以不可得故。</p>
  <p id="aO4">“复次，<a id="a-O5"></a>须菩提，<a id="a-O6"></a>菩萨摩诃萨摩诃衍，<a id="a-O7"></a>所谓四无碍智。<a id="a-O8"></a>何等四？<a id="a-O9"></a>义无碍、<a id="a-OA"></a>法无碍、<a id="a-OB"></a>辞无碍、<a id="a-OC"></a>乐说无碍。<a id="a-OD"></a>须菩提，<a id="a-OE"></a>是名菩萨摩诃萨摩诃衍，<a id="a-OF"></a>以不可得故。</p>
  <p id="aOG">“复次，<a id="a-OH"></a>须菩提，<a id="a-OI"></a>菩萨摩诃萨摩诃衍，<a id="a-OJ"></a>所谓十八不共法。<a id="a-OK"></a>何等十八？<a id="a-OL"></a>一、<a id="a-OM"></a>诸佛身无失，<a id="a-ON"></a>二、<a id="a-OO"></a>口无失，<a id="a-OP"></a>三、<a id="a-OQ"></a>念无失，<a id="a-OR"></a>四、<a id="a-OS"></a>无异想，<a id="a-OT"></a>五、<a id="a-OU"></a>无不定心，<a id="a-OV"></a>六、<a id="a-OW"></a>无不知已舍心，<a id="a-OX"></a>七、<a id="a-OY"></a>欲无减，<a id="a-OZ"></a>八、<a id="a-Oa"></a>精进无减，<a id="a-Ob"></a>九、<a id="a-Oc"></a>念无减，<a id="a-Od"></a>十慧无减，<a id="a-Oe"></a>十一、<a id="a-Of"></a>解脱无减，<a id="a-Og"></a>十二、<a id="a-Oh"></a>解脱知见无减，<a id="a-Oi"></a>十三、<a id="a-Oj"></a>一切身业随智慧行，<a id="a-Ok"></a>十四、<a id="a-Ol"></a>一切口业随智慧行，<a id="a-Om"></a>十五、<a id="a-On"></a>一切意业随智慧行，<a id="a-Oo"></a>十六、<a id="a-Op"></a>智慧知见过去世无碍无障，<a id="a-Oq"></a>十七、<a id="a-Or"></a>智慧知见未来世无碍无障，<a id="a-Os"></a>十八、<a id="a-Ot"></a>智慧知见现在世无碍无障。<a id="a-Ou"></a>须菩提，<a id="a-Ov"></a>是名菩萨摩诃萨摩诃衍，<a id="a-Ow"></a>以不可得故。</p>
  <p id="aOx">“复次，<a id="a-Oy"></a>须菩提，<a id="a-Oz"></a>菩萨摩诃萨摩诃衍，<a id="a-P0"></a>所谓字等、<a id="a-P1"></a>语等诸字入门。<a id="a-P2"></a>何等为字等、<a id="a-P3"></a>语等诸字入门？<a id="a-P4"></a>阿字门，<a id="a-P5"></a>一切法初不生故。<a id="a-P6"></a>罗字门，<a id="a-P7"></a>一切法离垢故。<a id="a-P8"></a>波字门，<a id="a-P9"></a>一切法第一义故。<a id="a-PA"></a>遮字门，<a id="a-PB"></a>一切法终不可得故，<a id="a-PC"></a>诸法不终不生故。<a id="a-PD"></a>那字门，<a id="a-PE"></a>诸法离名，<a id="a-PF"></a>性相不得不失故。<a id="a-PG"></a>逻字门，<a id="a-PH"></a>诸法度世间故，<a id="a-PI"></a>亦爱支因灭故。<a id="a-PJ"></a>陀字门，<a id="a-PK"></a>诸法善心生故，<a id="a-PL"></a>亦施相故。<a id="a-PM"></a>婆字门，<a id="a-PN"></a>诸法婆字离故。<a id="a-PO"></a>荼字门，<a id="a-PP"></a>诸法荼字净故。<a id="a-PQ"></a>沙字门，<a id="a-PR"></a>诸法六自在王性清净故。<a id="a-PS"></a>和字门，<a id="a-PT"></a>入诸法语言道断故。<a id="a-PU"></a>多字门，<a id="a-PV"></a>入诸法如相不动故。<a id="a-PW"></a>夜字门，<a id="a-PX"></a>入诸法如实不生故。<a id="a-PY"></a>吒字门，<a id="a-PZ"></a>入诸法制伏不可得故。<a id="a-Pa"></a>迦字门，<a id="a-Pb"></a>入诸法作者不可得故。<a id="a-Pc"></a>娑字门，<a id="a-Pd"></a>入诸法时不可得故，<a id="a-Pe"></a>诸法时未转故。<a id="a-Pf"></a>摩字门，<a id="a-Pg"></a>入诸法我所不可得故。<a id="a-Ph"></a>伽字门，<a id="a-Pi"></a>入诸法去者不可得故。<a id="a-Pj"></a>他字门，<a id="a-Pk"></a>入诸法处不可得故。<a id="a-Pl"></a>阇字门，<a id="a-Pm"></a>入诸法生不可得故。<a id="a-Pn"></a>簸字门，<a id="a-Po"></a>入诸法簸字不可得故。<a id="a-Pp"></a>驮字门，<a id="a-Pq"></a>入诸法性不可得故。<a id="a-Pr"></a>赊字门，<a id="a-Ps"></a>入诸法定不可得故。<a id="a-Pt"></a>呿字门，<a id="a-Pu"></a>入诸法虚空不可得故。<a id="a-Pv"></a>叉字门，<a id="a-Pw"></a>入诸法尽不可得故。<a id="a-Px"></a>哆字门，<a id="a-Py"></a>入诸法有不可得故。<a id="a-Pz"></a>若字门，<a id="a-Q0"></a>入诸法智不可得故。<a id="a-Q1"></a>拖字门，<a id="a-Q2"></a>入诸法拖字不可得故。<a id="a-Q3"></a>婆字门，<a id="a-Q4"></a>入诸法破坏不可得故。<a id="a-Q5"></a>车字门，<a id="a-Q6"></a>入诸法欲不可得故，<a id="a-Q7"></a>如影五众亦不可得故。<a id="a-Q8"></a>魔字门，<a id="a-Q9"></a>入诸法魔字不可得故。<a id="a-QA"></a>火字门，<a id="a-QB"></a>入诸法唤不可得故。<a id="a-QC"></a>蹉字门，<a id="a-QD"></a>入诸法蹉字不可得故。<a id="a-QE"></a>伽字门，<a id="a-QF"></a>入诸法厚不可得故。<a id="a-QG"></a>咃字门，<a id="a-QH"></a>入诸法处不可得故。<a id="a-QI"></a>拏字门，<a id="a-QJ"></a>入诸法不来不去，<a id="a-QK"></a>不立不坐不卧故。<a id="a-QL"></a>颇字门，<a id="a-QM"></a>入诸法边不可得故。<a id="a-QN"></a>歌字门，<a id="a-QO"></a>入诸法聚不可得故。<a id="a-QP"></a>醝字门，<a id="a-QQ"></a>入诸法醝字不可得故。<a id="a-QR"></a>遮字门，<a id="a-QS"></a>入诸法行不可得故。<a id="a-QT"></a>吒字门，<a id="a-QU"></a>入诸法驱不可得故。<a id="a-QV"></a>荼字门，<a id="a-QW"></a>入诸法边竟处故，<a id="a-QX"></a>不终不生。<a id="a-QY"></a>过荼无字可说。<a id="a-QZ"></a>何以故？<a id="a-Qa"></a>更无字故。<a id="a-Qb"></a>诸字无碍无名，<a id="a-Qc"></a>亦不灭，<a id="a-Qd"></a>亦不可说，<a id="a-Qe"></a>不可示，<a id="a-Qf"></a>不可见，<a id="a-Qg"></a>不可书。</p>
  <p id="aQh">“须菩提，<a id="a-Qi"></a>当知一切诸法如虚空！<a id="a-Qj"></a>须菩提，<a id="a-Qk"></a>是名陀罗尼门，<a id="a-Ql"></a>所谓阿字义。<a id="a-Qm"></a>若菩萨摩诃萨，<a id="a-Qn"></a>是诸字门印阿字印，<a id="a-Qo"></a>若闻、<a id="a-Qp"></a>若受，<a id="a-Qq"></a>若诵、<a id="a-Qr"></a>若读、<a id="a-Qs"></a>若持，<a id="a-Qt"></a>若为他说，<a id="a-Qu"></a>如是知，<a id="a-Qv"></a>当得二十功德。<a id="a-Qw"></a>何等二十？<a id="a-Qx"></a>得强识念，<a id="a-Qy"></a>得惭愧，<a id="a-Qz"></a>得坚固心，<a id="a-R0"></a>得经旨趣，<a id="a-R1"></a>得智慧，<a id="a-R2"></a>得乐说无碍，<a id="a-R3"></a>易得诸余陀罗尼门，<a id="a-R4"></a>得无疑悔心，<a id="a-R5"></a>得闻善不喜、<a id="a-R6"></a>闻恶不怒，<a id="a-R7"></a>得不高不下住心无增减，<a id="a-R8"></a>得善巧知众生语，<a id="a-R9"></a>得巧分别五众、<a id="a-RA"></a>十二入、<a id="a-RB"></a>十八界、<a id="a-RC"></a>十二因缘、<a id="a-RD"></a>四缘、<a id="a-RE"></a>四谛，<a id="a-RF"></a>得巧分别众生诸根利钝，<a id="a-RG"></a>得巧知他心，<a id="a-RH"></a>得巧分别日月岁节，<a id="a-RI"></a>得巧分别天耳通，<a id="a-RJ"></a>得巧分别宿命通，<a id="a-RK"></a>得巧分别生死通，<a id="a-RL"></a>得能巧说是处非处，<a id="a-RM"></a>得巧知往来坐起等身威仪。<a id="a-RN"></a>须菩提，<a id="a-RO"></a>是陀罗尼门、<a id="a-RP"></a>字门、<a id="a-RQ"></a>阿字门等，<a id="a-RR"></a>是名菩萨摩诃萨摩诃衍，<a id="a-RS"></a>以不可得故。<a id="a-RT"></a>”</p>
  <p id="aRU">【论】释曰：<a id="a-RV"></a>字等、<a id="a-RW"></a>语等者，<a id="a-RX"></a>是陀罗尼，<a id="a-RY"></a>于诸字平等，<a id="a-RZ"></a>无有爱憎。<a id="a-Ra"></a>又此诸字因缘未会时亦无，<a id="a-Rb"></a>终归亦无，<a id="a-Rc"></a>现在亦无所有，<a id="a-Rd"></a>但住吾我心中，<a id="a-Re"></a>忆想分别觉观心说；<a id="a-Rf"></a>是散乱心语，<a id="a-Rg"></a>不见实事，<a id="a-Rh"></a>如风动水则无所见。<a id="a-Ri"></a>等者，<a id="a-Rj"></a>与毕竟空、<a id="a-Rk"></a>涅槃同等。<a id="a-Rl"></a>菩萨以此陀罗尼，<a id="a-Rm"></a>于一切诸法通达无碍，<a id="a-Rn"></a>是名字等、<a id="a-Ro"></a>语等。</p>
  <p id="aRp">问曰：<a id="a-Rq"></a>若略说则五百陀罗尼门，<a id="a-Rr"></a>若广说则无量陀罗尼门，<a id="a-Rs"></a>今何以说是字等陀罗尼，<a id="a-Rt"></a>名为诸陀罗尼门？</p>
  <p id="aRu">答曰：<a id="a-Rv"></a>先说一大者，<a id="a-Rw"></a>则知余者皆说。<a id="a-Rx"></a>此是诸陀罗尼初门，<a id="a-Ry"></a>说初，<a id="a-Rz"></a>余亦说。</p>
  <p id="aS0">复次，<a id="a-S1"></a>诸陀罗尼法，<a id="a-S2"></a>皆从分别字语生，<a id="a-S3"></a>四十二字是一切字根本。<a id="a-S4"></a>因字有语，<a id="a-S5"></a>因语有名，<a id="a-S6"></a>因名有义；<a id="a-S7"></a>菩萨若闻字，<a id="a-S8"></a>因字乃至能了其义。<a id="a-S9"></a>是字，<a id="a-SA"></a>初阿、<a id="a-SB"></a>后荼，<a id="a-SC"></a>中有四十。<a id="a-SD"></a>得是字陀罗尼菩萨，<a id="a-SE"></a>若一切语中闻阿字，<a id="a-SF"></a>即时随义，<a id="a-SG"></a>所谓一切法从初来不生相。<a id="a-SH"></a>阿提，<a id="a-SI"></a>秦言初；<a id="a-SJ"></a>阿耨波陀，<a id="a-SK"></a>秦言不生。<a id="a-SL"></a>若闻罗字，<a id="a-SM"></a>即随义知一切法离垢相。<a id="a-SN"></a>罗阇，<a id="a-SO"></a>秦言垢。<a id="a-SP"></a>若闻波字，<a id="a-SQ"></a>即时知一切法入第一义中。<a id="a-SR"></a>波罗末陀，<a id="a-SS"></a>秦言第一义。<a id="a-ST"></a>若闻遮字，<a id="a-SU"></a>即时知一切诸行皆非行。<a id="a-SV"></a>遮梨夜，<a id="a-SW"></a>秦言行。<a id="a-SX"></a>若闻那字，<a id="a-SY"></a>即知一切法不得不失，<a id="a-SZ"></a>不来不去。<a id="a-Sa"></a>那，<a id="a-Sb"></a>秦言不。<a id="a-Sc"></a>若闻逻字，<a id="a-Sd"></a>即知一切法离轻重相。<a id="a-Se"></a>逻求，<a id="a-Sf"></a>秦言轻。<a id="a-Sg"></a>若闻陀字，<a id="a-Sh"></a>即知一切法善相。<a id="a-Si"></a>陀摩，<a id="a-Sj"></a>秦言善。<a id="a-Sk"></a>若闻婆字，<a id="a-Sl"></a>即知一切法无缚无解。<a id="a-Sm"></a>婆陀，<a id="a-Sn"></a>秦言缚。<a id="a-So"></a>若闻荼字，<a id="a-Sp"></a>即知诸法不热相。<a id="a-Sq"></a>南天竺荼阇他，<a id="a-Sr"></a>秦言不热。<a id="a-Ss"></a>若闻沙字，<a id="a-St"></a>即知人身六种相。<a id="a-Su"></a>沙，<a id="a-Sv"></a>秦言六。<a id="a-Sw"></a>若闻和字，<a id="a-Sx"></a>即知一切诸法离语言相。<a id="a-Sy"></a>和（于波切）波他，<a id="a-Sz"></a>秦言语言。<a id="a-T0"></a>若闻多字，<a id="a-T1"></a>即知诸法在如中不动。<a id="a-T2"></a>多他，<a id="a-T3"></a>秦言如。<a id="a-T4"></a>若闻夜字，<a id="a-T5"></a>即知诸法入实相中，<a id="a-T6"></a>不生不灭。<a id="a-T7"></a>夜他跋，<a id="a-T8"></a>秦言实。<a id="a-T9"></a>若闻吒字，<a id="a-TA"></a>即知一切法无障碍相。<a id="a-TB"></a>吒婆，<a id="a-TC"></a>秦言障碍。<a id="a-TD"></a>若闻迦字，<a id="a-TE"></a>即知诸法中无有作者。<a id="a-TF"></a>迦逻迦，<a id="a-TG"></a>秦言作者。<a id="a-TH"></a>若闻婆字，<a id="a-TI"></a>即知一切法一切种不可得。<a id="a-TJ"></a>萨婆，<a id="a-TK"></a>秦言一切。<a id="a-TL"></a>若闻磨字，<a id="a-TM"></a>即知一切法离我所，<a id="a-TN"></a>磨磨迦罗，<a id="a-TO"></a>秦言我所。<a id="a-TP"></a>若闻伽字，<a id="a-TQ"></a>即知一切法底不可得。<a id="a-TR"></a>伽陀，<a id="a-TS"></a>秦言底。<a id="a-TT"></a>若闻他字，<a id="a-TU"></a>即知四句如去不可得。<a id="a-TV"></a>多他阿伽陀，<a id="a-TW"></a>秦言如去。<a id="a-TX"></a>若闻阇（音社）字，<a id="a-TY"></a>即知诸法生老不可得。<a id="a-TZ"></a>阇提阇罗，<a id="a-Ta"></a>秦言生老。<a id="a-Tb"></a>若闻湿波字，<a id="a-Tc"></a>即知一切法皆不可得，<a id="a-Td"></a>如湿波字不可得。<a id="a-Te"></a>湿波字无义，<a id="a-Tf"></a>故不释。<a id="a-Tg"></a>若闻驮字，<a id="a-Th"></a>即知一切法中法性不可得。<a id="a-Ti"></a>驮摩，<a id="a-Tj"></a>秦言法。<a id="a-Tk"></a>若闻赊字，<a id="a-Tl"></a>即知诸法寂灭相。<a id="a-Tm"></a>赊多（都饿切），<a id="a-Tn"></a>秦言寂灭。<a id="a-To"></a>若闻呿字，<a id="a-Tp"></a>即知一切法虚空不可得。<a id="a-Tq"></a>呿伽，<a id="a-Tr"></a>秦言虚空。<a id="a-Ts"></a>若闻叉字，<a id="a-Tt"></a>即知一切法尽不可得。<a id="a-Tu"></a>叉耶，<a id="a-Tv"></a>秦言尽。<a id="a-Tw"></a>若闻哆字，<a id="a-Tx"></a>即知诸法边得何利。<a id="a-Ty"></a>迦哆度求那，<a id="a-Tz"></a>秦言是事边得何利。<a id="a-U0"></a>若闻若字，<a id="a-U1"></a>即知一切法中无智相。<a id="a-U2"></a>若那，<a id="a-U3"></a>秦言智。<a id="a-U4"></a>若闻他字，<a id="a-U5"></a>即知一切法义不可得。<a id="a-U6"></a>阿利他，<a id="a-U7"></a>秦言义。<a id="a-U8"></a>若闻婆字，<a id="a-U9"></a>即知一切法不可得破相。<a id="a-UA"></a>婆伽，<a id="a-UB"></a>秦言破。<a id="a-UC"></a>若闻车字，<a id="a-UD"></a>即知一切法无所去。<a id="a-UE"></a>伽车提，<a id="a-UF"></a>秦言去。<a id="a-UG"></a>若闻湿么字，<a id="a-UH"></a>即知诸法牢坚如金刚石。<a id="a-UI"></a>阿湿么，<a id="a-UJ"></a>秦言石。<a id="a-UK"></a>若闻火字，<a id="a-UL"></a>即知一切法无音声相。<a id="a-UM"></a>火婆夜，<a id="a-UN"></a>秦言唤来。<a id="a-UO"></a>若闻蹉字，<a id="a-UP"></a>即知一切法无悭无施相。<a id="a-UQ"></a>末蹉罗，<a id="a-UR"></a>秦言悭。<a id="a-US"></a>若闻伽字，<a id="a-UT"></a>即知诸法不厚不薄。<a id="a-UU"></a>伽那，<a id="a-UV"></a>秦言厚。<a id="a-UW"></a>若闻咃（土荼切）字，<a id="a-UX"></a>即知诸法无住处。<a id="a-UY"></a>南天竺咃那，<a id="a-UZ"></a>秦言处。<a id="a-Ua"></a>若闻拏字，<a id="a-Ub"></a>即知一切法及众生，<a id="a-Uc"></a>不来不去，<a id="a-Ud"></a>不坐不卧，<a id="a-Ue"></a>不立不起，<a id="a-Uf"></a>众生空、<a id="a-Ug"></a>法空故。<a id="a-Uh"></a>南天竺拏，<a id="a-Ui"></a>秦言不。<a id="a-Uj"></a>若闻颇字，<a id="a-Uk"></a>即知一切法因果空故。<a id="a-Ul"></a>颇罗，<a id="a-Um"></a>秦言果。<a id="a-Un"></a>若闻歌字，<a id="a-Uo"></a>即知一切五众不可得。<a id="a-Up"></a>歌大，<a id="a-Uq"></a>秦言众。<a id="a-Ur"></a>若闻醝字，<a id="a-Us"></a>即知醝字空，<a id="a-Ut"></a>诸法亦尔。<a id="a-Uu"></a>若闻遮字，<a id="a-Uv"></a>即知一切法不动相。<a id="a-Uw"></a>遮罗地，<a id="a-Ux"></a>秦言动。<a id="a-Uy"></a>若闻吒字，<a id="a-Uz"></a>即知一切法此彼岸不可得。<a id="a-V0"></a>多罗，<a id="a-V1"></a>秦言岸。<a id="a-V2"></a>若闻荼字，<a id="a-V3"></a>即知一切法必不可得。<a id="a-V4"></a>波荼，<a id="a-V5"></a>秦言必。<a id="a-V6"></a>荼外更无字，<a id="a-V7"></a>若有者，<a id="a-V8"></a>是四十二字枝派。<a id="a-V9"></a>是字常在世间，<a id="a-VA"></a>相似相续故，<a id="a-VB"></a>入一切语故，<a id="a-VC"></a>无碍。<a id="a-VD"></a>如国国不同，<a id="a-VE"></a>无一定名，<a id="a-VF"></a>故言无名。<a id="a-VG"></a>闻已便尽，<a id="a-VH"></a>故言灭。<a id="a-VI"></a>诸法入法性，<a id="a-VJ"></a>皆不可得，<a id="a-VK"></a>而况字可说？<a id="a-VL"></a>诸法无忆想分别故，<a id="a-VM"></a>不可示。<a id="a-VN"></a>先意业分别故有口业，<a id="a-VO"></a>口业因缘故，<a id="a-VP"></a>身业作字。<a id="a-VQ"></a>字是色法，<a id="a-VR"></a>或眼见，<a id="a-VS"></a>或耳闻，<a id="a-VT"></a>众生强作名字，<a id="a-VU"></a>无因缘，<a id="a-VV"></a>以是故不可见、<a id="a-VW"></a>不可书。<a id="a-VX"></a>诸法常空，<a id="a-VY"></a>如虚空相，<a id="a-VZ"></a>何况字说已便灭！<a id="a-Va"></a>是文字陀罗尼，<a id="a-Vb"></a>是诸陀罗尼门。</p>
  <p id="aVc">问曰：<a id="a-Vd"></a>知是陀罗尼门因缘者，<a id="a-Ve"></a>应得无量无边功德，<a id="a-Vf"></a>何以但说二十？</p>
  <p id="aVg">答曰：<a id="a-Vh"></a>佛亦能说诸余无量无边功德，<a id="a-Vi"></a>但以废说般若波罗蜜故，<a id="a-Vj"></a>但略说二十。<a id="a-Vk"></a>得强识念者，<a id="a-Vl"></a>菩萨得是陀罗尼，<a id="a-Vm"></a>常观诸字相，<a id="a-Vn"></a>修习忆念故，<a id="a-Vo"></a>得强识念。<a id="a-Vp"></a>得惭愧者，<a id="a-Vq"></a>集诸善法，<a id="a-Vr"></a>厌诸恶法故，<a id="a-Vs"></a>生大惭愧。<a id="a-Vt"></a>心得坚固者，<a id="a-Vu"></a>集诸福德智慧故，<a id="a-Vv"></a>心得坚固如金刚，<a id="a-Vw"></a>乃至阿鼻地狱事，<a id="a-Vx"></a>尚不退阿耨多罗三藐三菩提，<a id="a-Vy"></a>何况余苦！<a id="a-Vz"></a>得经旨趣者，<a id="a-W0"></a>知佛五种方便说法故，<a id="a-W1"></a>名为得经旨趣。<a id="a-W2"></a>一者、<a id="a-W3"></a>知作种种门说法，<a id="a-W4"></a>二者、<a id="a-W5"></a>知为何事故说，<a id="a-W6"></a>三者、<a id="a-W7"></a>知以方便故说，<a id="a-W8"></a>四者、<a id="a-W9"></a>知示理趣故说，<a id="a-WA"></a>五者、<a id="a-WB"></a>知以大悲心故说。<a id="a-WC"></a>得智慧者，<a id="a-WD"></a>菩萨因是陀罗尼，<a id="a-WE"></a>分别破散诸字，<a id="a-WF"></a>言语亦空，<a id="a-WG"></a>言语空故名亦空，<a id="a-WH"></a>名空故义亦空，<a id="a-WI"></a>得毕竟空，<a id="a-WJ"></a>即是般若波罗蜜。<a id="a-WK"></a>智慧乐说者，<a id="a-WL"></a>既得如是毕竟清净无碍智慧，<a id="a-WM"></a>以本愿大悲心，<a id="a-WN"></a>度众生故乐说易。<a id="a-WO"></a>得陀罗尼者，<a id="a-WP"></a>譬如析竹，<a id="a-WQ"></a>初节既破，<a id="a-WR"></a>余者皆易；<a id="a-WS"></a>菩萨亦如是，<a id="a-WT"></a>得是文字陀罗尼，<a id="a-WU"></a>诸陀罗尼自然而得。<a id="a-WV"></a>无疑悔心者，<a id="a-WW"></a>入诸法实相中，<a id="a-WX"></a>虽未得一切智慧，<a id="a-WY"></a>于一切深法中，<a id="a-WZ"></a>无疑无悔。<a id="a-Wa"></a>闻善不喜、<a id="a-Wb"></a>闻恶不瞋者，<a id="a-Wc"></a>各各分别诸字，<a id="a-Wd"></a>无赞叹，<a id="a-We"></a>无毁訾故，<a id="a-Wf"></a>闻善不喜，<a id="a-Wg"></a>闻恶不瞋。<a id="a-Wh"></a>不高不下者，<a id="a-Wi"></a>憎爱断故。<a id="a-Wj"></a>善巧知众生语者，<a id="a-Wk"></a>得解一切众生言语三昧故。<a id="a-Wl"></a>巧分别五众、<a id="a-Wm"></a>十二入、<a id="a-Wn"></a>十八界，<a id="a-Wo"></a>十二因缘、<a id="a-Wp"></a>四缘、<a id="a-Wq"></a>四谛者，<a id="a-Wr"></a>五众等义如先说。<a id="a-Ws"></a>巧分别众生诸根利钝，<a id="a-Wt"></a>知他心、<a id="a-Wu"></a>天耳、<a id="a-Wv"></a>宿命。<a id="a-Ww"></a>巧说是处非处者，<a id="a-Wx"></a>如十力中说。<a id="a-Wy"></a>巧知往来坐起等者，<a id="a-Wz"></a>如阿鞞跋致中所说。<a id="a-X0"></a>日月岁节者，<a id="a-X1"></a>日名从旦至旦，<a id="a-X2"></a>初分、<a id="a-X3"></a>中分、<a id="a-X4"></a>后分，<a id="a-X5"></a>夜亦三分。<a id="a-X6"></a>一日一夜有三十时：<a id="a-X7"></a>春、<a id="a-X8"></a>秋分时，<a id="a-X9"></a>十五时属昼，<a id="a-XA"></a>十五时属夜，<a id="a-XB"></a>余时增减。<a id="a-XC"></a>五月至，<a id="a-XD"></a>昼十八时，<a id="a-XE"></a>夜十二时；<a id="a-XF"></a>十一月至，<a id="a-XG"></a>夜十八时，<a id="a-XH"></a>昼十二时。<a id="a-XI"></a>一月或三十日，<a id="a-XJ"></a>或三十日半，<a id="a-XK"></a>或二十九日，<a id="a-XL"></a>或二十七日半。<a id="a-XM"></a>有四种月：<a id="a-XN"></a>一者、<a id="a-XO"></a>日月，<a id="a-XP"></a>二者、<a id="a-XQ"></a>世间月，<a id="a-XR"></a>三者、<a id="a-XS"></a>月月，<a id="a-XT"></a>四者、<a id="a-XU"></a>星宿月。<a id="a-XV"></a>日月者，<a id="a-XW"></a>三十日半；<a id="a-XX"></a>世间月者，<a id="a-XY"></a>三十日；<a id="a-XZ"></a>月月者，<a id="a-Xa"></a>二十九日加六十二分之三十；<a id="a-Xb"></a>星宿月者，<a id="a-Xc"></a>二十七日，<a id="a-Xd"></a>加六十七分之二十一。<a id="a-Xe"></a>闰月者，<a id="a-Xf"></a>从日月、<a id="a-Xg"></a>世间月二事中出，<a id="a-Xh"></a>是名十三月。<a id="a-Xi"></a>或十二月，<a id="a-Xj"></a>或十三月，<a id="a-Xk"></a>名一岁。<a id="a-Xl"></a>是岁三百六十六日，<a id="a-Xm"></a>周而复始。<a id="a-Xn"></a>菩萨知日中分时，<a id="a-Xo"></a>前分已过，<a id="a-Xp"></a>后分未至，<a id="a-Xq"></a>中分中无住处，<a id="a-Xr"></a>无相可取，<a id="a-Xs"></a>日分空无所有。<a id="a-Xt"></a>到三十日时，<a id="a-Xu"></a>二十九已灭，<a id="a-Xv"></a>云何和合成月？<a id="a-Xw"></a>月无故，<a id="a-Xx"></a>云何和合而为岁？<a id="a-Xy"></a>以是故，<a id="a-Xz"></a>佛言世间法如幻、<a id="a-Y0"></a>如梦，<a id="a-Y1"></a>但是诳心法。<a id="a-Y2"></a>菩萨能知世间日、<a id="a-Y3"></a>月、<a id="a-Y4"></a>岁和合，<a id="a-Y5"></a>能知破散无所有，<a id="a-Y6"></a>是名巧分别。<a id="a-Y7"></a>如是等种种分别，<a id="a-Y8"></a>是名菩萨摩诃萨摩诃衍。</p>
 </body>
</html>